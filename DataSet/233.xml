<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=af1110303</link>
    <topic>ජීවිතය සුන්දරයි</topic>
    <author/>
    <content>මේ තරම් සියුමැලි ද කළුගල් හිතන්නටවත් බැරි නිසා මම ගියා අවුකන බුදුන්ටත් දෑස දුන් මිනිසා සොයා...අචල ගෙට ගොඩ වුණේ මම ඉතාම ආසා කරන සිංදුවක් මුමුණමින්. සුනිල් එදිරිසිංහ ගයන මේ සිංදුව මට අහන්න ලැබුණේ එකම එක වරයි. ඉතාම සරල ගීයක්. එහෙත් මගේ හදවතේ තැන්පත් වූ ගීයක්.“මචං ඔය සිංදුව මගෙ පපු කැනැත්තට ම කිඳා බැහැපු සිංදුවක්. ඒක ලියපු රජී වසන්ත වෙල්ගම තරුණ කොල්ලෙක් බව මම දැනගත්තෙ පත්තරේකින්.”රජී කියන්නෙ අපේ නීතිඥයෙක්. කොළඹ විශ්වවිද්‍යාලයේ මට වඩා ඉහළ බැච් එකේ හිටියෙ. ඔය කවිය තියෙන්නෙ රජීගෙ ‘දුන්හිඳත් දුප්පත්වෙලා” කවි පොතේ. ඒ පොත පිටවුණේ 2006 දී. සුනිල් අයියෙ ඒ පොත ගැන මතක් වෙනකොටත් ඇස්වලට කඳුළු එනව.”මා කිසිවක් කියන්නටත් කලින් අචල යළිත් කතා කළා.“ඔය පොත ගැන කතා කරන කොට අපේ ඒ අතීතය මතක් වෙනවා. ඒ පොත පිදුවෙ අරවින්ද විජයනාත් කියන අපේ මිත්‍රයකුට.... මෙන්න මේ ටික තමයි ඒ පිදුමට රජී ලිව්වේ”උමා ඔය අද්දර අරලිය ගහක් යට නුඹ නිදන කුටියට අරවින්ද මම ආවා ඇස් දෙක ඇරලා අහන් ඉඳපන් මෙයයි අවසාන පණිවිඩය නුඹ නො ආවත් ආවා දිනේ උඹ ආසාවෙන් සිටි දිනේ මේ කඳුළු බිංදුව විතරයි නුඹට කියවන්න බැරි වුණේ”“ඇයි බං උඹගෙ ඇස්වලත් කඳුළු පිරිලා තමයි”“සුනිල් අයියෙ, අරවින්ද කියන්නෙ රත්තරං කොල්ලෙක්. රජීගෙත් හොඳම යාළුවෙක්. කැම්පස් එකේ ඉතාම ජනප්‍රිය චරිතයක් අරවින්ද විජය නාත්. අපි එකටමයි හිටියෙ. ගිරිඋල්ල ගමෙන් ආපු ගමේ කොල්ලෙක්. උමා ඔයේ වැලි ගොඩ දාන එකට විරුද්ධ වෙලා මට හිතෙන විදිහට, දේශපාලනඥයො හම්බ වෙන්නත් ගියා. අරවින්දට ප්‍රේමයක් තිබුණා.උන් දෙන්න දරුවො ගැනත් කතා කළා. අරවින්දට ඕනෑ වුණේ ඒ දරුවො එයාගෙ ගමේ විදිහට හදන්න. ඒ කියන්නෙ ගමේ ඉස්කෝලෙට ගිහින් ගමේ පරිසරයේ හදන්න. ඒත් අරවින්දගෙ කෙල්ලට ඕනෑ වුණේ කොළඹ ඉස්කෝලෙකට දාලා හොඳට උගන්වන්න. මේ මත ගැටුම දිගින් දිගට ම තිබුණා. අන්තිමේදී අරවින්ද දිවි නසා ගත්තා. ඒක මහ අපරාධයක්. එයාගෙ ආච්චිගෙ ගෙදරට ගිහින් දොර වහගෙන වස වගයක් බිව්වා. මිනිය හම්බ වුණේ දවස් දෙකකට පස්සෙ.”අචලගෙ දෑසින් කඳුළු ගලාගෙන එන බව මම දැක්කා.“සුනිල් අයියා නිතරම කියනවා මනුස්සකම තියෙන එවුන් අපේ රටේ තවමත් ඉන්නවා.ඉස්සර අරවින්දලගෙ ගොයම් කපන්න රජී, ජීවන්ත වගේ මනුස්සයොත් ගියා. අරවින්ද නැති වුණාට ගොයම් කපන කාලෙට අදත් එහේ යනවා. අරවින්දගෙ මවුපියන්ට උදව් උපකාර කරනව.සුනිල් අයියෙ මිත්‍රකම කියන්නෙ මහා බැඳීමක්. මොනවා නැති වුණත් මිත්‍රකම නැති වෙන්නෙ නැහැ. රජී එයාගෙ කවිපොත අරවින්දට පිදුවේ ඒ නිසයි.”“මචං, අරවින්ද දිවි නසා ගන්න කලින් මොනවා හරි ලියල තිබුණෙ නැද්ද?”“ලොකු දෙයක් ගැබ් වුණ පුංචි දෙයක් ලියල තිබුණා. මට ඒ වචන කට පාඩම්.”“මම හෙටක් නැති මිනිසුන්ට හෙටක් වෙන්නට ඉඳපු මිනිහෙක් ඒත් හදවතත් බුද්ධියත් අතර ඇතිවන ගැටීමේ දී හදවත ජයග්‍රහණය කරනවා ඒ නිසා මම මගේ යාළුවන්ට කියන්නේ හෙටක් නැති මිනිසුන්ට හෙටක් වෙයල්ලාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=af1110304</link>
    <topic>අපටද රටක් ගමක් ඇත</topic>
    <author/>
    <content>ගිය සතියේ දී ජනාධිපතිතුමා අනුරාධපුර මධ්‍ය මහා විද්‍යාලයේ විවෘත කිරීමේ උත්සවයකට සහභාගිවිය. එම විවෘත කළ සමරු ඵලකයේ ඒබ්‍රහම් ලින්කන් සිය දරුවාගේ ගුරුවරයාට ලියා යැවූ ලොව ප්‍රකට ලිපිය ඇතුළත් කොට තිබිණි. එය ජනාධිපතිතුමාගේ අවධානයට යොමු විය. විවෘත කිරීමෙන් අනතුරුව පැවැති තේ පැන් සංග්‍රහයේදී ජනාධිපතිතුමා විදුහලේ විදුහල්පතිනියගෙන් විශේෂ යමක් විමසා සිටියේය. “ඇත්තටම අපේ රටේ පඬිවරයකුගේ වටිනා ආදර්ශ පාඨයක් තිබුණේ ම නැද්ද? අපේ දේශීය පඩිවරු මොන තරම් ඉන්නවාද? අඩුම තරමෙ අපේ අලගියවන්න මුකවෙටිතුමා ගැනවත් මතකයට ආවේ නැද්ද” ජනාධිපතිතුමා විමසා සිටියේ ය.මේ පසුගිය සතියේ සිළුමිණ පොලිටිකල් දෝංකාරයේ පළවූ සිද්ධියක්. ජනාධිපතිතුමා විදුහල්පතිනිය වෙත ඉදිරිපත් කර ඇත්තේ ගැඹුරට සාකච්ඡා කළ යුතු ප්‍රශ්නයක්.”තිබුණෙම නැද්ද අපේ ශ්‍රී ලංකාවේ පඩිවරයකුගේ කියමනක් මෙතෙන්ට සවිකරන්න. ළමයින්ට පේන්ඩ”ඒ ප්‍රශ්නය සමස්ත සමාජය ඉදිරියේ තබා සාකච්ඡා කළ යුතුයි. තවමත් අපට අපේ දේවල්වල අගය දැනෙන්නේ නැද්ද..!කුමාරතුංගයන්ලෝක ඉතිහාසය හැදෑරීම වැදගත්. ඒත් අපේ ගෞරවය හිමිවිය යුත්තේ මහා ඇලෙක්සැන්ඩර්ට හෝ නැපෝලියන් බොනපාට්ට නොවෙයි. වළගම්බාහු, විජේබාහු, ගැමුණු නරපතීන්ට.. එහෙම නැත්නම් පුරන් අප්පු, කැප්පෙටිපොළ විරුවන්ට...ලෝක සාහිත්‍යය හැදෑරීම වැදගත්.. එහෙත් අපේ ශීර්ෂ ප්‍රණාමය හිමිවිය යුත්තේ ෂේක්ස්පියර්ට, ගෝර්කිට, හෙමිංවේට නොවෙයි. රාහුල හාමුදුරුවන්, කුමාරතුංගයන්, මාර්ටින් වික්‍රමසිංහයන් ඈ මහා සාහිත්‍යධරයින්ට.සියවස් ගණනක් පරාධීනව සිටීමේ ප්‍රතිඵලයක් ලෙසින් කාලයක් පුරා අපට උරුමව තිබුණේ බටහිර ගැති චින්තනයක්. ලෝක භාෂා ඉගෙන ගත යුතුයි. එහෙත් නිසි ගෞරවය සහ අවධානය මවුබසට හිමිවිය යුතුයි.තවමත් මෙරට බොහෝ මාර්ග නම්කොට ඇත්තේ අපේ රට පාලනය කළ බටහිරයන්ගේ නමින්. “මේරි බිසෝ මාවත” බොහෝ නගරවල තිබෙනවා. නිදහස ලද මුත් ඒ වෙනුවෙන් ගොඩනැඟූ නිදහස් චතුරශ්‍රය අප මෑතක් වන තුරු හැඳින්වූයේ ටොරින්ටන් චතුරශ්‍රය නමින්.කලාවැව අසබඩ ධාතුසේන රජතුමා සිහිවන්නට යමක් නැහැ. එහෙත් කොළඹ – නුවර දුම්රිය මාර්ගයේ ගොඩනැංවීම සිහිවන්නට ඩෝසන් කුලුන තිබෙනවා.තිබෙන ඒවා එසේ තිබුණාට කමක් නැහැ. ඒවා ඉතිහාසය සමඟ එක්වී තිබෙන නිසා. ඒත් නව නිර්මාණවලටත් ඒ බටහිර ගැති ආකල්ප තැවරෙන්නේ නම් ඒ ගැන ගැඹුරින් සිතා බැලිය යුතු වෙනවා.ඉන්දියාවේ නවදිල්ලිය ආදර්ශවත් නගරයක්. ඒ නගරය ලොව හඳුන්වන්නේ හරිත අග නගරය ලෙසින්. ඒ තරමට ගස්කොළං... නවදිල්ලියේ තිබෙන අති නවීන තාක්ෂණයන්ගෙන් පරිපූර්ණ තොරතුරු තාක්ෂණය පිළිබඳ උසස් අධ්‍යාපන ආයතනය ආසියාකරයේ පමණක් නොව ලොවම තිබෙන ඒ ආකාරයේ දැවැන්තම ආයතනයක්. පශ්චාත් උපාධි ආයතනයක්.. ගස්වලින් වැසීගිය ඒ ගොඩනැඟිලි අතරින් මුලින්ම දකින ප්‍රධාන ගොඩනැඟිල්ලේ පළමුවෙන්ම හමුවන්නේ භාරතයේ ගුරුදේව කෙනෙකුගේ අතිවිශාල.... දැවැන්ත උඩුකය ප්‍රතිමාවක්.එහි හිසටත් උඩින් ප්‍රදර්ශනය කොට ඇත්තේ ඒ ගුරුදේවගේ කියමනක්. ඒ ආයතනයේ පමණක් නොව හැම ආයතනයකම වාගේ තිබෙන්නේ භාරතයේ වියත් පඩිවරුන්ගේ, ගුරුදේවයන්ගේ කියමන්. මහා ඉහළින්.ඔවුන්ගේ තාක්ෂණයේ දියුණුව පවා ගොඩනැඟී තිබෙන්නේ භාරතීය ඥානයේ පාදම මතයි.අපේ ඉතිහාසයත් එවැනි වියත් පඩිවරුන්ගේ, නරපතීන්ගේ කියමන්වලින් විචිත්‍ර වී තිබෙනවා. එහෙයින් ජාතිකාභිමානය සහ දේශානුරාගය ඇතිකරවන උපුටන ඕනෑතරම් ගත හැකියි.”අහසින් වැටෙන සෑම වැහිබිඳුවකින්ම වැඩක් නොගෙන මුහුදට ගලා යාමට ඉඩ නොදෙමි” කියා කිව්වේ මහ පැරකුම් රජතුමාය. ඒ නිකම්ම නොවෙයි. මහපැරකුම් සමුදුර නිර්මාණය කිරීමට සමගාමීවයි.”මාගේ මේ ව්‍යායාමය බුදුදහමේ චිරස්ථිතිය පිණිසම වන්නේය” කියා කිව්වේ දුටුගැමුණු රජතුමාය.”මේ මා සතු වස්තුවයි” කලාවැවෙන් දිය දෝතක් ගනිමින් ධාතුසේන රජතුමා කීවේය.”අලුත් අලුත් දෑ නොතනන ජාතිය නොනඟී” කියා කීවේ කුමාරතුංගයෝය.අපට ඇත්තේ එතරම්ම පොහොසත් ඉතිහාසයකි. එයින් නිදසුන් කිහිපයක් පමණි ඉහත දැක්වූයේ.දරුවනට මඟපෙන්විය හැකි කියමන් ඇතුළත් පොත් රැසක්ම අපේ සමාජය සතුව තිබෙනවා. සිරිත් මල්දම ඉන් එකක් පමණයි. එහි අඩංගු කවි හැම එකක්ම වාගේ දරුවන්ගේ සිත් පුරා නව යහපත් ආකල්ප ඇතිකරවන සුළුයි.වික්‍රමසිංහයන්කවිගුරුන් දෙගුරුන් වත් වැඩිහිටි අන් කෙනෙකු වත් කතාවක් කළ හො ත් නැඟිට උත්තර දීම යහපත්ගුරු වදන මහි මය ගරු කර ගැනුම යුතුමය සරු බවට මග මය බොරු නොවෙයි පෙර පඬිහු බසමය”රටක් ගමක් නැති මිනිස්සු” යනුවෙන් ඉතා වැදගත් ලිපියක් මාර්ටින් වික්‍රමසිංහ මහතා ‘ඇත්ත යුත්ත’ තීරු ලිපි පෙළට ලියා ඇත. එය එදාටත් වඩා වටින්නේ අදටය. මන්ද යත් ‘රටක් ගමක් නැති මිනිස්සු’ වැඩි වශයෙන් දක්නට ලැබෙන්නේ එදා නොව අදය.මේ සැම අංශයකින්ම පාහේ ශ්‍රී ලංකාව පෙරට යන යුගයක්. දේශාභිමානය පිළිබඳ උපරිම හැඟීම් ජනිතව ඇති යුගයක්. තිස් වසරක කුරිරු ත්‍රස්තවාදයෙන් මුළු රටම නිදහස් කරගත් යුගයක්.ඒ නිසා තවදුරටත් මේරි බිසෝ මාවතේ අප යා යුතු නැහැ. බ්‍රවුන්රිග් මාවතේ යා යුතු නැහැ.ඒබ්‍රහම් ලින්කන් ලෝක ඉතිහාසයේ ශ්‍රේෂ්ඨයෙක් තමයි. ඒත් අපි තවදුරටත් වන්දනා මාන කළ යුතු නොවේ. ඇමෙරිකාව ඒ වන්දනාමාන කරාවි.අපට අපේ වියතුන් විරුවන් සිටිනවා.මේ කාරණා ගැන යළි යළිත් සාකච්ඡා කළ යුතුයි. අනුරාධපුර මැදි විදුහලෙන් මතුවූ පූර්වාදර්ශය එතරම් යහපත් නොවන්නේ ඒ නිසයි.”රටක් ගමක් නැති මිනිහා””රටක් ගමක් නැති මිනිහා” යන්න ගැමි ව්‍යවහාරයකි. මාර්ටින් වික්‍රමසිංහයන් ඇත්ත යුත්ත නමින් ලියූ තීරු ලිපියක ඒ බව සඳහන්ව ඇත.”රටක් ගමක් නැති මිනිහා” යනුවෙන් ගැමියන් හඳුන්වන්නේ තමන්ගේ වර්ගයට නොහොත් ජාතියට හිමි ආත්මය මරාගත් එකාය. එවැන්නාගේ ජීවිතය නැංගුරම් සිඳ හරින ලද යාත්‍රාවක් වැන්න.”මාර්ටින් වික්‍රමසිංහ එහි තව දුරටත් මෙසේ විස්තර කරයි.”තමාගේ වර්ගයට හිමි ආත්මය නමින් මා හඳුන්වන්නේ රටක් ගමක් හා පරපුරක් නොහොත් ඉතිහාසයක් ද ඇති ජනකායකගේ ආත්මයයි. එය නොනසින වෙනස් නොවන ආත්මයක් නොවේ. වෙනස් වෙමින් සකස් වෙමින් වැඩෙන අධ්‍යාත්මයකි. පුද්ගලයකුට ආත්මය පහනක් වන්නා සේ ජාතියකට ද, ඒ ජාතියේ අධ්‍යාත්මය පහනක් වෙයි.”මාර්ටින් වික්‍රමසිංහගේ මේ රුවන් වැකි පෙළට සමගාමීව යන තවත් විරචිත වැකියක් අපේ වහරෙහි නොනැසී පවතී.”අලුත් අලුත් දෑ නොතනන ජාතිය නොනඟී”ඒ කුමාරතුංගයන්ගේ සදාතනිකව දිලෙන වැකියකි. මෙවැනි රත්රන් වටිනා කියුම් රැගත් පොත්පත් රැසක් අප සතුව තිබේ.හික්කඩුවේ සුමංගල, යක්කඩුවේ පඥාරාම, කොටහේනේ පඤ්ඤාකිත්ති, කිරිවත්තුඩුවේ ප්‍රඥාසාර, එස්.මහින්ද වැනි හිමිවරුන්ද, කුමාරතුංගයන්, පියදාස සිරිසේනයන්, වලිසිංහ හරිශ්චන්ද්‍රයන්, ඊට පසුකාලීනව මාර්ටින් වික්‍රමසිංහයන් පමණක් නොව මහගමසේකරයන් දක්වාම වූ පඬිවරුන් වියතුන් එක්කළ අමිල වැකිවලින් අපේ ඉතිහාසය පිරී තිබේ.ඒ බැව් පාසල් ළමයින්ට කියා දිය යුතුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=af1110305</link>
    <topic>ඔත්තුවක් දුන්නොත් වෙන දේ දන්නවනේ</topic>
    <author>බුද්ධිකා බ්‍රාහ්මණගේ</author>
    <content>වත්තල ‘ප්‍රීතිපුර’ වෙරළ නිතර ජනාකීර්ණ වන්නේ එහි විවේකීව කාලය ගත කිරීමට පැමිණෙන දේශීය සංචාරයකින් ගෙනි. කොළඹ නගරයට ආසන්නව පිහිටි සොඳුරු වෙරළ තීරයක් වන මේ ස්ථානයට කොළඹ අවට පදිංචි පුද්ගලයින් පවුල් පිටින් නිතර පැමිණෙන්නේ විවේකීව දවස ගත කිරීමට ය.පසුගිය සතියේ මේ වෙරළ තීරයේ විවේකීව කෙළි දෙලෙන් ගත කළ සැමගේ සිත් කම්පාවන අන්දමේ මිනිස් ඝාතනයක් සිදු විය. එහි දිය නාමින් සිටි පියකුට හදිසියේ ම එතැනට පැමිණි සාහසිකයින් දෙදෙනකු වෙඩි තබා තිබුණේ වෙඩි වැඳ බිම වැටුණු පසු ද හිසට ගලකින් ද පහර දෙමිනි.මේ ඝාතනය සිදු කර ඇත්තේ ඔහුගේ දියණියන් දෙදෙනා ඉදිරිපිට දීම ය. ඝාතකයින් එතැනට පැමිණ ඇත්තේ “නාකොටින් එකට ඔත්තු දෙන අයට අපෙන් සමාවක් නැතැයි බැන වදිමින්” බව සිදුවීම සියැසින් දුටු අයගේ කට උත්තරවලින් හෙළිවී ඇත.පාතාලයඒ මරණය පසුපස සිටින්නේ පාතාලය බව පැහැදිලි ය. එසේම හෙරොයින් වෙළෙඳුන්ට නෑකම් කියන්නේ පාතාලය බව ද නොකිය මනා ය.හෙරොයින් වෙළෙඳාමත් පාතාලයත් දෙකක් නොව එකක් බව දැන් සනාථ වී හමාර ය. කළු සල්ලි භාවිතා කරන්නේත් අනවසර ගිනි අවි ළඟ තබාගන සිටින්නේත් හෙරොයින් වෙළෙඳාම සිදු කරන්නේ එකම පිරිසකි.ඔවුන්ගේ කැලෑ නීතිය අදිසි ලෙස ක්‍රියාත්මක වන්නේ මුලින් විස්තර කළ සිදුවීම සිදුවූ අන්දමිනි. හෙරොයින් වෙළෙඳ ජාලයට සකස් වී ඇත්තේ එපරිද්දෙනි. නිති පතා විවිධ උපක්‍රම භාවිතා කරමින් සිදුකරන මෙම ව්‍යාපාරය මේ වනවිට ලංකාවේ මෙහෙය වන්නේ පුද්ගලයින් තුන් හත දෙනෙකු ගේ මැදිහත්වීමෙන් බව පොලිස් මත්ද්‍රව්‍ය නාශක කාර්යාංශය පවසයි.කැලෑ නීතියමත්ද්‍රව්‍ය නීතියේ රැහැනට හසුකර ගැනීම සඳහා වන මෙහෙයුම් නැවත වතාවක් සක්‍රීය වූ බව පසුගිය සතියේ කියැවිණි. පොලිස් මත්ද්‍රව්‍ය නාශක කාර්යාංශය විශේෂ කාර්ය බලකාය ද සම්බන්ධ කර විශේෂ මෙහෙයුම් ක්‍රියාවට නැංවීමට කටයුතු කෙරෙන බව සඳහන් විය. ‘මතට තිත’ අපේක්ෂා කරන මහජනතාව මේ ක්‍රියාවන් මහත් උද්දාමයෙන් යුතුව අගය කරන්නේ ත්‍රස්තවාදයට තිත තැබූ ආණ්ඩුව ‘මතට තිතද’ තබනු ඇතැයි දැඩි විශ්වාසයෙන් යුතුව ය.මෙරට ත්‍රස්තවාදය මර්දනය කිරීම අසීරු වූයේ එය මෙරට මෙන් ම විදේශ රටවල් ද සම්බන්ධ ජාලයකින් වෙලී ශක්තිමත්ව ගොඩ නැඟී තිබූ හෙයිනි.මෙරට මත්කුඩු වෙළෙඳාම බැඳී සිටින ජාලය ත්‍රස්තවාදී ජාලයටත් වඩා සංකීර්ණ දැයි හැඟෙන්නේ කුමන ආකාරයේ මෙහෙයුම් සක්‍රීය කළ ද රට පුරාම හෙරොයින් වෙළෙඳාම සිදුවන බැවිනි.මත්කුඩු වෙළෙඳාමේ නිරත තෝරුන්, මෝරුන් කිසි දිනෙක කුඩු අතින් අල්ලන අය නොවුනත් මෙය පිරමීඩාකාර ව්‍යාපාරයකි. මෙම ව්‍යාපාරයට සම්බන්ධ වන පුද්ගලයා හෙරොයින් කිලෝ ගණනකින් එතෙරින් මෙරටට ගෙන්වයි. ඉන්පසු ඔහු ඒවා ව්‍යාපාරයට සම්බන්ධ අය අතරේ බෙදා දෙයි.පිරමීඩයමේ දෙවැනි මට්ටමේ අතර මැදියකින් බොහෝ විට ඔහු යටතේ ව්‍යාපාරය මෙහෙයවන අය කීප දෙනකුට මත්කුඩු බෙදා හරී. මෙම අදියරේදී කිලෝ ගණනින් පවතින කුඩු පැකට් මිලි ග්‍රෑම් දහය පහළොව තරමේ පැකට් බවට පත්වෙයි. මෙසේ කුඩා පැකට් බවට පත්වන හෙරොයින් මත්ලෝලීන්ට අලෙවි කරනු ලබනුයේ තව පිරිසක් විසිනි. මේ ව්‍යාපාර පිරමීඩයේ පහළම අඩියේ සිටින්නේ ඔවුන් ය. කුඩු පැකට් සකසන පිරිස් තමන්ට විශ්වාස කිහිප දෙනකුට ඒවා ලබාදෙන්නේ මරණ වරෙන්තුව ද අතට දෙමිනි.හදිසියේවත් පොලිසියට හසු වුවහොත් ඔවුන්ට හෙරොයින් ලබාදෙන්නා හෙළි කිරීම මුළුමනින් ම තහනම් ය. එසේ හෙළි කිරීමෙන් ජීවිතයට ද අනතුරු විය හැකි ය. මෙසේ අලෙවි කරන්නන් නීතියේ රැහැනට හසු වුවහොත් ඔවුන් වෙනුවෙන් ඔවුන් ගේ දරු පවුල් ආරක්ෂා කිරීමට ජාවාරම්කරු ඉදිරිපත් වන්නේ පවුලේ වෙනත් සාමාජිකයෙක් වෙළෙඳාම සඳහා සම්බන්ධ කර ගනිමිනි. හෙරොයින් නිසා සිරගත වන මෙවැනි පුද්ගලයින් සිරගෙයි සිට සිදු කරන්නේ කුඩු වෙළෙඳාමයි. සිරෙන් පිට මෙන් ම ඔවුනට කුඩු ලබා දෙන්නේ ද මුලින් කී ව්‍යාපාරිකයා විසින්ම ය.ගැනුම්කරුහෙරොයින් වෙළෙඳාමත් සමඟ සම්බන්ධවන හෙරොයින් වලට ඇබ්බැහි වූවන් ඔවුන්ගේ දිනපතා හෙරොයින් අවශ්‍යතා පිරිමසා ගන්නේ තවත් කෙනකුට කුඩු විකිණීමෙනි. කුඩු ව්‍යාපාර පිරමීඩයේ පහළ අඩියේ සිටින, ගැනුම් කරුවා හා සම්බන්ධ වන පුද්ගලයාට නිතරම ලැබෙන්නේ පැකට් 12 ක් හෝ 15 කින් යුත් පාර්සලයකි. එක් පැකට්ටුවක් රුපියල් 300 නම් පැකට් 10 ක් විකුණූ පසු ඔහුට පැකට් 2 ක් හිමිවෙයි.ව්‍යාපාරිකයින් නිදැල්ලේ සුරසැප විදිමින් සිටියදී හෙරොයින් උරන්නේත්, විකුණන්නේත්, ඒ වෙනුවෙන් සිරගත වන්නේත් රෝගීන් බවට පත්වන්නේත්, පවුල් විනාශ වන්නේත් එකම පිරිසකගේ ය. මේ පිරමීඩයේ පහළම අඩියේ සිටින අය ඉන් උපයන දෙයක් නැත. ඇතැමෙක් එදා දවසේ වියදම ද සොයා ගනිමින් ඔහුගේ දවසේ හෙරොයින් අවශ්‍යතාව සපුරා ගැනීම සඳහා මේ ව්‍යාපාරයේ නිරත වෙති.නාකොටික්ස්පොලිසිය ඇතුළු මත්ද්‍රව්‍ය වැටළීම සඳහා කටයුතු කරන ආරක්ෂක අංශ තොරතුරු ලබාගැනීම සඳහා සම්බන්ධ කරගන්නේත් මේ පහළ මට්ටමේ පුද්ගලයන් ය.මත්ද්‍රව්‍ය නිවාරණය සම්බන්ධයෙන් කටයුතු කරන ආයතන අතර පොලිස් මත්ද්‍රව්‍ය නාශක අංශය ගුවන් තොටුපළ මත්ද්‍රව්‍ය නාශක අංශය මෙන් ම සුරාබදු දෙපාර්තමේන්තුව ද ප්‍රධාන වෙයි. මෙම ආයතන සියල්ල හඳුන්වන ජනප්‍රිය යෙදුම ‘නාකොටින්’ ය.පසුගිය දිනෙක මේ ආයතන අතරින් එක් ආයතනයකින් අපූරු අන්දමේ වැටලීමක් සිදුකළ බවට විශ්වාස කටයුතු ආරංචි මාර්ගයකින් දැනගන්නට ලැබුණි.තිප්පොළසිදුවීම මෙසේ ය. හෙරොයින් ළඟ තබාගන සිටි පුද්ගලයෙක් අත්අඩංගුවට ගැනුණි. නිදහස් වීමට නම් ඔහු හෙරොයින් ලබාගන්නා ස්ථානය හෙළි කරන ලෙස කී ආරක්ෂක නිලධාරියා මෙම පුද්ගලයා පෞද්ගලික ඔත්තුකරුවකු ලෙස හසුරුවා ඇත. ඒ අනුව කුඩු තිප්පොළක් වටලන ඉහත කී ආරක්ෂක අංශ නිලධාරීන් එම තිප්පොලේ දී අත්අඩංගුවට ගත් හෙරොයින් තොගය උසාවියට ඉදිරිපත් නොකර ළඟ තබාගන ඇත්තේ වංචනිකවය. අනතුරුව අත්අඩංගුවට ගත් පුද්ගලයා උසාවියට ඉදිරිපත් කර ඇත්තේ ගංජා ළඟ තබා ගැනීමකට සම්බන්ධ කරමිනි. “කූරක් ළ¼ඟ තිබුණයි” යනුවෙන් මත්ලෝලීන් හදුන්වන්නේ ඉතා කුඩා ගංජා ප්‍රමාණයක් ළඟ තබාගැනීමක් පිළිබඳව ය. ඊට උසාවියේදී හිමිවන්නේ රුපියල් දෙදහස් පන්සියයක දඩයකි.මෙසේ උසාවියෙන් නිදහස් වුව ද අදාළ ආරක්ෂක අංශ නිලධාරීන්ට ඔවුන් ඉල්ලන කප්පම් මුදල ලබාදිය යුතු ය. ඉහත කී ගනුදෙනුවේදී මේ නිලධාරීන් ලක්ෂ 3 කට ආසන්න මුදලක් ලබාගෙන ඇති අතර මේ සඳහා ඔත්තුව දුන් පුද්ගලයාට එම මුදලින් සියයට දහයක මුදලක් ලබාදී ඇතැයි කියැවේ.නීතිය නියම පරිදි ක්‍රියාත්මක වූයේ නම් ඉහත කී නඩුවේ දී විත්තිකරු ජීවිතාන්තය දක්වා හෝ මරණ දඬුවම ලැබෙන අන්දමේ සිර දඬුවමකට යටත් විය හැකිව තිබුණි. එසේ ම ඉහත කී පරිදි අත්අඩංගුවට ගත් කුඩු තොගය එම නිලධාරීන් විසින් ම නැවතත් වෙනත් කෙනකුට අලෙවි කර ඇති අතරම ඉහත කී ගනුදෙනුව සඳහා නිලධාරීන් දොළොස් දෙනකු සම්බන්ධ වී ඇති බවට තොරතුරු අනාවරණය වී ඇත.මෙබඳු සිදුවීම් කොතෙකුත් සිදුවන බව කනගාටුවෙන් වුව පැවසිය යුතු ය. එසේම ඉතාමත් අවංකව කටයුතු කරමින් අල්ලස් හා දූෂණයන්ට හසුනොවී කටයුතු කරන බහුතරයක් නිලධාරින් ද සිටින බව සිහිපත් කළ යුතුම ය.මුහුදු මාර්ගයෙන් හෙරොයින් ගෙන ඒම හෙරොයින් වෙළෙඳාමේ මුල් අවදියේ අසූව දශකයේ සිට සිදුවූවකි. මෙසේ මුහුදු මාර්ගයෙන් සිදු කෙරෙන ජාවාරම් වැටලීමට ඇතැම් නිලධාරීන් දින ගණන් ඈත දියඹේ ගත කර ඇති අත්දැකීම් ද එමට ය. එසේ ම කරවටක් ගැඹුරු මුහුදු දියේ සැඟවී සිට කුඩු ජාවාරමේ රහස් සෙවූ නිලධාරීහු ද සිටිති.එපමණක් නොවේ මත්කුඩු උරන්නන් ලෙස ද සිඟන්නන්, වෙළෙඳුන්, කඩලකාරයින් ලෙස රඟපාමින් සිටින්නට ඇතැම් නිලධාරීන්ට සිදුව ඇත්තේ ජාවාරම් කරුවන් නීතියේ රැහැනට හසුකර ගැනීමටය.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=af1110306</link>
    <topic>නන්දෙ මාමගෙ බස් එක</topic>
    <author>ටිරෝනි වෑවලගේ ඡායාරූප - සුදම් ගුණසිංහ</author>
    <content>මිනිසුන් ගැන ලියන්නට ලැබීම සතුටකි. එයට හේතුව මේ සියල්ල මිනිසුන් වෙනුවෙන් ම වන නිසාය. මේ සියල්ල මිනිසුන් විසින්ම කරනු ලබන නිසා ය. පත්තරවලට ලියන්නේත් මිනිසුන්ය. ඒ පත්තර කියවන්නේත් මිනිසුන් ම ය. එබැවින් මේ පත්තර පිටු අතරට ‘මිනිසුන්’ ගැන ලියැවෙන අකුරු එකතු කරන්නට ලැබීම සතුටක් ය.මේ ලියන්නට යන්නේ මිනිසුන් ගැනය. මතු මහලේ, සඳළුතලේ පමණක් නොව පොළෝ තලේ සිටින මිනිසුන් ගැනය. ඔවුන්ගේ දහදිය බිඳු ගැනය.නන්දසේන සමඟ රත්නසිරිමට හිතෙනා පරිදි මෙලොව මිල අධිකම ද්‍රව අතරට මිනිස් දහදිය ද එක් කළ යුතුමය. ඒ දහදිය නිකරුණේ ගලා නොයන බැවිනි. දහදිය හෙළන්නට නම් කය වෙහෙසිය යුතුය. බොහෝ වෙහෙසිය යුතුය. නැතහොත් ගිනි මද්දහනේ මහ පොළොවේ පා නඟා යා යුතුය.මේ හෙළන දහදිය තමන් වෙනුවෙන් ම හෝ අනුන් වෙනුවෙන් විය හැකිය. එහෙත් වටිනාකම එකය. තමා, තම අඹුදරුවන්, දෙමව්පියන් වෙනුවෙන් තම ගතින් හෙළුණු දහදිය බිඳක මතකය සැබැවින්ම සුන්දරය. අමරණීය ය. එහි අගය මිල කළ නොහැකිය. ඒ ජීවන වැය නිකම්ම ලැබෙනවාට වඩා දහදිය හළා උපයා ගැනීම පූජනීය වන නිසාය.දහදිය මතක පොතේ පිටු දිග හැරෙන්නේ එලෙස දහදිය හෙළූ මිනිසුන් ගැන කියන්නටය.කලවාන සුන්දරය. සුන්දරය කියන්නේ ගමේ ස්වභාවික වටපිටාව සුන්දරය. එහෙත් ඒ ගම වෙසෙන මිනිසුන්ගේ ජීවිත එතරම් සුන්දර නැත. එසේ වීමට ප්‍රධාන හේතුව කලවාන රටේ ප්‍රධාන වාණිජ කේන්ද්‍රයෙන් දුර බැහැර, ස්වභාවික පරිසරය අතින් ද දුෂ්කර යැයි හැඳින්විය හැකි සීමාවක පිහිටා තිබීම නිසාය. සිතක සුවඳ මුල් පිටුව ලියවෙන්නේ කලවානේ සුන්දර නොවන ජීවිත ගත කරන මිනිසුන් වෙනුවෙන් තම ජීවන වෘත්තිය වෙන් කළ මිනිසකු වෙනුවෙනි.කලවාන සිට කොළඹ දක්වා මඟීන් ප්‍රවාහනයට ඇත්තේ එකම එක බස් රථයකි. මේ එකම බස් රථයේ රියදුරා නන්දසේන කුලතුංගආරච්චි ය. ‘සීටීබී බස් ඩ්‍රයිවර්’ කෙනෙක් කියා නන්දසේනව සරල ලෙස හඳුන්වා දිය හැකිය. එහෙත් ඔහුගේ රැකියාව මේ හඳුන්වාදීම තරම් සරල නැත.පෙර කිව් පරිදිම කලවානේ සිට කොළඹට ම එන්නේ නන්දසේන ගේ සීටීබී බස් රථය පමණි. එසේ නොමැතිව ගමන් පහසුකම් සපයා ගන්නට නම් බස් කිහිපයකට වරින් වර නඟිමින් බසින්නට මඟීන්ට සිදුවනු ඇත.එනිසාම කලවානේ සිට කොළඹට දිනපතා දුවන නන්දසේනගේ බස් එක ප්‍රදේශයේ මිනිසුන්ට නම් රසඳුනක්මය. යන්නට බස් එකක් නොමැතිව පාරේ රස්තියාදු වීමේ කටුක අත්දැකීම මේ ලියමන කියවන ඔබට ද පොදු අත්දැකීමක් වනවාට සැක නැත.එමෙන්ම වෙලාවට එන බස් රථයක් සිතට කොපමණ සතුටක් ලැබ දෙන්නේ ද යන කරුණ ද ඔබට ආගන්තුක නොවනු ඇත. කලවානේ මිනිසුන්ට ද එය එසේමය. ඔවුන් අවුරුදු දහ අටක් පුරා මිනිසුන්ට ගමන් පහසුව සලසනු වස් තම දහදිය වැය කරන නන්දසේනට ගෞරවයෙන් සලකන්නේ ද එනිසාමය.උදේ හතයි දහයට කලවානේ සිට කොළඹට ගමන් ඇරඹිය යුතුය. එහෙත් රියදුරු නන්දසේනගේත් කොන්දොස්තර රත්නසිරිගේත් දවස ඇරඹෙන්නේ එතනින් නොවේ. නන්දසේනලා බස් එක අරගෙන නොගියොත් කලවානටත් එහා තිබෙන ගංගොඩකන්ද ගමේත් අවට ගම්වලත් ළමුන්ට ඉස්කෝලේ යන්නට විදිහක් නැත. ඒ නිසා නන්දසේන උදේ පාන්දර පහයි කාලට ගංගොඩකන්ද ගමෙන් පාසල් ළමුන් ගෙන කලවානට පැමිණෙන්නේය. කොළඹ එන්නේ ඊටත් පසුවය.සාමාන්‍යයෙන් බස් රථයක රියදුරු මහතාගේ වගකීම රිය පැදවීමය. කොන්දොස්තර මහතා මගීන්ගෙන් මුදල් අයකරගෙන ඒ වෙනුවට ප්‍රවේශපත්‍ර ලබාදිය යුතුය. එහෙත් කලවාන කොටුව බස් රථයේ නන්දසේනටත් රත්නසිරිටත් මේ ප්‍රධාන වගකීමට අමතරව වැඩ රාජකාරි බොහෝය.ගමේ බෙහෙත් ශාලාවෙන් ලබාගත නොහැකි බෙහෙතක් කොළඹින් ගෙනත් දීමට කෙරෙන ඉල්ලීම අහක දැමීමට නන්දසේනට බැරිය. ජයවර්ධනපුර විශ්වවිද්‍යාලයේ ඉගෙනුම ලබන තම දියණියට හාල්, පොල් ටිකක් යැවීමට දෙමාපියන්ට ඇති පිළිසරණ ද නන්දසේන ද ඔහු ධාවනය කරන සීටීබී බස් රථය ද වන්නේය. ඇතැම් විට බස් එක එන වෙලාවට පාර අයිනට ඇවිත් ඉන්න තම දරුවාට ලබා දෙන මෙන් ඉල්ලමින් නන්දසේනගේ අතට ලැබෙන්නේ බත් පාර්සලයකි.නෙළුම් මල්, මානෙල් මල් කලවානේ සුලබ නැත. කිසියම් අවශ්‍යතාවකට මල් ඕනෑ වූයේ නම් ගම්වැසියෝ කලවාන කොටුව බස් රථයේ රියදුරා හමුවීමට යති. ඒ කිසිවකට ‘බෑ’ කීමට නන්දසේනගේ දිව නොනැමේ.පිල්ලෑව බෝධිය අසලදී මල් කඩයට මුදල් දෙන නන්දසේන ආපසු කලවානට යන ගමනේදී මල් ද රැගෙන යයි. බස් රියදුරකු වුවද නන්දසේන සමාජ සේවකයකු ද වී ඇති සෙයකි. එහෙත් නන්දසේනත් කොන්දොස්තර රත්නසිරිත් ඒ ප්‍රශංසාව උපේක්ෂාවෙන් විඳ දරා ගනිති.බස් රථය යන එන වෙලාව ගමටම හොඳට හුරුය. නන්දෙ මාමාට අත වැනීමට බස් එක යන වෙලාවට පුංචි දරුවෝ පාර අයිනට එති. ඒ සෑම දරුවකුටම අත වැනීමට නන්දසේනට සිදුවේ. නැතහොත් ‘නන්දෙ මාමා මට අත වැනුවේ නෑ’ යනුවෙන් හඬා වැටෙන පොඩිත්තන් නැළවීමට මව්වරුන්ට සිදුවේ.”මම උපන් ගම අයගම. බස් රථ සෝදන්නෙක් විදිහට 1987 දී සීටීබී එකට සම්බන්ධ වුණා. රියදුරෙක් හැටියට පත්වීම ලැබුවේ පස්සේ. මේ රස්සාව මම කරන්නේ හරිම ආසාවෙන්. වෙන කිසිම වෘත්තියකට යොමු නොවී බස් රියදුරෙක් වීම ගැන මට අද දැනෙන්නේ හරිම සතුටක්. මේ මට ගැලපෙනම රස්සාව කියලා මම හිතනවා.”නන්දසේන පවසන්නේ මඳ සිනාවක් රැඳි මුවෙනි. හතළිස් දෙහැවිරිදි ඔහු තිදරු පියෙක් ද වේ. වසර දහඅටක රියදුරු ජීවිතයේ දී ඔහු සමඟ එකට සේවය කළ කොන්දොස්තර මහතුන් කිහිපදෙනෙකි. ඒ අතරින් මේ වනවිට නන්දසේනගේ සගයා වන්නේ රත්නසිරි බාලසූරියයි. ඔහු ගල්කරාකන්ද ගමේ උපන්නෙකි.ඒ 1993 වසරේ දිනකි. හිරු අවරට ගොස් ගොම්මන ද අහසේ බලය අත්පත් කරගෙන තිබුණි. නන්දසේන මගීන්ද පුරවාගත් බස් රිය ඉංගිරිය ප්‍රදේශයේ කඳුකර දුෂ්කර මාර්ගයක ධාවනය කරවමින් සිටියේය. ගොම්මනත් සමඟ මුසුවුණු වැහි බීරිම නන්දසේනට තර්ජනය කරන්නට වී ඒ වන විට හෝරාවකට ආසන්න කාලයක් ගෙවී ගොස් තිබිණි. විටින් විට වට වැහි බිඳු අඳුරු මාර්ගය වඩාත් භයානක වාතාවරණයකට පත්කර තිබිණි. නන්දසේනගේ දෑතට සුක්කානම හුරුය. එහෙත් වළක්වාගත නොහැකි වර්ගයට අයත් වන හදිසි අනතුරු ද තිබේ. මාර්ගය ඉවතට ලෙස්සා ගිය බස් රිය පෙරළිණි.“ඒ තමයි මේ රස්සාව පටන් ගත්ත දවසේ ඉඳන් මට අමතක වෙන්නෙ නැති අත්දැකීම. බස් එකේ ගිය ගොඩක් අයට ඉස්පිරිතාලේ ඉන්න වුණා. තුවාල වෙලා නෙමෙයි. කම්පනය වගේ ඇති වෙච්ච නිසා. එක ළමයකුගේ උරිස් ඇටය කැඩුණා. මට හරිම දුකයි. කරකියාගන්ඩ දෙයක් නෑ. ඒත් ඒ දරුවා පුළුවන් විදිහට මගේ හිත හැදුවා. මාමේ මගේ තාත්තා කැඩුම් බිඳුම් වෙද මහත්තයෙක්. තාත්තා බෙහෙත් කරලා මාව සනීප කරයි කියලා ඒ දරුවා මට කිව්වා. එච්චර අනතුරක් වෙලත් බස් එකේ ගිය කව්රුවත් මට හිත රිදෙන්න වචනයක්වත් කිව්වෙ නෑ.””අපේ බස් එකේ ඉස්කෝලෙ ගිහින් දොස්තරල, ඉංජිනේරුවරු වෙච්ච, රටේ සමාජයේ හොඳ ගුණගරුක පුද්ගලයන් වෙච්ච දරුවෝ ඉන්නවා. ඒ දරුවෝ අපිව අමතක කරලා නෑ. ගමේ ආවාම අපිව බලන්න එනවා. ඒ වගේ දරුවෙක් මේ ළඟදි ඇමෙරිකාවේ ඉඳලා ආවා. ආපහු යන්න කලින් නන්දෙ මාමව බලන්න ඕනෙ කියලා මාව හොයාගෙන ආවා. ඇත්තමයි ඒ දරුවව දැක්කම මගේ ඇස් දෙකට කඳුළු ආවා. රස්සාවෙන් මට ඉතුරු වෙන්නේ ඒ වගේ අත්දැකීම් තමයි. ඒ ගැන මට ආඩම්බරයි.”තමන් නියුක්ත වන රැකියාව සම්බන්ධව තෘප්තියෙන් පසුවන සුළුතරය අතරට නන්දසේන නම් සීටීබී බස් රියදුරු මහතා ද අයත් වන්නේ එලෙසිනි. කතාබහ ආරම්භ වූ මොහොතේ සිට කලවාන ඩිපෝ අධිකාරි සමිත් බණ්ඩාර මහතා ගැන ද ලියන ලෙස නන්දසේන සහ රත්නසිරි ගේ ඉල්ලීම් රැසකි. ඩිපෝ කළමනාකාරතුමාගේ මැදිහත්වීම, උනන්දුව හේතුවෙන් කලවාන ප්‍රදේශයේ බස් ධාවනය හොඳින් සිදුවන බව ඔවුන්ගේ අදහසයි.බස් ගමනාගමනය ඉතාම අඩු සිංහරාජ වන පියස ආසන්නයේ ගම් කරා බස් ධාවනය කරවීමට බණ්ඩාර මහතා ක්‍රියා කරන බව නන්දසේනත්, රත්නසිරිත් මට පැවැසීය.”බස් එක කැඩුණත් ඉක්මනට හදවලා දෙනවා. මේ බස් එක නැත්නම් මිනිස්සු ගොඩක් මඟ රස්තියාදු වෙනවා කියලා දන්නවා. පිටකොටුව ඩිපෝ එකේ මහත්තයලත් එහෙමයි. අපිට කව්රුත් උදව් කරනවා. කවදාවත් අපට ප්‍රයිවට් බස්වලින්වත්, වෙන කාගෙන්වත් ප්‍රශ්න වෙලා නෑ. අවුරුද්දට, ජනවාරි පළවැනිදට බස් එකේ යන මඟීන් අපට තෑගි දෙනවා. අපිට දඩ කොලයක් දුන්නොත් ඒක ගෙවන්නෙත් මඟීන්ම තමයි. අපි උපරිම උත්සාහ කරන්නේ දවසින් දවස බස් එකේ ආදායම වැඩි කරලා දෙන්න. ඒ වෙනුවෙන් අපි කැපවීමෙන්, මහන්සියෙන් වැඩකරනවා.”නන්දසේන පවසයි. අපි යන්නට රත්නසිරි ද ඇතුළත්ය. තම රැකියාව ගැන අවලාද කියමින්, නීරස ලෙස එහි නිරතවන පුද්ගලයන් අතර කැපවීමෙන් මෙන්ම බොහෝ ආශාවෙන් තම සේවය ඉටු කරන නන්දසේනලා වාසනාවන්ය. මහ පාරේ මඟීන් වෙනුවෙන් තම අඹු දරුවන් වෙනුවෙන් ඔහු හෙළන දහදිය අනාගත පරම්පරාවට ද පාඩම් සටහන් කොට නොතබන්නේ ද?ටිරෝනි වෑවලගේ ඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=af1110307</link>
    <topic>ලිබියාවට වැරැදුණේ කොතැන ද?</topic>
    <author>අරුණි මුතුමලී</author>
    <content>අද හවස තාත්තලැ කන්තෝරුවේ කට්ටියක් අපේ ගෙදර එනවා. ඉතින් ඒකට ගෙවල් අස්පස් කරලා, කෑම බීම හදන ඒවට උදව් කරලා හරි මහන්සියි. ඒ නිසා මගේ සුපුරුදු ගහ යට බංකුවට වෙලා හුළං පොදක් වැදෙන්නත් එක්ක හිටියා. ඒ අතරෙදි මට මතක් වුණේ බස් ස්ටැන්ඩ් එකේ ඉන්න “උගත් පිස්සා”.ගඩාෆි මැරූ දවසට පහුවෙනිදා උදේ මම බස් එකට යන්න ගියේ අඩිය ඉක්මන් කරලා. කලින් දවසෙත් රෑ වෙනකල් වැඩ කළ නිසා ප්‍රවෘත්ති අහන්නත් බැරි වුණා. රටේ ලෝකේ මොනව වෙලාද කියලා දැනගන්න පත්තරයක්වත් කියවගන්න නම් කලින් කන්තෝරුවට යා ගන්න එපැයි. “උගත් පිස්සා” මම ගොඩවුණු බසයේ ඉස්සරහට ඇවිත් කියවන්න පටන් ගත්තා.දැන් මොකද වෙන්නෙ ලිබියාවට. ඒක ඉවරයි අරුන්ට ඕන වුණු ටික මුං කරලා දුන්නා. හරක්. උන්ට ඕන වුණේ තෙල් ටික. තෙල් ටික තමයි උන් ඔය ගත්තේ” ලිබියාව ගැන දීර්ඝ විස්තරයකුත් එක්ක ගඩාෆිගේ මරණය ගැන අපිටත් ඉගනගන්න තරම් දේවල් කියවනකල් බසයේ කිසිම කෙනෙක් මේ කිළුටු ඇඳ රැවුළ වවාගත් මිනිසාට බාධා කළේ නැහැ.තමන්ගේ හිතේ වේදනාව යනකල් කියවලා, කියවලා බැහැල යනතුරු උනන්දුවෙන් සිටි මඟීන් ආපහු කිසිම වෙනසක් නැතිව තමන්ගේ කතා නවත්තපු තැන්වලින් පටන් ගත්තා. මගේ ළඟ සිටි මඟීන් දෙදෙනා කතා වුණේ අපේ දේශපාලුවකුටවත් කියාගන්න බැරිතරම් දේවල් ඒ මානසික රෝගියාට වැටහිලා තියෙනවා කියලයි.පි පීප්... ටිං... ටං...“ආ... අන්න කට්ටිය ඇවිත් වගේ...” තාත්තා දොර ළඟට ගියා පිළිගන්න.දයා, සමරේ, වීජේ කියලා තාත්තා කතා කරන යාළුවො තුන්දෙනාගේ පවුල් පිටින් දැන් අපේ ගෙදර. ටිකක් වෙලා කතා කර කර සිටිද්දි අම්මා වෙල්කම් ඩ්‍රින්ක් එකක් ගෙනාවා.“මේවයින් කූල් වෙලා පටන් ගමු. පස්සෙ බැරියැ හොට් වෙන්න” සමරේ අංකල් බීම වීදුරුව අතට ගනිමින් කීවා.අනිත් අයගෙනුත් ඒ කතාවට ලැබුණෙ හොඳ ප්‍රතිචාරයක්.මම බලාගෙන හිටියේ ඇත්තටම ගෑනු පාර්ශ්වේ අය එක්කහු වුණාම ගෙදර ප්‍රශ්න, ළමයින්ගේ ඉස්කෝල ප්‍රශ්න, බඩු මිල, ඇඳුම් වගේ එදිනෙදා අපි මුහුණ දෙන දේ කතා කළාට පිරිමි අයට තියෙන්නේ ඊට වඩා ලොකු ගෝලීය අර්බුද.ඉතින් හරියට රේඩියෝ චැනල් කීපයක් එකවර ඇහෙන්නා වගේ ඒ කතා ඔක්කොම එකට ඇහෙනවා. තමන් කැමැති චැනල් එකකට සම්බන්ධ වෙන්නත් අපට පුළුවන්.සමරෙ අංකල් කතාවට මුල පිරුවේ ගී‍්‍රසියෙන්.“දැන් ගී‍්‍රසියෙත් මාර කේස් නේද?”“ඔව් මිනිස්සුන්ගේ සුබ සාධන කපන්න පාර්ලිමන්ට් එකේ ඡන්දෙ විමසනවට විරුද්ධවනේ” දයා අංකල් උත්තර දුන්නා.“මං දැක්කා මචං නේටෝ එක සර්බිකාරයින්ගේ උද්ඝෝෂණය විසිරුවලා කියලා නිවුස් එකක්.” විජේ අංකල් තවත් කතාවක් ඇදලා ගත්තා.“ඇයි දැක්කෙ නැද්ද සුඩානේ ජනාධිපතිටත් යුද අපරාධ චෝදනා තියෙද්දි මලාවි ගියාම අත්අඩංගුවට ගත්තේ නෑ කියල ඉන්ටර්නැෂනල් අධිකරණය මලාවිකාරයන්ගෙන් නිදහසට කරුණු අහලා”“ඇත්තමයි මුන්ට...” සමරේ අංකල් ඉතිරි ටික කීවේ නෑ. ඒ වගේම ඒ කතා දිගට ඇදුනෙත් නෑ.“කොහොමද ගඩාෆිට වෙච්ච දේ” තාත්තා ආයෙත් මාතෘකාවක් මේසෙට දැම්මා.“අයියෝ... කියලා වැඩක් නෑනේ? ඇයි මචං මෙහෙම වෙන්නෙ” දයා අංකල් කතාව ඇදගෙන යන්න කල්පනා කරන පාටයි.“ඇමෙරිකාව කිව්වලු මාකෝස්ටයි, සදාම් හුසේන්ටයි චාල්ස් ටේලර්ටයි වුණෙත් මේකමයි කියලා” විජේ අංකල් කීවා.“ඔය මනුස්සය මරපු කොල්ලෝ මිනිහගේ පාලන කාලෙන් බාගෙක විතර වයසේ එවුන් ද කොහෙද?”“ඔව් ඉතින් 69 ඉඳන්නේ”ඔය මහ ලොකු සටන් කාරයෝ දන්නවද දන්නෙ නෑ මේ මනුස්සයා ලිබියාවට කරපු සේවයවත්”“නෑ උන් කාගෙහරි රූකඩ ටිකක් මිසක් හරි දැනුමක් ඇතිව කළයි කියන්නත් බෑ වගේ නේද?”“ඔය වයස අඩු කොල්ලෙක් මැරුවා කියන්නේ ගඩාෆිත් 27 න්ලුනේ ඉඩ්‍රිස් රජ්ජුරුවන්ට එරෙහිව ලිබියානු විප්ලවේ කරලා තියෙන්නෙ. ඒ ක්‍රෙඩිට් එක නැති කරන්න තමයි පොඩි කොල්ලෙක් අතින් මැරුම් කෑවා කියන්නේ”“ඒ වුණාට ගඩාෆිට ඒ කාලේ කියලා තියෙන්නෙ සහෝදර නායකයා සහ විප්ලවයේ නියමුවා කියලනේ. ඒත් අද ත්‍රස්තවාදියා කියනවා.”“එහෙම හැමෝම කියන්නේ නෑනේ.”“මිනිහා අපි‍්‍රකානු රටවලට කරපු සේවය නිසා 2008 දී කියලා තියෙන්නේ කිං ඔෆ් කිංස් ඔෆ් ඇෆි‍්‍රකා කියලාලු”ගඩාෆිගේ කතාව දිගටම ඇදෙන නිසාත් උණුසුම් පුවතක් නිසාත් ඒ කණ්ඩායමට හැමෝම එක් වුණා.“මිනිහත් ඉතිං කළේ කුමන්ත්‍රණයකින් රට අල්ලපු එක තමයි”ඒ අතරින් ඇහුණා.“ඔව් ඉතිං අවුරුදු 42 ක් කිව්වාම පොඩි ද? මිනිස්සු ඒකාධිපති පාලනේ කියලා විරුද්ධ වෙලා තියෙන්නෙ කාලේ වැඩි නිසානේ” දයා අංකල්ගේ නෝනා කීවා.“දැන් ඔයාම හිතන්න ඒ වගේ පොඩි ගතියක්වත් නැතුව ඔය වගේ රටක් ගොඩ දාතැකිද කියලා? ඈ? ඇයි දන්නවද මං එහෙම කියන්නෙ? ගඩාෆි තමයිලු ඔය බලවත් රටවලින් ගසා කකා හිටිය ඛනිජ තෙල් ටික තමන්ගේ රටට අරන් ජනසතු කරලා ඒ ලැබෙන ලාභය රටේ මිනිස්සුන්ට බෙදලා දීලා ජීවන මට්ටම ඉහළට අරන් තියෙන්නෙ. එතකොට අපි‍්‍රකාවෙයි, අරාබියෙයි. වැඩිම මානව සංවර්ධන දර්ශකේ තියෙන්නෙ කොහෙද? .... ලිබියාවේ.උන්ගේ දළ ජාතික නිෂ්පාදනයේ වර්ධනය 12.5% ක්ලු. බැංකු ලෝන්වලට පොළි නෑලු.”“ආ ඔව් මමත් මේ නෙට් එකේද කොහෙද කියෙව්වා ලිබියාවේ විදුලි බිල් නෑලුනේ.”“ඔව් ඉතිං අපිට වගේයැ ඛණිජ තෙල් පීනන්න තරම් තියෙද්දි විදුලිය නිපදවන එකත් කජ්ජක් ද?”මිනිහගේ ස්ලෝගන් එක වුණේ හැමටම නිවසක් කියලාලු නේ?තමන්ගේ දෙමවුපියන්ටත් ගෙයක් දීලා නෑලු රටේ හැමෝටම ගෙවල් ලැබෙනකල් කියලා. අම්මයි තාත්තයි ටෙන්ට් එකක ඉඳලා තියෙන්නෙ.“මාර පොරක් නේද?”“මේ එක අතකට මිනිහා පොර කියලා කියන එකත් හරි නෑ වගේ නේද?”“ඒවා එහෙම වුණාට එයාගෙ වයිෆ් ෂොපිං ගිහින් තියෙන්නෙත් මොකද්ද එයාර් ක්‍රාෆ්ට් එකකලු. එයාගෙම” විජේ අංකල්ගේ නෝනා හිස නලවමින් කීවා.“ඒ දෙවෙනි වයිෆ්ලුනේ. පළමුවෙනියා ගැන ආරංචියක්වත් නෑලු” දයා ඇන්ටි කීවේ රහසින්. හරියට ගඩාෆිට ඇහෙයි වගේ.“අප්පා මේගොල්ලො දන්න දේවල්. ඇ? දැන් කට්ටියට ප්ලේන් එකේ ෂොපිං යන්න හිතිල ද?” සමරේ අංකල් විහිළු කළා.“නෑ ඉතිං අපි මේ කිව්වේ”මොකද්ද මොකද්ද ඔගොල්ලො මේ කිව්වේ?” විජේ අංකල් උනන්දු වුණේ වෙන තේරුමකින්.“නෑ ඉතිං ඔය හොඳයි කියන ඒවා අස්සේ ඔය වගේ ඒවත් ඕනතරම් තියෙනවා”“හරි ඉතිං ඒක වැරදි ද? මට ඔහොම සල්ලි තිබුණනං ඔයා ප්ලේන් එකේ විතරක් ගිහින් නතර වෙයිද?” විජේ අංකල් ඇහුවේ ඇන්ටිගෙන්.“මේ මොන විකාරයක්ද? මේ” විජේ ඇන්ටි ගැස්සුවා.“රටේ මිනිස්සුන්ටත් හොඳක් කරලා තමුනුත් සැප විඳිනවානම් ප්‍රශ්නයකුත් නෑනේ? එක් අතකට” සමරේ අංකල් තේරුම් කරන්න හැදුවා.“ඒත් අර කතාවෙන් තේරෙන්නේ හැමෝටම ගෙවල් තිබිලා නෑ කියලා නේද අංකල්” මල්ලි හරස් ප්‍රශ්නයක් දැම්මා.“ඒත් ඔය රටේ මහා ගංගාවල් හදලා, කාලක්වත් නොතිබිච්ච සාක්ෂරතාව සියට අසු තුනට නග්ගලා එවම මදිද අප්පා”හැබැයි ලිබියාවට වැරදුණේ ඔය තෙලුයි නැචුරල් ගෑසුයි නිසා නැද්ද මං අහන්නෙ”“ඒක හරි මචං අරුන්ට මාර උවමනාවක් තිබුණේ උන්ගේ අතේ තිබිච්ච තෙල් ළිං ටික ආපහු ගන්න”“ඒකට මෙලෝ හසරක් නැති පොඩි කොල්ලෝ ටික ෆෝම් කරලා ගත්තා උන් ගාණට ප්ලෑන් කරලා”“එච්චර ද? ඇයි මීඩියා එක. වෙස්ට් එකේ මීඩියා එක තමයි නායකයෙක් ත්‍රස්තවාදියෙක් කරලා ත්‍රස්තවාදියෙක් නායකයෙක් කරන්න හොඳම එක. උන්ට ඕන නම් උන්ගේ දෙපා ලෙවාගෙන ඉන්නවානම් හොඳට සලකනවා.පොඩ්ඩක් හරි අවුට් වගේ නම් නැති වෙන්නම ගහල ලෝකේ මතේ උන්ට හරියන විදිහට හදන්න නිව්ස් මවනවා.ඇයි ගිය පෙබරවාරිවල ඔය කේස් පටන් ගනිද්දි දෙසීයක්වත් හිටියේ නැති උද්ඝෝෂණ උන් පෙන්නලා තියෙන්නේ මහා ජනකායක් පන්දාහ දහදාහ සහභාගි වුණා වගේ කියලනේ. ඒකෙන් අනිත් නිව්ස් යටපත් වුණා.”“මිනිහා ඉඩි අමින් එක්කත් ෆුල් බ්‍රැකට් ඉඳල තියෙන්නේ නේද?”“හ්ම්. දැන් අර යක්කු අන්න සිරියාවටත් හොට දාලාලු?”“ගඩාෆි මරපු වෙලේ උන් කෙළින්ම ඒක කරන බවත් කීවා නේ? මං අහන්නේ මේ එක රටකට දෙකකට තියෙන අයිතිය මොකද්ද අනිත් රටවල්වල ප්‍රශ්නවලට ඇඟිලි ගහන්න.මේක දැන් ලෝකෙ පුරාම වසංගතයක් වගේ වෙලානේ.”“හනේ මන්දා රටක් කොහොමහරි දියුණු කරන්න මහන්සි වෙන නායකයෝ මුන්ට පේන්නේ ත්‍රස්තවාදි වගේ. රටක් විනාස කරන්න හදන ප්‍රභාකරන්ලා මුන්ට අහිංසකයෝ. අනෙ මගේ කට” සමරේ අංකල් අතේ තිබුණු මොනවදෝ කෑල්ලක් හයියෙන් හැපුවා.“නෑ ඔය රට රටවල් අතරෙත් ඉරිසියාකාරකං තියෙනවනේ. ගඩාෆි තමයිලු රජෙක් නොවී වැඩිම කාලයක් රටක් කරපු අයගෙන් හතරවැනියා.”“අනෙක ගඩාෆි පිටරටවලින් ලෝන් ගත්තෙම නැති නිසා ලිබියාව ලෝකෙට ණය නැති රටක්ලු. ඒවත් හේතු වෙන්නැති”“හනේ මන්දා මාරයි නේද?”“මාරයි තමයි ඇයි බැලුවෙ නැද්ද නෙට් එකේවත් විස්තර ටිකක්”“නෑ මචං ඉන්ටනෙට් තියා මොස්කිටෝ නෙට් බලන්නවත් වේලාවක් නැතුව මං මේ ටිකේ එරිලා හිටියේ”“ඔය ටියුනිසියාවෙයි ඊජිප්තුවෙයි වැඩේ ඇදෙද්දි ගඩාෆිට හිතන්න තිබ්බා ඔයිට වඩා”“කවුද මචං තමන්ට ඔහොම වෙයි කියල හිතන්නෙ. අඩුගානේ අර අපේ විකියාට මේච්චර දෙයක් වෙලත් අපිට එහෙම වෙයි කියලා අපි කාටවත් හිතෙනවද නෑනේ?”“දැන් අපෙත් ඔය එක එක දේවල් හම්බෙද්දි... නේද?”“ඒ කියලා අපේ රටේ දේවල් නතර කරන්න පුළුවන්යැ. ඒවා ඒ වේලාවට බලා ගන්නව ඇර”විජේ අංකල්ගේ කතාව කොයිතරම් දේශපාලනයට බර වුණත් ඇස් යොමුවෙලා තිබුණේ අපි දිහා අපේ ප්‍රතිචාර දිහා හොඳට බලාගෙන සිටි අංකල් ලිබියාවට විතරක් පොදු නොවූ කාරණයක් ගෙනාවා.“මේ අලුත් පරපුර හොඳට තාක්ෂණික දැනුම අරවා මේවා දක්ෂතා තියෙනවා. ඒත් ඒගොල්ලෝ අපේ කාලේ වගේ මිනිස්සුන්ගේ වටිනාකම් තේරුම් ගන්නෙ නෑ. ගරු කරන්න, අගයන්න, ඒ වගේම සංස්කෘතිය වගේ දේවල් ගැන එච්චර හිතන පාටක් පේන්නේ නෑ. ඒකයි ඒගොල්ලන් ඉක්මනට මොනවට හරි පොළඹවගන්න පුළුවන් වෙලා තියෙන්නෙ.”“ඒක මේ ටෙක්නොලොජි එකත් එක්ක දියුණු වෙද්දි වුණ දෙයක් නේද?”ඒ කතාවෙන් ගඩාෆි ඇතුළු ගෝලීය අර්බුද යටපත් වෙලා සමාජයීය ප්‍රශ්නයක් සාකච්ඡා මේසෙට අවතීර්ණ වුණා. තරුණ පරපුර නියෝජනය කරමින් අපි ගැන කතා කරන්න පවුල් හතරෙම දරු පරපුර එකතු වුණා.රෑ කෑම මේසෙට ගියෙත් ඒ කතාවමයි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=af11103010</link>
    <topic>ගැහැනිය සහ සමාජය</topic>
    <author>රූපාන්ති බුලත්සිංහල</author>
    <content>ඇගේ දිගු දෑස, නෙත් කැල්ම, මඳහස, නා දළුවන් දෙතොල්, ඇත් ගමන් විලාසය, කවියෙකුට නම් කවියකි. සිත්තරෙකුට සිතුවමකි. ඇය රැජනකි. අම්ම කෙනෙකි. ගුරුවරියකි. පතිවත රකින බිරිඳකි. සුගන්ධය පතුරුවන කුසුමකි. නිවසට මිණි පහනකි.පබවතගේ කිතුලිය මුළු දඹදිවම පැතිර ගිය බව කුස ජාතකය කියයි. විහාර මහා දේවිය, සුගලා දේවිය ගැන තවම අමතක කළ නොහැකිය. තම රට බේරා ගැනීමට ඉදිරිපත් වූ සෝමා දේවිය ගැන ඇත්තේ හදපිරි භක්තියකි.සෑම සාර්ථක පුරුෂයෙකුටම සෙවණ සලසන දිරිය ගෙන දෙන බිරිඳක් සිටී. කාන්තාව යනු සමාජ පද්ධතියක මුදුන් මුලයි. ඈ වැනසී යන කළ සැනසීමට අපට මඟක් නැත. වර්ණනා කිරීමට ප්‍රස්තුතයක් නැත. ඇඳිය හැකි සෑම සිතුවමක හිස් තැනක් ඇත. ඒ ඇගේ රමණීය ස්වරූපයයි. ඒ ලාලිත්‍යය ඇය විසින්ම ගිනිබත් කිරීම කෙබඳු අපරාධයක්ද?වෙස්සන්තර ජාතකයේ මන්ත්‍රී දේවි ඵලවැල නෙලාගැනීමට වනයට ගියේ දරුවන් පෝෂණය කිරීමටය. හුණුවටයේ කතාවේ ගෲෂා දරුවා නිසා ව්‍යසනයකට මුහුණ පායි. ඈ සිතන්නට බැරි දුරු කතරක් දරුවා නිසා පියමනියි.තම දරුවන් තැන තැන දමා යන අම්මාවරුන්ට ගෲෂා ආදර්ශයකි. ඈ දරුවා රැකීමට විශාල පරිශ්‍රමයක් දරයි. එහෙත් අද සමාජයේ සිදුවෙන දෑ ඊට හාත්පසින්ම වෙනස්ය. නඩුත් හාමුදුරුවන්ගෙ බඩුත් හාමුදුරුවන්ගෙ, ඒ විතරක් යැයි වැටත් නියරත් ගොයම් කා නම් කාට පවසම් ඒ අමාරුව.ලොව පාලනය කරන අත ලොව වැනසීමට මාන බලයි නම් එහි ඇති ඵලය කිම? තලෙයිමන්නාරමේ ඌරුමලේ දී පොලීසියට කොටුවූ ඇය ද එවැන්නියකි. දිනමිණ කියූ ආකාරයට ඇය මත්කුඩු රැජනකි. සමාජ සාරධර්ම සුරකින්නට ස්වභාදහම මැවූ ඇය අද මුළුමහත් සමාජයම වනසා දමයි. සොඳුරු සුකොමල කාන්තාවකට මෙවැන්නක් කළ හැකිද?වගඋත්තර බැඳීමට හැක්කේ කාටද? ඈටම පමණි. සොඳුරු වූ ඈ රුදුරු වූයේ ඇගේ වරදින්ද? සමාජයේ වරදින්ද? වරද කොතන වුවත් ඇයට වැරැදී හමාරය. නැවැත නිවැරැදි කරගත හැක්කේ ඇයටම පමණි. ඈ ප්‍රමාදද? අවස්ථාවක් තිබේද? සමාජය ඈ පිළිගනීද?මේ මොනදේ වුණත් උචිත, අනුචිත යනුවෙන් වර්ග දෙකකි. ගැහැනිය සැමවිටම තමාට උචිත දේ පමණක් කළ යුතුªය.හැඩි දැඩි කෲර හොරමැරකම් ඇයට නොහොබී. සමාජයට යහ පණිවුඩය බෙදන ඇගේ වත කමල සොඳුරු විය යුතුය. මතට තිත, අරක්කු එපා. බේබද්දා, මේ හැම දේම පිරිමින්ටය. කාන්තාවන් ගැන මෙවැනි දේ කතා කිරීමට අප අකමැතිය. එහෙත් කතා නොකිරීමට බැරි තරමට සමාජය පිරිහී ගොස්ය.දිනමිණ කියූ ආකාරයට සැකකාර කාන්තාව මත්කුඩු තබාගෙන සිට ඇත්තේ තමන්ගේ නිවසේය. සමහරවිට ඈ මෙය බොහෝ කල් සිට කරගෙන යන්නට ඇත. අද ඊයේ කළත්, කලක සිට කරගෙන ගියත් වැරැද්ද වැරැද්දමයි. වැරැද්දෙන් ගැලවීමට නිදහසක් නැත.කාන්තාවන් ගැන උදාරත්වයෙන් කතාකිරීමට ඉදිරියට අපට හැකිවේද? එය කාන්තාවන් ගේ අවාසනාවද? රටේ අවාසනාවද යන්න තවමත් ප්‍රහේලිකාවකි.රට යහමඟ ගෙන යන සොඳුරු දෑත් අනාගත දරු පරපුර රුදුරු අගාධයට යැවීම සාධාරණද?මෙය සමස්ත කාන්තා පරපුරටම කළ නිග්‍රහයකි. මුළු කෙතක්ම වැනසීමට එක වල්පැළෑටියකට හැකිවීම කෙතරම් ඛේදනීයද?රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=af11103011</link>
    <topic>ජී.එස්.පී. සහනය අපේ රටේ අපනයනකරුවන්ට රුකුලක්</topic>
    <author>අරුණි මුතුමලී ඡායාරූපය - සුදම් ගුණසිංහ</author>
    <content>ශ්‍රී ලංකා මහ බැංකුවේ නියෝජ්‍ය අධිපති ධර්මා ධීරසිංහඇමෙරිකානු ජනාධිපතිවරයා ශ්‍රී ලංකාව ඇතුළු රටවල් 129 ට ජී.එස්.පී සහනය ලබාදීම පිළිබඳව පුළුල් ප්‍රචාරයක් පසුගිය දිනවල මාධ්‍ය ඔස්සේ දැක ගන්නට ලැබිණි. මේ ජී.එස්.පී. සහනය යනු කුමක්ද? එයින් අපේ රටට මෙන් ම ආර්ථිකයට වාසියක් සිදුවන්නේ ද? ඒ කෙසේ ද යන්න පිළිබඳව ශ්‍රී ලංකා මහ බැංකුවේ නියෝජ්‍ය අධිපති ධර්මා ධීරසිංහ මහතාගෙන් මෙසේ විමසුවෙමු.ඇත්තටම මොකක්ද මේ ජී.එස්.පී. කියන්නේ?අපි මෙහිදී පැහැදිලිව තේරුම් ගත යුතුයි. ජී.එස්.පී. සහ ජී.එස්.පී. ප්ලස් කියන්නේ දෙකක් කියලා. ජී.එස්.පී. වලට ඉංග්‍රීසියෙන් කියන්නේ Generalized System of Preference  කියලා. ඒ කියන්නේ සාමාන්‍ය වෙළෙඳ වරණයන් පිළිබඳ පොදු ප්‍රමේයය. ජී.එස්.පී. ප්ලස් කියන්නේ විශේෂ ප්‍රතිලාභ සහිත වෙළෙඳ වරණයන් පිළිබඳ පොදු ප්‍රමේය යන්නයි. බොහෝ අය ජී.එස්.පී හා ජී.එස්.පී ප්ලස් පටලවා ගන්නවා.නමුත් යුරෝපා සංගමයේ ජී.එස්.පී. ප්ලස් කියා එකක් තිබෙනවා. ඒ නිසා හැම දේටම ඒ නම භාවිතා කළත් ඒ හැම දෙයටම පදනම ජී.එස්.පී. ක්‍රමයයි. එය අමෙරිකාව යුරෝපා රටවල් ආදී සියල්ල ම එකම මූලධර්මයක් අනුව සකසා තිබෙන්නේ. ජී.එස්.පී. සහනය ලබා දෙන්නේ සාමාන්‍යයෙන් අඩු ආදායම් ලාභී රටවලටයි.මේ ජී.එස්.පී. සහනය අපට ලැබුණේ කොහොමද?ශ්‍රී ලංකාවට ජී.එස්.පී ලැබුණේ 1974 සිටයි. ඇමෙරිකාවේ ජි.එස්.පී. සහනය අපට එදා සිට රබර් හා රබර් ආශ්‍රිත නිෂ්පාදන, රසායන ද්‍රව්‍ය, සුළු අපනයන භෝග වැනි දේට ලැබුණා. ඇඟලුම්වලට ඇමෙරිකාවෙන් කවදාවත් කිසිම රටකට ජී.එස්.පී. සහනය ලබා දුන්නේ නැහැ.ජී.එස්.පී. සහනය කියන්නේ අපේ රටෙන් අපනයනය කරන භාණ්ඩ ඇමෙරිකාවේදී මිලදී ගන්නා ගැනුම් කරුවන් නැත්නම් එරට ආනයන කරුවන් හට නම් කළ භාණ්ඩ සඳහා තීරු බදු සහනයක් ලබාදීමයි. මෙයින් අපේ රටේ අපනයන කරුවන්ට මූල්‍යමය සහනයක් නැති වුවත් අපෙන් භාණ්ඩ ලබා ගැනීමේදි ආනයනය පහසු නිසා අපට තරගකාරීත්වයට මුහුණ දිය හැකි වෙනවා.ජී.එස්.පී. ප්ලස් අපට ලැබුණේ සුනාමි ව්‍යසනයෙන් පසු සහනයක් ලෙසයි. මුලදී වසර තුනකට පමණයි එය ලැබුණේ. එනිසා එවැනි තාවකාලික සහනයක් මත පදනම් වී දිගුකාලීන කර්මාන්තවල පැවැත්ම ගැන සිතීම සුදුසු නැහැ. එයට හොඳම උදාහරණය තමයි ඇඟලුම් අපනයන කරුවන් ජී.එස්.පී. ප්ලස් නැතිවත් මේ වසරේ මුල් මාස 8 තුළදී අපනයන කළ ඇඟලුම්වල ප්‍රමාණය සියයට 26.6 කින් වර්ධනය වී තිබීම.අපට ජී.එස්.පී. අහිමි වුණේ ඇයි?අපේ රට ගැන විවිධ තොරතුරු අන්තර්ජාතික මට්ටමින් ප්‍රචාරය වුණා. ඒ අනුව 2009 දී කම්කරු අයිතීන් පිළිබඳ ගැටලු ඇති බවත් ළමා සේවකයන් ගැනත් විවිධ චෝදනා ගොනු කර ඇමෙරිකන් ෆෙඩරේෂන් ඔෆ් ලේබර් සහ කොන්ග්‍රස් ඔෆ් ඉන්ඩස්ට්‍රියල් ඕගනයිසේෂන්ස් මගින් ඇමරිකානු ආණ්ඩුවට පෙත්සමක් ඉදිරිපත් කළා. ඒ නිසා 2010 ජූලි මාසයේ සිට අපේ භාණ්ඩවලට ලැබුණු ජීඑස්පී සහනය නතර කළා.ඒත් පසුගියදා නැවත ඒ පෙත්සම ගැන සලකා බලා එහි තොරතුරුවල සත්‍ය අසත්‍යතාවය අනුව අපට ජී.එස්.පී. සහනය ලබාදීම නැවත බලගන්වන්න කටයුතු කර තිබෙනවා. ඒ අනුව ඇමෙරිකානු ජනාධිපති ඒ සඳහා අස්සන් කිරීමෙන් දින 15 ක් ඇතුළත එය ක්‍රියාත්මක වෙනවා. එය අතීතයට බලපාන පරිදි ක්‍රියාත්මක වන නිසා 2011 ජනවාරි ඉඳන් බලපැවැත්වෙන පරිදි තමයි ක්‍රියාත්මක වන්නේ. ඒ අනුව අපේ රටෙන් භාණ්ඩ ආනයනය කරන්නන්ට ඒ සහනය ලැබෙනවා.ඇමෙරිකාවෙන් ජීඑස්පී සහනය ලැබීම විශේෂයක් ලෙස සලකන්නේ ඇයි?අපේ රටේ භාණ්ඩ අපනයනයෙන් වෙළෙඳ වාසියක් සහිත වෙළෙඳ ශේෂයක් පවතින්නේ ඇමෙරිකාව සමඟ කර ඇති ගනුදෙනු වලිනුයි. තනි රටක් ලෙස වැඩිම භාණ්ඩ මිලදී ගෙන ඇත්තේ ද ඇමෙරිකාවයි.නිදසුනක් ලෙස මේ වසරේ ජනවාරි සිට අගෝස්තු දක්වා ඇමෙරිකාවට අප රටින් අපනයනය කර ඇති භාණ්ඩවල වටිනාකම ඇමෙරිකානු ඩොලර් මිලියන 1402.3 ක් නමුත් අපි ඇමෙරිකාවෙන් ආනයනය කර ඇත්තේ ඩොලර් මිලියන 163.9 ක භාණ්ඩ පමණයි. ඒ දෙක අතර වෙනස ඩොලර් මිලියන 1238.41 ක්. ඒ තනි රටක් ලෙස අපට ඇමෙරිකාවෙන් ලැබෙන වෙළෙඳ වාසියයි.යුරෝපා සංගමයේ රටවල්වලිනුත් අපට වාසිදායක වෙළෙඳ ශේෂයක් ආවා තමයි. නමුත් එය රටවල් ගණනාවක එකතුවක් තනි රටක් නොවෙයි. අප යුරෝපයට අපනයනය කළ භාණ්ඩවල වටිනාකම ඇමෙරිකන් ඩොලර් 2348.3 ක් නමුත් යුරෝපා රටවලින් අපි ආනයනය කර තිබෙනවා. ඩොලර් මිලියන 1199 ක භාණ්ඩ අපට ඉන් ලැබෙන වෙළෙඳ වාසිය ඩොලර් මිලියන 1149.3 ක් වුණත් එය රටවල් 17 කින් ලැබෙන වාසියක් මිස තනි රටක් ලෙස නොවෙයි.අප තවත් නිදසුනක් ලෙස 2010 මුළු අපනයන සලකා බැලුවහොත් ඉන් සියයට 21 ක් ඇමෙරිකාව සඳහායි. ජර්මනියටත් බෙල්ජියමටත් සියයට 5 බැගින් සහ එංගලන්තයට සියයට 12 කුත් අනෙක් රටවලට සියයට 13 කුත් වශයෙන් අපනයනය කර තිබෙනවා. එහිදීත් අපට පෙනී යන්නේ තනි රටක් ලෙස අපේ අපනයනයන්ගෙන් පහෙන් එකකට වඩා යොමු වන්නේ ඇමෙරිකාවට බවයි.සමස්ත ආසියාවටම අප රටෙන් අපනයනය කරන්නේ සියයට 16 ක තරම ප්‍රතිශතයක් මැද පෙරදිගට සියයට 12 යි ලොව අන් සියලු රටවලට සියයට 16 යි.ආනයනය අතින් සලකා බැලුවොත් මෙය කොයි වගේ ද?ඔව්. අපට සාමාන්‍යයෙන් ජපානය, ඉන්දියාව, චීනය, සිංගප්පූරුව වගේ රටවලින් ලැබෙන්නේ වෙළෙඳ අවාසියක්. එයට හේතුව අපේ රටට ගෙන්වන භාණ්ඩවලින් සියයට 12 ක් සිංගප්පූරුවෙනුත් සියයට 9 ක් චීනයෙනුත් 14 ක් මැද පෙරදිගිනුත් යුරෝපා හවුලෙන් 11 කුත් අනෙක් රටවලින් 16 කුත් පමණ වනවා. වැඩිම ආනයනය සිදුවන්නේ ඉන්දියාවෙන්. එය අපේ සමස්ත ආනයනවලින් සියයට 19 ක් පමණ වනවා.නමුත් ඇමෙරිකා එක්සත් ජනපදයෙන් අප ආනයනය කරන්නේ අපේ අවශ්‍යතාවලින් සියයට 1 ක් පමණයි.ඇත්තෙන් ම අපේ වෙළෙඳ ගිණුමේ තිබෙන්නේ හිඟයක් මොකද 2010 සමස්ත අපනයන ආදායම ඩොලර් මිලියන 8307 ක් වෙද්දී ආනයන වියදම 13511.7 ක් පමණ වනවා. මේ වසරේදීත් සමස්ත අපනයන ආදායම අගෝස්තු වන විට පෙන්වන්නේ ඩොලර් මිලියන 6966 ක්. නමුත් ඒ මාස 8 ඇතුළත අපි ඩොලර් මිලියන 12926 ක භාණ්ඩ ආනයනය කර තිබෙනවා.ඒ මුල් මාස 8 ඇතුළත අපේ අපනයනයන් ගිය වසරේ එම කාලය හා සසඳන විට සියයට 28.6 න් වැඩි වී තිබෙනවා තමයි. නමුත් ආනයනයන්ගේ වැඩිවීම සියයට 50 ක් පමණ වනවා. ඒ නිසයි නිරන්තර අපට වෙළෙඳ හිඟයක් පවතින්නේ. මෙහිදී හොඳම දේ වන්නේ අපට වෙළෙඳ වාසි ඇති රටවලට අපනයන ප්‍රමාණය වැඩි කර වෙළෙඳ වාසිය ද වැඩි කර ගැනීමයි.මේ වනවිට ඇමෙරිකානු ජනාධිපතිවරයා විසින් අස්සන් තබා ඇති ජී.එස්.පී. සහන ගිවිසුමේ සඳහන් වන්නේ පෙර තිබූ භාණ්ඩ වර්ගම ද?ඔව්. ඒ අනුව රබර් හා ඒ ආශ්‍රිත නිෂ්පාදන, මත්ස්‍ය හා ඉස්සන් දැල්ලන් ආදී අනෙක් ජලජ අපෘෂ්ඨවංශින්, දුම්කොළ හා නිෂ්පාදිත දුම්කොළ ආදේශක, තෝරාගත් වාහන, කෝපි, තේ, ආදිය හා කුළුබඩු වර්ග, විදුලි යන්ත්‍ර හා උපකරණ හා අමතර කොටස්, අනෙකුත් එළවලු, ඇඟලුම් කෙඳි සහිත ද්‍රව්‍ය, සෙල්ලම් බඩු, ක්‍රීඩා භාණ්ඩ, ආහාරයට ගත හැකි පළතුරු වර්ග සහ ඇතැම් යුෂ වර්ග ආදිය වැනි නම් කරන ලද භාණ්ඩ රැසක් මෙයට අදාළයි.ඇතැම් රටවල් රබර් හා ආශ්‍රිත ද්‍රව්‍ය ආදී රසායන ද්‍රව්‍ය බෙහෙවින් භාවිත වන දෑ අප වැනි රටවලින් සහන පදනම මත ලබා ගන්නේ සිදුවන පරිසර හානියට අපටම පටවන්නට බව ඇතැමුන් පවසනවා?ඕනෑම භාණ්ඩයක් නිෂ්පාදනයේදී යම් හෝ පරිසර හානියක් සිදුවිය හැකි යි. නමුත් ආනයනය කරන රටවල් ඒ ගැන ඉතාම සැලකිලිමත්. ඔවුන් වරින් වර තමන්ට භාණ්ඩ සපයන රටවලට ගොස් ඒවා නිපදවන ආකාරය එයින් සිදුවන පරිසර හානිය, කම්කරු සුබ සාධනය හා සෞඛ්‍ය වැනි දේ ඔවුන්ගේ ප්‍රමිතියට තිබේ ද කියා පරීක්ෂා කර බලනවා.විශේෂයෙන් ම ඒ ප්‍රමිතියට නැති ආයතනවලින් හෝ රටවලින් භාණ්ඩ ලබා ගැනීම ඔවුන් ප්‍රතික්ෂේප කරනවා. ඒ නිසා නිෂ්පාදන සිදු කළ පමණින් පරිසර හානිය සිදුවන්නේ නැහැ. ඒ වගේ ම සිදු කරන්නත් අයිතියක් නැහැ.මේ ජී.එස්.පී. සහනය අපේ නිෂ්පාදනකරුවන්ට බලපාන්නේ කොහොමද?ඇමෙරිකාවේ මේ වනවිට පවතින ආර්ථික අර්බුද, අපේ රටවලටත් බලපානවා. අපි වගේ පොඩි රටවල් ආර්ථික වශයෙන් වේගයෙන් දියුණුවීමට නම් ලෝකයේ අනිත් රටවලත් ආර්ථිකයේ වර්ධනයක් තිබිය යුතුයි. ඇමෙරිකාවේ මේ වනවිට වර්තමාන ආර්ථික වර්ධනය සියයට 2.5 යි. එය 2012 දී 3.4 ක් පමණ වෙයි කියා අපේක්ෂා කරනවා.අපේ රටේ ආර්ථික වර්ධනය සියයට 8 ක් පමණ වනවා. ශ්‍රී ලංකාව 2010 පෙබරවාරි වන විට අඩු ආදායම් රටවල් මට්ටමින් ඉහළ තලයට එනම් අඩු - මධ්‍ය ආදායම් මට්ටමට නම් කළා. එයට හේතුව ඒකපුද්ගල ආදායම ඩොලර් 2000 ට වැඩිවීමයි.අපි නිදහස ලබන විට ආසියාකරයෙන් වැඩිම ඒකපුද්ගල ආදායම තිබුණේ ජපානයට. ඉන්පසු සිටියේ ශ්‍රී ලංකාවයි. නමුත් විවිධ හේතු නිසා අපේ තත්ත්වය පහත වැටුණා. එය දැන් යළිත් වෙනස් වී 2016 වනවිට ඩොලර් 4000 දක්වා ගෙන ඒමටයි කටයුතු යොදා තිබෙන්නේ. මෙය සිහිනයක් නොවේ. නමුත් සමහරු ඉතා සුළු මූලධර්ම පවා වැරැදියට අර්ථ කථනය කිරීම නිසා එය ගැන සැක පහළ කරනවා.ඒකපුද්ගල ආදායම ගණනය කරන්නේ වෙළෙඳ මිල අනුව දළ ජාතික නිෂ්පාදිතය වසර මැද ජනගහනයෙන් බෙදීමෙන්. නමුත් මෙහිදී සමහරු ගණනය කරන්නේ ස්ථාවර මිල අනුවයි. මොකද ස්ථාවර මිල අනුව බැලුවොත් ආර්ථික වර්ධනය සියයට 8 ක් වුණත් වෙළෙඳ මිල අනුව 2010 අවධමනකය සියයට 7.3 ක් හා වර්ධන වේගය සියයට 8 ක් බැවින් එකතුව 15.3 ක් වනවා. ජනගහන වර්ධනය වන සියයට 1 ක් එයින් අඩු කළ විට වෙළෙඳ මිල අනුව වර්ධනය සියයට 14.3 ක්. ඒ නිසා අද පවතින ඒකපුද්ගල ආදායම වන 2399 සිට 4000 දක්වා ඇති 1100 ක පමණ වෙනස ඉවත් කර ගැනීම අපහසු කරුණක් නොවේ.මෙවැනි තත්ත්වයක් යටතේ ලංකාව විදේශ මූල්‍ය හා වෙළෙඳ ප්‍රවාහ මත පදනම් වන රටක් ලෙස සංවර්ධන වේගය හා ආදායම් මට්ටම වැඩි කිරීමට හැකි රටක්. දේශීය ආර්ථිකය පුළුල්වීම හොඳ වුවත් රටක ආර්ථික වර්ධනයට එය පමණක් ප්‍රමාණවත් වන්නේ නැහැ. ආදායම් මට්ටම වැඩි කිරීමට නම් සමස්ත ලෝකයටම අපනයනයන් සිදු කිරීමෙන් ආදායම් ඉපයිය යුතුයි. ඒ අතරම අපට වඩා වාසි දායක වඩා වැඩි වෙළෙඳ ශේෂයක් ලැබෙන එමෙන් ම වැඩි තරගකාරිත්වයක් සහිත වෙළෙඳ පොළ සඳහා භාණ්ඩ අපනයනය කිරීම වැදගත් වනවා.ඇතැම් විට රටවල් ගණනාවකට අපනයනය කිරීමට වඩා වැඩි මිලක් ලැබෙන කුඩා කණ්ඩායම් (නිෂ් මාර්කට්) සඳහා වුවත් අපනයනය කිරීම වඩා වාසිදායක විය හැකියි.මෙසේ නිෂ්පාදනවලට ඇති ඉල්ලුම හා තරගය ද වැඩි වන විට නිෂ්පාදනවල ගුණාත්මක බව මෙන් ම වෙළෙඳාම රටේ ඵලදායිතාව ඉහළ නැංවෙනවා. ඒ සඳහා අවශ්‍ය යටිතල පහසුකම් ආදිය දියුණු වීමේදී රටක් ඉබේ ම සංවර්ධන මාවතේ ඉදිරියට ගමන් කරනවා.එවැනි යටිතල පහසුකම් හා ඵලදායිතාව සහිත රටකට ආයෝජකයන් පවා පැමිණීමට කැමත්ත දක්වන නිසා එය තවදුරටත් රුකුලක්. මෙවැනි චක්‍රීය ක්‍රියාමාර්ගයක් ඔස්සේ රටේ නිෂ්පාදන ඉහළ නැංවීමේදී එය කර්මාන්තකරුවන්ට නිෂ්පාදකයන්ට මෙන් ම සමස්ත ආර්ථිකයට විශාල දියුණුවක් ලබාදීමට හේතු වන නිසා මෙවැනි අවස්ථා අපේ රටට වාසිදායකයි.අරුණි මුතුමලී ඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=af11103012</link>
    <topic>රට හෙල්ලූ යකඩයා කැකිරාවේදී සමුගනී</topic>
    <author>අමල් යශෝමන් ජයසිංහ</author>
    <content>අදිනය - 1955 ජූලි මස 26 දා ය. ස්ථානය - අනුරාධපුර මහේස්ත්‍රාත් අධිකරණය.අත් මාංචු දමා විශේෂ පොලිස් බල ඇණියක් යටතේ පිස්කල් නිලධාරියකු විසින් අධිකරණය කරා ගෙන එනු ලබන එක්තරා පුද්ගලයකු සම්බන්ධයෙන් රටපුරා ඇවිලී තිබුණේ මහත් ආන්දෝලනයකි.එම පුද්ගලයා සියැසින් දැක බලා ගැනීමට වැල නොකැඩී අධිකරණ භූමියට පැමිණි මහා ජනකාය හේතුවෙන් එහි මුළු භූමියම අතුරු සිදුරු නැතිව පිරී ඉතිරී ගොස් තිබිණි. හිඟුරක්ගොඩ, පොලොන්නරුව, මාතලේ, නුවර ආදී තවත් ප්‍රදේශ රැසකින් උසාවි භූමියට රොක් වන්නට වූ ජනයා හසුරුවන්නට ද පොලිසියට මහත් පරිශ්‍රමයක් දරන්නට සිදු විය.අසීමිත ජනකාය වෙනුවෙන් එදින උතුරු මැද පළාතේ විශේෂ බස් සේවාවක් ද යොදවා තිබිණි. අධිකරණයට කැඳවා ගෙන එනු ලබන තැනැත්තාට එරෙහි චෝදනාව වූයේ මරදන්කඩවල තැපැල් කාර්යාලයේ ස්ථානාධිපතිවරයා වූ තම්බයියා මහතා වෙඩි තබා ඝාතනය කිරීම ය. එපමණක් නොව ඔහුට එල්ල වී තිබූ අනෙක් චෝදනාව වූයේ එම තැපැල් කාර්යාලයේ දේපල හා මුදල් කොල්ලකෑම ය.පොලිසිය විසින් අධිතරණයට කැඳවා එනතෙක් මහත් නොඉවසිල්ලෙන් රැස්ව පොදි කකා රැඳී සිටි ජනයා එදා බලා සිටියේ අන් කවරකු හෝ නොව සාංචි ආරච්චිගේ ජිනදාස නොහොත් ‘මරදන්කඩවල යකඩයා’ නමින් ප්‍රකට වූ තැනැත්තා ය.මීට පෙර දිනෙක දී ‘යකඩයා’ අධිකරණයට ගෙන එනු ලබන බව සැලවූ ආරංචියකින් උසාවි භූමියට කේන්ද්‍ර වූ ජනයාට බලාපොරොත්තු සුන්ව ආපසු යාමට සිදුවුව ද මෙදවස ගෙනෙනු ලැබූ ඔහු දෙස සියල්ලෝ බලා සිටියේ සිය දෑස් උඩ ඉන්දවා ගත් ගමනිනි. ඔහු සැරසී සිටියේ තද නිල් පැහැති කොට කලිසමකින් හා කමිසයකිනි. ඔහුගෙන් වෙන්කොට තබා සිටි සඟයා ද කොට කලිසමකින් සැරසී සිටිය ද දෙදෙනාගේ ම කලිසම් හා කමිස පොලිසිය විසින් ගලවා දමන ලදී. යකඩයා බිම බලා ගත්වනම පසුවූයේ ය...පේරාදෙණිය, උඩ ඊරියගොල්ලගම ප්‍රදේශයේ පිහිටි සුවිසල් වලව්වේ සාංචි ආරච්චිලාගේ ඩේවිඩ් හා ජේන්නෝනා යුවළට සිටියේ එක් දියණියක හා එක් පුතෙකි. පුතු ජිනදාස ය. ඊරියගම ගමේ පාසලට ජිනදාස ඇතුළත් කැරිණි. ඉගෙනුම ලබාදීමට මහත්සේ වැර වෑයම් කළ මවුපියනට පාසලින් ගෙදරට ලැබෙන්නට වූයේ පුතුගේ ඉගෙනුමේ දස්කම් නොව ඔහුගේ මුරණ්ඩුකම් ගැනම ය.බීමත්ව පාසලට පැමිණෙන්නට පුරුදුව සිටි ගුරුවරු දෙතුන් දෙනකු දෙස ඇස ගසා සිටි ජිනදාස දිනක් ගුරුවරුනට පහර දෙන්නට වූයේ ය. අන්තිමේදී සිදුවූයේ ජිනදාසට පාසල සදහටම එපා වීම ය. පාසලට ද ජිනදාස එපා වූවා සේ විය. එතැනින් ම පාසල් අධ්‍යාපනයට නැවතීමේ තිත තැබූ හේ නොහික්මුණු මිතුරන්ගේ ඇසුරට සමීප වූයේ ය. තුරුණු වියට එළඹුණු ජිනදාස රටේ විවිධ ප්‍රදේශවල සැරිසරමින් නීති විරෝධී ක්‍රියාවනට සම්බන්ධ වීමෙන් ඔහු නිතැතින් පොලිස් ඇසට ද ලක් වූවකු බවට පත් විය.ඔහු අලුත් නමකින් සමාජය හඳුන්වන්නට වූයේ පොලිස් අත් අඩංගුවට පත්ව සිටියදී එහි සිරකූඩුවේ යකඩ කූරු දෑතේ වීර්යයෙන් දෙපසට ඇද හකුළුවා ඉන් මිදී පහසුවෙන් පලා යාමේ දක්ෂතාව ප්‍රකට වීමෙනි. මරදන්කඩවල ජිනදාස නම් ඔහු ‘මරදන්කඩවල යකඩයා’ නමින් පරසිඳු වූයේ එලෙසිනි.හෙතෙම ධනවතුන් ගේ ධනය කොල්ල කෑවේ ය. ඒ ධනය නැති බැරි දුප්පතුන් අතරේ නොමසුරුව බෙදා දෙමින් දුප්පතාගේ පැත්තේ සිටියේ ය. ඔහු අතමිට හිඟවිණි. තමන්ගේ සමීපතම සගයන් දෙතුන් දෙනකු සමඟ ද සාකච්ඡා කළේ ය.ඔහුම මූලිකත්වය ගත්තේ ය. කොහෙන්දෝ සොරා ගත් රිවෝල්වරයක් ද හිණ’තුර ගසාගත් හෙතෙම කෙළින් ම ගොස් නතර වූයේ මරදන්කඩවල තැපැල් කාර්යාලය අසල ය. රාත්‍රිය ද එළැඹී තිබිණි. එහි ජනේලයේ යකඩකූරු කඩා ඇතුළු වීම අරමුණ විය. තැපැල් ස්ථානාධිපති තම්බයියා මහතා කෑගැසී ය.ජිනදාස නොහොත් යකඩයා අතැති රිවෝල්වරය සැණෙකින් පත්තු විණි. තම්බයියා ලේ දහරා මැද මුණින්තලාව බිම ඇද වැටී නිහඬ වූයේ ය. අනතුරුව තම අරමුණු සිත් සේ ඉටු කරගත් යකඩයා පලා ගියේ ය. තමන්ට නීතියෙන් ගැලවීමක් නැතැයි දත් හේ පේදුරුතුඩුවේ සිට ඉන්දියාවේ වෙරළ සීමාවට ඇති සැතපුම් 20 දුර සිය දෑත දෙපා ජවය මිරිකා හරිමින් ඉන්දියාවට පිහිනා ගියේ ය.පොලිස් පරීක්ෂණ ආරම්භ වී තැපැල් කාර්යාලයේ නැති වූ දෑ පිළිබඳ පරීක්ෂණ පැවැත්වූයේ මධ්‍යම කොට්ඨාසයේ තැපැල් කාර්යාල පරීක්ෂක ඒ.එච්. ලුටර්ස් මහතා ය. තැපැල් කාර්යාලයේ නැති වී ඇති වැඩිම වටිනාකමින් යුතුව තිබුණේ ඉතිරි කිරීමේ සහතික පත්‍ර මිටියකි. ඒ සහතික පත්‍රවල මුළු වටිනාකම වූයේ රු. 3842 යි සත 50 කි. නැති වූ මුදල රු. 364 සත 24 කි. නැති වූ මුද්දරවල වටිනාකම වූයේ රු. 81 යි සත 26 කි.එහි තිබූ බයිසිකලයක්, හිස් මුද්දර ඇල්බම් පොතක්, පැන්සල් මිටියක්, පෑන් තල කීපයක්, යතුරු සහ ආණ්ඩුවේ ලියුම් කවර මිටියක් ද අතුරුදන් වූ බඩු ලැයිස්තුවේ ලියැවිණි. දින දෙකකට පසු එම ද්‍රව්‍ය හල්මිල්ලෑව ගමේ පාරක් අයිනේ කැළයක තිබී සොයා ගැනිණි. මේවා සොයා ගනු ලැබුවේ කැකිරාව පොලිසියේ ඉන්ස්පැක්ටර් ටී.ජී. කරුණාරත්න මහතා ය. හබරණ කැළයේ තිබී මුද්දර රැසක් එහි ගම්මුලාදෑනියා විසින් පොලිසියට බාරදෙනු ලැබීය.මේ වනවිට යකඩයා අත්අඩංගුවට ගැනීමට සූදානමින් පසු වූ පොලිසියට ඉන්දියාවට පලා ගොස් සිටි යකඩයා එහි ආරක්ෂක නිලධාරීන් විසින් අල්ලා ශ්‍රී ලංකා පොලිසියට බාරදෙන ලදී.අනුරාධපුර මහේස්ත්‍රාත් අධිකරණයේ මහේස්ත්‍රාත් ජී.සී. අමරසිංහ මහතා යකඩයා ගෙන් ප්‍රශ්න කොට අනතුරුව රක්ෂිත බාරයට පත් කළේ ය. මෙම නඩු විභාගය සඳහා රත්තොට, මාතලේ හා හබරණ ප්‍රදේශවල පිරිසක් ද සාක්කිකරුවන් වශයෙන් අධිකරණයට ඉදිරිපත් කළහ. යකඩයා ගේ ප්‍රධාන සඟයා වූ මාපාමුදියන්සේලාගේ විලියම් හෙවත් ජිමී ලවා යකඩයා ගැන දීර්ඝ ප්‍රකාශයක් මහේස්ත්‍රාත්වරයා ලබාගනු ලැබුවේ බසවක්කුලම මහේස්ත්‍රාත් බංගලාවේදී ය. යෙන් එන්ගා හෙවත් කපුරුහාමි, සාර්ලිස් සිල්වා හා ජේම්ස් සිංඤෝ යන සගයන් තිදෙනා ද අත්අඩංගුවට ගැනිණි.අධිකරණයේදී මරණීය දණ්ඩනයට නියෝග ලද යකඩයා පසුව දිවි ඇති තෙක් වන සිර දඬුවමකට යටත් කරවූයේ ය. තමන්ට දැන් ඇවැසි එකම දෙය ගොවිතැනක යෙදී පාඩුවේ දිවි ගෙවීම බව කී හෙතෙම එවක අගමැති ඩඩ්ලි සේනානායක මහතාගේ උපකාරය ද ඉල්ලා සිටියේ ය. ඔහුට වයසින් අවුරුදු 108 දී ජනාධිපති මහින්ද රාජපක්ෂ මහතාට මුළු රට එක්සේසත් කිරීමේ බාර දූර සද්කාර්යය වෙනුවෙන් තම සතුට පුදන්නට අරලියගහ මන්දිරයට ඔහු ගියේ දින දෙකක් අගනුවර පදික වේදිකාවේ නතර වී සිට ය. ජනාධිපතිතුමා හා සුහදව කතා බස් කර එහිදී දිවා භෝජනයට ද ඇරියුම් කර සිටියේ ය.ඔහුගේ බැරි කල දී තමන්ගේ ය කියා කිසිවකු අතේ දුරකින් හෝ නැතිවීම ගැන කම්පා වූයේ ය. වයසින් එකසිය එකොළොස් අවුරුද්දක් ජීවන ගමනේ යෙදෙන්නට භාග්‍යවත් වූ හේ දැඩි සේ රෝගාතුර ව අංගොඩ ජාතික මානසික සෞඛ්‍ය විද්‍යායතනයේ වයෝවෘද්ධ ඒකකයේ (ඩිමෙන්සියා වාට්ටුවේ) ප්‍රතිකාර ලබමින් පසු වූයේ ය.වියපත් වුව ද ජවයෙන් පිරිපුන් හේ ඇතැම්විට දී කලහකාරීව මෙන් හැසිරෙද්දී එහි කාර්ය මණ්ඩලය මහත් අපහසුවෙන් මෙල්ල කරගත්හ. එහි කාගේත් දයාව නොඅඩුව ම ඔහුට හිමිවිනි. එහිදී හෙතෙම නොඑනා ගමන් ගියේ ය.මරදන්කඩවල යකඩයා නොහොත් ජිනදාසගේ මළ සිරුර බාර ගැනීමට කිසිවකු නොමැති බවට මාධ්‍ය හෙළි කිරීමෙන් පසු ඉදිරිපත් වූයේ ගම්පහ ප්‍රගතිශීලී ව්‍යාපාරයේ කැඳවුම්කරු ඔස්මන් ගුණසේකර මහතා ය. ජිනදාස මහතාගේ දේහය බාරගෙන ගම්පහ දයාරත්න මල් ශාලාවට රැගෙන ආ ඔස්මන් මහතා මිනිස්කම අගයමින් මහජන ගෞරවය පිණිස එහි පැය කීපයක් තබා තිබිණි.අනතුරුව කැකිරාව, නෙල්ලියගම සුසානයේ භූමිදාන කටයුතු කිරීම සඳහා ජිනදාස මහතාගේ ඥාතියකුගේ නිවසට මෘත කලේබරය ගෙන යනු ලැබිණි.එක් යුගයක රට ම ආන්දෝලනයකට ලක් කළ ජිනදාස නොහොත් මරදන්කඩවල යකඩයා නෙල්ලියගම ඇතුළු ගම් දනව් පසුකොට පැමිණි මහා ජනකායකගේ සංවේග සුසුම්වැල් මධ්‍යයේ සෙනසුරාදා සන්ධ්‍යාවේදී මිහිදන් කැරිණි.අමල් යශෝමන් ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=as1110301</link>
    <topic>මුළු ගමටම මී පැණි බෙදන ගමේ පුත්තු දෙදෙනෙක්</topic>
    <author>සේමාලි කැල්ලපත</author>
    <content>මුළු ගමටම මී පැණි බෙදන ගමේ පුත්තු දෙදෙනෙක්රබර් වත්තක ඇති මී මැසි පෙට්ටිමුළු රබර් යායම ඈතට පෙනෙන්නේ අඳුරත් සමග එක් වූ වනාන්තරයක් ලෙසිනි. ඒ හරහා හමන සුළඟ සිහිල් ය. සැපදායක ය. රතු පාට වී ඉදී ගිය කොළ හැලී තිබු මේ රබර් යාය මාස කීපයකට පෙර පෙනුණේ ඉපල් යායක් මෙන්ය. දැන් රබර් යාය දලු දාගෙන අලුතින් පණ ගසාගෙන එයි. අලුතෙන් එන ඒ දලු ළා කොළපාටය. රබර් දලු යන්තම් මෝරද්දී මීමැස්සෝ ඒ දලු කරා ඇදෙති. එවිට අප මේ කියන්න යන දෙදෙනාට ද ටිකක් වැඩ අධික ය.අප මේ කියන්න යන්නේ පාසලට ආයුබෝවන් කී සැණින් රස්සාවක් උඩින් වැටෙන තෙක් බලා නොසිට රටට ගමට වැඩක් ඇති දේකට හිත යොමු කළ ගමේ පුතුන් දෙදෙනෙක් ගැනය. ඉන් අයෙක් විජය ඉඳුනිල් රාජපක්ෂ ය. අනෙකා ජී. ජී. බන්දුවර්ණ ය. දෙදෙනාම පාසලෙන් ඉවත් වී තවම දෙවසරක් නැතිතරම් ය.එකම ගමේ සිට එකම පාසලට ගොස් එකට අකුරු කළ මේ මිතුරන් දෙදෙනා මේ වැඩේට ද අතගැසුවේ එකට ය. ඉඳුනිල් මී මැස්සන් ඇති කිරීම දැන ගන්නේ කටේ කිරි සුවඳ යෑමටත් පෙර සිටය. ඒ සිය පියා වන සරත් කුමාර රාජපක්ෂගෙනි. ඔහු ද මී මැස්සන් ඇති කිරීම කාලයක සිට සුළුවෙන් කළ කෙනෙකි. බන්දුවර්ණ ද මී මැස්සන් ඇති කිරීමේ කලාව ඉගෙන ගන්නේ ඉඳුනිල්ගේ පියා වෙතිනි. දෙදෙනාම එකතුව මී මැස්සන් ඇති කිරීම ශාස්ත්‍රානුකූලව කරන්නට සිතා ගත්තේ ඉන් පසුවය.“අපි ඉස්කෝලෙන් අයින් වෙලා මේ ගැන තිබුණු ආසාවට දිගින් දිගට මී මැස්සන් ඇති කිරීම ගැන හෙව්වා. මෙහෙම හොයද්දී අපට මහනුවර යූ. ටී. බණ්ඩාර මහත්මයා මුණ ගැහුණා. මී මැසි පාලනය ගැන ශාස්ත්‍රානුකූලව අප දැනගත්තේ එතුමාගෙනුයි” ඉඳුනිල් පැවසීය.මේ දෙදෙනා මී මැසි පාලනය පටන් ගත්තේ 2009 වසරේදීය. මහ කැලේ ඇවිද මී මැසි ජනපද සොයා යන ඔවුන් ගේ උනන්දුව දකින ගමේ අය ද මී මැසි පොදි ඇති කැලෑවේ තැන් ගැන ඔවුනට හෝඩුවාවල් සැපයූහ. හා හා පුරා කියා ඇති කිරීම සඳහා ඔවුන් මී වද ගත්තේ දම්බුලහේන කැලෑවෙනි. අක්කර 500 ක් පමණ වූ මේ කැලෑව ඇත්තේ මේ දෙදෙනා පදිංචි අත්තනගල්ල අලවල ගමට එපිටිනි.“අපි කැලේ ගිහින් බලද්දි කැලේ ගල් ගුහාවක ලොකු මී වදයක් තියෙන බව දැනගත්තා. මී මැස්සන් අල්ලන හැටි අපට කියා දුන්නේ බණ්ඩාර මහත්තයායි. එහෙම ගිහින් අල්ල ගත්ත මී මැසි ජනපදය තාමත් අපි ළඟ තියෙනවා. ඉන් පස්සේ අපි දිගින් දිගට එයින් ජනපද බෝකර ගත්තා. ඒ එක්කම තවත් ජනපද හොයාගෙන ඒවාත් පෙට්ටිවලට දාගත්තා.” ඉඳුනිල් කීවේය.එදා එලෙස මී මැස්සන් බෝ කිරීම ආරම්භ කළ මේ ගමේ පුත්තු දෙදෙනා අද ගමේ සෑම ගෙදරකම මී මැසි ජනපදයක් තබා ඇත්තාහ. ගමේ පදිංචි පවුල් සංඛ්‍යාව 40 ක් පමණ වෙති. ඒ පවුල් 40 අතර මේ දෙදෙනා මී මැසි පෙට්ටි 45 ක් තබා ඇත්තේ ඒවා ආරක්ෂා කර ගැනීම ගැන ද ගමේ අය දැනුම්වත් කරමිනි.බන්දුවර්ණ, සරත් කුමාර (පියා) සහ ඉඳුනිල් මී වද අතැතිවමේ ගමේ තැන තැන ඇවිදිද්දි ඇතැම් නිවෙස්වල ගසක අතු දෙබලක රැඳවුණු කළයක් තබා එහි මී මැස්සන් ඇති කරනු ද අපි දුටුවෙමු. ඒ අතරම සෑම ගෙදරකම රුක්ගොමු අතරේ තැබු මී මැසි පෙට්ටියකි. ඉන් ඇතැම් පෙට්ටිවල අලුතෙන් බැඳෙන වදය. තවත් ඒවායේ වද බැඳ මී මැස්සන් පිරී ඉතිරිලා ය.ඒ සියල්ල ම ඉඳුනිල් සහ බන්දුවර්ණ ගමේ පුතුන් දෙදෙනා විසින් බෝ කරනු ලැබු මී මැසි ජනපදය. මේ මී මැසි පෙට්ටි අසලට යන ඔවුන් දෙදෙනා ඒවා පරීක්ෂා කරන්නේ ඉතාමත් බුහුටි ලෙසය. මී මැස්සන් ඔවුන්ගේ අත් වටා වසා සිටියදී ඔවුහු ඒ ඒ මී මැසි රජදහනේ වගතුග අප හා පවසති.“මී මැසි පෙට්ටියකට තියෙන වද කඩා පැණි ගත්තාට පස්සෙ මැස්සො ජනපදයෙන් යන්නේ නෑ. ඒකෙන් තවත් ජනපද බෝකර ගන්න පුළුවන්. ඒත් කළවලට දැම්මා ම පැණි ටික ගත්තාට පස්සෙ මී මැස්සො යනවා” මී මැසි පෙට්ටියක හා කළයක වෙනස පහදමින් බන්දුවර්ණ පවසයි.මී මැස්සන් බෝකර ගන්නේ කොහොම ද? අපෙන් පැනයකි.“මී මැසි පෙට්ටියක රාමු අටක් තියෙනවා. මැස්සො මේ අටේම වද බඳිනවා. ඒවායේ බිත්තරත් දානවා. මැස්සො බෝ වුණාට පස්සෙ ඉන් වද හතරක් අරන් එය වෙන පෙට්ටියකට දානවා. එතකොට මේ අලුත් වද හතරට රැජනක් නෑ. මේ වද හතරේ ඉන්න ගැහැනු මැස්සො කරන්නෙ ඉක්මනට අලුතින් රැජන කෝෂයක් (Queen Shell) හදන එකයි. මේ රැජන කෝෂය අනෙක් කෝෂවලට වඩා ලොකු නිසා වෙනමම හඳුනා ගන්න පුළුවන්.මේ රැජන කෝෂයට හොඳ බිත්තරයක් ගෙනැවිත් දාලා ඇතිවෙන්න කෑම දාලා වහනවා. මෙහෙම වහපු රැජන කෝෂයෙන් දින 14 ක් ගියාම රැජන බිහි වෙනවා. මේ රැජන කෝෂය කඩාගෙන එළියට එනවා. ඉන් පස්සෙ එයා පට්ටි වැටිලා ඒ ජනපදය කරගෙන යනවා. කෘත්‍රිමව මී මැස්සන් බෝකර ගන්නේ එහෙමයි.මී මැසි ජනපදයක් අරන් බැලුවාම බෝකර ගන්න සුදුසු හොඳ වද තේරුම් ගන්න පුළුවන්. අලුත් ජනපද හදා ගන්නේ එසේ තෝරාගත් හොඳ වදවලිනුයි. ස්වාභාවිකවත් රැජන හැදිලා වෙන් වෙලා යනවා. සාමාන්‍යයෙන් පැණි වාරයක් එන විට ජනපදවල මැස්සො වැඩි වෙනවා. එතකොට ඒකෙ ඉන්න ගෑනු මැස්සො අර විදිහට රැජනක් හදනවා. ඒ රැජන බිහිවුණාට පස්සෙ අලුත් රැජනට පරිසරය හුරු නැති නිසා එයාට ඒ ජනපදයෙ ඉන්න ඇරලා පරණ රැජන මැස්සො ටිකත් අරන් වෙනත් තැනකට යනවා. සාමාන්‍යයෙන් පැණි වාරයකට හතර පාරක් විතර ස්වාභාවිකවම මේ විදිහට අලුත් ජනපද හදාගෙන යනවා.කෘත්‍රිමව කරනවා නම් මාස එකහමාරකින් විතර පෙට්ටියකින් තව කණ්ඩායමක් වෙන්කර ගන්න පුළුවන්. ඒත් ඒ වෙලාවට අපි ඒ අයට ආහාර දිය යුතුයි.” ඉඳුනිල් පැවසීය.මී මැසි ජනපදයක කතාව ද අපූරු එකකි. ඒ කතාව අසා සිටිද්දී අපට සිතුණේ මේ සොබාදහම කෙතරම් අපූරු දේ අපට මවා දී ඇත්තේ ද කියාය.පැණි වාරයක් යනු ගහකොළ නැවුම් වී මල් පැණිවලින් බර වී මී මැස්සන් වැඩිපුර පැණි එකතුකර ගබඩා කරගන්නා කාලයට ය. අපේ රටේ පළාතෙන් පළාතට පැණි වාර වෙනස් වේ. බස්නාහිර පළාතේ නම් පැණි වාරය එළඹෙන්නේ පෙබරවාරි මාර්තු කාලයේය. ඒ රබර් ගසේ මල් පිපෙන කාලයටය. මේ පළාතේ මී මැස්සන් වැඩිපුරම රොන් හා පැණි ගන්නේ රබර් සහ පොල් ගස්වලිනි. එහෙත් ඒ රබර් මලෙන් නොව රබර් ගසේ දල්ලෙනි. ඉඳුනිල් සහ බන්දුවර්ණ දෙදෙනා පදිංචි මේ පළාතේ බහුලව ඇත්තේ පොල් හා රබර් වතුය. ඔවුන් ගේ මී මැසි පාලනය කේන්ද්‍රගත වී ඇත්තේ ද රබර් යාය හා සමඟය. රබර් මල නොව දල්ලෙන් මී මැස්සන් පැණි ගන්නා කතාව ද අපූරු ය.ඒ ගැන අපට විස්තර කළේ බන්දුවර්ණ ය.“රබර් කොළ හැළිලා දලු එන කාලයට අත්තේ ඉස්සෙල්ලාම දලු දාලා කොළ තුනක් විතර හැදුණාම පැණි බිංදු බිංදු එනවා. මැස්සො ගන්නේ ඒ පැණියි. ඒ මිස මැස්සො රබර් මලෙන් පැණි ගන්නෙ නෑ. රබර් දල්ල ළා කොළපාට වී මෝරාගෙන එන විට දල්ලෙන් පැණි එන්න ගන්නවා. දල්ල තද කොළපාට වෙනකොට මේ පැණි නතර වෙනවා. රබර් පැණි එන කාලය කොළ වැටෙන කාලය අනුව පළාතෙන් පළාතට වෙනස් වෙනවා.මේ පැණි කාලයට සාර්ථකව හැදුණු ජනපදයකින් සතියකට වරක් පැණි ගන්න පුළුවන්. ඒ වාරෙට එක පෙට්ටියකින් පැණි බෝතල් හතක් විතර ගත හැකියි. පැණි වාරෙට අපේ ගමේ හැම ගෙදරකම මී පැණි තියෙනවා.”ඔවුන්ගේ දැනීම අනුව අප රටේ මී මැසි පාලනය බහුලව කෙරෙන්නේ බිබිල සහ මහනුවර ප්‍රදේශවලය.ගමේ නිවෙසක් ගානේ මී මැසි පෙට්ටි තබන මේ දෙදෙනා මී මැසි පාලනයේ යෙදීමට කැමති අයට ගුරුහරුකම් ද ලබා දෙති. රබර් යායවල පැණි බහුල කාලයට ඔව්හු ගමේ තියෙන මී මැස්සි පෙට්ටි ඔසවා ගෙන ගොස් රබර් යායේ තබති.ඔවුන් දෙදෙනා මී මැසි ජනපදයක් නිරීක්ෂණය කරද්දි අප ද මද වේලාවක් මී මැස්සන්ගේ හැසිරීම දෙස බලා සිටියේ ස්වභාව ධර්මයේ මේ චමත්කාරජනක නිර්මාණයේ අපූර්වත්වය විඳිමිනි. මොහොතක් නිකම් නොඉඳ මී මැස්සො පෙට්ටියේ යකඩ පටි ගේට්ටුව අතරින් යති එති. ඒ එන ඇතැම් මී මැස්සන්ගේ පාදවල සුදුපාටින් රැඳුණු කිසියම් දෙයකි.“ඒ අරන් එන්නෙ පරාගයි. පොල් මල්වල වැඩිපුර තියෙන්නේ පරාගයි. මී මැස්සා ආහාරයට ගන්නේ පැණි පමණක් නොවෙයි. උන් පරාග සහ පැණිත් අලුත් මැස්සන් ගේ ශරීරයෙන් නිකුත් වෙන එන්සයිමයකුත් එකට එක්කර රාජ ජල්ලි (Royal Jelly) කියා දෙයක් හදනවා. එය ආහාරයට ගන්නවා” පරාග ගැන අපට කීවේ ඉඳුනිල් ය.“මැස්සන් කෑම ගන්නා ප්‍රමාණය අනුවයි උන්ගේ ජීවිත කාලය තීරණය වෙන්නේ. රැජනට සාමාන්‍යයෙන් වැඩිපුර කෑම දෙනවා. රැජනගේ කෝෂය ලොකුවට හදලා කෑම වැඩිපුර දාලා වහනවා. රැජනක් බෝවෙන කාලයට ගෑනු මැස්සො උස කෝෂ හදලා පිරිමි මැස්සො හදනවා. ඒ කාලෙට පිරිමි මැස්සො 50 ක් විතර හදනවා.ඉන් ශක්තිමත්ම පිරිමි මැස්සා පමණයි රැජන සමඟ එක්වෙන්නෙ. රැජන පට්ටි වැටුණාට පසු ජනපදයටම පිරිමි මැස්සො 5 - 6 ක් තියාගෙන ඉතිරි මැස්සො මරලා එළියට ඇදලා දානවා. රැජනත් පට්ටි වැටෙන්නේ එක්වරක් පමණයි.”මේ පළාතේ රබර් දලු ලා හමාර වූ විට මී මැස්සො වෙනත් මල්වලින් පැණි ගනිති. ගිනිසීරියා, කලවැල් සහ වුඩ්රෝස පැණි බහුල මල් වර්ග ය. පාරක් ගානේ කැලෑවට ගන සැරේට හැදෙන ඇන්ටිගන් මලක් පිපුණොත් මී මැස්සෙක් එතැනය. සාමාන්‍යයෙන් මී මැස්සෙක් රොන් සොයා මීටර් 750 ක පමණ දුරක් පියාඹයි.ඒ රැජන මැස්සිය ගෙ ශරීරයෙන් නිකුත් වන එන්සයිමයක සුවඳ විහිදෙන දුර ප්‍රමාණයයි. මේ නිසා මී මැසි පෙට්ටි බොහෝ විට තබන්නේ එම දුරෙනි. ඒ දුර අනුව පෙට්ටි තැබු විට පෙට්ටි දෙකක මැස්සො එක සීමාවක දී මුණ නොගැසෙති. යම් හෙයකින් මේ සීමාව නොතකා පෙට්ටි තැබීමෙන් සිදුවෙන්නේ මී මැස්සන්ට කෑම මදි වීමය.“සාමාන්‍යයෙන් ජනපද කෘත්‍රිමව බෙදලා ගන්නකොට අහේනි කාලවලට පැණි නැතිව යනවා. ඒ කාලෙට ජනපද බෙදද්දී නඩත්තු වෙන්න ආහාර මදි නිසා අපි කෘත්‍රිමව ආහාර දෙන්න ඕනැ. නැත්නම් මේ අය ආහාර මදිවෙලා ජනපදය අතෑර යන්න යනවා. අපි ඒ නිසා රතු සීනි දියකර පෙට්ටි ඇතුළෙන් තියනවා. රතු සීනිවල පැණි ගතිය වැඩියි.ඒ විතරක් නෙවෙයි මේ අයට තියෙන සෑම ප්‍රශ්නයක්ම අපි විසඳන්න ඕනෑ. වදය දිහා බලලා මැස්සන් ගේ හැසිරීම දෙස බලා අපට එහි ප්‍රශ්නයක් තියෙනවා ද කියා බලලා කියන්න පුළුවන්. මැස්සො කකුල්වල සුදු පාටට ගේන්නෙ පරාග. ඒ පරාග ගේන දිහා බලලාත් අපට පෙට්ටිය ගැන කිව හැකියි.මේ ජනපදවලට අනතුරක් නොවුණොත් නොතෙමී වෙනත් සතුන්ගෙන් පීඩාවක් වුණේ නැතිනම් ස්වාභාවික පරිසරයෙ අවුරුදු පහක් වුණත් ඉන්නවා. මේ අයගෙ ක්‍රියාකාරිත්වය හරිම පුදුමයි. ඔවුන් වැඩ කරන්නෙ වදය කොටස් තුනකට බෙදලයි. වැහි කාලෙට අහේනි කාලෙට ගන්න ඔවුන් පැණි රැස් කරනවා.” අප හා මී වදයක ක්‍රියාකාරිත්වය ගැන එසේ විස්තර කළේ බන්දුවර්ණ ය.මී මැස්සන්ගේ කතාව ඇත්තෙන්ම අහන්නට අපූරුය. ඔවුන් බුද්ධිය මෙහෙයවා කටයුතු කරන හැටි ද විස්මිතය.යම්කිසි ලෙසකින් ජනපදයක් සඳහා රැජනකගේ හදිසි අවශ්‍යතාවක් ඇතිවුවහොත් ගැහැනු මැස්සියන් කරනුයේ බිත්තරයක් දමා රැජනක බිහිවන තෙක් දින 14 ක් බලා නොසිට හොඳින් වැඩුණු පිලවකු කෝෂයට දමා හොඳින් ආහාර දමා වසා තැබීමය. එවිට දින 3 - 4 කින් කෝෂය බිඳගෙන රැජන බිහි වේ.මේ ආකාරයෙන් මී මැසි ජනපදවල ක්‍රියාකාරිත්වය අපූරුය. විස්මයජනකය. ඒ සියල්ලම සොබාදහමේ මහඟු නිර්මාණය. ඒ ගැන කීමට ඇති දේද බොහෝය. ඒ සියලු දැනුමෙන් පිරිපුන් මේ ගමේ පුතුන් දෙදෙනා විනෝදාංශයක් ලෙස පටන් ගත් මේ වැඩය අද ගම පුරා කාගේත් ප්‍රශංසාවට ලක්ව ඇත්තේය. ගම්මු ඒ ගැන ඔවුනට ආශිර්වාද කරති.ඉඳුනිල්ට සහ බන්දුවර්ණට සියල්ලටම ගුරුහරුකම් දෙමින් අත දෙන්නෙ බිඟු සම්පත් සුරැකීමේ සංවිධානයේ ලේකම් යූ. ටී. බණ්ඩාර මහතා ය.“පරිසරයට ආදරය කරන කණ්ඩායමක් එක්වී 2006 වසරේදී මී මැස්සන්, බඹරුන්, කනෙයියාවන් සහ දඩුවල් බෑ මැස්සන් ආරක්ෂා කර ගැනීමේ අරමුණින් මේ සංවිධානය ආරම්භ කළා. පසුව අප දැනගත්තා අපේ රටට මී පැණි පිටරටින් ගේන බව. 1986 දී මී පැණි ටොන් 20 ක් ගෙනත් තිබුණා. 2006 දී මී පැණි පිටරටින් ගේන්න රුපියල් කෝටියකට වැඩිය වැය කරලා. 2010 දී මී පැණි මෙට්‍රික් ටොන් 64 ක් ගෙන්වලා තියෙනවා.මුලින්ම අපේ රටට මී පැණි ගෙනත් තිබුණේ ඕස්ට්‍රේලියාවෙන්. දැන් ගෙන්වන්නේ ඉන්දියාව සහ චීනයෙන්. ඒත් අපි කියන්නේ නිලට නිලේ බබළන අපේ රටෙන් මේ අවශ්‍යතා පිරිමසා ගත හැකියි. අපි කරන්නෙ අසීරු වැඩක්. ඒත් අපේ උත්සාහය අවුරුදු 3 ක් ඇතුළත රටේ මී පැණි අවශ්‍යතා සපුරා ගන්න තරම් බිඟු සම්පත ව්‍යාප්ත කිරීමයි” බණ්ඩාර මහතා පැවසීය.ඒ විතරක් නොව මේ සංවිධානයේ සාමාජිකයෝ බඹර හා දෙබර වද පිළිබඳ දැනුමින් ද පරිපූර්ණය. ඕනෑම තැනක ඇති හානිකර බඹර හෝ දෙබර වද එකම මැස්සකුටවත් හානියක් සිදු නොවන සේ ඉවත් කිරීමට තරම් ඔවුන් නිර්භීතය. දැනුමින් පෝෂිත ය. එලෙස ඉවත් කරන ලද වද ඔව්හු ගන කැලෑ තුළට ගෙන ගොස් දමන්නේ මැස්සන්ට කිසිම හානියක් නොකරමිනි.“සීගිරියේ කාලයක් තිස්සේ තියෙන බඹර කූඩ ඇවිස්සී නරඹන්නන්ට අනතුරු වූ අවස්ථා කීපයක් ගැනම වාර්තා වුණා. ඒවාට වුවත් පිළියම් යෙදීමට අප සංවිධානය දැනුමින් යුක්ත” යැයි බණ්ඩාර මහතා අප හා පැවසීය.සේමාලි කැල්ලපතසේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=as1110306</link>
    <topic>මහගිරිදඹ  සුළං කපොල්ල</topic>
    <author>ජැක්සන් ඇන්තනි</author>
    <content>මහගිරිදඹ  සුළං කපොල්ලඔබ අම්බලමක නිදාගෙන තිබේද? වැසි සහිත දිනෙක, ජන ශූන්‍ය කැලෑ පාරක, වහලය කැඩී ගිය අම්බලමක, ඔබ නිදාගෙන තිබේද? මම සිරීපාදේ නො යන අවාරේ වැසි කාලයේදී කැලෑ පාරේ ඉඳිකටුපාන අම්බලමේදී සැපට ගුලි වී නිදා ගත්තෙමි.පලාබද්දල පාරේ ගජමන් අම්බලමේදී අන්ධකාරය වැටී අප ඉඳිකටුපානට එන විට මධ්‍යම රාත්‍රිය ද පසුවී තිබුණේ ය. ඉඳිකටුපාන වනාහී දිය සෙවෙල් සහිත ගල් ගෙඩි මණ්ඩියක් විය යුතු යැයි ඇට අන්ධකාරයේ සිතා ගත් අපි කණාබල්ලං ගසමින්, අත පත ගා අම්බලම සොයා ගත්තෙමු.අප අම්බලමට ගොඩ වූ සැණින් එහි නො තෙමෙන අහු මුළුවල නිදා සිටි මුගටින්, උණහපුලුවන් සහ කලවැද්දන් වැනි සත්තු කලබලව දිව යන්නට වූහ. අම්බලම මුළුමනින්ම අබලන්ව තිබුණි. වහලයේ වූ ටකරන් හැම තැනින් ම ගැලවී සුළඟේ ගසාගෙන ගොස් තිබූ අතර ඉතිරි වී තිබූ ඒවා ද දිරා, මළ කා හිල් වී තිබුණි.ඉටිපන්දම් කීපයක් දල්වාගත් අපි අම්බලම පුරා ඇවිදිමින් නො තෙමෙන අහුමුලු තම තමන්ගේ තිප්පොලවල් බවට පත් කර ගැනීමේ උත්සාහයක යෙදී සිටියෙමු. එහෙත් නො තෙමෙන හැම මුල්ලකම මොකෙක් හෝ සතෙක් ලැග තිබූ ලකුණු පහළව තිබුණේ ය. උපුල්ගේ මඩිස්සලයේ තිබූ ඉතිරි අග්ගලා ටික බඩට මදි වූ කළ අපි අර්ජුනගේ මල්ලෙන් ඉඟුරු බිස්කට් කා බඩ පුරවාගෙන වතුර රත්කොට හොඳ උණු කෝපි කෝප්පයක් ද බී නින්දට සූදානම් වීමු. වැස්ස තුරල් වන පාටක් නැත. ඇඳගෙන සිටි ඇඳුම් තෙත බරිත ය. ඒවා උනා තබා ස්ලීපිං බෑග් එක තුළට බැස එහි සිප් එක වසා ගත් කළ නො තෙමී නිදා ගත හැකි ය.මකර තොරණ ළඟ නැවතී පිරුවට ඇඳලාමම මේ ගුදිරිය තුළ සිට කල්පනාවට වැටුණෙමි. මට අම්බලම් කිහිපයක ම අත්දැකීම් ඇතත් චිරි චිරී වැස්සේ වහල කැඩුණු අම්බලමක රැය පහන් කරන පළමු දවස මෙය විය යුතු යැයි මට ඒ වෙලාවේ සිතුණි.කොත්මලේ රජ පීල්ල අසල අම්බලමේ මා බොහෝ රෑ වනතුරු ගත කර ඇත. මාවනැල්ල පසුකොට කඩුගන්නාව කන්ද නඟින විට හමු වන පැරණි අම්බලම් අදටත් භාවිතාවට සුදුසුය. අම්බලම හන්දිය, ආඩිඅම්බලම, අම්බලන්ගොඩ, අම්බලම් පාලුව, ආදී ග්‍රාම නාමවලින් පවා හෙළි වන්නේ අතීතයේ දී අපේ මාර්ග පද්ධතියේ අනිවාර්ය අංගයක් වී අම්බලම පැවති බවයි.ගව්වෙන් ගව්ව අම්බලම් නො තිබුණ ද ප්‍රධාන මංසන්ධි ආදී ජනාකීර්ණ තැන්වල බොහෝ අම්බලම් තිබී ඇත. පනාපිටිය අම්බලම, ගොඩමුණේ අම්බලම, කරගහගෙදර අම්බලම, අප්පල්ලගොඩ අම්බලම සහ දවුලගල අම්බලම වනාහී තවමත් භාවිතයට ගන්නා තවත් අම්බලම් කීපයකි.මගේ නිදි බෑගය (Sleeping Bag) හොඳින් ආවරණය වී තිබේ. ඒ තුළට කූඩැල්ලෙකුටවත් රිංගා මට අනතුරක් කළ නො හැකි ය. රාත්‍රියේ යළිත් මොර සූරන වැස්ස පටන් ගත්තේය. මගේ බෑගය අසලට ම වහලෙන් රූරා වැටෙන මොර ගෙඩි බඳු ජල බින්දු ඇද වැටෙයි. ඒවා පොළොවේ වැදී මගේ බෑගය මතට වැලි කැට සහිත හිරිකඩ බිඳු පතිත කරවයි. ඉන් උපදින මිණි මිණි හඬ ඝර්ෂණය මා නිදි ගන්වයි. ඉඳ හිට මගේ ඇඟ මතට වැහි බිඳු පතිත වෙනු දැනේ. ඉන් මගේ ගත නො තෙමුණ ද නිදි මතේ හිරිවැටී සිටි මගේ මනසට මේ වැහි දහර සුමුදු සම්බාහනයක් ගෙන එයි.හාත්පස කුණාටු සුළං හට ගෙන ඇති බව දැනෙයි. ගස් වැල් අඹරාගෙන හමන සීත සුළඟ මගේ නිදි බෑගය සිසිල් කොට ඇත. එහෙත් ඒ තුළ ගුලි වී වැතිරී නිදා සිටින මට සීතලය නො දැනෙන්නේ මගේ ගත උණුසුම ගුදිරියේ සීතල සමඟ සටන් කරන නිසා විය හැක.හිටිගමන් මා නින්දෙන් අවදි වූවේ මගේ ඇඟ දිගේ කිසිවෙකු දිව යන්නා සේ දැනුණු නිසා ය. මම නිසොල්මනේ කන්දී සිටියෙමි. කලවැද්දෙකු, මුගටියකු හෝ මීමින්නකු මගේ ඇඟ හරහා දිව යයි. වරෙක ඌ මගේ ඇඟ මත ලැග සිටී. බළලෙකුට වඩා තරමක් ලොකු බරක් මගේ ඇඟට දැනෙයි. එක්වර ම අපේ සගයෙක් කෑ ගැසුවේ ය.”ෂෝ.... හෝ...”මේ හඬට බිය වූ කුඩා සතුන් රෑනක් සර සර ගා අපේ ඇඟවලට උඩින් පැන දිව්වේ ය. අපි අවදි වී බැලුවෙමු. ඒ වනවිට වැස්ස තුරල් කර තිබුණේය. ටෝච් එළියට ඇස් දෙන කුඩා ඇස් ගණනාවක් ඉඳිකටුපානේ ගල් උඩ සිට අප දෙස බලා සිටිති. අපට කතන්දරය වැටහුණේ ය. මේ සතුන්ගේ නිවහන අද අප සන්තකව පවතී. උන්ට නිදා ගන්නට තැනක් නැත. අප මුන්ගේ තිප්පොළ ආක්‍රමණය කොට ඇත. උන්වැස්සේ තෙමෙමින් නිදාගන්න තැනක් නැතිව ඔබ මොබ දිව යයි.අලුයමින් අවදි වූ අපට අප වෙතින් ම ඌරල් හඩු ගඳක් දැනෙන්නට වූයෙන් ඉඳිකටුපානේ ජල සීරාව යොදවා ගත පිරිසුදු කර ගන්නට සිත් විය. එහෙත් මේ සීතලේ දුක් විඳිනවාට වඩා හඩු ගඳ හොඳ යැයි සමහරෙක් තීරණය කළහ. අලුයම් කටයුතු කිස නිමවා ඇද හැලෙන සීත ජලයෙන් හැකි උපරිම ස්නානයක් සිදු කොටගත් අපි ගමනේ ඉදිරියට පා තැබුවෙමු.මේ මාවතේ තන්හී තන්හී ගල්පඩි හමුවෙයි. ඒ පඩි පවා පය තැබීමට අවදානම් වූ පෙඳ පාසි ගැවසීගත් තෙත්වූ ගල් තලයන්ට නො දෙවෙනි ය. පඩි නැති තැන්වල කැලෑ අඩි පාර වැටී ඇත්තේ කුඩා දොළ පාරට සමාන්තරවයි. තව ඉදිරියේදී අපට හමු වීමට නියමිත සීත ගඟුල පිහිටන්නේ ද මේ දොළ පාරේම ය. මේ දොළ පහර වනාහී කළු ගඟේ අත්තක් වූ කුරු ගඟට වැටෙන කුඩා දිය සීරාවකි.හැරමිටිපානෙන් හැරමිටි අරගෙනමහගිරිදඹේ අතීත දම්වැල්ගෙත්තම්පානේ ගෙත්තම් කරලාඉඳිකටුපානෙන් හැරමිටි පානට පෙර ‘ගල්පහුර’ හමුවෙයි. එය යෝධ ගල් තලයකි. බැලූ බැල්මට පහුරක හැඩය මෙහි හඳුනාගත හැකි ලකුණකි. වසවර්ති මාරයා ලොව්තුරා බුදුන්ට විනකටින්ට මේ ස්ථානයට පැමිණ ඇත්තේ මේ ගල් පහුරේ නැඟීගෙන යැයි ජන කථාවේ සඳහන්ව ඇත.ඊළඟට හමු වන්නේ හැරමිටිපානයි. ඉඳිකටුපානේ දී කෝඩුකාරයින්ට චාරිත්‍ර ඇත. ඉඳිකටුපානත්, හැරමිටිපානත් අතර ගෙත්තම්පාන හමු වෙයි. නූල් බෝලයක් රැගෙන එන කෝඩුකාරයෝ ඉඳිකටුපානේ දී තමන් ගෙන ආ ඉඳිකටුවට නූල අමුණති. තමන් මියෙන තුරාවට ම ඉඳිකටුවකට නූලක් දැමීමට තරම් තමන්ගේ දෑස් හොඳින් තිබේවායි ඔවුහු එහිදී ප්‍රාර්ථනා කරති. ගෙත්තම්පානේ ගෙත්තම් කරන ලද නූල් ගෙත්තම් ඊළඟ වාරයටත් තවත් ගෙත්තම් වන්නට රොක්වී තිබේ.හැරමිටිපානට පෙර වන්දනාකරුවෝ (විශේෂයෙන් ම කෝඩුකාරයෝ) වනයෙන් අහුලාගත් හැරමිටියක් හැරමිටිපානේ දී සිරීපාදයට පූජා කරයි. ඔවුන්ගේ ප්‍රාර්ථනාව වන්නේ කිසි දිනෙකවත් හැරමිටියකට වාරු වෙන්නට නො ලැබේවා යන්නයි. හැරමිටිපානේ ගලක කෙටූ හැරමිටියක සහ පහනක කැටයමක් හමුවෙයි. එය මෑත කාලයේ කරන ලද කැටයමක් යැයි මට සිතුණේ ඒ කැටයම් කොට තිබූ අදහස මුල් තේරුමට වඩා වෙනස් සහ වැරදි එකක් වී තිබීම නිසා ය.මෙහි කොටා ඇත්තේ හැරමිටියක් සහ තෙල් පහනකි. එය වැරදි තේරුම් ගැනීමකි. ‘හැරමිටිපාන’ කියන තැන ‘පාන’ යනු පාෂාණ යන අර්ථය ඇති වචනයකි. ‘සඳකඩපහන’ කියන තැන ඇත්තේ ද ‘අඩ සඳක හැඩය ඇති පාෂාණය’ යන අර්ථය ය. එනිසා මෙය හැරමිටි පූජා කරන, ඉඳිකටු පූජා කරන, ගෙත්තම පූජා කරන පාෂාණය විනා පූජා කරන පහන නො වන්නේය.හැරමිටිපානේ ද අම්බලම් තිබේ. මේ ඉසව්වේ වාරයට පවත්වන තොරෙම්බල් කඩවල අට්ටාල ද තවමත් ඉතිරිව තිබෙන්නේ මේ ප්‍රදේශ වාරයට ජනාකීර්ණ වන නිසා ය. හැරමිටිපාන පසු කළ සැණින් කුරුවිට එරත්න පාර මේ පාරට එකතු වන හන්දිය හමුවෙයි. වාරයේදී හැටන් පාරෙන් සිරිපා කරුණා කරන සමහර වන්දනා නඩ ආ පිට ගමන මේ පාරෙන් අවුත් මෙතැනින් දකුණට හැරී එරත්න පාරෙන් කුරුවිටට බැස යයි.හැටන් ප්‍රසිද්ධ පාරෙන් පහසුකම් බොහෝ ඇතිව වන්දනා කරන වන්දනාකරුවන්ට ද අප පසු කළ බොහෝ ස්ථාන නාම හමුවෙයි. ඉඳිකටුපාන, ගෙත්තම්පාන, හැරමිටි පාන, සීත ගඟුල, මහගිරිදඹ ආදී ස්ථාන නාම හැටන් පාරට එකතුªවී ඇත්තේ පසුකාලීනවය. ඒ ස්ථාන නාමවල මුල් ස්ථාන හමුවීමට නම් වන්දනාකාරයින් ගමන් කළ යුත්තේ රත්නපුර පලාබද්දල පාරෙන් ය.අප දැන් පය ඉක්මන් කරන්නේ අද ඇඳිරි වැටෙන්නට පෙර මහගිරිදඹ තරණය කළ යුතු වන නිසාය. මහගිරිදඹ අති දුෂ්කර ධුර්ගයකි. එහි ඇති සුළං කපොල්ල රුදුරු සුළඟින් යුක්තයි. අඳුරු වැටී එය තරණය කළ නො හැක. එනිසා පය ඉක්මන් කළ ද තැන තැන ඇද හැලෙන මහ වැසි විසින් අපේ ගමන පමා කෙරේ.මකර තොරණින් ඇතුළු වන්නේ ආඬියා මළ තැන්නටයි. මකර තොරණට පෙර මැහැල්ල මළ තැන්න හමුවෙයි. ආඬියා මළ තැන්නේ ආ¼ඩි අම්බලම තිබේ. මේ ආඬියා යනු කවුරුන්ද?1 වැනි රාජසිංහ රජු සීතාවකදී අරිට්ඨකීවෙන්ඩු පෙරුමාල් නම් ආඬි ගුරාට රැවටී ඉන්දියාවේ සිට ආ ආඬි පකීර්ලාට සිරීපාදයේ අයිතිය ලියා දුන් බව ඉතිහාසයේ කියැවෙයි. මහනුවර අසරණ සරණ සරණංකර සංඝරාජ නායක හාමුදුරුවන් යළි උත්සාහවන්ත වූයෙන් වසර 178කට පසු ඊළඟ යුගයේ කීර්ති ශ්‍රී රාජසිංහ රජ්ජුරුවන්ගේ කාලයේ නැවතත් වේහැල්ලේ භික්ෂු පරම්පරාවට සිරීපාදේ භාරකාරත්වය ලබාදුන්නේ ය.පකීර්ලාගේ යුගයේ දී සිරීපාදේ කරුණා කළ වන්දනාකරුවන්ගෙන් ආ¼ඩින් බදු අය කළ හේතුවෙන් කෝපාවිෂ්ට වී සිටි සිංහලයෝ කීර්ති ශ්‍රී රජු පකීර්ලා එලවන්නට අණ දුන් සැණින් පැමිණ පකීර්වරුන්ට තලා පෙලා ඔවුන් එලවා දැමූහ. මහා ආ¼ඩියා මේ ලැජ්ජාවෙන් කම්පිතව ගොස් හෙල පල්ලේ පැන දිවි තොර කර ගත්තේලු. එතැන් සිට මේ ඉසව්ව ආ¼ඩියා මල තැන්න වශයෙන් නම් වී ඇතැයි සිරීපාද ජනශ්‍රැතියේ සඳහන්ව ඇත.ආ¼ඩියා මළ තැන්නේ සිට ඇහැළ කණුව දක්වා අප ගමන් කළේ යළිත් ඇදහැළුණු මොර සූරණ වැස්සේ තෙමෙමින් ය. හුළං කපොල්ලේ බියකරු හුළං හඬ මේ වැසි හඬ වසාගෙන ඇසෙන්නට වන් කල සිතට දැනෙන්නේ භීතියකි. මගේ කරේ එල්ලාගත් බඩු පොදිය පිටින්ම වැහි කබාවට රිංගූ මා කටුව කර තබා යන ඉබ්බකු සේ පෙනෙන්නට විය.ඝන මීදුමත් මොර සූරන වැස්සත්, ගස්වැල් අඹරන සුළඟත් හේතුකොට ගෙන මා තුළ ඇතිකළේ මහත් ව්‍යසනයක මඟ ලකුණු ය. එහෙත් සිතට කිසිදු බියක් නො දැනෙන්නේ, අඳුර වැටෙන්නට පෙර මහගිරිදඹේ සුළං කපොල්ල තරණය කළ යුතුªම යැයි තිබූ ඒකායන අරමුණ නිසා ය.දෙවැනි දිනයේ අපට දිවා භෝජනයක් ද නොමැත. ඉඳිකටුපාන අම්බලමේ දී අලුයමින් ම උයාගෙන කෑ සම්බෝලයි බතුයි ආඬියාමල තැන්නේ මහා වැස්සේ දී දිරවා අවසන් විය. ඉඟුරු විස්කෝතු ටික ගල් වංගෙඩියේ සිට මකර තොරණ අතරතුර කා හමාර කළේය. ඇහැල කණුව අසලට එන විට සවස 5 පමණ වී තිබුණ ද කුසේ කිසි අහරක් නැති වූ හෙයින් මහ වැස්සේ තෙත බරියන් සීතලයට වඩා බඩ තුළ වෙව්ලන අග්නිදාහ වෙව්ලිල්ල උග්‍ර වී තිබුණි. අර්ජුන මල්ල අතගා මුරුක්කු පැකට් එකක් තිබී අහුලා දුන්නේය. මගේ නඩයේ දස දෙනා එකා මුරුක්කු දෙක බැගින් බෙදාගෙන කෑවේය. හරහට වහිමින් හමා එන පීඩාකාරී කුණාටුවෙන් මිදීම සඳහා මම ඇහැල කණුව බදා ගත්තෙමි.”ඇහැල කණුව ළඟ නැවතී පිරුවට ඇඳලා” මහගිරිදඹ තරණය කළ යුතු යැයි සම්ප්‍රදායේ ලියැවී තිබුණ ද මේ චණ්ඩ කුණාටුව අපට ඒ සිරිත් සඳහා ඉඩ සලසා දුන්නේ නැත. මම දෙයියන් බුදුන් සිහි කරගෙන මහගිරිදඹේ නඟින්න වූවෙමි.හැටන් පාරෙන් එන වන්දනාකරුවන්ට ද මහගිරිදඹක් පසුවෙයි. එය වනාහී පැරණි පාරේ නාම ස්ථාන අලුතින් ඉදිකළා වැනි ආකෘතික මහගිරිදඹක් යැයි තේරුම් යන්නට නම් රත්නපුර පාරෙන් ගොස් නියම මහගිරිදඹ තරණය කළ යුතුය. අවාරයේදී මහගිරිදඹ තරණය කිරීම කීයටවත් කළ නොහැක්කකි. සිරස් මොහොර බෑවුමක් වූ මෙහි සුළං කපොල්ල තරණය කිරීම සඳහා අතීතයේ දී යකඩ දම්වැල් තිබී ඇත. අද වනවිට මහගිරිදඹ නඟින්නට යකඩ බට සවි කර ඇතත් පැරණි යකඩ දම්වැල් තවමත් ඉතිරිව තිබෙනු මම දුටුවෙමි.මා කොතෙක් නම් දුෂ්කර කඳු පන්ති තරණය කර තිබේද? ඉතාලියේ විසූවියස් ගිනි කඳු තරණය, ඇල්ප්ස් කඳු පන්තියේ අයිස් වූ දිය ඇළි තරණය කිරීම, හිමාචල් කුළු මනාලියේ හිමගිරි තරණය කිරීම, අප්‍රිකාවේ මොහොලේ කඳු තරණය, හල්දුම්මුල්ලේ සිට ලෝකාන්තය දක්වා මොහොර බෑවුම තරණය කොට හෝර්ටන් තැන්නට ගොඩවීම, ලකේගල තරණය කිරීම, කොටාදැමූ හෙල තරණය කිරීම මා මහත් වැර වෑයමින් ගෙවා දැමූ ත්‍රාසජනක කඳු තරණයන් ය.එහෙත් මේ සියල්ලට වඩා බරපතල වූත්, දුෂ්කර වූත්, අවදානම් සහිත වූත්, එනිසා ම රසවත් වූත් ව්‍යායාමික වූත්, අත්දැකීම් සහිත වූත් අමතක නො වන්නා වූත් ත්‍රාසජනක ම කඳු තරණය වනාහී රත්නපුරා පාරෙන් අවාරයේ සිරිපා කරුණා කරන විට හමුවන මහගිරිදඹ සුළං කපොල්ල තරණය කිරීම යැයි ලියා තැබිය හැක.ලබන සතියේ - කොහෙද තියෙන්නේ දිවා ගුහාවජැක්සන් ඇන්තනිwww.jacksonanthony.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=as1110302</link>
    <topic>විපතක දී සියල්ල අත්හැර දමා තමා ආරක්ෂා වීමට බැලීම මනුෂ්‍ය ස්වභාවයයි</topic>
    <author>සාකච්ඡා කෙළේ -රමණී සුබසිංහ</author>
    <content>විපතක දී සියල්ල අත්හැර දමා තමා ආරක්ෂා වීමට බැලීම මනුෂ්‍ය ස්වභාවයයිඅධ්‍යාපන අමාත්‍යාංශයේ පිරිවෙන් උපදේශකනැදගමුවේ විජය මෛත්‍රී හිමිලොව්තුරා බුදුරජාණන් වහන්සේ සත්ත්වයාගේ මෙලොව, පරලොව දියුණුව සඳහා හේතු වන ආකාරයේ ධර්මය දේශනා කොට ඇති බව ත්‍රිපිටක ධර්මය විමර්ශනය කිරීමෙන් වටහා ගත හැකිය. ඒ අතර කාලීන වශයෙන් ජනතාව ගේ අවශ්‍යතා පහසුවෙන් තෘප්තිමත් කර ගත හැකි ධර්මය අනන්තවත් දකින්නට ඇත. ධම්ම පද පාලිය පුරාම විහිදී ඇත්තේ පුද්ගලයාගේ එදිනෙදා ජීවිතයට සම්බන්ධ කර ගත හැකි දේශනාවන් ය.ධම්ම පදයේ අත්ත වග්ගයේ එන යථෝක්ත ගාථා රත්නය ඊට හොඳම නිදර්ශනයකි. භාග්‍යවතුන් වහන්සේ ගේ ධර්ම දේශනාවන්ට කුමක් හෝ අරමුණක් මුල් වී තිබේ. ඒ අනුව මේ ගාථා රත්නය දේශනා කිරීම සඳහාත් බිම්බිසාර රජු ගේ පුත් බෝධිරාජ කුමරු අරමුණු කොට ගෙන තිබේ.පසුබිම් කතාවබෝධිරාජ කුමරු යස ඉසුරින් මහත් ය. රාජ්‍යයේ අන් කුමාරවරුන් අතර කැපී පෙනෙන ලෙස කටයුතු කිරීමට හේ ඉතා කැමතිය. දඹදිව පිහිටි සියලු මාලිග පරදවා දෙව් විමනක් බඳු මාලිගයක් ඉදිකළ යුතු යැයි කුමරු සිතන්නේ ය. ඒ සඳහා සුදුසු නිර්මාණකරුවකු සොයා මුළු දඹදිවම පිරික්සී ය.අවසානයේ මහත් ධනය වැය කොට ‘කෝකනද’ නමින් සුවිසල් මන්දිරයක් කරවී ය. අහසේ පියාසරන්නට සැරසෙන්නාක් සේ ඒ මාලිගය ඈතට දිස් විය. මාලිගයට පිවිසීමේ මංගල්‍යය ද උසස් ලෙස සංවිධානය වුණි. පළමුකොට බුදුරජාණන් වහන්සේ ප්‍රමුඛ මහා සංඝයා වහන්සේ වඩමවා දන් පිළිගැන්විය යුතු යැයි කුමරු සිතුවේ ය.කොතරම් යස ඉසුරු තිබුණ ද බෝධි රාජ කුමරුට දරු සම්පත් නොවීය. තථාගතයන් වහන්සේ ප්‍රමුඛ මහා සඟරුවන දනට වැඩි වේලේ මාලිගයට පිවිසෙන තැන් පටන් පාවඩ ඇතිරූ කුමරු‘මට දරු සම්පතක් හිමි නම් තථාගතයන් වහන්සේ මේ පාවඩ මතින් මාලිගයට වඩින සේක්වා යි’ප්‍රාර්ථනා කළේ ය. බුදුරජාණන් වහන්සේ පියවිලි මතින් වැඩම නොකළහ. පාවඩ වහා ඉවත් කෙරුණේ ය. ඉන්පසු තථාගතයන් වහන්සේ මහ සඟරුවන සමඟින් මාලිගයට වැඩම කළහ.ශ්‍රද්ධා සිතින් බුදු පියාණන් වහන්සේ ප්‍රමුඛ මහා සංඝයා වහන්සේට දන් පිළිගැන්වූ කුමරු වැඳ එකත්පසව සිටියේ ය. දන් වළඳා අවසන් හි තථාගතයන් වහන්සේගෙන්“ස්වාමිනී, භාග්‍යවතුන් වහන්ස! පාවඩ මතින් නොවැඩ සිටියේ කවර හේතුවක් නිසා ද?” යි ඇසුවේ ය.“කුමරුනි ඔබ කළ ප්‍රාර්ථනය ඉටු නොවන නිසා ය” යි බුදුරජාණන් වහන්සේ වදාළහ.එවිට කුමරු;‘තථාගතයන් වහන්ස! මහත් යස ඉසුරු මැද සැපවත් ජීවිතයක් ගෙවමි. මා හට දරු සම්පත් පමණක් නැත්තේ කවර හේතුවක් නිසා ද?’ යි අසන්නේ ය.‘පෙර අත් බවයක නැව් නැඟී යන විට මුහුද මැද දී ඔබ ගේ නැව කුණාටුවකට හසු වුණි. ඉන් ගැලවී යන ලෑලිකඩක් ගෙන පීනා ගොස් දිවයිනකට පැමිණියේ ය. ඔබට වෙහෙසත්, කුස ගින්නත් දැඩි විය. අහරට ද කිසිත් සොයාගත නොහැකි වූයේ ය. එහි බහුලව තිබු කුරුළු බිත්තර සහ කුරුල්ලන් නසා කා කුස පුරවා ගැනීම නිසා ඔබට දරු සම්පත් නොලැබුණේ ය’ යි බුදුරජාණන් වහන්සේ පෙන්වා දුන්හ. ඉන් පසු එම සිදුවීම නිමිතිකොට තමා තමාට කැමති නම්, බාල, තරුණ, මහලු යන මේ කවර අවස්ථාවක දී හෝ කුසල් කරගත යුතු ය යන අර්ථයෙන් යථෝක්ත ගාථා රත්නය දේශනා කොට වදාළහ. ධර්ම දේශනය අවසානයේ කුමරු සෝවාන් ඵලයේ පිහිටියේය.මේ ගාථා ධර්මය එදාට පමණක් නොව අදට ද වැදගත් ධර්මයක් බව එහි පසුබිම් කතාව විමසීමෙන් පැහැදිලි වේ. තථාගතයන් වහන්සේ ගේ ධර්මය මනුෂ්‍ය ජීවිතය පසුතැවිලි තත්ත්වයට ඇති කරවන දහමක් නොවේ. කෙනෙක් වරදක් කළ පමණින් හේ සදාතනික වැරැදිකාරයෙක්, පව්කාරයෙක් හැටියට සලකන්නේ නැත. ඒ වරද තේරුම් ගෙන, නිවැරැදි පුද්ගලයකු ලෙස ඉදිරියට යා යුතු බව බුදු දහමේ උගන්වයි. ඒ බව මේ ගාථා රත්නයෙන් අවබෝධ කර ගත හැකිය. බොහෝ අය අතීතය ගැන සිතා ශෝක කරති. තවත් අය අනාගතය ගැන සිතා පසුතැවිලි වෙති. එහෙත් බුද්ධ දේශනාවට අනුව,‘පච්චුප්පන්නේන යාපෙන්තී’ පුද්ගලයා අතීතය හෝ අනාගතය ගැන ශෝක නොවී වර්තමානයේ ජීවත් විය යුතු ය.මේ ලොව ජීවත්වන පුද්ගලයාට තමන්ට තරම් පි‍්‍රය වස්තුවක් නැත. එහෙත් කෙනෙක් තමන් ගේ මවට පියාට තම ජීවිතයටත් වඩා ආදරය කරන බව කියති. කෙනෙක් තමාට වඩා තම පෙම්වතාට හෝ පෙම්වතියට ආදරේ බව කියති. තම දරුවන්ට ආදරේ බව කියති.බුදු දහමේ විශේෂම ලක්ෂණය වන්නේ තමන්ට තමන් ආදරය කළ යුතු බව අවධාරණය කර තිබීමයි. තමන්ට තමන් ආදරය බව දන්නවා තමන් ගේ ජීවිතය රැක ගනී. අන් අයට ආදරය කිරීමට හෝ, උදව් උපකාර කිරීමට හෝ, අන් අය රැක බලා ගැනීමට හෝ තමන් රැකී සිටිය යුතු ය. තමන් නොරැකී අන් අයට රැකවරණයක් ලබා දිය නොහැකි ය.තමන් තමන්ට වඩා කවර කෙනකුට ආදරය කරන බව, පි‍්‍රය කරන බව පැවසුව ද විපතක් පැමිණි කල මේ සියලු දේ අතහැර තමා ආරක්ෂා වීමට බැලීම සාමාන්‍ය මනුෂ්‍ය ස්වභාවයයි. ජීවිතයේ විවිධ අවස්ථාවන්ට මුහුණ දුන් ආකාරය සිහිපත් කිරීමෙන් එය ඔබට ම වටහා ගත හැකි ය.කෙනෙක් තවත් කෙනකුට ආදරය කරන්නේ, පි‍්‍රය කරන්නේ ඒ පුද්ගලයාගෙන් ද තමන්ට ආදරය, රැකවරණය ලැබෙන නිසා ය. ඇප උපකාර ලැබෙන නිසා ය. තමන් ගේ අවශ්‍යතා සම්පූර්ණ කිරීම නිසා ය. මේ අනුව හොඳින් විමසා බැලීමෙන් ඕනෑම කෙනෙක් ආදරය කරන්නේ තමන්ට බව අවබෝධ කර ගැනීම අපහසු නොවේ.ඉහත ගාථා ධර්මයෙන් පැහැදිලි කරන සත්‍යය නම් තමන්ට තමන් ආදරය කරන බව දන්නවා නම් තමන් ආරක්ෂා විය යුතු බවයි. අප ආරක්ෂා විය යුතු වන්නේ කෙසේ ද? වැරැදි නොකිරීමෙනි. පවෙහි ලජ්ජා බිය ඇති කර ගැනීමෙනි. යහපත, අයහපත දැන යහපතෙහි හැසිරීමෙනි. කුසල් රැස් කිරීමෙනි. එය ජීවිතයේ ප්‍රධාන අවස්ථා තුනෙන් එක් අවස්ථාවක දී හෝ සපුරා ගැනීමට උත්සාහ කළ යුතුය. මෙලොව ජීවිතය මෙන් ම පරලොව ද සාර්ථක කර ගත හැකි වන්නේ එවිට ය.බුදු දහමේ ඉගැන්වෙන්නේ ජීවිතය සතුටින් ගත කරන ආකාරය පිළිබඳවය. පසුතැවිලි වීම ජීවිතය ආපස්සට ඇද දමන අතර සියලු කටයුතු අඩපණ කරයි. ඔබ ගේ යම් ක්‍රියාවක් නිසා කෙනකුට වරදක් සිදු වූවා යැයි සිතන්න. ඒ ගැන දිගින් දිගටම පසුතැවිලි වීමෙන් ඔබටවත්, වරද සිදු වූ පුද්ගලයාටවත් යහපතක් සිදු වන්නේ නැත. කළ යුතු වන්නේ මේ මොහොතේ පටන්වත් නිවැරැදි පුද්ගලයකු ලෙස ජීවත් වීමට උත්සාහ කිරීමයි. එසේ නොමැතිව ‘මගේ අතින් මේ මේ වැරදි සිදුවුණා’, ‘මට මේ පාපයෙන් ගැලවීමක් නෑ’ ආදි වශයෙන් සිතමින් කල් ගෙවීමෙන් කිසිදු ප්‍රයෝජනයක් නැත. ජීවිතය නිවැරැදි කර ගන්නට, යහපත් කර ගන්නට තවමත් ඔබට කාලය ඉතිරිව තිබේ.අප ගේ ජීවිතය නිවැරැදිව සකසා ගැනීමට බුදුරජාණන් වහන්සේ පංචශීල ප්‍රතිපදාවක් අනුදැන වදාළහ. ඕනෑම ගිහියකුට පන්සිල් පද පහ ආරක්ෂා කිරීම අපහසු නැත. අවශ්‍ය වන්නේ ඒ සඳහා සිත ශක්තිමත් කර ගැනීම පමණි. පන්සිල් රකින පුද්ගලයා වරදට පෙළඹෙන්නේ නැත. හේ කිසිවකුට වරදට පොලඹවා ගැනීමට ද නොහැකි ය.සිඟාලෝවාද සූත්‍රයෙ හි සමාජ ජීවිතයේ දී ක්‍රියා කළ යුතු ආකාරය පිළිබඳ මනාව පෙන්වා දී ඇත. එසේ තම යුතුකම් වගකීම් දැන කටයුතු කරනවා නම් ජීවිතය වරදින්නට ඉඩක් නැත.මා වෙතින් මගේ අම්මට, තාත්තට, නැදෑ හිතමිතුරන්ට ඉටුවිය යුතු යුතුකම් ඉටු නොවුණේ යැයි පසුතැවිලි වන්නට සිදුවන්නේ නැත. නොදැනීම නිසා වැරැදි සිදුවීම සාමාන්‍ය දෙයකි. කළ යුතු දේ නම් ඒ වැරැදි ගැන පසුතැවිලි වීම හෝ තව තවත් වැරැදි මාර්ගයේ ම ගමන් කිරීම නොව තවත් වැරැදි සිදුවන්නට ඉඩ නොදීම ය. ධර්ම දේශනා ශ්‍රවණය කිරීමෙන්, දහම් පොත පත ලිපි ලේඛන කියැවීමෙන් ඒ සඳහා අපට මාර්ගෝපදේශය ලැබිය හැකිය.සාකච්ඡා කෙළේ -රමණී සුබසිංහඡායාරූපය -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=as1110303</link>
    <topic>අම්මාගේ අක්මාවේ කොටසක් දියණියට බද්ධ කරයි</topic>
    <author>සුනිල් දයා අල්විස්</author>
    <content>අම්මාගේ අක්මාවේ කොටසක් දියණියට බද්ධ කරයිමෙරට වෛද්‍ය ඉතිහාසයේ නව කඩඉමක්අක්මා බද්ධයට පෙරමෙරට වෛද්‍ය ඉතිහාසයේ නව කඩඉමක් සනිටුහන් කරන ශල්‍යකර්මයක් පසුගියදා සිදු කැරිණි.අක්‍රීය වූ තම දියණියගේ අක්මාව වෙනුවට මවගේ අක්මාවෙන් කොටසක් බද්ධ කිරීම මේ අසීරු සැත්කමය.මෙරට වෛද්‍ය ඉතිහාසයේ රන් අකුරින් සටහන් කැරුණු මේ සැත්කම ඉකුත් 15 වැනිදා සිදු කැරුණේ නවලෝක රෝහලේදීය.ජීවත්ව සිටින කෙනකුගේ අක්මාවෙන් තුනෙන් දෙකොටසක් පමණ ඉවත් කරගෙන එසැණින් එම අක්මා කොටස මෙරට රෝගියකුට බද්ධ කෙරුණු ප්‍රථම අවස්ථාව මෙයයි.අක්මාව ලබාදුන් අම්මා වයස අවුරුදු 50 කි. අක්මාව බද්ධ කළ දියණියගේ වයස අවුරුදු 20 කි. මොවුන් පදිංචිව සිටින්නේ කොත්මලේ ප්‍රදේශයේය.මෙතෙක් අපේ රටේ අක්මා බද්ධ කිරීම් ශල්‍යකර්ම කිහිපයක් සිදුවී ඇත. එහෙත් එම බද්ධ කිරීම් සඳහා අක්මා කොටස් ලබාගෙන ඇත්තේ මොළය මියගිය පුද්ගලයන්ගෙන්ය. මෙහි ප්‍රථම සැත්කම කොළඹ ජාතික රෝහලේදී පසුගිය වසරේ ජුලි මාසයේ සිදුකරන ලද්දේ එම රෝහලේ විශේෂඥ වෛද්‍ය මහාචාර්ය මන්දික විජේරත්න මහතාය. ඉන් පසුව රාගම රෝහලේදීත් වෛද්‍ය කණ්ඩායමක් මෙවැනිම අක්මා බද්ධ කිරීමේ සැත්කම් දෙකක් සිදු කොට තිබේ.මොළය මියගිය තැනැත්තන්ගෙන් අක්මා කොටස් ලබාගෙන අක්මා බද්ධ කිරීමේ ක්‍රමයට අමතරව ජීවත්ව සිටින නිරෝගී අයකුගේ අක්මාවෙන් කොටසක් ලබාගෙන බද්ධ කිරීම ආරම්භ වූයේ මෙකී සැත්කමෙනි. අක්මාව බද්ධ කිරීමේ සැත්කමට භාජනය කළ දියණියට මෙවන් සැත්කමක් සිදු කිරීමට හේතු වූයේ මෙරට එතරම් බහුල නොවන අක්මාවේ තඹ හෙවත් කොපර් තැන්පත් වීම නිසා හටගත් සිරෝසිස් රෝග තත්ත්වයක් හේතුකොට ගෙනය.සිරෝසිස් රෝගය විවිධ හේතු නිසා ඇතිවෙයි. මද්‍යසාර බහුලව ගැනීමෙන් අක්මාව හානි වී සිරොසිස් රෝගය වැළඳීමේ වැඩි ප්‍රවණතාවක් පවතී. මේ හැරුණු විට දියවැඩියාව, ජානමය හේතු හා තවත් විවිධ හේතුන් ද සිරෝසිස් හට ගැනීමට බලපායි.කෙසේ නමුත් අප රටේ දැන් දැන් කාන්තාවන්ට මෙන්ම දරුවන්ට ද සිරෝසිස් රෝගය වැලඳීමේ ප්‍රවණතාවය වැඩි වෙමින් පවතින බව ද වෛද්‍ය මතය වී ඇත.අක්මා බද්ධයට ලක්වූ දුවත් තම දුවට අක්මාවෙන් කොටසක් ලබා දුන් අම්මාත් රෝහල්ගත වී සැත්කමට මුහුණ දුන්නේ ඉකුත් 15 වැනිදාය. සැත්කමින් පසු සැත්කම්වල සාර්ථකත්වය ගැන වෛද්‍යවරු තහවුරු කර සිටිති. මේ දෙදෙනා දැඩි සත්කාර ඒකක ප්‍රතිකාරවලින් බැහැර කොට සාමාන්‍ය රෝගීන්ට ප්‍රතිකාර ලබා දෙන කාමරවල පසුගිය දින කිහිපයේ රඳවා සිටි අතර මේ වන විට අම්මා රෝහලෙන් පිටත්ව ගොස්ය.මේ සැත්කම පිළිබඳ දැනුම්වත් කිරීමේ මාධ්‍ය සාකච්ඡාවක් පසුගියදා පැවැත්විණ. වෛද්‍ය කණ්ඩායම වෙනුවෙන් රාගම වෛද්‍ය පීඨයේ සහ උතුරු කොළඹ රාගම රෝහලේ විශේෂඥ වෛද්‍ය මහාචාර්ය ජානක සිල්වා මහතාගේ මූලිකත්වයෙන් නවලෝක රෝහල් සම්මන්ත්‍රණාගාරයේදී එම සාකච්ඡාව පැවැත්විණ. අක්මාව බද්ධ කළ දුවගේත් ඒ සඳහා අක්මා කොටසක් පරිත්‍යාග කළ අම්මාගේත් අක්මා ශීඝ්‍රයෙන් වැඩෙමින් පවතින අතර එය මාස දෙකක් පමණ වන විට සම්පූර්ණයෙන් වැඩී යථා තත්ත්වයට පත් වනු ඇත.සැත්කම සිදුකළ වෛද්‍ය හා හෙද කණ්ඩායමමේ සැත්කම ඉතා බැරැරුම් හා සංකීර්ණ එකකි. ශල්‍යාගාර දෙකක් මේ සඳහා යොදා ගැනිණ. එක් ශල්‍යාගාරයකදී නිරෝගී අක්මාව සහිත අම්මාගෙන් අක්මාවෙන් කොටසක් ඉවත්කර ගැනීමේ සැත්කම සිදු කැරුණු අතර අනෙක් ශල්‍යාගාරයේ වෛද්‍යවරු යුහුසුලුව ක්‍රියාත්මක වූයේ අම්මාගෙන් ඉවත්කර ගත් අක්මාවේ කොටස එසැණින් දුවට බද්ධ කිරීමට දුවගේ රෝගී වූ අක්මාව ඉවත්කර අලුත් අක්මා කොටස බද්ධ කිරීමටය. මේ සැත්කම් ක්‍රියාවලින් තුනකි.අපේ ශරීරයේ අක්මාව පිහිටි ප්‍රදේශය සියුම් රුධිර නාලිකා රාශියක් ද පිහිටා තිබේ. මේවා එකින් එක සියුම්ව තෝරා බේරාගෙන අක්මා කොටසක් ඉවත් කිරීමත් නරක් වූ අක්මාව ඉවත් කිරීමත් ඒ වෙනුවට අලුත් අක්මා කොටසක් බද්ධ කිරීමත් සංකීර්ණ ක්‍රියාවලියකි. සැත්කම ආරම්භ කර ඇත්තේ උදෑසන 7 ටය. එය අවසන් කිරීමට පසුදා උදෑසන 8 පමණ වී තිබේ. පැය 24 ට වැඩි කාලයක් මේ වෙනුවෙන් ගත වී තිබේ.මෙවැනි සැත්කමක් සිදු කිරීමට දළ වශයෙන් මූලික වියදම් ගාස්තු පමණක් රුපියල් මිලියන 4 ක් පමණ වනු ඇතැයි ගණන් බලා තිබේ. සම්පූර්ණ ගාස්තු සහිත වියදම ගණන් බලා නැත.කෙසේ නමුත් මේ සැත්කමේ තවත් විශේෂත්වයක් වන්නේ උතුරු කොළඹ රාගම වෛද්‍ය පීඨයේ සහ උතුරු කොළඹ රාගම ශික්ෂණ රෝහලේත් නවලෝක රෝහලේත් වෛද්‍යවරු සියලු දෙනාමත් නවලෝක රෝහලත් කිසිදු මුදලක් අය නොකර සැත්කම සිදු කිරීමය.නවලෝක සමූහ ව්‍යාපාරයේ නිර්මාතෘව සිට අභාවප්‍රාප්ත වූ දේශමාන්‍ය එච්. කේ. ධර්මදාස මහතාගේ තුන්මස පින්කම එළැඹෙන ලබන මස 7 වෙනිදාට යෙදීම සිහිපත් කරමින්ද මෙවැනි සැත්කමකට රෝහල ලබාදිය යුතු දායකත්වය ලබාදීමට එහි සභාපති ජයන්ත ධර්මදාස මහතා පූර්ණ සහයෝගයක් ලබා දී තිබේ.සැත්කම සඳහා අදාළ වෛද්‍යවරු සියලු දෙනා ඒකරාශි කරමින් සම්බන්ධීකරණ කටයුතු සිදු කරමින් මෙහි සියලු කටයුතු මෙහෙයවීමට මූලිකව කටයුතු කෙළේ රෝහල් අධ්‍යක්ෂ මහාචාර්ය ලාල් ජී. චන්ද්‍රසේන මහතාය.මේ සැත්කම සිදුකළ වෛද්‍ය කණ්ඩායමට රාගම වෛද්‍ය පීඨයේ හා රාගම උතුරු කොළඹ ශික්ෂණ රෝහලේ රොහාන් සිරිවර්ධන, රුවන් විජේසූරිය, චන්දික ලියනගේ, සුමුදු කුමාරගේ, ආලෝක පතිරණ, හර්ෂ ගමගේ යන වෛද්‍යවරු ද නිර්වින්ධන වෛද්‍ය භාග්‍යා ගුණතිලක, නිල්මිණි විජේසූරිය, සාගරී රණසිංහ, අසන්ත ද සිල්වා, සංජීව මුණසිංහ කායික වෛද්‍ය අනුරාධ දසනායක, මදුනිල් නිරිඇල්ල, මෙත්තානන්ද නවරත්න, අර්ජුන ද සිල්වා, මහාචාර්ය ජානක සිල්වා යන කායික, ආන්තික, ජටර ශල්‍ය, බද්ධ කිරීමේ ශල්‍ය, විකිරණවේද යන අංශවල දක්ෂතා හා පළපුරුදු විශේෂඥ වෛද්‍ය කණ්ඩායමක් ද ඊට අමතරව නවලෝක රෝහලේ විශේෂඥ වෛද්‍යවරු ද කනිෂ්ඨ වෛද්‍යවරුන් ද හෙදියන් සාත්තු සේවකයන් රැසක් ද දායක වූහ.මෙවැනි සැත්කමක් සිදු කිරීමට පිටරටක විශාල මුදලක් වැය වෙයි. ඉන්දියාවේ නම් මේ සඳහා රුපියල් මිලියන 8 ක් පමණ වැය වනු ඇත. වෙනත් රටක සිදුකර ගැනීමට රුපියල් මිලියන 10 ක් වැය වෙයි.ශ්‍රී ලංකාවේ සිදු කරන මෙවැනි සැත්කම් වෙනුවෙන් මෙවැනි විශාල මුදලක් වැය නොකොට විදේශගත වීමේදී වැය වන අනෙකුත් විය පැහැදම් ද ඉතිරිකර ගෙන අක්මා බද්ධ සැත්කම ද සිදු කළ හැකිය.නවලෝක රෝහලේ ද අක්මා රෝග සහ අක්මා බද්ධ කිරීම සඳහා විශේෂිත ප්‍රතිකාර ඇතුළත් මධ්‍යස්ථානයක් මේ වන විට ස්ථාපිත කර ඇත. මෙවැනි මධ්‍යස්ථානයක් ශ්‍රී ලංකාවේ පිහිටුවා තිබෙන්නේ මෙම රෝහලේ පමණකි.අක්මාව මිනිස් සිරුරේ අභ්‍යන්තරයේ පවතින විශාල ඉන්ද්‍රියකි. මෙය පිහිටා තිබෙන්නේ උදර කුහරයේ දකුණුපසය.මිනිසාට ජීවත්වීමට අවශ්‍ය ඇල්බියුමින් සහ ක්ලොටින් ෆැක්ටර්ස් නිපදවීම සිදු කරන්නේ මෙමඟිනි. එසේම මෙම ඉන්ද්‍රිය කැලරි ගබඩාවක් ලෙස ද හඳුන්වන්නට පුළුවනි. ශරීරයට අහිතකර විස ද්‍රව්‍ය ඉවත් කිරීම ද මෙයින් සිදුවන තවත් කාර්යයකි.සුනිල් දයා අල්විස්සේයාරූ - සමන් මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=as1110304</link>
    <topic>තම දිගු වරලස පිස්නාවක් කැර ගමේ පන්සලට පූජා කළ අපෙ අම්මා</topic>
    <author>උපාලි සමරසිංහ</author>
    <content>තම දිගු වරලස පිස්නාවක් කැර ගමේ පන්සලට පූජා කළ අපෙ අම්මාජනකාන්ත නිළි කාන්ති ගුණතුංගඇය හැටේ දශකයේ සිනමා රසිකයන්ගේ “මනමෝහණිය” වූවාය. ඒ “වනමෝහිණි” චිත්‍රපටයේ කළ ප්‍රතිභාන්විත රංගනය නිසාය. ‘සුරංගනී’ ‘සූරසේන’ ‘සූරයා’ ‘දොස්තර’, ‘දුප්පතාගෙ දුක’, ‘සංදේශය’ වැනි චිත්‍රපට කීපයක රඟ පෑ ඇය 1959 දී ශ්‍රී ලංකාවේ ම පංච කල්‍යාණිය ලෙස කිරුළු පැළඳි නිළියකි. ඒ මහා පත්තර කලා ඇදුරිඳු ඩී. බී. ධනපාලයන් ‘ලංකාදීපය’ අනුග්‍රහයෙන් මෙහෙයවන ලද සමස්ත ලංකා පංච කල්‍යාණි තරගයෙනි.කිරියෙන් පැණියෙන් කා කෙළිලොල් ජීවිතයක් ගත කිරීමට හැකි පවුලක උපන්නත් ඇය සුවහසක් සිනමා රසිකයන් වෙනුවෙන් රංගනයට පැමිණියාය. එහෙත් රංගනයයි ගෘහජීවිතයයි දෙකම එක විට පවත්වා ගත නොහැකි ය යන මතය මවගෙන් ලද ඈ වසර තුන හතරකින් පමණ රංගනයෙන් ඉවත්ව සාර්ථක විවාහ ජීවිතයකට එළැඹුණාය. එහෙත් ඇගේ රූපශි‍්‍රය නිසාම රඟ පෑ චිත්‍රපට කිහිපයේ රඟපෑම් නිසාම රසිකයන්ට ඇගේ මතකය එලෙසින්ම පවතී. ඒ වනමෝහිණිය තමාට ජීවිතය ඉගැන්වූ ආදරණීය මෑණියන් ගැන කියන කතාව මෙතැන් සිට...ජීවිතය හරිම පුදුමාකාරයි. මගෙ ලොකු පුතා ලංකාවෙ ඉන්නවා. මගේ බාල පුතා නවසීලන්තයේ. දුව ඔස්ට්‍රේලියාවෙ. බොහොම කාලයක් පිටරට ඉඳලා මං මේ හොන්නත්තර නිවෙසට විවේකයක් ගත කරන්න ආපු මොහොතෙ මගේ රත්තරං අම්මා ගැන අහන්ඩ ඔයගොල්ලො ආපු එකත් දෛවයේ හාස්කමක්.මගේ තාත්තා ලොකුගේ චන්ද්‍රසේන ගුණතුංග. එතුමා කෘෂිකර්ම දෙපාර්තමේන්තුවේ උපදේශකවරයෙක්. අම්මා මේබල් ද සිල්වා. තාත්තගෙ ගම අම්බලන්ගොඩ, පොල්වත්ත. අම්මලා දෙහිවල වලව්කාරයො. අම්මගෙ තාත්තා මුහන්දිරම් කෙනෙක්. ඊබට් සිල්වා සෙඩ් එක තියෙන්නෙ ඒ අපේ අම්මලාගෙ මහගෙදර තිබුණු ඉඩමෙ. පස්සෙ කාලෙක ඒ මහගෙදරත් එක්ක පොඩි මාමා ඒ අයට ඒවා විකුණලා.යෝජිත ක්‍රමයට විවාහ වුණු අම්මයි තාත්තයි ජීවත්වුණේ දෙහිවල. අපේ ජීවිතයේ එක් කාර්තුවක් දෙහිවල ගෙවී ගිය අතර තරුණ ගැටවර වියේදී අපේ පවුලම අම්බලන්ගොඩ පොල්වත්තට ගියා. තාත්තා කරපු රැකියාව අනුව අම්මට පළාතෙන් පළාතට තාත්තත් එක්ක ගිහින් ජීවත් වෙන්ඩ සිදුවුණා. මට වැඩිමල් අක්කලා දෙන්නට පස්සෙ අම්මට දරුවො ලැබෙන්න ගිහින් නවතිනවා. මේ නිසා අම්මා මාව ලෝකෙට බිහි කරන්ඩ මාස නවයම පුදුමාකාර කැපවීමක් කරලා තියෙන්නෙ.ඒ කාලෙ අම්මයි තාත්තයි ඉඳලා තියෙන්නෙ අනුරාධපුරේ. වෛද්‍යවරුන් අම්මට උපදෙස් දීලා තියෙනවා “.... අධ්‍යාත්මික ශක්තිය වගේම ශරීරයටත් ව්‍යායාමයක් සඳහා හැමදාම රුවන්වැලි සෑය වටයක්වත් පැදකුණු කරන්ඩ” කියලා. අම්මා නෙළුම් මල් අරගෙන මේ මහා චෛත්‍යය වටේ සවසට වරක් දෙවරක් යනවා මේ දරුවා නිරුපද්‍රිතව නෙළුම් මලක් වගෙ ලස්සනට උපදින්ඩ කියලා ප්‍රාර්ථනා කරමින්.මේ මාස නවයම හැමදාම ඇය කාලා තියෙන්නෙ තෝර මාළුයි. පතෝලයි. අපෙ ළමයින් නම් පතෝල කෑමට ගන්නෙ නෑ. මට ඒ කාලෙ කවුරුත් කියන්නෙ ඔයාගේ හමේ මෙතරම් වර්ණයක් තියෙන්නෙ ඒ නිසා කියලයි. මට දැන් අවුරුදු 72 ක්. ඔබ පිළිගන්න මේ හමේ තවමත් කවරදාකවත් කුරුලෑ එකක්වත් දාලා නෑ. අපෙ අම්මා ඒ විදියෙ ප්‍රායෝගික ඥානයකින් පොහොසත් ගැහැනියක්.පුංචිම සන්දියෙ තාත්තයි - අම්මයි අර විදියට රටේ පළාත්වල ඉන්දැද්දි ආච්චි තමයි අපව බලාගත්තෙ. පොඩි කට්ටිය අම්මත් එක්ක ඒ ඒ තැන්වල ගියා. පවුලෙ ඔක්කොම දරුවො 7 යි. මා ගියෙ දෙහිවල ප්‍රෙස්බෙටීරියන් බාලිකාවට. සිනමාවේ පසු කාලයක මහා නළුවා වන ගාමිණි ෆොන්සේකා මගෙ කොණ්ඩේ බැඳලා තිබෙන පටි ගලවලා බෑන්ඩ් එක නිතරම බිම වට්ටනවා. කොණ්ඩෙ අදිනවා. මං ඉතින්! ගාමිණිත් එක්ක රණ්ඩු. අපි එයාට ෂෙල්ටන් කියලා කියන්නෙ.එයාගෙ නම ගාමිණි ෂෙල්ටන් ෆොන්සේකා. ගාමිණිගේ තාත්තා ටැක්සි රියැදුරෙක් බව කවුරුත් දන්නවනෙ. එයා එක්ක තමයි අප ගමන් බිමන් යන්නෙ. 4 පන්තියෙන් ඉහළට පිරිමි ළමයින්ට ඒ ඉස්කෝලෙ පන්ති පැවැත්වෙන්නෙ නැති නිසා ගාමිණි ඊළඟට ශාන්ත තෝමස් විද්‍යාලයයට ගියා. එයාගෙ නංගි චන්ද්‍රා ෆොන්සේකා දිගටම අපිත් එක්ක හිටියා.අම්මගෙ ජීවිතයේ මා දුටු විශේෂම දේ තමයි කරුණාව. බල්ලො පූසො ගෙදර පිරිලා. ඒ අයටත් එක්කමයි බත් උයන්නෙ. අනෙක ආගම හා පන්සල ඇසුර. දෙහිවල කරගම්පිටියෙ පන්සල් දෙකට දානෙ නොදී කන්නෙ නෑ. ඕනෑ තරම් සල්ලිත් තිබුණු හින්දා අගහිඟකම් නෑ. සමහර දවසට ඉස්කෝලෙ ඇරිලා අපි එනකොට උයා තිබුණු දේවල් දන්දීලා අම්මා නැවත උයමින් ඉන්නෙ. ඒ තරම් දානපතිනියක්.අම්මා හරිම ලස්සනයි. මේ ලස්සන කොතරම් ද කියන්නෙ අපෙ මාමා කෙනෙක් අම්මා තාත්තා බැන්දට පස්සෙ ආච්චිගෙන් අහලා තියෙන්නෙ “හරියට තැඹිලි ගෙඩියට කපුටෙක් වැහුවා වගේනෙ අම්මෙ” කියලා. ඇත්තටම තාත්තා පාට අඩුයි. සමහර විට මාව දැකලත් සමහරු මා ඉදිරිපිටම තාත්තගෙන් අහනවා මේ හදාගන්න ළමයෙක් ද? කියලත්. ඒ තරමට තාත්තා වෙනස්. ඒත් උසස් ගති පැවතුම්. ඔහුට හිමි කුඹුරු වතුපිටි තිස්සමහාරාම, දෙබරවැව පැත්තෙත් තිබුණා.අදත් ඒවා තියෙනවා. අපි අයිතිවාසිකම් කියන්ඩ යන්නෙ නෑ. අම්මගෙ දානපතිකම කොතරම් ද කියන්නෙ එක්වරක් පන්සලට ගියාම එහි පොත් රාක්කවල දූවිලි පිසන්න දෙයක් නැති බව තේරුම් අරන් තමන්ගෙ දිග වරලස කපලා ඒකෙන් දූවිලි පිස්නාවක් හදා පූජා කරලා තියෙනවා. බුදුන් දවස සිටි විශාඛා මහ උපාසිකාව මණිමේඛලාව විකුණා ආරාමයක් හදා බුදුනට පූජා කළත් මෙවැනි පින්කමක් කළ බව මට මතක නෑ. හරිම අල්පේච්ඡයි. බුදුදහමේ ගැඹුරු ධර්මයේ පිහිටා ජීවත්වුණේ. අනෙක ඒ කොණ්ඩයට ඇය ආසා කළ බව මා දන්නවා.මං වුණත් නිතරම කණ්ණාඩියට එබිකම් කැර කැර ලස්සනින් මත්වෙලා ඉන්නකොට ඇය මා අතට ගෙනැවිත් දුන්නෙ පිළිකුල් භාවනා කරනකොට පෙන්වන ශරීරයක් දිනෙන් දින කුණු වී ඕජස් ගලලා ඇට බවට පත්වන දර්ශන රූ සහිත පොතක්.අම්මගෙ අත්කම් ගෙත්තම් හැකියාවත් ඉහළයි. පන්සලට පාත්‍ර තියන්න හදන දේවල්. අපට වුණත් ගවුම් මහලා එක් එක් මෝස්තර දාලා අන්දවලා ඇය සතුටක් විඳිනවා.එක් වතාවක් තාත්තා අනුරාධපුරේ ඉන්නකොට නයෙක් නිතරම ගෙදරට ඇදෙනවලු. තාත්තා බැරිම තැන තුවක්කුව අරන් සතාට වෙඩි තියන්න යනකොට අම්මා දුවගෙන ඇවිත් තුවක්කු කටට අත තියලා වහලා පපුවත් ඉදිරියට තියලා කීවලු, ‘සතාට වෙඩි තියන්නනම් මට වෙඩි තියන්න’ කියලා. තාත්තා නැවත හැරිලා කේන්තියෙන් ගෙට ගිහින්. අම්මගෙ ධර්මිෂ්ටකම් සතා සරුපයාටත් එහෙමයි.අම්මා හොල්මන් අවතාර, කේන්දර නැකැත් ආදිය විශ්වාස කරනවා. මළගෙයක් වුණත් අම්මා ඒවාට යන්න බයයි. ගියත් මිනිය දිහා බලන්නෙ නෑ. මං වුණත් අම්මගෙ පුරුද්ද අනුව මළගෙදරක ගියත් කකුල් දෙක දිහා බලලා තමයි ආචාර කරන්නෙ. අම්මගෙ නීතිය අපේ ගෙදර හැම ගැහැනු ළමයාම කුස්සියට යන්ඩ ඕනෑ. වැඩ ඉගෙන ගන්ඩ ඕනෑ කියලයි. අම්මා පොල් මිරිකුවාම තමයි තාත්තා කැමැති. එයා එළවළු හදන්න ඕනෑ. සෙනසුරාදා ඉරිදාට ගෙදර සැණකෙළියක් වගේ.අපේ දුප්පත් නෑයො දරු පවුල් පිටින් ආවාම කන්ඩ බොන්ඩ දීලා සතුටු වෙන එක තමයි අම්මගෙ ලොකුම ඕනෑකම. අම්මට හොඳට ගායනාව පුළුවන්. හැබැයි! ඇය කීවෙ ඉංගිරිසි බසින් තිබුණු ගීත නැත්නම් කවි. මමත් ඉංගිරිසි මාධ්‍යයෙන් අධ්‍යාපනය ලැබුවෙ.පංතියෙදි මාත් රුක්මණිගේ ගී කියනවා. එක වතාවක් මගේ තොල් වටේට අමුතු විදියේ කැසිල්ලක් ආවා. අම්මා මේකට කීවෙ ඇස්වහ කටවහ වැදිලා කියලයි. ඇය කිරිබත් හදලා ඒකෙන් පැලැස්තරයක් වගෙ තලපයක් අඹරලා මගෙ තොල්පට අතර වෙළනවා. ඇත්තටම මොන විදියේ ගුණයක් ද දන්නෙ නැහැ ලෙඩේ අතුරුදන් වුණා.අපට අම්මා උගන්වලා තියෙන්නෙ වාඩිවෙනකොට වුණත් දෙපා එක ළඟ තියලා වාඩිවෙන්ඩ. අදත් අපට ඒ පුරුද්ද ඇවිල්ලා. විච්චූර්ණ ඇඳුම් බෑ. කොටට අඳින්ඩ බෑ. මේ වගෙ නීති අම්මා ළඟ තිබුණා. ජී. එස්. බී. රාණි අක්කයි මොහිදින් බෙග් මාස්ටරුයි බේරුවල මඟුල් ගෙදරක ආපු වෙලාවෙ මගෙ අක්කා මාලිනී ඒ අය ළඟින්ම ඉන්නකොට (අක්කත් ලස්සනයි) ඒ අය කතා කරලා “සුරංගනී” රඟපාන්ට. අවස්ථාව ලබාගන්න පුළුවන් කියලා. අක්ක ඒ කාලෙ ගුරු විද්‍යාල පුහුණුවෙ හිටියෙ.එයා කියලා තියෙනවා නංගි ඕකට හොඳයි. එයා ඉස්කෝලෙ සරස්වතී දේවිටත් රඟපෑවා කියලා. පස්සේ ඒ අය අපේ ගෙදර ටෙලිග්‍රෑම් එකක් එවපු වෙලාවෙ මාව තමයි සම්මුඛ පරීක්ෂණයට ඇරියෙ. අම්මා විරුද්ධ වුණත් තාත්තා ආරක්ෂකයාව සිටි නිසා කැමැති වුණා.‘සුරංගනි’ රඟපාලා චිත්‍රපටි කීපයකින් පස්සෙ ‘දොස්තර’ කරලයි ‘වනමෝහිණි’ කළේ. ඒකෙ කොටස් දෙකකට ඇඳුම හරිගස්සලා බඩ පෙනෙන්න අඳින ඇඳුමට තාත්තා විරුද්ධ වුණා. ඊට පස්සෙ තමයි ඒක එක ඇඳුමක්ව සැකසුණෙ. මාස 8 ක් ඉන්දියාවෙ රූගත කිරීම්. තාත්තා මාත් එක්කම හිටියා. ඒකෙන් ඇඳුම්වල කලවා ආදිය පෙනුණාට අම්මා දන්නෙ නැති නිසා රඟපාන්ට පුළුවන් වුණා. තාත්තා ඒවා එච්චරම ගණන් ගත්තෙ නෑ.ඒ කාලෙ ටෙලිෆෝන් පහසුකම කරදර නිසා අම්මලා අපට ලීවෙ ලියුම් විතරයි. අපිත් ලීවා විතරයි. අලියා පිටේ නඟින්ඩ මුලින්ම මේසයක් තියලා නැංගුවා. පස්සෙ වතාවක් දෙකක් අලියගෙ කකුල ඉල්ලලා නඟින්ඩ මාව පුරුදු කළා. මේ අවස්ථා දැක්කනම් අම්මට උණ ගන්නවා. චිත්‍රපටයේ කියැවෙන ඒ කැලෑ කෙල්ල එහෙම තමයි අඳින්නෙ. ඒ ගෝත්‍රික ගම්මානයේ කට්ටියත් එහෙමයි. අම්මා එවපු ලියුමක තිබුණු එක රසවත් කියුමක් මට හොඳට මතකයි.“දුවේ පිරිමි හරි අමුතු ජාතියක්. හොඳ අය අඩුයි. ඇඟිල්ලක් වුණත් අල්ලන්න දෙන්න එපා. මුළු ඇඟම අල්ලලයි ඒ අය නවතින්නෙ” කියලා. වෙලාවට මං රඟපාන වෙලාවෙ හිටියෙ ඔක්කොම බැඳපු නළුවො. ඒ නිසා පැටලුණේ නෑ.අම්බලන්ගොඩ ගෙදර හරිම සුන්දරයි. ආච්චිටයි සීයටයි හිටිය එකම පුතා අපෙ තාත්තා. ඒ අය වයසට ගිහින් නිතර අසනීප වෙන්ඩ ගත්තාම තාත්තා අපි සේරම අරන් අම්බලන්ගොඩ පොල්වත්තෙ ඒ නිවසට ගියා. කාමර විතරක් 13 ක්. විශාල සුන්දර ආරුක්කු බුරුත ලීයේ ලී කැටයම් කළ වටිනා ගෙයක්. මේ කාලෙ තමයි මං ලාකවේ රූප සුන්දරී වෙන්නෙත්. හැම දිස්ත්‍රික්කයෙන්ම 3 දෙනා බැගින් තෝරලා අවසානයේ සමස්ත ලංකා රූ රැජිණ හැටියට මාවත් තේරුණා.මගෙ චිත්‍රපට රසිකයො හා නොයෙක් ක්ෂේත්‍රවල විද්වතුන්ගෙන් පෙම් හසුන් ගලා එන්න පටන් ගත්තා. ගෙදරටම පේ‍්‍රමවන්තයො සොයා ආවා. එක්තරා ව්‍යාපාරිකයෙක් රන් මාල මුදු පිරුණු පෙට්ටියක් අරන් එයාගෙ අම්මත් එක්ක ඇවිත් මාව විවාහ කරගන්ඩ යෝජනා කළා. අම්මා කැමැති වුණේ නෑ. එතුමිය කීවෙ, දුවේ, සල්ලි පෙන්නලා විවාහ කරගන්ඩ එන අය ගැන හුඟාක් හිතන්න ඕනෑ. මං නම් කැමැති නෑ කියලයි.අපේ ගෙදර ඉඳන් තමයි පොල්වත්තෙ බුද්ධදත්ත හාමුදුරුවො වැඩ සිටි පොල්වත්ත පන්සලෙ මිහිඳු පෙරහරට අවශ්‍ය සියලු දේ සකසන්නෙ. අම්මා තමයි ඒවා ඔක්කොම කරන්නෙ. අපවත් හවුල් කරගන්නවා. ගොක් කොළේ කපන මිනිහගෙ සිට මේ පෙරහරේ යන සැමට අම්මා තමයි දන් දෙන්නෙ. අනෙක සියක් නමකට දාන දෙන එක අම්මා හැම වසරෙම කළා. ඒ සඳහාම මහ පිඟන් රාක්කයක් ඇයට තිබුණා.මගෙ මහත්මයා කරුණාසේන ජයලත්ගෙ මිත්‍රයෙක්. ‘ගොළු හදවත’ත් ජනපි‍්‍රය කාලෙ. එයා මහත්මයා එක්කාසු කරගෙන අපේ ගෙදරට ආවා. ඒ පැත්තෙ නවතින්න තැනක් හොයාගෙන. ගෙදර ගැහැනු ළමයි නිසා තාත්තා කැමැති වුණේ නෑ. කාමර 13 ක් නිකමට තිබුණු නිසා ජයලත්ගෙ ඇවිටිල්ල වැඩි වුණා. ඒ වතාවෙ තාත්තා ගැහැනු ළමයි ගැවසෙන්නෙ නැති තාත්තගෙ ඔෆිස් කාමරය එයාට නවතින්න දුන්නා.හැබැයි! ඒ කාමරේ මගෙ පින්තුරයක් එල්ලා තිබුණා. මෙයා අපේ බාල නංගිට නිතර මා ගැන කියනවා. ‘සංදේශය’ රඟපාලා ඉවත්වෙන්න කියන්න කියලා. මටත් එයාගෙ ගති පැවතුමට හිත ගියා. අම්මා නම් මුලින් විරුද්ධ වුණා. ඒත් මං තනි කැමැත්තට එයත් එක්ක විවාහ වුණා. වාරිමාර්ග ඉංජිනේරු තිස්ස අමරසිංහ මගෙ මහත්තයා. දැන් මහත්තයා නෑ. අම්මා එදා කීවා උඹ හිතුවක්කාරයට බඳින බව කේන්දරයේ තිබුණා කියලා.අම්මා ලොකු අක්කගෙ දරුවො තමන්ගෙ මුණුබුරො දැක්කා. අම්මා මගෙ මහත්තයාට කැමැති වෙලා කතරගම ගියා බාරයක් ඔප්පු කරන්ඩ. වාහනයේ අපි ගිහින් එන ගමනේදී අම්බලන්තොට හරියෙදි හදිසි මරණයක් සිදුවුණා. ඒ මගෙ රත්තරං අම්මගෙ මරණය. එතුමියට ඒ වන විට අවුරුදු 49 යි. මොළේ නහරයක ලේ කැටිත්තක් හිරවෙලා නහරය පුපුරලායි මැරුණේ. අදත් මට එතැනින් යන්ඩ බෑ. ඒ බය ඒ සංතාපය මගෙ හිතෙ නළියනවා. මගෙ රත්තරං අම්මා මගෙ දරුවො දැක්කෙ නෑ. ඒත් ඇය අපට ප්‍රදානය කළ ඉවසීම, අල්පෙච්ඡතාව, අනාගතයේ වන බියකරු නිමිත්තක් සිහිනෙන් දුටුවා වගෙ (පවුලෙ දරුවො සියල්ලන්ට) ඇය බෙදාහදා ගැනීම නිරහංකාරකම ලැබෙන දේ පිළිගන්න උගැන්නුවා. ඒක නැතිවුණානම් අද අපේ පවුලෙ දෙතුන් දෙනෙක් නෑ.අම්මා නැතිවුණාට පස්සෙ අපට ඒ සුන්දර ගෙදර තරමක් එපා වුණා. (තාත්තා කෘෂිකාර්මික උපදේශක නිසා) මේ වත්ත පොල්වත්ත නමින් නම්වර ලබන්ට තරම් විවිධ පොල් වර්ග මෙහි වවා තිබුණා. එක වල්ලක ගෙඩි 100 - 150 හටගන්නා විදියට ගස් පැළ කරන්න ඔහුට පුළුවන්. වටිනා පළඟ, පිත්තල බඩු, පහන්, කළුවර කවිච්චි, බුරුත වලින් පිරි මාලිගයක් අපේ ගෙදර. අපෙ පවුලෙ කට්ටියට මුදල් හදල් අඩුවක් තිබුණේ නෑ. ඒ බැඳපු මහත්වරුන්ටත් අඩුවක් තිබුණෙ නෑ.ඒ නිසා තාත්තගෙ පැත්තෙ දුර නෑකමක් තිබෙන කට්ටියක් ඇවිත් මේ ගෙදර අපෙන් ඉල්ලුවා ඒ ගෙදර පදිංචි වෙන්න. ගෙදර ඔක්කොම කොළඹ පදිංචියට ආවා. මං තිස්ස එක්ක ‘නයිරෝබි’ ගියා පදිංචි වෙන්න. අපේ දෙපතුල් අල්ලලා වැඳලා අපි සියලු දෙනාගෙ කැමැත්ත අනුව ඒ අය ඒ සුන්දර ගෙදරට ආවෙ. කුලියක් ගත්තෙත් නෑ.අවුරුදු 20 ක් විතර ගියා. මුල් කාලෙ ගෙදර උදවිය විටින් විට වත්තට ගියාම (වත්ත අක්කර 2 ක්) පලදාව දුන්නා. පස්සෙ මේ අය නගර සභාවට රහසින් කුලී වශයෙන් මුදලක් ගෙවු බව පෙන්වලා නඩු දාලා ගෙදර ඉල්ලුවා. අපි ඔවුන් කුලී වශයෙන් නගර සභාවෙ වංචාවෙන් දාපු මුදල් ගත්තෙත් නෑ. පොඩි නංගි නඩු කියලා ඒ ගෙදර තියලා වටේ ඉඩම කට්ටි වශයෙන් වෙන්දේසි කළා. මේ අය එක්තරා විප්ලවවාදී (ලංකාවේ කැරලි 2 ක් මෙහෙයවපු) පක්ෂයක ප්‍රබල ක්‍රියාකාරිකයො.එනිසා අපෙ මහත්තුරු ජීවිත ආසාවට නඩු කීවෙ නෑ. ඒ ගෙදර වටිනා බඩු මුට්ටු, සියලු දේ සමඟ ඒ අයම හිමිකැර ගත්තා. අප එහි ආවොත් මරනවා කියලත් තර්ජන ආවා. තාත්තත් පස්සෙ කාලෙ නැතිවුණා. අපට ජීවිතයේ කිසිම අඩුවක් අදත් නෑ.ඒත් මගෙ අම්මා හිටියානම් මේවා මෙහෙම වෙන්නෙ නෑ. අපෙ කොණ්ඩවලට ඇය ගෑවේ වත්තෙ රන්තැඹිලි තෙල් හින්දලයි. මේ වගේ ධන නිධානයක් වගෙ දෙයක් නැති වෙලත් අපි දරාගෙන ඉන්නෙ අම්මා අපට බුද්ධ ධර්මයෙන් කියා දුන්නු ඒ අල්පෙච්ඡතාව, ඉවසීම නිසයි. අපට ඒ ශක්තිය අම්මා දුන්නා. ඒ ශක්තිය ලබාගන්න මාත් දැන් කියවන්නෙ බෞද්ධ පොත් විතරයි.(මේ සාකච්ඡාවේදී අපට සහාය වූ කොළඹ ඩී. එස්. සේනානායක විදුහලේ විශ්‍රාමලත් සහකාර විදුහල්පතිනිය මාලිනි ගුණතුංග කාන්ති ගුණතුංගගේ මද්දුම අක්කාට ද අපේ ප්‍රණාමය.)උපාලි සමරසිංහඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=as1110305</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිවැදගත් පොහෝ දිනයකි.උදෑසන ම පන්සලට පැමිණ සිල් සමාදන් වූ උපාසක තෙමේ ළා අඳුර ඇතිරෙත් ම සිල් මුදවා ගෙදර ගියේ ය.උපාසක මහත්මයා පිළිගත් මැණිකේ තේ කෝප්පයක් පිළිගැන්නුවා ය.දඩාවතේ යන බැල්ලියක විසින් බිහි කරන ලද පැටවු රොත්තක් උපාසක මහත්මයා ගේ දර මඩුවේ සිටිති.මොවුන් ගේ පණට හානියක්. නොවන සේ මොවුන් ගෙවත්තෙන් බැහැර කරන්නේ කෙසේ ද යන්න මෙතුවක් කල් උපාසක මහත්මයා ගේ හිතට බරක් ව තිබිණි.පුදුමයකට මෙන් මෙවේලේ ඔහු ගේ හිතට අපූරු කල්පනාවක් ආයේ ය.විමසිලිමත් වූ ඔහුට ලොකු කාඩ්බෝඩ් පෙට්ටියක් හමු විය. එය ද රැගෙන දර මඩුවට ගිය හේ බලු පැටවුන් ටික එතුළ රැඳ වූයේ ය.“මොකද ඔය කරන්න හදන්නෙ?”බිරිය ඇසුවා ය.“මොනව කරන්නද මැණිකෙ? අපිට පන්සල්වල අලි ඇත්තු පූජා කරන්න පුළුවන් යැ’ කී උපාසක තෙමේ පෙට්ටිය ඔසවා කරට ගත්තේ ය.උපාසක මහත්තයා අඳුරේම යමක් කර තබා ගෙන යන නුහුරු දසුනෙන් කුතුහලයට පත් හදිසියේ ම හදි ගැසුණු ගැමියකු ගේ මුව ඇරිණ.“මොනවද උන්නැහේ මේ බරට ම කර ගහගෙන යන්නෙ?”“වත්තෙ කැනක් ඉදිල. ගෙදරට වැඩියිනේ. ඒ හින්ද ඇවරි ටිකක් පූජා කරන්ඩ ගෙනියනව. උපාසක තෙමේ ඇඟට - පතට නොදැනී කියා දැමුවේ ය.පන්සල් බිමේ අඳුර ගන වෙමින් තිබිණ. උපාසක ගේ හිතට සතුටක් දැනිණ. පෙට්ටිය තාප්පය අයිනේ තැබූ උපාසක තැන කඩි මුඩියේ ම ආපසු හැරුණේ ය.රාත්‍රිය නිහඬව ම ගෙවී ගියේ ය.පසුදා පහන් දොර සිල් මුදවා ගෙදර යනු පිණිස පන්සලෙන් එළියට බසිමින් සිටි උපාසක අම්මා කෙනකුට බලු පැටවුන් ගේ කෙඳිරිල්ලක් ඇසිණ. විමසිලිමත් වූ ඇයට පෙට්ටියක් ද පෙනිණ. ඒ වෙත ආ ඇය එතුළට එබී බැලුවා ය. බලු පැටවු රොත්තක් එතුළ වූහ.ඇය වහා ම හාමුදුරුවන්ට පුවත සැල කළා ය. හාමුදුරුවෝ ද එහි ආහ.පෙට්ටියෙන් හිස් කැරුණු බලු පැටවුන් බණ මඩුව කරා ගෙන යනු ලැබිණ.වඩාත් විමසිලිමත් වූ කෙනකුට පෙට්ටිය තුළ වූ යමක් දක්නට ලැබිණ. ඒ වූ කලි ලිපිනයකි. ලිපිනය අර උපාසක තැන ගේ ය. එය ඥාතියකු විසින් ඔහුට දුම්රිය මගින් එවන ලද බඩු වගයක් අසුරන ලද පෙට්ටියකි.උදෑසන ම පන්සලේ ඇබිත්තයා තමා සොයා එනු දුටු උපාසක තැන ගැස්සී ගියේ ය.“ඇයි ළමයො?”“උපාසක මහත්තයට හාමුදුරුවො ඇවිල්ල යන්ඩ එන්ඩ කිව්ව!ඇබිත්තයා ගිය ඉක්බිති උපාසක තැන ගෙයින් එළියට බැස්සේ කුහුලෙනි.උපාසක මහත්තයා දුටු හාමුදුරුවෝ ඔහු පසකට කැඳවා යමක් හෙමිහිට පැවසූහ.“උපාසක මහත්තයගෙ පෙට්ටියක් පන්සලේ බැරිවෙලා ගිහි න් තිබුණනෙ. ඒක අරං යන්ඩයි මේ එන්ඩ කිව්වෙ.”“මගෙ?”“ඔව්. මේ තියෙන්නෙ තමුන්ගෙ ඇඩ්‍රස් එක.”උපාසක තැන කතා නැතිවම පෙට්ටිය අතට ගත්තේ ය.“අර බඩු ටිකත් අරන් ගියොත් නේද හොඳ?”වහා බණ මඩුවට ගිය උපාසක තෙමේ බලු පැටවුන් ටික පෙට්ටිය තුළ ලා ගෙන බිම බලාගෙන ම පිටව ගියේ ය.අඹගස්පිටියේ සාමදාන විනිශ්චයකාර විල්ප්‍රඩ් බොනිපස් මැල්ලව මහතා විසින් යොමු කරන ලද ලිපියක් ඇසුරිනි.පුවත් පතකට ලිපියක් සැපයූ ‘පාරමී’ට පළමු තැන හිමි විය.පාරමී මෙන් ම ගෙදර ඇත්තෝ ද මින් මහත් සේ සතුටට පත් වූහ.’දූගෙ තෑග්ග ළඟ දි ඉස්කෝලෙට තැපෑලෙන් ලැබෙයි. එතකොට ප්‍රින්සිපල් සර්ගෙන් ඉල්ල ගන්ඩ.’ඔවුහු ඇය දැනුවත් කළහ.බලාපොරොත්තු වූ පරිදිම තෑග්ග තැපෑලෙන් ආවේය.පසුදා උදය රැස්වීමේ දී ත්‍යාගය පිළිගැන්විණ. ඒ ‘පාරමී’ට නොව ‘නෙත්මි’ටය.පාරමී දුක් වූවාය. නෙත්මි පුදුම වුවා ය.පාරමී දුකින් ගෙදර ගියා ය. ඇගේ කතාව ඇසූ ගෙදර ඇත්තෝ පුදුමයට පත්වූහ. පාරමීගේ සීයා වහාම තැපැල් කාර්යාලයට ගියේය. තෑග්ගේ ලිපිනය ලියැවී තිබුණේ පාරමී නමද? නෙත්මි නමදැයි ඔහු බලධාරීන් ගෙන් විමසීය.පාරමී නමින් ලියාපදිංචි තැපෑලෙන් ලැබුණු පාර්සලය විදුහල්පතිට භාර දුන් බව කියැවිණ.නෙත්මි තෑග්ගත් රැගෙන ගෙදර ගියේ පුදුමයෙනි.’මේක නං මට අයිති දෙයක් නෙමේ’ ඇය කීවාය.’ඔව් ඔයා තරගෙකට ලිව්වෙත් නෑනෙ’ ගෙදර ඇත්තෝ ද ඇගේ බස අනුමත කළහ.පසුදා මෙය පාසල් දරුවන් අතර ආන්දෝලනයට පත් සිද්ධියක් වූයේය. පාරමීගේ පන්ති බාර ගුරුතුමියට දුක සිතිණ. ඇය දැරියට වෙනම තෑග්ගක් දෙන්නට කටයුතු පිළියෙළ කරන්නට වූවා ය. දින කිහිපයකට පසු නෙත්මිගේ ගෙදර ඇත්තෝ තෑගි පාර්සලය ද රැගෙන විදුහලට ආහ.’මේක අපේ දුවට අයිති දෙයක් නෙවේ. අයිතිකාරයට දෙන්න’ ඔවුහු කීහ.අවසානයේ දී පාරමීට තෑග්ග ලැබුණේය. එහෙත් ඒ වන විට දෙසතියක් ඉක්ම ගොස් තිබුණෙන් තෑග්ගෙන් ඈ ලද සතුටට වඩා ඉන් ලද දුක බලවත් වී තිබිණ. පාසල්වල මෙබඳු ‘කලබලයට සිදුවන වැරදීම්’ නොසිදු විය යුතුය.බිංගිරිය, කොස්වත්තේ, විශ්‍රාම ලත් ආචාර්ය ඩී.එන්.දිසානායක මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=as1110307</link>
    <topic>කරුමක්කාර වශී ගුරුකම්</topic>
    <author>කේ.සී.ජේ. රත්නායක</author>
    <content>කරුමක්කාර වශී ගුරුකම්“ලෝකය මිථ්‍යාවන්ගෙන් පිරිලා. සමහරු හිතන්නේ ඡ්‍යොතිෂය හා ගුප්ත ශාස්ත්‍රය මිථ්‍යාවක් කියලයි. නමුත් ඇත්ත කතාව නම් ඡ්‍යොතිෂය හා ගුප්ත විද්‍යාව මුවාවෙන් සමහරුන් නොයෙකුත් මිථ්‍යා මත වැපිරීමයි. ඇත්ත හා බොරුව වෙන්කොට දකින්න බැරි අය සියල්ල ඇත්ත හැටියට ගන්නවා, නැතිනම් සියල්ල බොරුවක් හැටියට ගන්නවා.මෙන්න මෙතනයි ප්‍රශ්නය තියෙන්නෙ. මා හොඳ උදාහරණයක් දෙන්නම්. ඒ තමා වශී ගුරුකම්. කෙනෙකුගේ කැමැත්ත, ආදරය දිනා ගන්න පිට කොන්දක්, හැකියාවක් හෝ වාසනාවක් නැති සමහරුන් වශී ගුරුකම්වලින් ආදරය දිනාගන්න උත්සාහ දරනවා. මෙන්න මෙතනත් මිථ්‍යාවක් සහ නොපනත්කමක් දකින්න ලැබෙනවා...”වශී ගුරුකම් ආශි‍්‍රතව පවතින සැඟවුණු රහස් පිළිබඳව මෙවර අදහස් පළ කරනුයේ ප්‍රවීණ ඡ්‍යොතිෂවේදියකු හා පාරම්පරික ගුප්ත ශාස්ත්‍රඥයකු වන මීපේ ගණිතගේ චන්ද්‍රභාරතී මහතා ය.“...මා මුලින්ම කියන්න කැමතියි. වශි ගුරුකම් කියන්නේ පුරාණ සෘෂිවරුන්ගේ කාලයේ සිට එන බලගතු ගුප්ත ශාස්ත්‍රයක්. අන් අයගේ ආකර්ෂණය, සෙනෙහස, කැමැත්ත දිනා ගැනීම තමා වශී යනුවෙන් අදහස් කරන්නේ. දැන් රාජ වශීය කියන්නේ විභාග, සම්මුඛ පරීක්ෂණ, මහජන කැමැත්ත දිනා ගැනීම වගේ අවස්ථාවල භාවිතයට ගන්නා වශී ක්‍රමයක්. මෙය හානිකර - විපත්තිකර තත්ත්වයක් නොවන බවත් කිව යුතුයි. ජන වශී, තෛ‍්‍රලෝක වශී කියන්නෙත් ඒ වගේ අවස්ථා දෙකක්. හැබැයි මේවා කෙටිකාලීනයි. හැමදාම දිගු කාලීනව කරන්න පුළුවන් දෙයක් නෙවෙයි.”“...ස්ත්‍රී - පුරුෂ වශී ගුරුකම් කියන්නේ තවත් බලගතු ගුප්ත ශාස්ත්‍ර කොටසක්. හැබැයි මේ තත්ත්වය ඉතාම හානිකරයි. අනිත් පැත්තෙන් සංසාරයේ පන්න පන්නා විපාක දෙන අකුසල කර්මයක්. වශී ගුරුකම්, වාල් ගුරුකම් කරන ඇදුරන්, එය කරවන පුද්ගලයාත් යන දෙදෙනාම අපාගත වෙන බව සිහිකළ යුතුයි.තමා කෙරෙහි ඇල්මක්, ආදරයක් නැති කෙනෙක් කාම චේතනාව මුල්කොට ගෙන අනිසි මාර්ගයෙන් ලබා ගැනීම වශී ගුරුකම්වලින් කෙරෙනවා. වරු තුනෙන්, දින හතෙන්, ප්‍රතිඵල පෙන්වන වශී ගුරුකම් තියෙන බව ඇත්ත. නමුත් තමා පසුපස හඹා එන අකුසල කර්මය ඊට වඩා මහා බලගතු බව සිහි කළ යුතුයි.අද මේ රටේ වශී ගුරුකම්, වාල් ගුරුකම් කරන බොරු ඔස්තාද්ලා වැහි වැහැලා. ඔය විදිහට නියම වශී ගුරුකම් කරන්න බෑ. ඇත්තම කියනවා නම් ශාස්ත්‍රානුකූලව වශී ගුරුකමක් කරන්න නම් කලමනා රාශියක් හොයා ගන්න ඕනේ. ඉන් පස්සේ ඉතා දුෂ්කර ක්‍රියාමාර්ගයක් මැදයි කටයුතු කරන්න වෙන්නෙ. තව සමහරු ලේ සහ සීනි මතුරලා අදාළ පුද්ගලයාට බොන්න දෙනවා.මේකට කියන්නේ කැවිලි කියලයි. මේ විදිහට කවන්න පොවන්න ගන්න සමහර ඖෂධ වර්ග ශරීරයට හානිකරයි. ඒවා කාලයක් යනතුරු ආහාර මාර්ග පද්ධතියේ ඇලිලා තියෙනවා. පිළිකා වගේ රෝග ඇති වෙන්නත් ඒක හේතුවක් වෙන්න පුළුවන්. පැන්නිලි හා පෙන්නිලි කියන්නෙ තවත් වශී ක්‍රම දෙකක්. ඔය කොයි ක්‍රමයෙන් කළත් වශීයට ගොදුරු වන ස්ත්‍රිය හෝ පුරුෂයාගේ ත්‍රිධාතු විකෘති වෙලා මනසත් විකෘති වෙනවා. ඒ පුද්ගලයා පසු වෙන්නේ පියවි සිහියෙන් නෙවෙයි. මේකට කියන්නෙ නුහුගුණ හෙවත් ඔළුව විකාර වෙනවා කියලයි. ගුප්ත ශාස්ත්‍රය භාවිත කරලා උමතු බවට පත් කළ කෙනෙක් ළඟට ගෙන්වා ගත්තේ ඇයි කියලයි මම අහන්නෙ. මේක හැබෑ සෙනෙහසක් ආදරයක් නොවෙයි. තවත් සමහරු වශී ගුරුකම්වලට එක්තරා පාෂාණ වර්ගයක් යොදා ගන්නවා. මේ ද්‍රව්‍යය ශරීරගත වීම ඉතා හානිකරයි.බලන්න කෙනෙකුව ශාරීරිකව හා මානසිකව රෝගාතුර කිරීම කොයිතරම් අකුසලයක් ද? ගුප්ත ශාස්ත්‍රය නො දන්නා තවත් බොරුකාරයෝ නොයෙකුත් වස - විෂ බොන්න දෙනවා. මේවා නිසා මොනතරම් හානියක් වෙනවද කියලා හිතාගන්න බෑ. යම් පුරුෂයෙක් වාල් ගුරුකමක් කළොත් ඒ තැනැත්තා නැවත පිරිමි ආත්මයක් ලබන්නෙ නෑ කියලා පිළිගැනීමක් තියෙනවා.”“...වශී ගුරුකම්වලදී මදන යකුන්, මදන මෝහිණි ගේ දිෂ්ටිය ගෙන්ව ගන්නවා. මේක තනිකරම කාමය මුල් කොට ගත්ත ක්‍රියාවක්. ඒ මිස මනුස්ස සෙනෙහසක් මෙතන නෑ.”“හැර ගිය ස්ත්‍රිය හෝ පුරුෂයා වරු තුනෙන් ගෙන්වලා දෙනවා කියලා අද දැන්වීම් දකින්න ලැබෙනවා. හොඳයි හැර ගිය පුරුෂයා හෝ ස්ත්‍රිය වශී ගුරුකම් කරලා ගෙන්න ගත්තා කියමු.මතක තියා ගන්න. ඒ ආපසු එන්නෙ මනස විකාර වුණ, ශරීරය රෝගාතුර වුණ මනුස්ස පරාණයක්. හිතෙත් ලෙඩ. ඇඟෙත් ලෙඩ. මේ විදිහට කෙනෙකුව අනිසි විදිහට ගෙන්වා ගැනීමේ තේරුමක් නෑ. මොකද ඒ ළඟට එන්නේ දෙපැත්තෙන්ම හානියට පත් වුණ ලෙඩෙක්.”“...සමහර විවාහක ස්ත්‍රි - පුරුෂයන් එකිනෙකාගෙන් වෙන් වෙලා යනවා. ඒක වැරැදි වැඩක්. එහෙම ගිය කෙනාව නැවත ගෙන්වා ගන්න මේ වගේ කැවිලි, පෙන්නිලි, පැන්නිලි කියන වශී ක්‍රම යොදා ගැනීම ඊටත් වඩා වරදක් හැටියටයි මා දකින්නෙ. පියෙක්, ස්වාමි පුරුෂයෙක් සහ ගුප්ත ශාස්ත්‍රඥයෙක් හැටියට විවෘතව යමක් කියන්න කැමතියි.පවුල් ජීවිතයේ හැල හැප්පිලිවලට කවදාවත්ම වශී ගුරුකම් වගේ පාප වැඩ කරන්න එපා. එක පැත්තකින් තේරුමක් නෑ. අනිත් පැත්තෙන් ඒක දෙලොවටම විපාක දෙන කරුමක්කාර වැඩක්. ස්ත්‍රිය හෝ පුරුෂයා එකිනෙකා ගෙන් වෙන් වෙන්නෙ ඇයි? කොතනක හරි නොගැලපීමක් වරදක් තියෙන්න ඕනේ. අන්න ඒ අඩුපාඩුව හොයා ගෙන මනුස්සයෙක් වගේ බුද්ධිය යොදලා ප්‍රශ්නය විසඳා ගැනීම තමා දෙලොවටම යහපත ගෙන දෙන්නේ. හොඳින් - ආදරයෙන් ඉන්න දෙන්නෙක් විරසක කරන්නත් ගුප්ත ක්‍රම තියෙනවා.ඒකත් මහා පාපයක් හැටියටයි මම දකින්නෙ. අර කියමනක් තියෙනවා, කරන කලට පව් මිහිරිය මී සේ කියලා. හැබැයි විඳින කලට දුක් දැඩි වෙයි ගිනි සේ කියන කතාවත් මතක තියා ගන්න ඕනේ. අන්න ඒකයි මම පුන පුනා කියන්නෙ පවුල් ජීවිතේ දෙන්නා දෙමහල්ලන් ගේ ප්‍රශ්න විසඳා ගන්න හිතාගෙන කොයි මොහොතක වත් මේ වශී ගුරුකම් - වාල් ගුරුකම් කියන දෙක යොදා ගන්න එපා කියලා.”“...ජොතිෂයෙන් ජීවිතය ගැන හොඳ විවරණයක් ලබාගන්න පුළුවන්. ඒ වගේම ගුප්ත ශාස්ත්‍රයෙන් ජීවිතයට සහනයක් ලබාගන්න පුළුවන්. බුද්ධිය යොදවලා කළ යුතු යහපත් ම දේ තෝරා ගත්තොත් ඒක දෙලොවටම ආලෝකයක්. එහෙම නැතිව බලහත්කාරයෙන් කැමැත්ත දිනාගන්න හදන්න එපා.ඒක මනුස්සකමක්වත් පිරිමිකමක්වත් නෙවෙයි. පෞරුෂයක් නැති හැකියාවක් ආකර්ෂණයක් නැති දුර්වල මිනිසුන් තමා මේ වශී ගුරුකම් පස්සෙ දුවන්නෙ. එහෙම ගිහිං අනුන්වත් අසරණ කරලා තමනුත් අපාගත වෙනවා.ඒ නිසා මම අවධාරණයෙන් කියන්න කැමතියි, මේ වශී ගුරුකම් කියන පිළිකාවට ගොදුරු වෙන්න එපා. මොකද ඒ විපාකයෙන් කවදාවත් ගැලවීමක් ලැබෙන්නෙ නෑ. මේ වශී ගුරුකම් - වාල් ගුරුකම් කියන පාප ක්‍රියා කරන අයත්, කරවන අයත් කියන දෙකොට්ඨාසයම යන්නෙ එකම තැනට. ඒ තමා අපාය.”කේ.සී.ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av1110302</link>
    <topic>පත්තරවල වැඩ කිරීමෙන් ලැබූ පන්නරය විශ්ව විද්‍යාලයෙන්වත් ලැබුණේ නැහැ</topic>
    <author>ඉනෝකා පෙරේරා බණ්ඩාර</author>
    <content>පත්තරවල වැඩ කිරීමෙන් ලැබූ පන්නරය විශ්ව විද්‍යාලයෙන්වත් ලැබුණේ නැහැගම්පහ මහාධිකරණ විනිසුරුසමන් වික්‍රමආරච්චිසිනමා කලා විචාරය, පුවත්පත් කලාව හා සාහිත පොත පත ඇසුරේ කියැවෙන සමන් වික්‍රමආරච්චි නම වෘත්තිය වශයෙන් ප්‍රකට වෙනස්ම ක්ෂේත්‍රයකදී ය. ඒ වෘත්තියේදී සමන් වික්‍රමආරච්චි යනු ගම්පහ මහාධිකරණ විනිසුරුවරයා වන හෙයිනි.තනතුර කුමක් වුව ද ලේඛනයේදී ඔහු ලේඛකයකුම පමණි. විචාරකයකු හෝ සාහිත්‍යධරයකු වන විට ඔහුගේ වෘත්තිය ‘නීතිය’ යැයි කෙනකුට නොසිතේ. ඔහු ඒ තරමට විචාරකයෙකි. සාහිත්‍යධරයෙකි.මිනිසුන්ගේ ප්‍රශ්න විසඳන මිනිසකු සේ විනිසුරු අසුනට ගොඩවන හේ යළි ඉන් බසිනුයේ සර්ව සාධාරණ විනිශ්චයක් ලබා දුන්නාය යන තෘප්තිකර හැඟීමත් සමඟ ය.ජීවිතය කාර්යබහුල බව සැබවි. එහෙත් සතුට එහි අඩු නැත. ආපසු හැරෙද්දී හිත නතර වන සොඳුරුතම ඉසව්ව ‘දෙසතිය’ ට ලියූ කියූ ඒ කාලය බව ඔහුට හැඟේ.“ඒ 1979 අවුරුද්ද. ‘දෙසතිය’ ප්‍රධාන සංස්කාරක වුණේ සරත් අමුණුගම මහත්මා. ඩී.බී. වර්ණසිරි සංස්කාරකවරයා. ගාමිණී විජේතුංග, ප්‍රියන්ජන් සුරේෂ් ද සිල්වා, සුනිල් මිහිඳුකුල වැනි පත්තර කලාවේ රසවතුන් සමූහයක් එක්ක වැඩ කළ කාලයක්.විශ්ව විද්‍යාලයේ උගෙන ගනිමින් ‘දෙසතියේ’ වැඩ කළේ හේතු දෙකක් නිසා. එකක් ලිවීමට පත්තර කලාවට ඇති කැමැත්ත. අනෙක විශ්ව විද්‍යාලයේ අධ්‍යාපන කටයුතුවලට විය පැහැදම් හොයා ගන්න. පුළුවන් උපරිමයෙන් දෙමව්පියො හැම දේම කළත් ඔවුන්ට බරක් වෙන්න හිත ඉඩ දුන්නෑ. නමුත් පත්තර කලාවේ වැඩ කරමින් මා ලද පන්නරය විශ්ව විද්‍යාලයෙන්වත් ලබා ගන්න බැරි තරමෙ අත්දැකීම් සමූහයක් වුණා. අපිට තිබුණා සැන්දෑ සංස්කෘතියක්.හැම හැන්දෑවක් ම ප්‍රියන්ජනුත් සුනිලුත් මමත් ගත කළේ නාට්‍ය ශාලාවක. එක්කො සිනමා ශාලාවක. චිත්‍රපට - නාට්‍ය රසවින්දනය අපේ සන්ධ්‍යා සංස්කෘතියෙ ප්‍රධානතම අංගය. සමහර දාට අපි කල්පනා කරනවා අපෙන් අතෑරුණු සිනමා ශාලාව - නාට්‍ය ශාලාව කුමක්ද කියා. ඒ සැදෑ සංස්කෘතියත් ජීවිතේට හුඟක් දේ එකතු කරගත් කාල පරිච්ඡේදයක්...නාරම්මල සෙන්ට්‍රල් එකෙන් විශ්ව විද්‍යාලෙට එනකොටත් හිතේ වැඩ කළේ ලේඛන කලාවට ඇති කැමැත්ත. හැමදාමත් ගෙදරට තාත්තා ‘ඇත්ත’ පත්තරේ ගෙනාවා. දරුවො පස් දෙනෙක් ඉන්න පවුලෙ ලොකු අයියා මං. අම්මා - තාත්තාගෙ බලාපොරොත්තු ගොඩගැහිල තිබුණෙ මගේ අනාගතය එක්ක. ඉගෙන ගත යුතුය - ගොඩ යා යුතුය කියන වගකීමෙන් මං බැඳිල හිටියා. නීති විද්‍යාල විභාගෙ අවසන් කරල නීතිඥවරයකු ලෙස වෘත්තිය ජීවිතය ඇරැඹුවත් කිත්සිරි නිමල් ශාන්තයන් එක්ක කාලීන දේ ලිව්වා. ‘විදේශ විත්ති’ නමින් විදෙස් පුවත් වාර්තා කළා...”නීතිඥයකු ලෙස පටන්ගත් ජීවිතේ මහේස්ත්‍රාත්වරයකු, දිසා විනිසුරුවරයකු හා අවසානයේ මහාධිකරණ විනිසුරුවරයකු ලෙස පැමිණිය ද ලේඛන කලාවෙන් ඈත් නොවූයේ සංසාරගත පුරුද්දකට මෙනි.මේ විනිසුරු නිවෙසේ උඩු මහල, පහළ මාලයට විවෘත ය. එහෙයින් ඔහුගේ පුස්තකාලය අපට පෙනේ.“ඔතැන පොත් 2000 ක විතර එකතුවක් තියෙනවා. හැබැයි නීතිය පිළිබඳ පත පොත ඇත්තේ ම නැති තරම්. වෙනත් හැම විෂයක් පිළිබඳවම ලියැවුණු පත පොත තමයි වැඩි. ඒකට හේතුවක් නැහැ. නමුත් ඒ මගේ කැමැත්ත...”සරල ජීවිතය මේ විනිසුරු නිවෙසේ හැම කෙනකු තුළට වූ සැනසීමයි. ගුරුවරියක වන බිරිය, සවී සත්‍යානි එකම දූ සහ සුනෙර වික්‍රමආරච්චි එකම පුතු ඒ සැනසීමේ සෙසු හවුල්කරුවෝ වෙති.“සමහර අය නිශ්ශබ්දතාවයට කැමැතියි. නමුත් මම කැමැති මිනිසුන්ගේ කටහඬවල් ඇහෙනවට. ගෙදර ආවත් මේ තුන් දෙනාගෙන් කවුරු ම හරි නැත්නම් මේ ගේ මට පාළු අම්බලමක්. මං ඒකට කැමැති නැහැ. ලෝකෙ පණ ගැහෙනව කියල දැනෙන්නෙ මිනිස් හඬවල් ඇහෙන කොට. ලියන කියන දේවල දිත් ඒ දේ මට බලපානවා...”හැමදාමත් පාන්දර 5.30 වෙද්දී ඇඳෙන් බසින විනිසුරුතුමා, තේ බී අඩුම තරමෙ පැය බාගයක්වත් ලිවීමෙහි නිරත වේ. පහළ උසාවියෙන් දුන් නඩු තීන්දු පිළිබඳ අධ්‍යයනය කිරීම ඔහුගේ දෛනික රාජකාරියේ කොටසකි. නඩු තීන්දු පිළිබඳ ඈපෑල ඉදිරිපත් වන මහාධිකරණයේදී සියයට සියයක් සර්ව සාධාරණ තීන්දුවක් ලබා දීම ඔහුගේ රාජකාරියයි.ඒ සියල්ලට නඩු තීන්දු පිළිබඳ නිබඳ අධ්‍යයනය අත්‍යාවශ්‍ය දෙයකි. මේ හිමිදිරි උදෑසන, පෙරදා රැයේ ඉතිරි වූ එවැනි කටයුත්තකටත් ඉඩ වෙන්වේ. විනිසුරු තාත්තා උසාවියටත් ගම්පහ රත්නාවලී බාලිකාවේ උගන්වන බිරියත් සහ එහිම ඉගෙන ගන්නා දූත් පාසලට පිටත්වන්නේත් එකට ය.සුනෙර පුතු පේරාදෙණිය සරසවියේ අවසන් වසරේ කෘෂි විද්‍යා උපාධිය හදාරණ හෙයින් එහිම නේවාසිකව ය. හතර දෙනාම එක්වන සති අන්තය මේ නිවෙසේ ප්‍රීතිමත් ම දින දෙකයි.එදාට දූ දරුවන් කැමැති නන් රසමසවුළු විනිසුරු බිරිය පිසියි. ඈ නිර්මාංශීය. තැන්පත් ය. විනිසුරු බිරියක යැයි හිස උදුම්මවා ගැනීම ඇයට නුහුරු ය.ටෙලිනාට්‍ය පිළිබඳ මහත් අප්‍රසන්නතාවක් ඇති දූ තාත්තා ඒවා බලනවාට ද විරුද්ධ ය. එහෙත් ලොව පිළිබඳ තතු දැනගන්නට සියල්ලෝ ප්‍රවෘත්ති නරඹති.“අද කාලෙ අපේ දරුවන්ට විඳින්න නොලැබුණු බොහෝ ම සුන්දර ළමා කාලයක් අපිට තිබුණා. දුක් අමාරුකම් උත්සාහයෙන් නැඟිටීම් එක්කයි අපේ ජීවිත ගොඩනැඟුණේ. වෙල් ඉපනැලි දිගේ දුව පැනපු , වැවේ - ඔයේ බැහැල දිය බුං ගහපු ඒ ළමා කාලය - ගම අප වළැඳූ දුක - සැප අද හැම දේ ම සොඳුරු මතක බවට පත්වෙලා.අනික මගේ නීතිඥ ජීවිතයේ කතා කළ නඩුවක් පිළිබඳව වත් මහේස්ත්‍රාත්වරයකු විනිසුරුවරයකු ලෙස දුන් නඩු තීන්දුවක් පිළිබඳවවත් කිසිදු දුකක් පසුතැවීමක් නැහැ. මොකද ඒ හැම දේම සර්ව සාධාරණව කළා කියන සිතිවිල්ල මට තියෙනවා. මේ ලංකාවේ 200 ගණනක් වන විනිසුරුවරු අතළොස්ස අතරෙ මමත් මනුෂ්‍යයන් වෙනුවෙන් තීන්දු තීරණ දෙනවා. ඔවුන්ගෙ ප්‍රශ්න විසඳනවා. ඒක මට සතුටක්. මහා තෘප්තියක්. ආපහු හැරිල බලද්දී ජීවිතේ පහු කළ හැම යුගයක් ම සුන්දරයි කියලයි මට හිතෙන්නෙ...” ඉදින්, විනිසුරු අසුනේ ගම්බීරව, උදාරත්වයෙන් යුතුව හිඳින ගරු විනිසුරුවරයකුගේ ජීවිතේ මේ එක් පැතිකඩක්.“විනිසුරුවරයෙක් වුණත් මාත් මනුෂ්‍යයෙක්නෙ. හැම කෙනකුටම දැනෙන මානුෂීය හැඟීම් මටත් තියෙනවා. ඔබලා දකින ඔය උදාර - තේජාන්විත පුද්ගලයා තුළ හිඳින සරල මිනිසාටයි මම නම් කැමැති...” ඔහු පවසන්නේ එහෙයිනි.ඉනෝකා පෙරේරා බණ්ඩාරඡායාරූපය - ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av1110303</link>
    <topic>හිනා කතා</topic>
    <author/>
    <content>හිනා කතා’මං එක ගෑනු ළමයකුට ගොඩක් ආදරේ කරනවා. එයාව මට නිතරම පාරෙදි මුණගැහෙනවා. ඒත් මට ඒක එයාට කියාගන්න විදියක් නැහැ. කොහොමද මං මගෙ හැඟීම එයාට දන්වන්නෙ?’ නන්දවීර කාර්යාලය හැරී ගෙදර යන ගමන් රත්මලාන හන්දියේදී පින්තුට කීවේය.’උඹ තාම උඹේ අදහස ඒ ගෑනු ළමයට කිව්වේ නැහැනෙ. එහෙනං උඹ හැබෑම වාසනාවන්තයෙක්. යකෝ ඒ දවස්වල මගේ හිතේ තිබුණු හැඟීම උඹ වගෙ කියාගන්න බැරුව හිටියෙ නැහැ. එකපාරටම කියලා දැම්මා. ඒකනෙ වුණ හෙනේ’ පින්තු කීවේය.තම නිවෙසේ ආරක්ෂාවට සුනඛ පෝතකයකු යොදා ගැනීම පිළිබඳව තම බිරිඳත්, ඇගේ මවත් එකනෙකා පරයමින් දැක්වූ අදහස් නිහඬව අසා සිටි ලලිත් අවසානයේ මෙසේ කීවේය.’ඩිලානි, ඕනම ප්‍රශ්නයක තුන් පැත්තක් තියෙනවා. අපි ඒක අමතක කරන්න නරකයි.’’තුන් පැත්තක්. ඒ මොන හරුපයක්ද?’ නැන්දම්මා ඇසුවේ කට ඇද කරමිනි.’ඇයි ඩිලානි ඔයාගෙ පැත්ත, ඊළඟට ඔයගොල්ලන්ගෙ අම්මගෙ පැත්ත. අනික හරි පැත්ත.’ ලලිත් පැහැදිලි කළේය.මට අද ලියුම් තියෙනවද? තැපැල්කරු එනතෙක් පෙරමඟ බලා සිටි නිලූකා ගමේ ලියුම් බෙදන්නා වූ සිරීගෙන් නොඉවසිල්ලෙන් විමසුවේ ඔහු තම නිවෙස අසලට ළඟාවීමටත් පෙරය.’නැහැ’ සිරී නිවෙස ඉදිරිපිට තම බයිසිකලය නවතමින් කීවේය.’පුදුමයි’ නිලූකා තමාටම මුමුණා ගත්ත ද ඇගේ නොඉවසිල්ල නිසා එය සිරීට ද හොඳින් ඇසිණ.’පුදුම වෙන්ඩ දෙයක් නැහැ. මං ඔයාට ගිය සුමානෙ දුන්න ලියුමට ඔයා තවම උත්තරයක් දුන්නෙ නැහැනෙ.’ සිරී කීවේය.එය හඳුන්කූරු නිපදවන කර්මාන්තශාලාවකි. එම කම්හලේ විශේෂත්වය වූයේ එහි සේවය කරන සියලුම කාන්තාවන් ගොළු අය වීමය. කතා බහ කරන්නට නොහැකි වුවද ඔවුහු ගොළු බසින් අදහස් හුවමාරු කර ගන්නට පුරුදුව සිටියහ.ගොළු ගැහැනුන් පමණක් සිටි කර්මාන්තශාලාවට ගොළු පිරිමියකු ද බඳවා ගැනිණ. සතියක් ගතවීමටත් මත්තෙන් ඔහු එහි කළමනාකරු හමුවී කොළයක් සහ පෑනක් ඉල්ලා ගෙන එහි මෙසේ ලිවීය.’මා වෙන අංශයකට මාරු කරන්න’’ඇයි, මොකක්ද හේතුව?’ කළමනාකරු මඳක් උස් හඩින් විමසීය.’මේ ගෑනු එක්ක වැඩ කරන්න අමාරුයි. උන් කතාකරනවා වැඩියි.’ ගොළු මිනිසා නැවතත් ලිවීය.අරුණ කොණ්ඩය කපාගැනීම සඳහා තිලක් සැලුන් වෙත ගොඩවූයේ ප්‍රථම වතාවටය. එහි අයිතිකරු වූ තිලක් කොණ්ඩය සහ රැවුල වවාගෙන අප්‍රසන්න පෙනුමකින් යුතුව සිටි අතර ඔහුගේ සහායකයා වූ පුතා කොණ්ඩය සහ රැවුල මනාව කපා පිරිසුදුව ප්‍රසන්න පෙනුමකින් යුක්තව සිටියේය.’ඇයි තමුසෙ බාබර් කෙනෙක් වෙලත්, කොණ්ඩේ, රැවුල කපලා ටිකක් පිළිවෙළකට ඉන්නෙ නැත්තෙ? ඒක බිස්නස් එකටත් හොඳයි නේද?” අරුණ අයිතිකරුහට කීවේය.”නෑ සර්, මේ විදියට ඉන්න එකෙන් බිස්නස් එකට වාසියි. මගෙ අප්‍රසන්න පෙනුමයි මගෙ පුතාගෙ ප්‍රසන්න පෙනුමයි දැක්කම ඕනෑම කෙනෙකුට රැවුළයි කොන්ඩෙයි කපාගන්ඩ හිතෙනව“ බාබර් කීවේය.ආයුධ සන්නද්ධ ත්‍රස්තවාදීන් පිරිසක් තම ගම්මානය ආක්‍රමණය කිරීමට සූදානම් වන බවක් නන්දවීරට දැනගන්නට ලැබුණි. හේ තම තරුණ පුතුන් සිව් දෙනාද සමඟ ඊට මුහුණ දීමට වහ වහා සූදානම් විය. ඔහුගේ සූදානම දුටු බිරිඳ ඔහුගෙන් මෙසේ ඇසීය.”දැන් ඔහේ මේ කොල්ලො ටිකත් අරගෙන මොකක්ද කරන්ඩ යන්නෙ?””ඒක දැන්ම කියන්ඩ බෑ සුමනාවතී. උන් ටික දෙනෙක් නං අපි උන්ව අල්ලා ගන්නවා. උන්ගෙ කට්ටිය වැඩිනං අපිත් උන්ට එකතු වෙනවා” නන්දවීර පැහැදිලි කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av1110304</link>
    <topic>‘දඟයා’ සහ ‘පුංචි අන්දරේ’ ලොකු පොඩි සැමටම රසවිඳින්න පුළුවන්</topic>
    <author>ගාමිණී සුසන්ත</author>
    <content>‘දඟයා’ සහ ‘පුංචි අන්දරේ’ ලොකු පොඩි සැමටම රසවිඳින්න පුළුවන්යසෝධරා සරච්චන්ද්‍රඇය යසෝධරා සරච්චන්ද්‍ර, මහාචාර්ය එදිරිවීර සරච්චන්ද්‍රයන්ගේ බාල දියණිය ඇයයි. යසෝදරා වේදිකාවට පය තැබුවේ වයස අවුරුදු 9ක් තරම් පුංචි අවදියේ දී ය. ඒ තම පියාගේ නාට්‍ය සඳහා රංගනයෙන් දායක වෙමිනි. පසුව තම මව වන ලලිතා සරච්චන්ද්‍ර නිර්මාණය කළ ‘යෙර්මා’, ‘රත්නාවලී’ වැනි වේදිකා නාට්‍ය සඳහා ද යසෝදරා රංගනයෙන් දායක වූවා ය.විවාහ වී කලෙකින් වැඩිදුර අධ්‍යයනය සඳහා යසෝදරා විදෙස්ගත වූවා ය. පසුගියදා ඇය තම සැමියා සහ දරු දෙදෙනා සමඟ ලංකාවට පැමිණියේ කෙටි කලක් ලංකාවේ ගත කිරීමට ය. වසර 10 කට පසුව ඇය ලංකාවට පැමිණියේ හිස් අතින් නොවේ. ඒ ළමයින්ට මෙන් ම වැඩිහිටියනට ද එකසේ රසවිඳිය හැකි ඉතා රසවත් නාට්‍ය දෙකක් ද රැගෙන ය. ඒ; ‘දඟයා’ සහ ‘පුංචි අන්දරේ’ නම් නාට්‍ය දෙක ය. මෙම නාට්‍ය දෙක පිළිබඳවත් යසෝධරා ගේ ජීවිත තොරතුරු පිළිබඳවත් ‘රසඳුන’ වෙනුවෙන් අපි තොරතුරු විමසුවෙමු.විවාහයෙන් පසුව විදෙස් ගත වුණේ ඇයි...?මගෙ සැමියා කුසුම්සිරි ලියනාරච්චි. ඔහු කැලණිය සරසවියේ විශේෂවේදී උපාධිධරයෙක්. ඔහු මගෙ තාත්තගෙ නාට්‍ය වලටත් දායක වූ කෙනෙක්. විවාහයෙන් අපේ අධ්‍යාපන කටයුතු දිගටම කරගෙන යන්න අපි තීරණය කළා. ඒ නිසයි අපි විදෙස් ගත වුණේ. පළමුව ඉන්දියාවට ගියා. පසුව අපි අවුරුදු 5 ක් පමණ සිටියෙ නවසීලන්තයෙ. දැන් අපි ඉන්නෙ ඕස්ට්‍රේලියාවේ. එහෙ අපි දෙන්නම ආචාර්ය උපාධිය හදාරනව. අපේ දරු දෙදෙනාත් ඕස්ට්‍රේලියාවෙ ඉගෙන ගන්නව.ලංකාවට ඇවිත් ඔබලා වේදිකාගත කරන්න හදන නාට්‍ය පිළිබඳව කතා කළොත්...?අපි නවසීලන්තයෙ ඉන්න කාලෙත් දැන් ඕස්ට්‍රේලියාවෙ ඉන්න විටත් ළමයින් වෙනුවෙන් නාට්‍ය වැඩමුළු කළා. ඒ වැඩමුළු වලට විශාල පිරිසක් සහභාගි වුණා. ඒ වැඩමුළු වලට සහභාගි වුණු අය සමඟ අපි නාට්‍ය කීපයක් කළා. එයින් දෙකක් තමයි ‘දඟයා’ සහ ‘පුංචි අන්දරේ’ කියන නාට්‍ය දෙක. අපි තීරණය කළා ලංකාවට ඇවිත් මේ නාට්‍ය දෙක ලංකාවෙ වේදිකාගත කරන්න. ඒ සඳහා ලංකාවෙ පිරිසක් අපි තෝරා ගෙන නාට්‍ය පුහුණුවීම් කළා. එහි මංගල දර්ශනය නොවැම්බර් 05 සහ 06 වැනිදා පස්වරු 3.30 ට සහ 6. 45 ට ලයනල් වෙන්ඩ්ට්හිදී වේදිකාගත වෙනවා.මේවා ළමා නාට්‍ය ද?මෙහෙමයි; විදෙස් රටවල වගේ ළමයින්ව රංග ශාලාවකට ඇතුළු කරල ළමයින් වෙනුවෙන් නාට්‍ය පෙන්වන සංස්කෘතියක් ලංකාවේ නෑ. අපේ රටේ ළමයි නාට්‍ය නරඹන්න යන්නෙ දෙමව්පියන් එක්ක. ඒ නිසා මෙම නාට්‍ය දෙක ළමයින්ට මෙන් ම දෙමව්පියන්ට ද හොඳින් රසවිඳිය හැකියි. ඒ නිසා ඕනෑ ම වයස් මට්ටමක අයකුට මේ නාට්‍ය නරඹා හොඳ රසවින්දනයක් ලබාගත හැකි අයුරින් තමයි නිර්මාණය කර තිබෙන්නේ.මෙම නාට්‍යයේ පිටපත සහ අධ්‍යක්ෂණය ගැන සඳහන් කළොත්...?මේ නාට්‍ය දෙකේ පිටපත රචනා කළේ මගේ සැමියා කුසුම්සිරි ලියනාරච්චි. සම අධ්‍යක්ෂවරු ලෙස අපි දෙන්නම කටයුතු කරනව. මෙහි සංගීතය නිර්මාණය කළේ මම.විදෙස් රටවල සිටින ශ්‍රී ලාංකිකයින් අපේ කලාවන් ගැන මොනවගේ ඇල්මක් ද දක්වන්නේ.විවිධ හේතූ මත විදෙස් රටවල සිටියත් අපේ ගොඩක් අයගෙ හිත තියෙන්නෙ ලංකාවෙ. ලංකාවෙ ඉන්න අයට වඩා ඒ රටවල ඉන්න අය තමයි අපේ රටේ දේවල් ගැන අපේ කලා නිර්මාණ ගැන සොයන්නෙ ඉගෙන ගන්නෙ. ඒ රටවල සිටින අය තම දරුවන්ට අපේ කලාවන් ගැන කියල දෙන්න උනන්දු වෙනව. අපේ දේවල්වල අගය වැඩියෙන් දැනෙන්නෙ පිරටවල ඉන්න විටනෙ. ඒ නිසා අප කළ නාට්‍ය වැඩමුළු පිටරටවල හරිම ජනප්‍රිය වුණා සාර්ථක වුණා.මහාචාර්ය එදිරිවීර සරචන්ද්‍රයන්ගේ නිර්මාණ ගැන ඒ රටවල සිටින ශ්‍රී ලාංකිකයින් සිහිපත් කරන්නේ කෙසේද?ඕස්ට්‍රේලියාවේ සිටින වැඩිහිටි පරම්පරාවේ ලාංකිකයින් බොහෝ දෙනෙක් මගේ පියාගේ මහාචාර්ය සරච්චන්ද්‍රයන්ගේ නාට්‍ය රසවිඳපු අය. මීට අවුරුදු දෙක තුනකට පමණ පෙර තාත්තාගෙ අනුස්මරණ වැඩසටහනකට ‘රත්තරන්’ සහ ‘එලොව ගිහින් මෙලොව ආව‘ කියන නාට්‍ය අපි එහෙදි කළා. එහෙ අය යොදාගෙන.ඒ වැඩසටහන අවසන් වුණාට පසුව කීපදෙනෙක් ඇවිත් අප සමඟ කතා කළා. ඔවුන් මීට අවුරුදු ගණනාවකට පෙර රත්තරන් සහ එලොව ගිහිං මෙලොව ආවා” නාට්‍යයේ මංගල දර්ශනය පේරාදෙණිය විශ්ව විද්‍යාලයෙදි නරඹපු අය. අපිට ඒ ගැන ඔවුන් එහිදී සතුටින් කිව්ව. මහාචාර්ය සරච්චන්ද්‍රයන්ට ඔවුන් දක්වන්නෙ විශාල ගෞරවයක්. ඒ ගැන අපිට හරිම ආඩම්බරයි. ඒ නිසා මමත් මගෙ සැමියත් කරන නිර්මාණවලින් අපේකම රැකෙන ආකාරයේ දෙයක් කරන්න සැමවිටම උත්සාහ ගන්නවා.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av1110305</link>
    <topic>එළවුළු පලතුරු සලාදය</topic>
    <author/>
    <content>එළවුළු පලතුරු සලාදයසති අන්තය රසවත් කරන කෑම බීම - උපදෙස් ප්‍රවීණ සූපවේදී ඩොන් ෂර්මන්වර්තමානයේ අපි සැවොම කාර්ය බහුල ජීවිත ගත කරන්නෙමු. වැඩිහිටියෝ රැකියා කටයුතු නිසාත්, කුඩා දරුවෝ අධ්‍යාපන කටයුතු නිසාත් මෙලෙස ඉස්පාසුවක් නැති ජීවිත ගෙවන අතර, මේ නිසා ම සකස් කළ ආහාරවලට හුරුවී සිටීති. පෝෂණීය ආහාර නොලැබීමත්, සකස් කළ ආහාර නිතර ගැනීමත් විවිධ ලෙඩ රෝග සෑදීමට ද හේතුවන බව සොයාගෙන ඇත.අද ‘රසඳුන’ කෑම බීම විශේෂාංගයෙන් බාල මහලු කොයි කාටත් පහසුවෙන් ලෙහෙසියෙන් සකස් කරගත හැකි පෝෂණීය ගුණය අතින් ඉහළ ආහාරයක් ගෙන එන්නට සූපවේදී ඩොන් ෂර්මන් සූදානමින් සිටිනවා. එළවුළු සහ පලතුරු වල පෝෂණීය ගුණය උපරිමයෙන් ලබා ගැනීමට නම් ඒවා අමුවෙන් ආහාරයට ගත යුතුයි. මේ නිසා සලාද ලෙස සකස් කර ආහාරයට ගැනීමට දැන් බොහෝ දෙනා පෙළඹී සිටිනවා. එහෙත් එළවුළු සහ පලතුරු එකට එකතු කර සලාදයක් පිළියෙල කිරීම ඔබට අලුත් ම අත්දැකීමක් වේවි.බලන්න අද අප ඉදිරිපත් කරන්නේ තෝරාගත් එළවුළු සහ පලතුරු කිහිපයක් එකට යොදා සකස් කළ සලාදයක්. මේ සඳහා පලතුරු, එළවුළු තෝරා ගැනීමේදී විවිධ වර්ණයන්ගෙන් යුතු ඒවා ගෙන ඇත්තේ ඒවායේ පෝෂණීය ගුණයන් විවිධ වන නිසාත්, සලාදය වර්ණවත් වීම තුළින් ආහාර රුචිය වැඩිවන නිසාත් ය. එළවුළු සහ පලතුරු නැවුම්ව ගැනීම මෙහි රසය මෙන් ම පෝෂණීය ගුණය වැඩිවීමට ද හේතුවෙයි.අවශ්‍ය ද්‍රව්‍ය (එක් අයකු සඳහා)කොළ පාට ඇපල් ගෙඩියක්රතුපාට ඇපල් ගෙඩියක්කහ පාට නාරං ගෙඩියක්ඉදුණු මිදි ගෙඩි කිහිපයක්ලොකු ලූනු ගෙඩියක්රතු පාටට ඉදුණු තක්කාලිගෙඩි 2 ක්කජු හෝ ජම්බෝ පීනට් අහුරක්සලාද කොළ කිහිපයක්ලූණු කොළ මිටක් (සිහින්ව කපා)කොත්තමල්ලි කොළ මිටක්(සිහින්ව කපා)දෙහි ලුණු ගම්මිරිස්(අවශ්‍ය නම් රතු, කොළ, කහ බෙල්පෙපර්)සාදා ගන්නේ මෙහෙමයිමේ සියල්ල ගෙන හොඳින් සෝදා කොටු ලෙස කපා මිශ්‍රකර ලුණු, ගම්මිරිස්, දෙහි පදමට දමා ආහාරයට ගන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av1110306</link>
    <topic>නිවේදන කටයුතුවලින් මම ඉවත් වෙලා නෑ</topic>
    <author>ගාමිණී සුසන්ත</author>
    <content>නිවේදන කටයුතුවලින් මම ඉවත් වෙලා නෑ-හිමාලි සයුරංගිඅද “තරුවක් සමඟ වරුවක්” විශේෂාංගයට එක්වන්නී හිමාලි සයුරංගි. ඇය අපට සිටින දක්ෂ යොවුන් රංගන ශිල්පිනියකි. හිමාලි කලා ක්‍ෂේත්‍රයට පිවිසියේ රූපවාහිනී නිවේදිකාවක ලෙසය. ඉන්පසුව ගීත රූපරචනා, ඒකාංගික ටෙලිනාට්‍ය හරහා රංගනයට පිවිසි ඇය අද දක්ෂ රංගන ශිලිපිනියක ලෙස පුංචි තිරය මෙන්ම රිදී තිරය ද ජයගෙන සිටින්නීය. පසුගියදා නිමාවුණු OCIC සම්මාන උලෙළේ දී හොඳම සහාය නිළියට හිමි සම්මානය හිමාලි සයුරංගිට හිමිවූයේ ඇය සතු රංගන කුසලතාව නිසාමය.පසුගියදා ලැබුණු සම්මානය පිළිබඳව මුලින්ම සඳහන් කළොත්?පසුගිය OCIC සම්මාන උලෙළේ දී 2010 වසරේ විකාශය වුණු ටෙලිනාට්‍ය අතරින් ‘ඔබ කවුද’ ටෙලි නාට්‍යයේ මම කළ රංගනය වෙනුවෙන් මට හොඳම සහාය නිළියට හිමි සම්මානය හිමිවුණා. ‘ඔබ කවුද’ අධ්‍යක්ෂණය කළේ නාලන් මෙන්ඩිස් මහතා. සම්මානයක් කියන්නෙ අපේ වැඩ කිරීමේ ශක්තිය උත්තේජනය කිරීමට සමත් අගය කිරීමක්. ඒ නිසා ඉදිරි රංගනයන් ඉතා කැපවීමෙන් වුවමනාවෙන් කරන්න අප උනන්දු වෙනවා. OCIC සම්මානය හිමිවීම ගැන මට හරිම සතුටුයි.ඔබ රංගනයෙන් දායක වුණු පළමු චිත්‍රපටයෙන්ම ඔබ සම්මානයට පාත්‍ර වුණා නේද?මම රංගනයෙන් දායක වුණු පළමු චිත්‍රපටය සනත් ගුණතිලක මහතාගේ ’එකමත් එක රටක’. නමුත් ‘සිකුරු හතේ’ තමයි මම රංගනයෙන් දායක වෙලා තිරගත වුණු මුල්ම චිත්‍රපටය. “සිකුරු හතේ “ චිත්‍රපටයේ මගේ රංගනය සම්මානයට පාත්‍ර වුණා. එවැනි අවස්ථාවක් කෙනෙකුට ලැබෙන්නෙ කලාතුරකින්.මොනවද ඔබ මේ දිනවල කරන්නෙ?මේ දිනවල සාන්ත සොයිසා අධ්‍යක්ෂණය කරන ‘අමා’ ටෙලි නාට්‍යයේ වැඩවලට සම්බන්ධ වෙලා ඉන්නව. එහි මම රඟපාන්නෙ ෆියෝනා කියන චරිතය. ෆියෝනා දැන්වීම් ආයතනයක සේවය කරන’ දරුවෙක් සමඟ ජීවිතේ ගැටලුවලට මුහුණදෙන ගැහැනියක්. මේ චරිතයේ පිටතින් පෙනෙන කතාව නෙමෙයි ඇතුළතින් තියෙන්නෙ. දිගටම ටෙලිනාට්‍ය නරඹන විට ප්‍රේක්ෂකයින්ට ඒ බව වැටහේවි.‘අමා’ ටෙලිනාට්‍යයේ චරිතයට ලැබෙන ප්‍රතිචාර කොහොමද?මෑතදි මට කරන්න ලැබුණු බොහොමයක් චරිතවලට වඩා වෙනස් චරිතයක් මේක. ඒ නිසයි කැමැත්තෙන් බාරගත්තේ. ෆියෝනා ගේ චරිතයට ලංකාවෙ ප්‍රේක්ෂකයින්ගෙන් පමණක් නෙමෙයි පිටරටවල සිටින ශ්‍රී ලාංකේය ප්‍රේක්ෂකයින්ගෙනුත් ඉහළ ප්‍රතිචාර ලැබෙනවා. මම මේ ළඟදි විදෙස් සංචාරයකට සහභාගි වුණා. ඒ ගමනෙදි මට ඒ බව හොඳින් වැටහුණා.පසුගිය වකවානුවේ ඔබ රඟපෑ චරිත බොහොමයක් ගැමි චරිත නේද?ගැමි චරිත බව ඇත්ත. ඒත් ඒ චරිතවල ස්වභාවය එකිනෙකට වෙනස්. ඔවුන් මුහුණ දෙන ගැටලු එකිනෙකට වෙනස්. ඒ නිසා ඒවා ගැමි චරිත වුණත් මට ඒකාකාරී බවක් දැනුණේ නෑ.ඔබ කලාවට පැමිණියේ නිවේදිකාවක් හැටියට නේද?ඇත්තෙන්ම ඔව්. මම කලා ක්‍ෂේත්‍රයට පය තිබ්බේ රූපවාහිනී නිවේදිකාවක් ලෙස. මට රංගන හැකියාවක් තියෙනවද කියලවත් මට මුලදි හිතුණ නෑ. නිවේදිකාවක් ලෙස වැඩ කරන විට මට ආරාධනා ගණනාවක්ම ලැබුණා රඟපෑමට. ඒත් මීට පෙර රඟපාල නැති නිසා මම ඒව ප්‍රතික්ෂේප කළා. හැබැයි රංගනයට මගේ පුංචි ආශාවක් තිබුණා. ඒ නිසා මම මුලින්ම ආනන්ද අබේනායකගේ පෝය දින නාට්‍යවලට සම්බන්ධ වුණා. මට මුලින්ම ටෙලිනාට්‍යයක ප්‍රධාන චරිතයක් රඟපාන්න ආරාධනා කළේ නාලන් මෙන්ඩිස්. ඒ ‘මම නෙමෙයි මම’ ටෙලි නාට්‍යයට. මම හිතන්නෙ නෑ ඒ මගෙ මුල්ම රංගනය සාර්ථකයි කියල. ඒත් ඒ චරිතය ප්‍රේක්ෂකයින් ආදරයෙන් බාරගත්තා.ඔබ තුළ සිටින නිවේදිකාව යටපත් වෙලා රංගන ශිල්පිනිය පමණක් ඉස්මතු වෙලාද?මේ දවස්වල මම රංගන කටයුතුවල වැඩියෙන් නිරතවෙලා සිටියත් නිවේදන කටයුතු අමතක කරල නෑ. විවිධ උත්සව, සම්මාන උලෙළවල්, වෙළෙඳ ප්‍රචාරක ආයතන සඳහා මම නිවේදනයෙන් දායක වෙනවා. ඒ වගේම මේ දවස්වල ජාතික රූපවාහිනියෙන් විකාශය වන රණවිරු රියල් ස්ටාර් අදියර –II වැඩසටහනේ නිවේදිකාවක් ලෙස මම කටයුතු කරනවා. එය මගේ නිවේදක ජීවිතයේ සුවිශේෂී අවස්ථාවක් ලෙසයි මම දකින්නේ.ඔබ රංගනයෙන් දායකවුණු ‘තක්සලාව‘ ටෙලිනාට්‍ය ගැන සඳහන් කළොත්..?මම මෙතෙක් කළ රංගනයන් තුළ සුවිශේෂී අවස්ථාවක් තමයි තක්සලාව ටෙලිනාට්‍යයේ රංගනය. එහි මම නිරූපණය කළේ ඉතාම දුෂ්කර ප්‍රදේශයක සේවය කරන පාසල් ගුරුවරියකගේ චරිතයක්. ‘තක්සලාව‘ ටෙලිනාට්‍ය මගේ රංගන ජීවිතයටත් ‘තක්සලාවක්’ වගේ. ඒ ටෙලිනාට්‍යයේ රූපගත කිරීම්වලදී ආනන්ද අබේනායකගෙන් මම රංගනය ගැන බොහෝ දේවල් ඉගෙන ගත්තා. බොහෝ අධ්‍යක්ෂවරු අපෙන් බලාපොරොත්තු වෙන්නෙ අධිතාත්වික රංගනයක්. ඒත් ඒ අධිතාත්විකත්වය යටපත් කරගෙන කැමරාවට සියුම්ව රංගනයක් කරන ආකාරය මම ඉගෙන ගත්තේ ‘තක්සලාවේ’ වැඩ කරන විට. ‘තක්සලාව‘ ටෙලිනාට්‍යයේ වැඩ කරන විට අපිට ගොඩක් වෙහෙසෙන්න සිදුවුණා.ඒත් ඒ වෙහෙස මතක් වන විටත් සුන්දරයි. රටේ විවිධ බුද්ධිමතුන් පවා එහි මම කළ රංගනය ගැන කතා කරල අගය කළා. ඒ ගැන නම් මම හරිම සන්තෝෂයි.රංගන ශිල්පිනියක් වීම ගැන ඔබ සතුටුද?ඇත්තෙන්ම මම සතුටුයි. කලාකරුවන් කරන්නේ මිනිසුන්ගේ සිත් සුවපත් කරන එක. ඒක පිනක්. ඒ වගේම රටක ආදරය ලබන කලාකරුවකු වෙන්න හැමෝටම බැහැ. ඒ වාසනාව මට ලබාදුන් බලවේගයට ශක්තියට මම ස්තුතිවන්ත වෙනවා.මොනවද පවුලේ තොරතුරු?මගෙ පවුලේ ඉන්නෙ අම්මයි තාත්තයි අයියයි මල්ලියි මමයි. අයිය විවාහවෙලා වෙනම ඉන්නෙ. මගෙ මල්ලි කලාවට සම්බන්ධ ආයතනයක පරිගණක අංශයේ වැඩකරනව.ඔබේ විවාහය ගැන කතා කළොත්..?ඒ ගැන දැන්ම කියන්න බැහැ. තවම තීරණයක් අරගෙන නැහැ.ගායනය දියුණු කරගන්න බලාපොරොත්තුවක් නැතිද?මම ගායනය ඉගෙනගන්නෙ එඩ්වඩ් ජයකොඩි ගුරුතුමාගෙන්. මටත් හිතෙනව මට පුංචි හැකියාවක් තියෙනව කියල ගායනයට. ඉදිරියේදී ගායනය පැත්තෙනුත් යමක් කරන්න බලාපොරොත්තු වෙනවා. විදෙස් රටවල පැවැත්වෙන ප්‍රසංගවලට නම් ගායනයෙන් සහභාගි වෙනවා.මොනවද ඉදිරියේදී කරන්න හිතාගන ඉන්නේ?කලක් පවතින හොඳ නිර්මාණවලට දායක වෙන්න තමයි කැමැත්තෙන් ඉන්නෙ. ඒත් අපි විශාල කැපකිරීම් කරල කරන රංගනයන් අගය කිරීම්වලට ලක්වෙනවා අඩුයි. ඒ වෙලාවට හිතෙනව ප්‍රමිතිය ගැන සැලකිල්ලක් නැතිව මුදලට පමණක් රඟපාන්න.ගාමිණී සුසන්තඡායාරූපය – ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av1110307</link>
    <topic>යාත්‍රා</topic>
    <author>තුෂාරි</author>
    <content>යාත්‍රා“මේ දෙව් මැඳුරේ පුදසුන අභියස’, ‘සමාව ඉල්ලා දෙපා සිඹින්නට’, ‘දීග නොයන් රත්තරනේ’ මේ ගීත නෑසූ රසිකයකු සොයා ගැනීම නම් දුෂ්කරයි. මේ අපූරු ගීත ගැයූ ගායන ශිල්පියා ෂෙල්ටන් මුතුනමගේ පසුගිය දිනෙක හදිසි රිය අනතුරකට මුහුණ පෑ බව අපිට ආරංචි වුණා. ෂෙල්ටන් හලාවත පැවැති සංගීත ප්‍රසංගයකට සහභාගි වී ආපසු පැමිණෙමින් සිටිත් දී මාරවිල ප්‍රදේශයේ දී තමයි අනතුරට ලක්වෙලා තිබෙන්නේ. ඒ බිහිසුණු අත්දැකීම ගැන ෂෙල්ටන් කතා කළේ මේ විදිහටයි.“මට හිතාගන්න බැරිවුණා. ඉස්සරහින් ආපු මෝටර් රථයක් මගේ මෝටර් රියේ එක පාරටම හැප්පුණා. කොහොම හරි වේලා තියෙන්නේ ඒ මෝටර් රථය පදවාගෙන ආපු කෙනාට නින්ද ගිහින්. අනූනවයෙන් තමයි මම බේරුණේ. මගේ මෝටර් රථයට නම් හුඟක් ඩැමේජ්. තවමත් කාර් එක ගරාජ් එකේ. තුවාලයක් නොවීම ගැන දෙවියන්ට ස්තුති වන්ත වෙනවා.විනීතා කරුණාරත්න ජාතික රූපවාහිනියේ සම්මානනීය වැඩසටහන් නිෂ්පාදිකාවක් ලෙසයි අප සැම හඳුනන්නේ. ඇය අධ්‍යක්ෂණය කළ ‘ඉඟි නළු සම්ප්‍රදායක නර්තන රචකයාණෝ’ ආලකමන්දාව වාර්තා වැඩසටහන ලබන මස හත් වැනිදා නවදිල්ලියේ පැවැත්වෙන 2011 ABO Prize ජාත්‍යන්තර සම්මාන උළෙලේ අවසන් වටයට නිර්දේශ වී තිබෙනවා. මේ වාර්තා වැඩසටහන මෙරට මුද්‍රා නර්තන කලාවේ පුරෝගාමියකු වූ වසන්ත කුමාරයන් අලළා නිර්මාණය කොට තිබෙන්නේ. මේ ගැන වැඩිමනත් තොරතුරු විනීතා අපිත් එක්ක පැවසුවේ මේ විදිහට.“ඇත්තටම මට හරිම සතුටුයි මේ විදිහට ජාත්‍යන්තර සම්මානයක් සඳහා ආලකමන්දාව වාර්තා වැඩසටහන නිර්දේශ වීම ගැන. මේ වැඩසටහනම පසුගිය 2010 රයිගම් සම්මාන උළෙලේ දී හොඳම වාර්තා වැඩසටහනට හිමි සම්මානය දිනාගත්තා. නවදිල්ලියේ පැවැත්වෙන ABU උළෙල සඳහා ශ්‍රී ලංකාව සමඟ තවත් රටවල් හතරක වාර්තා වැඩසටහන් නිර්දේශ වී තිබෙනවා. ඇත්තටම මේ උලෙළ නියෝජනය කරන්නට ශ්‍රී ලංකාව වෙනුවෙන් මට හැකිවීම ලොකු සතුටක්” විනීතා පැවසුවේ සුපුරුදු ළෙන්ගතු හඬින්.කොහොම වුණත් පසුගිය දවස්වල පුවත්පත් කීපයකම මේ උලෙළ මැලේසියාවේ දී පැවැත්වෙන බව වාර්තා වී තිබුණත් මෙය පැවැත්වෙන්නේ නවදිල්ලි නුවර බවත් විනීතා අප සමඟ පැවසුවා.පසුගිය කාල වකවානුවේ දින සියය ඉක්මවා ඉතා සාර්ථක ලෙස තිරගත වුණු චිත්‍රපටයක් විදිහට ‘මහින්දාගමනය’ හඳුන්වන්න පුළුවන්. මේ චිත්‍රපටයේ අධ්‍යක්ෂක සනත් අබේසේකර මේ දිනවල ‘මහින්දාගමනය’ චිත්‍රපටයත් සමඟම විදේශ ගත වෙලා. ඕස්ට්‍රේලියාව සහ ස්විස්ටර්ලන්තය යන රටවල් දෙකේ ප්‍රධාන නගර කිහිපයකම සනත් ගේ ‘මහින්දාගමනය’ චිත්‍රපටය ප්‍රදර්ශනය වීමට නියමිතයි.මේ නිසා මාස තුනකට ආසන්න කාලයක් තමාට මෙරටින් බැහැරව ඉන්නට සිදුවෙලා තිබෙනවා කියලයි දුරකතනයෙන් අපිව ඇමැතූ සනත් කියා සිටියේ.සිනමාවේ ප්‍රවීණ සහාය අධ්‍යක්ෂවරයෙක් වෙන ඩොනල්ඩ් ජයන්ත පසුගිය සතියේ විශේෂ සම්මානයකින් පිදුම් ලැබුවා. ඒ පසුගිය දා ශ්‍රී ලංකා ජාතික කතෝලික සිනමා පර්ෂදය (OCIC) මඟින් පවත්වන ලද සිනමා සම්මාන උළෙලේදීයි. කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේදී පැවැති මේ උළෙලේ දී සිංහල සිනමාවේ වැඩිම චිත්‍රපට ගණනක සහාය අධ්‍යක්ෂණය කළ මේ සිනමාවේදියාගේ සේවය අගයමින් උපහාර සම්මානයක් ඔහුට ප්‍රදානය කළා.මේ ගැන ඩොනල්ඩ් අප සමඟ කතාබහ කළා. “ඇත්තටම ලෝක සිනමාවේ සහාය අධ්‍යක්ෂකවරයකුට ප්‍රථම වරට මෙවැනි සම්මානයක් හිමි වුණු විරල අවස්ථාවක් විදිහට මම මෙය දකිනවා. මේ ආකාරයට අපි සිනමාව වෙනුවෙන් කළ සේවය අගය කිරීම ගැන නිහතමානීව මම සතුටු වෙනවා.”ශලිනි තාරකා, ඉන්දික මල්ලවාරච්චි කලා ක්ෂේත්‍රයේත් මාධ්‍ය ක්ෂේත්‍රයේත් ජනප්‍රිය තරු දෙකක්. බොහෝ විට ශලිනි රංගන ශිල්පිනියක ලෙසත් ඉන්දික ඡායාරූප ශිල්පියකු ලෙසත් කා අතරත් ජනප්‍රියයි. මේ දිනවල ඉන්දිකත් ශලිනිත් ඉදිරියේදී තිරගත වීමට නියමිත ටෙලිනාට්‍යයකට රංගනයෙන් දායක වෙනවා. මේ ගැන ඉන්දික අපි සමඟ කතාබහ කළා.“මේ දවස්වල මම නම් ගත කරන්නේ කාර්ය බහුල ජීවිතයක්. මම නවතම චිත්‍රපට දෙකකට රංගනයෙන් දායක වුණා. ‘නයින් ගේට්’, සුරංගනා ලොවින් ඇවිත් කියලා.’ එතකොට ඔබේ වෘත්තිය ඡායාරූපකරණය එයින් සමු අරන්ද? අපි විමසුවා.“අපෝ නැහැ. මම පවත්වාගෙන ගිය ආර්ට් ක්‍රියේෂන් ආයතනයේ නවතම ශාඛාවක් වෙන්නප්පුව නගරයේ ළඟදීම ආරම්භ කරනවා. ඒ වගේම නුගේගොඩ, නුවර සහ ගණේමුල්ලේ සුපුරුදු විදිහටම ඒ ආයතනයේ සේවය ලබාදෙනවා. ඡායාරූපකරණය, වීඩියෝ කරණය, රූපවාහිනී වාර්තා හා වැඩසටහන්, චිත්‍රපට මේ හැමදේටම මේ ආයතනය ඔස්සේ දායක වෙන්න මම බලාපොරොත්තු වෙනවා” ඉන්දික පවසන්නේ සුපුරුදු හිනාවක් මුවේ රඳවාගෙනයි.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av1110308</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමඔක්තෝබර් මාසෙත් එක්ක අපේ ෆිල්ම් සීන් එකේ කැප්ටන්ලම දෙන්නෙක් අපිට චෙරියෝ, ගුඩ්බායි කියල යන්නම ගියා. ජෝ පප්පත්, ටයි මහත්තයත් නැති වෙච්ච එකේ සෑඩ් මූඩ් එකේ ඉන්න කොට ඔක්තෝබර් මාසෙකම අපේ ෆිල්ම් ෆීල්ඩ් එකට විතරක් නෙවි මියුසික්, සින්ගින්ග් ෆීල්ඩ් එකටත් නැතිවෙච්ච රැජනක් වගේ ඇක්ට්‍රසස් කෙනෙක් ගැන විජේ මල්ලිගෙ මීටරේ ටියුන් වුණා. ඔක්තෝබර් 28, ඒක තමයි දවස. තර්ටි ත්‍රී ඉයර්ස්වලට ඉස්සරවෙලා.රටක් අඬවපු ඇක්සිඩන්ටල් මරණෙ. ඩේසි අක්කා, රුක්මණී දේවි, නිළි රැජන, නයිටින්ගේල්, මේ මොන ජාතියෙ නම් ගම්වලින් කිව්වත් රුක්මණී දේවී කියන්නෙ රුක්මණී දේවීටයි. වන් ඇන්ඩ් ඕන්ලි රුක්මණී. ඔක්තෝබර් 28 දා එයාගෙ තර්ටි තර්ඩ් තර්ඩ් ඩෙත් ඇනිවර්සරි එක. විජේ මල්ලිට අද වගේ මතකයි, රුක්මණීගෙ ඇක්සිඩන්ට් එකත් එක්ක එයා දේව මෑණියන්ගෙ තුරුලට ගියා කියල රේඩියෝ එකෙන් එනවුන්ස් කරපු වෙලාවෙ ඉඳල රටක් අඬවපු විදිය. රේඩියෝ චැනල් එකේ දවස පුරාම ඇහුනෙ රුක්මණී දේවිගෙ ඕල්ඩ් හිට් එක. “මැවිලා පෙනේවි රූපේ ඔබේ දර්ශනේහි සෝබා ස්වප්නේකි රූප ඡායා”. කියල වැඩක් නෑ ඔය වචනවල මීනින්ග් එකක් නෑ, බොළඳ වගේ කතා කියන්න පුළුවන් ඕන කෙනෙකුට. ඒ වුණාට රුක්මණීගෙ සින්ගින්ග් වොයිස් නියමයි.රූපසිංහ මාස්ටර් එක්ක ‘සිරි බුද්ධගයා විහාරේ’ කියපු රුක්මණීගෙ ගෝල්ඩන් වොයිස් එක, හියුගෝ, ස්ටැන්ලි මල්ලවාරච්චි, එස්.එස්.වේදා, අරුණ ශාන්ති, වල්පොල, බෙග්, ජෝති, සිසිර, සුසිල් ප්‍රේමරත්න, අමරදේව ලොක්කා, සී.ටී., මිල්ටන් පෙරේරා, මල්ලවආරච්චි, ෆීලික්ස් ඇන්ටන්, වික්ටර්, නෙවිල් ෆනෑන්ඩුට එනකල්ම වුණත් රියල් ගෝල්ඩන් වොයිස්ම තමයි. නෙවිල් එක්ක කියපු ඩුවට්ස් දෙක. ෂිඞ කියල වැඩක් නෑ රුක්මණී – ‘මැණිකේ ඔබේ සිනාවේ දියවැල් ගලා ගියාවේ” එතකොට ‘මල්බර හිමිදිරියේ - කොයිබද සමනලියේ - යන්නේ හිරු එළියේ - කියන්න සුරතලියේ’ සින්දු නම් ඔන්න සින්දු.වැට් එකක පරණ වෙන ඩ්‍රින්ක්ස් එකක් වගේ, නියමෙට පපුවටම වදිනවා. සින්දු කියන ගමන් ‘ඇක්ට් කරන්න පුළුවන් නිළියො කීයෙන් කී දෙනාද අපේ ෆිල්ම් ෆීල්ඩ් එකේ හිටියෙ. ඒ දෙන්නා තුන්දෙනාගෙන් ලිස්ට් එකේ ටොප් කළේ රුක්මණී. නිළි රැජන කිව්වෙ නිකම්මද? ඇක්ටින් සින්ගින්ග්, ඩාන්සින්, ස්ටේජ්ද, ස්ක්‍රීන් ද, ‘ළාදළු’,’අහසින් පොළොවට’ වගේ ෆිල්ම්ස් විජේ මල්ලිට මතක් වෙනවා රුක්මණීව නැතිවෙලා තිස්තුන් අවුරුද්දක් ගතවෙන මේ වෙලාවෙ.රුක්මණීට ලිරික්ස් ලියපු ලිස්ට් එක දිහා බැලුවමත් විජේ මල්ලිට හිතුනෙ අපේ රටේ හිටපු හොඳම, රයිටර්ස්ල සෙට් එකකගෙ වචන රුක්මණී සින්ග් කරල තිබුණ කියලයි. නන්දන කීර්ති, චාල්ස් ඩයස්, බෙනඩික් ෆනෑන්ඩු, හර්බට් එම්.සෙනෙවිරත්න, හියුගෝ ෆනෑන්ඩු, සරත් විමලවීර, කරුණාරත්න අබේසේකර, චිත්‍රානන්ද අබේසේකර, විමලදාස පෙරේරා, කේ.ඩී.කේ., චන්ද්‍රරත්න මානවසිංහ, ජෝර්ජ් ලෙස්ලි රණසිංහ, ඔගස්ටස් විනයාගරත්නම්ල වගේ බැටෑලියන් එකක් ලියපු ලිරික්ස් විතරක් නෙවි ප්‍රොෆෙසෝරි සුනිල් ආරියරත්න, ඩොක්ටර් අජන්තා වගේ අයගෙ සින්දුත් සින්ග් කරපු රුක්මණී 1955 දි බෙස්ට් ඇක්ට්‍රස් වෙන්නෙ ‘දිනමිණ’ පාඨකයන්ගෙ වෝට්ස් 16221 අරගෙන.1955 දී ඡන්ද 16000ක් ගන්නව කියන එකෙන්ම රුක්මණීගෙ පොපියුලෑර්ට් එක හිතාගන්න පුළුවන්නේ. 1956 දී ‘ලංකාදීප’ තෝරපු හොඳම නිළිය දීපශිඛා එවෙන්ට් එක ‘කැලෑහඳේ’ මාලිනීගෙ කැරැක්ටර් එකට දිනපු රුක්මණීට බෙස්ට් බෑක්ග්‍රවන්ඩ් සින්ගර් එවෙන්ට් එක ලැබෙන්නෙ 1976 දි. විජේ මල්ලිට මතක විදියට ෆස්ට් ප්‍රසිඩෙන්ෂල් ෆිල්ම් එවෝඩ්ස් වලදි ‘අහසින් පොළවට’ ෆිල්ම් එකේ රුක්මණී සින්ග් කරපු ‘දොයි දොයි දොයිය පුතා’ සෝන්ග් එකට තමයි බෙස්ට් සින්ගර් එවෝඩ් එක ලැබෙන්නෙ. ලේඩීස් කොලේජ් එකේ රුක්මණීගෙ ෆස්ට් මියුසිකල් ප්‍රෝග්‍රෑම් එක තියෙනව කියල කළුපාටින් ස්වර්ණ ගී කියල ගහපු පෝස්ටරේ විජේ මල්ලිට මතකයි. ඒ ස්වර්ණ ගී අහන්න ලක් එකක් අපිට ලැබුණෙ නැති එක ගැන ඔක්තෝබර් මාසෙ වෙනකොට දුකයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av1110309</link>
    <topic>‘කවුරුදෝ අර කවුළුවෙන්’ ගීතය මුලින් ම ගැයුවේ මම!</topic>
    <author>ජෝර්ජ් රොබ්සන් ද සිල්වා</author>
    <content>‘කවුරුදෝ අර කවුළුවෙන්’ ගීතය මුලින් ම ගැයුවේ මම!පණ්ඩිත් ශාන්ති ගීතදේවමහාචාර්ය සනත් නන්දසිරිට පිළිතුරු දෙයිකවුරුදෝ අර කවුළුවෙන් හිනා වී එබිකම් කළේ ඒ හිනාවේ මා වෙළෙන්නද මා වෙළා ගෙන මට තලන්නද ඈ හිනා වෙන්නේ...!(පද - ඩෝල්ටන් අල්විස්)“දැනට අවුරුදු හතළිස් දෙකකට පමණ පෙර මට මතකයි 1969 දී මම මුලින් ම ‘කවුරුදෝ අර කවුළුවෙන්’ ගීතය ගායනා කෙරුවේ ගුවන් විදුලියේ ‘සරල ගී’ වැඩ සටහනකටයි. ඒ කාලයේ දී සරල ගී වැඩසටහන් කළේ සජීවී ලෙසයි. ඩෝල්ටන් අල්විස්ගේ පද රචනයට තනුව නිර්මාණය කරලා මේ ගීතය ගායනා කළේ මමමයි. පසුව ඩෝල්ටන්ම නිෂ්පාදනය කළ ‘පංච මධුර’ වැඩසටහනට සනත් නන්දසිරි මහතා ලවා මේ ගීතය ගායනය කෙරෙව්වේ ද මගේ සංගීත අධ්‍යක්ෂණය යටතේමයි. සනත්ට පසුව මා ‘සරල ගී’ වැඩසටහනකට මේ ගීතය ගැයුවේ යයි ඔහු කරන ප්‍රකාශය වැරැදියි. මුලින් ම මේ ගීතය ගැයුවේ මමයි. සනත් නන්දසිරි ‘පංච මධුර’ වැඩසටහනට මේ ගීතය ගායනා කෙරුවේ මා ‘සරල ගී’ සඳහා ගායනා කළාට පසුවයි.”ප්‍රතිභාපූර්ණ ජ්‍යෙෂ්ඨ සංගීතවේදියකු වන පණ්ඩිත් ශාන්ති ගීතදේව අප සමඟ පිළිසඳරට එක්වෙමින් ඉහත ප්‍රකාශය කළේ පසුගිය 16 වැනිදා ‘රසඳුන’ මඟින් සංගීත් නිපුන් මහාචාර්ය සනත් නන්දසිරි ‘කවුරුදෝ අර කවුළුවෙන්’ ගීතය මුලින් ගායනා කෙරුවේ තමන් යයි කළ සඳහනට පිළිතුරු වශයෙන් ද බැව් පවසමින් ය. සංගීත ක්ෂේත්‍රයේ ශාස්ත්‍රීය කටයුතු උදෙසා වැඩි රුචියක් දක්වන ගීතදේවයන් වසර ගණනාවකට පසු පුවත්පතක් සමඟ කරනු ලබන කතාබහ ද මෙය වන්නේ ය.අපි ‘කවුරුදෝ අර කවුළුවෙන්’ ගීතය පිළිබඳ තවදුරටත් කතා කරමු ද?“සනත් කියන්නේ අමූලික බොරු. මම ගායනය කළාට පසුවයි මේ ගීතය ඔහු ගැයුවේ. ‘පංච මධුර’ නම් වැඩසටහන සඳහා මමමයි සනත්ට මේ ගීතය ගායනා කරන්න පුහුණුවීම් කෙරුවේත්. ඒ වැඩසටහනේ දී ගුවන් විදුලි වාදක මණ්ඩලයේ ගුණපාල පෙරේරා, සෝමසිරි ඉලේසිංහ, එම්.ඩී. පීරිස් වැනි වාදකයින් සංගීතය සැපයීමේදී මට සහාය වූ බවත් මතකයි.”එකම ගීතය දෙදෙනකු ගායනා කළේ ඇයි?“ඒ කාලේ දැන් වාගේ සහෝදර නිර්මාණ ශිල්පීන් අතර නිර්මාණ කොල්ලකෑම් සිදු කෙරුණේ නැහැ. අපි ඉතා සුහදශීලිව ඒ නිර්මාණ ගනුදෙනුව කළා. බහිරවී රාගයෙන් මා නිර්මාණය කළ මේ ගීතයේ තනුව සනත්ට මම පුහුණු කළ හැටි අමතක වෙන්න විදිහක් නැහැ. මොකද සනත් මීට පෙර බොහෝ අවස්ථාවලදී මේ ගීතය මගේ ගීතයක් බව ප්‍රකාශ කරලත් තියෙනවා නොයෙකුත් වැඩසටහන්වල දී පවා.”ගුවන් විදුලියේ ගී තැටි අංකවලින් මුලින් ම මේ ගීතය ගැයුවේ තමන් බව සනත් නන්දසිරි සනාථ කරනවා නේද?“එය සාධාරණ වෙන්නේ කොහොමද? ගුවන් විදුලියේ මුලින් පටිගත කෙරුණු ගීත පසුව තැටි ගත වූ අවස්ථා මෙන් ම පසුව පටිගත කෙරී මුලින් තැටි ගත වූ අවස්ථා ද අප්‍රමාණවත් ඇති විටදී සනත්ගේ තර්කය විහිළුවක්. ගුවන් විදුලිය ගැන දන්නා කිසිවකු එය පිළිගන්නා එකක් නැහැ. තමන්ගේ සගයින්, නෑදෑයින් සහ ගෝල බාලයින් ඉන්නා තැනක තමන්ගේ වාසියට කාරණා උඩුයටිකුරු කරන්න කාට බැරි ද? මේ ගීතය මුලින් ම ගැයුවේ සනත් නොවන බව කවුරු වුණත් දන්නා කරුණක්. සනත්ට ඕන තරම් ගීත තියෙද්දීත් මගේ මේ ගීතය අයිතිකර ගන්න ඕනෑ වී තිබීම ගැන මට තියෙන්නේ පුදුමයක්.”මේ ගීතය ඔබේ යයි කීමට ඔබ සතුව ඇති සාධාරණ සාක්ෂි මොනවාද?“වෙන මුකුත් ම ඕනෑ නැහැ... නේ... ගුවන් විදුලි සංස්ථාව සතුව ඇති වැඩසටහන් පිළිබඳ තොරතුරු සටහන්වලින් ‘කවුරුදෝ අර කවුළුවෙන්’ ගීතය මුලින් ම ගායනා කර ඇත්තේ කවුද යන වගහෙළිදරව් වෙනවා. ‘සරල ගී’ වැඩසටහනින් පසුව ගුවන් විදුලියේ ‘මාසික රැඟුම’ වැනි වැඩසටහන් සහ රූපවාහිනී වැඩසටහන් කිහිපයකමත් මා ගැයූ ගීතය ප්‍රචාරය වී තිබීම තවත් ප්‍රධාන සාක්ෂියක්. ඊළඟට සුනිල් සිරිවර්ධන නිෂ්පාදනය කළ ‘හද බැඳි ගී’ රූපවාහිනී වැඩසටහනේ මා මෙම ගීතය ගායනා කළ වග සටහන් වී තිබීම. තවත් විශේෂ කරුණක් තමා එක්තරා වෙළෙඳ සමාගමක දැන්වීමකට මගෙන් මේ ගීතය ලබා ගැනීම. ප්‍රසිද්ධ දැන්වීමකට එවැනි සමාගමක් අනුන්ගේ ගීතයක් ලබා ගෙන මට මුදල් ගෙවාවිද? එලෙස සිදු වී නම් ඒ අවස්ථාවේ සනත් නිහඬ වී සිටියේ ඇයි?”ගුවන් විදුලියේ නිෂ්පාදනය කළ ගීත ඇල්බමයකත් ඔබේ ගීතය ඇතුළත් වී තිබෙනවා නේද?“ඔව්. එයත් සුවිශේෂ සාධකයක්, මේ ගීතය මගේ ගීතයක් බව සනාථ කිරීමට. ශ්‍රී ලංකා ගුවන් විදුලි සංස්ථාවේ නිෂ්පාදනයක් ලෙස මේ දිනවල පවා වෙළෙඳ පොළේ අලෙවියට තිබෙන ඩෝල්ටන් අල්විස් මියුරු ගී වර්ෂාව ‘සසර වසන තුරු’ නම් ගීත ඇල්බමයෙන් ඇතුළත් වී තිබෙන්නේ මගේ ගීතය මිස සනත් ගැයූ ගීතය නොවේ. ශ්‍රී ලංකා ගුවන් විදුලි සංස්ථාව එහිදී නිවැරදි ව කටයුතු කර තිබෙනවා. සනත්ට පුළුවන් ද එය වැරැදියි කියන්න. බොරු කියලා දිනන්න බැහැ. සනත්ගේ බොරුව මෙයින් ම හෙළිදරව් වෙනවා. ඉතින් තවත් වෙන සාක්ෂි මොකටද? මෙරට සුවහසක් රසික රසිකාවියන් හට සත්‍යය වටහා දීම පිණිස ‘රසඳුන’ ට යෝජනා කරන සනත්ට මුලින් ම තමන් බොරුවෙන් මිදී නිවැරැදි වෙන්නේ නම් මැනවයි මා යෝජනා කරනවා.”යම් හෙයකින් මෙම ගීතය මුලින් ගායනා කළේ සනත් නන්දසිරි බව ඔහු සනාථ කළොත් ඔබට කළ හැක්කේ මොනවාද?“සනත්ට මේ ගීතය මුලින් ගැයුවේ ඔහු කියා සනාථ කිරීමට නොහැකියි. සනත් එසේ කරනවා නම් මා සමඟ ප්‍රසිද්ධියේ මුහුණට මුහුණ සාකච්ඡාවකට එන ලෙස මං ඔහුට අභියෝග කරනවා. කෙසේ හෝ ඔහු මගේ අයිතිය අයුතු ලෙස උදුරා ගන්න තවදුරටත් කටයුතු කරනවා නම් මම ඒ සඳහා නීතිමය පියවර ගන්නවා.”ජෝර්ජ් රොබ්සන් ද සිල්වා ඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av11103010</link>
    <topic>සු.මිගෙන් අහන්න</topic>
    <author/>
    <content>සු.මිගෙන් අහන්නගොඩකවෙල විජිත කුසුම් පද්මපෙරුමප්‍රශ්නය - උතුරු ඉන්දියාවේ භාත්ඛණ්ඩේ සංගීත විද්‍යා පීඨය ‘භාත්ඛණ්ඩේ’ යන නමින් හඳුන්වන්නේ ඇයි?පිළිතුර - එය ආරම්භ කළේ පණ්ඩිත් විෂ්ණු නාරායන් භාත්ඛණ්ඩේ නිසා.  ඇල්පිටියේ සෝමදාස නානායක්කාරප්‍රශ්නය - ලතා - ධර්මදාස යුවළ ගයන ‘හොඳ හොඳම වේය ලොව කිසිම තැනක නැහැ නොහොඳ නරක දිනුවේ’ ගීතය රැගත් චිත්‍රපටය කුමක් ද?පිළිතුර - ‘පේ‍්‍රම තරගය’  ගල්කිස්සේ නදී කරුණාරත්නප්‍රශ්නය - ප්‍රවීණ නළු බැප්ටිස් ප්‍රනාන්දු ගැන තොරතුරු ටිකක් කියන්න?පිළිතුර - ඔහු 181/5 ඇවරියවත්ත පාර, වත්තල ලිපිනයේ පදිංචිව සිටිනවා. ඔහු ගැන ලිපියක් මෑතදී පුවත්පතක පළවී තිබුණා. ඒ අනුව පෙනෙන්නේ ඔහු මේ දිනවල කිසියම් අසරණභාවයකින් යුතුව කල් ගෙවන බවකුයි.  මාතලේ ධර්මා ඒකනායකප්‍රශ්න - සිංහල සිනමාවේ ඔබ දුටු ලස්සනම නිළියන් තිදෙනා කවුද?පිළිතුර - සන්ධ්‍යා කුමාරි, මාලිනි ෆොන්සේකා හා ගීතා කුමාරසිංහ.  උඩුගම්පළ ක්‍රිශාන්ත කරුණාරත්නප්‍රශ්නය - බන්දු සමරසිංහ හා ටෙනිසන් කුරේ අතරින් වඩාත් දක්ෂ විකට නළුවා කවුද?පිළිතුර - ටෙනිසන් කුරේ  උඩුගම්පළ ආර්. එම්. රත්නපාලප්‍රශ්නය - සිංහල දෙබස් කැවු ප්‍රථම විදේශීය චිත්‍රපටය කුමක් ද?පිළිතුර - ‘ගිර්හ ප්‍රවේසම්’ නම්වූ තෙළිගු චිත්‍රපටය. එය ‘මන ප්‍රයත්නය’ නමින් සිංහල දෙබස් කැව්වා.  කුලියපිටියේ පාලිත කන්නන්ගරප්‍රශ්නය - උපුල් ශාන්ත සන්නස්ගල නමින් පාසලක් නම් කිරීම ගැන ඔබේ අදහස කුමක් ද?පිළිතුර - කොච්චර හොඳ දෙයක් ද? ඔහු රටට දක්ෂ සිසු සිසුවියන් මොන තරම් සංඛ්‍යාවක් බිහිකරලා තියෙනව ද?  මතුගම වලගෙදර මංජුලා වැදිසිංහප්‍රශ්නය - නාරද දිසාසේකර ගයන ‘ගමන නොනිමෙයි ලෝකයේ’ ගීතය රචනා කළේ කවුද?පිළිතුර - ශ්‍රී චන්ද්‍රරත්න මානවසිංහ  කොටුගොඩ යාගොඩමුල්ලේ සුනිල් චන්ද්‍රසේකරප්‍රශ්නය - ‘රන්මුතු දූව‘ චිත්‍රපටයේ රෙංගාගේ චරිතය රඟපෑ නළුවා කවුද?පිළිතුර - හෙක්ටර් ඒකනායක  ග්‍රැන්ඩ්පාස් හි විමල් රණසිංහප්‍රශ්නය - මොහිදින් බෙග් ගයන ‘පේ‍්‍රමා ලෝකය නිවී ගියා’ ගීතයේ එක් තැනක ‘මේඝ වලාකුළු දෙස බලනා යාචකයා සේ රැවටීලා’ යන්නෙහි අරුත කුමක් ද?පිළිතුර - එය ‘යාචකයා’ සේ ඇසුණත් නිවැරදි වචනය ‘චාතකයා’ යි. චාතකයා කියන්නේ කෑදැත්තාටයි. මොනතරම් වතුර තිබුණත් කැදැත්තාට එය බොන්න වෙන්නේ ඉඳිකටු තුඩක් පමණ වූ පුංචි උගුරෙන්.  කන්දෙගෙදර කිත්සිරි ගුණසේනප්‍රශ්නය - මහාචාර්ය අමරා රණතුංග ගයන ‘චූටි මගෙ දුව චූටි’ ගීතයේ එක් තැනක ‘පුංචි කාලේ මටත් චූටි කිව්වා අපේ අම්මා. ඒ කියන්නෙ චූටිගෙ ලොකු අම්මා’ යනුවෙන් කියැවෙනවා. එය වැරදි යෙදුමක් නේද? මවගේ මව ආච්චි හෝ අත්තම්මා විය යුතු නොවේ ද? ලොකු අම්මා කියන්නේ මවගේ වැඩිමහල් සොහොයුරියට නේද?පිළිතුර - අමරගේ දුවලා තමන්ගේ ආච්චිට කතා කළේ ලොකු අම්මා කියලා වෙන්න ඇති.මේ සතියේ පහත නම් සඳහන් අයත් ප්‍රශ්න එවා තිබුණා. අම්බලංගොඩ තරුෂි ශානිකා, මතුගම වැලිකලගේ සිරිපාල.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av11103011</link>
    <topic>රසඳුනට 15යි තුන්වැනි පරිච්ඡේදයක කතාව</topic>
    <author>සුනිල් මිහිඳුකුල</author>
    <content>රසඳුනට 15යි තුන්වැනි පරිච්ඡේදයක කතාවජ්‍යෙෂ්ඨ මාධ්‍යවේදී බන්දුල පද්මකුමාර මහතාගේ ප්‍රධාන කර්තෘත්වයෙන් 1994 ඔක්තෝබර් මස 9 වැනිදා ඇරැඹි ‘ඉරිදා ලක්බිම’ පුවත්පත සමඟ ‘රිද්ම’ නමින් ටැබ්ලොයිඩ් අතිරේකයක් නිකුත්වීම මෙරට මුද්‍රිත මාධ්‍යයේ පමණක් නොව ජනප්‍රිය සංස්කෘතියේ ද සුවිශේෂ සංසිද්ධියක් ලෙස නූතන ජනමාධ්‍ය ඉතිහාසයේ ලියැවෙනු ඇත. ‘රිද්ම’ ආරම්භක සංස්කාරක වූයේ එවක ජනප්‍රිය සංස්කෘතිය වෙනුවෙන් මතවාදීමය වශයෙන් පෙනී සිටි පෙරළිකාර කලා විචාරකයකු වූ නිහාල් පීරිස්ය.’රිද්ම’ අනුගමනය කරමින් එවක පැවැති සෑම ඉරිදා පුවත්පතක්ම එවන් සන්දර්භයකින් යුතු ටැබ්ලොයිඩ් අතිරේක පළකරන්නට උත්සුක වූයේය. ඉන් සාක්ෂාත් කළේ මෙම අතිරේකවලට පාඨකයන්ගෙන් ලැබුණ නොමඳ ජනප්‍රසාදත්වයයි. මෙරට දැනට පළවන පැරැණිම ඉරිදා පුවත්පත ලෙස හැඳින්විය හැකි ‘සිළුමිණ’ සමඟ ‘රසඳුන’ නම් වූ ටැබ්ලොයිඩ් අතිරේකය නිකුත් කෙරෙන්නේ එවන් පසුබිමක් මතය.1996 නොවැම්බර් මස 03 වැනි දින ‘සිළුමිණ’ පුවත්පත සමඟ ‘රසඳුන’ මංගල කලාපය දොරට වැඩියේය. ‘රසඳුන’ ආරම්භක සංස්කාරක වූයේ ප්‍රවීණ මාධ්‍යවේදියකු, දක්ෂ ගීත රචකයකු හා සිනමාවේදියකු වූ ධර්මසිරි ගමගේ මහතාය.’රසඳුන’ මංගල කලාපයේ පිටපතක් තවමත් මා සතුව ඇත. මා එය සුරක්ෂිතව තබා ගැනීමට හේතු වන කරුණු අතර එක් සුවිශේෂ කරුණක් වන්නේ එම කලාපයේ මගේද ලිපියක් ඇතුළත්ව තිබීමයි. එය සිනමා නිළි වසන්ති චතුරානි සමඟ කළ සම්මුඛ සාකච්ඡාවක් ඇසුරෙන් සැකසුණු ලිපියකි. ‘තනියම ජීවිතයට මුහුණදීමේ ශක්තිය’ යන මාතෘකාව යටතේ එම ලිපිය එහි 7 වැනි පිටුවේ පළවී තිබිණි.එවක මා සිටියේ ‘දිනමිණ’ පුවත්පතේ උප කතුවරයකු ලෙසය. දිනක් ලේක්හවුස් කොරිඩෝරයේදී මුණගැසුණු ගමගේ මහතා ‘රිද්ම’ වැනි පත්‍රයක් ‘සිළුමිණ’ත් සමග පළකරන බවත් එහි මංගල කලාපයට හොඳ ලිපියක් ලියා දෙන ලෙසත් මට කියා සිටියේය. ලිපියේ හොඳ නරක කෙසේ වෙතත් මා ලියාදුන්නේ ඉහත සඳහන් ලිපියයි.’රසඳුන’ මංගල කලාපයේ මුල් පිටුව සැරසුණේ ද වසන්තිගේ සුන්දර සේයාරුවකිනි. එය ප්‍රියන්ත හෙට්ටිගේ විසින් ගන්නා ලද්දකි. ප්‍රියන්ත ‘රසඳුනේ’ නිල ඡායාරූප ශිල්පියා වූයේය.ධර්මසිරි ගමගේ යුගය ’රසඳුන’ අතිරේකයේ පළමු පරිච්ඡේදය ලෙස හඳුන්වා දෙන්නට මම කැමැත්තෙමි. ගමගේ මහතා සාහිත්‍යධරයකු වූ බැවින් එම යුගයේ දී ’රසඳුන’ වැඩි නැඹුරුවක් දැරුවේ සාහිත්‍ය ලිපිවලට බවත් පැරැණි ’රසඳුන’ කලාප පෙරළා බලන විට පෙනී යයි. දෙනගම සිරිවර්ධනයන් ප්‍රවීණ සාහිත්‍යවේදීන් අළලා ලියූ ලිපි පෙළ, මහාචාර්ය ජේ.බී.දිසානායකයන් ‘නමක් ගැන යමක්’ නමින් ලියූ ලිපිපෙළ, ආචාර්ය ඩබ්ලිව්.ඒ.අබේසිංහයන්ගේ සතියේ සාහිත කොලම යන ලිපි ඊට නිදසුන් සපයයි.තිලක් වසන්ත කුමාර (සෝදුපත් අංශය) අමිල මලවිසූරිය, රත්නා අමරසිංහ, එච්.ඒ.සමරවංශ, (වී.ඩී.ටී.අංශය)වසන්ත කුමාර (සෝදුපත් අංශය) හේමන්ත චන්ද්‍රසේකර (පිටු නිර්මාණ)’රසඳුන’ මංගල කලාපයේ සිටම පළවූ ධර්මසිරි ගමගේ ලියූ ලෝකාන්තයෙන් පහළට පැන්න බ්‍රිටෝ - මොනිකා වෘත්තාන්තය පාඨකයන් අතර ඉතාමත්ම ජනප්‍රිය වූවකි. එම ලිපි පෙළ නම් කෙරුණේ ‘ලෝකාන්තයේ සිදුවූ ප්‍රේමයේ ඛේදාන්තය’ යන ශිර්ෂ පාඨයෙනි. එසේම ගමගේ මහතා ලියූ චාරිකා සටහන් ද පුදුමාකාර ලෙස පාඨක ආකර්ෂණය දිනාගත්තේය. සීගිරි ගල මුදුනේ රැයක් පහන් කළ ආකාරය පිළිබඳව වූ සටහන අදටත් මට චමත්කාරයෙන් යුතුව සිහිපත් කළ හැකිය.ගමගේ මහතාගෙන් පසු ’රසඳුනේ’ දෙවැනි සංස්කාරක වූයේ තවත් ප්‍රවීණ මාධ්‍යවේදියකු වූ රෝහණ වෙත්තසිංහ මහතාය. ගමගේ මහතා සාහිත්‍යයට වැඩි නැඹුරුවක් දැක්වූවා සේම රෝහණ වැඩි ළැදියාවක් දැක්වූයේ සිනමාව කෙරෙහිය. (ඔහු සිනමා ලේඛකයෙක් මෙන්ම චිත්‍රපට තිරකතා රචකයෙක් ද වූයේය) රෝහණ යුගය ’රසඳුනේ’ දෙවැනි පරිච්ඡේදය ලෙස හඳුන්වනු කැමැත්තෙමි. රෝහණ සිනමාවට වැඩි ආශක්ත බවක් ප්‍රකට කළ නිසාම එකල ’රසඳුනේ’ වැඩිවශයෙන්ම පළවූයේ සිනමා ලිපිය.කිසිදු චෝදනාවකින් තොරව ‘සරසවිය’ කර්තෘ ධූරයෙන් නෙරපා දැමුණු මම ඊළගට ‘සිළුමිණ’ පත‍්‍රයේ සම කර්තෘවරයකු ලෙස මාරුවක් ලදිමි. මට ’රසඳුන’ අතිරේකයේ සංස්කාරකත්වය භාරකෙරුණේ 2009 අගෝස්තු මස 7 වැනි දිනය. එය තනිකර ලේක්හවුස් සභාපති, ජ්‍යෙෂ්ඨ මාධ්‍යවේදී බන්දුල පද්මකුමාර මහතාගේ ස්වීය තීරණයක් මත සිදුකෙරුණකි. ඊට කරුණු දෙකක් බලපාන්ට ඇතැයි මම අනුමාන කරමි. එකක් මා සිනමා පුවත්පත් හයක සේවය කොට ලබා ඇති දීර්ඝකාලීන පළපුරුද්දය. අනික මා නිකරුණේ ‘සරසවිය’ කර්තෘ ධූරයෙන් ඉවත් කිරීමෙන් මට සිදුවූ බලවත් අසාධාරණයයි. (එය සිදුකළේ බන්දුල පද්මකුමාර මහතා සභාපති වන්ට පෙරය.)මාද සිනමා ලේඛකයකු බැවින් මගේ සංස්කරණත්වයෙන් පළවන ’රසඳුන’ මටත් නොදැනුවත්වම සිනමා පුවත්පතක ලක්ෂණ දරන්නේ ද යන්න තීරණය කළ යුත්තේ මා නොව පාඨකයන්ය. සිනමාවටම වෙන්වූ පුවත්පතක් (සරසවිය) අප ආයතනයෙන් පළවන බැවින් ’රසඳුන’ තවත් සරසවියක් නොකිරීමට මම සවිඥානිකවම වගබලාගෙන ඇත්තෙමි. උදාහරණ වශයෙන් චිත්‍රපටයක - ටෙලි නාට්‍යයක දර්ශන ඉසව් ආවරණය කෙරෙන විශේෂාංග, චිත්‍රපටවල කතා සාරාංශ ඇසුරෙන් සැකසුණු විශේෂාංග, ඉදිරියට තිරගත වන චිත්‍රපට ටෙලිනාට්‍යවල පුවත් අප පළකරන්නේ නැත. එවැන්නක් පළවුවහොත් පළවන්නේ නොබැරිම තැනකදී පමණි.’රසඳුන’ ඊටම හිමි අනන්‍යතාවයකින් පවත්වාගෙන යෑමට මම හැමවිටම යත්න දරමි. පාඨකයන්ට තවත් ’රිද්මයක්’,’මීවිතක්’ හෝ ‘සඳැල්ලක්’ අවශ්‍ය නැතැයි යන්න අපේ අදහසයි. (ඒවා ඊට හිමි සාර්ථකත්වයකින් පවත්වාගෙන යයි. ඒ අරභයා කිසිදු විවේචනයක් කිරීම සදාචාරාත්මක නැත)’රසඳුන’ අතිරේකයට 14 වැනි වසර පිරුණු අවස්ථාවේ මා සටහන් කළ පරිදිම අපේ මූලික අධ්‍යාශය අපේ පාඨකයන්ට සති අන්තය තුළ කියවීමට අර්ථාන්විත යමක් ලබාදීමයි. ’රසඳුන’ බැලීමට නොව කියවීමට පළ කෙරෙන පත්‍රයක් බව නැවත වතාවක් අවධාරණය කළ මනාය.’රසඳුනේ’ 15 වසරක සාර්ථකත්වය පිටුපස පාර්ශ්ව හතරක් සිටින බව කිවයුතුය. ඒ මෙපරිදිය. (1) ලේක්හවුස් පාලනාධිකාරියේ සහයෝගය. විශේෂයෙන් වර්තමානයේ එහි සභාපති ධූරය දරන ජ්‍යෙෂ්ඨ මාධ්‍යවේදී, මෙරට ඉරිදා පුවත්පත් ටැබ්ලොයිඩ් අතිරේකවල සමකාලීන පුරෝගාමියා බන්දුල පද්මකුමාර මහතාගෙන් ලැබෙන ගුරූපදේශකත්වය (2) ‘සිළුමිණ’ ප්‍රධාන කර්තෘ, ප්‍රවීණ සාහිත්‍යධර කරුණාදාස සූරියආරච්චි මහතාගෙන් ලැබෙන ගුරූපදේශකත්වය හා නිදහස (3) ’රසඳුන’ කර්තෘ මණ්ඩලය ප්‍රමුඛ පරිවාර අංශවලින් (ලිපි පරිගණක අක්ෂරගත කිරීම, සෝදුපත් බැලීම, පිටු සැකසීම, මුද්‍රණ වැනි අංශ) වෙතින් ලැබෙන්නාවූ අප්‍රමාණ සහයෝගය (4) පාඨක ඔබේ ප්‍රතිචාර.පත්තර පළවිය යුත්තේ පාඨකයන් උදෙසාය. එබැවින් ඔවුන්ගේ රුචි අරුචිකම් හඳුනාගැනීමටත් ඒ අනුව පත්‍රයේ සැලසුම් සකස් කිරීමටත් අප වගබලාගත යුතුය. ඔවුන් ආනන්දයෙන් ප්‍රඥාව කරා ගෙන යෑම මාධ්‍යවේදීන් වන අපගේ වගකීම විය යුතු වන අතර එය කළ යුත්තේ බල්ලොත් නොකියවන නීරස පල්හෑලි පළකිරීමෙන් නොවන බව ද අප සිහිතබා ගත යුත්තේය.සුනිල් මිහිඳුකුල’රසඳුන’ සංස්කාරක සිළුමිණ’ සම කර්තෘරසඳුන කර්තෘ මණ්ඩලයගාමිණී සුසන්ත, චිත්‍ර ශිල්පී හර්ෂ ගුණවර්ධන, ශාන්ත සිල්වා (පිටු නිර්මාණ), ටානියා මෝසස්, කේ.ඩී.විජයසිරි (සහායක), නිර්මාණ සැලසුම් කර්තෘ බන්දුල ජිනේන්ද්‍රසිංහ, චන්ද්‍ර ශ්‍රී සෝමසිරි, ‘රසඳුන’ සංස්කාරක, ‘සිළුමිණ’ සම කර්තෘ සුනිල් මිහිඳුකුල, වසන්ත ජයසිංහ ආරච්චිගේ, ‘සිළුමිණ’ ප්‍රධාන කර්තෘ කරුණාදාස සූරියආරච්චි මහතා, ගාමිණී ගුණතිලක (පිටු නිර්මාණ) ‘රසඳුන’ නියෝජ්‍ය කර්තෘ ඉඳුනිල් වීරරත්න, ආරියරත්න පෙරේරා (සහායක), ඉනෝකා පෙරේරා බණ්ඩාර, ප්‍රියන්ත ජයලත් (පිටු නිර්මාණ), තුෂාරි වික්‍රමසිංහ.ඡායාරූප -ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av11103012</link>
    <topic>රසඳුනට 15යි කලාකරුවන්ගේ සුබ පැතුම්</topic>
    <author>තුෂාරි වික්‍රමසිංහ</author>
    <content>රසඳුනට 15යි කලාකරුවන්ගේ සුබ පැතුම්මාලනී ෆොන්සේකා’සිළුමිණ’ සමඟ එන ’රසඳුන’ අතිරේකය කලාශිල්පීන් වන අපිට ඉතාම කිට්ටුවන්තයි. මේ වසර පහළොවට එය ඉතාම කිට්ටු වුණා. ළෙන්ගතු වුණා අපට. අපි හැමදාමත් පුරුදු වෙලා ඉන්නේ ‘සිළුමිණ’ සමඟ එන මේ රසබර පුංචි අතිරේකය මුලින්ම කියවන්න. ඇත්තටම ඒ පුරුද්ද ඇතිවුණේ ’රසඳුන’ අතිරේකය ඉතාම හොඳින් හරවත්ව කරන නිසා. පාඨකයන් හා කලාව, කලාකරුවන් සමඟ මේ පවතින සුහදත්වය ආරක්ෂා කරගෙන ඉදිරියටත් ‘රසඳුන’ට දිගු ගමනක් යන්නට හැකිවේවා කියලා හදවතින්ම මම සුබ පතනවා.ජී.ඩී.එල්.පෙරේරා‘සිළුමිණ’ පුවත්පත සමඟ තිළිණ වන රසඳුන පාඨකයින්ට විවිධ වූ තොරතුරු ලබාදෙනවා. විශේෂයෙන්ම පාඨකයිනට හා කලාකරුවන්ට සිනමාව, සංගීතය, නර්තනය සහ අනෙක් තොරතුරු ඇතුළු විවිධ දේ ලබා දෙන්නට වෙන්කොටම ඇති අතිරේකයක් ලෙස මම දකිනවා. එය ‘සිළුමිණ’ පුවත්පතේ අතිරේකයක් වුණත් සතිපතා නිකුත්වන කලා පුවත්පතකින් සිදුකෙරෙන සේවය හා සමාන සේවයක් කලා ක්‍ෂේත්‍රයට ‘රසඳුන’ ඔස්සේ සිදුවෙන බව කියන්නට පුළුවන්.නළු නිළි විස්තර පමණක්ම නෙවෙයි ශාස්ත්‍රීය වශයෙන් ද විවිධ විෂයන් ඇතුළු ලිපි අදහස් උදහස් ජනප්‍රිය ප්‍රබුද්ධ රසිකයන් යන දෙපාර්ශවයටම කියවා රසවිඳිය හැකි දැනුම ලැබිය හැකි දේ මේ පුවත්පත තුළ අන්තර්ගතයි. එනිසාම ‘රසඳුන’ තව තවත් වැඩි දියුණු වේවා කියා මම ප්‍රාර්ථනා කරනවා.එඩ්වඩ් – චරිතා‘සිළුමිණ’ පුවත්පතේ කලා අතිරේකය ‘රසඳුන’ පවුලේ පත්තරයක් වගේ අපිට හුඟාක් ළඟයි. එය පවුලේ හැමෝටම කියවා රසවිඳීන්න පුළුවන්. පුවත්පත් කලාවේ සදාචාරාත්මක බව රැකගෙන වසර පහළොවක් පුරා කලාවේ විවිධ ඉසව් ගැනත් කලා නිර්මාණ අගය කරමින් අගනා කාර්යයක නියැළුණා.කලාකරුවන් වශයෙන් අපිටත් ශක්තියක් වුණා. ඒ තුළ අපේකමත් අපි හැමදාමත් දුටුවා. වසර පහළොවක් පුරා කලාකරුවන්ටත් පොදුවේ පාඨකයන්ටත් සාධාරණයක් ඉටු කළ ‘රසඳුන’ පිවිස සිටින නව යොවුන් වියෙන් තව තවත් ඉදිරියට ගිහින් කලාටත් වඩා ඉදිරියට හොඳ සේවයක් කරන්නට ශක්තිය ලැබේවා කියා අපි ප්‍රාර්ථනා කරනවා.ශ්‍රියානි අමරසේනඇත්තටම අවුරුදු 15කින් වැඩිවියට පැමිණි ’රසඳුන’ට රසඳුන කියන නාමය හරියටම ගැළපෙන නමක් කියලා මට හිතෙනවා. ‘සිළුමිණ’ ප්‍රධාන පුවත්පත සමඟ තිළිණ වෙන මේ ලස්සන මනමාලිය හරිම සුන්දරයි. කාලෝචිතයි. විවිධ විෂය පරාස ඔස්සේ කලාවට රසඳුනක්ම වෙනවා කියලා කියන්න පුළුවන්.ඉරිදාට ලැබෙන පුවත්පත් අතුරින් ‘රසඳුන’ ඉස්සරලම කියවලා ඉන්පසු අනෙක් පුවත්පත් කියවන්න තමයි මම පුරුදු වෙලා ඉන්නේ. හරබර සරල හැමදේම මෙහි අන්තර්ගතයි. ජනතාවගේ විශේෂ අවධානයට පාත්‍ර වූ ගෞරවයට යොමු වූ ‘රසඳුන’ තවත් දීර්ඝ කාලයක් වැජඹේවා කියා මම පතනවා.රෝහණ වීරසිංහ‘සිළුමිණ’ පුවත්පත අපේ රටේ තිබෙන පැරණිම, පාඨක ජනතාව ඉතා ඉහළින්ම පිළිගත්ත පුවත්පත. එය මුල් කාලයේ දී එක් කලා පිටුවකින් පමණක් සැරසුනත් පසුකලෙක කලාව වෙනුවෙන් කලාකරුවන් සහ විවිධ විෂයන් වෙනුවෙන් ටැබ්ලොයිඩ් අතිරේකයක් ලෙස ‘රසඳුන’ නිකුත් කිරීම කලාකරුවන්ට පාඨක ජනතාවට සිදුවූ විශාල පිටිවහලක් ලෙසයි මම දකින්නේ.පහළොස් වසරක් පුරා සියලු කලාකරුවන්ට සාධාරණ අයුරින් සලකමින් සමබරව (සමහර පුවත්පත්වල හැමදාම කොටසක් ගැන පමණයි ලියන්නේ) ජාතික මෙහෙවරක යෙදෙන්නට ‘රසඳුන’ සමත් වෙලා තිබෙනවා. ‘රසඳුන’ පැමිණි පහළොස් වසරක ගමන් මඟ තවදුරටත් ඉදිරියට යන්නට මගේ උණුසුම් සුබපැතුම් පිරිනමනවා.මහාචාර්ය සුනිල් ආරියරත්නසතිපතා පුවත්පත් සමඟ නිකුත්වන කලා ප්‍රකාශන අතර ‘රසඳුන’ විශිෂ්ට ස්ථානයක පවතින බව මගේ විශ්වාසයයි. එය කලාකරුවන් රසිකයින්ට පමණක් නොව පොදු පාඨකයාටත් විෂය වන කරුණුවලින් යුක්තයි. එමෙන්ම කලා ලෝකයේ කාලීන උණුසුම් මාතෘකා සම්බන්ධයෙන් ‘රසඳුන’ අනුගමනය කරන්නේ උපේක්ෂාශීලී පිළිවෙතක්. රූ රටා නිමැවුම් සුන්දරයි. අන්තර්ගතය අරුත් බරයි. විශේෂයෙන් සඳහන් කළ යුත්තේ සුනිල් මිහිඳුකුලගේ සංස්කාරකත්වය යටතේ එය මෙතෙක් නොආ දීර්ඝ ගමනක් ඉදිරියට පැමිණි බවයි.ජයසේකර අපොන්සු‘රසඳුන’ කියන්නේ ඇත්තටම පාඨකයන් වන අපට රස අඳුනක්ම තමයි. මේ රස අඳුනෙන් ඉතාම බුද්ධිමත් වගේම රසවත් තොරතුරු දැනගන්න පුළුවන්. මෙය පාඨකයන් රවට්ටන්නට දෙන අඳුනක් නොවේ.පාඨකයා බුද්ධියෙන් මන්මත් කරවන්නට ලියන රස අඳුනක්. සිනමාව වේදිකාව ඇතුළු විවිධ විෂයයන් ගැන ලස්සනට ප්‍රකාශ කරන ‘රසඳුන’ට මම සුබ පතනවා. තව අවුරුදු සියයක් එහාට යන්නට ‘රසඳුන’ට හැකිවේවා!ලේකම්ජනමාධ්‍ය හා ප්‍රවෘත්ති අමාත්‍යාංශයසිළුමිණ සති අන්ත පුවත්පත සමඟ පිරිනැමෙන “රසඳුන” අතිරේකයට 15 වසරක් පිරීම අප රටේ මුද්‍රිත මාධ්‍ය ක්ෂේත්‍රයේ වැදගත් අවස්ථාවක් ලෙස සැලකිය හැකියි. පාඨක ප්‍රජාවට දැනුම, අවබෝධය මෙන් ම විවිධ විෂයයන් පිළිබඳ රසවත් තොරතුරු රැසක් සැම රසඳුන අතිරේකයකම ඇතුළත් වීම සතුටට කරුණකි. මෙම පුවත්පතෙහි ආරම්භක කර්තෘ ප්‍රවීණ මාධ්‍යවේදී ධර්මසිරි ගමගේ සූරීන් රසඳුනටම අනන්‍ය වූ අර්ථවත් සම්ප්‍රදායක් මුල සිටම ගොඩනඟා තිබුණු බව කෘතවේදීව මතක් කළ යුතුයි.ඊට පසු පත්වූ සංස්කාරකවරුන් ද වත්මන් සංස්කාරක සුනිල් මිහිඳුකුල ද එය තවදුරටත් වර්ධනය කරමින් පවත්වාගෙන යාම අපි අගය කරමු. රසඳුන හුදෙක් සිනමා පත්‍රයක් හෝ පුවත්පතක සාහිත්‍ය හා ශාස්ත්‍රීය අතිරේකයක් හෝ නොව එම විෂය ක්ෂේත්‍රයන්ගෙන් අනුප්‍රාණය ලබන ස්වාධීන ටැබ්ලොයිඩ් පුවත්පතක් බව මේ වන විට තහවුරු වී ඇත. මෙහි ප්‍රමාණාත්මක මෙන්ම ගුණාත්මක අගය ද තවදුරටත් වැඩි දියුණු කරගැනීම වත්මන් කාර්ය මණ්ඩලයේ වගකීමයි. ‘රසඳුන’ පාඨක මනදොළ සපුරන රස අහරක් වේවා!ගීතා කුමාරසිංහ‘සිළුමිණ’ කියන්නේ ඉතාම ජනප්‍රිය ජාතික පුවත්පත. ‘සිළුමිණ’ පුවත්පතේ අතිරේකය ‘රසඳුන’. එය වචනයේ පරිසමාප්ත අර්ථයෙන්ම ‘රසඳුන’ක් කිව්වොත් එය නිවැරැදියි. සකල කලාව, විවිධ විෂය පරාස ගැන කියවන්න රසවිඳින්න ‘රසඳුන’ අතිරේකය අපි කාටත් හුඟාක් වැදගත් වෙනවා. ‘රසඳුන’ට වෙනමම පාඨක පිරිසක් සිටිනවා. කලාවට විශේෂ සේවයක් කරන මටත් හුඟාක් ළෙන්ගතු මමත් හුඟක් ළෙන්ගතු ‘රසඳුන’ චිරාත් කාලයක් වැජඹේවා කියා මම සුබ පතනවා.සනත් ගුණතිලකපත්තරවලට අතිරේක සම්බන්ධ කරගන්නේ පාඨක පිරිස වැඩිකර ගැනීම සහ පුවත්පතේ ජනප්‍රියත්වය වැඩිකර ගැනීම මූලික අරමුණ කරගෙන යන්න මගේ මතයයි. මේ මතයට පුවත්පත් ආයතන එකඟ නොවිය හැකි වුවත් අතිරේක තුළින් විටින් විට දෙනු ලබන විශේෂ ලිපි, ඡායාරූප නිසා පුවත්පත පාඨකයන් වෙත යැවීම පහසු කරුණක් යැයි මා විශ්වාස කරමි. නමුත් ‘රසඳුනේ’ ඇති විශේෂත්වය නම්, එය මොන අරමුණකින් පටන්ගත්තත් වැඩිපුර පාඨක පිරිසකගේ අවධානය සහ කැමැත්ත දිනාගැනීම මුල සිටම ‘රසඳුන’ට තිබූ හැකියාවයි.එවැනි සුවිශේෂ ආවේණික ගුණයක් උත්පත්තියෙන්ම රසඳුනට හිමිවූයේ එහි මුල් පීතෘවරයා වූ ධර්මසිරි ගමගේ නමැති ශ්‍රේෂ්ඨයා නිසා යැයි මට සිතේ. එතුමා විසින් පටන්ගත් ඒ හරබර කලාපය නොනැසී නොනවත්වා පවත්වාගෙන යාමට රෝහණ වෙත්තසිංහ සහ වර්තමානයේ සුනිල් මිහිඳුකුල දක්වා උනන්දුව සහ කැපවීම ප්‍රසංසාත්මකය. වර්තමානයේ රසඳුන එහි ඇති විශේෂිත වූ, විවිධාකාර වූ මාතෘකා ඔස්සේ ගමන් ගන්නා අතිරේකයක් බැවින් එය සිනමාවට කලාවට හිතැති සතිපතා අතිරේකයක් ලෙස ද කලා ක්‍ෂේත්‍රය තුළ සාකච්ඡාවට භාජනය වේ.මා මෙලෙස ප්‍රකාශ කිරීම වර්තමාන ‘රසඳුනේ’ කතුතුමා ඇතුළු කර්තෘ මණ්ඩලය හිතවතුන් නිසා යැයි කෙනෙකුට කුකුසක් ඇතිවිය හැක. නමුත් ඉතා අපක්ෂපාතීව කියවන රසවිඳින පාඨකයකුට ‘රසඳුන’ තුළ ඇති විවිධාත්මක උපහාසාත්මක, ගුණාත්මක එමෙන්ම සමහර විට ආන්දෝලනාත්මක ලිපි තුළ සති අන්තය ප්‍රඥාවෙන් සහ ආනන්දයෙන් ගතකිරීමට හැකි අවස්ථාවක් ලබා දෙන බව මගේ අදහසයි. ‘රසඳුන’ තවදුරටත් හුදී පාඨක ජනතාවට කලා ලොවට අප සැමට රසඳුනක්ම වේවායි පතමි.රවීන්ද්‍ර රන්දෙණියජාතික පුවත්පතක් වන ‘සිළුමිණ’ සමඟ පිරිනමන රසඳුන අතිරේකයට වසර 15ක් පිරීම වෙනුවෙන් මෙලෙස සුබ පැතුම් පිරිනැමීමට හැකිවීම ගැන ඇත්තටම මම සතුටු වෙනවා. විශේෂයෙන්ම මෙවැනි අතිරේකයක් ජාතිත පුවත්පතක් සමඟ අඛණ්ඩව වසර පහළොවක් පළවුණා කියන දෙයින්ම ‘රසඳුන’ අතිරේකයේ ප්‍රමිතියේ ඉහළත්වය පිළිබඳ සිතාගන්නට පුළුවන්. බොහෝ වෙලාවට අපි ‘සිළුමිණ’ පුවත්පත අතට ගත්තහම, පුරුද්දක් විදිහට ඉස්සරෝම අපේ අත යන්නේ ‘රසඳුන’ අතිරේකයට.‘රසඳුන’ හැමදාමත් ආකර්ෂණීය කවරයකින් සැරසෙනවා. විවේකීව ගතකරන දවසට විවිධ විෂයන් ගැන සැහැල්ලුවෙන් කියවන්න ‘රසඳුන’ කදිමයි. සාමාන්‍යයෙන් ‘සිළුමිණ’ පුවත්පත කියන්නේ හරබර ලිපි, විචාර, ගැඹුරු සාරගර්භ ලිපි තිබෙන පුවත්පතක්. ඒ හා තිළිණ වෙන ‘රසඳුන’ විශේෂයෙන් සරලව සැහැල්ලුව කලා කටයුතු, කලා ශිල්පීන් සහ බොහෝ තොරතුරු ඉතා රසවත්ව ලියැවී තිබෙනවා. අවුරුදු පහළොවක් සපුරන ‘රසඳුන’ට තවත් බොහෝ කලක් තම මාධ්‍ය මෙහෙවරේ යෙදෙන්නට හැකිවේවායි මම සුබ පතනවා.දයාවංශ ජයකොඩිමට අකුරු කියවන්නට පුළුවන් වූදා පටන් මම හැමදාමත් ‘සිළුමිණ’ කියවනවා. ‘සිළුමිණ’ සුරතට ගත්තහම එයින් මම මුලින්ම කියවන්නේ ‘රසඳුන’යි. මොකද ‘රසඳුනේ’ සාහිත්‍ය කලාවට වැඩි ඉඩක් වෙන්කොට තිබෙනවා. ඒ ඔස්සේ පාඨක සිත් ඇද බැඳ ගන්නට ‘රසඳුන’ සමත් වෙලා තිබෙනවා. අවුරුදු 15ක් තිස්සේ නිකුත්වන ‘රසඳුන’ට තව තවත් දියුණු වන්නට පවත්වාගෙන යන්නට හැකිවේවා කියා මම ප්‍රාර්ථනා කරනවා.උපුල් ශාන්ත සන්නස්ගල‘රසඳුන’ වැනි අතිරේකයකින් බලාපොරොත්තු වන්නේ විවිධ කලා ක්‍ෂේත්‍රවල නියැළුණු කලාකරුවන් සහ විවිධ කලා ඉසව් පිළිබඳ පාඨකයා දැනුම්වත් කිරීමයි. එය ඕපාදූපවලින් ඔබ්බට ගිය ඥාන සම්පාදනයක් විය යුතුයි. ලංකාවේ පළවෙන මෙවැනි ටැබ්ලොයිඩ් අතිරේක අතරින් ‘රසඳුන’ අධිනිශ්චය වන්නේ මෙම කාර්ය ඔවුන් මනාව වටහාගෙන ඇති නිසාය.පෞද්ගලික හිතවත්කම් සහ එකම කලාකරුවන් පිරිසකගේ න්‍යාය පත්‍රවලට වැඩකරනවා වෙනුවට බහුවිධ ක්‍ෂේත්‍රයන්හි නියැලෙන විවිධ පුද්ගලයින්ට දේශපාලනික සහ මතවාදී පටු චේතනාවන්ගෙන් තොරව ඉඩ ප්‍රස්ථාව ලබාදීම ‘රසඳුන’ පහළොස් වසරක් තිස්සේ ඉටුකළ සුවිශේෂී කාර්යභාරයකි. එය මෙතැනින් ඔබ්බට ද රැකගනු ඇතැයි යන අපේක්ෂාවෙන් ‘රසඳුන’ට වසර 15ක් පිරීම නිමිත්තෙන් මම සුබපැතුම් එක්කරමි.අර්ජුන කමලනාත්‘රසඳුන’ අවුරුදු පහළොවක් සපිරීම වෙනුවෙන් මම මගේ සුබපැතුම් පිරිනමන්නේ හදපිරි සතුටින්. ඇත්තටම රසඳුන සියලුම කලාකරුවන්ට එක හා සමානව පිල් නොබෙදී සේවය කරන පුවත්පතක්. ‘සිළුමිණ’ ප්‍රධාන පුවත්පත සමඟ තිළිණ වෙන ‘රසඳුන’ හැමදාමත් හොඳ දේ අගය කළා. කලාවේ වේවා රටේ තොටේ රසවත් තොරතුරු අගයකරමින් හැමදෙනාටම උදව් කළා. මේ අවුරුදු පහළොවට ‘රසඳුන’ කර ඇති සේවය සුළු පටු නැහැ. තවත් අවුරුදු සිය ගණනක් මේ දේ සිදුකරන්නට ‘රසඳුන’ නමැති අගනා පත්තරයට ධෛර්යය ශක්තිය ලැබේවා.ලක්ෂ්මන් හුළුගල්ලේ‘සිළුමිණ’ ජාතික පුවත්පතේ අතිරේකය වන ‘රසඳුන’ පුවත්පත මම හැම ඉරිදාවකම නොවරදවාම කියවන පුවත්පතක්. කලාව සහ විනෝදාස්වාදය, ශාස්ත්‍රීය කියන තුන් අංශයන්ගෙන් ම පරිපූර්ණව ‘රසඳුන’ සැකසෙන බව කිව යුතුයි. සෑම ජාතික පුවත්පතක් සමඟ ම මේ වගේ පුවත්පත් අතිරේක නිකුත් වුවත් ඒ සියල්ලට වඩා ‘රසඳුන’ අතිරේකයේ අගය කලාත්මකව මෙන් ම ශාස්ත්‍රීය වශයෙනුත් ඉදිරියෙන් ඉන්නවා කියා මම හිතනවා. එහි වර්ධනයක් මිසක් අඩුවීමක් මම දකින්නේ නැහැ.ඒ වගේ ම අනෙක් පුවත්පත්වල දක්නට නොමැති විශේෂාංග එනම් ප්‍රබුද්ධ පුද්ගලයන්ගේ දැනුම, පළපුරුද්ද මත ලියවෙන කියවෙන විශේෂාංග රැසක් මෙහි අන්තර්ගත ය. මම හැමදාමත් ‘රසඳුන’ අගය කරනවා. ‘රසඳුනේ’ පාඨකයෙක් විදිහට මම හැමදාමත් ‘රසඳුන’ සමඟ ඉන්නවා. ‘රසඳුන’ ඔස්සේ ගෙනෙන හර බර ලිපිවලින් හුඟාක් දේවල් අපි ඉගෙන ගත්තා. හැමදාමත් අපි ඉගෙන ගන්නවා. වසර පහළොවක් සපුරන ‘රසඳුන’ ට තවත් දීර්ඝ කාලයක් මාධ්‍ය මෙහෙවරේ නියැලෙන්නට හැකිවේවා කියා මා ප්‍රාර්ථනා කරනවා.උපුල් ජයසිංහඇත්තටම පෞද්ගලිකව ‘සිළුමිණ’ පුවත්පත ගත්තහම අපේ ගෙදර අය මුලින් ම කියවන්නේ ‘රසඳුන’. මගේ බිරිඳ දරුවන් පොරකන්නෙ ඉස්සරෝම ‘රසඳුන’ අතිරේකය කියවන්නයි. විශේෂ ඇල්මක්, බැදියාවක් හැමදාමත් ‘රසඳුන’ සමඟ එදා ඉඳන් ම අපේ සිත් තුළ තිබුණා. ඒත් මම මෑතක සිට සුවිශේෂී දෙයක් ‘රසඳුන’ තුළින් දකිනවා.ඒ තමයි සමාජයේ නිරන්තර කතා බහට ලක්වෙන මාතෘකා ගැන බොහෝ විට ‘රසඳුනේ’ ලියැවෙනවා. මේ සඳහා ඉතාම අපක්ෂපාතීව ක්ෂේත්‍රයේ අයගේත් පිට අයගේත් රසික ජනතාවගේත් අදහස් මනා ලෙස සම සේ ඉදිරිපත් වෙනවා. සමහර වෙලාවට ‘රසඳුන’ හරියට වෙනමම පත්තරයක් කියලයි මට හැඟෙන්නේ. කොහොම නමුත් මේ ආකාරයට ‘රසඳුන’ තව තවත් දීර්ඝ කාලයක් පුවත්පත් කලාව තුළ බැබළෙන්න කියා මම සුබ පතනවා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av11103013</link>
    <topic>‘රණවිරු රියල් ස්ටාර්’ මෙවරත් රසවත් සංගීතමය අත්දැකීමක් වේවි</topic>
    <author>ගාමිණී සුසන්ත</author>
    <content>‘රණවිරු රියල් ස්ටාර්’ මෙවරත් රසවත් සංගීතමය අත්දැකීමක් වේවිජාතික රූපවාහිනියේ අධ්‍යක්ෂ ජනරාල්දේවප්‍රිය අබේසිංහ‘රණවිරු රියල් ස්ටාර්’ දෙවැනි අදියරට ද මාධ්‍ය දායකත්වය ලබාදෙමින් එම වැඩසටහන විකාශය කරන්නේ ද ජාතික රූපවාහිනියයි. ‘රණවිරු රියල් ස්ටාර්’ පළමු වැඩසටහන ජාතික රූපවාහිනියෙන් විකාශය වූ ඉතා සුවිශේෂී වැඩසටහනක් වූ බව නොරහසකි. ඊට උදක් ම බලපෑවේ එවකට ජාතික රූපවාහිනී සේවයේ සභාපතිවරයාව සිටි අධිනීතිඥ සරත් කෝන්ගහගේ මහතාගේ සිට සියලුම සේවකයින් දැක්වූ දැඩි කැපවීම ය.පසුගිය 21 වැනිදා විකාශය වීම ඇරඹුණු ‘රණවිරු රියල් ස්ටාර්’ දෙවැනි අදියර ද විකාශය කරනු ලබන්නේ ජාතික රූපවාහිනිය විසිනි. ඒ සඳහා ජාතික රූපවාහිනිය කෙබඳු දායකත්වයක් ද දක්වන්නේ යන්න සොයා බැලීමට අපි ජාතික රූපවාහිනියේ අධ්‍යක්ෂ ජනරාල් දේවප්‍රිය අබේසිංහ මහතා ඇමැතුවෙමු.රණවිරු රියල් ස්ටාර් වැඩසටහනේ දෙවැනි පියවරට ජාතික රූපවාහිනිය සූදානම් වුණේ කෙසේද?‘රණවිරු රියල් ස්ටාර්’ වැඩසටහන පසුගිය කාලේ විකාශය වුණු ජනප්‍රියම රියැලිටි වැඩසටහන බවට පත් වුණා. ‘පළමු පියවර ඉතාම සාර්ථකව නිමා වුණා. ඒ නිසයි දෙවැනි පියවරටත් අපි සාර්ථකව මුහුණ දෙන්න ඉදිරිපත් වුණේ. පසුගිය 21 වැනිදා දෙවැනි පියවරේ මූලික තරග විකාශය වීම ජාතික රූපවාහිනි ආරම්භ කළා. පසුගිය දවස්වල දිවයින පුරා තිබෙන නාවික, යුද, ගුවන් හමුදා කඳවුරුවල මූලික කටහඬ පරීක්ෂණ පැවැත්වුණා. ඒවායින් තෝරාගත් පිරිසක් තමයි රූපවාහිනි වැඩසටහනට ඉදිරිපත් වෙන්නේ.මෙම වැඩසටහනේ පළමු පියවර සාර්ථකයි කියා ඔබ සිතනවා ද?කියන්න සතුටුයි. ‘රණවිරු රියල් ස්ටාර්’ පළමු පියවර සියයට සීයක් ම සාර්ථක වුණා. ඒ බව අපට ප්‍රේක්ෂකයන්ගෙන් ලැබුණු ප්‍රතිචාර වලින් වාගේම ‘රේටින්ස්’ වලින් ඉහළින් ම තිබුණු රියැලිටි වැඩසටහන තමයි ‘රණවිරු රියල් ස්ටාර්’ වැඩසටහන. අවසන් මහා තරගය පැවැත්වුණු වේලාවේ ජාතික නාළිකාවෙන් මුළු රටම මෙම වැඩසටහන නැරඹූ බවට සාධක අපට ලැබුණා. එයින් අපට පැහැදිලි වුණා මේ වනවිට ලංකාවේ සියලු නාළිකා ඉදිරිපත් කළ ජනප්‍රියම රියැලිටි වැඩසටහන ‘රණවිරු රියල් ස්ටාර්’ බව.මෙම දෙවැනි පියවර රූපවාහිනියෙන් ඉදිරිපත් කරනවිට අලුත් අත්හදා බැලීම් කරන්න හිතාගෙන ඉන්නවද?‘රණවිරු රියල් ස්ටාර්’ දෙවැනි පියවරේ දී නිෂ්පාදන අංශයෙන් විශාල වෙනස්කම් කරන්න බලාපොරොත්තුවක් නෑ. නමුත් නවීනතම තාක්ෂණය භාවිතා කරමින් පැහැදිලි හඬත්, පැහැදිලි රුවත් රූපවාහිනි ප්‍රේක්ෂකයින් වෙත ලබා දෙන්න උපරිම දායකත්වය ජාතික රූපවාහිනිය හැටියට අපි ලබාදෙනව. ඒ වගේ ම පුංචි පුංචි අත්හදා බැලීම් කීපයක් කරන්නත් බලාපොරොත්තු වෙනවා. මෙවර රණවිරු රියල් ස්ටාර් වැඩසටහන අවසන් මහා තරගය ප්‍රේක්ෂකයින්ට අලුත්ම අත්දැකීමක් වේවි.රූපවාහිනි වැඩසටහන ඉදිරිපත් කිරීමට තෝරාගෙන ඇති පිරිස කවුද?මූලික වටයේ නිවේදක කටයුතු ජාතික රූපවාහිනියේ නිවේදක නිවේදිකාවන් විසින් බොහෝ දුරට සිදු කරනු ලබනවා. අවසන් වටයේ තරග ඉදිරිපත් කිරීමට වෙනත් පිරිසක් තෝරා ගන්න ඉඩ තිබෙනවා. මෙහිදී නිවේදක නිවේදිකාවන් තෝරා ගැනීමේදී ජාතික රූපවාහිනිය, ආරක්ෂක අමාත්‍යාංශය, ඩයලොග් ආයතනය යන ආයතන තුනම සාකච්ඡා කිරීමෙන් අනතුරුවයි සම්මුතියකට පැමිණියේ.ඔබ වැඩසටහන සඳහා ජාතික රූපවාහිනියෙන් කාලය වෙන් කර තිබෙන්නේ කෙසේද?පසුගිය 21 වැනිදා සිට සෑම සිකුරාදා දිනකම සහ සෙනසුරාදා දිනකම රාත්‍රි 9.00 සිට මධ්‍යම රාත්‍රි 12.00 දක්වා ගුවන් කාලය ‘රණවිරු රියල් ස්ටාර්’ වැඩසටහනට වෙන් කරල තියෙනව... ඒ අවස්ථාවේ විකාශය වීමට නියමිත සියලුම වැඩසටහන්වල විකාශන වේලාවන් වෙනස් කරල තිබෙනව. විශේෂයෙන් ම සිකුරාදා සෙනසුරාදා මෙම කාලය තුළ විකාශය වන ලොතරැයි දිනුම් ඇදීම් ‘චැනල් අයි’ නාලිකාවෙන් විකාශය කරන්න බලාපොරොත්තු වෙනවා.රූපවාහිනි කාර්ය මණ්ඩලයෙන් කෙබඳු සහනයක් ද මේ සඳහා ලැබෙන්නෙ?වත්මන් රූපවාහිනි සභාපති මොහාන් සමරනායක මහතාගේ සිට පහළම සේවකයා දක්වා සියලුම දෙනා විශාල කැපවීමකින් ‘රණවිරු රියල් ස්ටාර්’ වැඩසටහනට දායකත්වය ලබාදෙනවා. ඒක තමයි අපිට තිබෙන ලොකුම ශක්තිය. පසුගිය පළමු පියවරේ එම වැඩසටහන තුළ කිසියම් හෝ සුළු අඩුපාඩුවක් හෝ ජාතික රූපවාහිනිය පැත්තෙන් සිදුවුණා නම් ඒ සියලුම අඩුපාඩු හදාගෙන ඉතාම හොඳ රසවත් සංගීතමය රියැලිටි අත්දැකීමක් රූපවාහිනි ප්‍රේක්ෂකයින්ට ලබා දීමේ අරමුණ පෙරදැරිවයි මෙවර වැඩසටහන අප ඉදිරිපත් කරන්නේ. පසුගිය වතාවේ වගේ ම මෙවරත් මේ වැඩසටහනට මූල්‍යමය දායකත්වය ලබාදෙන්නේ ඩයලොග් දුරකතන සමාගමයි.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av11103014</link>
    <topic>පුවත්</topic>
    <author/>
    <content>පුවත්‘සිංහාවලෝකනය’ චිත්‍රපටය උදෙසා දායකත්වය ලබා දුන් සියලු රංග ශිල්පීන්ට, තාක්ෂණික ශිල්පීන්ට, මාධ්‍යවේදීනට හා අනුග්‍රාහකයිනට ඇගයීම් සම්මාන උලෙළක් පසුගිය දා කොළඹ ජාතික චිත්‍රපට සංස්ථා සිනමා ශාලාවේදී පවත්වනු ලැබීය. මේ එහිදී අධ්‍යක්ෂ සුනෙත් මාලිංග ලොකුහේවා, ජනමාධ්‍ය ඇමැති කෙහෙළිය රඹුක්වැල්ල මහතා අතින් සම්මාන ලබමින්.ඉන්ටර් ඇක්ට් ආර්ට් රංග කලා ආයතනය ඉදිරිපත් කරන ‘පර්යේෂණාත්මක රංග නර්තන ද්විත්වයක්’ නොවැම්බර් 8 වැනි දින පස්වරු 3.30ට සහ 7.00ට බොරැල්ල බ්‍රිතාන්‍ය ජාත්‍යන්තර පාසලේ දී පැවැත්වෙයි.’ලක්හඬ’ ගුවන්විදුලියේ 15 වැනි සංවත්සරය නිමිත්තෙන් සංවිධානය කෙරෙන ‘ලක්හඬ සඳ රෑ සුවිසර’ සංගීත ප්‍රසංගය අනිද්දා (01) පස්වරු 6.30ට කොළඹ සිරිමාවෝ බණ්ඩාරනායක සම්මන්ත්‍රණ ’ඒ’ ශාලාවේදී පැවැත්වෙයි. මෙහි සුවිශේෂත්වයක් වන්නේ රෝහණ වීරසිංහයන්ගේ සංගීතයට ආචාර්ය වික්ටර් රත්නායක හා සුනිල් එදිරිසිංහ ගී ගැයීමයි.විශාරද සධානා රණතුංග ‘සත්සර ගී නද’ සංගීත ප්‍රසංගය පසුගියදා කොළඹ ආනන්ද විද්‍යාලයීය කුලරත්න ශාලාවේදී පැවැත්විණි. එහිදී ඇගේ ‘රඟන රැඟුම්’ සංගත ගී තැටිය මහාචාර්ය සනත් නන්දසිරි වෙත පිළිගැන්වූ අයුරු.මෙගා ස්ටාර් සංගීත කණ්ඩායම සමඟ ශිහාන් මිහිරංග, සුරේෂ් ගමගේ, අමිල අබේසේකර, ශානිකා මධුමාලි (සිරස සුපර් ස්ටාර්ස්), අසංක දේවමිත්‍ර ගී ගයන ‘මෙගා ස්ටාර්ස් ලයිව් ඉන් කොන්සර්ට්’ සංගීත ප්‍රසංගය අද (30) සවස 6.30ට මීරිගම යොවුන් නිකේතන රඟහලේ දී පැවැත්වේ.ගුවන් විදුලි ගායන ශිල්පියකු, විශ්‍රාමික පොලිස් පරීක්ෂක වරයකු මෙන් ම මුළු දිවයිනට ම සාම විනිසුරුවරයකු වන රන්ජන් ජයතිලක 2011 කොළඹ දිස්ත්‍රික් සාහිත්‍ය කලා මහෝත්සවයේදී හෝමාගම ප්‍රාදේශීය ලේකම් කොට්ඨාසය නියෝජනය කරමින් ‘කොළොම්තොට භූෂණ’ සම්මානයෙන් පිදුම් ලැබූ මොහොත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av11103015</link>
    <topic>කලාභූමියට 25යි අපේ පරමාර්ථය සංගීතකාමී බුද්ධිමත් රසවතුන් බිහිකිරීමයි!</topic>
    <author>ජෝජ් රොබ්සන් ද සිල්වා</author>
    <content>කලාභූමියට 25යි අපේ පරමාර්ථය සංගීතකාමී බුද්ධිමත් රසවතුන් බිහිකිරීමයි!‘කලාභූමි’ අධ්‍යක්ෂ මණ්ඩල ප්‍රධානීරෝහණ වීරසිංහඅසූව දශකයේ මුල් භාගයේ දී බොහෝ දෙනකු මගෙන් කළ ඉල්ලීමක් තමයි ‘සංගීත පන්තියක් අරඹන්න’ කියා කළ ඉල්ලීම. ඒ අනුව 1985 දී ලක්ෂ්මන් විජේසේකරයි, ආනන්ද වීරසිරියි මමයි එකතු වෙලා ආරම්භ කළ ‘කලාභූමි’ මේ වනවිට අවුරුදු විසිපහක කාලයක් පුරා සංගීතකාමී බුද්ධිමත් රසවතුන් බිහිකිරීමට උර දී කටයුතු කළ අප රටේ පිළිගත් සෞන්දර්ය නිකේතනයක් බවට පත්වී තිබෙනවා. බුද්ධිමත් රසවතුන් රටක යහපත් පුරවැසියන් වෙනවා. කලාභූමියෙන් සිසු සිසුවියන් දහස් ගණනක් සෞන්දර්ය විෂයයන් හැදෑරුවා. ඔවුන් මේ රටේ යහපත් පුරවැසියන් වන බව මට විශ්වාසයි. එවැනි මෙහෙවරකට දායක වීමට ලැබීම අපේ ජයග්‍රහණයක්.”’රසඳුන’ සමඟ එලෙස පවසමින් මෙම කතාබහට එක්වන්නේ සංගීතය මූලික සෞන්දර්ය විෂයයන් පිළිබඳ නිවැරැදි දැනුම ලබා දී සංගීත රසිකාමීන්ව ආනන්දයට සහ ප්‍රඥාවට කැඳවා ගෙන යාමට රිසි රෝහණ වීරසිංහයි. වෙනදා අපට සුපුරුදු සංස්කෘතික සහ ලලිත කලා පිළිබඳ ජනාධිපති උපදේශකවර, සංගීතඥ රෝහණ වීරසිංහ අද අප සමඟ කතා බහ කරන්නේ ‘කලාභූමි’ සෞන්දර්ය නිකේතනයේ අධ්‍යක්ෂ මණ්ඩල ප්‍රධානියා ලෙස වෙනස් කතාබහකි.”කුලරත්න ආරියවංශ තමයි ‘කලාභූමි’ නම දුන්නේ. කලාභූමි සෞන්දර්ය නිකේතනයේ අරමුණු පවසනවා නම්...?”ප්‍රධාන අරමුණ වුණේ අදාළ විෂය පිළිබඳ නිවැරැදි දැනුම සමඟ බුද්ධිමය රසඥතාවයක් ලබාදීමයි. මුදල් ඉපයීමේ වාණිජමය අරමුණක් නම් තිබුණේම නැහැ. අප ගාස්තු අය කළේ වියදම් පියවාගැනීමට පමණයි. තවද සුභාවිත සංගීතය පිළිබඳව අධ්‍යාපනය ලබාදීම, උසස් විභාග සඳහා නිවැරැදිව අධ්‍යාපනය ලබාදීම, ප්‍රාසාංගික අත්දැකීම් පුහුණු කිරීම, ප්‍රවීණ, විශිෂ්ටයින්ගේ ඇසුර ලබාදීම, සමාජ ආචාරධර්ම සහ මානව හිතවාදීත්වය සතු යහපත් රසකාමී පුරවැසියන් වීම සඳහා මඟ පෙන්වීම කලාභූමියේ අරමුණු අතර විශේෂිතයි.”රට පුරා විවිධ සෞන්දර්ය අධ්‍යාපන ආයතන ගණනාවක් තිබෙනවා. ඒ අතරින් ‘කලාභූමි’ විශේෂ වීමට හේතුව කුමක් ද?”දැන් දරුවෝ යාන්ත්‍රික වෙලා. ඔවුන් පාසල් යනවා. ටියුෂන් යනවා. හෝම්වර්ක් කරනවා. සමහර විට රූපවාහිනී නරඹනවා. ඔවුන් රොබෝවරු වගේ වෙලා. පොතක්, කවියක්, ගීතයක් රසවිඳින්න බැහැ ඔවුන්ට. කුඩා දරුවා (2, 3 ශ්‍රේණි දක්වා) සිට විශ්වවිද්‍යාල සිසුවා දක්වා සෞන්දර්ය විෂය අනු විෂයක් වශයෙන් ඉගැන්විය යුතුයි.සෞන්දර්ය විෂයයන් හැදෑරීමෙන් ඒ හා සම්බන්ධ වෘත්තියක නියැලීමට හෝ නිර්මාණ ශිල්පියකු වීමට හැකියාව ලැබීම පමණක් නොවේ බුද්ධිමත් රසවතකු වීමට ලැබීමෙන් මේ රටේ යහපත් පුරවැසියකු වීමට හැකිවීම ඉතාම වැදගත් වෙනවා. අපේ ප්‍රධාන අරමුණත් කලාභූමියෙන් සෞන්දර්ය විෂය පිළිබඳ දැනුමැති බුද්ධිමත් රසවතුන් පිරිසක් මේ රටට දායක කිරීමයි. ‘කලාභූමි’ විශේෂ ඒ හේතුව නිසා ය. ‘කලාභූමි’යෙන් පරිපූර්ණ සෞන්දර්ය රසකාමීන් පිරිසක් මේ රටට දායාද කිරීමට හැකි වි තිබෙනවා.සාහිත්‍ය, සංගීත ආදී සියලු සෞන්දර්ය විෂයයන් ද අදාළව සංස්කෘතික හෝදාපාළුවක් පැවැති වකවානුවක දී ‘කලාභූමි’ සමාජ ගතකිරීම අභියෝගයක් වූවේ නැද්ද?”කලාභූමියට සිය දරුවන් ඇතුළත් කළ මවුපියන් උගත් වැඩිහිටියන් වූ නිසා සහ දැනුමින් මනා හික්මීමක් ලබා සිටි අපේ සිසු දරුවන් නිසා අපේ කටයුතු කරගෙන යාම අපට අභියෝගයක් වුණේ නැහැ. භීෂණයෙන් මුළු රටම වෙළී පැවති කාලයේදී වුවද අපේ කිසිම දරුවකු ඊට ගොදුරු වූ බවක් අපට අසන්න වුණේ නැහැ. විෂය දැනුමින් ඇති කළ මනා ශික්ෂණයෙන් යුතු වූ අපේ සිසු සිසුවියන්ට දඩබ්බර සිතුවිලි ඇති වුණේ නැහැ. කලාභූමියෙන් සෞන්දර්ය විෂයයන් හැදෑරූ සිසු දරුවන් යහපත් සමාජ මානව සබඳතා පවත්වා ගෙන යා හැකි බුද්ධිමත් පිරිසක් වුණා. ඔවුන් සමාජ විරෝධී දඩබ්බරයින් වුණේ නැහැ.”මෙතෙක් කලාභූමියෙන් ශිල්ප හැදෑරූ සිසු සිසුවියන් ලබා ඇති වරප්‍රසාද මොනවාද?”වෙන කිසිම ආයතනයකින් නොලැබෙන වරප්‍රසාද ගණනාවක් අපේ සිසු දරුවන්ට හිමි වී තිබෙනවා. විශේෂයෙන් ලක්නව්හි භාත්ඛණ්ඩේ සංගීත විද්‍යා පීඨයේ ශාඛාවක් ලෙස අප කටයුතු කරන නිසා සිසු දරුවන්ට අදාළ පරීක්ෂණ සඳහා ඉදිරිපත් කරන්නේ නිවැරැදි දැනුම ලබා දී වගකීමකින් යුතුවයි. පණ්ඩිත් අමරදේව, නන්දා මාලිනී, වික්ටර් රත්නායක, එඩ්වඩ් ජයකොඩි වැනි කලාකරුවන් ඔවුන්ගේ රූපවාහිනී සහ ගුවන්විදුලි වැඩ සටහන් වලදී ‘කලාභූමි’ සිසු දරුවන් සම්බන්ධ කර ගැනීම කරනවා.මමද චිත්‍රපට, රූපවාහිනී නාට්‍ය, සරසවිය, සුමති වැනි සම්මාන උලෙළ ආදී සාමූහික නිර්මාණ කටයුතු වලදී ඔවුන් දායක කර ගැනීම කරනවා. එවැනි එක් උදාහරණයක් තමයි රූපවාහිනී වැඩසටහන් නිමා වනවිට වාදනය වන ජාතික ගීතය ගායනා කරන්නේ අපේ ‘කලාභූමි’ සිසු දරුවන් විසින් වීම. එමෙන්ම ජ්‍යෙෂ්ඨ කලාකරුවන් දැන හඳුනාගැනීම, ඔවුන් සමඟ වැඩමුළු පැවැත්වීම ආදිය මඟින් ඇතිවන සුහද සෞම්‍ය ඇසුරද කලාභූමියේ සිසු දරුවන්ට ලැබෙන ප්‍රයෝජනවත් වරප්‍රසාදයක් වී තිබෙනවා.”කලාභූමියෙන් ජාතික තලයට පිවිසි සිසු සිසුවියන් සිටී ද?”සෑහෙන පිරිසක් ඉන්නවා. ඔවුන් අතර ප්‍රදීපා ධර්මදාස මෙන්ම දමිතා අබේරත්න, සසන්ති ජයසේකර වැනි ශිල්පිනියන් ඉන්නවා. රූපවාහිනී නාට්‍ය, ‘හපන් පැදුර’ සහ වෙළෙඳ දැන්වීම් ආදියෙන් ගායන ක්‍ෂේත්‍රයට එක් වූ ශානිකා සුමනසේකර, මංජුල මාටින්ස්, දුෂාන්ති දීපිකා, දිනූෂා කෝදාගොඩ, අනූෂා නානායක්කාර සහ නිවේදක ක්‍ෂේත්‍රයට එක්වූ මාධව විජේසිංහ මෙන්ම ශ්‍රී ලංකා සිම්පනි වාදක මණ්ලයේ දිල්පහන් ප්‍රසන්න, සෂිනි චන්ද්‍රවංශ කලාභූමියේ ඇසුර ලැබූ සිසු දරුවන්.දැනට සෞන්දර්ය විශ්වවිද්‍යාලයේ කථිකාචාර්යවරයකු ලෙස කටයුතු කරන ඉරංග වීරක්කොඩිත්, සංගීත් නිපුන් පරීක්ෂණයට සූදානම්වන අචින්තා විසිදාගම, සංජය හේමාල්, පාලින්ද උඩවෙලආරච්චි, හර්ෂණි සමින්දාත් ජාතික තලයට පිවිස සිටින කලාභූමියේ දීප්තිමත් සිසු දරුවෝ, ගුරුවරුන් ලෙස සේවය කරන පිරිසක් ද කලාභූමියෙන් ජාතික තලයට පිවිසි සිසු සිසුවියන් අතර සිටිනවා.”මෙම මෙහෙවර කිරීමේදී සහය දුන් පිරිසකුත් සිටිනවා නේද?”ඔව්. ඒ කලාභූමියේ සිසු දරුවන්ට ශිල්ප ලබා දුන් ප්‍රවීණ ආචාර්ය මඬුල්ලයි. අපට මේ මෙහෙවර කලාභූමියෙන් ඉටු කිරීමට හැකි වී තියෙන්නේ ගුරු මඬුල්ලේ සහාය ද ලැබීම නිසාය. අමරසිරි පීරිස්, නිර්මලා රණතුංග, බ්‍රියට්‍රිස් වීරසිංහ, මාලා අබේවික්‍රම, උපාලි මෙන්ඩිස්, සංගීත් නිපුන් මංජුලා සෙනෙවිරත්න, විශාරද නලින් ජිතේන්ද්‍ර අල්විස්, ශාස්ත්‍රපති සනත් අබේකෝන්, ප්‍රාසංගික වැඩ සටහන් පුහුණු කළ සුවිනීතා සුබසිංහ මෙන්ම දීපිකා ප්‍රියදර්ශනී පීරිස්, ශ්‍රියා කාරියවසම්, මහින්ද සෙනෙවිරත්න, අසෝකා සෙනෙවිරත්න, ප්‍රදීප් බෝගහවත්ත සහ අජන්ත පීරිස් ද ‘කලාභූමි’ ගුරු මඬුල්ලට ඇතුළු වෙනවා.”නැටුම් විෂය දැන් කලාභූමියෙන් ඉගැන්වෙන්නේ නැත්තේ ඇයි?”අපි නැටුම් අත්හැරියා. (මේ ගැන නම් ලියන්නම ඕනේ.) ශාස්ත්‍රයේ ගෞරවය කෙළෙසෙන අයුරු රියැලිටි සඳහා නැටුම් උගන්වන්න අපිට බැහැ. අද බොහෝ දෙනකුට සහ මවුපියන්ට පවා ඕනෑ තමන්ගේ දූ පුතුන්ට ගීත වලට නටන්න උගන්වන්නයි. අපි එහෙම නටන්න ඉගැන්නුවේ නැහැ. ඒ නිසා නැටුම් ක්‍ෂේත්‍රය කලාභූමියෙන් ක්ෂය වී ගියා.”ශාස්ත්‍රීය සංගීත ක්‍ෂේත්‍රයත් වර්තමානයේදී අවතැන් වී ඇතුවා මෙන් නොවේද?”නැහැ. ශාස්ත්‍රීය සංගීතය සමාජ ගත කරන්න අසීරු වී තිබීම පමණයි සිදු වී තිබෙන්නේ. ඊට ප්‍රධානම බාධාව වී තියෙන්නේ විද්‍යුත් මාධ්‍ය ඒ පිළිබඳව උනන්දුව නොදැක්වීමයි. අපි කොපමණ යෝජනා කළත් එම යෝජනා ක්‍රියාත්මක කිරීමට සිටින විද්‍යුත් මාධ්‍ය ආයතන පවසන්නේ ”benefit” (ප්‍රතිලාභ) පිළිබඳවයි. (benefit කියලම ලියන්න.) ශාස්ත්‍රීය සංගීත වැඩ සටහන් සඳහා මූල්‍ය අනුග්‍රහය ලබාගැනීමත් අසීරු වී තිබෙනවා.නුගේගොඩ, සුභද්‍රාරාම පටුමඟේ, මල් මාවතේ පිහිටි ‘කලාභූමි’ සෞන්දර්ය නිකේතනයට විසිපස් වසරක් පිරීම නිමිත්තෙන් පසුගිය 26 වැනිදා සිසු දරුවන්ගේ කුසලතා දැක්මක් ද වෙබ් අඩවියක් විවෘත කිරීම ද සිදු විය. www.kalabumilanka.com නමින් වන එම වෙබ් අඩවියට පිවිසීමෙන් ‘කලාභූමි’ පිළිබඳව එදා මෙදා තොරතුරු, ප්‍රතිඵල සටහන්, දරුවන්ගේ ප්‍රාසාංගික අවස්ථා ආදී සියලු විස්තර දැන ගැනීමට හැකියාව දැන් උදා කර දී ඇති බව අප සමඟ පැවසූ රෝහණ වීරසිංහයන් අවසාන වශයෙන් මෙසේ ද පැවසුවේ ඉතා නිහතමානීවය.”සංගීත රසකාමී විනයගරුක පුරවැසියන් බිහි කිරීමේදී ‘කලාභූමි’ මේ රටේ ඉදිරියෙන්ම සිටින බව මම වගකීමෙන් යුතුව පවසනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av11103016</link>
    <topic>ඔබට පිළිතුරු දීම කාලය නාස්ති කිරීමක්</topic>
    <author>ඡායාරූපය - ටෙනිසන්</author>
    <content>ඔබට පිළිතුරු දීම කාලය නාස්ති කිරීමක්සුදත් රෝහණගෙන් ආචාර්ය උපුල් ජයසිංහට පිළිතුරක්උපුල් ජයසිංහ මහතාණෙනි, අප විරුද්ධ වන්නේ ටෙලි නිර්මාණයක කොටස් සංඛ්‍යාව හෝ එය දිනපතා විකාශය කරන්නේ ද සතිපතා විකාශය කරන්නේ ද වැනි සාධකයන්ට නොවේ. අප විරෝධය පළ කරනුයේ... නිර්මාණශීලී ගුණයෙන් දුරස් වූ හේතු ඵල සබඳතා කිසිවක් නොමැතිව හුදෙක් මුදල් ඉපයීමේ ප්‍රාර්ථනාව පමණක් පෙරදැරි කරගෙන. කොත්තු රොටී ගසන්නා වැනි වේගයකින් යුක්තව ටෙලිනාට්‍ය ෆැක්ටරි හරහා බිහිවන හරසුන් බොළඳ බඩවැල් ටෙලිනාට්‍යවලට බවයි.එම පාප කර්මයේ විශාල දායකයක් උසුලන ඔබ පුවත්පත් හරහා කෑ ගසනුයේ කවර හේතුවක් නිසා දැයි යන්න අමුතුවෙන් පැහැදිලි කර යුතු නැත්තේ ය. පිට පිටම කොටස් සීය දෙසීය ආකාරයෙන් (සීයේ ගුණාකාරයෙන් 100/ 200/ 300/ 400/ 500) සංඛ්‍යාවලින් ටෙලිනාට්‍ය යනුවෙන් වූ යමක් නිපදවන ඔබ ඒ වෙනුවෙන් බොහෝ පාර්ශ්ව සතුටු කරන බව ද වඩාත් සංවිධානාත්මකව ශ්‍රමය සුරා කන බව ද නිෂ්පාදන පිරිවැය අසාමාන්‍ය අවම ලෙස කරවමින් නිෂ්පාදනයේ ගුණාත්මක බව නොසලකමින් ප්‍රමාණාත්මක බව සඳහා මූලිකත්වය ලබාදෙන බව ද ඔබේ ෆැක්ටරිවලින් නිපදවෙන බාල ටෙලිනාට්‍යවල ප්‍රමිතිය අපට පවසා සිටියි.ආචාර්යතුමනි, ඔබේ ෆැක්ටරියේ නාට්ටිය මෙගා යනුවෙන් හඳුන්වා ගන්නා නාට්‍ය යටතේ වුව ද ගොනුකර තැබීම අසීරු ය. ආරම්භයේ වූ මෙගා නමින් හඳුන්වාගන්නා නාට්‍යවල ද මුළුමනින් ම නොවුවත් කිසියම් ආකාරයේ නිර්මාණශීලී ගතිගුණයක් තිබිණ. ‘බට්ටි’ සහ ‘පබා’ නාට්‍ය මීට නිදසුන් ය. අඩුම ගණනේ ඒවායේ කිසියම් එල්ලයක් වීය. එහෙත් ඔබේ ෆැක්ටරියේ නාට්ටිය සමූහයම මෙගා යයි කියාගන්නා නාට්‍යවලටත් වඩා පහළට යන බඩවැල් නාට්ටිය ලක්ෂණ සහිත ඒවා වූයෙහි ය.නිර්මාණයක සාර්ථකත්වය රඳා පවතින මූලික සාධකය ජනප්‍රියත්වය යන ව්‍යාජ මතයේ එල්ලී සිටින ඔබ මේ කාරණය දැනගත යුතු වන්නේ ය. ඔබේ ෆැක්ටරියේ නාට්ටිය ජනප්‍රිය නැත්තේ ය. ඒවා සංවිධානාත්මකව ජනප්‍රිය කරවනු ලැබූ බව අපි දනිමු.ඔබ මේ කාරණය පිළිනොගන්නා බව මම දනිමි. එය ඔබට පැහැදිලි කරවීමට සමත් කිසිවෙක් ද නොවෙති. මන්ද, ඔබ අන්තවාදීව තම මතයෙහි එල්බ සිටින බැවිනි. එහෙත් ඔබට කිසියම් ක්‍රමයක් යෝජනා කරමි. සමාජයේ සියලු කණ්ඩායම් නියෝජනය වන සේ සිය දෙනෙකු තෝරාගන්න. ඔවුන් වෙනම ඔබේ ෆැක්ටරියේ නාට්ටිය නාමාවලිය දෙන්න. ඔවුන්ටම ‘දඬුබස්නාමානය’, ‘බෝගල සවුන්දිරිස්’, ‘කඩුල්ල’, ‘ස්වයංජාත’, ‘ඇත්කඳ ලිහිණි’ වැනි නාට්‍ය නාමාවලියක් ද දෙන්න. සියලු දෙනා ‘ඉතිං ඊට පස්සේ’ සහ ‘බොඳ මීදුම්’ ජනප්‍රිය ලෙස නම් කරනු ඇතැයි ඔබ සිතා සිටින්නේ නම් එසේ නොවන බව ඔබ දැනගනු ඇත්තේ ය.දහම් පාසල්, ස්වාමීන් වහන්සේලා, විධිමත් ප්‍රජා සමූහ මේ බඩවැල් නාට්ටිය ගැන දන්වන විරෝධය දන්නේ නම් ඔබ මවිත වනු ඇත.රටේ ජනාධිපති තුමන් පවා ඔබේ ෆැක්ටරියේ නාට්‍යයක වචන භාවිතය සැලකිල්ලට ගෙන ටෙලිනාට්‍ය ක්ෂේත්‍රයටම බලපාන ආකාරයේ නියෝග හා උපදෙස් ලබාදුන් බව රහසක් නොවේ. ප්‍රමුඛ කාල පරාසයන් හී ප්‍රමිතියෙන් හා වගකීමෙන් තොර නාට්‍ය විකාශය සඳහා අවසර නොදිය යුතු බව කියැවෙන නියෝග පැනවීමට කටයුතු යෙදිණි.ඔබේ ‘ෆැක්ටරියේ කොත්තු රොටී නාට්ටිය විකාශය වීමත් සමඟ දෙමාපියෝ රූපවාහිනි චැනල් වෙතින් ඉවත්වීම අරඹා ඇත්තාහ. එම නාට්ටිය නිතර විකාශය කරන චැනල පසුබෑමකට ලක්ව ඇත්තේ ය. එය නුදුරු අනාගතයේදීම අදාළ බලධාරීන් ගේ සැලකිල්ලට ලක්වනු ඇත්තේ ය. ප්‍රේක්ෂක සමීක්ෂණ වාර්තා ගැන අපේ පෞද්ගලික මතය එතරම් සුබවාදී නොවුවද... එම වාර්තා අනුව සලකා බලන්නෙකුට වුව ද වර්තමාන ප්‍රේක්ෂක සමීක්ෂණ සටහන් (Ratings) අනුව ඉහළින් ම ඇති නාට්‍ය මොනවා දැයි දැනගත හැකි වන්නේය. ඔබ බක පණ්ඩිතයන් යනුවෙන් බැහැර කරන නිර්මාණශීලී කලා කරුවන්ගේ නාට්‍ය ඉහළට පැමිණ ඇත්තේ ය. ජනප්‍රියව ඇත්තේ ය. රූපවාහිනී චැනලයන්ගෙන් විකර්ෂණය වූ පිරිස් යළි ආකර්ෂණය කරගැනීමට සමත්ව සිටිනුයේ එම නිර්මාණ කරුවන් හා ඔවුන්ගේ නිර්මාණ සමූහයයි.රසිකයන් ඉල්ලා සිටින දේ සැපයීම පිළිබඳ ඔබේ භාවිතාව කසිප්පු සැපයීමට සමාන කළේ එය ඔබට වඩාත් පහදන්නට ය. එය ඔබ විස්කි, බ්‍රැන්ඩි සැපයීමකට සංසන්දනය කරන්නට උත්සාහ කරයි. ඒ කාරණා හරියටම තේරුම් නොගැනීමකි. උපන්දා සිට බියර් බිංදුවක් තොල නොගෑ බව පවසන ඔබ මිනිසුන්ට විස සහිත නිර්මාණ සැපයීමේ උවමනාවක් නොමැති බව පවසන්නේය. එහෙත් භාවිත තලයේ දී ඔබේ නිර්මාණ රැසක් ම විස සහිත ය.මුදල් ඉපයීම සඳහා කවර හෝ කසි කබල් කටයුත්තකට අත ගසන අය හඳුන්වන්නට අපූරු යෙදුමක් ඇත්තේ ය. ඔවුන් හඳුන්වනුයේ ‘වසළ වෙළෙඳ කුලය’ යනුවෙනි. ජැක් පොට් යන්ත්‍ර ගෙන්වා මුදල් උපයන්නට තැත් කළේ මේ වසල වෙළෙඳ කුලයයි.බඩවැල් නාට්‍ය නිපදවන ෆැක්ටරිකරුවන් අයත් වනුයේ ද වසල වෙළෙඳ කුලයට ය. අප වඩාත් විරුද්ධ වන්නේ තමා වැරදි කරන අතරම, වෙළෙඳ පළ ටෙලිනාට්‍ය ඒකාධිකාරය පවත්වා ගැනීමේ දුෂ්ට මෙහෙවරක යෙදී සිටින අතරම, රටේ රස වින්දන බිංදුවටම හෙළන අතරම, ගුණාත්මක නිර්මාණවල යෙදෙන නිර්මාණකරුවන් අපහාසයට ලක්කරමින් බුද්ධියට නිගා දෙන තමාගේ ෆැක්ටරියේ බඩවැල් ටෙලි නාට්ටිය සාධාරණීකරණය කරන්නට තැත් කිරීමේ උත්සාහය.එය අපි තරයේ හෙළා දකින්නෙමු. සාමාන්‍ය ප්‍රේක්ෂක ජනතාව මෙම කාරණයේදී සවිඥානිකය. ඔවුහු හොඳ නරක හොඳින් හඳුනති. නරක දුටුවම රූපවාහිනිය වෙනත් චැනලකට මාරු කරවති. දරුවන්ට නැරඹීම තහනම් කරවති. උපහාසයෙන් බැහැර කරති. සංවිධානාත්මකව විරෝධීය පෑමක් සිදු නොවේ. ඔබේ වාසියට පවතින්නේ එයයි. ඒ හෙයින් ම වැරදි කරන අතරම ඔබට උඩුබුරන්නට අවස්ථාව උදා වී ඇත්තේ ය.මේ වාදයේ දිගින් දිගටම කරුණු දක්වන්නට මට අවශ්‍යතාවක් නැත්තේ ය. එහෙත් නිහඬව සිටීම හරහා සත්‍ය යටපත් වේය යන බියෙන් පිළිතුරු සපයමි. මේ ලිපි පෙළේ ඔබේ ප්‍රකාශ හරහා දැඩි සේ කෝපයට හා අප්‍රසාදයට පත් විද්වතුන් රැසක් නිහඬව සිටිනුයේ ඔබට බියෙන් නොව ප්‍රාමාණික නොවන ලිපියකට පිළිතුරු සැපයීම ඔවුනට තරම් නොවන නිසා බව ඔබතුමන් තේරුම් ගත යුත්තේ ය.එමෙන් ම මේ එන සෑම රැල්ලකටම ඇත්තේ සීමිත කාලයක් බව ඔබ කියයි. ඊට වඩා අත්දැකීමක් ලැබෙන්නට ඔබට ඉඩ වපසරියක් නැති බව ඔබගේ මතවලින් ම පෙනේ. නමුත් උසස් දේ සර්වකාලීන බවවත් නොදන්නා ඔබ වැනි ආචාර්යවරයකු වෙනුවෙන් පිළිතුරු සැපයීම පවා කාලය කා දැමීමකි. ටෙලිනාට්‍යවලින් ප්‍රේක්ෂකයා මුළුමනින් ම ඈත් වූ දිනෙක ඔබ වෙනත් කර්මාන්තවලට අතගසනු ඇත. ඔබ ඔබගේ ව්‍යාපාරික ගමන එසේ ගමන් කළ ද ටෙලිනාට්‍ය කර්මාන්තය කලාවක් ලෙස සදාකාලික විය යුතු ය. ඔබ වැනි ආචාර්යවරුන්ට එය බඩපිනුම් ගසන පිට්ටනියක් වුව ද අපේ මෙන් ම ඔබගේ ද අනාගත දරු පරපුරට එය හරවත් මෙන් ම උතුම් භූමියක් ලෙස සදාකාලික විය යුතු ය.ඡායාරූපය - ටෙනිසන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av11103017</link>
    <topic>රජයේ චිත්‍රපට අංශයේ නව පුනර්ජීවනයක්</topic>
    <author/>
    <content>රජයේ චිත්‍රපට අංශයේ නව පුනර්ජීවනයක්රජයේ චිත්‍රපට අංශයට ඇත්තේ අද්විතිය ඉතිහාසයකි. 1948 දී ශ්‍රී ලංකාව පූර්ණ ස්වාධීන රාජ්‍යයක් වශයෙන් නිදහස ලබා ගැනීමෙන් පසු ප්‍රජාතාන්ත්‍රික රාජ්‍යයක් තුළ ගොඩනැඟෙන නව ජීවන ස්වරූප, විවිධ සංවර්ධන යෝජනා ක්‍රම ආදිය පිළිබඳ ජනතාව දැනුම්වත් කිරීම එවකට පැවති රජයේ අවශ්‍යතාවයක් විය.සිනමාව ඒ සඳහා යොදා ගත හැකි ප්‍රබල මාධ්‍යයක් බව වටහා ගත් නිදහස් ශ්‍රී ලංකාවේ ප්‍රථම රජය රජයේ චිත්‍රපට අංශයක් ආරම්භ කිරීමට තීරණය කළේය. කොළඹ ජාවත්ත පාරේ වාරිමාර්ග දෙපාර්තමේන්තුවේ කුඩා කාමරයක රජයේ චිත්‍රපට අංශය ආරම්භ කළ අතර ඉතාලි ජාතික ගිලියෝ පෙට්රෝනි හා ෆෙඩ්රිකෝ සේරා පිළිවෙළින් චිත්‍රපට අධ්‍යක්ෂවරයකු හා කාර්මික ශිල්පියකු වශයෙන් පත් කරන ලදී.පෙට්රෝනි මහනුවර නගරය තේමා කර ගත් ‘හිල් කැපිටල්’ (මිනිත්තු 24) හා නව රජයේ ඉඩම් ප්‍රතිසංස්කරණ හා ජනපදකරණය තේමා කර ගත් ‘නිව් හොරයිසන්’ (මි. 48) යනුවෙන් විශිෂ්ට වාර්තා චිත්‍රපට දෙකක් නිර්මාණය කළේය.1949 මැදි භාගයේදී මෙම අංශය මොරටුව වෙලෝනා වත්තට ගෙන යන ලද අතර එහි බ්‍රිතාන්‍ය සොල්දාදුවන් සඳහා පිහිටුවා තිබු සිනමා ශාලාවක් ද විය. ඉතාලියේ සිටි රසායනාගාර ශිල්පියකු වූ ජෝර්ජ් කලබ්‍රියා ද, ශ්‍රී ලංකාවේ ජෝර්ජ් වික්‍රමසිංහ (ගම්පෙරළිය නිෂ්පාදක ඇන්ටන් ෂක්‍රමසිංහගේ සොහොයුරු) මෙම පිරිසට එකතු වූහ. පෙට්රෝනි 1950 වර්ෂයේදී ශ්‍රී ලංකාවෙන් නික්ම ගිය අතර ඉන්පසු එහි සේවයට එක්වූයේ සුප්‍රකට බ්‍රිතාන්‍ය ජාතික වාර්තා චිත්‍රපටකරුවෙක් වූ රැල්ෆ් කීන් ය.ඔහු ‘හෙරිටේජ් ඔෆ් ලංකා’ (මිනිත්තු 24) සහ ‘නෙළුම්ගම’ (මිනිත්තු 43) යනුවෙන් විශිෂ්ට වාර්තා චිත්‍රපට දෙකක් අධ්‍යක්ෂණය කළේය. පසු කලෙක ලෙස්ටර් ජේම්ස් පීරිස්, ප්‍රඥාසෝම හෙට්ටිආරච්චි, අර්වින් දසනායක, අබේකෝන් සෙනෙවිරත්න රජයේ චිත්‍රපට අංශයේ ස්වර්ණමය යුගයට අයත් අධ්‍යක්ෂවරු වූහ. එමෙන්ම දක්ෂ සංස්කාරකවරුන් හා ඡායාරූප ශිල්පීන් රාශියක් රජයේ චිත්‍රපට අංශය මඟින් බිහි කරන ලදි.ටයිටස් තොටවත්ත, විලී බ්ලේක්, සුමිත්ත අමරසිංහ, වින්සන්ට් පෙරේරා, සනත් ලියනගේ, රෝලන්ඩ් බී. පෙරේරා, විමල් පෙරේරා, කීර්ති ශ්‍රී පෙරේරා, එම්. ඩී. මහින්දපාල හා ලාල් වික්‍රමාරච්චි ඒ අතර වූහ.මෙම පූර්විකාවට මා එළඹියේ දීර්ඝකාලීන නිහැඬියාවකින් පසු රජයේ චිත්‍රපට අංශය දැන් වසර දෙක තුනකට සිට තමන් විසින් ජාතික සංස්කෘතියට දායාද කළ වාර්තා හා ප්‍රවෘත්ති චිත්‍රපට සංරක්ෂණය කර අනාගත පරපුරට දායාද කිරීමේ ජාතික මෙහෙවරට ප්‍රවේශ වී ඇති බැවිනි.මීට වසර දෙක තුනකට පෙර ශ්‍රී ලංකාවේ ඇමෙරිකානු තානාපතිතුමාගේ සංස්කෘතික සංරක්ෂණ කටයුතු සඳහා වූ අරමුදල මඟින් ඓතිහාසික වශයෙන් වැදගත් වූ වාර්තා හා ප්‍රවෘත්ති චිත්‍රපට රාශියක් ඩිජිටල් මාධ්‍යයට පරිවර්තනය කරන ලදි.ඒ සඳහා මූලික වූයේ රජයේ චිත්‍රපට අංශය පිළිබඳ දැඩි ඇල්මක් දැක්වූ දිවංගත තිස්ස අබේසේකරයන්ය. එම කටයුත්ත සැලකෙනුයේ මියයාමට පෙර ඔහු අතින් සිදුවූ ඉතා වටිනා මෙහෙවරක් ලෙසය.රජයේ චිත්‍රපට අංශය අද මහාචාර්ය ආරියරත්න ඇතුගල බාරයේ පවතී. ඔහු ප්‍රමුඛව ඔහුගේ කාර්ය මණ්ඩලයට අයත් ලාල් විජේතුංග, නිශාන්ත කුලතිලක, දර්ශන පියරත්න ඇතුළු නිලධාරීන් රජයේ චිත්‍රපට අංශය මඟින් බිහිකර ඇති වාර්තා හා ප්‍රවෘත්ති චිත්‍රපටයන්හි ඓතිහාසික අගය ද ඒවා අනාගත පරපුර වෙනුවෙන් සංරක්ෂණය කිරීම ද, ඉන් මතු නව පරපුරට රජයේ චිත්‍රපට අංශයේ අද්විතීය ඉතිහාසය හැදෑරීමට අවස්ථාවක් ලබාදීමේ අවශ්‍යතාවය ද වටහා ගෙන ඇත.එහි ප්‍රතිඵලයක් ලෙස 2012 වර්ෂයේ මුල් අවධියේ දී රජයේ චිත්‍රපට අංශයේ සුවිශිෂ්ට වාර්තා හා ප්‍රවෘත්ති චිත්‍රපට සම්ප්‍රදායේ මං සලකුණු මෙරට පේ‍්‍රක්ෂකයන්ට නැරැඹීමට අවස්ථාවක් උදා වනවා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av11103018</link>
    <topic>bollywood news</topic>
    <author>සුජීව තේවහෙට්ටිගේ</author>
    <content>bollywood newsරිතික් රෝෂන්ට පසුගිය සතියේ රෝගාතුර වී රෝහල් ගතවන්නට සිද්ධ වුණා. රූපගත වෙමින් තිබෙන කරන් මල්හෝත්‍රාගේ ‘අග්නිපාත්’ චිත්‍රපටයේ දර්ශනයක රඟපාද්දී ඔහුගේ පිටකොන්ද ආබාධයට ලක්වීම නිසා රිතික් අසනීප වුණේ. වෛද්‍යවරුන් ප්‍රකාශ කළේ සති දෙකක් පමණ ඇඳ විවේකයක් රිතික්ට අවශ්‍ය බවයි. මේ වනවිට ද ඔහු බ්‍රීච් කැන්ඩි රෝහලෙහි ප්‍රතිකාර ලබමින් සිටින බවයි දැනගන්නට ලැබුණේ.”රූපගත කිරීමේදී රිතික්ට නිරූපණය කරන්න තිබුණේ කිලෝ 110ක් විතර බර, ශක්තිමත් සටන්කාරයෙක්. මේ දර්ශනයට ස්ටන්ට් නළුවෙක් වුණත් යොදාගන්න තිබුණා. ඒත් රිතික්ට ඕනෑ වුණේ එයාම ඒ දර්ශනයේ රඟපාන්නයි. දර්ශනය රූපගත කළාට පස්සෙ රිතික්ට ලොකු වේදනාවක් ඇතිවුණා. විශේෂයෙන්ම පිටකොන්දට තමයි ඒක බලපෑවෙ. ඒ නිසා රිතික්ට ඉස්පිරිතාලෙට යන්න වුණා.” තතු දන්නා අයෙකු එලෙස ප්‍රකාශ කර තිබුණා.මේ නිසා ‘අග්නිපාත්’චිත්‍රපටයේ රූපගත කිරීම් සති කිහිපයකට නවත්වා දමන්නට අධ්‍යක්ෂවරයාට සිදුවුණා.බිපාෂා ගේ ජීවිතයටත් අලුත් අමුත්තකු එකතු වෙලා. ඔහුගේ නම තමයි, බ්‍රැඩ්. මේ අහවලාද කියලා නම ඇසුව සැණෙකින්ම කවුරුත් අහන්නට පටන්ගෙන මේ අය වඩාත් උනන්දු වුණේ හොලිවුඩ් සිනමාවේ ජනපි‍්‍රය නළුවෙකු බිපාෂා ගේ ජීවිතයට සමීප වී සිටිනවා දැයි කියා සැකහැර දැනගන්නයි.’බ්‍රැඩ් කියල කියන්නේ බ්‍රැඩ් පිට් ද දන්නෙ නැහැ.’ සමහරු බිපාෂාගේ ‘හිතවතා’ අනුමාන කළේ ඔන්න ඔහොමයි. නමුත් කරුණු සොයාගෙන යද්දී කාට කාටත් වැටහුණේ බිපාෂාගේ හිතවතා බ්‍රැඩ් පිට් නම් නොවේය කියලයි.එහෙනම් ඒ කවුරුන්ද? ඒ තමයි බිපාෂා ළඟදී මිලට ගත් අලුත්ම බීට්ල්ස් මෝටර් රථයේ නම. නම දමා ඇත්තේ බිපාෂාලු. “දැන් මම බ්‍රැඩ් එක්ක මුම්බායිවල හැම අස්සක් මුල්ලක් නෑරම සංචාරය කළා” බිපාෂා තමන්ගේ බ්ලොග් අඩවියෙහි එලෙස සටහන් කර තිබුණා.මේ වසර මුල් භාගයේ දී ඉන්දියාවේ එක්තරා වෙබ් අඩවියක් ප්‍රකාශ කර තිබුණේ ජෝන් ඒබ්‍රහම්ගේ ජීවිතයට කවුදෝ යුවතියක් සමීප වෙමින් සිටින බවයි. ඇය කවුරුන්දැයි එමඟින් හෙළිකර තිබුණේ නැහැ. කාලය ටිකෙන් ටික ගෙවී යද්දී ජෝන් ගේ මිතුරන් කිහිප දෙනෙකු විද්‍යුත් මාධ්‍යයකට කියා තිබුණේ ජෝන්ට අලුත් පෙම්වතියක් හමුවී ඇති බවයි. ඒ කවුරුන්දැයි කවුරුත් විමසා බලන්නට උනන්දු වුණා.ඇයගේ නම, ප්‍රියා රන්චල්. විසිහය වැනි වියෙහි පසුවන ඇය, බැංකු ක්ෂේත්‍රයේ වෘත්තියක නිරතව සිටින තරුණියක්. ඇමෙරිකා එක්සත් ජනපදයේ ලොස්ඇන්ජලීස් නුවර දී උපත ලබා එහිම ඇති දැඩි වූ ප්‍රියා මාධ්‍ය වෙතින් ඈත්ව සිටින්නට උත්සාහ කරන ලජ්ජාශීලී තරුණියක් බවයි දැනගන්නට ලැබෙන්නේ. ඒ නිසා ජෝන් ද ඇයගේ රුව වෙතට කැමරා යොමුවීම වළක්වන්නට නිතරම උත්සාහ දරනවාලු.ජෝන් ගේ සමීප මිතුරෙකු පවසා තිබුණේ ප්‍රියා, ජෝන්ට හොඳින්ම ගැලපෙනවාය කියලයි. ජෝන් බලාපොරොත්තු වන තරුණියකගේ සුන්දරත්වය ප්‍රියා තුළ තිබෙන බවයි ඔහු පවසන්නේ.සුරූපී නිළි සෙලීනා ජයිට්ලි විවාහ කර ගත්තේ සුපිරි හෝටල් ව්‍යාපාරිකයකු වන පීටර් හාග්. ඒ, පසුගිය ජූලි 23දායි. විවාහ මංගල උත්සවය පැවැත්වුණේ ඔස්ට්‍රියාවේයි.මීට දෙසතියකට පමණ කලින් බොලිවුඩ්පුරයෙන් වාර්තා වුණේ ඇය දරු සම්පතක් ලබන්නට සූදානම් වන බවයි. ඉන් පසුව නැවත වරක් සෙලීනා ගැන තවත් උණුසුම් ප්‍රවෘත්තියක් අසන්නට ලැබුණා. එයින් කියවුණේ සෙලීනාට නිවුන් දරු උපතක් සිදුවීමට නියමිත බවයි. “සෙලීනා තාම සති 10ක ගැබිණි මවක්. ඇයවත් පීටර්වත් හිතුවෙ නැහැ. මේ තරම් ඉක්මනින් දෙන්නාටම දරු සුරතල් බලන්න ලැබේවිය කියලා” මෙලෙස කියා තිබුණේ ඔවුන් දෙදෙනාගේ ළඟම හිතවතෙක්.සෙලීනාට නිවුන් දරුවන් ලැබෙන්නට සිටින බව හෙළිවුණේ යම්කිසි ආහාරයක් විෂවීමෙන් පසුව එයට ප්‍රතිකාර ගන්නට රෝහල් ගතවීමෙන් පසුවයි. වෛද්‍යවරු පවසා ඇත්තේ දරුවන් දෙදෙනා නිරෝගීව සිටින බවයි. දරුවන් ලබන්නට සිටියත් තමන් භාරගත් චිත්‍රපටයක රඟපාන්නට සෙලීනා ලක ලැහැස්ති වන බවයි පැවසෙන්නේ.ශිල්පා ෂෙට්ටි බොලිවුඩ් සිනමාව තුළ දශක දෙකකට ආසන්න කාලයක් තිස්සේ රැඳී සිටියත් ගීතයක් වෙනුවෙන් වීඩියෝ දර්ශනයක නිරූපණයක් කරලා නැහැ.නමුත් පසුගියදා ඇය මුල්වරට එවැනි වීඩියෝ රූපගත කිරීමකට එක්වී මනහර රංගනයක යෙදුණා. ඒ එංගලනත්යේ පදිංචිව සිටින ගායකයකු වන රොමි ශේ ගේ අලුත්ම ගීත එකතුවේ එක ගීතයක් වෙනුවෙන්. රොමි ශේ, වෙන කවුරුන්වත් නොවෙයි, ශිල්පාගේ සැමියා රාජ් කුන්ද්‍රාගේ ඥාති සොහොයුරෙක්. ශිල්පා මේ වෙනුවෙන් තම රංගනය එක් කළේ ඉතාම කැමැත්තෙන්, බොහොම නිර්ලෝභීවයි.”ශිල්පා දැන් ගොඩක්ම රැඳිලා ඉන්නෙ කුස්සියේ තමයි. එයා හොඳ ගෘහණියක් බව දැනගන්න ලැබුණා. මීට කලින් එයා වීඩියෝ ක්ලිප් එකකට රඟපාලා නැහැ. මගේ ගීතයකට මේ වගේ සුපිරි තරුවක් එක්වීම ගැන මම ආඩම්බර වෙනවා.” ගායක රොමි ශේ පැවසුවා.”සින්දුව අහපු ගමන් මගේ හිත ඇදිලා ගියා. ඒ නිසයි මම රොමි වෙනුවෙන් රඟපෑවේ. එයා දක්ෂයෙක්. මෙහෙම කියන්නෙ එයා මගේ සැමියාගේ නෑදෑයෙක් නිසාම නෙමෙයි”. ශිල්පා කියා සිටියා.සුජීව තේවහෙට්ටිගේ 1. උපන් දිනය - 1986 ජනවාරි 52. දෙමව්පියන් - (i) මව - උජාලා පදුකෝන් (සංචාරක ක්‍ෂේත්‍රයේ රැකියාවක නියුතුය.)(ii) පියා - ප්‍රකාශ් පදුකෝන් (ජාත්‍යන්තර බැඩ්මින්ටන් ක්‍රීඩකයෙකි)3. උපන් ස්ථානය - ඩෙන්මාර්කයේ, කෝපන්හේගන් නුවර4. සොහොයුරියගේ ගේ නම - අනීෂා5. අධ්‍යාපනය ලද පාසල - සොෆියා උසස් විදුහල, බැංගලෝරය6. උසස් අධ්‍යාපන ලද ආයතන - මවුන්ට් කාමල් විදුහල, බැංගලෝරය7. පාසල් කාලයේ ප්‍රියතම ක්‍රීඩාව - බැඩ්මින්ටන්8. කලා ක්‍ෂේත්‍රයට මුලින්ම පිවිසුණේ - නිරූපිකාවක ලෙස9. මුලින්ම රඟපෑ චිත්‍රපටය - ‘ඓශ්චර්යා’ (කන්නඩ චිත්‍රපටයකි) (2006)10. මෙතෙක් රඟපා ඇති චිත්‍රපට සංඛ්‍යාව- 1811. ලැබූ සම්මාන -(i) 2008 වසරේ නැඟී එන හොඳම නවක නිළියට හිමිවන ෆිල්ම් ෆෙයාර් සම්මානය (‘ඕම් ශාන්ති ඕම්’ චිත්‍රපටයේ රංගනය වෙනුවෙන්)(ii) 2008 වසරේ නවක මුහුණට හිමිවන සෝනි - හෙඩ් ඇන්ඩ් ශෝල්ඩර් සම්මානය (‘ඕම් ශාන්ති ඕම්’ චිත්‍රපටයේ රංගනය වෙනුවෙන්)(iii) 2008 වසරේ හොඳම නවක නිළියට හිමිවන ස්ටාර් ස්ක්‍රීන් අවෝඩ් සම්මානය (‘ඕම් ශාන්ති ඕම්’ වෙනුවෙන්)(iv) 2008 වසරේ තිරගත වූ ‘ජෝඩි නම්බර් වන්’ චිත්‍රපටයේ රංගනය වෙනුවෙන් ස්ටාර් ස්ක්‍රීන් අවෝඩ් සම්මානය(v) සිනේ අවෝඩ් සම්මානය (‘ඕම් ශාන්ති ඕම්’ වෙනුවෙන්)(vi) ‘ඕම් ශාන්ති ඕම්’ චිත්‍රපටයේ රංගනය වෙනුවෙන් තවත් සම්මාන රැසක් ලබා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av11103019</link>
    <topic>දැන් අඬලා දොඩලා පලක් නැහැ හිතට ශක්තිය ගන්න</topic>
    <author/>
    <content>දැන් අඬලා දොඩලා පලක් නැහැ හිතට ශක්තිය ගන්නලියන්නේ නිව්ටන් ගුණසේකර අඳින්නේ හර්ෂ ගුණවර්ධනඋසාවි පරිශ්‍රයට පැමිණ සිටි සඳුන් සියලු තොරතුරු ඒ මොහොතේම තිසරුට දුරකථනය ඔස්සේ දැනුම් දුන්නේය.”ඔයාගෙ අප්පච්චිට ඇප ලැබුණේ නැහැ තිසරු. දවස් හතරකට රිමාන්ඩ් කළා. මේ දැන් නඩුව ඉවර වුණේ.”හද පතුල යටින් මතුවූ සියුම් වේදනාවක් ඇගේ සිරුරම මහත් වේදනාවට පත්කරමින් මුළු සිරුර පුරාම පැතිරී යනු තිසරුට දැනිණි. ඇගේ දෑසට කඳුළු පිරුණේ ඉබේටය.”අනේ සඳුන් අපිට මේ මොකද වෙන්න යන්නෙ?””ඔයා අඬනව නේද රත්තරන්?””මොන වරදක් කළත් ඒ මගෙ අප්පච්චි.. සඳුන්””මට තේරෙනවා තිසරු.. හෙට ඇමැතිතුමයි.. කුසුම්රානියි ලංකාවට එනවලු..” ඔහු තවත් අලුත් ආරංචියක් ද ඇයට දුන්නේය.”ඔයා කොහොමද දන්නෙ?..””මං එහාට මෙහාට කෝල්ස් දාලා හොයා ගත්තා..”තිසරුට ඉබේටම සුසුමක් හෙළුණේය. පියාණන්ගේ දෑත්වලට මාංචු දමා සිර මැදිරිය කරා ගෙන යන අමිහිරි දර්ශනය ඇගේ දෑස් අබිමුව මැවී පෙනුණේය. ඒ සමඟම ඇයට සෙමින් ඉකිබිඳුණේය.”දැන් අඬලා දොඩලා පලක් නැහැනෙ තිසරු.. හිතට ශක්තිය ගන්න. ඔයාම නේද මට කිව්වෙ ඔයාගෙ හිත හරිම ශක්තිමත් කියලා?””මං එහෙම කිව්වා නම් තමයි.” යළි හිතට වාරු ගනිමින් ඇය යාම්තමට සිනාසුණාය.”අන්න එහෙම පොඩ්ඩක් හිනාවෙන්නකෝ” ඇගේ හීන් සිනාවට එක්වෙමින් සඳුන් ද තරමක් උස්හඩින් මඳහස පෑවේය.”මේ හැම දෙයක්ම වෙන්නෙ මනුස්සයට කියලා හිතන්න. රජවරු සිටුවරු.. ඇමැතිවරු පවා සිරගෙවල්වලට ගිහින් තියෙනවා ළමයො..””මං දන්නවා. සඳුන්.. ඔයා ඔය හදන්නෙ මගෙ හිතට ශක්තිය දෙන්න විත්තිය?.. ඒකට ඔයාට ගොඩාක් පින්..”ඔහු කෙරෙහි උපන් අසීමිත ආදරණීය හැඟීමෙන් යුතුව ඇය කීවාය.”දැන් ඉතින් හිත හදාගෙන ඉන්න බලන්න. දවස් හතරයිනෙ. ඊළඟ දවසෙ ඇප දෙන්න පුළුවන්..”එම වචන ටික තිසරුගේ හිතට මහත් ශක්තියක් හා අස්වැසිල්ලක් ද ගෙනාවේය. ඇය ඔහුට මහත් සෙනෙහසින් යුතුව සමුදුන්නාය.* * * බතලගොඩ ඇමැතිවරයා, කුසුම්රානි ඇතුළු චිත්‍රපටයේ සෙසු පිරිස ලැගුම් ගෙන සිටියේ සිංගප්පූරු නගරයේ වූ ඉතා දැකුම්කලු සුවිසල් හෝටලයක හයවැනි මහලේ වූ කාමර පෙළකය. ඇමැතිවරයාට පමණක් සුවිශේෂී කාමරයක් වෙන්කොට තිබිණ. එහි සිට නෙත දැල්වූ කල දසතින්ම දිස්වූයේ ඉතා උසැති මහල් ගොඩනැඟිලිය. සිංගප්පූරුව කොළඹට වඩා කෙතරම් දර්ශනීය දැයි කුසුම්රානිට සිතුණ වාර බොහෝය. එහි සිරි අසිරිය විඳිමින් ඇය බොහෝ වේලාවක් ඒ දෙස බලා සිටියාය.ඒ වනවිට වාර්තා චිත්‍රපටයේ රූ ගැන්වීම් අවසන් වී තිබිණ. චාරිකාවේ අවසන් දිනය වෙන්කොට තිබුණේ සාප්පු සවාරි යාම සඳහාය. එදින හවස චිත්‍රපටයේ අධ්‍යක්ෂවරයා පැමිණ කුසුම්රානිට ඇමැතිතුමාගේ පණිවුඩය ලබාදුන්නේය.”ඔන්න ඇමැතිතුමා කිව්වා කුසුම්ට අද හවස ෂොපින් යන්න ලෑස්තිවෙලා ඉන්න කියලා..””අනේ ඇත්තද?” ඇය සතුටින් ඉපිලෙමින් ඇස් දෙක නැටෙව්වාය.”හරියට හය වෙනකොට රෙඩිවෙලා ඉන්න කිව්වා.””මිස්ටර් සිරිතුංගත් අපිත් එක්ක ෂොපිං යනවද?””අපිට කොහෙද ඉතින් ඔය වගේ පින් චාන්ස්?..” ඔහු ඔලොක්කුවට මෙන් දෑස් පුංචිකොට හැක හැක ගෑවේය.රාත්‍රී සාප්පු සවාරිය සඳහා සුදුසු ඇඳුමක් තෝරාගන්නට කුසුම්රානිට සෑහෙන වෙලාවක් ගත විය. අන්තිමේදී ඇය තෝරාගත්තේ දෙවුරත්, ළැමත් බෙහෝ සේ නිරාවරණය වූ රක්ත වර්ණ සේද ගවුමකි. එම ඇඳුමට ඇමැතිතුමා බෙහෙවින් සතුටු වෙනු ඇතැයි ඇය දෙතොල් ආලේප තවරන ගමන් සිතුවාය.සුදු ජාතික ඇඳුම වෙනුවට ඇමැතිවරයා එවර ඇඳ සිටියේ තද නිල් වර්ණ සෆාරි සූට් එකකි. වියපත් පෙනුම නැති කරගන්නට ඔහු බොහෝ සේ වෙහස වූ අයුරක් පෙනිණි. තට්ටය දෙපස වූ කෙටි කොණ්ඩය ඔහු හොඳින් ඩයි කර තිබුණේය.”සර් අද හරි ස්මාර්ට්... හරියට කොල්ලා වගේ? පහත මාලයට ආ ඇමැතිතුමාගේ රුව නෙත ගැටුණ සැණින් කුසුම්රානි කටපුරා සිනාසුණාය.”ඔයත් අද හරිම ලස්සනයි... වෙරි බියුටි..” ඇගේ උරහිසට අත තබමින් ඔහු ද උස්හඩින් සිනාසුණේය.පළමුව ඔවුන් රැගත් සැප රිය ඇදී ගියේ සුවිසල් සාප්පු සංකීර්ණයකටය. වෛවර්ණ විදුලි බුබුළු වලින් අලංකෘත වූ එම සාප්පු සංකීර්ණය දෙව් විමනක් බඳු විය. එහි ඉතා ලස්සනට පෙළ ගස්වා තිබූ විසිතුරු වටිනා බඩු භාණ්ඩවලින් කුමක් තෝරාගත යුතු දැයි කුසුම්රානිට එකවරම සිතාගත නොහැකි තරම් විය.”කුසුම්.. ඔයාට කැමැති දෙයක් තෝරාගන්න..” ඇගේ සිරුරේ ගෑවෙමින් ඇමැතිවරයා මඳහස පෑවේය.”අනේ සර්.. මට නම් හිතාගන්නවත් බැහැ..” තොෙඳාල් වෙමින් ඇමැතිවරයාගේ සිරුරට තවත් ළං වුණාය.”අපි කලර් ප්ලැට් ටී.වී. එහෙකුයි.. වොෂින් මැෂින් එකකුයි ගමු..””ඒවා නම් මං ළඟ තියෙනවා සර්..””ඒ පරණ මොඩල්නෙ ළමයො.. මේවා තමා ලේටස්ට්ම මොඩ්ල්..”කුසුම්රානි ඔහුගේ යෝජනාවට හිස වනමින් කැමැත්ත පළ කළාය. ඉන් අනතුරුව ඔවුන් අතිනත පටලවාගෙන ගමන් කළේ විසිතුරු ඇඳුම් ආයිත්තම් හා සුවඳ විලවුන් තිබූ අංශයටය. එවර නම් ඇය හිතේ හැටියට වටිනා ඇඳුම් පැලඳුම් හා සුවඳ විලෙවුන් තෝරාගත්තාය. මිලදී ගත් සියලු දේට ඇමැතිතුමා මුදල් ගෙව්වේ සිංගප්පූරු ඩොලර්වලිනි. භාණ්ඩ හා ඇඳුම් ආයිත්තම් සියල්ල සාප්පු සංකීර්ණයේ වාහනයකින් හෝටලය වෙත එවන්නට එහි කළමනාකාරවරයා පොරොන්දු විය.සාප්පු සවාරියෙන් අනතුරුව ඇමැතිවරයා කුසුම්රානිව කැඳවාගෙන ගියේ බැංකොක් නගර මධ්‍යයේ පිහිටි සුප්‍රකට ‘නයිට් ක්ලබ්’ එහෙකටය. එයට ඇතුළු වූ සැනින් ඇයට දැනුණේ තමා අමුතුම වෛවර්ණ සිහින ලෝකයකට ප්‍රවේශ වූවාක් බඳු විස්මිත හැඟීමකි. නිවි ..නිවී දැල්වෙන පාට පාට නියෝන් විදුලිපහන්වල ආලෝක ධාරා නිසා එය සදෙව් විමනක සිරි අසිරිය ගෙන තිබිණ.අඩ නිරුවතින් සැරසුණ ළාබාල ජපන් සහ තායි සුරූපිනියන් සමාජ ශාලාව තුළ අසුන්ගෙන සිටි විනෝදකාමීන්ට ආහාර හා මධුවිත පිළිගන්වන අයුරු කුසුම්රානි බලා සිටියේ දෑස් කොනිණි.”කුසුම් මොනවද බොන්න කැමැති?””ඔරේන්ජ් ජූස්.. හොඳයි සර්””ඔරේන්ජ් ජූස් බොන්න අපි නයිට් ක්ලබ් එහෙකට එන්න ඕනාද කෙල්ලෙ?” ඇමැතිවරයා උරහිස් නටවමින් කුසුම්රානිගේ අත මිරිකුවේය.”එහෙනම් මං බියර් ටිකක් ගන්නම්.. සර්ටත් බියර් හොඳයි””අපෝ මට බියර් හොඳ නැහැ.. මට ඩයබිටික් තියෙනවා” ඇයට තව තවත් ළංවෙමින් ඔහු අසලින් ගිය තායි යුවතියට කතා කළේය.ඉඟ සුඟ සලමින් ඔවුන් වෙතට ආ යුවතිය හිස නවා ආචාර කොට ඉංග්‍රීසි බසින් කටහඬ බින්දාය.”ගුඩ් ඊවිනිං සර්.. වට් ඩූ යූ වෝන්ට්? .. ෂැම්පේන්.. විස්කි.. බ්‍රැන්ඩි?””ඩබල් විස්කි විත් අයිස් ඇන්ඩ් සෝඩා..””ඕ.කේ.. සර්” ඇනවුම බාර ගත් පැඟිරි වයසේ තායි කෙල්ල නිතඹ පද්දමින් නොපෙනී ගියාය.”සර් මටත් එක්ක ද ඕඩර් කළේ?” ඇමැතිවරයා දෙස දෑස් අගින් බැලූ කුසුම්රානි දඟකාර හඩින් ඇසුවාය.”සන්තෝසෙටත් එක්ක අද මාත් එක්ක විස්කි ටිකක් බොමු කුසුම්””මට බයයි වෙරි වෙයිද කියලා..””පොඩ්ඩක් ගත්තට වෙරි වෙන්නෙ නැහැ ළමයො?” ඇගේ මුදු අතැ’ඟිලි අල්ලා ගනිමින් ඔහු තව තවත් ඇයට ළංවිය.”මට නම් මේ ගමන හීනයක් වගේ සර්..””ඒ හීනෙ හැබෑකරගන්න බැරි එකටයි මට දුක කුසුම්..””ඒ කිව්වෙ සර්?” ඇය නළල රැළි ගන්නමින් ඇසුවාය.”මං ගෙවන්නෙ හරිම ඩල් ලයිෆ් එකක් කුසුම්. මගෙ ෆැමිලි ලයිෆ් එකේ කිසිම ජොලියක් නැහැ.. ඒත් පිටතින් බලන මිනිස්සු හිතන්නෙ මං රජ සැප විඳිනවා කියලයි.. සතුටක් නැති ජීවිතෙන් ඇති පලේ මොකක්ද කුසුම්..?””මං ගැන කිව්වත් එච්චරයි සර්” චිත්‍රපට නිළියන්ට මිනිස්සු කොච්චර ආශද? ඒගොල්ලො හිතන්නෙ අපි අහසෙ පාවෙන සුරංගනාවියො කියලයි. ඒත් ඇත්ත ඒක නෙවෙයි .. සර්..”මධුවිත ටිකින් ටික තොලගාත්ම ඇමැතිවරයාගේ ඇඟපතට අමුතුම ප්‍රාණයක් දැනන්නට විය. කුසුම් විස්කි වීදුරුව තොල ගෑවේ යන්තමටය. සංගීත රාවය පෙරටත් වඩා දැඩිව ශාලාව තුළ ගිගුම් දෙන්නට විය. වෙරිමත් වූ තරුණ ජෝඩු සබාගැබට පැන සංගීත රිද්මයට අනුව ඉඟ සුඟ සොලවමින් නටන්නට වූහ.”අපිත් ඩාන්ස් කරමුද කුසුම්..?”ඔහු පුටුවෙන් නැගිට්ටේ කුසුම්රානිගේ බඳවටා අතක් යවමිනි. ඊට ප්‍රතිචාර නොදක්වා සිටීමට ඇයට අසීරු විය. ඇමැතිවරයා නැටුවා නොව එහාට මෙහාට පැද්දුනා පමණි. තඩි බඩගෙඩිය නැටුමට විශාල බාධකයක් විය. එහෙත් කුසුම්රානි අවට දෑස් දල්වා බලා සිටි රසකාමීන්ව කුල්මත් කරමින් අපූරු රංගනයක නියැලුණාය.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av11103020</link>
    <topic>ලොව මවිතකරන පිහිටීමක් ලෝකාන්තය</topic>
    <author>සිරිසේන දේවප්‍රිය</author>
    <content>ලොව මවිතකරන පිහිටීමක් ලෝකාන්තයඅපේ ඊළඟ ඉලක්කය වූයේ ලෝකාන්තය නැරඹීමයි. මේ වන විට මධ්‍යාහ්නය ද පසුවෙමින් තිබූ අතර වෙහෙස - මහන්සිය, කුසගින්න ආදිය ද නොඅඩුව දැනෙමින් තිබුණි. ගමනේ අරමුණ අරුම පුදුම පිහිටීමක් වූ ලෝකාන්තය නැරඹීමේ අවශ්‍යතාව වන හෙයින් අනිකුත් වෙහෙස මහන්සිය ආදී කිසිවක් එතරම් ප්‍රබල ලෙස අප සිත්වලට වැදුණේ නැත.’ලෝකාන්තය’! ‘ලෝකය’ හා ‘අන්තය’ යන වචන දෙක එකතුව නිර්මාණය කළ ලෝකාන්තය යන තනි වචනයේ අරුත නම් ලෝකයේ කෙළවර යන්නයි. සැබෑ ලෙසම එතනින් එහාට ලෝකයක් තිබිය නොහැකිය.නොදැනුවත්වම අපි මහ ලෝකාන්තය මුදුනට පැමිණ සිටිමු. අප යන විටත් විශාල සංචාරක පිරිසක් එහි පැමිණ සිටියහ. ඔවුහු මේ මනස්කාන්ත පිහිටීම දෙස මවිතයෙන් බලා සිටිති. ලෝකාන්තය මුදුනේ සිට බැලූ විට අඩි දහස් ගණනක් පහතින් පිහිටි එහි පතුල ඉතා කුඩාවට පෙනේ. පතුලේ පිහිටි නිවාස, වතු ලැයිම් කාමර ආදිය පෙනෙන්නේ ගිනිපෙට්ටි තරමේ කුඩාවටය.ලෝකාන්තය කියනුයේ පතුල නොපෙනෙන තරමේ වූ අගාධයකටය. එහි මුදුනේ සිට පතුල බලන්නට නැමෙන්නට වත් සිත් නොදෙයි. දෙපා වෙව්ලයි. හදවත ගැහෙයි. ඇතැම්මු ගල් තලාව මුදුනේ දිගාවී පතුල නරඹති. එහෙත් එය කොතරම් බියකරු අත්දැකීමක් විය හැකිද? ගැඹුරු ප්‍රපාතය දකින විට දෑස් නිලංකාර වුවහොත්! නැතිනම් ක්ලාන්ත ගතියක් ඇති වුවහොත්! කාට කියන්නද?එබැවින් ලෝකාන්තය පතුල නැරඹීමේ හොඳම ක්‍රමය නම් ලෝකාන්තය මුදුනේ කෙළවරට හෝ නෙත්තියටම ගොස් නොබලා මඳක් දුරින් සිට බලා සෑහීමකට පත්වීම පමණි.සමෝච්ච රේඛා දක්වන පරිදි ලෝකාන්තය මුදුනේ උස මුහුදු මට්ටමේ සිට අඩි 7200 – 7350 අතර වේ. ලෝකාන්තය පතුලේ උස වන්නේ අඩි 3400 – 3500ක් පමණි. එබැවින් ප්‍රපාතාකාර අගාධයේ උස අඩි 3800 ඉක්මවයි. උඩ සිට අඩි 100ක් ගැඹුරු ළිං පතුලක් බලන්නත් බිය වන අය අඩි 3800 ඉක්මවූ පතුලක් කෙසේ නම් නිර්භය ලෙස බලන්නද?ලෝකාන්තය කොටස් දෙකකින් යුක්තය. මහ ලෝකාන්තය සහ කුඩා ලෝකාන්තය යනුවෙනි. මහ ලෝකාන්තය කියන්නේ මුදුනේ සිට බැලූ විට පතුල කිසිසේත්ම නොපෙනෙන තැනටය. එහෙත් කුඩා ලෝකාන්තය මුදුනේ සිට බැලූ විට පතුල තරමක් කුඩාවට දිස්වෙයි.ලෝකාන්තයේ මුදුන නම් නුවරඑළිය දිස්ත්‍රික්කයේ දකුණු අන්තයයි. නැතහොත් දකුණු සීමාවයි. ලෝකාන්තය පතුල අයත් වන්නේ රත්නපුර දිස්ත්‍රික්කයටය. මුහුදු මට්ටමේ සිට අඩි 3500ක් පමණ උසින් පිහිටි රත්නපුර දිස්ත්‍රික්කයේ ඉමේ සිට අඩි 3800ක් ඉහළට එකඑල්ලේ නැඟී සිටින ප්‍රාකාරයක් මුදුනේ නුවරඑළිය දිස්ත්‍රික්කයේ දකුණු අන්තය පිහිටා තිබේ. සුවිශේෂත්වය වන්නේ ප්‍රාකාරයේ මෙම ඇදහිය නොහැකි උසයි.ලෝකාන්තයන් දෙක පිහිටා ඇත්තේ ද දෙආකාරයකටය. මහ ලෝකාන්තය මුදුනේ පිහිටි ගල් පව්ව ප්‍රාකාරයෙන් පිටතට නෙරා හෙවත් එළියට දිග් වී පිහිටා ඇත. එහි සිට පහළ බැලූ විට පතුල කිසිසේත් ම නොපෙනෙන්නේ එබැවිනි. එහෙත් කුඩා ලෝකාන්තය ප්‍රාකාරයට සමවම පිහිටා ඇති බැවින් එහි සිට බැලූ විට පතුල තරමක් දුරට පෙනේ.ලෝකාන්තය මුදුනේ තද ශීතාධික දේශගුණයක් පවත්නා අතර ලෝකාන්තය පතුලේ පවතින්නේ වියළි දේශගුණයකි. ලෝකාන්තය මුදුනේ සිට පතුලට බැසිය නොහැකි නිසාත් පතුලේ සිට මුදුනට නැඟිය නොහැකි නිසාත් පතුල වෙනම ලෝකයක් ද, මුදුන වෙනම ලෝකයක් ද වෙයි. පතුලේ සිටින අයට මුදුනේ සිටින අය සමඟ ද, මුදුනේ සිටින අයට පතුලේ සිටින අය සමඟ ද කිසිදු සම්බන්ධතාවයක් පැවැත්විය නොහැකිය.ලෝකාන්තය පතුලේ ඇත්තේ නන්පෙරියල් තේ වත්තයි. තේ වතු කම්කරුවන්ගේ ලැයිම් කාමර පතුලේ තිබෙනු කුඩාවට පෙනේ. ලෝකාන්තය මුදුනේ සිට ගල් ආදී කිසිවක් පහතට පෙරළීම බියකරු වන්නේ එහි පතුලේ ජනතාව වාසය කරන බැවිනි.බේකර්ගේ දිය ඇල්ල මෙන්ම කුඩා සහ මහ ලෝකාන්ත නැරඹීම සඳහා සවි ශක්තිමත් වේදිකා ඉදිකර තිබීම ප්‍රශංසනීයය. නරඹන්නන්ගේ ජීවිත සුරක්ෂිත කරවනු වස් මේ වේදිකා ඉදිකොට ඇත.ලෝකාන්තය මුදුනේ සිට හෝර්ටන් තැන්න දෙස හැරී බැලූ මුත් කිසිවක් නොපෙනෙන්නේ සදාහරිත වැසි වනාන්තරවලින් ඒ ආවරණය වී ඇති බැවිනි. එහෙත් ලෝකාන්තය මුදුනට මෙරට දක්ෂිණ ලංකාව මැනැවින් දර්ශනය වෙයි. මීදුමින් තොර සුපැහැදිලිව කාලගුණය පවත්නා දිනවලදී දකුණු ලක ඉම කොට ගත් මහ සයුර පවා මැනැවින් දර්ශනය වෙතැයි කියනු ලැබේ. ඒ බැව් එහි සවිකොට ඇති පුවරුවේ ද සඳහන් ය.වලවේ ගඟ ඉහත්තාවේ බලංගොඩ සානුවට අයත්ව පිහිටි බෙලිහුල්ඔය ආසන්නයේ ඉදිකොට ඇති අපට සමනල වැව මැනැවින් දැක ගත හැකිවිය. එතරම් පුළුල් නොවූව ද දිගටි ස්වරූපයකින් යුත් සමනල වැවේ ජලය බෙහෙවින් සිඳී ගොස්, වැව් කණ්ඩිය නිරාවරණයව පැවතිය ද එහි වූ නිල්වන් ජලයේ අසිරිය නම් මොනවට විඳගත හැකි විය.නයෙකුගේ දඟර ගමන සිහිපත් කරමින් කඳු නිම්න අතර වංගු සහිතව ඉදිවී ඇති හෙයින් සමනල වැවේ අමුතුම චමත්කාරයක් දකින්නට ලැබුණි.ඊටත් දකුණින් දක්නට ලැබුණේ වලවේ ගඟ ආශ්‍රිතවම ඉදිවූ උඩවලට ජලාශයයි. ජලාශ්‍රය අද්දරින් දක්නට ලැබෙන නිල් තුරු වියන උඩවලව ජාතික වනෝද්‍යානය වේ. වැව් තනමින් දකුණු දිශාගතව ගලන වලවේ ගංගා නිම්නය සුපැහැදිලිව දැක ගන්නට අපට හැකිවිය. අප ආපසු එන්නට පිටත්වූයේ ගුවනේ පාවී යන වලාරොදක් තරම්ම සැහැල්ලු එමෙන්ම සොම්නස්දායී සිතිවිලිවලින් පිරීගත් නැවුම් සිත් සහිතවය.ලබන සතියේ හෝර්ටන් තැන්නේකෞතුකාගාරය නරඹමුසිරිසේන දේවප්‍රියඡායාරූප - සිරිසේන දේවප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=av11103021</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාක්‍රියාදාමයන් මුසුවූ විද්‍යා ප්‍රබන්ධ කතාවක් රැගත් ‘රා.වන්’ චිත්‍රපටය පසුගිය දීපාවලී උත්සවය දා තිරගත කිරීම ඇරැඹුණා. මේ චිත්‍රපටය ඉන්දියාව ඇතුළු ලොව පුරා රටවල් රැසකම මේ වන විට ප්‍රදර්ශනය කෙරෙනවා. ඉන්දීය සිනමාව තුළ වැඩිම වියදමක් දරා නිෂ්පාදනය කළ චිත්‍රපටය හැටියටත් ‘රා.වන්’ වාර්තාවක් පිහිටුවා තිබෙනවා. මෙහි ප්‍රධාන චරිත නිරූපණය කරන්නේ ශාරුක් ඛාන්, කරීනා කපූර් සහ අර්ජුන් රම්පාල්.අනුභාව් සිංහ අධ්‍යක්ෂණය කළ ‘රා.වන්’, නිෂ්පාදනය කළේ රෙඩ් චිලීස් එන්ටර්ටේන්මන්ට් සමාගම සහ ඊරෝස් ඉන්ටර්නැෂනල් සමාගමයි. රෙඩ් චිලීස් - එන්ටර්ටේන්මන්ට් සමාගම අයත් වන්නේ ශාරුක්ටයි. මේ චිත්‍රපටයේ කාටුන් චරිත ද නිරතුරුවම දැකිය හැකි බවයි පැවසෙන්නේ. බොලිවුඩ්පුරයේ දැවැන්ත නිර්මාණයක් ලෙසින් ප්‍රේක්ෂකයන් හමුවට පැමිණෙන ‘රා.වන්’ වෙනුවෙන් පසුගිය කාලය පුරා දැඩි ලෙස කැපවන්නට ශාරුක්ට සිදුවුණා.චිත්‍රපටය තිරගත කිරීමට නියමිත දිනයට දින දහයක් පමණ තිබෙද්දී ශාරුක් හිස ගිනි ගත්තකු ලෙස හැසිරුණු බවයි දැනගන්නට ලැබුණේ. මෙයට හේතුව වුණේ රූපගත කර තිබුණු චිත්‍රපටයේ අවසන් සංස්කරණ කටයුතු නියමිත වේලාවට නිමකර ගන්නට නොහැකි වේදෝ ය යන සැකය ඔහුගේ සිත තුළ හොල්මන් කිරීමයි.”චිත්‍රපටයේ ඇතුළත් වුණු කාටුන් දර්ශන නියම කාල වේලාවට සංස්කරණය කරගන්න බැරි තත්ත්වයකයි තිබුණේ. ඒ නිසා ශාරුක්ට කේන්ති ගිහින් තිබුණා. ඔය වාතාවරණය තියෙද්දී දවසක්, එයා මේ චිත්‍රපටයේ අවසන් වැඩ කටයුතු ටික කෙරෙන හැටි බලන්න ගියා. එතකොටයි එයා දැනගත්තෙ චිත්‍රපටයේ ඩිජිටල් වැඩ කටයුතු ප්‍රමාද වෙලා සිදු කෙරෙනවාය කියලා. එතැනදී ශාරුක්ට හරියට කේන්ති ගියා. අධ්‍යක්ෂ අනුභාව් සිංහට බැන්නා. ‘රා.වන්’ චිත්‍රපටයේ මුළු කණ්ඩායමම ඒ වෙනකොට හිටියේ දැඩි පීඩනයකින්. මොකද, ඒ හැමෝටම ඕනෑ වුණේ චිත්‍රපටය ඔක්තෝබර් 26දා වෙද්දි සම්පූර්ණ කරන්නයි. ඒ වෙනකොට චිත්‍රපටයේ සමහර දර්ශනවල වර්ණ යෙදුම් පවා සම්පූර්ණ කරලා තිබුණෙ නැහැ.‘රා.වන්’ ඉන්දියාවෙ විතරක් නෙමෙයි, පිටරටවලත් තිරගත කරන්න දින යොදාගෙන තියෙද්දි මේ ප්‍රමාදය වෙනකොට ශාරුක් ලොකු අපහසුතාවකට පත්වෙලයි හිටියේ.” ශාරුක් ගේ සමීප හිතවතකු ඉන්දීය පුවත්පතකට එලෙස ප්‍රකාශ කර තිබුණා.ශාරුක් ගෙන් දොස් අසන්නට සිදුවුණේ චිත්‍රපටයේ අධ්‍යක්ෂ අනුභාව් සිංහටමයි. ඒ වුණත් අධ්‍යක්ෂවරයා ඒ සියල්ල ඉවසමින් චිත්‍රපටයේ පසු නිෂ්පාදන කටයුතු සම්පූර්ණ කරන්නට කඩියකු ලෙස වෙහෙසුණා. මේ අතර ‘රා.වන්’ චිත්‍රපටය තිරගත කරන්නට සැලසුම් කළ විදේශයන්හි චිත්‍රපට බෙදාහරින සමාගම්, එහි ඩිජිටල් පිටපත් ඉල්ලන්නට පටන් ගත්තා. ඒත් ඒ වනවිට ද ‘රා.වන්’ චිත්‍රපටයේ සම්පූර්ණ පිටපත ඉන්දීය රැඟුම් පාලක මණ්ඩලයෙන් අනුමත වී තිබුණේ නැහැ. ඒ නිසා ශාරුක් සහ අනුභාව්ට සිදුවුණේ චිත්‍රපටයේ නිසි ලෙස වර්ණ ගන්වා නැති පිටපතක් රැඟුම් පාලක මණ්ඩලය වෙත යවන්නයි.මෙවැනි පීඩනකාරී වාතාවරණයක් මැද්දේ කටයුතු කළ අධ්‍යක්ෂ අනුභාව් සිංහගෙන් තොරතුරු විමසූ ඉන්දීය මාධ්‍යවේදියකුට ඔහු පිළිතුරු දුන්නේ කිසිදු කලබලයක් නැතිවයි. “රා.වන් චිත්‍රපටයේ පසු නිෂ්පාදන කටයුතුවලදී ගොඩක් දේවල් සිද්ධ වුණා. අපි මහන්සිවෙලා වැඩ කළා. දැන් ඔක්කොම හරි.” අනුභාව් සිංහගේ ඒ ප්‍රකාශය සනාථ කරමින් නියමිත දිනය වන විට ‘රා.වන්’ චිත්‍රපටයේ සියලුම වැඩ කටයුතු නිම කරන්නට කාට කාටත් හැකිවුණා.ඓශ්වර්යා රායි, මේ වන විට අට මසක් සපිරුණු ගැබිණි මාතාවක්. ඒ වෙනුවෙන් විශේෂ උත්සවයක් භච්චන් නිවෙසෙහි පැවැත්වුණා. (සාමාන්‍යයෙන් ඇතැම් රටවල ගැබිණි මවකගේ කුසට මාස අටක් සම්පූර්ණ වූ විට ඇයගේ පවුලට අයත් නොවන පිටස්තර හිතවතියක් විසින් ඇය වෙනුවෙන් මෙවැනි පුංචි උත්සවයක් පවත්වනවා.ඉන්දියාවේ හින්දු චාරිත්‍ර අනුව මෙවැනි උත්සවයක් හඳුන්වන්නේ ගෝධ් භරායි උත්සවය යනුවෙන්. මෙයට සහභාගිවන සියලුම දෙනා ගැබිණි මාතාවට පලතුරු, රසකැවිලි සහ ස්වර්ණාභරණ ඇතුළු වෙනත් තෑගි බෝග පිරිනමනවා. ඉන්පසුව ඔවුන් සියලු දෙනා ගී ගයමින් නර්තනයෙහි ද යෙදෙනවා.ඓශ්වර්යා වෙනුවෙන් ගෝධ් භරායි උත්සවය පැවැත්වුණේ ඔක්තෝබර් 18 දායි. අමිතාබ් භච්චන් සහ ජයා භච්චන් තම ලේලිය වෙනුවෙන් ඉතාම සතුටෙන් මීට එක්වී සිටියා. අභිෂේක් ද එහි සිටි බව අමුතුවෙන් සටහන් කරන්න අවශ්‍ය නැහැ. ඒ අතරම අභිෂේක්ගේ සොහොයුරිය ශ්වේතා ද පැමිණ සිටියා.මේ ගැන විස්තර පැවසූ භච්චන් පවුලට සමීප අයෙක්.... “භච්චන් පවුල පාරම්පරික චාරිත්‍ර වාරිත්‍ර අකුරටම ඉටුකරනවා. මේ කවුරුත්, ළඟදීම එයාලගෙ පවුලට එකතුවන දරුවන් ගැන ලොකු බලාපොරොත්තු තියාගෙනයි ඉන්නේ. මේ චාරිත්‍රය ඉටු කළායින් පස්සෙ සම්ප්‍රදායට අනුව ඓශ්වර්යා, එයාගෙ දෙමව්පියන්ගෙ ගෙදරට ගියා.”මේ ගෝධ් භරායි උත්සවයට පැමිණෙන ලෙස තම හිතවත් අයට ආරාධනා කළේ ඓශ්වර්යාගේ නැන්දම්මා, ජයා සහ නෑනා, ශ්වේතා නන්දා මේ වෙනුවෙන් සහභාගිවූවන් අතර ශාරුක් ගේ බිරිය - ගෞරි ඛාන්, රිතික් ගේ බිරිය - සුසෑන් රෝෂන්, එදා හින්දි සිනමාවේ රැජනක වූ සයිරා බානු , උර්මිලා මතොන්ද්කර්, සන්ජේ දත් ගේ බිරිය – මන්යාටා දත්, සොනාලි බෙන්ද්රේ, කිරන් ඛෙයර්, මානා ෂෙට්ටි, කාජල්, ට්වින්කල් සහ රින්කි ඛන්නා, ශ්‍රී දේවි සහ බිපාෂා බාසු ද සිටියා.අභිෂේක් ගේ සොහොයුරිය, ශ්වේතා නන්දා මේ වෙනුවෙන් පැමිණ සිටියේ දින කිහිපයකට කලින්. ඇය ගෝඩ් භාරායි උත්සවයේ වැඩ කටයුතු සංවිධානය කරන්නට තම මවට උදව් වුණා. උත්සවයට එක්වූ හැම කෙනකු අතම තෑගි බෝග රැඳී තිබෙනු දක්නට ලැබුණා. මේවා ඓශ්වර්යාට තිළිණ කළ ඔවුන්, ඉත සිතින් ඇයට ආශිර්වාද කළා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=am1110301</link>
    <topic>දරුවාගේ පෝෂණය ගැන සැලකිලිමත් විය යුත්තේ මවුකුස සිටින කාලයේ පටන්</topic>
    <author>ගාමිණි සුසන්ත</author>
    <content>දරුවාගේ පෝෂණය ගැන සැලකිලිමත් විය යුත්තේ මවුකුස සිටින කාලයේ පටන්දරුවා පසුපස පන්නමින් කෑම කැවුවොත් දරුවා ආහාර ගැනීමට අම්මා පසුපසින් එන තෙක් බලා සිටීමට පුරුදුවෙයි  ළමා රෝග පිළිබඳ විශේෂඥ වෛද්‍ය දීපාල් පෙරේරාතම දරුවාට හොඳ ආහාර වේලක් ලබාදීමට සෑම මවක් ම ගන්නේ අපමණ වෙහෙසකි. කතන්දර කියමින් වඩාගෙන එහා මෙහා යමින් තම දරුවාට කෑම කවන මවුවරුන් ඕනෑතරම් දැකගත හැකිය. එහෙත් ඒ ආහාර වේලෙහි පෝෂණ මට්ටම පිළිබඳව නිවැරැදි අවබෝධයක් මවුවරුනට ඇතිදැයි යන්න ගැටලුවකි. දරුවන්ගේ පෝෂණ මට්ටම පිළිබඳව අප විශේෂ සැලකිල්ලක් දැක්විය යුත්තේ කුඩා කල ලබාදෙන පෝෂණය නිරෝගී බුද්ධිමත් දරුවකු අනාගතයේදී බිහිවීමට හේතු වන බැවිනි.අප දරුවකුගේ පෝෂණය පිළිබඳව සැලකිලිමත් විය යුත්තේ එම දරුවාගේ මව යුවතියකව සිටින අවධියේ පටන්ය. ගැහැනු දරුවන් සිටින මවුවරු තම දියණිය අනාගතයේදී මවක වී නිරෝගී දරුවකු බිහි කිරීමට සුදුසු තත්ත්වයකට පත් කිරීමට උත්සාහ ගැනීම ඉතා වැදගත්ය.අතීතයේදී බොහෝ නිවාසවල ලොකු මාළු කෑල්ල පිරිමි දරුවාට දුන් බවත් ගැහැනු දරුවාට ඉතිරි වන යමක් දුන් බවත් පැවසේ. එය ඉතාම වැරැදි සහගත මතයකි. නිවසක වඩාත් සැලකිල්ලක් දැක්විය යුත්තේ ගැහැනු දරුවාගේ පෝෂණය පිළිබඳවය. කිසියම් යුවතියක පෝෂණයෙන් අඩුව සිටීනම්, එම යුවතිය පෝෂණයෙන් අඩු මවක ද වෙයි.පෝෂණය අඩුවීමෙන් රුධිරය (හිමොග්ලොබින්) අඩු වෙයි. එම හේතුව නිසා නිරක්තිය ඇති වේ. එහි අවසන් ඵලය වන්නේ කුස තුළ සිටින දරුවා පෝෂණයෙන් අඩු, අඩු බර දරුවකු බවට පත්වීමය. එබැවින් දරුවකුගේ පෝෂණය පිළිබඳව සිතීමට පෙර දරුවාගේ මවගේ පෝෂණය පිළිබඳව පළමුව සිතිය යුතුය. එසේ වුවහොත් දෙවැනි පරම්පරාවේ දරුවා නිරෝගී දරුවකු වනු ඇත.නිරෝගී දරුවකු ලෙස සැලකෙන්නේ උපදින විට බර කිලෝග්රෑම් 2.5 - 4 අතර දරුවකුටය. දරුවකු ඉපදුණු පසුව මුල් මාස 6 මවුකිරි දීම ඉතා අවශ්‍යය. මවු කිරිවල ඇති වටිනාකම දැන් ඕනෑම මවක දනී. මාස 6 න් පසුව දරුවාට මවුකිරි පමණක් ප්‍රමාණවත් නොවේ. මාස 6 න් පසුව ද දරුවකුට මවුකිරි පමණක් ලබාදුනහොත් එම දරුවාගේ පෝෂණය අඩාළ වේ.මාස 6 ඉක්මවූ විට දරුවකුට ප්‍රෝටීන, කාබෝහයිඩ්‍රේට, යකඩ වැඩිපුර අවශ්‍ය වේ. එසේම ක්ෂුද්‍ර පෝෂක ලෙස ඛනිජ ලවණ, විටමින් වර්ග අවශ්‍ය වේ.ශ්‍රී ලංකා දරුවන්ගෙන් සියයට විස්සකට පමණ යකඩ ඌනතාවය ඇති බව හෙළි වී ඇත. යකඩ හිඟවීම දරුවකුගේ ශාරීරික දුර්වලතා රැසක්ම මතු වීමටත් රෝගාබාධ රාශියක්ම ඇතිවීමටත් හේතු වන බව හෙළි වී ඇත.මවු කිරිවලට අමතරව ලබා දෙන එළකිරි සහ පිටිකිරි මඟින් දරුවකුගේ පෝෂණයට අවශ්‍ය යකඩ ප්‍රමාණය ලබාදිය හැකිය. කිරිවලට අමතරව බිත්තර මස් මාළුවල ද යකඩ අඩංගුය. එළවළු පමණක් ආහාරයට ලබා දෙන දරුවකුට වුවද ගොටුකොළ, රතු කව්පි, මුං ඇට, වැනි ආහාර මඟින් යකඩ අවශ්‍යතාවය සැපිරිය හැකිය.මෙහිදී යකඩ අඩංගු ආහාරයක් දරුවාට ලබාදීම පමණක් ප්‍රමාණවත් නොවේ. ආහාරවල ඇති යකඩ දරුවාගේ ශරීරයට අවශෝෂණය කර ගැනීමට විටමින් ‘සී’ අඩංගු පලතුරක් යකඩ අඩංගු ආහාරය දීමෙන් ස්වල්ප වේලාවකට පසුව දීම සුදුසුය. දෙහි ඇඹුල්වල ද විටමින් ‘සී’ බහුලව අඩංගුය.අතීතයේ අපේ නිවෙස්වල මුංඇට කිරිබත් ආහාරයට ගන්නේ දෙහි ඇඹුල් උම්බලකඩ දැමු කට්ට සම්බෝලයක් සමඟය. එවිට මුංඇටවල ඇති යකඩ පෝෂක ඉතා පහසුවෙන් දෙහිවල තිබෙන විටමින් ‘සී’ නිසා ශරීරයට උරා ගනී. ගොටුකොළ සම්බෝලයකට දෙහි එක්කළ විට ද ගොටුකොළවල ඇති යකඩ ඉතා පහසුවෙන් ශරීරයට අවශෝෂණය වේ.වයස මාස 6 න් පසුව දරුවාට ගන ආහාර ලබාදිය යුතුය. මාස 6 ක් පමණ බොහෝ දුරට දරුවකුට ලබා දෙන්නේ මවු කිරිවලට අමතරව කැඳ වතුර පලතුරු යුෂ වැනි දියර වර්ගයන්ය.එහෙත් මාස 6 න් පසුව බත් හොඳින් තම්බා පොඩිකර ලබාදිය හැකිය. මාස 6 න් පසුව ද දියරමය ආහාර දරුවාට ලබාදුනහොත් සිදුවන්නේ දරුවාගේ පෝෂණය අඩුවීම පමණි.ගනට ආහාර දෙන පළමු දිනයේ හොඳින් තැම්බු බත් තේ හැන්දක් පමණ දරුවාට ලබාදිය හැකිය. දෙවැනි දිනයේදී එම බත් හැන්දට පරිප්පු හැන්දක් ද එක්කළ හැකිය. ටික දිනකට පසුව දරුවාගේ ආහාර වේලට පොල්තෙල් ස්වල්පයක් එක්කළ හැකිය. පිරිසිදු පොල්තෙල් දරුවනට ලබාදිය හැකි කැලරි ප්‍රමාණය අධික ආහාරයකි. බත් පරිප්පු සමඟ කෙසෙල් පැපොල් වැනි පලතුරු ද ක්‍රමයෙන් දරුවාට හඳුන්වා දිය යුතුය. ඊට අමතරව නාරං අලිගැට පේර වැනි පලතුරු ද දරුවාට දිය හැකිය.මිදි ඇපල් වැනි ආහාර දරුවාට ලබාදිය යුත්තේ වයස අවුරුදු එක සම්පූර්ණ වූ විටය. එයට හේතුව වන්නේ එම පලතුරු කල්තබා ගැනීමට භාවිත කරන රසායන ද්‍රව්‍ය වයස අවුරුදු එකකට අඩු දරුවකුට අසාත්මික විය හැකි බැවිනි.දරුවකුගේ ආහාරයට ලුණු හඳුන්වා දිය යුතු වන්නේ මාස 10 සම්පූර්ණ වූ විටය. ඒ; දරුවාගේ වකුගඩු නිවැරැදි අයුරින් වර්ධනය වී නැති බැවිනි. දරුවාට මාස 10 ක් පමණ වූ විට දරුවාගේ කෑම රුචිය අඩු වේ. එවිට ලුණු ස්වල්පයක් දරුවාගේ ආහාර වේලට එක්කළ හැකිය. එවිට දරුවාගේ ආහාර රුචිය වැඩි වනු ඇත.දරුවකුගේ ආහාරයට සීනි එක්කළ යුත්තේ වසරක් සම්පූර්ණ වූ පසුවය. ඊට පෙර දරුවකුට සීනි හෝ සීනි අඩංගු ආහාර ලබා නොදීමට වග බලා ගත යුතුය. දරුවකු සීනි ඉල්ලන්නේ දරුවාට සීනි ලබාදුනහොත් පමණි.දරුවාට මාස 6 ක් ගතවූ පසුව තේ හැන්දකින් ආරම්භ කළ දරුවාගේ ගන ආහාර ලබාදීම, සති දෙකක් පමණ ගත වූ පසුව කෝප්ප භාගයක් දක්වා (මිලි ලීටර් 100 ක් පමණ) වැඩි කළ හැකිය. මුල් දිනවලදී දරුවාගේ ආහාරය තලපයක් ලෙස ලබා දුන්න ද පසුව බත් පරිප්පු බේරි කර පොඩිකර ලබාදිය හැකිය. දිගින් දිගටම දරුවාට තලපය ලබාදීමට ගියහොත් එය දරුවාගේ දත් ඒමට බාධාවක් වනු ඇත. දත් ඒම සඳහා දරුවාට ආහාර විකා කෑමට අවස්ථාව ලබාදිය යුතුය. දරුවාට දිගින් දිගටම තලපය ලබා දුන්නොත් දරුවා විකා කෑමට මැළි වේ. විකන්නේ නැතිව දරුවා ආහාර ගිලීමට පුරුදු වීම දරුවාගේ පෝෂණයට සෘජුවම බලපාන කරුණකි.බත් පරිප්පුවලින් ආරම්භ කළ දරුවාගේ ආහාරයට ගොටුකොළ, මුකුණුවැන්න වැනි පලා වර්ගයක් ද හාල්මැස්සන්, සුදු මාළු වැනි ආහාර ද එක්කළ හැකිය. දරුවාගේ වයස මාස 7 පමණ වන විට බිත්තරයක් වුවද ලබාදීමට පුළුවන. දරුවාට ආහාර ලබාදීමේදී දිනකට එක් ආහාරයක් හඳුන්වා දිය හැකිය. ඒ එමඟින් දරුවාට අසාත්මික වන ආහාරය පහසුවෙන් හඳුනාගත හැකි බැවිනි.දරුවාට මාස 8 ක් පමණ වන විට දරුවාගේ ප්‍රධාන කෑම වේල් ගණන දෙකක් දක්වා වැඩි කළ යුතුය. ප්‍රධාන කෑම වේලෙන් පසුව පලතුරු දිය හැකිය. දරුවාට වසරක් පිරෙන විට ආහාර දෙන ප්‍රමාණය මිලි ලීටර් 200 ක කෝප්පයකට අල්ලන ප්‍රමාණය සුදුසුය.දරුවාට වසරක් ගෙවුණු විට වැඩිහිටියකුට මෙන් උදේ දහවල් රාත්‍රී ප්‍රධාන ආහාර වේල් තුනක් ලෙස දරුවාට ද ආහාර ලබාදීම වැදගත්ය. ඊට අමතරව ප්‍රධාන ආහාර වේල් මැදට පලතුරු, ක්‍රීම් ක්‍රැකර් බිස්කට් වැනි ආහාරයක් දිය හැකිය. බිස්කට් එකක් සමඟ චීස් කැබැල්ලක්, බටර් ස්වල්පයක් දීම සුදුසුය. ඒ අනුව වසරක් ගෙවුණු විට දරුවාගේ ආහාර වේල් ගණන පහක් වේ. මෙම ආහාර වේල් 5 ට අමතරව උදෑසන සහ රාත්‍රී දරුවාට කිරි වේල් දෙකක් ද ලබාදිය හැකිය.ඕනෑම දරුවකුගේ මොළය මෙන්ම ශරීරයේ විවිධ අවයව ද වර්ධනය වීම පටන්ගන්නේ පළමු වසර තුළය. දරුවකුගේ වයස අවුරුදු 3 ක් වන විට දරුවාගේ මොළයෙන් 80% ක් පමණ වර්ධනය වී හමාරය. එබැවින් මුල් වසර තුන තුළ දරුවාගේ මොළයේ වර්ධනයට අවශ්‍ය පෝෂණය ලබාදීම ඉතාම වැදගත්ය.දරුවනට කැවීම අම්මලා මුහුණ දෙන ප්‍රධාන ගැටලුවකි. බොහෝ අම්මලා දරුවාට කැවීමට විශාල වෙහෙසක් ගනු පෙනේ. මෙය වහා වෙනස් කළ යුතුය. ආහාර ගැනීමේදී දරුවාට විවිධත්වයක් අවශ්‍යය. ඒ සඳහා දරුවාගේ ආහාරය වෙනස් වෙනස් ද්‍රව්‍ය එක් කරමින් ආහාර වේලෙහි දිනෙන් දින විවිධත්වයක් ඇති කළ යුතුය. කෑමට දෙන කෑම වර්ග වෙනස් කිරීම වැදගත්ය. ඒවා විවිධ වර්ණයන්ගෙන් යුතු වීම ඉතා වැදගත්ය.බීට්, කැරට්, ලීක්ස් වැනි වර්ණවත් ආහාර එක්කළ යුතුය. දරුවා කෑම කන්නේ නැතිනම් කෑම කවන පුද්ගලයා ද වෙනස් කළ යුතුය. ඇතැම් විටෙක කෑම කවන පිඟාන වෙනස් කිරීමෙන් ද කෑමට ඇති අකමැත්ත දරුවා වෙතින් පහකළ හැකිය.බොහෝ මවුවරු තම දරුවා වඩාගෙනම සිටීමට කැමැත්තක් දක්වති. එය දරුවාට කරන හානියකි. දරුවාට නිදහසේ ඇවිදීමට ඉඩ ප්‍රස්ථාව ලබාදීම අත්‍යවශ්‍යය. එවිට දරුවාගේ ශරීරය ක්‍රියාකාරී වී කෑම රුචිය වැඩි වේ. දරුවාට ආහාර ලබා දෙන ගමන් දරුවාගේ මොළයේ වර්ධනයට ද මවට උපකාරී විය හැකිය.එහිදී බත් ගුලියක් කවමින් ‘එකයි’ කියා ගණන් කළ හැකිය. දෙවැනි ගුලිය කවන විට ‘දෙකයි’ කියා කිව හැකිය. එහිදී සංඛ්‍යා පිළිබඳ අවබෝධයක් දරුවාට ලැබේ. එසේම කෑම කවන අතර දරුවාට වර්ණ පිළිබඳව ද දැනුමක් ලබාදිය හැකිය. කැරට් කෑල්ලක් කටට දමන ගමන් “පුතේ මේ කහපාට කැරට්”, බීට් කැබැල්ලක් කෑමට දෙන ගමන් “මේ රතුපාට බීට්” වැනි දේ ප්‍රකාශ කිරීමෙන් දරුවාට වර්ණ පිළිබඳව ද අවබෝධයක් ලබාදිය හැකිය. එසේම කවියක් ගීතයක් ගයමින් දරුවාට කෑම දෙන්නේ නම්, දරුවාගේ මානසික වින්දනයට ද එය උපකාරී වනු නොඅනුමානය. දරුවා කෑම කන අවස්ථාවේදී නිවසේ අනෙක් අය ද කෑම කන්නේ නම්, “පුතේ අක්කත් කෑම කනවා”, “අන්න ආච්චිත් කෑම කනව, පුතත් කෑම කන්න” කියා කියමින් කෑම කැවිය හැකිය. ඥාතින් හඳුනා ගැනීමට ද එය උපකාරී වේ.දරුවා නිවස ඇතුළතම රඳවාගෙන කෑම කවනවා වෙනුවට මිදුලට එළිමහනට ගොස් කෑම කැවිය හැකිය. කුරුල්ලන් කන ආකාරය, කුකුළන් කෑම කන ආකාරය, බල්ලන් බළලුන් කෑම කන ආකාරය දරුවාට පෙන්වමින් “අන්න පුතේ කුකුළා කෑම කනවා, බල්ලත් බත් කනවා පුතත් බත් කන්න ඕන” කියමින් දරුවාට ආහාර කැවිය හැකිය.ආහාර පිළිබඳ අලුත්ම සංකල්පය වන්නේ දරුවකුට දිනකට එළවළු 5 ක් සහ පලතුරු 5 ක් ආහාරයට ලබාදීම සුදුසු බවය. අපේ රටේ ඕනෑතරම් පලතුරු ඇත. දරුවාට පේර, නාරං, අඹ, ලොවි, උගුරැස්ස, කාමරංග වැනි ඕනෑම පලතුරක් දිය හැකිය. ඇතැමුන් තම දරුවනට ඇඹුල් කෙසෙල් ගෙඩි දෙන්නේ නැත. එහි සත්‍යතාවයක් නැත. ඇතැම් දරුවකුට ඇඹුල් කෙසෙල් අසාත්මික වුවද ඇතැමෙකුට ඇඹුල් කෙසෙල් අසාත්මික නොවේ.දරුවා පසුපස පන්නමින් කෑම කැවීම නොකළ යුතුය. එසේ වුවහොත් දරුවා ආහාර ගැනීමට අම්මා පසුපස එන තෙක් සිටී. වඩාත් සුදුුසු වන්නේ දරුවාට බඩගිනි සෑදෙන තෙක් සිට ආහාර ලබාදීමය. කොතෙක් කීව ද මෙම කරුණු මවුවරු පිළිගන්නේ නැත. වඩා සුදුසුම ක්‍රමය වන්නේ තනිවම කෑම ගැනීමට හැකිවූ විගස පවුලේ අය එකට සිට දරුවා සමඟ කෑම ගැනීමය. ඇතැම් මවුවරු කෑම දීමට පැයකට පමණ පෙර වතුර හෝ කිරි දීමට පුරුදු වී සිටිති. එවිට දරුවාගේ බඩගින්න පහවේ. එබැවින් දරුවාගේ ප්‍රධාන ආහාර වේලකින් පසුව අවශ්‍ය නම් වතුර වෙනුවට කිරි ලබාදිය හැකිය.මෙහිදී සඳහන් කළ යුතු ඉතා වැදගත් කරුණක් වන්නේ අම්මලා කියන්නේ තමන්ට ඇති තරම් දරුවා බත් නොකන බවය. දරුවකුගේ ආමාශය ඉතා කුඩාය. එය වර්ධනය වන්නේ ක්‍රමයෙනි. ඇතැම් මවුවරු දරුවාට බලෙන් ආහාර ගිල්ල වූ විට දරුවා වමනය කරනු දැකගත හැකිය. එය අනුවණ ක්‍රියාවකි. මාසයෙන් මාසය දරුවාගේ බර වැඩි වීම නිවැරැදිව සිදුවේ නම් පෝෂණ ප්‍රස්ථාරය නිවැරැදිව සටහන්වේ නම් දරුවා නොකන බවට අනවශ්‍ය බියක් ඇතිකර ගත යුතු නැත. යම් හෙයකින් දරුවාගේ පෝෂණය වැඩි වුවහොත් දරුවා අධි පෝෂණ දරුවකු වීමට ද ඉඩ ඇත. එයත් රෝග තත්ත්වයකි.මුහුදු මාළු දරුවන්ගේ මොළයේ වර්ධනයට විශේෂයෙන් උපකාරී වේ. ඩී එච් ඒ හෝ ඔමේගා - 3 වැනි ඕනෑම පෝෂ්‍ය පදාර්ථයක් මුහුදු මාළුවල අඩංගුය. එබැවින් දරුවනට මුහුදු මාළු ලබාදීම ඉතා ප්‍රයෝජනවත්ය.දරුවාට වයස අවුරුද්දක් වූ විට වැඩිහිටියන් කන ආහාරවලට දරුවා හුරු කළ හැකිය. එහිදී ඉඳිආප්ප, පිට්ටු වැනි ආහාර දරුවාට ලබාදිය හැකිය. දරුවකුගේ වයස අවුරුදු 5 සිට 10 වන තෙක් වර්ධන වේගය තරමක් අඩු වේ. ඉන් පසුව දරුවකුගේ ශීඝ්‍ර වර්ධනයක් පෙන්නුම් කරන්නේ වයස අවුරුදු 10 - 14 කාලයේදීය. ඒ; දරුවන්ගේ ලිංගික හෝමෝන වර්ධනය වන සමයයි. එම කාලයේදී දරුවාට වැඩියෙන් පෝෂ්‍යදායි ආහාර අවශ්‍ය වනු ඇත.වඩාත් සුදුසු වන්නේ විශාල බත් පිඟානකට එළවළු ස්වල්පයක් බෙදා දරුවාට දෙනවා වෙනුවට එළවළු පිඟානකට බත් ස්වල්පයක් දමා දරුවාට ආහාරයට දීමය.ගාමිණි සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=am1110302</link>
    <topic>තරුණයාගේ අමනුෂ්‍ය දෝෂයට යකැදුරාටත් යකා නැඟලා</topic>
    <author/>
    <content>තරුණයාගේ අමනුෂ්‍ය දෝෂයට යකැදුරාටත් යකා නැඟලාමහනුවර මහ රෝහලේහදිසි ප්‍රතිකාර ඒකකයේ ප්‍රධානීසායනික මෝහන වෛද්‍යඑච්. දමිත් හෙට්ටිආරච්චිඅගනුවරට නුදුරුව ධනවත් පවුලක බටහිර පන්නයට හැදුණු තරුණයෙක් විය. ඔහු ඉගෙන ගත්තේ අන්තර්ජාතික පාසලකය. හදිසියේම ඔහුට පුදුමාකාර බඩේ අමාරුවක් හැදිණි. බඩ මැදින් පටන්ගන්නා සිරවීමක් ඇඟ පුරා දිවීමත්, බඩ තද කිරීමත්, වමනයට ඒමත් නිතරම සිදුවිය. ඊට අමතරව නින්දේදී තිගැස්සී අවදි වීමත්, තමාගේ ඔළුව බිම ගසනවා මෙන් දැනීමත් ඇතිවන බවක් ඔහු කීය. මේ නිසා ඔහුගේ අධ්‍යාපන කටයුතු ද ඇනහිටියේය.මවුපියන් මුලින්ම කළේ පෞද්ගලික රෝහලකට ඇතුළත් කර වෛද්‍ය ප්‍රතිකාර ලබාදීමයි. නමුත් කිසිදු වෛද්‍යවරයකුට හෝ කිසිදු වෛද්‍ය පරීක්ෂණයකට ඔහුගේ රෝගය සොයා ගැනීමට නොහැකි විය. ඉන්පසු ඔවුන් ප්‍රතිකාර සඳහා විදේශගත වූ අතර ටික කලකින්ම යළි පැමිණියේ බලාපොරොත්තු සුන් කරගෙනය.මෙය මානසික රෝගයක් විය හැකි යැයි සිතු වෛද්‍යවරු ඔහු මනෝ වෛද්‍ය ප්‍රතිකාර සඳහා ද යොමු කළහ. නමුත් රෝගය ඒ ආකාරයටම පැවතුණි. දේශීය වෛද්‍ය ක්‍රමවල පිහිට පැතුව ද එයින් ද පලක් නොවීය.මේ අතර ඥාති හිත මිතුරෝ විවිධ යෝජනා ඉදිරිපත් කළහ. ඒ අනුව ඔහුගේ උපන් වේලාව පරීක්ෂා කර බලන ලදි. එහිදී දෛවඥයන් ප්‍රකාශ කළේ මෙය ග්‍රහ අපල බහුල කාලයක් බැවින් නොයෙකුත් පුද පූජා පැවැත්විය යුතු බවයි. මවුපියන් ඒ පිළිබඳව කිසිදු විශ්වාසයක් නොතිබු නමුත් වෙනත් කළ හැක්කක් නොතිබු බැවින් ඒවා ද සිදු කෙරිණි. විශාල මුදලක් වියදම් කරමින් තොවිලයක් සහ ශාන්තිකර්මයක් ද සිදුකරන ලදී.මේ හැම දෙයක්ම “ගඟට කැපු ඉනි” මෙන් විය. සුවයක් ඇත්නම් එය තිබුණේ දින කීපයකට පමණි. යළිත් ඒ අරුම පුදුම බඩේ අමාරුව මතුවන්නට විය.මේ අතර තවත් විශේෂ දෙයක් සිදුවිය. මේ තරුණයා හදිසියේම අසිහියෙන් මෙන් දොඩවන්නට විය. ඔහුගේ හැසිරීම ද අමුතු විය. ඔහු අසිහියෙන් මෙන් දෙඩවූයේ තම මියගිය ආච්චි යම් අයකු විසින් බන්ධනය කර ඇති බවත්, ඒ බන්ධනය ආහාරයක් මඟින් බඩ තුළට ඇතුළු කර ඇති බවත්ය. එම බන්ධනය බඩ තුළ රැඳී ඇති නිසා ආච්චි බඩ තුළ සිට තමාට පීඩා කරන බවත් තරුණයා පැවසීය.ඒ කතාව ඇසු ඥාතින් එකහෙළාම පැවසූයේ යම් අමනුෂ්‍ය බලපෑමක් නිසා තරුණයා ආවේශ වී ඇති බවයි. එබැවින් මේ බන්ධනය කපා ඉවත් කළ යුතු බව ද ඔවුහු ප්‍රකාශ කළහ. ඒ අනුව බන්ධනය කැපීම සඳහා ප්‍රසිද්ධ යකැදුරෙක් කැඳවන ලදී. ඔහු විසින් යන්ත්‍ර මන්ත්‍ර සිදුකර අවසානයේ ප්‍රකාශ කළේ ඔහු තුළ සිටි අමනුෂ්‍යයා පලවා හැරිය බවත් මේ මොහොතේ පටන් තරුණයා සුවපත් වන බවය.ටික කලක් ගත විය. කවුරුත් සතුටින් කල් ගෙවූහ. දිනක් හදිසියේම තරුණයා යළිත් ආවේශ වී දොඩවන්නට පටන් ගත්තේය. ඔහු පැවසූයේ නැවතත් ආච්චි තම බඩ තුළට ඇතුළු වී ඇති බවයි. ඒ සමඟ බඩේ අමාරුව ද යළිත් ආරම්භ විය.නැවත වරක් ඉහත කී යකැදුරු මහතා කැඳවන ලදී. ඔහු නැවතත් යන්ත්‍ර මන්ත්‍ර සිදුකර දෙහි ගෙඩියක් හා ගිරයක් රැගෙන රෝගියාගේ බඩට තබා දෙහි ගෙඩිය කපමින් අමනුෂ්‍යයාට ඔහුගේ බඩෙන් ඉවත් වී යන ලෙස අණ කළේය. එවිට ආවේශ වූ තරුණයා පැවැසූවේ, අමනුෂ්‍ය දිෂ්ටිය තමාගේ පපුවට පැමිණි බවයි. ඉන්පසු පපුවට ද දෙහි ගෙඩියක් තබා කපන ලදි. එවිට අමනුෂ්‍යයා හිසට පැමිණියේය.එයින් ධෛර්යයට පත්වූ යකැදුරා ඊළඟ දෙහි ගෙඩිය තරුණයාගේ හිසේ තබා කපමින් අමනුෂ්‍යයාට අණ කළේ වහාම ඔහුගේ හිසෙන් ඉවත් වී අහසට පලා යන ලෙසය.එහෙත් සිදුවූයේ කවුරුත් නොසිතූ දෙයකි. මඳ සිහියෙන් සිටි රෝගියා පැවසූයේ අමනුෂ්‍යයා යළිත් හිසේ සිට ඇඟ දිගේ පහළටම ගමන් කළ බවයි. “ඔළුවෙන් බැරිනම් කකුල් දෙකෙන් එළියට පලයන්” යැයි යකැදුරා කකුල් දෙකේ තබා තවත් දෙහි ගෙඩියක් කැපුවේය. එවිට අමනුෂ්‍යයා කකුල් දෙකේ සිට සිරුරේ ඉහළට යළි පැමිණියේය. එම සිදුවීම නැවත නැවත් ඉහත ආකාරයටම සිදුවිය.යකැදුරු මහතාට එය මහත් ප්‍රහේලිකාවක් විය. මීට පෙර තමා විසින් පලවා හරින ලද අමනුෂ්‍යයකු යළි පැමිණි බවක් ඔහු අසා තිබුණේ නැත. එසේම තමාගේ විධානයට පටහැනි නොවී සිරුරේ ඉහළ පහළ කරක් ගසන අමනුෂ්‍යයන් පිළිබඳව ඔහු අසා තිබුණේද නැත. සෙත් ශාන්තිය සඳහා ගෙනවිත් තිබු දෙහි ගෙඩි ද මේ වන විට අවසන් වී තිබිණි.අවසානයේදී යකැදුරාට යකා නැංගේය.“මේක නම් යකාගේ ලෙඩක්” යැයි කියමින් ඔහු යන්නට ගියේය.එම කතාව දීර්ඝ වුවත් එය සම්පූර්ණයෙන්ම ඉදිරිපත් කළේ, බොහෝ දෙනකුට වැදගත් කරුණු මේ කතාව තුළ තිබෙන නිසාය.ඔබ සිතන්නේ මේ රෝගියාට සිදුවී තිබෙන්නේ කුමක් කියා ද? ඔහු බොරුවක් සිදු කරනු ඇත් ද? සැබවින්ම ඔහු සහ ඔහුගේ පවුලේ උදවිය මෙම පීඩාවෙන් අසරණ වී ඇත. එබැවින් මෙය බොරුවක් නොවේ.මුලින්ම අපට සිතෙන්නේ ඔහුට කායික රෝගයක් ඇති බවය. නමුත් දේශීය, විදේශීය වෛද්‍ය පරීක්ෂණවලට එය හසු නොවිණි. එබැවින් එසේ සිතීමට අපහසුය. ඔහුගේ හැසිරීම් රටාව සලකා බලන විට මෙය මනසට සම්බන්ධ රෝගයක් බව පෙනී යයි. එසේනම් මනෝ වෛද්‍ය ප්‍රතිකාරවලින් ඔහුට සුවයක් නොලැබුණේ ඇයි? එය ද වෙනම ප්‍රශ්නයකි.අනෙක් අතට මෙය ග්‍රහ අපල සම්බන්ධ දෙයක් නම් එවැනි පුද පූජා සහ ශාන්තිකර්ම වලින් ප්‍රතිඵලයක් ලැබිය යුතුය.ඇතැම් අය ග්‍රහ අපල වැනි දේ අසත්‍ය බව ප්‍රකාශ කරති. එසේ නම් මෙම රෝගයට හේතුව කුමක් ද?අවසාන කාරණය නම් අමනුෂ්‍ය බලපෑම් සම්බන්ධ සිදුවීමය. අමනුෂ්‍යයන් යැයි කොටසක් ඇත්ද නැත්ද යන කාරණය බොහෝ විවාදයට තුඩු දුන් කරුණකි. බොහෝ අය ඒ පිළිබඳව තමාට ආවේණික වූ මතයක් දරති. ඒවාට ආගමික විශ්වාස ද පදනම් වී තිබේ.අමනුෂ්‍යයන් පිළිබඳව කාරණය සමාජයේ මුල්බැස ගත් මතයකි. එබැවින් ඒ පිළිබඳව යම් අදහසක් ඉදිරිපත් කිරීම කාලෝචිත බව හැඟී යයි.යක්ෂ, පේ‍්‍රත, භූත ආදි අමනුෂ්‍යයන් නැති බවත්, එවැනි අය සිටීනම් ඒ බව ඔප්පුකර පෙන්වන ලෙසත් ඇතැම් අය අභියෝග කරති.එම තර්කයට අනුව ඇති දේ, ඇති බවට ඔප්පු කළ යුතුය. එසේ නම් එම තර්කයේ අනෙක් පැත්ත ද නිවැරැදි විය යුතුය. එනම් යම් දෙයක් නැති නම්, නැති බව ද ඔප්පු කළ යුතුය.යමක් ඇති හෝ නැති බවට ඔප්පු කළ නොහැකි නම් එය තවදුරටත් පර්යේෂණ මට්ටමේ පවතින දෙයක් විය යුතුය. එබැවින් යම් දෙයක් පිළිබඳව හරියට නොදැන, ස්ථිර අදහසක් ප්‍රකාශ කිරීම නුවණට හුරු දෙයක් නොවේ. අප දන්නා දෙයට වඩා නොදන්නා දේ බොහෝ තිබිය හැකිය.ඉහත රෝගියා සම්බන්ධව මතුවන වැදගත් ප්‍රශ්නය මෙයයි. ඔහුට තිබුණේ යම් අමනුෂ්‍ය බලපෑමක් නම්, ඒ සඳහා සිදුකළ සෙත් ශාන්ති වලින් සුවයක් නොලැබුණේ ඇයි ද? යන්නයි.රෝගී තරුණයා අවසානයේදී මෝහන ප්‍රතිකාර සඳහා යොමු කෙරිණි. ඔහු තරමක් සංවේදී පුද්ගලයකු වූ අතර ඔහු පහසුවෙන් මෝහන නිද්‍රාවට පත්වී කතා කිරීමට පටන්ගත්තේය.ඔහුගේ යටි සිතෙහි අමනුෂ්‍ය බලපෑම පිළිබඳව තද විශ්වාසයක් පැවතුණි. ඔහු මීට පෙර එවැනි අමනුෂ්‍ය කතාවක් අසා තිබිණි. එය ඔහුගේ යටි සිතේ පැලපදියම් විය. මෝහනය මඟින් එම වැරැදි විශ්වාසය ඔහුගේ යටි සිතින් ඉවත් කිරීමෙන් පසුව ඔහු පූර්ණ සුවය ලැබීය.සමහරු යටි සිත පිළිබඳව විශ්වාස නොකරති. මෝහනයෙන් යටි සිත අවදි කළ හැකි බව විශ්වාස නොකරති. ලෝකයේ ඇති සෑම දෙයක්ම ඔප්පු කර පෙන්විය හැකි දේවල් නොවේ.උදාහරණයක් ලෙස ඔබ හෙට දිනයේ කළ යුතු වැඩ කටයුතු පිළිබඳව සිතුවේ යැයි සිතන්න. ඔබට ඒ බව ඔප්පු කර පෙන්විය හැකි ද? එයින් පෙනෙන්නේ ඔබ යමක් නොසිතූ බව ද?මෙහිදී සඳහන් කළ යුතු වැදගත්ම කරුණ මෙයයි.ඕනෑම රෝගයකට සරිලන එක් ඖෂධයක් ඇත්නම් එය හැඳින්වෙන්නේ “කෝකටත් තෛලය” කියාය.එවැනි දෙයක් ලෝකයේ කොතනකවත් නැත. එබැවින් සෑම රෝගයකටම එකම ආකාරයක ප්‍රතිකාර ක්‍රමයක් හරියන්නේ නැත.රෝගයක් නිට්ටාවට සුව වීමට නිවැරැදි ප්‍රතිකාර ක්‍රමය මෙන්ම රෝගියාගේ ශරීර ස්වභාවය, මානසික ස්වභාවය සහ ඔහුගේ විශ්වාසය වැදගත් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=ay1110301</link>
    <topic>දුෂ්ට ගාමිණී නෙමේය ශ්‍රේෂ්ඨ ගාමිණීය</topic>
    <author>කරුණාදාස සූරියආරච්චි</author>
    <content>ටයි මහත්තයා අප හැර යන්ට යෙදුණාය. බොහෝ දෙනා කියන්නේ ටයි මහත්තයා ගිය හින්දා ලේසියෙන් පුරවන්නට නොහැකි හිස්තැනක් හැදුණා කියලාය. ඒක නම් සම්පූර්ණ ඇත්තක් බව කියන්ට වුවමනාය.ටයි මහත්තයා අපෙන් සමුගත් දවස්වල පත්තරවල ඒ පිටයි මේ පිටයි පිටු ගොඩක්ම ටයි මහත්තයා වෙනුවෙන් වෙන් කරන්ට තරම් කත්තුරු මහත්තුරු පියවර අරගෙන තිබුණාය. ඒ ලිපිවලට දාලා තිබුණ සිරස්තල ද බලා කියාගන්ට වටින ඒවාය.”ටයි මාමා ඔබ විශිෂ්ටයි”ඒ වුණාට “ටයි මාමා ඔබ ශ්‍රේෂ්ටයි” කියලා කවුරුවත්ම ලියන්ට යෙදිලා තිබුණේ නැතුවාය. ටයි මාමා ශ්‍රේෂ්ඨ බව ඇත්තක්ය. ඒත් ශ්‍රේෂ්ට නම් නොවේමය. ඒක ටයි මාමාගේ ශ්‍රේෂ්ඨත්වය පිළිබඳ ප්‍රශ්නයක් නෙමේය. අක්ෂර වින්‍යාසය පිළිබඳ ප්‍රශ්නයක් ය. ඒක හින්දා ටයි මාමා කවදාවත් ශ්‍රේෂ්ට වන්නේ නැතුවාය.හැබැයි ඉතින් “ටයි මාමා ඔබ විශිෂ්ටයි.. ශ්‍රේෂ්ඨයි” කියලා දැම්මත් ටයි – ඨයි දෙක ටයි නොවන හින්දා සිරස්තලයේ හැඩතලය අබිලික් වෙනවාය.ඒ වුණාට හිතන්ට ඕනෑ සිරස්තලයේ හැඩය ගැන නෙමේය. නිවැරැදි අක්ෂර වින්‍යාසය ගැනය. එහෙම බලපුවාම දැනගන්ට තියෙන කාරණා නම් බොහෝය. ටයි මහත්තයා විශිෂ්ට සිනමාකරුකු වුවද ජ්‍යෙෂ්ටයකු නොවේය. එහෙම කිව්වොත් සමහර උදවිය මා සමඟ අමනාප සිත් ඇතිකරගන්ටත් පුළුවන්ය. ටයි මහත්තයා විශිෂ්ට සිනමාකරුවකු වාගේම ජ්‍යෙෂ්ඨයෙක් ද වෙයි. එතකොට පැටලිල්ල දිග හැරෙනවාය.ඒක හින්දා ටයි දාන කොට ටිකක් පරිස්සම් වෙන්ට වුවමනා කොරනවාය. නැත්නම් බෙල්ල හිරවෙන්ටත් පුළුවන්ය. දන්නේ නැත්නම් දන්න කෙනෙකුට කියලා ටයි දමා ගන්න එක හොඳයි කියලා හිතෙනවාය. ඉස්කෝලෙ ගෑනු ළමයි දාන විදියට ටයි දැම්මොත් කන්තෝරුවේ දී කෂ්ටිය හිනාවෙන්ටත් පුළුවන්ය.ටයි මාමා දීර්ඝ කාලීන පෞරුෂයක් වුවද ටයි එක කොටයි වෙන්ටත් පුළුවන්ය. ඒක හින්දා පරිස්සම් වෙන්ටම ඕනෑය. හරියට භාෂාවේ වගේම තමා ය. එහෙම ලේසියෙන් හිතුමනාපෙට ටයි දාන්ට බැරුවාය. ටයි වෙනුවට ඨයි දාන්ට බැරුවාය. දාගත්තත් කන්තෝරු යන්ට බැරුවාය.මොනවද මේ ලියලා තියෙන්නේ කියලා හිනාවෙන්ට බලනවාය. මෙහෙම නොදැන හිතුමතේට ටයි දැම්මොත් කපුටොත් කොටයි කියලා කියන්ටත් පුළුවන්ය. භාෂා කපුටන්ගේ කෙටිල්ල කළු කපුටන්ගේ කෙටිල්ලට වඩා රිදෙන බව දැනගන්ට වුවමනාය.දුෂ්ට ගාමිණී කියන්නේ දුටු ගැමුණු රජතුමාටය. දුටු ගැමුණු රජතුමා ශ්‍රේෂ්ඨ නරපතියෙකි කියලා පස්වැනි පන්තියේ දරුවෙක් ලියා තිබුණේය. ඒ ශිෂ්‍යත්ව විභායටය.මේකට හරි දානවාද නැද්ද කියලා ගැටලුවක් පැන නැඟිලාය. “ගැමුණු රජතුමා ශ්‍රේෂ්ට නරපතියෙකි” කියලා ලියලා තිබුණා නම් වැරැද්දක් දාන එක ඒ තරම් ගැටලුවක් නෙමේය. ‘ඨ’ වෙනුවට ‘ට’ දාපු හින්දාය.ඒත් දුෂ්ට ගාමිණී ශ්‍රේෂ්ඨ නරපතියෙකි කියලා ලියපුවාම වැරැද්දක් දාන්ට භාෂාමය හේතුවක් නම් නැතුවාය. ‘ට’ යනු ඔක්කොම හරි ය.ඒත් මැරවර උපාසකවරුන් සිටින්නට පුළුවන්කමක් නැතුවාය. මැරවරයන් සිටින්නේ හිරගෙදරය. උපාසකවරුන් සිටින්නේ පන්සලේය. මැරවර නම් උපාසක වෙන්ට බැරුවාය. උපාසක නම් මැරවර වෙන්ට බැරුවාය.දුෂ්ට ශ්‍රේෂ්ඨයෙක් සිටින්නේ කොහොමද කියා ඓතිහාසික ගැටලුවක් මතුවෙනවාය. ඒක හින්දා ගාමිණී රජතුමාට දාලා තිබෙන දුෂ්ට යන විශේෂණ පදය ඉවත් කරන්ට ඕනෑ කියලා මතවාදයක් දැන් ගොඩනැඟෙමින් පවතිනවාය. ඒක ගැන ගැඹුරින් සිතා බලන්ට වටිනවාය. භාෂාවට සාධාරණයක් කරන්ට නෙමේය. ඉතිහාසයට සාධාරණයක් කරන්ටය.එහෙම බලනවා නම් කඩොල් ඇතා පිට නැඟී යුද පෙරමුණට ගොස් පරසතුරන් පරදවා සිරිලක එක් සේසත් කෙළේ දුෂ්ට ගාමිණී කෙනෙක් නෙමේය. ශ්‍රේෂ්ඨ ගාමිණී කෙනෙක්ය.එක එක සිද්ධි අල්ලාගෙන නම් පටබඳින්නට අපේ උදවිය බොහොම හපන්නු බව නොදන්නා කෙනෙක් නැති තරම්ය. මාළු නිහාල්, සොත්ති උපාලි, මෝර නිහාල් වගේ නම් විතරක් නෙමේය. සෙරෙප්පු සුපා කියලා නම් වැටුණේත් එහෙම වෙන්ට ඕනෑය.ඉස්කෝල ළමයිනුත් ගුරුවරුන්ට හොඳ හොඳ නම් දමනවාය. හැබැයි ඒක නම් හොඳ දෙයක් නෙමේය. සමහර නම් ආදරේටත් දමනවාය. සමහර ඒවා නම් දමන්නේ තරහටය.අපේ කාලයේ ගණං සර් කෙනෙක් සිටියේය. විනාඩියක්වත් පමා නොවී පන්තියට එන්නේය. ආපු වෙලාවේ පටන් ගණං හදවන්නේය. අපට ගල්ලෑලි ගන්ට කියලා උපදෙසක් නෙමේ, නියෝගයක් දෙන්ට යෙදුණාය. දවසකට ගණං හදන්නේ එකසිය ගාණටය. ළමයින් සර්ට කිව්වේ ‘ගණිතයා’ කියලාය. හරි සැරය. කන පැලෙන්ඩ ගහනවාය. “ඔන්න ගණිතයා එනවා” කියලා කොරිඩෝවේ සිටින උන් පන්තියට දුවනවාය.දැන් වසර කිහිපයකට පෙර පරණ ගුරු උපහාර උලෙළක් තියන්ට යෙදුණාය. මගේ ගල්ලෑල්ලේම ගණං හැදූ මිත්‍රයෙක් ද ඇවිත් සිටියේය. ඔහු ආචාර්ය උපාධියකුත් ගත් ඉංජිනේරුවරයෙකි.”මචං කාට නොවැන්දත් ගණිතයගේ කකුල් දෙක අල්ලල වඳින්ඩ ඕනෑ. අපිව ගොඩ දැම්මට. නැත්නම් අපිත් කානුපල්ලේ තමයි.”ආචාර්ය උපාධියක් ලත් ඉංජිනේරු වරයා, ‘ගණිතයා’ හෙවත් අපේ ගණං සර් ළඟට ගොස් දෙපා නමැද ගෞරව කරන්ට යෙදුණාය. සර් ඇස්දෙක පිසිනවා අප බලාගෙනය.ඒක හින්දා ඔය දුෂ්ට කියන ඓතිහාසික විශේෂණය දැන්වත් ඉවත් කරන එක හොඳයි කියලා හිතෙනවාය.එහෙම කිව්වාට දුෂ්ටයෝ දෂ්ඨ නොකරති. එහෙම හිතලා ඕනෑවට වඩා බජනෙට යන්ට එපාය. මොකද කියනවා නම් දෂ්ඨ නොකළාට දුෂ්ටයන් දෂ්ට කොරන හින්දාය. දුෂ්ටයන් දෂ්ට කරන වේලාවක් හොයන්නට ද බැරිය. දැලි පිහියෙන් කිරි කනවා නෙමේය. දැලි පිහියෙන් බෙල්ල කපනවාය. වේලාව බලලා වැඩේ දෙනවාය. දෙන කල් දන්නේ නැත.දුෂ්ටයාගේ ලොකු අයියා භ්‍රෂ්ටයාය. භ්‍රෂ්ටයා කරන්නේ ඉන්ටර්නැෂනල් වැඩය. ඉන්ටර්නැෂනල් භ්‍රෂ්ටයන්ගෙන් මේ කාලයේ අඩුවක් නැතුවාය. අපේ රටට කෙළින්නට බලාගෙන සිටින ඉන්ටර්නැෂනල් කෂ්ටියට උල්පන්දම් අල්ලන්නේ මේ භ්‍රෂ්ටයන්ය.සමාවෙන්ට වුවමනාය. කෂ්ටිය කියන්නේ පොත්පත්වල තියෙන වචනයක් එහෙම නෙමේය. බජාර් එකේ තියෙන එකක්ය. අහන්නේ “කොහොමද කෂ්ටිය ඇවිල්ලද?” කියලාය.එහෙම බලනකොට “කෂ්ට” කියලා බජාර් එකේ වචනයක් තියෙනවාය. “කෂ්ට පාරක් දාමුද” කියලාත් බජාර් එකෙන් ඉඳහිට ඇහෙන්ට යෙදෙනවාය. ඒ වුණාට ඒ දැමිල්ල හොඳ දැමිල්ලක් නෙමේය. බොකු දිරාස් දැමිල්ලක්ය. බජාර් එකේ කෂ්ට කියන්නේ කසිප්පු වලටය. බොකු දිරාස් කියලා කිව්වේ ඒක හින්දාය. ලැයිසොං අරක්කු ගණං යනකොට කෂ්ට වෙළඳාම ඉහළ යන්ට පුළුවන්ය.ඒක හින්දා ඒවා ගැන හොයා බලන කෂ්ටිය ඇහැගහගෙන ඉන්ට වුවමනාය. බොකු දිරාස් වුණොත් ආණ්ඩුවෙන් නොමිලේ බෙහෙත් දෙන්නේත් නැතුවාය. කෂ්ට, කෂ්ටිය ඒ ගැනත් හිතුවොත් ඇඟට ගුණය.බජාර් එකේ එහෙම කිව්වාට පොතේ පතේ කෂ්ට කියලා වචනයක් නැතුවාය. කාෂ්ට වගේම කාෂ්ඨ කියලා වචන දෙකක්ම තියෙනවාය. කාෂ්ට කියන්නේ වේලිච්චි දේවල්වලටය. කාෂ්ට පොළොව කියලා එහෙමත් කියනවාය. ඒ වචනය නම් ඒ තරම් නුහුරු එකක් නොවන බව කාෂ්ට මිනිසුන් ද දන්නවාය. මෙලෝ රහක් නැත. ඉන්නවාට ඉන්නවාය. කාෂ්ට එහෙම වුණාට කාෂ්ඨ කියලා කියන්නේ ලී වලටය. එහෙම බලපුවාම කාෂ්ට මිනිසුන් වාගේම කාෂ්ඨ මිනිසුන් ද සිටිනවාය. ලීවලින් හදලාය. නූලෙන් වැඩ කරනවාය. එහෙම අය නහයෙන් කනෙන් පෙන්නන්ටත් පුළුවන්ය.කාෂ්ඨ රචනා කියලා යෙදුමක්ද තියෙනවාය. ඒ වුණාට ඒක “මගේ සුරතලා” වගේ රචනා විශේෂයක් එහෙම නෙමේය. කොටින්ම ලියන්ට බැරිය. හදන්ට පුළුවන්ය. හැදුවොත් හැදුවාම තමාය. වැඩක් ගන්නේ එකපාරය. ආයිමත් වැඩක් ගන්ට වුවමනා නම් අලුත් රචනාවක් හදන්ට වෙනවාය. ඒ වුණාට මේක බොහොම වැදගත් රචනාවක්ය. ජීවිතයේ වැදගත්ම කාර්යභාරයක් ඉටුකරන එකක්ය. ඕනෑවට වඩා අටුවා ටීකා මොකටදැයි කියලා හිතෙනවා නම් කෙටියෙන් කියලා දාන්නම්ය. කාෂ්ඨ රචනා කියන්නේ දරසෑයටය. හැබැයි කාෂ්ට රචනා නෙමේය. කාෂ්ඨ රචනාය.කෂ්ට කියලා වැදගත් වචනයක් නැතිවුණාට කස්ට කියලා එකක් නම් තියෙනවාය. ඒ කියන්නේ කර්කශ කියන එකට ය. ඒ වුණාට කස්ටම් එක අනෙක් රජයේ සේවා ස්ථාන තරම් කස්ට නැත. හොඳට සාරවත්ය. අවුරුද්දෙන් දෙකෙන් අස්වැන්න නෙළාගන්ට පුළුවන්ය. එහෙම වෙනකොට බඩුම තමාය. ගොඩම තමාය.මොග්ගලීපුත්ත තිස්ස තෙරුන් වහන්සේට වැලඳුණේ කුෂ්ටයක් නම් නෙමේය. කුෂ්ඨයක්ය. බුදුවහන්සේ එහි වැඩම කොට තමන් වහන්සේ අතින්ම උපස්ථාන කළ අයුරු කියවලා දැනගන්ට වටිනවාය. ඒ ඇඟේපතේ හැදෙන කුෂ්ඨයක්ය.මේ කාලයේ සමහර අයට වැලඳෙන මානසික කුෂ්ඨ සුවකරන්නට බුදුන් වැඩියත් හැකිවේදැයි සැක සිතෙනවාය. අනෙක් කොතැනටත් වඩා මෙහෙම කුෂ්ඨ වැලඳී තිබෙන්නේ සාහිත්‍ය කලා ගීත ක්‍ෂේත්‍රයටය. කසනවා මිසක සුවයක් නම් නැත්තේය. හැබැයි කසන එකත් සැපයක් යැයි සිතෙනවා විය යුතුය. මේ කුෂ්ඨකාරයන් සිටින තාක් කල් උත්කෘෂ්ට කලාවක් බිහිවේයැයි සිතාගන්නටවත් බැරුවාය. ඇතැම් නවකතා ගීත මෙන්ම ඇතැම් විචාරද කස කසා ඇට වාගේමය. වතුරට දාපුවාම පිම්බෙනවාය.ඒ වුණාට දම්මිලා සුගත්ලා බීපු කස ඇට සරුවත් වගේ නෙමේය. මෙලෝ රහක් නැතුවාය.කරුණාදාස සූරියආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=ay1110302</link>
    <topic>පන්සලේ පින්කම්වලට මල් වෙඩි හදන්න මං තරම් හපනෙක් හිටියේ නෑ</topic>
    <author>සාගරිකා දිසානායක ජයසිංහ</author>
    <content>මෙවර අපේ කතා නායකයා හිටපු ජ්‍යෙෂ්ඨ පරිපාලන නිලධාරියකු වූගුණසේන ඉමදුව මහතා. හක්මන මෙතෝදිස්ත සහ දික්වැල්ල විජිත මහා විද්‍යාලය යන පාසල්වලින් මූලික හා ද්විතීය අධ්‍යාපනය ලත් ඒ මහතා කැලණිය විශ්ව විද්‍යාලයෙන් සිය ප්‍රථම උපාධිය ලබා ගත්තේය. ලංකා පරිපාලන සේවයේ පළමු ශ්‍රේණියේ නිලධාරියකු වන ඔහු ගමනාගමන අමාත්‍යාංශය, පළාත් පාලන නිවාස හා ඉදිකිරීම් අමාත්‍යාංශය, මාර්ග සංවර්ධන අධිකාරිය, මානව සම්පත් සංවර්ධන අධ්‍යාපන සංස්කෘතික හා ජාතික උරුමයන් පිළිබඳ අමාත්‍යාංශවල ජ්‍යෙෂ්ඨ සහකාර ලේකම් තනතුරු ඇතුළු තනතුරු රාශියක් උසුලා තිබේ.මාතර දිස්ත්‍රික්කයට අයත් හක්මන ගංගොඩගම ග්‍රාමීය රෝහලේදී ඔහු මෙලොව එළිය දුටුවේ 1944 ජූලි මාසේ තිස් වැනිදා. හක්මන කොහුලියැද්ද ගමේ හිටපු දක්ෂ කාර්මික ශිල්පියකු මෙන්ම ගොවි මහත්තයකු වූ ගිරිගෝරිස් හාමි සහ සොන්නාදර නෝනාහාමි යුවලට උපන් කුළුදුල් පුත්‍රයා ඔවුන් “ගුණසේන ඉමදූව“ යනුවෙන් නම් කළා.ගුණසේනට පස්සෙ තවත් නංගිලා දෙන්නෙක් පවුලට එකතු වුණා. ගුණසේනගේ තාත්තා ගිරිගෝරිස් හාමි තරම් දක්ෂ කරත්ත අලුත්වැඩියා කරන්නෙක් ඒ අහල ගම් හතේම හිටියේ නෑ. ඒ වගේම තාත්තා විවිධ යන්ත්‍ර සූත්‍ර හදන්නත් රුසියා. ඒ කාලේ හැටියට අටේ විභාගේ සමත් වීමත් ලොකු දෙයක්. ගුණසේනගේ තාත්තාත් අට පාස් ගුණසේනට මුලකුරු කියෙව්වේ ගමේ පන්සල වූ හක්මන ගම්මැදපිටිය ශ්‍රී විජය බිම්බාරාමයේ නායක හාමුදුරුවන් වූ බෙලිගල්ලේ ධම්මාධාර හාමුදුරුවෝ.ගුණසේන මුලින්ම ඇතුළු වුණේ හක්මන මෙතෝදිස්ත පාසලට. 1875 දී ආරම්භ කළ ඒ පාසලේ ලොකු මහත්තයා ජේ. පරණමාන මහත්තයා. බොහොම නීති ගරුක අභීත ගුරුවරයකු විදිහට අදත් ගුණසේනගේ හිතේ රැඳී සිටිනවා.පාසල පිහිටියේ ගුණසේනලාගේ නිවෙසේ සිට සැතපුම් දෙකක් පමණ දුරින්. මේ දුර උදේ හවා ඔවුන් පාසලට ගියේ පයින්. පුංචිම පන්තියේ ඉඳන් සාමාන්‍ය පෙළ දක්වාම ඔහු ගියේ මේ පාසලට. එදා ඉඳන්ම ගුණසේනත් එක්ක ළඟින්ම හිටි මිතුරු මිතුරියන් කීප දෙනෙක්ම හිටියා. ඒ අතරින් අද ප්‍රවීණ ලේඛකයකු හා මාධ්‍යවේදියකු වන දෙනගම සිරිවර්ධන මහත්තයාත් කෙනෙක්. අනෙක් යහළු යෙහෙළියන් එකිනෙකා ඇමැතුවේ සුරතල් නම්වලින්. දෙනේ, ගුණේ, කොඩ්ඩා, කුක්කා සහ නට්ටි (ඥානවතී) ඒ සුමිතුරු සමාගමේ සාමාජික සාමාජිකාවන්.කොහු ලියැද්ද ගම පිටිසර ඉතාම සුන්දර ගම්මානයක්. ගමේ ජීවත්වුණු වැඩි දෙනෙක් ගොවිතැනින් ජීවත්වුණු පිටිසර ගැමියෝ. ගමේ දකුණු පැත්තට වෙන්න උයන් වැව. බටහිරට වෙන්නට දෙනගම වැව. ගම පුරා විහිදුණු අක්කර දහසක් පමණ වූ වෙල් යායට වගේම ගොඩ ඉඩංවල බෝග වගාවටත් ජලය ලබා ගත්තේ මේ වැව් දෙකෙන්. ඒ වගේම ගමේ උදවිය නාන්න රෙදි හෝදාගන්නත් ගියේ මේ වැව්වලට. ගුණසේනලා සිරිවර්ධනලා දිය කෙළි කරන්නත් යන්නේත් මේ වැව් දෙකට.ගමේ විහාරය වූ අමංගල රජමහා විහාරය පැරැණි රාජධානියකට අයත් විහාරයක්. ගමේ ඉඩම් හිමියො වගේම අඳ ගොවියොත් හිටියා. ගුණසේනලාටත් තරමක ගොඩමඩ ඉඩකඩම් තිබුණා. කොහුලියැද්දේ වෙල හා ලාල්ගේ වෙල මැදින් මහ ඇළ ගලා ගියා. දෙනගම වැවෙන්, ආපු ජල දහරාව ගම හරහා බෙදා හැරියේ මහ ඇළ හරහා. ඒ අසල පිහිටි බෝ පැළය කවදාවත් උස යන්නේ නෑ. ඒ නිසා ඒ බෝ පැළය හැඳින්වූයේ කොට බෝ පැළය කියලයි.ගමේ දරු දැරියන්ගේ පී‍්‍රතිමත්ම කාලේ අලුත් අවුරුදු කාලේ. කාගෙ කාගේත් කුඹුරුවල අස්වනු ගෙට ඇරන්. ගොයිතැන් බත් වෙනුවෙන් දෙවියන්ට වුණු බාර හාර ඔප්පු කරන්න දෙයියන්ට දානෙ දෙන කාලේ.ගමේ ලොකු කුඩා කාගෙත් පි‍්‍රයතම ක්‍රීඩාවක් පොර පොල් ගැහීම. ගමේ වාර්ෂික දේව පූජාවලදී පොර පොල් ගැහීම කරනවාමයි. ගුණසේනගේ පියා ගමේ හිටපු දක්ෂතම යටි පිලේ පොරපොල් ක්‍රීඩකයෙක්. පුංචි කාලෙදිම තාත්තා ගුණසේනටත් පොරපොල් ගහන්න කියලා දුන්නා. වරක් තාත්තා සමඟ පොරපොල් ගහන්න ගිහින් ගුණසේනගේ අතත් තුවාල වුණා.ගුණසේනලාගේ වත්තේ පොරපොල් ගහන්නටම වෙන්කළ පොල් ගස් වගා කරලා තිබුණා. මේ ගස්වලින් පොරපොල් ගෙනියන්න ඈත ගම්වලිනුත් පොරපොල් ගහන ක්‍රීඩකයන් තාත්තා හොයාගෙන ආවා.නිතර දෙවේලේ ගමේ නැත්නම් අහල ගමක ‘ගම්මඩු’ යාගයක් පවත්වනවා. ගුණසේනලා රංචු ගැහිලා නිදි මරාගෙන මේ ගම්මඩු බලන්න යනවා. ගමේ හැමෝගෙම කුඹුරු කැපුවාම ‘පින් වී’ එකතු කරගෙන දෙයියන්ගේ දාන දෙනවා.මේ කාරි සියල්ලම ඉටු කළේ ගමේ හැමෝම එකතු වෙලා. පංගු පේරුවක් නෑ. ලොකු පොඩි කවුරුත් එකතු වෙලා මේ පොදු වැඩ ඉටු කළේ විශාල සහයෝගෙකින්. ගමේ පොදු වැඩවලදි ගුණසේනගේ තාත්තා මුල් වෙලා කටයුතු කළා. තාත්තාට ගමේ කාගෙත් සැලකිල්ලක් තිබුණා. ඒ හින්දාම තාත්තාට වඩා උසස් තැනකට අනාගතේදී යොමු වෙන්න ඕනෑ කියලා ගුණසේන හිතට ගත්තේ පුංචි කාලෙදිමයි.ගුණසේන හතේ අටේ පන්තිවල ඉගෙන ගන්න කාලේ සිදු වූ එක්තරා සිදුවීමක් ඔහුගේ හිතේ පැලපදියම් වෙලා තියෙනවා. ගමේ හිටපු කෘෂිකර්ම නිලධාරිතුමාත් ආදායම් පාලක නිලධාරීතුමාත් වරක් ගුණසේනගේ තාත්තා හමුවුණා. ගොයම් අතර වල් නෙළන යන්ත්‍රයක් ජපානෙන් ගෙන්වලා ඒක ගලවලා තාත්තා ලවා මේ රටට ගැළපෙන විදිහට ඒ යන්ත්‍රය නැවත සකස් කළා.මේ යන්ත්‍රය ගමේ ගොවින් අතර බොහොම ජනපි‍්‍රය වුණා. දේශීය කර්මාන්තයක් විදිහට තාත්තා ඒ යන්ත්‍ර නිෂ්පාදනය කළා. 1959 පැවැත්වුණු කර්මාන්ත ප්‍රදර්ශනේදී ලංකාවේ හොඳම කෘෂිකාර්මික යන්ත්‍ර නිෂ්පාදනය ලෙස එය තේරුණා. මේ සඳහා නියමිත තෑග්ග සඳහා ජපානයේ එම යන්ත්‍ර නිෂ්පාදන සමාගමට ගිහින් එවැනි යන්ත්‍ර සූත්‍ර නිෂ්පාදනය ගැන වැඩිදුර පුහුණුවක් ලබන්නට අවස්ථාව සලසා තිබුණා.ඒත් තාත්තාට ඒ තෑග්ග තබා සහතිකේ වත් ලැබුණේ නෑ. තෑගි උලෙළේදී ඒ ලිපියත් සහතිකේත් වෙනුවට ලැබුණේ මහා ලොකු වර්ණනාවකුත් ප්‍රශංසාවකුත් විතරයි. එදා රැස්වීම් ශාලාවේ මේස රෙද්ද යට ඒ ලිපි ලේඛන හංගලා තිබිලා පසුව හමු වුණා කියලා කලකට පස්සේ ආරංචි වුණා. ගුණසේනගේ පුංචි හිතේ ඇති වුණු කලකිරීමත් දුකත් අදටත් ඔහුට දැනෙන තරම්.තාත්තා හොඳ කොමියුනිස්ට් වාදියා. ඒ නිසාම පුංචි කාලෙ පටන්ම ගුණසේනලාටත් ඒ අදහස් උදහස් ගැන හැඟීමක් තිබුණා. ගමේ පන්සලේ නායක හාමුදුරුවෝ කැලණිය විශ්ව විද්‍යාලේ උපාධිධාරි හිමිනමක්. හාමුදුරුවෝ ගුණසේනට දෙවැනි මවක වගේ ඔවදන් දුන්නා. උන් වහන්සේගේ පොත් රාක්කෙන් ඕනෑම පොතක් අරන් කියවන්නට ගුණසේනට අවසර දීලා තිබුණා. පාසල ඇරිලා ආ වෙලේ පටන්ම ගුණසේන කාලේ ගත කළේ පන්සලේ. පන්සලේ පොත් සේරම කියෙව්වා. දහම් පාසල් ගියා. අභිධර්ම අවසාන විභාගයත් ධර්මාචාර්ය විභාගයත් සමත් වුණා. පසු කාලෙක දහම් පාසලේ වගේම පිරිවෙණක උගන්වන්නටත් ඒ දහම් දැනුම ප්‍රයෝජනවත් වුණා.පාසලේ වැඩට දක්ෂ ගුණසේන කතාවටත් ක්‍රීඩාවටත් එක වගේ දක්ෂයි. වාද විවාද වගේම ළමා කවි මඩු තියන්නත් ඔහු මුල් වෙලා කටයුතු කළා. ගමේ පන්සලේ හොඳම දායකයෙක් වෙලා හිටපු ගුණසේන පන්සලේ වැඩ සිටි ලාල්පේ ධර්මසිරි පොඩි හාමුදුරුවන් සමඟ එකතු වෙලා මල් පින්කම් පවත්වනවා. ගමේ කොලු නඩේ එකතු වෙලා ගෙයක් ගානේ ගිහින් මල් කඩනවා. ඒ මල් වට්ටිවලට අහුරලා ජයට මල් පූජාව තියනවා.පන්සලේ පින්කම්වලට මල් වෙඩි හැදුවේ හීන් අයියා. ගුණසේනටත් මල් වෙඩි හදන හැටි කියා දෙන්න කියලා ඔහු හැමදාම හීන් අයියාට බැගෑපත් වුණා. හීන් අයියාත් ලේසියෙන් වැඩේ කියලා දෙන්නේ නෑ. දවසක් රෑ ගුණසේන හීන් අයියලාගේ ගෙදර නතර වෙලා හොරෙන්ම මල් වෙඩි හදන හැටි බලා ගත්තා. පදම අල්ලා ගත්තා. මල් වෙඩි හදන්න පුරුදු වුණා. ඉන් පස්සෙ පන්සලේ පින්කම්වලට හීන් අයියාටත් වඩා හොඳට මල් වෙඩි හදන්න ගුණසේන සමත් වුණා.පන්සලේ වැඩට කොයිතරම් ඇප කැප වෙලා හිටියා ද කීවොත් ගුණසේන සාමාන්‍ය පෙළ පන්තියේ ඉගෙන ගන්නා විට පන්සලේ දායක සභාවෙ ලේකම් තනතුරට පත් වුණා.පන්තියෙ නියම වූ එකම අච්චු පොතක්වත් ගුණසේන ළඟ තිබුණේ නෑ. ඔහුට ඒවා ගන්න තරම් වත්කමක් තිබුණේ නෑ. ඔහු පාඩම් කළේ කෙරමිණියේ ජිනානන්ද හාමුදුරුවන්ගේ පොත් අල්මාරියේ තිබු පොත්වලින්. සාමාන්‍ය පෙළ විභාගෙන් එවර සමත් වුණේ ගුණසේනත් දෙනගම සිරිවර්ධනත් පමණයි.ගුණසේන ක්‍රීඩාවටත් හපන්. ඔහු හැතැප්ම දිවීමේ තරගයෙන් පළාතේ ශූරතාව දිනාගත්තා. වොලිබෝල් ක්‍රීඩා කළා. පාසලේ උගන්වාපු ජිනදාස මහත්තයා, අනුලා ඉස්කෝලේ හාමිනේ වගේම ලොකු මහත්තයාත් ඔහුගේ ජීවිතය හැඩ ගස්සවා ගන්නට උදව් උපකාර කළ ගුරුවරු. ඉංගී‍්‍රසි විෂයට පාසලේ ළමයි කවුරුත් කැමති නෑ.උසස් පෙළ විභාගෙට ලියන්න ගුණසේන දික්වැල්ල විජිත මහා විද්‍යාලෙට ඇතුළු කරන්න තාත්තාට වුවමනා කළා. ක්‍රීම් ක්‍රැකර් විස්කෝතු පෙට්ටියකුත් ඇරගෙන පිළිවෙළකට ඇඳගෙන ගිහින් තාත්තයි පුතයි පාසලේ විදුහල්පති ඩී. සී. සී. අඹේපිටිය මහත්තයා හමු වුණා. ගරු ගාම්භීරෙට හිඳ සිටි ලොකු ඉස්කෝලෙ මහත්තයා හමුවෙලා තාත්තා බොහොම භය පක්ෂපාත විදිහට කරේ තිබුණු සාළුව අතට අරන් නැවිලා ආචාර කළා.විස්කෝතු පෙට්ටිය මේසේ උඩින් තිබ්බා විතරයි ලොකු ඉස්කෝලෙ මහත්තයාගේ මූණ වෙනස් වුණා.“ලොකු උන්නැහේ ඔය විස්කෝතු පෙට්ටිය අරන් ගෙදර ගිහින් තාත්තලා පුතාලා තේ බීවා නම්” කීවා. උදේ සිටන් පිපී තිබුණු තාත්තාගේ මුහුණ මැලවී ගියා. බොහොම බයාදු විදිහට විස්කෝතු පෙට්ටියත් අරන් ආපහු එන්න හැරෙන විටම ආයෙත් ලොකු ඉස්කෝලෙ මහත්තයා කතා කළා. වගතුග ඇහුවා. “හෙට උදේ පටන් පාසලට එන්න පුළුවන්ද ඇහුවා” ගුණසේන පහුවදා පටන් දික්වැල්ලෙ විජිතෙට පාසල් ගියා.උසස් පෙළ පන්තියේ ඉගෙන ගන්න අතරේම ඔහු ශිෂ්‍ය ගුරු පත්වීමක් ගන්න උත්සාහ කළා. ඒ සඳහා ඩී. ආර්. ඕ. සහතිකේ ගන්නට ඔහු දැරූ උත්සාහය ව්‍යර්ථ වුණා. ඒත් තාත්තා කොහොමහරි සහතිකේ ගෙනත් දුන්නා. ඒ සිද්ධියෙන් පස්සෙ ගුණසේනට ‘ඩී. ආර්. ඕ.’ තනතුර ගැන ලොකු හැඟීමක් ඇතිවුණා. කවදාහරි ඩී. ආර්. ඕ. කෙනෙක් වෙන්න ඇත්නම් කියලා හිතුණා. ගමේ නායක හාමුදුරුවන්ට ඒ අදහස කීවාම ‘උත්සාහ කළොත් ඔයාට ඊටත් වඩා උසස් තැනකට යන්න පුළුවන්’ කියමින් ඔහු දිරිමත් කළා. නිතර දෙවේලේ ඔහුට අවවාද අනුශාසනා කළා. දික්වැල්ල විද්‍යාතිලක පිරිවෙණ ඇරැඹීමත් සමඟම එහි ආරම්භක ගුරු මණ්ඩලයට එක් වන්නට ගුණසේනට හැකි වුණා. ඔහුට පන්සලේම නතර වෙලා පාසලට යන්නටත් හාමුදුරුවො අවසර දුන්නා.ඒ අතර රජයේ මධ්‍ය ලිපිකාර විභාගෙට ලියා සමත් වුණා. වැඩිදුර ඉගෙන ගන්නට කොළඹට එන්න හිතූ ගුණසේන තාත්තාගේ හිතවතකු වූ ඩී. සී. සී. දිල්ලිමුණි මහත්තයා හමු වුණා. ඒ මහත්තයාගේ උදව්වෙන් කොළඹ තරුණ බෞද්ධ සමිතියේ විභාග සමත්වන්නන්ට සහතික ලියන්නාගේ තනතුර ලබා ගන්නට හැකි වුණා. සහතිකයක් ලිව්වාම සතයක් ගෙව්වා. දවසකට සහතික 500 ක් ලියලා රුපියල් පහක් හම්බ කර ගත්තා. ඒ 1964 දී. කොළඹට ඇවිත් රාත්‍රී පන්තිවලට ගිහින් ඉක්මනටම ඉංගී‍්‍රසි භාෂාව ඉගෙන ගත්තා.1967 දී කම්කරු දෙපාර්තමේන්තුවේ ලිපිකරුවකු ලෙස රැකියාවක් ලැබුණා. 1968 දී කැලණියේ විද්‍යාලංකාර විශ්ව විද්‍යාලයෙන් බාහිරව ලියලා කලා උපාධිය ලබාගත්තා. ගුණසේන ගේ ඊළඟ ඉලක්කය වුණේ කොහොමහරි පරිපාලන සේවා විභාගය සමත් වීම. ඔහු ඉඩ ලැබුණු හැම මොහොතකම පරිපාලන සේවා විභාගයට අවශ්‍ය දැනුම සොයා වෙහෙසුණා. 1971 දී උපාධිධාරී අභ්‍යාස යෝජනා ක්‍රමයට සම්බන්ධ වෙලා රැකී රක්ෂා සහකාර සේවයට එක් වුණා. මාස නවයක පුහුණුව සඳහා නවදිල්ලියට ගියා.ගුණසේන යුගදිවි ඇරැඹුවේ 1974 දී. ඒ යෝජිත විවාහයක්. එවකට ගනේතැන්න මහා විද්‍යාලයේ ගුරුවරියක ලෙස සේවය කළ ඈ කඩුගන්නාවේ කුසුමා තිලකරත්න මෙණෙවිය. විවාහයෙන් පසුව කොළඹ පදිංචි වූ ඔවුන් දෙදෙනාම අධ්‍යාපන කටයුතුවලින් ඉහළටම ගියා.1978 දී ගුණසේන පරිපාලන විභාගේ සමත් වුණා. කුසුමා බාහිර උපාධිය ලබා අවසානයේ පළමු ශ්‍රේණියේ විදුහල්පතිනියක බවට පත් වුණා. 1981 දී ඔවුන්ගේ ලොකු පුතා නඳුන් උපන්නා. නඳුන් කළමනාකරණය පිළිබඳ උපාධියක් ලබා දැන් නවසීලන්තයේ සේවය කරනවා. 1985 දී උපන් එරංග පුතා දැන් ලන්ඩන් මෙට්‍රොපොලිටන්හි මෘදුකාංග ඉන්ජිනේරු කළමනාකරුවකු ලෙස කටයුතු කරනවා.පරිපාලන සේවා විභාගේ සමත් වූ ගුණසේන 1980 දී හම්බන්තොට කච්චේරියේ මූලස්ථාන උප දිසාපති ලෙස පුහුණුව ලැබුවා. 1982 - 84 වසරවල කොළඹ ගමනාගමන මණ්ඩල අමාත්‍යාංශයේ සහකාර ලේකම් ලෙස කටයුතු කළ එතුමා 1984 නිවාස දෙපාර්තමේන්තුවේ සහකාර ලේකම් ධුරයට පත් වුණා. 1986 සිට 89 දක්වා පළාත් පාලන නිවාස හා ඉදිකිරීම් අමාත්‍යාංශයේ සහකාර ලේකම්වරයා ලෙස පත්ව ගිය ඔහු හිටපු ජනාධිපති පේ‍්‍රමදාස මහත්තයා එක්ක වැඩ කරපු කාලේ ජීවිතේ බොහෝ දේවල් ඉගෙන ගත්තු කාලයක් ලෙස ඔහු දකිනවා.1989 - 94 දක්වා ජනධිපති කාර්යාලයේ ජනාධිපති සහකාර ලේකම්වරයා ලෙස කටයුතු කළ ඒ මහතා ජයවර්ධනපුර රෝහල් කටයුතු පිළිබඳ පත්කරන ලද ජනාධිපති කොමිසමේ ලේකම්වරයා ලෙසත් 1991 දී වව්නියාවේ ඉරණායිහි ඇතිවූ සිද්ධි පිළිබඳ කොමිසමේ ලේකම්වරයා ලෙසත් කටයුතු කළා.ජනාධිපති ජංගම සේවා සම්බන්ධිකාරක කමිටු නිලධාරියකු ලෙස සේවය කළ කාලයේදී මෙරට දිළිදු ජනතාවට සැබෑ මෙහෙවරක් ඉටු කරන්නට අවස්ථාව ලැබීම ගැන එතුමා සතුටු වෙනවා. 1995 - 2000 මාර්ග සංවර්ධන අධිකාරියේ ඉඩම් අත්පත් කරගැනීමේ නිලධාරියා ලෙසත් කොළඹ අතිරේක දිසාපති ලෙසත් කටයුතු කළා.2004 දී රජයේ සේවයෙන් විශ්‍රාම ලැබු ඒ මහතා ඒ වසරේම අගෝස්තු මාසයේ පටන් බස්නාහිර පළාතේ ඉඩම් කොමසාරිස්වරයා ලෙස කටයුතු ඇරැඹුවා. 2008 පටන් බස්නාහිර පළාත් මාර්ග සංවර්ධන අධිකාරියේ ඉඩම් අධ්‍යක්ෂ ලෙස පත්වුණා. 2010 සිට ආපදා කළමනාකරණ අධිකාරියේ ඉඩම් උපදේශක ලෙස කටයුතු කරනවා.තමා උපන් ගමේ පිහිටුවන ලද ඉමදූව පදනමේ සභාපතිවරයා ලෙස තමා මෙන්ම උත්සාහයෙන් ඉගෙනීම ලබන දක්ෂ දරුවන්ගේ අධ්‍යාපනය නඟා සිටුවන්නට ශිෂ්‍යත්ව ලබා දෙනවා. උසස් අධ්‍යාපනය ලබන උපාධිධාරීන් තිදෙනකුටත් ශිෂ්‍යත්ව පිරිනමා තිබෙනවා.ගමේ වගේම තමා පදිංචි ප්‍රදේශයේත් සමාජයීය කටයුතුවල මුල් තැන ගෙන කටයුතු කරන ඉමදූව මහතා සිය ජීවිතයේ මූලික තේමාව ලෙස දකින්නේ “ඕනෑකම”. තමාගේ ඕනෑකම ඉටු කරගන්නා තුරුම වෙහෙස නොබලා “හඹා යෑම” ඔහුගේ සිරිතයි. උත්සාහයත් අධිෂ්ඨානයත් ඇත්නම් ජයගත නොහැක්කක් ලොව නැති බවයි ඔහුගේ අදහස.සාගරිකා දිසානායක ජයසිංහඡායාරූපය - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=ay1110303</link>
    <topic>ගුරු සේවයේ රසකතා</topic>
    <author>විශ්‍රාමලත් විදුහල්පති ඩී.සී.ද සිල්වා</author>
    <content>ගුරු අභ්‍යාස විද්‍යාලයේ ගණිත විෂය කථිකාචාර්යවරයා හොඳ දේශකයෙකි. ගණිතය ඉගැන්වීම පිළිබඳ දෙස් විදෙස් පුහුණුව හා අත්දැකීම් ඇති ඔහු කිසි දාක පැමිණීම අත්සන් නොගනී.”මගේ දේශන හොඳ නම් ගුරුවරුන් ඒවි”ඇත්තටම එය එසේමය. ඔහුගේ දේශනවලට කවුරුත් කැමතිය.එදා උගන්වන්නට වූයේ ප්‍රාථමික ගණිතය යටතේ මූලික විධි හතර ගැනයි. එකතු කිරිම, අඩු කිරිම, ගුණ කිරීම සහ බෙදීම යනුවෙන් ගණිතය ඉගැන්වීමේ පියවර හතරකි.”දැන් අපි බෙදීම කොහොමද උගන්වන්නේ? අදක්ෂ ගුරුවරයා, නුපුහුණු ගුරුවරයා මෙහෙම කියනවා.”ළමයි අද තියෙන්නෙ බෙදීම, දහය දෙකෙක් බෙදන්නෙ මෙහෙමයි කියල කළු ලෑල්ලේ ගණනක් සාදා අභ්‍යාස දෙනවා. සම්පූර්ණයෙන්ම වැරදි ක්‍රමයක් ඒක.බෙදීම හරියට උගන්වන්නේ මෙහෙමයි. පංතියට ගෙනියන්න වීදුරු බෝල දහයක්, අඹගෙඩි දහයක්, වෙරලු ගෙඩි දහයක් මොනවා හෝ දහයක් ගෙනියන්න, ගුරු මේසය උඩින් තියන්න, දැන් මෙහෙම කියන්න ඕනේ.”ප්‍රේමදාස ගන්න දෙකක් යන්න එළියට, කරුණාවතී ගන්න දෙකක් යන්න එළියට, නාමසිරි ගන්න දෙකක් යන්න එළියට, අනුලාවතී ගන්න දෙකක් යන්න එළියට, ප්‍රේමවතී ගන්න දෙකක් යන්න එළියට””දැන් ප්‍රශ්න අහන්න””මෙතැන කීයක් තිබුණද? ළමයි කියාවි දහයයි කියල. යන්න කළු ලෑල්ලට ලියන්න දහය කීය බැගින්ද ගෙනිච්චේ””ළමයි කියාවි දෙක බැගින් කියල. ලියන්න දහයට වම් පැත්තෙන් ඉරට එහා””කී දෙනෙක් ගෙනිච්චද?””ළමයි කියාවි පහයි කියලා, උත්තරේ ඉරට උඩින් පහ ලියන්න””ළමයි ගොඩට මොකද වුණේ”බෙදුණා””එහෙම කියනකොට ළමයින්ට බෙදීමේ සංකල්පය වැටහිලා ඉවරයි. බලන්න කොච්චර ලස්සනට ඉගැන්නුවද?පසුපෙළ සිටි ගුරු ශිෂ්‍යයෙක් නැඟිට්ටේය.” සර් පොඩි ප්‍රශ්නයක් තියෙනවා. එළියට ගිය පස්දෙනාට උගන්වන්නේ කවුද?”විශ්‍රාමලත් විදුහල්පති ඩී.සී.ද සිල්වාගාල්ල විගොඩ පාසලේ අටවැනි පන්තිය දක්වා පන්ති පැවැති අතර පාසලේ ප්‍රධානාචාර්යවරයා වූයේ ගම්පහ ප්‍රදේශයේ සිට අලුතින් පත්ව ආ ගුණවර්ධන මුල් ගුරුන්නාන්සේ ය.ඉගෙනුම් කටයුතුවලට වඩා කෘෂිකාර්මික කටයුතු සඳහා පාසලේ ළමයින් යොදවා ගැනීම මුල් ගුරුන්නාන්සේගේ සිරිත විය. අල, බතල, එළවළු විතරක් නොව පලතුරු ද ළමයින් ලවා වගා කිරීම ඔහුගේ දෛනික කාර්යය විය. පාසල් වැට අයිනට වූ බිම් කොටසෙහි අන්නාසි සිටුවා තිබිණි. අන්නාසි සරුසාරව වැඩී තිබු අතර දිනපතාම මුල් ගුරුන්නාන්සේ ළමයින් ලවා එය ශුද්ධ පවිත්‍ර කරවීය.ටික කලක් යන විට අන්නාසි ගස්වල ගෙඩි පිදී සරුවට වැඩිණි. පුදුමය වූයේ අන්නාසි ගෙඩි ඉදෙන විට ඒ හැම ගෙඩියක්ම පිදුරුවලින් වසා තිබුණ ද අන්නාසි ගෙඩියෙන් කොටසක් කිසිවෙකු විසින් කා දමා ඉතිරි කොටස පිදුරුවලින් ආවරණය කර තිබීමය. අන්නාසි ගෙඩි ගසේ තිබියදීම ඒවායේ පැත්තක් හොරා කන හොරාව අල්ලා ගැනීමට සිතූ මුල් ගුරුන්නාන්සේ තමන්ට හිතවත් ළමයින් කිහිප දෙනෙක් ඒ සඳහා යෙදුව ද ඉන් පලක් නොවීය.කරුණාරත්න ශිෂ්‍යයා හතරවන පන්තියේ ඉගෙනුම ලැබු අතර එම පන්තියේම ඉගෙනුම ලැබු සුමිත් හා ධර්මදාසගේ ක්‍රියා කලාපය පිළිබඳව කරුණාරත්න ශිෂ්‍යයා මුල් ගුරුන්නාන්සේව දැනුවත් කළේය. සෑම දිනකම විවේක වේලාවෙන් පසු ළමයින් සියලු දෙනාම පන්තිවලට පැමිණි පසු ටික වේලාවකින් සුමිත් හා ධර්මදාස ගුරුතුමාගෙන්, වැසිකිළි යාමට අවසර ඉල්ලා පන්තියෙන් පිටව යති. පාසල් වැසිකිළිය පිහිටා තිබුණේ පාසල් වත්තෙහි ඈත කොනක බැවින් වැසිකිළි යන විට ළමයින් දෙදෙනා බැගින් යන ලෙසට ගුරුතුමා නියෝග කර තිබිණ.දිනක් සුමිත් හා ධර්මදාස වැසිකිළි යන බව ගුරුතුමාට පවසා එළියට යන අතරතුර, මුල් ගුරුන්නාන්සේ විසින් අන්නාසි පාත්ති රැක ගැනීමට පවරා සිටි පාසලේ ඉහළ පන්තියක සිසුවෙකු වූ සෝමවංශ ද වැසිකිළි යන මුවාවෙන් එළියට ගියේ අන්නාසි සොරුන් අතටම අල්ලා ගැනීමේ අදහසිනි.සුමිත් හා ධර්මදාස සිසුන් දෙදෙනා වැසිකිළියට නොගොස් අන්නාසි පාත්ති දෙසට යනු දුටු සෝමවංශ හණික සැඟවී බලා සිටියේ බලාපොරොත්තු සහිතවය. සුමිත් හා ධර්මදාස කුඩා දුනු පිහියක් ගෙන අන්නාසි ගෙඩියකින් ;කාටසක් කපා කන්නට පටන් ගත්හ.සිද්ධිය සැළ වූ මුල් ගුරුන්නාන්සේ වේවැලත් අතට ගෙන සෝමවංශත් සමඟ සිසුන් දෙදෙනා අන්නාසි කන තැනට හොර රහසේම සේන්දු විය. සිසුන් දෙදෙනා මුල් ගුරුන්නාන්සේගේ අතටම අසුවූ අතර ඔවුන් දෙදෙනා බයේ ගැහෙන්නට විය. බාගයක් කෑ අන්නාසි ගෙඩිය කඩා අතට ගත් මුල් ගුරුන්නාන්සේ එය සුමිත්ගේ හිස මත තබා සුමිත් ඉදිරියෙනුත් ඊට පසුපසින් ධර්මදාසටත් පාසල වටා ඇවිද යන ලෙසට නියෝග කළේ “මින් පසු අන්නාසි හොරෙන් නොකමි, අපිට සමාවෙන්න” යැයි මහ හඬින් පවසන ලෙසට නියෝගයක් දෙමිනි.විශ්‍රාමලත් ආචාර්ය ඩී. එන්. දිසානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=ay1110304</link>
    <topic>සඳුදා ගනුදෙනු ඉහළට අඟහරුවාදා පහළට</topic>
    <author>තාරක වික්‍රමසේකර</author>
    <content>පසුගිය 24 වැනිදා සඳුදා කොටස් වෙළෙඳ පොළ ඉහළ යාමක් දක්නට ලැබුණි. එය පෙර සතියේ සිකුරාදාටත් වඩා මිල ඉහළ යාමකි. එහෙත් 25 වැනිදා අඟහරුවාදා එය යළි පහළ යාමට පත් විය.සඳුදා දින එස් එම් බී ලීසිං (WC - 2011) කොටස් 23824900 ක් අලෙවි වීම කැපී පෙනුණි.දිනයේ මිලියනයකට වඩා කොටස් අලෙවි වූ සමාගම් අතර බ්ලු ඩයමන්ඩ්, කළම්ඹු ලෑන්ඩ්, පෑන් ඒෂියන් පවර්, සෙලාන් බෑන්ක්, බ්‍රවුන්ස් ඉන්වෙස්ට්මන්ට්, ඊ චැනලින්, ටෙස් ඇග්‍රෝ සමාගම් විය.දිනයේ මිල ඉහළ ගිය සමාගම් අතර මුල් තැනක් ගත්තේ මොරිසන්ස් සමාගමයි. පෙර දින රුපියල් 2750 කට අලෙවි වූ සමාගමේ කොටසක මිල එදින රුපියල් 3200 ක් දක්වා ඉහළ ගියේය. දිනය අවසානයේ කොටසක මිල රුපියල් 3196.30 මිලක පැවතුණි. ඒ පෙර දිනට සාපේක්ෂව රුපියල් 446.30 ක මිල ඉහළ යාමකි. මොරිසන්ස් (ඡන්ද බලය රහිත) සමාගමේ කොටසක මිල ද පෙර දිනට සාපේක්ෂව රුපියල් 100.50 කින් ඉහළ ගියේය.මීට අමතරව කළම්ඹු ෆාමසි කොටසක මිල පෙර දිනට සාපේක්ෂව රුපියල් 113 කින් ඉහළ යාම කැපී පෙනුණි. ගෙස්ටෙට්නර් සමාගමේ කොටසක් පෙර දින රුපියල් 300 කට අලෙවි වූ නමුත් එදින එහි අගය රුපියල් 388 ක් දක්වාම ඉහළ ගියේය. දිනය අවසානයේ එහි අගය රුපියල් 360.60 ක් දක්වා ඉහළ ගියේය. ඒ පෙර දිනට සාපේක්ෂව රුපියල් 60.60 ක මිල ඉහළ යාමකි. සී ඩී අයි සී සමාගමේ කොටසක මිල රුපියල් 310.10 සිට රුපියල් 394.50 ක් දක්වා මිල ඉහළ ගියේය. දිනය අවසානයේ එහි අගය රුපියල් 369.80 ක් ලෙසින් දැක්වුණේ පෙර දිනට සාපේක්ෂව රුපියල් 59.70 ක මිල ඉහළ යාමක් පෙන්නුම් කරමිනි.හන්ටර්ස් සමාගමේ කොටසක මිල ද පෙර දිනට සාපේක්ෂව රුපියල් 44.30 කින් ද ඩිමෝ සමාගමේ කොටසක මිල පෙර දිනට සාපේක්ෂව රුපියල් 25.90 කින් ද ඉහළ ගියේය. මිල පහළ යාම් අතුරින් එච් ඩී එෆ් සී කැපී පෙනුණු අතර පෙර දින රුපියල් 1684.30 කට අලෙවි වූ සමාගමේ කොටසක මිල එදින රුපියල් 1607.30 ක් දක්වා රුපියල් 77.00 කින් පහළ ගියේය. එසේම මර්චන්ට් ෂිපින්ග් සමාගමේ කොටසක මිල පෙර දිනට සාපේක්ෂව රුපියල් 32.50 කින් පහළ ගියේය.අඟහරුවාදා මිල පහළ යාමට ලක්වූ වෙළෙද පොළේ සෙලිසින්ග් සමාගමේ කොටසක මිල පෙර දිනට සාපේක්ෂව රුපියල් 51.40 කින් ඉහළ ගියේය. පෙර දින රුපියල් 1100.00 කට කොටසක මිල පෙන්නුම් කළ ද අඟහරුවාදා එම අගය රුපියල් 1152.00 ක් දක්වා ඉහළ ගොස් තිබුණි. ඉන්ඩස්ට්‍රියල් ඒ එස් පී එම් සමාගමේ කොටසක මිල ද පෙර දිනට සාපේක්ෂව රුපියල් 29.00 කින් ඉහළ ගියේය. ඉන්ෆ‍්‍රැක්ට්‍රර්ඩ් සමාගමේ කොටසක මිල ද පෙර දිනට සාපේක්ෂව රුපියල් 27.30 කින් ඉහළ ගියේය. දිනයේ කැපී පෙනෙන මිල ඉහළ යාම සිදු වූයේ කළම්ෂෝ සමාගමේය. පෙර දින රුපියල් 2000.00 කට අලෙවි වූ සමාගමේ කොටසක මිල එදින රුපියල් 2200 කට අලෙවි විය.මිල පහළ යාම් අතුරින් නුවරඑළිය හොටෙල් කැපී පෙනුණි. පෙර දින රුපියල් 1493.10 කට අලෙවි වූ සමාගමේ කොටසක මිල එදින රුපියල් 1400.00 කට අලෙවි විය. ඒ පෙර දිනට සාපේක්ෂව රුපියල් 93.10 ක මිල පහළ යාමකි.එම් ඩී එෆ් සී සමාගමේ ද කොටසක මිල පෙර දිනට සාපේක්ෂව රුපියල් 57.30 කින් පහළ ගියේය. ඩිමෝ සමාගමේ කොටසක මිල රුපියල් 66.20 කින් පහළ ගිය අතර මිරමාර් සමාගමේ කොටසක මිල රුපියල් 47 කින් ද ඒ එම් එෆ් කොටසක මිල රුපියල් 49 කින් ද පහළ ගියේ ය.දිනයේ සමාගම් 8 ක මිලියනය ඉක්මවා කොටස් අලෙවි විය.ෂෙව්රෝන් ලුබ්රිකේෂන් ලංකා පී එල් සී කොටසකට රුපියල් 3.00 බැගින් වසරේ දෙවන ලාභාංශ ගෙවනු ලබන බව නිවේදනය කර තිබුණි. පෙර සතියේ සිකුරාදා දින සමස්ත කොටස් මිල දර්ශකය ඒකක 6356.94 ක් ලෙසින් දැක්වුණ නමුත් එය සඳුදා වන විට ඒකක 6424.30 ක් ලෙසින් ඉහළ ගියේය. එම අගය ඒකක 6346.05 ක් බවට අඟහරුවාදා පහත වැටුණි.මිලංකා මිල දර්ශකය පෙර සතියේ සිකුරාදා ඒකක 5674.86 ක් ලෙසින් ද සඳුදා දින ඒකක 5733.71 ක් ලෙසින්ද අඟහරුවාදා ඒකක 5654.35 ක් ලෙසින් ද දැක්වුණි.සඳුදා දින ගනුදෙනු 15309 ක් පෙන්නුම් කළ ද අඟහරුවාදා එම අගය 9876 ක් ලෙස මේ වසරේ අඩුම සංඛ්‍යාවක් පෙන්නුම් කරන ලදි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aj1110301</link>
    <topic>ඩේන්ටී සමාගමෙන් සීනි රහිත රසකැවිලි නිෂ්පාදන පොළක්</topic>
    <author/>
    <content>ඩේන්ටී සමාගමෙන් සීනි රහිත රසකැවිලි නිෂ්පාදන පොළක්සීමාසහිත ඩේන්ටී සමාගම ලෝන්ග්ලිව් නමින් සීනි රහිත නිෂ්පාදන පෙළක් වෙළෙඳපළට හඳුන්වා දෙයි.සීනි රහිත වේෆර්ස්, පේලි ක්‍රිස්ටල්, පෙපර්මින්ට්, චුයින්ගම් සහ සයිලිටෝල් නම් සීනි රසකාරකයක් ඒ අතර වෙයි.බෙන්සන්, මයිලේඩි, ඩේන්ටි, වික්ස්, එක්ස් - ට්‍රා, චිටෝ, ඩෙන්ටී සහ වෙළෙඳ නාමයන්ගෙන් යුත් ටොෆි, රසකැවිලි, ලොසින්ජර්, ලොලිපොප්, පෙපර්මින්ට්, ජෙලි නිෂ්පාදන, බබල්ගම්, චුවින්ගම්, වැනි සීනි ආශ්‍රිත නිෂ්පාදන රැසක් වෙළෙඳ පොළට ඉදිරිපත් කර ඇති අතර ම, ඒවාට අමතරව නූඩ්ල්ස්, තේ කොළ, බිස්කට්, ස්නැක්ස් සහ උදෑසන ධාන්‍යමය ආහාර වර්ග පෙළක් ද වෙළෙඳ පොළට හඳුන්වා දී ඇත. ශ්‍රී ලංකා ප්‍රමිති සහතිකය හිමි වී ඇති ශ්‍රී ලංකා වෙළෙඳ පොළේ අලෙවි වන එකම ටොෆි වර්ගය ද ඩේන්ට් සමාගමේ නිෂ්පාදිත ටොෆි වර්ග පමණක් ධ්ඉර්‍ණ 9001: 2008 ජාත්‍යන්තර ප්‍රමිති සහතිකයට ද හිමිකම් කියනු ලබන බව ඩේන්ට් සමාගම සඳහන් කරන්නේ ද අභිමානයෙනි.  ඩේන්ටි සමාගම සීනි රහිත නිෂ්පාදන හඳුන්වාදීමේ මාධ්‍ය සාකච්ඡාවක් ආර්ථික සංවර්ධන කටයුතු පිළිබඳ නියෝජ්‍ය අමාත්‍ය මාතර දිස්ත්‍රික් පාර්ලිමේන්තු මන්ත්‍රී ලක්ෂ්මන් යාපා අබේවර්ධන මහතාගේ ප්‍රධානත්වයෙන් පසුගිය දා පවත්වන ලදී. මේ අවස්ථාව සඳහා ඩේන්ටි සමාගමේ සභාපති මහාචාර්ය අයාල් ජයතිලක මහතා, අධ්‍යක්ෂක සරත් ජයකුරු මහතා, මූල්‍ය පරිපාලන කළමනාකරු සිල්වෙස්ටර් පෙරේරා මහතා,, අලෙවි කළමනාකරු නිශාන්ත මෙන්ඩිස් මහතා හා කර්මාන්ත ශාලා කළමනාකරු එච්.ඒ. කරුණාරත්න මහතා ඇතුළු ආරාධිතයෝ සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aj1110302</link>
    <topic>රණවිරු රියල් ස්ටාර් දෙවන මෙහෙයුම ඇරැඹේ</topic>
    <author/>
    <content>රණවිරු රියල් ස්ටාර් දෙවන මෙහෙයුම ඇරැඹේරණවිරුවන්ගේ සැඟවුණු සහජ කුසලතා එළිදැක්වුණු ශ්‍රී ලංකාවේ වැඩිම පිරිසක් නැරඹූ රියැලිටි වැඩසටහන රණවිරු රියල් ස්ටාර් දෙවැනි අදියර මේ 21 දා සිට ඇරැඹේ.ආරක්ෂක ලේකම් ගෝඨාභය රාජපක්ෂ මහතාගේ සංකල්පයක් අනුව ආරක්ෂක අමාත්‍යාංශයේ සංවිධානත්වයෙන් මිලියන 7කට වැඩි පාරිභෝගික පිරිසක් සිටින ශ්‍රී ලංකාවේ විශාලතම ජංගම දුරකථන සේවා සැපයුම්කරු වන ඩයලොග් පූර්ණ සවිබලයෙන් ජාතික රූපවාහිනියෙහි සජීවීකරණ දායකත්වයෙන් රණවිරු රියල් ස්ටාර් රියැලිටි වැඩසටහන නිර්මාණය වෙයි.LMRB සමීක්ෂණ වාර්තා අනුව පසුගිය වසරේ රණවිරු රියල් ස්ටාර් පළමු අදියරේ වැඩසටහන ශ්‍රී ලංකාවේ ජනප්‍රියතම රියැලිටි වැඩසටහනක් බවට හඳුනාගෙන තිබේ.රණවිරු රියල් ස්ටාර් දෙවන අදියරේ පළමු වටයේ තරගය මේ 21 වැනිදා රාත්‍රී 9.00ට ජාතික රූපවාහිනිය ඔස්සේ විකාශය කිරීමට නියමිත අතර අවසාන මහා තරගය 2012 මැයි මාසයේ දී පැවැත්වීමට අපේක්ෂා කෙරේ.”දෙවන වරටත් රණවිරු රියල් ස්ටාර් තරගය සමඟ සම්බන්ධ වීමට හැකිවීම ඩයලොග් ආයතනයට ලැබුණු විශාල ගෞරවයක්. අපේ රණවිරුවන්ගේ සැඟවුණු සහජ කුසලතා හඳුනාගැනීම ඉතා වටිනා කර්තව්‍යයක් වගේම එයට සම්බන්ධ වීමට අවස්ථාව ලැබීම පිළිබඳව ශ්‍රී ලංකාවේ ව්‍යාපාරික ආයතනයක් වශයෙන් අපි ඉතාමත් තෘප්තියට පත්වෙනවා” යැයි ඩයලොග් ආසිආටා හි ප්‍රධාන අලෙවි නිලධාරි නුෂාඩ් පෙරේරා පැවැසීය.  ඩයලොග් ආසියාටා සමාගමේ සමූහ ප්‍රධාන අලෙවි නිලධාරී නුෂාඩ් පෙරේරා මහතා මාධ්‍ය හමුව අමතයි. එයාර් මාෂල් එච්. ඩී. අබේවික්‍රම ,වයිස් අද්මිරාල් ඩී. ඩබ්. ඒ.එස්. දිසානායක, ලුතිනන් ජනරාල් ජේ. ජයසූරිය, රූපවාහිනී සංස්ථාවේ සභාපති මොහාන් සමරනායක, ජාතික ආරක්ෂාව පිළිබඳ මාධ්‍ය මධ්‍යස්ථානයේ ්අධ්‍යක්ෂ ජනරාල් ලක්ෂ්මන් හුළුගල්ලේ මහත්වරුද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aj1110303</link>
    <topic>ලොව විශිෂ්ටතම මෝටර් රථ වෙළෙඳ නාම අතර මර්සිඩීස් බෙන්ස් පෙරමුණේ</topic>
    <author/>
    <content>ලොව විශිෂ්ටතම මෝටර් රථ වෙළෙඳ නාම අතර මර්සිඩීස් බෙන්ස් පෙරමුණේලොව සුපිරි මෙන්ම වටිනාකමින් ඉහළම වෙළෙඳ නාමය ලෙස මර්සිඩීස්- බෙන්ස් නැවතත් කිරුළු පලඳී. ඉන්ටර්බ්‍රෑන්ඩ් හි ‘විශිෂ්ටතම ගෝලීය වෙළෙඳ නාම 2011’ නවතම ස්ථානගත කිරීම්වලට අනුව පසුගිය වසරේ මෙන්ම මෙවර ද මර්සිඩීස්-බෙන්ස් දොළොස්වන ස්ථානය හිමි කරගැනීමට සමත් විය. ඒ අනුව යුරෝපයේ වටිනාම වෙළෙඳ නාමය එයයි. එහි සම කොටස් ප්‍රමාණය ඇමෙරිකානු ඩොලර් බිලියන 27.455ක් දක්වා වැඩි වී ඇති අතර එය 2010 වසර සමඟ සැසඳීමේදී සියයට නවයක ඉහළ යෑමකි.ඉන්ටර්බ්‍රෑන්ඩ් තවදුරටත් පෙන්වා දෙන්නේ, මර්සිඩීස්-බෙන්ස් හි නව තේමා පාඨය වන ’The Best or Nothing’ සමඟින් මෝටර් රථ කාණ්ඩයේ ප්‍රමුඛයා ලෙස ඉතාම ඉහළින්ම වැජඹෙන බවයි. අවුරුදු 125ක් සමරන එහි සාර්ථකත්වයට විශිෂ්ට ඉංජිනේරු ශිල්ප ක්‍රම, කාර්යසාධනය, මෝස්තර මෙන්ම ආරක්ෂාව ආදී සාඩම්බර උරුමයන් ඉවහල් විය. පාරිභෝගිකයින්ගේ විශ්වාසය හා තෘප්තිමත් බව යන කරුණු අතින් මර්සිඩීස් වෙළෙඳ නාමය සියලුම මෝටර් රථ වෙළෙඳ නාම අභිබවා සිටී.මර්සිඩීස්-බෙන්ස් සඳහා ශ්‍රී ලංකාවේ එකම බලයලත් නියෝජිතයා වන සීමාසහිත ඩීමෝ සහ මෝටර් ඉංජිනේරු පොදු සමාගම (ඩීමෝ) විසින් මර්සිඩීස්-බෙන්ස් රථ සාඩම්බරයෙන් ඉදිරිපත් කරනු ලබයි. ඩීමෝ, මර්සිඩීස්- බෙන්ස් දශක 7කට වැඩි කාලයක් තිස්සේ පිළිගන්වනු ලබන අතර එය මෙරට මෝටර් රථ ක්ෂේත්‍රයේ ඉතාමත්ම දියුණු මෙන්ම නවීනතම සේවාවන් හා අලුත්වැඩියා පහසුකම් සැපයිය හැකි සුපිරි නඩත්තු මධ්‍යස්ථානයකින් ද සමන්විතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aj1110304</link>
    <topic>රාජ්‍ය අලෙවිකරණ ක්ෂේත්‍රය මහාචාර්ය කොට්ලර්ගේ පැසසුමට</topic>
    <author/>
    <content>රාජ්‍ය අලෙවිකරණ ක්ෂේත්‍රය මහාචාර්ය කොට්ලර්ගේ පැසසුමටරාජ්‍ය වාණිජ (විවිධ) නීතිගත සංස්ථාවේ සභාපති ප්‍රදීප් ගුණවර්ධන මහතා මහාචාර්ය කොට්ලර්ට සිහිවටනයක් පිළිගැන්වූ අයුරු.අලෙවිකරණ ක්ෂේත්‍රයේ පෞද්ගලික අංශය සමඟ සාර්ථකව තරග කරන ක්‍රියාශීලී රාජ්‍ය අංශයක් ශ්‍රී ලංකාවේ ඇතැයි බත්තරමුල්ල වෝටර්ස් එජ් හි පැවැති රැස්වීමකදී ලොව සුපතළ අලෙවිකරණ ගුරු මහාචාර්ය පිලිප් කොට්ලර් පැවැසීය. එම රැස්වීම සංවිධානය කරන ලද්දේ රාජ්‍ය වාණිජ (විවිධ) නීතිගත සංස්ථාව විසිනි.රාජ්‍ය අංශයේ අලෙවිකරණ ක්‍රියාකාරිත්වයේ සංවර්ධනයට මහින්ද චින්තන ප්‍රතිපත්තියෙන් සිදුව ඇති සක්‍රීය බලපෑම මහාචාර්ය කොට්ලර් අගය කළේය. රාජ්‍ය වාණිජ (විවිධ) නීතිගත සංස්ථාවේ ක්‍රියාකාරිත්වය පිළිබඳ තමා මහත් සේ සතුටට පත් වන බව කී ඔහු එම රැස්වීම සංවිධානය කිරීමෙන්ම සංස්ථාවේ හැකියා ප්‍රදර්ශනය වූ බව පැවසීය.තවදුරටත් කථා කරමින් ඔහු කියා සිටියේ පෞද්ගලික හා රාජ්‍ය අංශ අතර තරගයේ අවසාන වාසිය පාරිභෝගිකයන්ට හිමිවන බැවින් එය රටේ අනාගතය පිළිබඳ සුබ ලකුණක් බවය.ශ්‍රී ලංකාව තමා සංචාරය කොට ඇති රටවල් අසූ දෙක අතරින් ආගන්තුක සත්කාරයෙන් ඉහළම තැන ගන්නා බව කී ඔහු සංචාරක කර්මාන්තයේ වර්ධනයට ශ්‍රී ලංකාව තුළ මහත් විභවයක් ඇති බව පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aj1110305</link>
    <topic>අසංග අබේගුණසේකර විධායක අධ්‍යක්ෂ ධූරයට</topic>
    <author/>
    <content>අසංග අබේගුණසේකර විධායක අධ්‍යක්ෂ ධූරයටජාත්‍යන්තර සබඳතා හා උපායමාර්ගික අධ්‍යයන පිළිබඳ ලක්ෂ්මන් කදිරගාමර් ආයතනයේ විධායක අධ්‍යක්ෂ ලෙස අසංග අබේගුණසේකර මහතා පත් කරන ලදී. වරෙක රාජ්‍ය අංශයේ ළාබාලතම සභාපතිවරයා වූ අසංග මහතාව එම තනතුර සඳහා තෝරාගනු ලැබුවේ ආයතනයෙහි සභාපති අමාත්‍ය ජී.එල්.පීරිස් මහතාගේ උපදේශකත්වය යටතේය.මා විසින් සකස් කර ඇති උපායමාර්ගික සැලසුමට අනුව ඉදිරි මාස තුන ඇතුළත ආයතනය දියුණුව කරා ගෙනයෑම මාගේ අපේක්ෂාවයි.මගේ ප්‍රධාන අවධානය යොමු වන්නේ මූලික ක්ෂේත්‍ර තුනක් පිළිබඳවයි. විදේශ ප්‍රතිපත්තිය, ආර්ථික ප්‍රතිපත්තිය හා ආරක්ෂාව පිළිබඳ සමීක්ෂණ සිදු කිරීම එයට ඇතුළත් ආයතනයේ සියලුම සැලසුම් සඳහා එය පදනම් කරගැනීමට නියමිතයි.” අසංග මහතා කියයි.අබේගුණසේකර මහතා ශ්‍රී ලංකා විදේශ රැකියා නියෝජිතායතනයේ සභාපතිවරයා මෙන්ම ලංකා ධීවර වරාය සංස්ථාවේ හිටපු සභාපතිවරයා ද වෙයි.සම්පත් බැංකුව, වඩාත් සර්ව සම්පූර්ණ බැංකුකරණ සේවාවක් ලබාදීම සඳහා නව සේවා කිහිපයක් හඳුන්වා දෙන ලදී. බැංකුකරණ කටයුතු සඳහා ප්‍රවේශය මෙන්ම ගනුදෙනු කිරීමේ පහසුව ද වැඩි දියුණු කරමින්, දිවයින පුරා විසිරී ඇති සම්පත් බැංකු ශාඛා 199 කදීම නිෂ්කාශනය සඳහා පාරිභෝගික චෙක්පත් බාර ගැනීමේ කාල සීමාව දීර්ඝ කිරීම සහ ‘සම්පත් ඊසි චෙක් ඩිපොසිට්’ සේවාව හඳුන්වා දීමත් ඒවා අතරින් ප්‍රධානය.චෙක්පත් බාර ගැනීමේ කාලය ප. ව. 03.00 දක්වා දීර්ඝ කිරීම තුළින් ගනුදෙනුකරුවන් හට චෙක්පත් තැන්පත් කිරීම සඳහා වැඩිපුර කාල වේලාවක් පිරිනැමේ. එමෙන්ම චෙක්පත් බාර දුන් දිනයට පසුව එළඹෙන පළමු බැංකු සේවා දිනයේදීම චෙක්පත් නිෂ්කාශනය මඟින් මුදල් ලබා ගැනීමේ හැකියාව ද සැලැසේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aj1110306</link>
    <topic>සන්සිල්ක් රමණී ප්‍රනාන්දු ප්‍රාදේශීය ඇකඩමිය නුවර</topic>
    <author/>
    <content>සන්සිල්ක් රමණී ප්‍රනාන්දු ප්‍රාදේශීය ඇකඩමිය නුවරසන්සිල්ක් - රමණී ප්‍රනාන්දු සහයෝගිතා සබඳතාවය තවත් වර්ධනාත්මක පියවරකට ගෙනයමින් කේශ හා රූපලාවණ්‍ය ප්‍රථම ප්‍රාදේශීය ඇකඩමිය පසුගියදා මහනුවර දී ආරම්භ විය. City &amp; Guilds ආයතනය සමඟ එක්ව ආරම්භ කරන ලද මෙම නව ප්‍රාදේශීය කේශ හා රූපලාවණ්‍ය ඇකඩමිය මගින් කේශ හා රූපලාවණ්‍ය පිළිබඳ විශේෂ පාඨමාලා, උසස් පාඨමාලා, ඩිප්ලෝමා පාඨමාලා වශයෙන් පාඨමාලා රැසක අධ්‍යාපනය ලබාදෙන අතර ඊට අමතරව මූලික පෞර්ෂත්ව සංවර්ධනය පිළිබඳ විෂය ඒකක, ප්‍රතිරූප සංවර්ධනය , ඉංග්‍රීසි භාෂා පුහුණුව හා ආයතනික පුහුණුව වැනි විශේෂ අංග රැසක් මෙම පාඨමාලාවලට අයත් වේ.  සන්සිල්ක් - රමණී ප්‍රනාන්දු ඇකඩමි කණ්ඩායමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aj1110307</link>
    <topic>සෙලාන් බැංකුවෙන් ‘තෑගි පිට තෑගි’</topic>
    <author/>
    <content>සෙලාන් බැංකුවෙන් ‘තෑගි පිට තෑගි’සෙලාන් බැංකුව ‘සෙලාන් තෑගි පිට තෑගි’ නමින් සිය දැවැන්ත ත්‍යාග ප්‍රදාන යෝජනා ක්‍රමය අරඹමින් ශ්‍රී ලංකාවේ බැංකු ත්‍යාග ප්‍රදාන සංකල්පය යළි පණගන්වයි.’සෙලාන් ‘තෑගි පිට තැගි’ ක්‍රමයට බැංකුවක් මඟින් පිරිනැමෙන අතිවිශිෂ්ට තෑගි යෝජනා ක්‍රමයක් ඇතුළත් වන අතර එය සෙලාන් බැංකුවේ බැංකු සේවා 8ක් හා සම්බන්ධ කොට තිබේ.’සෙලාන් ෂුවර්’ (පෞද්ගලික ඉතිරි කිරීම් හා ජංගම ගිණුම්), ‘ටිකිරි ප්ලස්’ (ළමා ඉතිරි කිරීම් ගිණුම්), ‘ස්ථාවර තැන්පතු’ අනේවාසික විදේශ මුදල් ගිණුම් (NRFC ඉතිරි කිරීම් සහ ස්ථාවර තැන්පතු), ‘කූල් කෑෂ්’ (යෞවන ගිණුම්), ‘උකස් සේවා’,’ක්‍රෙඩිට් කාඩ්’, ‘ඩෙබිට් කාඩ්’ එම බැංකු සේවා අට වන අතර, ඒවාට ආවේණික ලෙස සැකසූ කලින් පිරිනැමූ ත්‍යාග සහ ප්‍රතිලාභ ක්‍රම එලෙසම ක්‍රියාත්මක වෙයි.මේ තෑගි තරගය ඔක්තෝබර් 24දා සිට 2012 අප්‍රේල් 30 දා දක්වා කාලය තුළ ක්‍රියාත්මක වන අතර 2011 නොවැම්බර් මාසයේ සිට 2012 අප්‍රේල් මාසය දක්වා සෑම මාසයක් අවසානයේදීම මාසික දිනුම් ඇදීම් හයක් පවත්වයි. 2012 මැයි මාසයේ දී අවසාන මහා දිනුම් ඇදීම සිදුකර රුපියල් මිලියන 15ක් වටිනා නිවසක් ප්‍රදානය කරයි.  තෑගි පිට තෑගි තරගය පිළිබඳ මාධ්‍ය දැනුවත් කිරීමේ හමුවට එක්වූ නියෝජ්‍ය සාමාන්‍යාධිකාරි (වෙළෙඳ) තිලාන් විජේසේකර, සභාපති ඊස්ට්මන් නාරංගොඩ, විධායක අධ්‍යක්ෂ ආර්.නඩරාජා, සාමාන්‍යාධිකාරි ප්‍රධාන විධායක නිලධාරි කපිල ආරියරත්න මහත්වරුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aj1110308</link>
    <topic>සම්පූර්ණ හයිබ්‍රිඩ් රියකින් සියයට 40ක ඉන්ධන ඉතිරියක්</topic>
    <author/>
    <content>සම්පූර්ණ හයිබ්‍රිඩ් රියකින් සියයට 40ක ඉන්ධන ඉතිරියක්හයිබ්‍රිඩ් වාහන භාවිතය ශ්‍රී ලංකාවේ ක්‍රමයෙන් ප්‍රචලිත වෙමින් පවතින අතර හයිබ්‍රිඩ් ඉලෙක්ට්‍රික් වාහන භාවිතයෙන් ඉන්ධන දහනය අවම කිරීමෙන් වායුගෝලයට මුදාහරින අහිතකර වායු ප්‍රමාණය අවම වීමත් ඉන්ධන දහනය සියයට 40 කින් අවම වීමත් සිදුවන බව හයිබ්‍රිඩ් වාහන පිළිබඳ විශේෂඥයකු වන ආචාර්ය නුරාජ් අයි. රාජපක්ෂ මහතා පවසයි.රාජපක්ෂ මහතා ඒ අදහස් පළ කළේ රයිගම් මාකටින් පෞද්ගලික සමාගමේ අනුබද්ධ ආයතනයක් වන සොරානා කෙමිකල්ස් පෞද්ගලික සමාගමේ මෙහෙයවීමෙන් කොළඹ ඒ එන් සී අධ්‍යාපන පීඨයේදී හයිබ්‍රිඩ් වාහන ගැන පැවැති දේශනයකදීය.එහිදී වැඩිදුරටත් අදහස් දැක්වූ රාජපක්ෂ මහතා පරිසර හිතකාමි මේ වාහන නිෂ්පාදනය නිසා ටොයොටා හා හොණ්ඩා යන රථ වාහන නිෂ්පාදකයන් අතර තරගයක් ඇති වී තිබෙන බව ද මේ මඟින් ප්‍රධාන වශයෙන් පරිසර දූෂණය අවම වීමත් ඒ නිසා සෘජුව ජනතාවගේ සෞඛ්‍යයට යහපත් වාතාවරණයක් උදාවීමත් සිදුවන බවත් කීය.හයිබ්‍රිඩ් රථ සාමාන්‍ය ජනතාවට ඔරොත්තු දෙන මිලකට අලෙවි කිරීමේ වාතාවරණයක් සකස් කිරීමේ අවශ්‍යතාව පෙන්වා දුන් හෙතෙම ඒ සඳහා බදු හා දිරිගැන්වීම් ලබාදිය යුතු බවත් මේ දෙමුහුන් රථවාහන භාවිතය දිරිමත් කළ යුතු බවත් සඳහන් කෙළේය.හයිබ්‍රිඩ් තාක්ෂණය ශ්‍රී ලංකාවේ ඉන්ධන ප්‍රශ්නයට යෝග්‍ය විසඳුමක් බවත් ඒ මඟින් දේශීය සම්පත් දියුණුව ඇති කිරීම කළ හැකි බවත් හයිබ්‍රිඩ් වාහන සඳහා විදුලිය ලබාගැනීමට යොදන බැටරිවල මිල අධික වීම වර්තමානයේ ශ්‍රී ලංකාවේ පවත්නා ප්‍රශ්නයක් ලෙස රාජපක්ෂ මහතා පෙන්වා දුන්නේය.මෙරට හයිබ්‍රිඩ් තාක්ෂණය සඳහා දැනුම ඇති කාර්මිකයන් ඇති කිරීම හයිබ්‍රිඩ් වාහන භාවිතයේ සුලබ කිරීමට හැකි වනු ඇතැයි ද ඒ මහතා පැවැසීය.රත්නපුර, මිණිපුර මිණි මියුසියම් මැණික් කෞතුකාගාරය ජ්‍යෝතිෂ භාවිතයට අනුව නිවැරදිව මැණික් ගල් පැලඳීම පිළිබඳ නොමිලේ උපදේශන සේවාවක් අරඹා තිබේ.මැණික්, මිල අධික යැයි සැලකුව ද සාමාන්‍ය ජනතාවට මැණික් පැලඳීම අසීරු යැයි සැලකුව ද මිණිපුර මිණි මියුසියම් අධිපති කපිල චම්පක අතුරුලියගම මහතා ඒ ගැටලුවට විසැඳුම් දෙමින් ගැරුම් වට්ටියෙන් ඉවතලන මැණික් ගල් යොදා අඩු මිලට මැණික් ආවරණ පෙළක් නිපදවා වෙළෙඳපළට හඳුන්වා දී තිබේ.මැණික් පිළිබඳ දැනුම මෙන්ම, එහි ජන සහ සමාජ සංස්කෘතික උරුමය පිළිබඳ කියාපාන, ලංකාවේ ප්‍රථම මැණික් ලිත ද මිණිපුර මිණි මියුසියම් එළිදක්වන්නේ 2006 පටන්ය. එය ලංකාවේ පමණක් නොව ලෝකයේම පළමු මැණික් ලිත බව අතුරුලියගම මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aj1110309</link>
    <topic>සෝනි එරික්සන් ජංගම දුරකථන වෙළෙඳපළට</topic>
    <author/>
    <content>සෝනි එරික්සන් ජංගම දුරකථන වෙළෙඳපළටසෝනි එරික්සන් වෙළෙඳපොළට හඳුන්වාදීමේ අවස්ථාවට එක්වූ සෝනි එරික්සන් සාමාන්‍යාධිකාරි ඩෙනිස් මැන්සානෝ, මෙට්රෝපොලිටන් ටෙලිකොම් ප්‍රධාන විධායක නිලධාරි රෝෂාන් තිසේරා, සෝනි එරික්සන් අලෙවි කළමනාකරු (ආසියා කලාප) ස්ටේස් පැට්රික් ලගාර්ට් මහත්වරු.මෙට්රෝපොලිටන් ටෙලිකොම් ආයතනය සෝනි එරික්සන් ආයතනය හා එක්ව නවතම මාදිලියේ Sony Ericsson Smart Phone වෙළෙඳපොළට හඳුන්වාදෙයි.නිෂ්පාදන එළිදැක්වීම සිදු වූයේ රැස්වී සිටි විශාල මාධ්‍යවේදීන් පිරිසක් හමුවේය.මෙට්රෝපොලිටන් ටෙලිකොම් ආයතනය, මෙට්රෝපොලිටන් සමූහ ව්‍යාපාරයේ ජංගම දුරකථන අලෙවි ක්ෂේත්‍රයේ නියැළි සමාගමකි. ඔවුන් සෝනි එරික්සන් සමඟ අත්වැල් බැඳගත්තේ සිවුවැනි පරම්පරාවේ සෝනි එරික්සන් ජංගම දුරකථන අත්දැකීම ලාංකීය පාරිභෝගිකයින්ට ලබාදීමේ අරමුණෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aj11103010</link>
    <topic>හිස් හොරි වලින් නිදහස් හිසක්</topic>
    <author/>
    <content>හිස් හොරි වලින් නිදහස් හිසක්හිස් හොරිවලින් නිදහස් නිරෝගී හිසක්” යන තේමාව ඔස්සේ ඩැන්ඩෙක්ස්වල ඇති ප්‍රබල හිස්හොරි නැසීමේ හැකියාව පිළිබඳව ජනතාව දැනුවත් කිරීමේ වැඩසටහනක් හේමාස් සමාගම ආරම්භ කර ඇත.එහි ප්‍රථම පියවර පසුගියදා නුගේගොඩ සුපිරි වෙළෙඳසල් සංකීර්ණය අසල මාර්ගයේ දී පැවැත්වීය. එහිදී හිස්හොරිවලට ඩැන්ඩෙක්ස්වලින් ගැලවීමක් නොමැති බව පාරිභෝගික ජනතාවට මනාව අත්විඳිය හැකි නාට්‍යමය ජවනිතාවක් රඟදැක්වූ අයුරුයි මේ.ශ්‍රී ලංකාවේ ටෙලිකොම් මොබිටෙල් රාජ්‍ය සේවකයන් වෙත හඳුන්වා දුන් උපහාර පැකේජයේ තෙවැනි සංවත්සරය නිමිත්තෙන්, උපහාර හිමියන් වෙත රුපියල් ලක්ෂ 40 ක් වටිනා නිවාස 3 ක් තිළිණ කරයි.දිනුම් ඇදීමට සුදුසුකම් ලබන්නේ නියමිත කාලසීමාව තුළ බිල්පත් පියවා ඇති දෙසැම්බර් මාසය වන විටත් සක්‍රීයව පවතින උපහාර සබඳතා පමණි. දිනුම් ඇදීම දෙසැම්බර් 30 දා සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aa1111061</link>
    <topic>මානව සංවර්ධනය අතින් ශ්‍රී ලංකාව පළමු තැනට</topic>
    <author>දයා ඩී. ෆොන්සේකා</author>
    <content>දකුණු ආසියානු රටවල..එ. ජා. සංවිධානයේ වාර්තාවක්දයා ඩී. ෆොන්සේකාශ්‍රී ලංකාව දකුණු ආසියානු කලාපයේ ඉහළම මානව සංවර්ධන අගය සහිත රට බවට පත්ව ඇතැයි එක්සත් ජාතීන්ගේ සංවිධානය විසින් නිකුත් කරන ලද නවතම වාර්තාවක සඳහන් වෙයි.එක්සත් ජාතීන්ගේ සංවිධානයේ මානව සංවර්ධන දර්ශක වාර්තාව අනුව දකුණු ආසියානු කලාපයේ යහපත්ම ජීවන රටාවට උරුමකම් කියනු ලබන්නේ ශ්‍රී ලාංකේය පුරවැසියන්ය. මෙකී වාර්තාව අනුව මානව සංවර්ධන දර්ශකයේදී ඉන්දියාව, පාකිස්ථානය, බංග්ලාදේශය, නේපාලය, භූතානය, මාලදිවයින හා ඇෆ්ගනිස්තානය යන රටවල් පසුවන්නේ ශ්‍රී ලංකාවට පහළිනි.ගෝලීය මට්ටමින් ගත් විට මානව සංවර්ධන දර්ශකයේ ශ්‍රී ලංකාවට හිමි වන්නේ 97 වැනි ස්ථානය වන අතර 2010 වසරේදී .658 ක්ව තිබුණු මානව සංවර්ධන අගය මේ වසරේදී .691 ක් දක්වා ඉහළ ගොස් ඇත. මෙහිදී ඉන්දියාවට ලැබී තිබෙන්නේ 134 වැනි ස්ථානයයි. පාකිස්ථානයට 145 වැනි ස්ථානය ද, බංග්ලාදේශය 146 ස්ථානයට පත්ව ඇති අතර නේපාලය 157 වැනි ස්ථානයට ද ඇෆ්ගනිස්තානය 172 වැනි ස්ථානයට ද පත්ව ඇත. මෙකී වාර්තාව අනුව ශ්‍රී ලංකාව ඉන්දියාවට වඩා පියවර 37 ක් ඉදිරියෙන් සිටින බවත් අනාවරණය වෙයි. ගෝලීය වශයෙන් ගත් විට මානව සංවර්ධන දර්ශකයේ මුල් තැන දිනා සිටින්නේ නෝර්වේ, ඕස්ට්‍රේලියා සහ නෙදර්ලන්තය යන රටවල් ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aa1111062</link>
    <topic>යහපත් ආචාර ධර්ම පිළිපදිමු</topic>
    <author/>
    <content>ජනාධිපතිතුමාගේ හජ් උත්සව පණිවුඩයයහපත් ආචාර ධර්ම පුරුදු පුහුණු කොට පිළිපැදීමත් මිනිසුන් අතර එකමුතුකම හා මිත්‍රත්වය ගොඩනැඟීමත් ඉස්ලාම් ධර්මයේ ඉගැන්වීම් තුළින් අවධාරණය කැරෙන බව හජ් උත්සවය නිමිත්තෙන් පණිවුඩයක් නිකුත් කරමින් මහින්ද රාජපක්ෂ ජනාධිපතිතුමා සඳහන් කරයි.තම තමන්ගේ ආධ්‍යාත්මික ගුණ වගාව වැඩි දියුණු කැර ගැනීමටත් වත් පිළිවෙත් අනුගමනය කිරීමටත් හජ් වන්දනා සමය තුළ මුස්ලිම්වරු සෑම උත්සාහයක්ම දරන බව ජනාධිපතිතුමා පෙන්වා දෙයි.එම පණිවුඩයේ මෙසේ ද සඳහන් වෙයි.ඉස්ලාම් ආගමේ උගන්වන එකමුතුකම පිළිබඳ සම්ප්‍රදායන් අනුගමනය කරමින් ශ්‍රී ලංකාවේ මුස්ලිම් ජනතාව මෙරට සාමාජීය, සංස්කෘතික හා ආර්ථික අභිවෘද්ධිය අරභයා ඉමහත් දායකත්වයක් ලබාදී ඇත. එක්සත් ශ්‍රී ලංකාවත් සඳහා වූ ඇප කැපවීම ප්‍රදර්ශනය කරමින් මුස්ලිම් ජනතාව ශත වර්ෂයක කාලයක් තුළ සමඟියෙන් හා සමාදානයෙන් ජීවත්වී ඇත. මුළු මහත් රට පුරාම තම ආගමික විශ්වාසයන් අනුව වැඳුම් පිඳුම් කිරීමට හා ආගම ධර්මය අනුව අදාළ චාරිත්‍ර විධි අනුගමනය කිරීමට ශ්‍රී ලංකාවේ මුස්ලිම් ජනතාවට දැන් නිදහස ලැබී තිබේ. ත්‍රස්තවාදයෙන් පීඩා විඳී අන්ධකාර යුගය දැන් නිමාවට පත්ව ඇත. සෑම ප්‍රජාවකගේ ම කැප කිරීම් තුළින් දිනාගත් නිදහස ප්‍රයෝජනයට ගෙන ඊදුල් අද්හා උත්සවය සාර්ථකව පැවැත්වීමට අවකාශ සැළසෙනු ඇත.මෙම අතිශයින් වැදගත් උත්සවය ප්‍රීතියෙන් සමාදානයෙන් හා සැනසිල්ලෙන් යුතුව සැමරීමට ශ්‍රී ලංකාවාසී මුස්ලිම් ප්‍රජාවේ සෑම සාමාජිකයකුටම අවස්ථාව උදාවේවායි මාගේ උණුසුම් සුබ පැතුම් පිරිනමමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aa1111063</link>
    <topic>ඩී.ඒ. රාජපක්ෂ ගුණ සමරුව හෙට</topic>
    <author/>
    <content>දිවංගත ඩී.ඒ. රාජපක්ෂ මහතාගේ 44 වැනි ගුණ සමරුව හෙට (7) පෙරවරු 8.30 ට තංගල්ල නගර ශාලාවේදී මහින්ද රාජපක්ෂ ජනාධිපතිතුමාගේ ප්‍රධානත්වයෙන් පැවැත්වේ.මේ ගුණ සමරු උත්සවයේ කටයුතු ආරම්භ වන්නේ තංගල්ල මහවෙල පාරේ පිහිටි උද්‍යානයේ ඇති ඩී.ඒ. රාජපක්ෂ මහතාගේ පිළිරුවට මහින්ද රාජපක්ෂ ජනාධිපතිතුමා සහ ජනාධිපති ආර්යා ශිරන්ති රාජපක්ෂ මැතිනිය ද කතානායක චමල් රාජපක්ෂ, ආරක්ෂක ලේකම් ගෝඨාභය රාජපක්ෂ, හම්බන්තොට දිස්ත්‍රික්ක පාර්ලිමේන්තු මන්ත්‍රී නාමල් රාජපක්ෂ යන මහත්වරුන් ඇතුළු පවුලේ ඥාතීන් පුෂ්පෝපහාර දැක්වීමෙනි.අනතුරුව මැති ඇමැතිවරු ඇතුළු ආරාධිත අමුත්තන් පුෂ්පෝපහාර දැක්වීම සිදු කරති.ගුණ සමරු උත්සවයේදී විශේෂ දෙසුමක් පවත්වන්නේ සබරගමුව පළාත් ආණ්ඩුකාර හිටපු කතානායක වි.ජ.මු. ලොකු බණ්ඩාර මහතා ය.පාසල් සිසුන් සඳහා ශිෂ්‍යත්ව ආධාර මුදල් පිරිනැමීමත් ඩී.ඒ. රාජපක්ෂ මැතිඳුන් පිළිබඳ රචනා හා කථික තරඟයෙන් ජයග්‍රහණය හිමි කරගත් සිසුන්ට ත්‍යාග පිරිනැමීමත් මෙහිදී සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aa1111064</link>
    <topic>උගත් පාඩම් වාර්තාව ලබන සතියේ</topic>
    <author>සුනිල් දයා අල්විස්</author>
    <content>සුනිල් දයා අල්විස්උගත් පාඩම් හා ප්‍රතිසන්ධාන කොමිසමේ වාර්තාව මහින්ද රාජපක්ෂ ජනාධිපතිතුමා වෙත ලබන සතියේ දී බාරදීමට නියමිත ය. මේ කොමිසම මඟින් සම්පාදනය කරන ලද වාර්තාව මේ වනවිට සංස්කරණය කෙරෙන අතර (හෙට) සඳුදා එහි කටයුතු අවසන් කෙරෙනු ඇතැයි එම කොමිසමේ මාධ්‍ය ප්‍රකාශක ලක්ෂ්මන් වික්‍රමසිංහ මහතා පවසයි.මෙහි සාක්ෂි විමසීමේදී 1000 ට වැඩි පිරිසක් වාචිකව සාක්ෂි දුන්හ.කොමිසම වෙත 5000 කට වැඩි ලේඛන ලිඛිත සාක්ෂි ද ලැබී තිබුණි. මෙය උතුරු - නැඟෙනහිර පළාත්වලට සහ ඊට අමතරව මොනරාගල - අම්පාර - ගාල්ල - මාතර නුවර හා කොළඹ ද රැස්වී සාක්ෂි විමසීම් සිදු කරනු ලැබීය.හිටපු නීතිපති සී.ආර්. ද සිල්වා මහතාගේ සභාපතිත්වයෙන් යුත් මෙම කොමිසමට සාමාජිකයෝ හත් දෙනෙක් අයත් වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aa1111065</link>
    <topic>විපක්ෂය රටටත් ලෝකයටත් බොරු කියනවා</topic>
    <author>චන්දන බණ්ඩාර</author>
    <content>- ඇමැති බැසිල් රාජපක්ෂචන්දන බණ්ඩාරඅපේක්ෂිත ප්‍රතිලාබ නොලැබූ ව්‍යාපාර රජයට පවරා ගැනීමේ පනත පිළිබඳව එ.ජා.ප ය ඇතුළු විපක්ෂය රටට සහ අන්තර්ජාතික ප්‍රජාව හමුවේ අසත්‍ය හා පදනම් විරහිත චෝදනා නඟන බව ආර්ථික සංවර්ධන ඇමැති බැසිල් රාජපක්ෂ මහතා කියයි. මේ පිළිබඳව පසුගියදා ඇමැතිවරයා විසින් ලෝක බැංකුවේ දකුණු ආසියානු කලාපීය උපසභාපති ඉසබෙල් ගුවරේරෝ මහත්මියට පැහැදිලි කර දුන්නේ ය.විශේෂයෙන් ම ඇඟලුම් කම්හල් 200 වැඩසටහන යටතේ රජයේ ඉඩම් සහ බදු සහන ලබා දුන් ඇඟලුම් කම්හල් අටක් මේ වනවිට වැසී ගොස් ඇති බවත් ඇතැම් කම්හල්වලට අතිවිශාල ආයෝජන සහන ලබාදී ඇති බවත් ඇමැතිවරයා කීය. එමෙන් ම ඇතැම් ආයතන රජය සමඟ එකඟවූ ගිවිසුමකට අනුව කටයුතු නොකර ඉඩම් අතහැර දමා ඇති බවත් සමහර ඉඩම් වෙනත් අයට බදු පදනම මත එම ආයතන විසින් ලබාදී ඇති බවත් ඇමැති බැසිල් රාජපක්ෂ මහතා පෙන්වා දුන්නේ ය.එක්තරා සමාගමක් රජයේ ඉඩම් බදු සහන මත ලබාගෙන ව්‍යාපාර කටයුතු සිදු නොකොට අයෝජන ගිවිසුම් උල්ලංඝණය කරමින් දේශීය හා විදේශීය පුද්ගලයන්ට නිවාස ඉදිකර ලබාදීමට ගිවිසුම් අස්සන් කොට ඇති බවත් එවැනි රටට අහිතකර නීති විරෝධී ක්‍රියාවන් වැළැක්වීමට මෙවැනි ව්‍යාපාර රජයට පවරා ගන්නා බව ද ඇමැතිවරයා කීය.මෙලෙස අපේක්ෂිත අරමුණු ළඟා කර නොගත් ආයතන 36 ක් ඇති බවත් එවැනි ආයතන හැර පෞද්ගලික අංශයේ ආයතන රජයට පවරා ගන්නා බවට විපක්ෂය නඟන චෝදනාවේ පදනමක් නොමැති බව ද ඇමැති බැසිල් රාජපක්ෂ මහතා පැහැදිලි කෙළේ ය.එලෙස ආණ්ඩුවේ ඉඩම් ලබාගෙන අසාර්ථක වූ ව්‍යාපාරවලට ලබා දුන් අතහැර දමා ඇති ඉඩම් නැවැත රජයට පවරාගෙන ඵලදායි ලෙස සංවර්ධන කටයුතුවලට යොදවන බව ද ඇමැතිවරයා කියා සිටියේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aa1111066</link>
    <topic>‘යාන් ඔය’ වාරි ව්‍යාපෘතිය අද හෙටම ඇරැඹේ</topic>
    <author>නිහාල් පී.අබේසිංහ</author>
    <content>වියදම මිලියන 17600 : පවුල් 50000කට සෙතනිහාල් පී.අබේසිංහසිංහල, දෙමළ, මුස්ලිම් සියලු ජනකොටස්වලට අයත් පවුල් 50000කට සෙත සැලසෙන උතුරු මැද පළාතේ ඉදිවන විශාලතම වාරි සංවර්ධන ව්‍යාපෘතිය වන ‘යාන්ඔය’ වාරි ව්‍යාපෘතියේ වැඩ කටයුතු ඉදිරි මාස කිහිපයේදී ආරම්භ වෙයි. මේ ව්‍යාපෘතිය වසර හතරකින් නිමාවට පත්වීමට ද නියමිතය.ඊට අදාළ ශක්‍යතා අධ්‍යයන හා මිනුම් කටයුතු අවසන් වෙමින් පවතින බව වාරිමාර්ග හා ජල කළමනාකරණ අමාත්‍යාංශයේ ලේකම් අයිවන් ද සිල්වා මහතා පවසයි. මාතලේ ප්‍රදේශයෙන් ඇරඹෙන යාන් ඔයේ ජලය ත්‍රිකුණාමලයේදී මුහුදට වැටෙන්නේ කිසිදු විශාල ප්‍රයෝජනයක් නොගෙනය. අලුත් ඉඩම් අක්කර 30000කට සහ දැනට ජල හිඟය ඇතිව වගාකරන ඉඩම් අක්කර 20000කට පමණ ජලය සැපයෙන ‘යාන්ඔය’ ව්‍යාපෘතිය ඉදිකිරීමට චීන රජයෙන් රුපියල් දසලක්ෂ 17600ක් ලබාදීමේ ගිවිිසුමටද පසුගියදා අස්සන් තැබිණි.අනුරාධපුරය, ත්‍රිකුණාමලය දිස්ත්‍රික්කවල අලුත් ඉඩම් අස්වද්දා, රට සරුකරන මේ ව්‍යාපෘතිය යටතේ පදවිය වාහල්කඩ ප්‍රදේශයේ දී යාන් ඔය හරහා වේල්ලක් බැඳ විශාල ජලාශයක් ඉදිකරයි. ඒ ජලාශයෙන් ත්‍රිකුණාමලය හා අනුරාධපුර දිස්ත්‍රික්කවල කුඩා වැව් 60ක් පෝෂණය කරයි. ඊට අමතරව ඒ ප්‍රදේශවල ජනතාවට පානීය ජල පහසුකම් ද සකස් කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aa1111067</link>
    <topic>දුම්රියට විද්‍යුත් ඇසක් රියදුරන්ට ජංගම දුරකථන</topic>
    <author>තාරක වික්‍රමසේකර</author>
    <content>තාරක වික්‍රමසේකරදුම්රිය ආරක්ෂාකාරීව ධාවනය කිරීමේ අරමුණින් දුම්රිය රියැදුරන්ට හා නියාමකවරුන්ට ජංගම දුරකථන ලබාදීමට පියවර ගෙන ඇතැයි දුම්රිය සැලසුම් අධ්‍යක්ෂ විජය සමරසිංහ මහතා පවසයි.මෙම ජංගම දුරකතන ලබාදීම නිසා පාලක මැදිරියට අවශ්‍ය ඕනෑම මොහොතක රියැදුරන් හා නියාමකවරුන් දැනුවත් කිරීමට හැකියාව ලැබෙනු ඇත. මීට අමතරව දුම්රිය ආරක්ෂාව තහවුරු කරනු පිණිස දුම්රිය එන්ජින්හි විශේෂ සන්නිවේදන පරිගණක උපකරණයක් ද සවිකිරීමට කටයුතු යොදා ඇතැයි ද විජය සමරසිංහ මහතා පවසයි.පරිගණක මොනිටරයක් දුම්රිය එන්ජින්හි සවිකරනු ලබන අතර එමඟින් කිලෝමීටර් 10ක දුරකින් පිහිටි සියලු දුම්රියයන් පරිගණක තිරයෙන් දැකබලාගත හැකිය. මෙහිදී එම දුම්රිය යන මාර්ගයෙත් අනෙක් මාර්ගයේ ඉදිරිපසින් හා පසුපසින් පැමිණෙන දුම්රියයන් ද දැක බලාගත හැකිය. මෙහිදී දුම්රිය දැකබලා ගත හැක්කේ වර්තමාන පාලක මැදිරිය දුම්රිය දැක ගන්නා ආකාරයේ වර්ණ තිරයක් මතිනි. මෙම උපකරණ කට්ටලය මේ වන විටත් දුම්රිය 10කට සවිකර ඇතැයි ද විජය සමරසිංහ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aa1111068</link>
    <topic>එන්න බලන්න “විසිට් කැන්ඩි”</topic>
    <author>සාගරිකා දිසානායක</author>
    <content>සාගරිකා දිසානායක’විසිට් කැන්ඩි 2011’ සංචාරක ප්‍රවර්ධන සහ වෙළෙඳ ප්‍රදර්ශනය නොවැම්බර් මස 10 වැනිදා සිට 13 දක්වා කැන්ඩි සිටි සෙන්ටර්හි පැවැත්වීමට කටයුතු යොදා ඇත. ආර්ථික සංවර්ධන අමාත්‍යාංශය, මධ්‍යම පළාත් සභාව, සංචාරක අමාත්‍යාංශය සහ ශ්‍රී ලංකා සංචරණය එක්ව මෙම ප්‍රදර්ශනය සංවිධානය කරයි.යුනෙස්කෝ සංවිධානය විසින් ලෝක උරුමයක් ලෙස පිළිගන්නා ලද මහනුවර නගරය ලොව පුරා සංචාරකයන්ගේ සිත් ගත් සංචාරක මධ්‍යස්ථානවලින් එකක් ලෙස සඳහන්ය. ඇසළ පෙරහර සමයේ පමණක් නොව වසරේ සෙසු කාලවලදී ද මහනුවර නගරය හා ඒ ආශ්‍රිත ඓතිහාසික හා සංස්කෘතික වටිනාකම් වලින් යුතු ස්ථාන නැරඹීමට විවිධ රටවලින් සංචාරකයෝ පැමිණෙති. මෙම ආකර්ෂණය තවත් වර්ධනය කරගැනීමේ අරමුණ ඇතිව මේ ප්‍රදර්ශනය සංවිධානය කළ බව ආර්ථික සංවර්ධන නියෝජ්‍ය ඇමැති ලක්ෂ්මන් යාපා අබේවර්ධන මහතා පැවැසීය.මධ්‍යම පළාතට ආවේණික අත්කම්, දේශීය සළුපිළි, පිත්තල භාණ්ඩ, දුම්බර රටා මෙන්ම එම පළාතට ආවේණික උඩරට ආහාර පාන ද මෙහිදී ප්‍රදර්ශනය කැරේ. ප්‍රදර්ශන භාණ්ඩ මිලදී ගැනීමට ද එම ආහාර පාන රස විඳීමට ද ප්‍රදර්ශනය නරඹන දෙස් විදෙස් සංචාරකයනට අවස්ථාව උදාවේ. රාජ්‍ය සහ පෞද්ගලික ආයතන 75කට අයත් ප්‍රදර්ශන සහ වෙළෙඳ කුටිවලින් මෙය සමන්විත වේ. සෑම දිනකම පෙ.ව.10ට ඇරඹෙන ප්‍රදර්ශනයේදී පස්වරුවෙහි මධ්‍යම පළාතට ආවේණික සංස්කෘතික සන්දර්ශන ද පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aa1111069</link>
    <topic>2012ට මිලියන 300ක පෙළපොත්</topic>
    <author>සුභාෂිණී ජයරත්න</author>
    <content>සුභාෂිණී ජයරත්න2012 වසර සඳහා රුපියල් මිලියන 300ක වටිනාකමින් යුත් පාසල් පෙළපොත් සිසුන් අතට පත් කිරීමේ ජාතික මහෝත්සවය දෙසැම්බර් 6 දා මහනුවර උසස් බාලිකා විදුහලේදී පැවැත්වෙන බව අධ්‍යාපන අමාත්‍යාංශය පවසයි.සිංහල, දෙමළ, ඉංග්‍රීසි යන මාධ්‍ය තුනක පොත් වර්ග 364ක් ඇතුළුව මෙවර පෙළපොත් මිලියන 37ක් සිසුන් අතර බෙදා දීමට නියමිතය. මේ වනවිට සියයට 60ක් පෙළපොත් අදාළ කලාප කාර්යාල හා පාසල්වලට බෙදා දී අවසන්ව ඇති අතර ඉතිරි සියයට 40ද මේ මාසයේ දී බෙදාහැර අවසන් කිරීමට අධ්‍යාපන අමාත්‍යාංශය බලාපොරොත්තු වෙයි.උතුරු නැඟෙනහිර ඇතුළුව ළමයින් 2000ට වැඩි පාසල් සඳහා අධ්‍යාපන අමාත්‍යාංශයෙන් සෘජුව පෙළපොත් බෙදාහරින අතර සෙසු පාසල් සඳහා අදාළ මධ්‍යස්ථාන හරහා බෙදාදීම සිදුකෙරේ. මේ වනවිටත් පෙළපොත් නොලැබුණු පාසල්වලට දෙසැම්බර් 05 දාට පෙර අදාළ මධ්‍යස්ථානවලට ගොස් පෙළපොත් ලබාගන්නැයි අධ්‍යාපන අමාත්‍යාංශය සියලු විදුහල්පතිවරුගෙන් ඉල්ලා සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aa11110610</link>
    <topic>හොරා පොලිස් දොරට තට්ටු කරයි</topic>
    <author>අමල් යශෝමන් ජයසිංහ</author>
    <content>සැකයක් ඇත්නම් 119 ට කතා කරන්නඅමල් යශෝමන් ජයසිංහපොලීසිය, අපරාධ පරීක්ෂණ දෙපාර්තමේන්තුව හා රජයේ ආරක්ෂක අංශ සාමාජිකයන් බව කියමින් නිවෙස්වලට බලහත්කාරයෙන් ඇතුළුවීමට උත්සාහ දරන අපරාධ කල්ලියක් පිළිබඳව තොරතුරු ලැබී ඇති හෙයින් ඒ පිළිබඳව සෝදිසියෙන් සිටින ලෙස පොලීසිය මහජනතාවගෙන් ඉල්ලා සිටී.මහරගම, සීදුව ඇතුළු ප්‍රදේශ කිහිපයක එවැනි සිදුවීම් වාර්තා වී ඇති අතර එම අපරාධ කල්ලිය අත්අඩංගුවට ගැනීමට පොලීසිය මේ වන විටත් පරීක්ෂණ ආරම්භ කැර තිබෙන බවත් පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සිළුමිණට පැවසීය. ආරක්ෂක අංශ නිලධාරීන් බව පවසමින් යම් පුද්ගලයකු නිවසට පැමිණියහොත් ප්‍රථමයෙන් ඔහුගෙන් රාජකාරි හැඳුනුම්පත ඉල්ලා පරීක්ෂා කිරීමටත් යම් සැකයකු මතු වුවහොත් ඒ පිළිබඳව 119 යන පොලිස් හදිසි ඇමතුම් අංකයට දැනුම් දීමට මහජනතාවට අයිතිය ඇති බවත් හෙතෙම වැඩි දුරටත් පැවසීය.නිවාස පරීක්ෂා කිරීමක් වැනි අවස්ථාවකදී මහජනතාව යම් ආරක්ෂක අංශ සාමාජිකයකුගෙන් රාජකාරිමය නිල හැඳුනුම්පත ඉල්ලා සිටියහොත් එය මහජනතාවට පරීක්ෂා කිරීමට ඉඩ ලබා දිය යුතු බවට සියලු පොලිස් නිලධාරීන් දැනුම්වත් කොට ඇති බවත් පොලිස් මාධ්‍ය ප්‍රකාශකවරයා අවධාරණය කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aa11110611</link>
    <topic>කුඩු හිඟය සිර ගෙදරටත් දැනෙයි</topic>
    <author>බුද්ධිකා බ්‍රාහ්මණගේ</author>
    <content>බුද්ධිකා බ්‍රාහ්මණගේමේ දිනවල නාගරික පෙදෙස්වල ඇති වී තිබෙන මත්කුඩු හිඟය බන්ධනාගාරවල ඇතැම් රැදවියන් දැඩි ලෙස දැනෙන බව බන්ධනාගාර අභ්‍යන්තර ආරංචි මාර්ගවලින් හෙළිවෙයි.මත්කුඩුවලට දැඩි ලෙස ඇබ්බැහි වූ රැදවියන් රුපියල් 200 සිට 3000 දක්වා මිල ගණන්වලට දිනපතා මත්කුඩු ඉරීමට පුරුදු වී සිටින බවත් දැන ගන්නට ඇත. මෙලෙස ඇබ්බැහි වූවන් තම නිවෙස්වලින් ලබා දෙන සබන් කැටය පවා විකුණමින් කුඩු ඉරීමට පුරුදු ව ඇතැයි හෙළිවෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aa11110612</link>
    <topic>කහ ඉරේ නීතිය කැඩූ 1553කට මාර්ග නීති කියාදෙයි</topic>
    <author>ඉනෝකා සමරවික්‍රම</author>
    <content>ඉනෝකා සමරවික්‍රමපසුගිය ඔක්තෝබර මාසයේදී පමණක් නීති විරෝධී ලෙස කහ ඉර නොමැති ස්ථානවලින් පාර හරහා ගමන් ගත් 1553 දෙනකු නීතියේ රැහැනට කොටුකරගත් බව නාගරික රථවාහන කොට්ඨාස භාර පොලිස් අධිකාරි චූලා ද සිල්වා මහතා පවසයි. මෙසේ නීතියේ රැහැනට හසුකර ගත් අය සඳහා මූලික පියවර ලෙස මාර්ග නීති පිළිබඳ උපදෙස් හා අවවාද ලබා දීමේ වැඩමුළුවකට සහභාගි කරවන අතර එයට නොපැමිණෙන්නන් උසාවියට ඉදිරිපත් කරන බවද හෙතෙම පැවැසීය.එමෙන්ම රථවාහන ආරක්ෂක පටි නොපලඳින්නන් සඳහා නීතිය තදින් ක්‍රියාත්මක කරන බවද මෙහිදී කිසිසේත් අවවාද දීමක් සිදු නොකර නඩු පවරන බවද ඔහු කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aa11110613</link>
    <topic>ගම්පහ බණ්ඩාරනායක විදුහල ශිෂ්‍ය භට ක්‍රියාකාරකම් අතින් ලංකාවේම ප්‍රථම ස්ථානයට</topic>
    <author/>
    <content>ජාතික ශිෂ්‍ය භට බළකායේ වාර්ෂිත ඇගයීම් කඳවුර පසුගියදා රංටැඹේ පුහුණු මධ්‍යස්ථානයේ දී පැවැත්විණි. එහිදී ගම්පහ බණ්ඩාරනායක විද්‍යාලයේ ශිෂ්‍යභට ඛණ්ඩය ‘හර්මන්ලෝස්’ කඳවුරෙහි අනුශූරතාව ද, අපරදිග ශිෂ්‍යභට තූර්ය වාදක ඛණ්ඩය සමස්ත ලංකා ප්‍රථමස්ථානය ද, පෙරදිග ශිෂ්‍ය භට තූර්ය වාදක ඛණ්ඩය සමස්ත ලංකා සිව්වන ස්ථානය ද ලබා ගත්හ. මෙම විශිෂ්ට ජයග්‍රහණ එකම පාසලක ශිෂ්‍ය භට ඛණ්ඩ ත්‍රිත්වයක් විසින් හිමිකර ගැනීම සුවිශේෂී වේ. මෙම සියලුම ජයග්‍රහණ විද්‍යාලීය විදුහල්පති පූජ්‍ය ලබුතලේ සුදස්සන හිමියන්ගේ මඟ පෙන්වීම මත විදුහලට ලබාගැනීමට හැකි විය.අපරදිග ශිෂ්‍යභට තූර්යවාදක ඛණ්ඩය සැරයන් සොහාන් අනුහස්ගේ නායකත්වයෙන් මෙවර කඳවුරු ගත විය. එහිදී ඝණ සරඹ ශූරතාව ද, අධ්‍යක්ෂ පරීක්ෂණ ශූරතාව ද විශිෂ්ට අන්දමින් ජයග්‍රහණ කිරීමට ඔවුන්ට හැකි විය. මෙම ශූරතා කුසලාන සමඟ මේජර් ජනරාල් ජී.බී.ඩබ්. ජයසුන්දර, ආර්.ඩබ්.පී., ආර්.එස්.පී සමස්ත ලංකා අපරදිග ශිෂ්‍ය භට ශූරතාවය විදුහලට හිමි කරදීමට ඔවුන්ට හැකි විය. මෙයට පෙර 2003, 2004 සහ 2005 යන වර්ෂ ත්‍රිත්වයේ ද සමස්ත ලංකා ශූරතාව බණ්ඩාරනායක විදුහල විසින් ලබා ගන්නා ලදී.7 වන බල ඇණියේ ශූරතාව මෙවර ද ලබා ගනිමින් අභිමානවත් ‘හර්මන්ලෝස්’ ශූරතාවය සඳහා සුදුසුකම් ලැබීමේ ඇගයීම් කඳවුර ජයග්‍රහණය කිරීමට බණ්ඩාරනායක ශිෂ්‍යභට ඛණ්ඩය සමත් විය. එහිදී ඝණ සරඹ ශූරතාව, අධ්‍යක්ෂ පරීක්ෂණ ශූරතාව, භට නිවාස පරීක්ෂණ ශූරතාව සහ විද්‍යාලයීය ඛණ්ඩ භාර නිලධාරි ලුතිනන් වී.එම්.ආර්. දිනේෂ් තිලකරත්න දක්ෂතම අණ දෙන්නා ශූරතාවය යන ශූරතා පහ ජයග්‍රහණය කරමින් “හර්මන්ලෝස්” කඳවුරට සහභාගි විය. එහිදී ඝණ සරඹ තෙවන ස්ථානය ද අධ්‍යක්ෂ පරීක්ෂණය තෙවන ස්ථානය ද ඔවුන් ලබාගත්හ. එයට අමතරව ශාරීරික යෝග්‍යතා ශූරතාවය සමඟ සමස්ත ලංකා “හර්මන්ලෝස්” කුසලාන අනුශූරතාව බණ්ඩාරනායක විදුහල විසින් ලබා ගන්නා ලදී. මෙයට පෙර 1994 දී ‘හර්මන්ලෝස්’ කුසලානය විද්‍යාලයට ලබා ගැනීමට හැකි වූ අතර, අනුශූරතාවය 1996 සහ 2003 වර්ෂයන්හි ලබා ගැනීමට හැකි විය. මෙවර ශිෂ්‍යභට ඛණ්ඩයේ සැරයන්වරයා ලෙස සුපුන් තාරක කටයුතු කරන ලදී.1987, 1992, 1993, 1994 සහ 1996 වර්ෂයන්හි පෙරදිග ශිෂ්‍යභට තූර්යවාදක ඛණ්ඩ ශූරතාව ලබාගත් බණ්ඩාරනායකයින් 1996, 2003 සහ 2005 වර්ෂයන්හි දී අනුශූරතාව ලබාගත්හ. මෙවර සැරයන් කවින් ද යෝෂිත වික්‍රමසිංහ ගේ නායකත්වයෙන් කඳවුරු ගත වූ ඔවුන් එහිදී සමස්ත ලංකා සිව්වන ස්ථානය ලබාගත්හ.මෙලෙස එකම විදුහලක ශිෂ්‍ය භටයින් සමස්ත ලංකා ජයග්‍රහණ මෙතරම් ප්‍රමාණයක් එකම පාසලකට උරුමකර දුන් එකම විද්‍යාලය බණ්ඩාරනායක විදුහල වේ. මේ ජයග්‍රහණ සියල්ලන් ම වර්ෂය මුල සිට ම විදුහල්පති ස්වාමීන් වහන්සේගේ සැලසුම් සහගත ක්‍රියාවලිය මත විදුහලට ලබා ගැනීමට හැකි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=ab1111061</link>
    <topic>එතුමා පටිසෝතගාමී නායකයෙකි</topic>
    <author/>
    <content>ඩී.ඒ.රාජපක්ෂ නමැති සමාජ ප්‍රජාතන්ත්‍රවාදී ගැමි නායකයාහෙටට යෙදෙන ඩී.ඒ.රාජපක්ෂ මැතිදුන්ගේ 44 වැනි ගුණ සමරුව වෙනුවෙනි“වර්තමානය වටහා ගැනීමට නම් අතීතය හැදෑරිය යුතු යැ”යි කියමනක් තිබේ.මෙම කියමන ඇසුරින් මා දකින්නට උත්සාහ කරන ඩී.ඒ.රාජපක්ෂ නැතහොත් ඩී.ඒ. යන ආදරණීය නාමයෙන් දිවයිනේ කවුරුත් පාහේ හැඳින්වූ, ගිරුවාපත්තුවෙන් බිහි වූ ශ්‍රේෂ්ඨ ගැමි නායකයා පිළිබඳ ව මගේ මතක සටහන් දිවයන්නේ එතුමා 1951 ජූලි 14 දින ගනු ලැබූ ඓතිහාසික එඩිතර තීරණය පිළිබඳව යි. 1948 නිදහසෙන් පසු එක්සත් ජාතික පක්ෂයේ මන්ත්‍රීවරුන් වශයෙන් කටයුතුª කළ දිවංගත එස්.ඩබ්.ආර්.ඩී.බණ්ඩාරනායක මැතිතුමා එම පක්ෂයෙන් හා රජයෙන් ඉවත් ව විපක්ෂය වෙත ගමන් කරද්දී ඒ සමඟම නැඟී සිටි ඩී.ඒ.රාජපක්ෂ මැතිතුමා ද බණ්ඩාරනායක මැතිතුමන් අනුව යමින් එවකට පැවැති රජයෙන් හා එක්සත් ජාතික පක්ෂයෙන් ද ඉවත්වීම මා දකින්නේ මෙරට දේශපාලන ඉතිහාසයේ සිදු වූ දැවැන්ත ම විප්ලවය ලෙසයි.පසුකාලීන ව අප රටේ අති දැවැන්ත දේශපාලන විප්ලවයකට පසුබිම සකස් කරමින් සිදුවූ ඒ මහා නික්මයාම අතිශය රැඩිකල්වාදී ක්‍රියාවක් ලෙස මම දකිමි. වාමාංශික දේශපාලනඥයින් බොහෝ විට භාවිතා කරන මෙම රැඩිකල් නැමැති වචනයේ සිංහල අරුත අනුව අර්ථ ගැන්වෙන්නේ සමාජ ක්‍රමයත්, දේශපාලන ක්‍රමයත් සහමුලින් ම වෙනස් මඟකට යොමු කරවන හා යොමු විය යුතුය යන අදහසේ එල්බ සිටීම යන්නයි. ඒ වූ කලී විප්ලවීය ස්ථාවරයකි. මීට සමාන වචනයක් සිංහල සාහිත්‍යයේ එයි.රැඩිකල් යන්නට පර්යාය වශයෙන් යෙදිය හැකි තවත් වචනයක් වන්නේ පටිසෝතගාමී හෙවත් “උඩුගං බලා යන්නට උත්සාහ දරන” යන අරුතයි. පවත්නා ක්‍රමවේදයෙන් බැහැර ව ඊට වෙනස් ක්‍රියාමාර්ගයක් ගන්නා පුද්ගලයා සමාජයේ උඩුගං බලා යන්නෙකි. 1951 දී දිවංගත එස්.ඩබ්.ආර්.ඩී.බණ්ඩාරනායක මැතිතුමා සහ ඩී.ඒ.රාජපක්ෂ මැතිතුමන් විසින් ගන්නා ලද තීරණය අතිශයින්ම පැවැති දේශපාලන, සමාජ, ආර්ථික ක්‍රමයට එරෙහිව උඩුගං බලා යාමට ගත් නිවැරැදි හා නිර්භීත තීරණයකි.සැබැවින්ම ඩී.ඒ.රාජපක්ෂ මැතිතුමාගේ සාමාන්‍ය ජීවිතය මෙන්ම එතුමාගේ දේශපාලන ජීවිතය ද ප්‍රතිපත්ති ද ගත් විට, මම සෑම විටම දකින්නේ එතුමා පටිසෝතගාමී නැතහොත් උඩුගං බලා යන්නට උත්සාහ දැරූ රැඩිකල් නායකයෙන් වශයෙනි.එක්සත් ජාතික පක්ෂයෙන් හා ආණ්ඩුවෙන් බණ්ඩාරනායක මැතිතුමා හා ඍ.ඒ.රාජපක්ෂ මැතිතුමා නික්ම ගිය පසු ඒ පිළිබඳව පසුතැවිල්ලට පත් ඩී.ඇස්.සේනානායක මහතා පවසා තිබුණේ “බණ්ඩා ගියත් කමක් නැහැ. ඩී.ඒ.ගේ යාම තමයි විශාලම පාඩුව“ කියායි. ඩී.ඒ.රාජපක්ෂ මැතිතුමාගේ නායකත්වය, නිහතමානීබව, ඉවසීම හා අනාගතය පිළිබඳව වූ තුන්කල් දක්නා ඥානය ගැන මෙන්ම එතුමාගේ ජනතාභිලාශී මෙහෙවර ගැන ඩී.ඇස්.සේනානායක මහතා දැන සිටින්නට ඇත.මම වරක් හාවර්ඩ් රිගින්ස් නැමැත්තෙකු විසින් ලියන ලද ජේ.ආර්.චරිතාපදානය කියවීමි. එහි එක් පිටුවක වූයේ “ඇස්.ඩබ්.ආර්.ඩී.බණ්ඩාරනායක නැඟී එන නව ජාතික බලවේගත් සමඟ අත්වැල් බැඳගත් අතර තමන්ගේම බල සන්ධානයක් ගොඩනඟාගෙන ජාතික ප්‍රවණතාවේ නායකත්වය බණ්ඩාරනායක මහතා විසින් පැහැර ගත්” බවයි. මෙහි පැහැර ගත්තා යන වචනය වෙළෙඳ ලිබරල්වාදය කරපින්නා ගත් ධනපති පක්ෂයක ඒජන්තයකු විසින් නඟන දෝෂාරෝපණයක් ලෙස මම දකිමි.නැඟී එන නව බලවේගය අන්කිසිවක් නොව සමාජවාදය හා ප්‍රජාතන්ත්‍රවාදය පෙරටු කර ගත් නව සමාජ ප්‍රජාතන්ත්‍රවාදී ප්‍රවාහයයි. එම නව සමාජ ප්‍රජාතන්ත්‍රවාදයේ නායකත්වය කිසිසේත්ම එක්සත් ජාතික පක්ෂයට හෝ එහි ඒජන්තයෙකුට ඉසිලීමේ අයිතියක් නැත. මක් නිසාද යත් සමාජ ප්‍රජාතන්ත්‍රවාදය වූ කලී නව වෙළෙඳ රටාවට එරෙහි නොවන නමුත් එහි රටට ගැළපෙන පරිදි ජනතා හිතවාදී අංශ තෝරාගනිමින් හා සමානාත්මතාව ඔස්සේ රටේ පැවැත්ම තීරණය කිරීමයි. මෙම නව සමාජ ප්‍රජාතන්ත්‍රවාදී ප්‍රවාහයේ සාධකයක් වූයේ ඩී.ඒ.රාජපක්ෂ මැතිතුමා යි.එතුමා විසින් 1955.07.25 දින පාර්ලිමේන්තුවේ කළ කතාවක් ඇතුළත්ව තිබූ හැන්සාඩ් වාර්තාවක් මම කියවීමි. එතුමා සෑමවිට ම කතා කළේ රදළ පන්තිය පිළිබඳව හෝ ධනපති පන්තිය පිළිබඳව නොව හේනේ, කුඹුරේ, වැවේ, රැඳෙමින් අසීමිත ජීවන බරක් කරට ගෙන, දහදුක් විඳින අහිංසක මහජනයා වෙනුවෙනි. එම හැන්සාඩ් වාර්තාවේ සඳහන් වූයේ හේන් වගාව කරගැනීම සඳහා බලපත්‍ර නොමැති ගැමියන් පිළිබඳවයි.”කසාද බඳින්නට නම් යමක් කමක් හරි හම්බ කරගන්නට ඕනෑ. ඉතින් හේන් අවසරය නොදුන්නාම ඒ මිනිහා ට යමක් උපයා ගන්න බැරි නිසා කසාදයක් බඳින්නට නොහැකි වෙනවා. කසාද නොබැඳපු නිසා හේන් අවසරය ලැබෙන්නේ නැහැ. ඒ නිසා ඔහුට කවදාවත් හේනක් කරගන්න අවසරය ලැබෙන්නේ නැහැ. ඒ නිසා මේ ප්‍රතිපත්තිය ඉතාම අසාධාරණයි.”මේ අන්දමින් අහිංසක ගැමියා වෙනුවෙන් ඩී.ඒ.රාජපක්ෂ මැතිතුමා හඬ නැඟූ වාර අනන්තයි.සිය සහෝදර ඩී.එම්.රාජපක්ෂ මැතිතුමාගේ වියෝවෙන් පසු බෙලිඅත්ත ආසනයට සුදුසු පුද්ගලයෙක් පත් කර ගැනීම සඳහා බෙලිඅත්තේ ජනතාව තෝරාගනු ලැබූයේ ඩී.ඒ.රාජපක්ෂ මහතාවයි. බෙලිඅත්ත අතුරු මැතිවරණය සඳහා නාමයෝජනා පත්‍රයට අස්සන් තබන විටත් එතුමා සිටියේ කුඹුරු කොටමිනි. වක්කඩෙන් වැටෙන වතුරෙන් අත සෝදාගෙන අමුඩ ලේන්සුවෙන් පිසදා ගත් එතුමා නාම යෝජනා පත්‍රයට අස්සන් කළ අතර 1945 දී එම මැතිවරණයෙන් විශිෂ්ට ජයග්‍රහණයක් අත්පත් කර ගනිමින් රාජ්‍ය මන්ත්‍රණ සභාවට පත්විය.මෙම සිදුවීම පිළිබඳ ව සිතන විට මට හැඟී යන්නේ මෙම සිදුවීම් සියල්ල එතුමා වෙත දෛවය හා රටේ අනාගතය විසින් පවරා තිබූ කිසියම් ඓතිහාසික කාර්යාවලියක දෛවෝපගත සිදුවීම් පෙළක් මෙනි. කාවන්තිස්ස රජුගේ මරණයෙන් පසු දුටු ගැමුණු කුමරු සොයා ගිය මංගල හස්තියා දුටුගැමුණු කුමරු ඉදිරියේ දණගසන්නේ කොත්මලේ වෙල්යායේ දීය. එවිටත් ගැමුණු කුමරා සිටියේ කුඹුරු කොටමිනි. මෙම සිදුවීම් දෙක සලකා බලන විට එහි ඇති සමානතාව ඓතිහාසික යැයි මට සිතේ.නායකත්වය යන්න විග්‍රහ කිරීමේ දී තිබෙන ප්‍රධාන එළැඹුමක් වන්නේ උදාර මිනිසා පිළිබඳ එළැඹුම The Great man Approach යන්නයි. මෙම එළැඹුම නිර්මාණය කර තිබෙන්නේ ලොව පවත්නා තත්ත්වයක් කිසියම් ආකාරයකින් වෙනස්කම්වලට භාජනය කළ උදාර මිනිසුන්ගේ ගති පැවතුම් සැලකිල්ලට ගනිමිනි. ඇතැම් නායකයෝ අහඹු ලෙස නායකයින් බවට පත්වේ. එවැනි පුද්ගලයින්ගේ නායකත්වය වැඩි කලක් පවතින්නේ නැත. නමුත් ශක්තිමත් නායකත්වය හටගත්තේ අහඹු ලෙස නොවේ. එවැනි නායකයෝ නිර්මාණය කරන්නේ ඉතිහාසය විසිනි. ඉතිහාසයෙන් තොරව උපදින නායකයෝ අක් වැහිවලට තුඹස්වලින් මතුවන තටු ලැබුණු මෙරුවෝ පරිදි වේ. ඔවුහු අයාලේ යති. එසේ ගොස් විනාශ වෙති.නිශ්චිත භූමියක ශක්තිමත් මූල මණ්ඩලයක් සහ ශාඛා ප්‍රශාඛාවන්ගෙන් යුත් මහා වෘක්ෂයක් වැනි නායකයෝ රට මෙන්ම ලෝකය ද බබළවති. රටට වැඩදායී මෙහෙවරක් කරති. කුඹුරේ වැඩ කරමින් සිට වක්කඩෙන් අත් සෝදාගෙන පැමිණ පාර්ලිමේන්තු සභා ගර්භයේ සිට තමා පත් කළ ජනතාවගේ දුක පිළිබඳව ලෝකයේ ම අවධානයට පත්කිරීමට කථා කරන නායකයා සැබැවින්ම නායකයෙකි. ඩී.ඒ.රාජපක්ෂ මැතිතුමා ඊට හොඳම නිදසුනයි.එතුමාට ඉතිහාසය විසින් පවරන ලද කාර්යයක් විය. එතුමා රුහුණේ මැදමුලනේ උත්පත්තිය ලැබූයේ එම ජාතික කර්තව්‍යය සඳහායි. ඒ අන් කිසිවක් නොව මතු ශ්‍රීී ලංකාවට එළැඹෙන මහා ව්‍යසනයකින් රට ගලවා ගැනීම සඳහා රටට මඟ පෙන්වන පහන් ටැඹක් වීමට ඉතිහාසය විසින් එතුමාට කරන ලද ආරාධනය. වසර 30ක් තිස්සේ මෙරට ජනතාව පෙළූ ත්‍රස්තවාදය හමාර කොට තවත් සියවස් ගණනාවකට මෙරට ට ත්‍රස්තවාදයක සෙවණැල්ලක්වත් වැටීමට ඉඩ නොසලසන පරිදි ශක්තිමත් නායකයෙක් සහිත දරු පරපුරක් රටට දායාද කිරීමයි. අතිගරු ජනාධිපති මහින්ද රාජපක්ෂ, පවුලේ ලොකු අයියා කථානායක චමල් රාජපක්ෂ, ආරක්ෂක ලේකම් ගෝඨාභය රාජපක්ෂ හා ආර්ථික සංවර්ධන අමාත්‍ය බැසිල් රාජපක්ෂ එසේ රටේ ගැලවීම උදෙසා උරුම කරදුන් දරුවෝ සතර දෙනා වෙති.ඩී.ඒ.රාජපක්ෂ මැතිතුමාගේ චරිතාපදානය කියවන විට එතුමා ඇතැම් විට තමන් හමුවට එන පුද්ගලයින්ට ප්‍රතිචාර දක්වා තිබෙන ආකාරය මෑත කාලය තුළ දේශපාලනඥයින් මෙන්ම දේශපාලනයට පිවිසෙන්නන් ද අධ්‍යයනය කළ යුතු යැයි මම සිතමි. මැදමුලන නිවස සෑම විටම සාමාන්‍ය ජනතාවට විවෘත වූ අතර එහි කෑම බීමවලින් අඩුවක් නොවීය. එමෙන්ම තමන් වෙනුවෙන් කළා යැයි කියමින් තමන්වත් නොදන්නා කාර්යයන් සඳහා ගෙවීම් ලබා ගැනීමට පැමිණි පුද්ගලයින් ප්‍රශ්න අසා මහන්සි කරනවාට වඩා එම මුදල ගෙවා දැමීමට එතුමා පියවර ගත්තේය. මහාචාර්ය පී.ඈපාසිංහ මහතා විසින් ලියූ ලිපියක සඳහන් වූයේ කිසිදු කරුණකින් තමාගෙන් තවත් අයෙකුට හිරිහැරයක් නොවන සේ ජීවත්වීම රාජපක්ෂ මැතිතුමාගේ ස්වභාවය බවයි.සැබෑ නායකයකු සතු විය යුතු මූලික ගුණාංගයක් වන්නේ තමන් ම කථා කරනවාට වඩා අනුන්ට හොඳින් ඇහුම්කන් දීමයි. අනුන්ට සවන් දීමත්, නිවුණු ගතිගුණ, රට දැය කෙරෙහි වූ උදාර කැපවීම ඩී.ඒ.රාජපක්ෂ චරිතයේ ප්‍රමුඛ ලක්ෂණ විය.ලෝකය කවර ආර්ථික ආකෘතීන් දෙසට ගමන් කළත් ශ්‍රී ලංකාව සංවර්ධනය කරා යා හැකි හොඳම මඟ කෘෂිකර්මාන්තය බව එතුමා පසක් කර සිටියේය. යහපත් හිරු එළිය, සාරවත් පස, ස්වභාවික ජල සම්පතෙන් අනූන සිරිලක සංවර්ධනය කළ හැකි හොඳම මඟ කෘෂිකර්මාන්තය බව හෙතෙම දැන සිටියේය. එතුමා වැඩිපුරම සටන් කළ කරුණු දෙකක් විය. ලෙනාඩ් වුල්ෆ් මහතා විසින් රචිත හම්බන්තොට දිස්ත්‍රික්කය පදනම් කරගත් ‘බැද්දේගම’ කෘතියේ එන අවුරුද්දේ දවස් තුන්සිය හැටපහම මහපොළව එක්ක සටන් කළත් දවසට දෙවේලක්ම කුසගින්නේ සිටින සියාතුලා වැනි අහිංසකයින් සූරාකන බබෙහාමි ආරච්චිලා වැනි ජනතාව සූරා කන්නවුන් ඩී.ඒ.රාජපක්ෂ මැතිතුමාගේ ප්‍රහාරයට ලක් වූහ. ජනතාවගේ ප්‍රධාන හතුරා වූ නියඟය පරාජය කිරීම මෙන්ම ජනතාවගේ ඉඩම් බලහත්කාරයෙන් කොල්ල කෑ සහ ජනතාව සූරා කෑ ගම්බාරේලාට එරෙහිව සටන් කළේය.1957 හැන්සාඩ් වාර්තාවක සඳහන් වූයේ එතුමා විසින් පාර්ලිමේන්තුවට ඉදිරිපත් කළ විශිෂ්ට යෝජනාවකි. සාම්ප්‍රදායික යැපුම් කෘෂිකර්මාන්තකරණය සමඟ බද්ධ කොට ගත් අතුරු නිෂ්පාදන නිපදවා ලොවට හඳුන්වා දීමට කළ එම යෝජනාව මෙතෙක් ඉදිරිපත් ව ඇති එබඳු එකම යෝජනාව ම වේ. නමුත් මෙම යෝජනාව ක්‍රියාත්මක කිරීමට නොහැකි වූයේ බණ්ඩාරනායක මැතිතුමාගේ අකල් වියෝවත් සමඟ රජය අස්ථාවර වීම නිසාය. නමුත් එම යෝජනාව 1957ට මෙන්ම තවත් වසර ගණනාවක් ඉදිරියට ගියත් රටේ ආර්ථික සංවර්ධනය සඳහා ගැළපෙන කදිම යෝජනාවක් බව පැහැදිළිය.එමෙන්ම දේශීය කෘෂිකර්මාන්තයේ වර්ධනය සඳහා එතුමා 1955 ශ්‍රී ලංකා නිදහස් පක්ෂයේ දෙවන මහා සම්මේලනයේ දී ඉදිරිපත් කළ කෘෂිකර්ම ප්‍රතිපත්තිය ඉතා වැදගත් වේ. එහිදී එතුමා විසින් ගොවීන්ට ධෛර්යය දීම සඳහා අක්කරයකින් වී බුසල් 100කට වඩා අස්වැන්නක් ලබාගන්නා ගොවීන්ට රන් පදක්කමක් පිරිනැමීමටත්, එක් මන්ත්‍රී කොට්ඨාසයකින් තරුණයින් 1000ක් බැගින් තෝරාගෙන සාම හමුදාවක් වශයෙන් වගාවට අතහිත දීම සඳහා බඳවාගැනීම සහ රජයේ රැකියා දෙනවිට ගොවි පවුල්වල දරුවන්ට ප්‍රමුඛත්වය ලබාදීමටත්, පෙරවරු 10 තෙක් තම ගොවි බිම්වල වගා කර ඉන්පසු කාර්යාලවලට සේවය සඳහා පැමිණීමට ඉඩකඩ ලබාදිය යුතුය යන්න ද එතුමා යෝජනා කළේය.එමෙන්ම දැව සඳහා වනාන්තර වගාව ද එතුමා විසින් ගනු ලැබූ දූරදර්ශී තීරණයකි. දිවයිනේ ස්වාභාවික වනාන්තර ආරක්ෂා කර ගැනීම සඳහා ගනු ලැබූ මෙම තීරණයට අනුව දිවයිනේ අක්කර දහස් ගණනින් තේක්ක වනාන්තර බිහි වූ අතර එයින් වාර්ෂික දැව අවශ්‍යතාවෙන් වැඩි ප්‍රතිශතයක් ආවරණය කිරීමට හැකි විය. එසේ නොවන්නට මේ වනවිට අපේ රටේ වනාන්තර යන්න හුදු වචන මාත්‍රයක් පමණක් වන්නට ද ඉඩ තිබිණි.ඩී.ඒ.රාජපක්ෂ මැතිතුමා අපේ රටේ කුල ක්‍රමයට ද එරෙහිව දැඩි ලෙස විරුද්ධව කටයුතු කළ අයෙකි. කුලයෙන් පහත් යැයි සම්මත පුද්ගලයින් උඩුකයට කිසියම් ඇඳුමක් ඇඳීම එවකට තහනම් විය. එතුමා ලක්ෂ්මන් රාජපක්ෂ මහතා සමඟ මේ අන්දමින් පහත් කුලවල යැයි සම්මත ජනයා සිය ගණනක් පාරවලට කැඳවාගෙන අවුත් ඔවුන්ගේ උඩුකයට ඇඳුම් අන්දවා ප්‍රධාන නගරවලට මහ පෙරහරින් ගෙන ගියේ රදළ වලව් පැලැන්තියට අතුල් පහරක් ගසමිනි. එමෙන්ම මැදමුලනට පැමිණි එවැනි ගැමියෙක් තමා අසලටම කැඳවාගෙන අවුත් කෑම බීම දී තමන් ඇඳ සිටි කමිසය එම පුද්ගලයාටම අන්දවා යැවූ අයුරු ද මම අසා ඇත්තෙමි. ඩී.ඒ.රාජපක්ෂ මැතිතුමා එම කටයුතු කළේ සැබෑ බෞද්ධාගමිකයෙක් වශයෙනි. බුදුදහමේ සඳහන් වන පරිදි උපතින් කිසිවෙක් වසලයෙක් හෝ බ්‍රාහ්මණයෙක් වන්නේ නැති බවත්, වසලයෙක් හෝ බ්‍රාහ්මණයෙක් වන්නේ තම ක්‍රියාවෙන් බවත් යන්න එතුමා ඔප්පු කර පෙන්වීය.සමානාත්මතා දර්ශනය අනුව යමින් සෑම ජනකොට්ඨාසයකටම එක සේ සැලකීම එතුමාගේ පිළිවෙත විය. අතීතයේ සිට ම වෙළෙඳ නගරයක් වූ හම්බන්තොට නගරයට පැමිණි මුස්ලිම් වෙළෙන්දෝ පසුව එහි පදිංචි වූහ. නමුත් ඩී.ඒ.රාජපක්ෂ මැතිතුමා ඔවුනගේ පාරම්පරික සිරිත් විරිත්වලට ගරු කරමින් ඔවුන්ට සෑම විටම සහයෝගය දැක්වීය. පලස්තීන මිත්‍රත්ව සංගමය බිහිවන්නේ එහි ප්‍රතිඵලයක් වශයෙනි.රාජ්‍ය මන්ත්‍රණ සභාවට 1945 දී තරග කරන විට එතුමා තම සලකුණ වශයෙන් යොදා ගත්තේ “අත” ලකුණයි. පසුව බණ්ඩාරනායක මැතිතුමන් සමඟ ශ්‍රී ලංකා නිදහස් පක්ෂය පිහිටුවා ගනිද්දී තමන් අතුරු මැතිවරණය සඳහා යොදාගත් “අත” ලකුණම පක්ෂයේ සංකේතය බවට පත්විය. වර්තමානයේ ශ්‍රී ලංකාවේ ශක්තිමත්ම පක්ෂය බවට පත්ව තිබෙන ශ්‍රී ලංකා නිදහස් පක්ෂයේ සංකේතය “අත” ලකුණ බවට එදා ගත් තීන්දුව ද ඓතිහාසික සංසිද්ධියකි.ඩී.ඒ.රාජපක්ෂ මැතිතුමා යනු ලාංකික ඉතිහාසයේ තවත් කාවන්තිස්ස කෙනෙක් යැයි මම සිතමි. කාවන්තිස්ස රජු පිළිබඳ ව ඉතිහාසයේ පිටු ගණන් නොලියවුණත් එතුමා රට, දැය, සමයට විශාල මෙහෙයක් කළ නරපතියෙකි. එතුමා ගේ සමාජ මෙහෙවර අතර විශිෂ්ටතම කාර්යය වන්නේ රට, දැය, සමය බේරා ගැනීමට ශ්‍රේෂ්ඨ පුත්‍ර රත්නයක් රටට දායාද කිරීමයි. ඩී.ඒ.රාජපක්ෂ මැතිතුමා ද එම කාර්යයම ඉටු කළ ශ්‍රේෂ්ඨ පීතෘවරයෙකි.ලොව සෑම රටක්ම ගත් විට එම රටවල ජාතික නායකයෙක් නියෝජනය කරයි. ඉන්දියාවේ මහත්මා ගාන්ධිතුමා, පකිස්තානයේ මොහොමඩ් අලි ජින්නා තුමා, චීනයේ මාඕ සේතුං, මැලේසියාවේ මහතීර් මොහොමඩ්, සිංගප්පූරුවේ ලී ක්වාන් යූ වැනි නායකයෝ එම රටවල් සංවර්ධනය සඳහා කැප කිරීමක් කළ ජාතික නායකයෝ වෙති. නිදහසින් වසර 60ක් ගත වෙන මේ මොහොතේ ශ්‍රී ලංකාවේ ජාතික නායකයා යැයි අනාගතයේ කියැවෙන නාමය ජනාධිපති මහින්ද රාජපක්ෂ නාමය වේ. එවන් ජාතික නායකත්වයක් රටට උරුම කළ ඩී.ඒ.රාජපක්ෂ මැතිතුමා සැබැවින්ම විශිෂ්ටයෙකි. ආඩම්බරකාර පියෙකි.සිය දරුවන්ට අධ්‍යාපනය ලබාදීම සඳහා කැප වී කටයුතු කළ එතුමා දේශපාලනයෙන් හරි හම්බකර ගත් පුද්ගලයෙක් නොවේ. රුපියල් 150ක් අතේ තබා ගෙන දේශපාලනයට විත් ඉන් නික්ම යනවිට රුපියල් කෝටි 1500ක් කරගහගෙන යන දේශපාලන සංස්කෘතියක් තිබෙන තත්ත්වයක අතේ ඇති අවසන් සතය දක්වා මහජනතාව වෙනුවෙන් වැය කළ එතුමා පාරිශුද්ධ දේශපාලනඥයෙක් විය.1965 මහ මැතිවරණයෙන් ශ්‍රී ලංකා නිදහස් පක්ෂය පරාජයට පත් විය. මෙම වකවානුව ඩී.ඒ.රාජපක්ෂ මැතිතුමාට අතිශය දුෂ්කර කාල පරිච්ඡේදයක් විය. එවකට කොළඹ අධ්‍යාපනය හදාරමින් සිටි සිය දරුවන් වන චමල්, මහින්ද, බැසිල්, ගෝඨාභය හා ඩඩ්ලි යන දරුවන්ගේ අධ්‍යාපන කටයුතු සඳහා වැය වන මුදල් සොයාගැනීමට පවා දුෂ්කරතාවලට මුහුණදී සිටි අතර තම වාහනය විකුණා දැම්මේය. තමාට අයත් පොල්වතු කිහිපයක් කැබලි කර විකිණීය. 1967 දී එතුමා බලවත් ලෙස අසනීප වූ අතර අසල තිබූ රෝහලට එතුමාව රැගෙන යාමට පවා වාහනයක් නොවූ අතර වාහනය එනවිට එතුමාගේ හදවත තවදුරටත් දුර්වල වෙමින් තිබිණි. රෝහලට ඇතුළත් කිරීමෙන් පසු 1967 නොවැම්බර් මස 07 දින එතුමා ජාතියෙන් සමුගත්තේය.බුදු දහමේ එන ගාථාවක් මට මෙහිදී සිහිපත් වේ. ”දුල්ලභෝ පුරිසාජඤ්ඤෝ - න සබ්බත්ථ ජායතීයත්ථ සො ජායතී ධීරෝ - තං කුළං සුඛ මේදතී””ශ්‍රේෂ්ඨ පුරුෂයෝ දුර්ලභය හ. ඔවුහු සෑම තැන්හිදී ම නූපදී, ඔහු උපදින යම් පවුලක් ඇත් ද, ඒ පවුල වාසනාවන්ත වේ.”ශ්‍රී ලංකා නිදහස් පක්ෂයේ මහ ලේකම් සහ සෞඛ්‍ය අමාත්‍යමෛත්‍රීපාල සිරිසේනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=ab1111062</link>
    <topic>නිදා සිටින යෝධයා විනාඩි අටක සින්දුවක් කියයි</topic>
    <author>චන්දන බණ්ඩාර</author>
    <content>ඕස්ට්‍රේලියානු සංචාරය සාර්ථකව නිමා කොට ගිය සතියේ ජනාධිපතිතුමා යළි මවුබිමට පැමිණියේය. ජනාධිපතිතුමා ඕස්ට්‍රේලියාවේ පැවැති පොදු රාජ්‍ය මණ්ඩලයීය සමුළුවට සහභාගි වන අතරතුර ඕස්ට්‍රේලියාවේ සිටින කොටි හිතවාදීන් සහ ඔවුන්ට සහාය ලබා දෙන අන්තර්ජාතික බලවේග ගෙන ගිය විරෝධතා හමුවේ වුවද ශ්‍රී ලංකාවට පොදු රාජ්‍ය මණ්ඩල සමුළුවේදී සුවිශේෂ ස්ථානයක් හිමි විය. මෙවර සමුළුවේ වැඩිම අවධානය ශ්‍රී ලංකාවටත්, ශ්‍රී ලංකා ජනාධිපතිතුමාටත් හිමි වීම විශේෂත්වයක් විය.මේ අතරතුර පොදු රාජ්‍ය මණ්ඩලයේ මීළඟ සමුළුව 2013 දී ශ්‍රී ලංකාවේ පැවැත්වීමට තීරණය විය. ඒ කොටි හිතවාදීන්ගේ අසත්‍ය චෝදනා මත කැනඩාව වැනි ප්‍රබල රටක් ඊට විරෝධය දැක්වූ පසුබිමක් තුළදීය.මේ අතරතුර 2018 වසරේ පැවැත්වෙන පොදු රාජ්‍ය මණ්ඩලයීය ක්‍රීඩා උලෙළේ නිල සත්කාරකත්වය ලබා ගැනීම සඳහා පොදු රාජ්‍ය මණ්ඩලයීය රටවල සහයෝගය ලබා ගැනීම සඳහා ද ජනාධිපතිතුමා කටයුතු කළේය. 2018 පොදු රාජ්‍ය මණ්ඩලයීය ක්‍රීඩා උලෙළේ සත්කාරක රාජ්‍ය බවට පත්වීම සඳහා ශ්‍රී ලංකාවට තරග වැදීමට සිදුව ඇත්තේ ඕස්ට්‍රේලියාවේ ගෝල්ඩ් කොස්ට් නගරය සමඟය.පොදු රාජ්‍ය මණ්ඩලයීය ක්‍රීඩා උලෙළේ සත්කාරකත්වය ලබා ගැනීම සඳහා වන ඡන්ද විමසීම තව දින හයකින් පමණ කැරිබියන් දූපත්හි ශාන්ත කිට්ස් නේව්ස්හි මැරිට් හෝටලයේදී පැවැත්වීමට නියමිතය. එහිදී රටවල් 71 ක් ඡන්දය ප්‍රකාශ කිරීම සඳහා සූදානමින් සිටී. ශ්‍රී ලංකාවට එම අවස්ථාව ලබා ගැනීමේ අරමුණින් පසුගියදා විශේෂ ප්‍රවර්ධන වැඩසටහන් රැසක්ම ක්‍රියාත්මක කෙරිණි.මේ අතරතුර පොදු රාජ්‍ය මණ්ඩලයීය ක්‍රීඩා උලෙළේ සත්කාරක රාජ්‍ය බවට පත්වීම සඳහා වන ශ්‍රී ලංකාවේ අවසාන මෙහෙයුම ක්‍රියාත්මක කිරීමට ශ්‍රී ලංකා නියෝජිත පිරිස ගිය සිකුරාදා විශේෂ ගුවන් යානයකින් ශාන්ත කිට්ස් බලා පිටත්ව ගියහ.ශාන්ත කිට්ස්හි ඡන්ද විමසීමට පෙර ශ්‍රී ලංකාව වෙනුවෙන් වන විශේෂ දේශනය පැවැත්වීමට අවස්ථාව ලැබී ඇත්තේ සුපිරි දඟ පන්දු යවන ක්‍රීඩක මුත්තයියා මුරලිදරන්ටය. ඔහුගේ දේශනයේදී ශ්‍රී ලංකාවට වැඩි අවධානයක් දිනාගෙන 2018 පොදු රාජ්‍ය මණ්ඩලයීය සත්කාරකත්වය ලබා ගැනීමට අවශ්‍ය ඡන්ද ප්‍රමාණය ලැබෙනු ඇතැයි විශ්වාසයක් පවතී.අගමැතිතුමාගේ ප්‍රධානත්වයෙන් කැබිනට් මණ්ඩලය ගිය සතියේ රැස් වීය. එහිදී අගමැතිතුමා ඇමැති මහින්ද සමරසිංහට සහ ඇමැති ජී. එල්. පීරිස් හට විශේෂ ඇරැයුමක් කළේය. එනම් ජිනිවා මානව හිමිකම් කවුන්සලය හමුවේ සිදු කළ සාකච්ඡාවන් සහ ඕස්ට්‍රේලියාවේ පොදු රාජ්‍ය මණ්ඩලීය රැස්වීමේදී සිදුවූ රාජ්‍ය තාන්ත්‍රික කටයුතු ගැන ඇමැතිවරුන් හමුවේ පැහැදිලි කරන ලෙසටය.ඒ අනුව ඇමැති මහින්ද සමරසිංහ සහ ඇමැති ජී. එල්. පීරිස් කැබිනට් මණ්ඩලයට විශේෂ වාර්තා දෙකක් ඉදිරිපත් කළහ.ඒ සමඟම අගමැතිතුමා ඇමැති මහින්ද සමරසිංහට ඇරැයුම් කළේ ජිනීවා නුවරට ගොස් එක්සත් ජාතීන්ගේ මානව හිමිකම් කවුන්සලයේදී ශ්‍රී ලංකාවට එරෙහිව යුද අපරාධ චෝදනා සම්බන්ධයෙන් අසත්‍ය ලෙස චෝදනා කිරීමට කොටි හිතවාදීන් ගත් උත්සාහය පරාජය කළ ආකාරය පැහැදිලි කරන ලෙසටය.“ඇත්තටම මේ අභියෝගවලට මුහුණ දුන්නේ කණ්ඩායම් හැඟීමෙන් සහ මනා සම්බන්ධීකරණයකින් යුතුව වැඩ කිරීමෙනුයි. අපි රජයේ නියෝජිතයෝ ලෙස හොඳ සූදානමකින් ජිනීවා නුවරට ගියේ. නිමල් සිරිපාල ද සිල්වා සහ අනුර යාපා ඇමැතිවරු වගේම සජින් වාස් ගුණවර්ධන පාර්ලිමේන්තු මන්ත්‍රීතුමා මේ සංචාරයට එක්වුණා. ඇත්තටම අපි සියලුම දෙනා වසර හයකට ආසන්න කාලයක සිට අපේ රට වෙනුවෙන් මානව හිමිකම් වෙනුවෙන් කටයුතු කිරීමට කැපවී සිටිනවා. ඒ අත්දැකීම් අපි මෙවර මානව හිමිකම් කවුන්සලයේදී ඉදිරිපත් වූ අභියෝගවලට මුහුණ දීමට යොදා ගත්තා” ඇමැති මහින්ද සමරසිංහ කැබිනට් මණ්ඩලයට පැහැදිලි කළේය.ජී. එල්.ට මහින්දට මල් මිටක් !“ඒ වගේම තමයි අපේ විදේශ කටයුතු ඇමැතිතුමා සහ තවත් ඇමැතිවරු විවිධ රටවලට ගොස් ඒ ඒ රටවල සහයෝගය අපේ රටට ලබා ගැනීමට කටයුතු කළා. ඒ වගේම අප ජිනීවා හි එක්සත් ජාතීන්ගේ මානව හිමිකම් සැසියට සහභාගි වන කොට ජනාධිපතිතුමා ඇමෙරිකාවේ නිව්යෝර්ක් නුවර හිටියේ. ඒ එක්සත් ජාතීන්ගේ සමුළුවට සහභාගි වෙමින්. එහිදී ජනාධිපතිතුමා විවිධ රාජ්‍ය නායකයන් සමඟ සාකච්ඡා කරමින් මානව හිමිකම් කවුන්සලයේදී ශ්‍රී ලංකාවට විවිධ රටවල සහාය ලබා ගැනීමට කටයුතු කළා. ඒ නිසා දරුස්මාන් වාර්තාව එක්සත් ජාතීන්ගේ මානව හිමිකම් කවුන්සලයට න්‍යාය පත්‍රයෙන් තොරව ගෙන ඒමට දැරූ උත්සාහය ව්‍යර්ථ වුණා. ඒ වගේම තමයි 2012 මාර්තු මාසයේදී යළිත් රැස්වන මානව හිමිකම් කවුන්සලයට උගත් පාඩම් හා ප්‍රතිසංවිධාන කොමිසමේ වාර්තාවක් ඉදිරිපත් කරන ලෙස කැනඩාව සහ බටහිර රටවල් ඉල්ලා සිටියා. අප ඒ යෝජනාවට විරුද්ධ වුණා. ඒ සමඟම අපි සියලුම දෙනාගේ උත්සාහය නිසා අපේ රට වෙනුවෙන් මානව හිමිකම් කවුන්සලයේදී එක් එක් රට අපේ රට වෙනුවෙන් කතා කළා.” ඇමැති මහින්ද සමරසිංහ කැබිනට් මණ්ඩලයට පැහැදිලි කළේය.ඉන් අනතුරුව අගමැති දි. මු. ජයරත්න මහතා ඇමැති ජී. එල්. පීරිස්ට කියා සිටියේ ඕස්ට්‍රේලියාවේ පැවැති පොදු රාජ්‍ය මණ්ඩලයීය සමුළුවේදී සිදුවූ රාජ්‍ය තාන්ත්‍රික කටයුතු ගැන පැහැදිලි කරන ලෙසටය.පොදු රාජ්‍ය මණ්ඩලයීය සමුළුවේදී කැනඩාව ශ්‍රී ලංකාව මාතෘකාවක් කර ගන්න හැදුවා. නමුත් ඊට පෙර පැවැති පොදු රාජ්‍ය මණ්ඩලයීය විදේශ ඇමැති සමුළුවේදී මා රටවල් 15 ක සහාය ලංකාවට ලබා ගැනීමට අවශ්‍ය කටයුතු කළා. ඒ වගේම ජනාධිපතිතුමා පොදු රාජ්‍ය මණ්ඩලයීය රටවල රාජ්‍ය නායකයන් ගණනාවක් හමු වුණා. එයත් අපේ රටට විශාල ශක්තියක් වුණා.” විදේශ ඇමැති ජී. එල්. පීරිස් කැබිනට් මණ්ඩලයට පැහැදිලි කළේය.ඉන් පසුව කැබිනට් මණ්ඩලයේදී ඇමැතිවරු ඇමැති ජී. එල්.ට සහ ඇමැති මහින්ද සමරසිංහට ස්තුති කළහ. ඒ ශ්‍රී ලංකාව වෙනුවෙන් අන්තර්ජාතික ප්‍රජාව හමුවේ කළ කරුණු පැහැදිලි කිරීම ගැනය.ශ්‍රී ලංකාව පිළිබඳ ජාත්‍යන්තරයේ පැතිර තිබූ කළු පැල්ලම් රැසක් මකා දමන්නට පසුගිය සතියේදී හැකිවීම පිළිබඳව ජනාධිපතිතුමා සිටියේ දැඩි පී‍්‍රතියකිනි. පසුගිය 28 වැනිදා සිට 30 වැනිදා දක්වා ශ්‍රී ලංකාවේදී පැවැත්වුණු ගෝලීයකරණය පිළිබඳ පාර්ලිමේන්තු මන්ත්‍රීවරුන්ගේ සංවිධානයේ 33 වැනි වාර්ෂික සමුළුවට සහභාගි වීමට ජනාධිපතිතුමා අවස්ථාව නොලැබුණ ද (ඕස්ට්‍රේලියාවේ පැවැති පොදු රාජ්‍ය මණ්ඩලයීය රාජ්‍ය නායක සමුළුවට සහභාගි වූ නිසා) ජනාධිපතිතුමා ජාත්‍යන්තර පාර්ලිමේන්තු කණ්ඩායමේ රැස්වීම පිළිබඳ සියලු තොරතුරු දුරකථනයෙන් සොයා බැලුවේය.රටවල් 42 ක් නියෝජනය කරමින් මන්ත්‍රීවරු 135 දෙනකු එම සමුළුව සඳහා ශ්‍රී ලංකාවට පැමිණි අතර එම සමුළුවේ ශ්‍රී ලාංකේය සභාපති ධුරය ඇමැති නිමල් සිරිපාල ද සිල්වා විසින් ද ලේකම් ධුරය පාර්ලිමේන්තු මන්ත්‍රී තිලංග සුමතිපාල විසින් ද උසුලනු ලැබීය.“නිමල්... ජාත්‍යන්තර පාර්ලිමේන්තු කණ්ඩායම් රැස්වීම ඉතාම සාර්ථකව ඔය දෙන්නා එකතු වෙලා සංවිධානය කළා කියලා හැමෝම මට කිව්වා. අපේ රටේ සැබෑ තත්ත්වය ගැන ජාත්‍යන්තරයට මේ නිසා හොඳ පිළිතුරක් ලැබේවි.” ජනාධිපතිතුමා ඇමැති නිමල් සිරිපාලට කීවේය.“ඔබතුමා නොහිටියත් කථානායකතුමා ප්‍රධාන ආරාධිතයා ලෙස සහභාගි වූ නිසා සමුළුවේ ගෞරවය හොඳින්ම රැකුණා.” ඇමැති නිමල් සිරිපාල ද සිල්වා කීවේය. එසේ කී විට ජනාධිපතිතුමා කීවේ,“මට ආරංචියි අපේ අයත් හොඳට කතා කළා කියලා. අපි රට ඇතුළේ ඉඳගෙන ඕන දෙයක් කියා ගත්තට කමක් නෑ. ඒත් මේ රටට කරන ලොකුම හානිය තමයි පිටරටවල් ඉදිරියේදී අපේ රට පාවා දෙන ප්‍රකාශ කරන එක.” කියාය.එවිට ඇමැති නිමල් සිරිපාල ද සිල්වා කියා සිටියේ ඇමැති අනුර පි‍්‍රයදර්ශන යාපා ‘ආරක්ෂාවට වූ තර්ජනය’ මැයෙන් ඉතා හොඳ කතාවක් කළ බවත්, යුද්ධය නිසා ශ්‍රී ලංකාවේ ආර්ථිකයට සහ වෙළෙඳාමට සිදු වූ හානිය ගැන සවිස්තරාත්මක කරුණු පෙන්වා දෙමින් තිලංග සුමතිපාල මන්ත්‍රීවරයා ද හරවත් කතාවක් කළ බවත්ය. යුද්ධය නිසා අධ්‍යාපනය සහ ශ්‍රී ලංකාවේ කාන්තාවන්ට වූ හානිය පිළිබඳ මන්ත්‍රිනි සුදර්ශනී ප්‍රනාන්දුපුල්ලේ සහ රෝසි සේනානායක සිදු කළ කතා නිසා ද ශ්‍රී ලංකාව පිළිබඳ තිබු වැරැදි චිත්‍ර බොහොමයක් ලෝක මන්ත්‍රීවරු හමුවේ මකා දමන්නට පුළුවන් වූ බව ඇමැති නිමල් සිරිපාල ද සිල්වා ජනාධිපතිතුමාට සැලකර සිටියේය. ඒ අතර විශේෂයෙන්ම විපක්ෂයේ ප්‍රධාන සංවිධායක ජෝන් අමරතුංග ගෝලීය සමුළුවේදී කළ කතාව ජනාධිපතිවරයාට සිහිපත් කළ ඇමැතිවරයා කියා සිටියේ ජාත්‍යන්තරය ඉදිරියේ රට පාවා නොදෙන ඉතාම හොඳ මධ්‍යස්ථ කතාවක් ජෝන් අමරතුංග සිදුකළ බවය.“ජෝන්ට දේශපාලන වශයෙන් කොයි තරම් අත්දැකීම් තියෙනවාද කියලා ඒකෙන්ම පේනවා නේද” ජනාධිපතිතුමා ජෝන්ට සිය ප්‍රසාදය එසේ පළ කර සිටියේය.මෙහිදී ඇමැති නිමල් සිරිපාල ද සිල්වා විසින් ජනාධිපතිතුමාට තවත් විශේෂ කරුණක් පිළිබඳව ද දැනුම් දුන්නේය. ඒ ආරක්ෂක ලේකම්වරයාගේ මූලිකත්වයෙන් ගෝලීය සමුළුවට ආ මන්ත්‍රීවරුන් අතරින් විශේෂ දූත පිරිසක් යාපනය, කිලිනොච්චිය ආදී ප්‍රදේශයන් හි කැඳවාගෙන ගොස් එහි සැබෑ තත්ත්වය ඔවුන්ට අවබෝධ කර දුන් බවය.“අපේ රට ගැන බොරු ප්‍රචාර, මඩ ප්‍රචාර යවන එක මේ සමුළුව නිසා මින් පස්සෙ කරන්න වෙන්නෙ නෑ”ඇමැති නිමල්ගේ කතාවට පෙරළා ජනාධිපතිතුමා පිළිතුරු සැපයූවේ, “එහි ගෞරවයෙන් කොටසක් ඔයාලටත් අයිතියි” යනුවෙනි.ගිය සතියේදී එජාප නායකයා විසින් එජාප හිටපු මන්ත්‍රීවරු වන රේණුකා හේරත් සහ ආනන්ද කුලරත්න එජාප මූලස්ථානයට කැඳවනු ලැබූහ. ඒ එජාපයේ හිටපු මන්ත්‍රී සංසදය ගැන සාකච්ඡා කිරීමටය.“මට අවශ්‍යයි හිටපු මන්ත්‍රී සංසදය පිළිබඳව වාර්තාවක්. විශේෂයෙන්ම ඔවුන් කළ කී දේවල් ගැන වාර්තාවක්” එජාප නායකයා කියා සිටියේය.මේ අතර ගිය සෙනසුරාදා එජාප නායකයා විසින් කොළඹ පුරපති ඒ. ජේ. එම්. මුසම්මිල් කොළඹ මාර්කස් ප්‍රනාන්දු මාවතේ පිහිටි එජාප නායකයාගේ නිවෙසට කැඳවා තිබිණි. එහිදී කොළඹ පුරපතිවරයා සමඟ එජාප නායකයා සාකච්ඡා කළේ කොළඹ මහ නගර සභාවේ නව සැසි වාරය ආරම්භ කිරීම ගැනයි.එජාප මහ ලේකම් තිස්ස අත්තනායකගේ දේශපාලන දිවියේ සටහන් ඇතුළත් තිස්ස කෘතිය පසුගියදා ජපානයේදී, ජපානයේ ශ්‍රී ලාංකික එජාප පාක්ෂිකයන් හට පිළිගැන්විණි. මේ අවස්ථාවට තිස්ස අත්තනායක සමඟ එජාප නායකයාගේ මාධ්‍ය ලේකම් සමන් අතාවුදහෙට්ටි ද එක්ව සිටියේය.පසුගිය නොවැම්බර් මස පළමු වැනිදා එජාප නායකයා සහ කොළඹ පුරපති ඒ. ජේ. එම්. මුසම්මිල් දවටගහ මුස්ලිම් පල්ලියට ගොස් ආගමික වතාවත්වල නිරත වූහ. ඉන් පසුව කොළඹ පුරපති මුසම්මිල් කොළඹ මහ නගර සභා භූමියට ඇතුළුවන විට එජාප නියෝජ්‍ය නායකවරුන් වන කරු ජයසූරිය සහ සජිත් පේ‍්‍රමදාස සහ එජාප මන්ත්‍රීවරු පිරිසක් මුසම්මිල් නගරාධිපතිවරයා මහත් හරසරින් පිළිගත්හ.සමූපකාර සේවකයන් සඳහා ආයතනික සංග්‍රහයක් හඳුන්වාදීමේ උත්සවයක් පසුගියදා පැවැත්විණි. ඒ සමූපකාර හා අභ්‍යන්තර වෙළෙඳ ඇමැති ජොන්ස්ටන් ප්‍රනාන්දුගේ ප්‍රධානත්වයෙනි.උත්සවය ආරම්භයේදීම සමූපකාර ගීතය වාදනය කෙරිණි. එම ගීතය විනාඩි අටයි තත්පර තිහක් පමණ වාදනය වීය. මීට පෙර සමූපකාරයේ වැඩසටහන්වලදී ඇමැති ජොන්ස්ටන් ප්‍රනාන්දු උපදෙස් දී තිබුණේ එම ගීතයේ අර්ථයට හානි නොවන සේ එම ගීතය විනාඩි 3 යි තත්පර 30 කට සීමා වෙන ලෙස වාදනය කරවීමටය. එලෙස සමූපකාර ගීතය වාදනය වෙන කාලය කෙටි කොට තිබුණේ අනවශ්‍ය ආකාරයට කාලය නාස්ති කිරීම වැළැක්වීමටය.ඇමැතිගෙන් මතක හිටින පාඩමක්කෙසේ වෙතත් මෙවර සමූපකාර ගීතය විනාඩි අටක් පුරා වාදනය වීම ගැන ඉතා හොඳ අවධානයකින් ඇමැති ජොන්ස්ටන් ප්‍රනාන්දු සිටියේය.උත්සවය අවසානයේ ඇමැති ජොන්ස්ටන්, සමූපකාර අමාත්‍යාංශයේ ලේකම්වරයා සහ සමූපකාර කොමසාරිස්වරයා සහභාගි වූ තේ පැන් සංග්‍රහයක් පැවැත්විණි. එම තේපැන් සංග්‍රහයේදී එක්තරා නිලධාරියකු සමූපකාරය හැඳින්වූයේ නිදාගෙන සිටින යෝධයකු ලෙසය. එය අසා සිටි සමූපකාර කොමසාරිස්වරයා කීවේ ඔව් ඔව් ඒක ඇත්ත කියාය.එය ඇමැති ජොන්ස්ටන් ද හොඳින් අසාගෙන සිටියේය. “සමූපකාරය නිදාගෙන සිටින යෝධයෙක් වගේ නේද? එතකොට අද මොකද සමූපකාර කොමසාරිස්තුමා සමූපකාර ගීතය විනාඩි අටක් විතර වාදනය වුණේ. මං උපදෙස් දීලා තිබුණේ සමූපකාර ගීතයේ අර්ථයට හානි නොවන විදියට ගීතය විනාඩි තුනකට කෙටි කරන්න කියලා නේද” ඇමැති ජොන්ස්ටන් විමසා සිටියේය.“අනේ ඇමැතිතුමා එහෙම කරන්න බැරි වුණානේ” සමූපකාර කොමසාරිස්වරයා කීවේය. “හරිම අපූරුයි නිදාගෙන ඉන්න යෝධයා අවදි කරන්න ඔහොම පුළුවන් ද? විනාඩි 8 ක් කියන්නෙ ලොකු වේලාවක්. අමුත්තෝ ඒ වගේ දිගු වේලාවක් ගීතයක් වෙනුවෙන් හිටගෙන තියාගන්න පුළුවන් ද? ඒ නිසා සමූපකාරය කියන නිදාගෙන ඉන්නවා කියලා ඔයලාම කියන යෝධයා අවදි කරන්න නම් අලුත් විදියට හිතලා වැඩ කරන්න. එහෙම කරලා හරියට සමූපකාරය ගොඩ නංවන්න වැඩ කරන්න. මොකද ජනාධිපතිතුමා විශාල ලෙස බදු සහන දීලා තියෙන්නෙ. සමූපකාර ව්‍යාපාරයෙන් රටට විශාල වැඩ කොටසක් කරන්න. ඒක මතක තියාගන්න” ඇමැති ජොන්ස්ටන් කියා සිටියේය.රජය හා එකඟවගිවිසුම් කඩලා“අනේ ඇමැතිතුමා ඒක බැරිවීමකින් වුණේ” සමූපකාර කොමසාරිස්වරයා කීවේය. “බැරිවීම නෙමෙයි වැරැද්දක් වුණාම ඒක පිළිගන්න පුරුදු වෙන්න. ඊට පස්සෙ එහෙම යළිත් වැරැදි නොකරන්න මතක තියා ගන්න.” ඇමැති ජොන්ස්ටන් සමූපකාර කොමසාරිස්වරයාට මතක හිටින පාඩමක් කියා දුන්නේය.ආර්ථික සංවර්ධන අමාත්‍ය බැසිල් රාජපක්ෂ මහතා මේ සතියේ යෙදී සිටි කාර්යයන් බොහොමයක් රටේ ආර්ථිකය පිළිබඳ යහපත් ප්‍රචණ්ඩතා වැඩි දියුණු කිරීම සඳහාත්, ඒවා පිළිබඳ අන්තර්ජාතික ප්‍රජාව දැනුවත් කිරීම සඳහා වූත් වැඩසටහන්වලට වෙන්වීම විශේෂත්වයක් විය. ශ්‍රී ලංකා මහ බැංකුවේ පැවැති ශ්‍රී ලංකාවේ ව්‍යාපාර පවත්වාගෙන යාමේ හැකියාව වැඩි දියුණු කිරීම පිළිබඳ වැඩසටහනට ඒ මහතා සහභාගි වීය. ශ්‍රී ලංකාවේ ව්‍යාපාර ආරම්භ කිරීම සහ පහසුකම් සැලසීම අතින් ලොව 89 වන ස්ථානය දිනාගෙන තිබේ. පසුගිය වසරේ එයට හිමි වූයේ 98 වන ස්ථානයයි. බැසිල් ඇමැතිවරයා ශ්‍රී ලංකා මහ බැංකුවේදී ප්‍රකාශ කළේ මේ තත්ත්වය තව දුරටත් ඉහළ නංවා මුදල් ආයෝජනය කිරීමට වඩාත් සුදුසු ප්‍රමුඛ රටවල් අතරට ශ්‍රී ලංකාව ද එකතු කළ යුතු බවයි.බැසිල් ඇමැතිවරයා පසුගිය 02 දා ලෝක බැංකුවේ දකුණු ආසියානු කලාපීය උප සභාපතිනී ඉසබෙල් ගුවරෙරෝ මහත්මිය මුණ ගැසුණේය. ශ්‍රී ලංකාවේ ආර්ථික සංවර්ධනය සම්බන්ධයෙන් සිදුව ඇති වෙනස්කම් ඇයට විස්තර කළ ඇමැතිවරයා සෘජු විදේශීය ආයෝජන සඳහා හොඳම පහසුකම් සපයන රට බවට ශ්‍රී ලංකාව පත්ව ඇතැයි ප්‍රකාශ කළේය.අපේක්ෂිත ප්‍රතිලාභ නොලැබු ව්‍යාපාර පවරා ගැනීමේ පනත පිළිබඳව විපක්ෂය විසින් නඟන චෝදනා පිළිබඳව ජනමාධ්‍ය මඟින් විමසු කරුණුවලට පිළිතුරු දීමට ද ඔහු කටයුතු කළේය. “එම පනතට ඇතුළත් සියලු ව්‍යාපාර රජය විසින් ඉඩම් ලබාදුන් හෝ ආයෝජන කලාපවල රජයේ ඉඩම්වල පිහිටා ඇති ආයතන. උදාහරණයක් ලෙස ආයතන 36න් අටක් ඇඟලුම් කම්හල් 200 වැඩසටහන යටතේ රජයේ ඉඩම් සහ බදු සහන ලබාදුන් ආයතන. ඒත් දැන් මෙම ආයතන වැසී ගොස් තිබෙනවා. සමහර ඒවාට අතිවිශාල වශයෙන් ආයෝජන සහන ලබාදී තිබෙනවා. ඒත් ඒ ආයතන රජය සමඟ එකඟ වූ ගිවිසුමකට අනුව කටයුතු නොකර ඉඩම් අතහැර දමා තිබෙනවා. සමහර ඒවා වෙනත් අයට බදු දීලා. එක් සමාගමක් රජයේ ඉඩම් ලබාගෙන දේශීය සහ විදේශීය අයට නිවාස ලබාදෙන බවට ගිවිසුම් ඇති කරගෙන. කොටසක් නිමවූ ගොඩනැඟිල්ල දැන් අතහැර දමලා. විපක්ෂය අතරමං වී සිටින මහජනතාව පිළිබඳව වග කියනවා ද?” ඔහු ප්‍රකාශ කළේය. පෞද්ගලික අංශයේ ආයතන රජයට පවරා ගන්නා බවත් ලෝකයට ඇඟවීමට ෂපක්ෂය උත්සාහ දරනවා. ඒත් මේ සියලුම ආයතන ආණ්ඩුවේ ඉඩම් ලබාගෙන සමහර ඒවා සිටිනවා බදු සහන ලබාගෙන ඒත් එකඟ වූ අරමුණුවලට පටහැනිව වැඩ කරලා දැන් අකර්මණ්‍ය වෙලා තියෙන්නෙ. මේ අතහැර දමා තිබෙන ඉඩම් රජයට නැවත ලබාගෙන ඵලදායි ආකාරයට යෙදවීම හැර රජය මේ විනාශයට ඉඩ දී බලා සිටිය යුතු ද?”ඇමැතිවරයා ඉදිරිපත් කළ ලිපි ලේඛන විමර්ශනයට ලක්කළ සමහර මාධ්‍යවේදීන් ප්‍රකාශ කළේ දැන් සැබෑ තත්ත්වය පිළිබඳව අවබෝධයක් ලබාගත් බවත් ඒ සියල්ල මහජනතාවට ලබාදීමට කටයුතු කරන බවත්ය.දිවංගත ජනාධිපති ජේ.ආර්. ජයවර්ධනගේ මුණපුරකු වන එ.ජා.ප නායක රනිල් වික්‍රමසිංහ ගිය සතියේ පැවැති ජේ.ආර්. ජයවර්ධන සැමැරුම් උත්සවයට සහභාගි වූයේ නැත. එනිසා ජේ.ආර්. ජයවර්ධන හිටපු ජනාධිපතිවරයාගේ පවුලේ උදවිය එ.ජා.ප නායකයා කළගුණ නොදන්නා අයකු බව ප්‍රකාශ කරමින් එ.ජා.ප නායකයා විවේචනය කර ඇති බව එම සැමැරුම් උත්සවයට සහභාගි වූ එ.ජා.ප ප්‍රබලයකු හෙළි කොට තිබිණි.මේ අතරතුර එ.ජා.ප යට නව සාමාජිකයකු ලෙස පැමිණි මංගල සමරවීර සහ එ.ජා.ප ජ්‍යෙෂ්ඨ නායකයකු වන රවි කරුණානායක අතර ගිය සතියේදී ගැටුමක් ඇති වී ඇතැයි වාර්තා වෙයි. ඊට ආසන්නතම හේතුව වී ඇත්තේ එ.ජා.ප නායකයා විසින් මෑතක සිට රවි කරුණානායක මන්ත්‍රීවරයාට වඩා මංගල සමරවීර මන්ත්‍රීවරයාට සැලකීමට පටන් ගෙන තිබීම බව එ.ජා.ප අභ්‍යන්තර ආරංචි මාර්ග අනාවරණය කරයි.මේ අතර පසුගියදා දකුණු අප්‍රිකාවේ ෆෙඩ්රික් නෝත් පදනමේ මූල්‍යාධාර මත එ.ජා.ප මන්ත්‍රීවරුන් සඳහා වගේ ම දකුණු අප්‍රිකානු සංචාරයක් සූදානම් කොට තිබිණි. එම සංචාරය සඳහා අවශ්‍ය මූලික කටයුතු සංවිධානය කොට තිබුණේ එ.ජා.ප ජාතික සංවිධායක රවි කරුණානායක විසිනි. ඒ අනුව එම එ.ජා.ප මන්ත්‍රී කණ්ඩායම දකුණු අප්‍රිකා සංචාරයට සහභාගි කරවීමට නියමිතව තිබුණේ එ.ජා.ප නියෝජ්‍ය නායක කරු ජයසූරියගේ ප්‍රධානත්වයෙනි. එහෙත් එ.ජා.ප නියෝජ්‍ය නායක කරු ජයසූරිය එම සංචාරයට සහභාගි නොවීමට කලින් තීරණය කොට තිබිණි.ඒ සමඟම එ.ජා.ප නායකයා විසින් මංගල සමරවීර මන්ත්‍රීවරයා එ.ජා.ප මන්ත්‍රී කණ්ඩායමේ නායකත්වයට පත් කොට තිබුණි. ඒ සමඟම එ.ජා.ප මන්ත්‍රී රවී කරුණානායක එ.ජා.ප නායකයාට සිය විරෝධතාව ප්‍රකාශ කොට තිබිණි. එමෙන් ම ඉන් නොනැවතුණු මන්ත්‍රී රවි කරුණානායක ෆෙඩ්රික් නෝත් පදනමේ ශ්‍රී ලංකා නියෝජිත සාගරිකා දෙල්ගොඩ මෙනෙවිය මගින් දකුණු අප්‍රිකානු එ.ජා.ප මන්ත්‍රී කණ්ඩායමේ නායකත්වයට තම නම යොදන ලෙස දන්වා සිටියේ ය. ඒ අනුව රවි කරුණානායක මන්ත්‍රීවරයාට එම සංචාරයේ එ.ජා.ප මන්ත්‍රී කණ්ඩායමේ නායත්වයට පත් කොට තිබිණි.මේ අතරතුර මේ වනවිට එ.ජා.ප යේ මාධ්‍ය සාකච්ඡා, රූපවාහිනි දේශපාලන වැඩසටහන් සඳහා සහභාගි වෙන එ.ජා.ප මන්ත්‍රීවරුන් තෝරා ගැනීමේ බලය ලබා දී ඇත්තේ මන්ත්‍රී මංගල සමරවීරට ය. මීට පෙර එම කටයුතු සිදු කොට තිබුණේ එ.ජා.ප නායකයාගේ පෞද්ගලික ලේකම් සුදත් චන්ද්‍රසේකර, මන්ත්‍රී රවි කරුණානායක සහ එ.ජා.ප නායකයාගේ මාධ්‍ය ලේකම් සමන් අතාවුද හෙට්ටිය.එහෙත් මේ වනවිට එ.ජා.ප යේ සියලු මාධ්‍ය කටයුතුවල බලය මංගල සමරවීරට පැවැරීම නිසා එ.ජා.ප මන්ත්‍රී රවි කරුණානායක කලකිරීමෙන් පසුවෙන බව ද වාර්තා වෙයි.මේ අතරතුර ගිය සතියේ දී රවි කරුණානායක මන්ත්‍රීවරයා තවත් එ.ජා.ප ප්‍රබලයකුට කියා තිබුණේ රනිල්ට දැන් පස්සේ ආපු අඟ ලොකු වෙලා කියා ය. මං පස්සේ ඒවා බලා ගන්නම්. මෙහෙම මට කෙනෙහෙලිකම් දිගටම වුණොත් මං තීරණයක් ගන්නවා” එ.ජා.ප ජාතික සංවිධායක රවි කරුණානායක දැඩි කලකිරීමෙන් යුතුව කියා තිබිණි. චීන රතු කුරුස සමාජයේ හා තායිවාන් රතු කුරුස සංවිධානයේ ආරාධනාවෙන් පසුගිය සතියේ ශ්‍රී ලංකා රතු කුරුස සමාජයේ නියෝජිත පිරිසක් දෙරටේ සංචාරයක නිරත වූහ. ලංකාවේ රතු කුරුස සමාජයේ සභාපති ජගත් අබේසිංහ, එහි මූල්‍ය කොමිසමේ සභාපති ප්‍රසන්න දිසානායකට අමතරව විශේෂ ආරාධනාවක් පරිදි ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ ද එම සංචාරයට එක්ව සිටියහ.”ලංකාවේ දැන් තත්ත්වය ගැන අපටත් හරි සතුටුයි” ෂා ඕ බයිග් මහත්මිය කියද්දී ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ කීවේ “යුද්ධය අවසන් වීමෙන් පස්සේ සිදුවන වේගවත් සංවර්ධනය ගැන දැක බලා ගන්න ඔබතුමියටත් එන්න පුළුවන්. අපේ ජනාධිපතිතුමා හැමෝටම කියන්නෙ ලංකාවට ඇවිත් එදා-මෙදා වෙනස දැකගන්න කියලයි. සමහර අයට ඒක තේරෙන්නෙ නෑ” කියාය.පසුගිය එ.ජා.ප. කෘත්‍යාධිකාරී මණ්ඩලය රැස්වීමේදී කෙරුණු එක් යෝජනාවක් වූයේ එක්සත් භික්ෂු පෙරමුණේ සභාපති මීටියාගොඩ ගුණරතන හිමියන් එකී තනතුරෙන් ඉවත් කර වෙනමම නිලධාරි මණ්ඩලයක් පත්කිරීමය. මේ ගැන දැඩි ලෙස කලකිරී සිටි එක්සත් භික්ෂු පෙරමුණේ නිලධාරි මණ්ඩලයේ සංඝයා වහන්සේ හා තීනියාවල පාලිත හිමියෝ ද එජාප නියෝජ්‍ය නායක කරු ජයසූරිය හමුවූහ. එක්සත් භික්ෂු පෙරමුණේ නිලධාරි මණ්ඩලය නියෝජනය කළ සංඝයා වහන්සේ කරුට අවධාරණය කළේ එක්සත් භික්ෂු පෙරමුණ යනු පක්ෂයේ අවශ්‍යතාවය වෙනුවෙන් ක්‍රියාකාරී වන්නා වූ සංවිධානයක් බවය. සංඝයා වහන්සේලා හමුවේ කරු කියුවේ “මාත්, ගාමිණී ජයවික්‍රම පෙරේරා මැතිතුමාත් එක්වී ඉතා අසීරුවෙන් අපේ පක්ෂයේ භික්ෂු සංවිධානය ගොඩනැඟුවා. ඒක ආරක්ෂා කිරීමට කැප වෙන බවට මම ප්‍රතිඥා දෙනවා” යැයි කියාය.එක්සත් ජාතික පක්ෂයේ හිටපු මන්ත්‍රීවරුන්ගේ සන්ධානයේ නියෝජිතයන් පිරිසක් ද ගෙවීගිය සතියේ දී කරු හමුවූයේ පසුගිය කෘත්‍යාධිකාරී මණ්ඩල රැස්වීමේ දී තමන්ගේ සංවිධානය ගැන ගෙන තිබුණු තීන්දුව පිළිබඳව අප්‍රසාදය පළ කිරීමටය. “අපි පක්ෂය වෙනුවෙන් පක්ෂයේ ජයග්‍රහණය වෙනුවෙන් කැපවුණු මිනිස්සු” එකී කණ්ඩායමේ නියෝජිතයෝ කරුට කීහ. “තමුන්නාන්සේලා පක්ෂය වෙනුවෙන් කරන කැපකිරීම මම අගය කරනවා. අපි තීන්දු තීරණ ගනිද්දි බොහොම ගැඹුරින් කල්පනා කරලා ගන්නට ඕනෑ. අපි අපේ පක්ෂයේ සමඟිය වෙනුවෙන් ක්‍රියා කරමු” යැයි කරු ඔවුනට කීවේය.රවි ලොකු කලකිරීමකජාතික නිදහස් පෙරමුණේ නායක ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ පදවිය ප්‍රාදේශීය ලේකම් කාර්යාලයට අයත් ඌරෑව, ඕමාර්කඩ ගම්මානයට පැමිණියේ තවත් ජනසෙවණ නිවාස ගම්මාන දෙකක වැඩ කටයුතු ආරම්භ කිරීම සංකේතවත් කරමින් පැවැති උත්සවයේ ප්‍රධාන ආරාධිතයා වශයෙනි. උත්සවය පැවැතියේ පසුගිය 01 වැනිදාය.“මේ පිරිස කොටි තර්ජන මධ්‍යයේ පවා තම ගම්බිම් අතැර ගියේ නැහැ. ඔවුන් රණවිරුවන් හා සමානව සලක්න පුළුවන් පිරිසක්. මේ පිරිස පිළිබඳව විශේෂ අවධානය යොමු කොට ඔවුන්ගේ නිවාස ප්‍රශ්නය විසඳීමට මැදහත් වීමට ලැබීම අප කාටත් ආඩම්බර විය හැකි දෙයක්.” විමල් වීරවංශ මෙහිදී පෙන්වා දුන්නේය.“ඌරෑව, ඕමාරකඩ ඉදි කෙරෙන නිවාස සංඛ්‍යාව 50 ක්. එක් පවුලකට රජයෙන් වගා කටයුතු සඳහා අක්කරයක ඉඩමක් ද ලබා දෙනවා. කම්බිලිවැව, ;කීන්වැව ඉදි කෙරෙන නිවාස ගණන 50 යි. ඒ පවුල්වලට අක්කර 1/2 ය බැගින් ඉඩම් ලබා දෙනවා.”“විමල් වීරවංශ ඇමැතිවරයා පිළිබඳව මෙහිදී වචනයක් කියන්න ඕනෙ. එදා යුද්ධය කෙරෙන කොට එය විවේචනය කළ අය ඉන්නවා. විමල් වීරවංශ ඇමැතිවරයා එදා සිට අද දක්වාම කටයුතු කළේ රට රැකගැනීමට. ඒ නිසා ඔහු පිළිබඳව මා තුළ ඇත්තේ විශේෂ ගෞරවාදරයක්.” තිස්ස කරල්ලියද්ද ඇමැතිවරයා තම බල ප්‍රදේශයට පැමිණි විමල් වීරවංශ සහෘදයා පිළිබඳව එහිදී සඳහන් කළේ රැස්ව සිටි කාගේත් අත්පොළසන් හඬ මැද්දේය.පසුගිය 02 වැනිදා වවුනියාව ඉරට්ටපෙරියකුලම් වේරගම “ජනසෙවණ” රාජ්‍ය සේවක උපහාර නිවාස ගම්මානයේ ඉදිකිරීම් කටයුතු විමල් වීරවංශ අමාත්‍යවරයාගේ ප්‍රධානත්වයෙන් ඇරැඹිණි. මේ නිවාස ගම්මානය සඳහා යොදවන මුදල රුපියල් මිලියන 50 ක් වන අතර ඉදිකිරීමට නියමිත නිවාස සංඛ්‍යාව 111 කි.“ඇතැම් දෙමළ දේශපාලකයන් අද ජාතිවාදය වපුරමින් යනවා. දෙමළ ජනතාවට රජය සහන සලසන්නෙ නැහැ. ඔවුන්ගේ ඉඩම් පැහැර ගන්නවා” යනුවෙන් අසත්‍ය චෝදනා නඟනවා. ලංකාවේ ඉඩම් දෙමළ, මුස්ලිම් හෝ සිංහල කියා ජාතිකත්ව අනන්‍යතා අනුව බෙදීමට ලංකාවේ ඕනෑම තැනක ඕනෑම ශ්‍රී ලාංකිකයකුට ඉඩම් මිලදී ගෙන පදිංචි වෙන්න පුළුවන්. එසේ ජාතිවාදය ඇවිස්සීම කනගාටුවට කරුණක්.මීට සති කිහිපයකට පෙර අපි ඕමන්තේ වෙප්පම්කුලම්හි රාජ්‍ය සේවක පවුල් 640 කට නිවාස සංකීර්ණයක් හදන්න මුල්ගල් තබනු ලැබුවා. මේ නිවාසවලින් බහුතරයක් දෙමළ රාජ්‍ය සේවකයන්ටයි ලැබෙන්නෙ. එසේ තිබියදී බොරු චෝදනා නඟන දෙමළ දේශපාලකයන්ගෙන් මා ඉල්ලා සිටිනවා, ජාතිවාදය වපුරන්නෙ නැතිව මේ අසරණ වූ දෙමළ ජනතාව වෙනුවෙන් එක ගෙයක් හෝ හදා පෙන්වන්න කියලා” එහිදී විමල් වීරවංශ ඇමැතිවරයා ජාතිවාදය වපුරන දෙමළ දේශපාලකයන්ට අභියෝග කළේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=ab1111063</link>
    <topic>නීතිය අතින් අතට යාම</topic>
    <author>සාකච්ඡාකෙළේ සුභාෂිණී ජයරත්න / අරුණි මුතුමලී</author>
    <content>මේ දිනවල මාධ්‍ය වාර්තා මඟින් අපට දකින්නට ලැබෙන විශේෂ සිදුවීම් ප්‍රවණතාවක් වන්නේ ජනතාව ඇතැම් ගැටලු විසඳීමට ඉදිරිපත් වීමය. මෙය ඇතැම් විටෙක සහයෝගිතාව පිළිබඳ හොඳ ආදර්ශයක් ලෙස පෙනුණ ද බොහෝවිට ගැටලු රැසකට මුලපුරයි. ජනතාව ප්‍රශ්න විසඳන්නට යන්නේ නීතිය සියතට ගෙන වීම එයට හේතුවයි. කෙස් වුවද දණ්ඩ නීති සංග්‍රහය යටතේ නීතිය සියතට ගෙන කටයුතු කිරීම ද දඬුවම් ලැබිය හැකි වරදකි. මේ සියලු කරුණු සලකා බලනවිට හදිසි ආවේගය මත වුවද කරුණු සොයා නොබලා යම් පාර්ශ්වයකට දඬුවම් දීමට නීතියට හැර වෙන කිසිවකුට අයිතියක් නැත. ඒ නීතිය නොදැන, සාධාරණය ඉෂ්ට කිරීමට ගොස් දඬුවම් ලබන්නට වන්නේ ද එනිසාය. එසේ නම් ජනතාව මෙසේ නීතිය අතට ගන්නේ ඇයි ද, එය වැරැද්දක් නම් වළක්වා ලන්නේ කෙසේද? මේ පිළිබඳ අප මෙසේ විමසීමු.මධ්‍යම පළාත් මහ ඇමැති සරත් ඒකනායකශ්‍රී ලංකාව පමණක් නොවේ මුළු මහත් ආසියාකරයේම තිබෙන ප්‍රශ්නයක් තමයි මෙවැනි ප්‍රකෝපකාරී සිදුවීම් ඇතිවීම. විශේෂයෙන් ඉන්දියාව වැනි රටවලත් යම් ගැටලුවක් ඇති වූ විට ජනතාව සොයාබැලීමකින් තොරව මෙවැනි ගැටුම් ඇතිකර ගැනීමට පෙලැඹෙන බව අපට දැක ගත හැකියි.පුද්ගලයකු බස් රථයකට ගැටුණු විට වරද කාගේ ද යන්න සොයා බලන්නටත් පෙර බස් රථය ගිනි තබනවා. වෑන් රථයක්, මෝටර් සයිකලයක ගැටුණොත් කාගේද වරද කියා සොයා බලන්න කලින් වෑන් රථයේ වීදුරු කුඩු කරනවා. මේක තමයි දැන් අප දකින සාමාන්‍ය තත්ත්වය ලෙස කියන්න වෙන්නේ.නමුත් මෙය මුළු මහත් ජනතාවම කරන දෙයක් නෙවෙයි. ඉතා සුළු පිරිසක් තමයි මෙවැනි මානසිකත්වයකින් ඉඳිමින් කටයුතු කරන්නේ. එහෙත් එය අවසානයේ විශාල ප්‍රශ්නයක් බවට පත් වෙනවා.නිදසුනක් ලෙස අප 83 කලබලය අරගෙන බලමු. ඉතාම සුළු සිදුවීමක් අවසානයේ මහා විශාල ගැටලුවක් බවට පත්වුණා. අපේ රට මුළු ලෝකයේම අපකීර්තියට පත්වන කාරණයක් බවට පෙරළුණා. අවසානයේ එය කළු ජූලිය ලෙස ප්‍රසිද්ධ වුණා. වසර තිහක් පමණ ගතවන තුරු උඩු දිවූ ප්‍රශ්නයක් වුණේ ඒ සිද්ධියයි. එය වටා වෙනත් ප්‍රශ්න පසුව මතුවීම වෙනත් කාරණයක් තමයි. නමුත් එදා ඒ සුළු සිදුවීම නොවුණා නම් මේ තත්ත්වය වෙනස් වෙන්නත් ඉඩ තිබුණා. ඒ වගේම මේ ප්‍රශ්නය ඇතිවුණේ සමස්ත ජනතාවගේ වරදින් නොවේ. මුරණ්ඩුකම, නොදැනුවත්කම වගේම පෞද්ගලික ලාභ ප්‍රයෝජන උදෙසා මෙවැනි දේ කරන ඉතා සුළු පිරිසක් නිසයි.මෙවැනි සිදුවීම් අනුමත කරන්න අපට කිසිසේත්ම බැහැ.නමුත් ඒ අයගේ පැත්තෙන් ඇහුවොත් කියයි රටේ නීතිය හරි ආකාරයට ක්‍රියාත්මක වන්නේ නැහැ කියලා. නමුත් එහෙම දේවල් කීමෙන් පමණක් මෙවැනි ක්‍රියාවලියට අනුමැතියක් ලබා ගන්න බැහැ.තවත් චෝදනාවක් තමයි දේශපාලනඥයන් මේ ප්‍රශ්නවලට මැදිහත්වන බව කීම. නමුත් මම දන්න තරමින් දේශපාලනඥයින් සියලු දෙනාත් මෙවැනි කටයුතුවලට සම්බන්ධ වන්නේ නැහැ. අනික එහෙම කවුරු හෝ එවැනි මැදිහත් වීමක් කරමින් ජනතාව උසිගන්වනවා නම් එය වැරැදියි.අපේ රටේ පොලිසිය ගැන මට තිබෙන්නේ ඉතා හොඳ ප්‍රසාදයක්. නමුත් එහි වුවත් පුද්ගලයන් දෙතුන් දෙනකුගේ වැරැදි නිසා සමස්ත පොලිසියටම ඇඟිල්ල දිගු කිරීම වැරැදියි. සිතා බලන්න කරන්දෙණිය සිදුවීමේදී වුවත් එහි වරදකරුවන් අල්ලා ගන්නට පොලිසිය ඉතා කාර්යක්ෂමව කටයුතු කළා. අනික පොලිසිය කටයුතු කරන්නේ දාහක් දෙනාගේ ඇනුම් බැනුම් මැදයි. මොකද නිදසුනක් ලෙස වැලි ගොඩ දාන පුද්ගලයින් අල්ලා ගත්තොත් පොලිසිය කී පැත්තකින් බැණුම් අහනවද? ජනතාව එහි වැරැදි දකිනවා. වැලි ජාවාරම්කරුවන් තර්ජනය කරනවා. මේ සියල්ල මැද තමයි ඔවුන්ට රාජකාරි කරන්නට සිදුවී තිබෙන්නේ. ඒ නිසා පොලිසියේ සේවය අගය කළ යුතුයි. සමාජයේ වුණත් පොලිසියේ වුණත් වෙන මොනම ආයතනයක හෝ සිද්ධියකදී වුණත් සුළු පිරිසක් හෝ කීපදෙනකු කරන වැරැදි නිසා සමස්තය ව්‍යාකූල වන අවස්ථා තියෙනවා.මෙය විසඳීමට හොඳම ක්‍රමය ලෙස මා දකින්නේ ජනාධිපතිතුමා විසින් යෝජනා කරන ලද ක්‍රමවේදයයි. දැවැන්ත ලෙස විවාදයට ලක්වෙමින් තිබූ මේ ප්‍රශ්නයට හොඳම පිළියම තමයි අධ්‍යාපනය පැත්තෙන් මේ ප්‍රශ්නය විසඳීම. ලංකාව වගේ රටක දහම් පාසලට යන ළමයින් කිසි කෙනෙක් හිරගෙවල් දැකලාවත් නැහැ. ඒත් ආවාට ගියාවට ඉගෙනගැනීම් කරලා මුදල් හම්බ කිරීම එකම පරමාර්ථය කරගත් පිරිසක් බිහිවී සිටීම නිසයි මෙවැනි ගැටලු රට පුරා ඇතිවීමට හේතුවී තිබෙන්නේ. මේ අයගේ දරුවන්ටත් ඒ විෂබීජය කාවැදෙන නිසා කුඩා කල සිටම ළමා මනෝ විද්‍යාව අනුකූලව කටයුතු කරන දරුවන්ට නිසි මඟ පෙන්විය හැකි පිරිසක් මඟින් මේ තත්ත්වය වෙනස් කිරීමට පියවර ගත යුතුයි. එය මේ වනවිට ජනාධිපතිතුමාගේ උපදෙස් මත සිදුවෙමින් පවතින නිසා අපට අනාගතය පිළිබඳ සුබවාදී ලෙස දකින්න පුළුවන් බව මගේ ෂශ්වාසයයි.ආචාර්ය ඕමල්පේ සෝභිත හිමිමේ රටේ බොහෝ විට අර්බුදකාරී අවස්ථාවල මහජනයා නීතිය අතට ගන්නට හේතුව රටේ විනය පිරිහීම පිළිබඳ තත්ත්වයක්. මෙයට හේතු වී ඇත්තේ පොලිස් සේවය පිළිබඳ මහජන විශ්වාසය යම් පමණකට බිඳ වැටීමයි. දේශපාලනඥයන්ගේ අනවශ්‍ය ඇඟිලි ගැසීම් නිසා මෙසේ නිසි අයුරින් රාජකාරි කර ගැනීමට නොහැකි වන අවස්ථා ද දැකගන්නට ලැබෙනවා. එවැනි පසුබෑම්වලදී මහජන මතය වන්නේ සමස්තයක් ලෙස පොලීසිය අසාධාරණ බවයි. ඒ මතය පැලපදියම් වීම නිසා ජනජීවිතයේ ප්‍රධාන රැකවරණය ලෙස සැලැකෙන පොලීසියත් අවසානයේ නිසි ලෙස කටයුතු නොකරන බව සහ අත්‍යන්තයෙන්ම සාධාරණය ඉටු නොවන බවක් දැනුණහොත් ජනජීවිතය බිඳ වැටෙනවා.විශේෂයෙන්ම මෙහිදී බලයේ පවතින දේශපාලන පක්ෂවලට වගකීමක් තිබෙනවා මේ තත්ත්වයෙන් මිදී කටයුතු කිරීමට. සමහර අවස්ථාවලදී ඇතැම් දේශපාලනඥයන් තමන්ගේ යම් යම් අවශ්‍යතා හා සතුරන් මෙල්ල කිරීමේ උපක්‍රමයක් ලෙස පොලීසියට බලපෑම් කර තිබෙන අවස්ථා දැක ගන්නට පුළුවන්. මේ කතා කරන මටත් එවැනි අත්දැකීම් රැසක් තිබෙනවා.ජනතාවට සාධාරණය යුක්තිය ඉටු කරන්නට තිබෙන ස්ථානයට දේශපාලන බලපෑම් ඇතිවීම ජනජීවිතයට මහත් බලපෑමක්.මේ සඳහා ඉහළින්ම ක්‍රියාත්මක වන ප්‍රධාන පෙළේ වැඩ පිළිවෙළක් අවශ්‍යයි කියා මා සිතනවා. දේශපාලනඥයන්ගේ ඇඟිලි ගැසීම් වැළැක්වීමට එය ඉතා වැදගත්. කරන්දෙනියේ ඇති වූ සිදුවීමේදී ජනතාවට ඇති වූ සැකය සහ නිසි දඬුවම් ලබාදීම පිළිබඳව ජනතාවට ඇති වූ සැකය මෙවැනි සිදුවීම් ඇති කිරීමට හේතු වනවා.එහෙත් මෙහිදී අප අවධානය යොමු කළ යුත්තේ මහජනතාව සිදු කළ වරද ගැනයි. මොකද මෙවැනි අවස්ථාවක මහජනතාව ක්‍රියා කළ යුත්තේ ප්‍රචණ්ඩකාරීව නොවේ. මොකද මෙවැනි වැරැදි හැසිරීම් රටේ සමස්ත ආර්ථිකයට බලපානවා. අහිංසක දරු පවුල් බිඳ වැටෙනවා. රටට එන විදේශ ආයෝජකයන් නතර වෙනවා. සංචාරකයන් බිය වී ඒ කර්මාන්තය බිඳ වැටෙනවා. ඒ නිසා මහජනතාව ඉතා බුද්ධිමත්ව ක්‍රියා කළ යුතුයි. ඒ වගේම මහජනයා සාවධානව ගැටලුවලට සවන් දී එම ප්‍රදේශයේ දේශපාලන ආරක්ෂක හා මහජන සංවිධාන ඔස්සේ යම් මහජන මතවාදයක් ඇති කරනවා මිස ආවේගශීලීව කටයුතු කළ යුතු නැහැ, ජනතාව බොහෝ නිත්‍යානුකූල විය යුතුයි. නොඑසේනම් ගැටලු රැසක් ඇති වනවා.මෙවැනි ප්‍රචණ්ඩකාරී ක්‍රියා ඇතිවීමට මාධ්‍ය වාර්තා ද වගකිව යුතුයි. ලොව පුරා මේ කාලයේ දකින්න ලැබෙන්නේ මහජන නැඟිටීම්, ලේ වැගිරීම් වැනි දේ. ඒවා ගේ දොරකඩටම ගෙනැවිත් දෙන්නේ මාධ්‍යයයි. ඒ වගේම නිතර නිතර මාධ්‍ය මඟින් ප්‍රචාරය වන විවිධ චිත්‍රපට කතාන්දර නිසාත් අපට දකින්න ලැබෙන දේවලින් සංස්කෘතිකමය වශයෙන් සිදුවන්නේ පිරිහීමක්.මේ තත්ත්වය පාලනය කරන්නට නම් නූතන ජනමාධ්‍ය මඟින් පරිපාලනයකින් තොරව ප්‍රචාරය කෙරෙන වැඩසටහන් සීමා කිරීමට කටයුතු කළ යුතුයි. ඒ වගේම පාසල්වල විනය නීතිරීති නිසි අයුරින් සකස් විය යුතුයි. විශේෂයෙන් ගුරුවරුන්ගේ සේවය රාජකාරියක් බවට පත් කරගැනීමත් වෙනත් කටයුතුවල නිරත වීමත් නිසා ඇති වී තිබෙන තත්ත්වය වෙනස් කළ යුතුයි.අධ්‍යාපනය පොතපතට සීමා වූවක් මිස චරිත සංවර්ධනය සඳහා අවධානයක් නොමැති වීම ද මේ තත්ත්වයට බලපා තිබෙනවා. එය වෙනස් විය යුතුයි. සෑම දේටම මූලික වන දේශපාලන සදාචාරය තහවුරු කළ යුතුයි. ඒ වගේම යුද සමයකින් පසු වෙනත් රටවල මෙන් දරුණුවට ඇති නොවූවත් සමහර පුද්ගලයන්ගේ විකෘති මානසික මට්ටම් ඇති වී තිබේනම් ඔවුන් පුනරුත්ථාපනය කළ යුතුයි. ජනමාධ්‍ය ඔස්සේ නිරන්තර ප්‍රචාරය වන දාමරික දර්ශන පාලනය විය යුතුයි. ඒ සඳහා නිසි වාරණ මණ්ඩලයක් ඇති කළ යුතුයි. ධර්ම දේශනා කන වැකෙන පිරිස වැඩි කළ යුතුයි. මේ අයුරින් සමාජයේ යම් වෙනසක් ඇති කළහොත් මේ තත්ත්වයෙන් මහජනතාව මුදාගත හැකි බව මගේ හැඟීමයි.කොළඹ විශ්වවිද්‍යාලයේ සමාජ විද්‍යා අධ්‍යයන අංශයේ ජ්‍යෙෂ්ඨ කථිකාචාර්යආචාර්ය චන්ද්‍රසිරි නිරිඇල්ලමගේ හැඟීම ශ්‍රී ලාංකික සමාජ ව්‍යූහය තුළ මෑත කාලීනව ඇතිවී තිබෙන පැහැදිලි සමාජ ආර්ථික වෙනස්වීම මෙම තත්ත්වයට හේතුවී තිබෙන බවයි. 1978 දී විවෘත ආර්ථික ක්‍රමය හඳුන්වා දීමත්, ශ්‍රී ලංකාව ගෝලීයකරණයට නතුවීමත් සමඟම සමාජය තුළ පැහැදිලි වෙනස්කම් රාශියක් ඇතිවී තිබෙනවා. සමාජ ව්‍යූහයේ වෙනස්වීම ආර්ථික පදනමේ වෙනසටත් හේතු වෙනවා. ඒ සමඟම පුද්ගලයින්ගේ හර පද්ධති ඇගැයුම් රටාවන් හා ධර්මතා විශ්වාස ආයතන පද්ධති පවා වෙනස්වීම ස්වාභාවිකයි. එම නිසා අද ශ්‍රී ලාංකික සමාජය තුළ පුද්ගලයාට තැනක් නැහැ. එකිනෙකා අතර තරගකාරිත්වය වැඩිවෙලා තියෙනවා. අද තීරණාත්මක සාධකය මුදල් හා ඡන්දයයි. උදාහරණයක් ලෙස දක්ෂ පුද්ගලයාට වුවත් මුදල් නොමැතිව නායකයෙක් වෙන්න බැහැ.සමාජයේ දකින්න තියෙන තවත් ප්‍රවණතාවයක් තමයි නීති ක්‍රියාත්මක කරනවාට වඩා නීති කැඩීම. සමහර නායකයින් නීතිය ක්‍රියාත්මක වන්නේ නැතැයි කියමින් නීතිය කඩකරන්නට උත්සාහ කරනවා. ජනතාව මේවා මාධ්‍ය මඟින් දකිනවා. නායකයින් අනුගමනය කිරීම ජනතාවගේ ලක්ෂණයක්.වසර 30ක යුද්ධය නිමාවට පත්වුණා. 1971 හා 1988, 89 තරුණ කැරැළි දෙකක් මතුවුණා. මේ කාලය තුළ විවිධ අවි ආයුධ අවිධිමත්ව සුදුසු නුසුදුසු පුද්ගලයන්ගේ සියතට පත්වීම පුදුමයට කරුණක් නොවේ. නමුත් මෙයත් භයානක තත්ත්වයක්.ජනමාධ්‍ය එදාට වඩා අද දියුණුයි. වෙන රටවල ජනතාව නීතිය අතට ගෙන ක්‍රියාත්මක කරන ආකාරය ජනතාව දකිනවා. ඔවුන් ඒවා අනුගමනය කරනවා.අද දකින තවත් දෙයක් තමයි අපරාධවලට දක්වන ප්‍රතික්‍රියා ප්‍රමාදවීම හා ලිහිල්වීම. මෙය මෑතකාලීන ප්‍රවණතාවයක්. ඒ වගේම අද අපරාධයක් වූ පසු අපරාධකරු බේරන්න ඒ වටා විශාල පිරිසක් ඒකරාශී වෙනවා. මේ චර්යා රටා ජනතාව දකිනවා. ජනතාව තුළ කෝපයක්, වෛරයක් ඒ නිසා ජනිත කරන්න පුළුවන්. නීතිය සැමටම එකාකාරයෙන් බලපැවැත්විය යුතු නමුත් යටගිය සිද්ධීන් නිසා ජනතාවට ඒ පිළිබඳව ඇත්තේ විශාල කලකිරීමක්. නීතිය සැමටම එකාකාරයෙන් බලපැවැත්විය යුතුයි. අගතිගාමී වීම නුසුදුසු දෙයක් බවයි මගේ හැඟීම.අපරාධ සඳහා පත්කළ සමහර අයට ප්‍රජාව, අසල්වැසි සමූහ පිළිබඳ පැහැදිලි අවබෝධයක් නැහැ. වෙළෙඳ කලාප සිද්ධිය, දොම්පේ සිද්ධිය, බන්ධනාගාර සිද්ධිය මෙන්ම මෑතදී සිදුවූ කරන්දෙණිය සිද්ධිය ගත් විට අපිට ප්‍රජාවගේ විශේෂ ලක්ෂණයක් කැපී පෙනුණා. ප්‍රජාව තුළ අපි යන හැඟීම තියෙනවා. ප්‍රජාවට පිට කෙනෙක් ඇතුළු වීමේදී ප්‍රවේසම් විය යුතුයි.එදා ‘හූ’ හ¼ඩින් ජනතාව ඒකරාශී කළත් අද ජනතාව ඒකරාශී වන්නේ දියුණු තාක්ෂණ ක්‍රම මඟින්. ප්‍රජාවට තර්ජනයක් වූ විටක සියලු දෙනාම එකතුවීම ප්‍රජාවේ ලක්ෂණයක්. මේ නිසා ප්‍රජාව සමඟ ගනුදෙනු කරන විට යායුතු එකම මඟ සාකච්ඡාවයි.මේ තත්ත්වයට තවත් වගකිව යුතු දෙයක් වන්නේ ගෝලීයකරණයෙන් පසුව බිහිවූ බහුජාතික සමාගම්වල මැදිහත්වීම. මෙහි හොඳ හා නරක දෙකම තියෙනවා. මුදලට කටයුතු කරන අය අද ඕනෑතරම්.වගකිවයුතු අය මේ තත්ත්වය පාලනය කළ යුතුයි. අද තිබෙන නීතිරීති යල් පැන ගිහින්. එය සංශෝධනය විය යුතුයි. මත්ද්‍රව්‍ය අවිධිමත් ආකාරයෙන් ව්‍යාප්තවීම වහාම නැවැත්විය යුතුයි. එසේ නොවුනොත් ඉදිරියේදී තත්ත්වය මීට වඩා භයානක විය හැකියි.පොලිස් මාධ්‍ය ප්‍රකාශකපොලිස් අධිකාරි අජිත් රෝහණමේ වැනි සිදුවීම් සාමාන්‍යයෙන් මිනිසුන්ට සංවේදී සිතුවිලි ඇති කරන්න සමත් වෙනවා. මෑත කාලයේ එවැනි සංවේදී සිදුවීම් දෙකක් වුණා. එකක් දොම්පේ පොලිස් අත්අඩංගුවේ සිටියදී පුද්ගලයකු මිය යෑම ඉන් පසු කරන්දෙණියේ ජනතාව ඉතා ආදරය කළ ඔවුන්ට බෙහෙත් ලබාදුන් වෛද්‍යවරයකු ඝාතනය කිරීම.මෙ වැනි අවස්ථා කොපමණ සංවේදී වුවත් ගැටලුව තිබෙන්නේ අප අතරම සිටින නරක චරිත විශේෂයෙන් පොලිසිය සමඟ ගැටලු ඇති මත්පැන් ජාවාරම්කරුවන්, කොල්ලකරුවන්, පොලිස් අත්අඩංගුවට පත් වී සිටියවුන් වැනි අය සාමාන්‍ය ජන ජීවිත අතරින් මතුවී සංවිධානාත්මකව ක්‍රියාත්මක වනවා. එවිට සැබැවින් ම සංවේදී හදවත් ඇති අයත් නොදැනුවත්ව මේ පිරිසට ම එක් වෙනවා. මෙය සමාජයේ එක් පැතිකඩක් බවට පත්වෙලා.මේ රටේ අධිකරණයට හැර කිසිම කෙනෙකුට දඬුවම් කරන්න බලයක් නැහැ.මේ සිදුවීම්වල සැකකරුවන් අපි අත්අඩංගුවට ගත්තා. දැන් අප ඒ අයට විරුද්ධව කටයුතු කරගෙන යනවා. නමුත් සමහර විට නීති විරෝධී පුද්ගලයන් තම අභිමතාර්ථ මුදුන් පමුණුවා ගන්නට කළ සමහර දේ නිසා එයට සම්බන්ධවූ අයට ප්‍රශ්න ඇති වී තිබෙන්න පුළුවන්.දණ්ඩ නීති සංග්‍රහයට අනුව නීති විරෝධී රැස්වීමක එනම් පස් දෙනකුට වැඩි පිරිසක් ප්‍රචණ්ඩ ක්‍රියාවක නියැලේ නම් එය දඬුවම් ලැබිය හැකි වරදක්. මෙහි විශේෂත්වය ඒ පිරිස අතරින් එක් අයකු හෝ ප්‍රචණ්ඩව හැසිරේ නම් අනිත් අයත් නීති විරෝධී ගණයට එක් වීමයි. සාමය කඩ කිරීම, අයුතු ලෙස හෝ බලහත්කාරයෙන් දේපළවලට ඇතුළත් වීම වැනි දණ්ඩ නීති සංග්‍රහයේ සඳහන් දේ මෙයට අයිති වෙනවා. එනිසා සංවේදී අවස්ථාවක වුවත් යම් කෙනකු ප්‍රචණ්ඩව යම් පුද්ගලයකුගේ නිවෙසට ඇතුළුවීම හෝ වගන්තියේ අඩංගු දෑවලට අදාළ කටයුතු කළහොත් ඔවුන් නීති විරෝධී පිරිසක් ලෙසයි ගැනෙන්නේ. අනික් කාරණය නම් දැන් පවතින දියුණු තාක්ෂණය සමඟ හා මාධ්‍යවල පවතින දියුණු තත්ත්වය සමඟ ඒ ප්‍රචණ්ඩ චක්‍රියාවල නිරතවන්නන් කැමරා, ජංගම දුරකතන කැමරා ආදියට හසුවන නිසා ඔවුන් රූපරාමුවල සටහන් වනවා. එවන් අවස්ථාවල කටයුතු කරන අය පිළිබඳව හඳුනා ගැනීම දැන් පෙර මෙන් අපහසු කරුණක් නොවේ. ඉතින් සිදුවීමකට පසු පිරිස හඳුනාගෙන නීතිය ඉදිරියට පමුණුවන්න ඉතා පහසුයි.සමහරු කීවාට මේ අවස්ථාවල දේශපාලන බලපෑම් තිබෙනවා ය කියා මෑත කාලීනව අපට කිසිම දේශපාලන බලපෑමක් එල්ල වී නැහැ. ඒ වගේ ම හැම වේලාවෙම අපරාධකරුවන් හිතන්නේ වැරැද්දක් කර බේරී සිටිය හැකියි කියායි. නමුත් කිසිදාක අපරාධයක් කර බේරී ඉන්න බෑ. එයට හවුල් වූ අයට එදිනම නැතත් මතු යම් දවසක හෝ දඬුවම් ලබන්නට සිදු වෙනවාමයි. ඒ නිසා තමන්ටත් තමන්ගේ පවුලේ උදවියටත් සමාජයට මුහුණදීමට අපහසු වන ආකාරයේ කටයුතු කරන්නට සූදානම්වන්න එපා කියා අප මෙවැනි අයගෙන් ඉල්ලා සිටිනවා. එවැනි පෙලඹවීම්වලට හසුවන්නටත් එපා.යම් සංවේදී සිදුවීමක් වුවහොත් මහජනතාවගේ යුතුකම වන්නේ හැකි අයුරින් ඒ ස්ථානය පරීක්ෂණ කටයුතු සඳහා පහසුවන අයුරින් ආරක්ෂා කිරීමයි. නමුත් මෙවැනි සිදුවීම් නිසා එම ස්ථාන විනාශ වී යෑම පරීක්ෂණවලදී අපහසුතා ඇති කරනවා.ඒ වගේ ම යම් හෝ සිදුවීමක් ඇති වූ විට හෝ ඇතිවීමට ඉඩ ඇති බව පෙනෙන්නේ නම් ඒ බව හැකි ඉක්මනට පොලිසියට දන්වන්න. කළහකාරී කණ්ඩායම් අවට හැසිරෙනවා නම් සාමය ආරක්ෂා කර ගැනීමට ජනතාවට ගත හැකි පියවර ගැනීමයි වැදගත් වන්නේ.කෙතරම් සංවේදී අවස්ථාවක වුවත් බුද්ධිමත්ව ක්‍රියා කිරීම සහ ඉතාම සුදුසු අයුරින් පියවර ගැනීම අපරාධකරුවන් අල්ලා ගැනීමට මෙන් ම තමන්ට අනවශ්‍ය කරදර ඇති නොවීමට හේතු වන බැවින් මහජනතාව ඒ පිළිබඳ දැනුම්වත් ව කටයුතු කිරීම ඉතාම වැදගත්.ජ්‍යෙෂ්ඨ අධිනීතිඥ ගෝමින් දයාසිරිඅපරාධයක් සිදුවූ පසු ජනතාව නීතිය තම අතට ගෙන කටයුතු කරන්නට දැන් පෙලඹිලා. ඔවුන් දන්නේ නැහැ ඔවුන් සිදුකරන්නේ දණ්ඩ නීතිය යටතේ අපරාධයක් බව. මෙවන් දේවල්වලට දණ්ඩ නීති සංග්‍රහය යටතේ දඬුවම් ලැබිය හැකියි.මේ වගේ අවස්ථාවකදී නීතිය ක්‍රියාත්මක කිරීමට හෝ එයට විරුද්ධව කටයුතු කිරීමේ අයිතියක් ජනතාවට නැහැ. එය කළ යුත්තේ නීතිය මෙහෙයවන නිලධාරීන් ජනතාව කළ යුත්තේ යම් අපරාධයක් හෝ වැරැදි සහගත ක්‍රියාවක් සිදුවී ඇත්නම් අදාළ බලධාරීන් දැනුම්වත් කිරීමයි. එයින් පසු ඔවුන්ට අවශ්‍ය කාර්යය සිදු නොවන්නේ නම් ඊට ඉහළ නිලධාරියාට හෝ පැමිණිලි කළ යුතුයි.අපරාධයක් නොවන සිද්ධීන් සම්බන්ධව නීතියෙන් යම්කිසි කාර්යයක් ජනතාවට පවරනවා නම් ඒ කාර්ය ඉටු කිරීමේ අයිතිය ඔවුන්ට තිබෙනවා. අපරාධ නොවන සිද්ධීන් සම්බන්ධයෙන් ඔවුන්ට නීතිය සතු වරප්‍රසාද විනා එයට අමතරව ඔවුන්ගේ අභිමතය අනුව ක්‍රියාකළ නොහැකියි.මෙවැනි දෑ සිදුවන්නේ නිසි බලධාරීන් විශේෂයෙන්ම පොලීසිය තම කාර්ය නිසි ලෙස ඉටු නොකිරීමත් එවිට යුක්තිය ඉටු කිරීමට ජනතාව එය අයිතිය උදුරා ගැනීමත්ය. නමුත් යමකුට දඬුවම් දිය හැක්කේ අධිකරණයට පමණි. මෙයට පටහැනිව ක්‍රියා කරන්නේ නම් ජනතාවට ද දඬුවම් ලැබීමට සිදුවන බව ඔවුන් අවබෝධ කර ගත යුතුය. ජනතාවට නීතිය අතට ගැනීමේ අයිතියක් නැහැ. කළ යුත්තේ මහජන මතයක් ගොඩනැඟීම පමණක් බව අවධාරණයෙන් සඳහන් කළ යුතුය.දේශීය වෛද්‍ය අමාත්‍යාංශයේ හිටපු ලේකම් පරිපාලන නිලධාරීඅශෝක මාලිමගේමේ වගේ තත්ත්වයන් සිදුවීම එතරම් හොඳ දෙයක් නොවෙයි. අපි ගැන ජාත්‍යන්තරයට යන ප්‍රතිරූපය හොඳ වෙන්නෙ නැහැ. අද මේවා එක්තරා රටාවක් වෙලා.නීතිය කියන්නේ ක්ෂණිකව ක්‍රියාත්මක කරන්න පුළුවන් දෙයක් නෙමෙයි. එකපාරටම යම් තීන්දුවක් ලබා දෙන්න බැහැ. අපි දකිනවා නීතිය ක්‍රියාත්මක කිරීමේදී යම් යම් අඩුපාඩු. නමුත් මේ දේවල්වලට මහජනතාව කලබල විය යුතු නැහැ. නමුත් එය හරියට ක්‍රියාත්මක විය යුතුයි.අපේ කුඩා කාලේ අපි පොලීසිවලට බයයි. ඔවුන්ගේ උඩු රැවුල, කාකි නිල ඇඳුම, බැටන් පොල්ල දැක්කහම මිනිස්සුන්ට බය හිතෙනවා. එදා ඒ අයගෙන් නීතිය සාධාරණව ඉටුවුණා.නමුත් ලොව දියුණු වන විට ප්‍රශ්න ගැටලු වැඩියි. පරිපාලන නිලධාරියෙක් ලෙස මම දකින තවත් පැත්තක් තමයි නීතිය හරියට ක්‍රියාත්මක කෙරෙනවානම් ජනතාව කලබල නොවන බව. අද මාධ්‍යවලින් හොඳ දේ වගේම නරක දේත් පෙන්වනවා. මාධ්‍ය වගකීමෙන් කටයුතු කළ යුතුයි.නිවැරැදි ප්‍රතිපත්තියකට අනුව යා යුතුයි. සමහරු උද්වේගයට වගේම විනෝදයටත් මේ වගේ දේවල් කරන්න අද පෙලඹිලා. මෙය මිනිස් ස්වභාවය වුවත් එය හරි දෙයක් යැයි අපට අනුමත කරන්න බැහැ. යම් යම් සිද්ධිවලදී පොලීසියත් ක්ෂණිකව ක්‍රියාත්මක විය යුතුයි. එහෙම වූවානම් මේ වගේ අවාසනාවන්ත සිදුවීම් සිදු නොවන්න ඉඩ තිබුණා.සාකච්ඡාකෙළේ සුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=ab1111064</link>
    <topic>කොයි රටක හිටියත් දරුවන්ට මවුබස උගන්වන්න</topic>
    <author>රංජිත් සියඹලාපිටිය</author>
    <content>තුන්වැනි සිතිවිල්ලපොදු රාජ්‍ය මණ්ඩලය සෑදී ඇත්තේ හිරු නොබසින අධිරාජ්‍යයට නැත්නම් මහා බ්‍රිතාන්‍යයට යටත්ව පැවති ඩොමීනියන් රටවලින් සහ නිදහස දිනාගත් රටවල් වලිනි. මෙය මුලින් ම ඇරඹුණේ බ්‍රිතාන්‍ය, කැනඩාව, ඕස්ට්‍රේලියාව, නවසීලන්තය, දකුණු අප්‍රිකාව යන රටවල් පහෙනි. මේ රටවල් පහම නියෝජනය වූයේ සුදු මිනිසුන්ගෙනි. ඒ නිසාම මෙය ‘සුදු මිනිසාගේ සංගමය’ ලෙස මුලින් ම නම් කෙළේ ය. 1948 ඉන්දියාව එක්වීමත් සමඟ විවෘත පොදු රාජ්‍ය මණ්ඩලය බවට පත් විය. දෙවන ලෝක මහා යුද්ධයෙන් පසු බ්‍රිතාන්‍යයෙන් නිදහස් වූ රටවල් සංඛ්‍යාව වැඩි වීමත් සමඟ 1950 - 60 අතර 12 දක්වාත් 1960 - 1970 අතර 31 දක්වාත් 1970 - 1980 අතර 44 දක්වා 1980 - 1990 කාලයේ 49 දක්වාත් 2000 වර්ෂය අවසන් වනවිට 54 දක්වාත් සාමාජිකයන් ඉහළ ගියේ ය.මෙම සංවිධානය අනිකුත් අන්තර්ජාතික සංවිධාන වලට වඩා වෙනස් ය. ඒ කරුණු කිහිපයක් නිසා ය. මීට ව්‍යවස්ථාවක් හෝ ප්‍රඥප්තියක් නැත. කිසිම සාමාජිකයකුට විශේෂ වගකීම් හෝ යුතුකම් පැවරී නැත. සංවිධානයෙන් ඉවත්ව යාමට මෙන් ම යළි සාමාජිකත්වය ලැබීමට කාටත් නිදහස ඇත. ලෝක ජනගහනයෙන් 25% කට වැඩි ප්‍රමාණයක් මෙම රටවල් තුළ ජීවත් වේ. සුදු කළු වගේ ම විවිධ භාෂා, විවිධ ජාතීන්, විවිධ සංස්කෘතීන්, විවිධ ආර්ථික ක්‍රමයන්, විවිධ රාජ්‍ය පාලන ක්‍රමයන් සහ විවිධ සංවර්ධන මට්ටමින් යුතු රටවල් මීට අයත් ය.වසර 2 කට වරක් පොදු රාජ්‍ය මණ්ඩල රාජ්‍ය නායක සමුළුව පැවැත්වේ. මෙහිදී සාමාජික රටවල පොදු ප්‍රශ්න පිළිබඳ විවෘතව සාකච්ඡා කිරීමට මෙන් ම අන්තර්ජාතික ප්‍රශ්න පිළිබඳ විවෘත අදහස් පළ කිරීම ඉතා වැදගත් ය.1965 වන තෙක් සාමාජිකයන් අතර සම්බන්ධීකරණය පවත්වා ගෙන යනු ලැබුවේ මහා බ්‍රිතාන්‍ය විසිනි. 1965 න් පසු ප්‍රධාන කාර්යාලයක් පිහිටුවීම හා මහා ලේකම්වරයෙක් පත්කිරීම තුළින් සමානාත්මතාවය වඩා ඉස්මතු වූ අතර එතැන් සිට හැම සාමාජිකයෙක් ම එක සමාන තත්වයකට පත්විය. ප්‍රධාන කාර්යාලය ලන්ඩන් නුවර මෙල්බරෝ හවුස් නම් ස්ථානයේ පිහිටා ඇත. ඕස්ට්‍රේලියාවේ පර්ත් නුවර පසුගියදා පැවති 22 වැනි නායක සමුළුව අපට ඉතා වැදගත් විය. ඊට හේතුව අපේ රට මෙන් ම අපේ නායකයාට ද එහි ලැබී තිබූ සුවිශේෂී තැනයි. මහින්ද රාජපක්ෂ ජනාධිපතිතුමා කණ්ඩායම අතර ඇඳුමෙන් පැලඳුමෙන්, රූපයෙන් පමණක් නොව විශ්මජනක ලෙස ත්‍රස්තවාදය පරාජය කළ ඒ නිසා ම විවිධ අභියෝග වලට මුහුණ දෙමන් දැවැන්ත ඉදිරි ගමනක් යන නායකයකු ලෙසින් කාගේත් විශේෂ අවධානයට යොමු විය.මහින්ද රාජපක්ෂ ජනාධිපතිතුමා පර්ත් නුවරදී පොදුරාජ්‍ය මණ්ඩලීය ව්‍යාපාරික ප්‍රජාව අමතා කළ කතාව ඉතා වැදගත් ය. එතුමා එම අවස්ථාව අපේ රටේ ආර්ථික ඉදිරි ගමන පිළිබඳව කතා කිරීමට හොඳ වේදිකාවක් බවට පරිවර්තනය කරගෙන තිබිණි. එහිදී ඒ කැපී පෙනෙන වර්ධනයට ත්‍රස්තවාදයේ පරාජය බලපෑ ඇති අන්දම පැහැදිලි කිරීම ඉතා වටිනේ ය.ඕස්ට්‍රේලියාවේ පදිංචි ශ්‍රී ලාංකිකයන් ඇමතූ අවස්ථාව ද ඉතා වැදගත් ය. අපේ ඉදිරි ගමන පිළිබඳ රටෙන් පිට සිටින ශ්‍රී ලාංකිකයන්ගේ ඔල්වරසන් හඬ මධ්‍යයේ ප්‍රකාශ කළ එතුමා කාටත් ඉතා වැදගත් ආරාධනාවක් කළේ ය. “අපි කොහේ හිටියත් දරුවන්ට මවු භාෂාව උගන්වන්න අමතක කරන්න එපා. නැත්නම් සිංහල දරුවාට සිංහල කතා කරන්න අමතක වෙයි. දෙමළ දරුවාට දෙමළ කතා කරන්න බැරිවෙයි. අපට උරුම අවුරුදු 2500 ක් පැරණි අපේ සංස්කෘතිය කොහේ හිටියත් ආරක්ෂා කිරීම මාතෘ භූමියට කරන ලොකුම කැපකිරීමයි.”මෙහිදී අන්තර්ජාතික වශයෙන් අප ලැබූ ජයග්‍රහණ රැසකි. යුද අපරාධ ගැන කතා කිරීමට සමහරුන් දැරූ වෑයම ඕස්ට්‍රේලියානු රජය විසින් තඹයකට මායිම් නොකිරීම ඉතා වැදගත් ය. 2013 දී 23 වැනි පොදු රාජ්‍ය මණ්ඩලීය රාජ්‍ය නායක සමුළුව රටවල් පනස් හතරේම ඒකමතික කැමැත්තෙන් ශ්‍රී ලංකාවේ පැවැත්වීම තීරණය වීම ජාතිය ලැබූ විශේෂ ජයග්‍රහණයකි. එමෙන් ම එය අපගේ අන්තර්ජාතික සම්බන්ධතා පිළිබඳ විවිධ කතන්දර කියන්නන් හට එල්ල වුණ අත්ලේ ඇඟිලි පහම සලකුණු වුණ හොඳ කම්මුල් පහරකි.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=af1111061</link>
    <topic>තිසුරිගේ සිතුවම බොඳ විය</topic>
    <author>සටහන සුභද්‍රා දේශපි‍්‍රය</author>
    <content>අකුණක් මිළින කළ මල් කැකුළවැසි අඳුරත් සමඟ හිරු කෙමෙන් වලාකුළු අතර සැඟවිණි. සුදුවතින් සැරසුණු කුඩා දරු දැරියන් රැගත් බස් රථය යෝධයාකන්ද ආරණ්‍ය සේනාසනය අසල නැවැතිණි. ඈත පෙනෙන කඳු මුදුනේ ගස්වලට ඉහළින් අඳුරු අහස පෙනේ. වැසි බින්දු ක්‍රමයෙන් මහා වැස්සක් බවට පෙරළිණි. අතු ඉති අගින් වැසි බිඳු බේරෙන්නට විය. ආරණ්‍ය දෙපස සෝදාගෙන පැමිණි වැසි ජලය බොර පාටින් ගලා යන්නට විය.තිසුරි සිය මව සමඟ ආරණ්‍ය සේනාසනයට පැමිණියේ එහි වැඩ වසන භික්ෂුන් වහන්සේලාට දන් පිළිගැන්වීමටය. එහෙත් අනපේක්ෂිතව ඇදහැළුණු මහා වර්ෂාව නිසා ඇය අම්මාට තුරුළු වී සිටියාය. තම නිවස ඉදිරිපස සමන්පිච්ච වැලෙන් නෙළා රැගෙන ගිය මල් තිසුරිගේ මල් වට්ටියට පිනිදිය වැනි වැසි බිඳු පතිත වන්නට විය. තිසුරි බුදුන් පුදා අනෙත් දරුවන් සමඟ එකතු වී දන් පැන් පිළියෙල කරන්නට වූවාය. ගුරුතුමි සමඟ ආරණ්‍ය සේනාසනයට පැමිණි දරුවන් අතින් දන් පිළිගැන්වීම ද සිදු කෙරිණි. පන්තියේ දරුවෝ වෙනදා මෙන් කෑකෝ ගැසුවේ නැත. ඔවුහු නිහඬව සිටියහ. භික්ෂුන් වහන්සේලා දානය වැළඳීමෙන් අනතුරුව කුඩා දරු දැරියෝ බණ ඇසීමට තැන තැන වාඩි ගත්හ. බණ ඇසෙන දුරකින් තිසුරීත් වාඩි ගත්තාය. ධර්ම දේශනාව අවසානයේ දේශකයන් වහන්සේ දරු දැරියන්ට ප්‍රශ්නයක් යොමු කළහ. “අඩු ආයුෂ ඇතිව ඉපදෙන්නෙ කවුද?” “සත්තු මරපු අය” දරුවෝ කෑ ගසා පිළිතුරු දුන්නෝය.තිසුරි කිසි දිනයෙක සතුන් මැරුවේ නැත. බොරු කීවේ ද නැත. කේලාම් කීවේ ද නැත. තිසුරිට හැමෝම ආදරේ කළේ ඇගේ අවිහිංසකකම නිසාය. පුංචි දේටත් හිත රිදවා ගන්නා තිසුරි කිසිදු දිනයක තව කෙනකුගේ සිත රිදෙව්වේ නැත. තිසුරිට පන්ති භාර ගුරුතුමී හුඟක් ආදරේ කළේ ඇගේ කීකරුකම නිසාය.තිසුරි අවසන් වරට ගුරුතුමියත් තම මිතුරියන් සමඟ එක්ව භික්ෂුන් වහන්සේලාට පිරිකර ද පූජා කළාය. දානය අවසන් වීමෙන් පසු දරු දැරියෝ එක පොදියට ගුරුතුමියටද දණ ගසා වඳින්නට පොරකන්නට වූහ. එහෙත් තිසුරි පැත්තකට වී සිටියාය. ඇය අනෙත් ළමයින් මෙන් පොරකෑවේ නැත. බසය පිටත් වීමට සූදානම් වෙමින් තිබිණි. තිසුරිට ගුරුතුමිගේ දෙපා නමැදීමට හැකිවූයේ නැත. ඇය බසයට නැඟ ගුරුතුමිගේ ආදරබර මුහුණ දෙස බැලුවාය. පණ ගන්වා තිබු බසයෙන් කඩිමුඩියේ බැස ගත් තිසුරි ගුරුතුමි ළඟට දිව ගියාය. “ටීචර්ට වඳින්න බැරිවුණා.” ඇය සෙමින් කෙඳිරුවාය. ගුරුතුමියට දණ නමා දෙපා නැමදු තිසුරි ගුරුතුමි තෙරුවන් සරණ පතන තුරු හිස එසවූයේ නැත. ඇය දෝතින්ම තිසරි ඔසවා බසයේ පඩිය මතින් තැබුවාය. ගුරුතුමි නොපෙනෙනතුරු දරු දැරියෝ ඇයට අත වැනූහ. ගුරුතුමියට වඳින්නට යළි කිසි දිනෙක නොඑන බව තිසුරි දැන සිටියා මෙන් ඇගෙන් වැඳ අවසර ගත්තාය. ගුරුතුමියගේ සාරි පටෙහි එල්ලී ඇගේ ළඟ දැවටෙන්නට තිසරි යළි පාසල් නොඑන්නටත් සියල්ලන්ගෙන්ම සමුගෙන නිවසට පැමිණියාය.කඩිගමුව හීන්පනාව ප්‍රදේශයේ නිවෙසට පැමිණි තිසුරිට මිදුලේ සෙල්ලම් කිරීමට නොහැකිය. නොනවත්වා වසින වැස්සෙන් මිදුලට යෑමට ඇයට අවසර නොලැබිණි. ඇය චිත්‍ර පොත පෙරළාගෙන චිත්‍රයක් අඳින්නට සූදානම් වූවාය. ඇගේ සුරතේ වූ පාට කූරක් අතින් ගිලිහි මේසය යටට විසි විය. එය අහුලා ගැනීමට පහතට නැමුණාය. කන් අගුලු වැටෙන තරමේ මහා ශබ්දයක් සමඟ තිසරි අහුලාගත් පාට කූර විසි විය. තිසරි පසකට විසි වී ඇද වැටී තිබිණි. සිදුවූයේ කුමක්දැයි සිතා ගැනීමටවත් කාලයක් නොවීය. සියල්ල නිමා විය. මව ඇසිල්ලකින් ඇය අසලට පැමිණියාය. ඒ වන විටත් තිසුරි අවසන් හුස්ම හෙළා තිබිණි.ජනේලය අසළ බිත්තියේ රඳවා තිබු ඇන්ටනා වයරය දිගේ පැමිණි අකුණු සැරය මොහොතින් තිසරිගේ ජීවිතය උදුරා ගත්තේය. අකුණු සැර වැදී මෙසේ මියගොස් ඇත්තේ කඩිගමුව හීන්පනාව ජනපදයේ වීරසේකර බමුණු මුදියන්සේලාගේ තිසුරි නිමසරා (08) දැරියයි. ඇය කඩිගමුව මහා විද්‍යාලයේ දෙවැනි ශ්‍රේණියේ ඉගෙනුම ලැබුවාය. මියගිය තිසරිගේ මව අසංගා කුමුදුනී (27) මහත්මිය සිද්ධිය සම්බන්ධව අප සමඟ පැවැසුවාය.“අපි යෝධයාකන්ද ආරණ්‍ය සේනාසනයට දානයක් දෙන්න පාසලේ ගුරුතුමිත් අනෙක් ළමයිනුත් එක්ක ගියා. පන්ති භාර ගුරුතුමි තමයි අපි එක්කගෙන ගියේ. දුව හරිම අහිංසකයි. කොහේ ගියත් මගේ ඇඟේ එල්ලිලා ඉන්නේ හරිම ලැජ්ජයි. එදා මම දානයට ගිහින් ඇවිත් පොඩි දුව නිදි කරවන්න කාමරයට ගියා. අයියගේ දුවත් සමඟ මගේ දුව චිත්‍රයක් අඳින්න හදලා තියෙනවා. පාට කූරක් අරගෙන එන්නම් කියලා දුව මේසේ යටට පාත්වෙලා තියෙනවා. එක පාරටම කන්වල අගුළු වැටෙනවා වගේ මට ඇහුණා. මම ඒ ශබ්දයත් එක්ක සාලයට දුවගෙන ආවා. දුව මේසේ යට වැටිලා හිටියා. කතා කළාට කතා කළේ නැහැ. ඇන්ටනා වයර් එක දුවගේ ඇඟට වැටිලා තිබුණා. අපේ ගෙදර ටී. වී. එක කැඩිලා ඇන්ටනා වයර් එක බිත්තියේ රඳවලා තිබුණේ. අපි දැනගෙන හිටියෙ නැහැ ඒකෙන් මෙහෙම විපතක් වෙයි කියලා. දන්නවානම් ගේ ඇතුළේ තියන්නෙ නැහැ.”තිසුරිගේ චිත්‍ර පොතත් පාට කූරත් පසෙකට විසි වී තිබිණි. තිසුරිට නංගිත් සම¼ඟ චිත්‍රය ඇඳ අවසන් කිරීමට ලැබුණේ නැත. මොහොතින් සියල්ල නිමා විය. තිසරි සදහටම මෙලොවින් සමු ගත්තාය. වෙනදාට වැස්ස පටන් ගන්නා විට තිසුරිගේ කිරි අම්මා විදුලි පහන් සියල්ල නිවා දමන්නීය. ඇය අඳුරට පහනක් දල්වා තැබුවාය. වැස්ස පායනතුරු ඇය දරුවන් පිළිබඳ සෙවිල්ලෙන් සිටියාය.“හැමදාම වහින වෙලාවට විදුලි කොටන සද්දය ඇහෙන්නත් ඉස්සර මම ලයිට් නිවලා දානවා. භූමිතෙල් කුප්පියක් පත්තු කරලා තියනවා. ළමයින්ට එළියට යන්න දෙන්නෙ නැහැ. ඇන්ටනා වයර් එක බිත්තියේ එල්ලා තිබුණේ අපි දන්නේ නැහැ මේ වගේ දෙයක් වෙයි කියලා. දානයක් දීලා පිරිකරත් පූජා කරලා එදා ආවේ. අපේ දරුවා අපිට නැතිවුණා. මේ වගේ විපතක් කිසිම කෙනකුට වෙන්න එපා.” යැයි තිසුරිගේ කිරි අම්මා ජී. ඕ. කමලාවතී අප සමඟ පැවැසුවාය.මෙවැනි විපතක් කිසිම කෙනකුට වෙන්න එපා යැයි සියලු දෙනාගේම ප්‍රාර්ථනයයි.තිසුරිගේ පන්ති භාර ගුරුතුමිය ඒ.ඩී. එදිරිසිංහ මහත්මිය.“තිසුරි අන්තිමට ඉස්කෝලේ ආවේ සිකුරාදා. එදා ඉස්කෝලේ වැඩ හුඟක් හොඳට කළා. එයා හරිම ලජ්ජාකාරියි. හරිම බයෙන් තමයි මට පොත පෙන්නන්නෙත්. තිසුරි හරිම අහිංසකයි. එදා මට වැඳපු ආකාරය ගැන සිහිවන විට අනේ මේ දරුවා නැවතත් මට දකින්නට ලැබෙන්නෙ නැහැ නේද කියන සිතුවිල්ල සිතට නැඟෙනවා.”“දරුවා එදා ගෙදර ගියේ මගේ ළඟ දැවටි දැවටි ඉඳලා. සාරිපොටේ එල්ලිලා තමයි එයාලා හැමෝම ඉන්නේ. පන්තියේ තිසුරි වාඩිගෙන සිටි පුටුව දුටුවාම මට දරාගන්න අමාරුයි. පන්තියේ දරුවෝ අඬනවා ඒ වෙලාවට මම පන්තියෙන් එළියට වෙලා ඉන්නවා.”තිසුරිගේ හොඳම මිතුරිය තුෂාණිය. කුෂාණි මිතුරිය නොමැති සොවින් තවමත් හඬන්නීය. ගුරුතුමිට නොහඬා ඉන්නට පොරොන්දු වුවද කුෂාණිගේ නෙතට කඳුළු නැඟෙන්නේය. තිසුරි, කුෂාණි අසළින් වාඩි වී එකට අකුරු කෙරූ හැටි තුෂාණිට සිහිපත් වන්නට ඇත. කුෂාණිගේ හැඬුම් වැඩි වන්නට විය. එවිට පන්තියේ සියලු දෙනාම තිසුරි සිහි කරමින් කඳුළු සලන්නට වූහ. ගුරුතුමි ළඟට ගොස් දරුවෝ දැනුත් තිසරි පිළිබඳ නොයෙක් ප්‍රශ්න අසති. ගුරුතුමි ඔවුන් අස්වසාලන්නීය.“කුෂාණි අඬනවා තිසරි බලන්න ඕන කියලා. මම කියනවා කෑවොත් එක්කරගෙන යනවා කියලා. ඒත් ඒ දරුවා කන්නේ බොන්නෙ නැතුව අඬනවා. ඒ ළමයා හරිම අහිංසකයි. ඒ නිසයි දරුවෝ මේ තරම් ආදරේ. මම ප්‍රාර්ථනා කරන්නේ කිසිම දරුවකුට මේ වගේ විපතක් වෙන්න එපා කියලා.” ගුරුතුමි පැවැසුවාය.තිසුරිගේ නිවෙසේ මිදුලේ සමන්පිච්ච වැලේ මල් පිපී හිනැහෙයි. මල් නෙළා බුදුන් පුදුන්නට තිසුරි යළි කවදාවත් නොඑන්නේය. උදෑසනින් දරුවන්ට පොත් බෙදා දෙන ගුරුතුමිගේ අතේ තිසරිගේ පොත ඉතිරිව ඇත. ගුරුතුමිට තිසරිගේ පොත් පිටු අතරින් ඇගේ අවිහිංසක මුහුණ මැවී පෙනෙයි.තිසුරි පුංචි සුරංගනාවියක මෙන් හැඩ වී සිටින්නීය. තිසුරි බලන්නට පන්තියේ යාළුවෝ සියල්ල පැමිණය ද ඇය ඇස් ඇර බැලුවේ නැත. ඇය වෙනදා මෙන්ම නිහඬය. තිසුරිගේ දෙනෙත් සදහටම වැසී ගොස්ය. හාත්පසින් අඳුර ගලා එන්නට විය. නෙක තරු රටා මැවුණු අහසේ තිසුරි පුංචි තාරුකාවක් සේ සැඟවී සිටින්නේදැයි අම්මාට සිතේ.සටහන සුභද්‍රා දේශපි‍්‍රයඡායාරූප දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=af1111062</link>
    <topic>අකුණු සමඟ නායයෑම් එන අන්තර් මෝසම් වැස්ස ඇවිත්</topic>
    <author>නිහාල් පී. අබේසිංහ</author>
    <content>දැන් මේ සවසට වසින වැස්ස අන්තර් මෝසම් වැස්සයි. එය මේ කාලයට සාමාන්‍යයෙන් මෙරට වර්ෂා රටාව අනුව ලැබෙන වැස්සකි. අන්තර් මෝසම් වැසි වසරකට දෙවරක් ඇතිවේ. මෙවර වැස්ස දෙවන අන්තර් මෝසම් වැස්සයි. එය කාලගුණ විද්‍යාත්මකව ශාරදීය අන්තර් මෝසම ලෙස හඳුන්වයි. මේ කාලයේ සවස 2 සිට රාත්‍රී 9 - 10 වන තෙක් අකුණු සහිත වැසි ලැබේ. මේ වැස්ස නොවැම්බර් අග භාගය පමණ තෙක් පවතින බව කාලගුණ විද්‍යා දෙපාර්තමේන්තුව පවසයි.අන්තර් මෝසම් සෘතුවේදී ශ්‍රී ලංකාව අවට මුහුදු ප්‍රදේශවල පවතින සංවහන ක්‍රියාවලි බහුලය. ඒ නිසා මේ වැසි සංවහන වැසි ලෙස හඳුන්වනු ලැබේ. මේ කාලයේ සුළං අඩුය. ඊට හේතුව මේ කාලයේදී දිවයින ඇතුළත පීඩන අනුක්‍රමණය ගණන් ගත නොහැකි තරම් කුඩා වීමයි මේ කාලයේදී වලාකුළු වර්ධනය සහ දිවයින ඇතුළත සහ අවට බලපැවැත්වෙන කාලගුණ රටාවට යම් දින චර්යාවක් ඇති බව පෙනේ.මේ දිනවල හිරු උදාවේ සිට මධ්‍යහ්න වන තෙක් වලාකුළු ස්වල්පයක් සහිත හෝ වලාකුළුවලින් තොර නිල්වන් අහසක් දැකිය හැකිය. එම කාලය ඇතුළත පතිත වන සූර්ය රශ්මියෙන් භූ තලයේ උණුසුම වැඩි වී පහළ වායු ගෝලයේ සිරස් උෂ්ණත්ව ඉහළ නැඟීම ආරම්භ කෙරේ. එවිට පහළ වායු ස්තරය අස්ථායි තත්ත්වයට පත්වේ. රට අභ්‍යන්තරයේ සංවහන ධාරා ආරම්භ වීම මෙහි ප්‍රතිඵලයයි. මේ කාලයේදී පරිසරයේ ජල වාෂ්පයෙන් සන්තෘප්ත වේ නම් ඝන කැටි වලාකුළු සැදීම් ඉක්මන් වේ.දහවල් 12 න් පසුව රටේ අභ්‍යන්තර උස් බිම්වල මේ කැටි වැහි වලාකුළු වර්ධනය වේ. පස්වරු 2 පමණ පසු වන විට එම කඳුකර ප්‍රදේශවල අකුණු හා ගිගුරුම් සහිත වැස්සක් ඇති වේ. පහළ වායු ගෝලයේ ඉතා අස්ථායි දිනවල මීට පෙර වුවද ගිගුරුම් සහිත වැසි ඇතිවීමට ඉඩ තිබේ. මේ දිනවල දහවල් වායු ගෝලයේ ජල වාෂ්ප අධික නිසා අප ශරීරයෙන් පිටවන දහදිය නිතරම පූර්ණ ලෙස වාෂ්පිකරණය නොවේ. එවිට අපට දැඩි උණුසුමක් දැනේ. දහදිය ද බහුලව පිටවෙන බව පෙනේ.මේ තත්ත්වය අප ශරිරයට දැඩි අපහසුතාවක් ඇති කරයි. ඉහත කඳුකර ප්‍රදේශවලින් ආරම්භ වන ගිගුරුම් සහිත වැස්ස පසුව සන්ධ්‍යා හෝ රාත්‍රී කාලය වන විට ක්‍රමයෙන් වෙරළබඩ ප්‍රදේශවලට ද පැතිරී යයි. සවසට මේ දිනවල නිතර වසින වැස්ස ඇතිවන්නේ මේ ආකාරයෙන් බව ඔබට පැහැදිලි වනු ඇත. පසුව පෘථිවි තලයට වැටෙන වැසිවලින් භූ තලයේ සිදුවන සිසිල් වීම නිසාත් හිරු බැස යාමත් සමඟ පෘථිවි පෘෂ්ඨයට ලැබෙන තාප ප්‍රමාණය හීන වෙයි. ඒ අනුව වායුගෝල ස්ථායිතාව ඇතිවේ. එවිට සන්ධ්‍යා කාලයේදී රාත්‍රී කාලයේදී ගිගුරුම් වැසිවල තීව්‍රතාව ක්‍රමයෙන් අඩුවෙයි.මේ අනුව රාත්‍රි 10 - 11 පමණ වන විට අහසේ තාරකා, සඳ ආදිය ඉතා පැහැදිලිව බලාගත හැකිය. මේ කාලයේ අහසේ වලාකුළු ඉතා අඩුවෙන අතර පසුදින අලුයම ද සුළු වලාකුළු ප්‍රමාණයක් අහසේ තිබීමට ඉඩ ඇත. පසුගිය දිනවල උදේට ද වැස්ස ලැබිණි. ඒ දිවයින අවට ඇතිවූ කැලඹිලි ස්වභාවය නිසාය. දකුණු හා බස්නාහිර පළාත්වලට උදේට ද වැසි ඇතිවීමට මේ තත්ත්වය හේතු වේ.මේ අන්තර් මෝසම් සමයේ අකුණු අනතුරු බහුලය. සවස 4 සිට රාත්‍රී 8 දක්වා මේ අනතුරු බහුලව සිදුවේ. රටේ තෙත් කලාපයේ අකුණු අනතුරු බහුලය. කාලගුණ විද්‍යා දෙපාර්තමේන්තුවේ පර්යේෂණ අනුව රත්නපුරය, කිරිඇල්ල, තැලිහුන්න, නෙළුව, දැරණියගල, යටියන්තොට යන ප්‍රදේශ සහ ස්ථාන මේ සඳහා උදාහරණ ලෙස දැක්විය හැකිය.අකුණු පහරක් ළඟාවිය හැකි ප්‍රධාන ආකාර හතරකි. සෘජු ගැටුම ඉන් ප්‍රධානය. වලාකුළක සිට පහත් වන අකුණු ධාරාවක් සෘජුවම යම් පුද්ගලයෙක් ළඟට ළඟාවීම සෘජු ගැටුමයි. ස්පර්ශ වෝල්ටියතාව ඊළඟ අනතුරු වන ක්‍රමයයි. පෘථිවිය වෙත අකුණු ධාරාවක් ගමන් කරන ගසක් ගොඩනැගිල්ලක් හෝ කම්බියක් වැනි ද්‍රව්‍යයක් හා ස්පර්ශයක් පවතින විට ඒ හරහා අකුණු පහර ළඟා වීම මෙහිදී සිදුවේ. අංශ ජිවලනය මඟින් ද අකුණු අනතුරු සිදුවේ. ඒ පෘථිවිය වෙත අකුණු ධාරාවක් ගමන් කරන ද්‍රව්‍යයන් ආසන්නයේ සිටි විට ආංශික ලෙස අකුණු පහර ළඟා වීම මඟිනි. පියවර වෝල්ටියතාව අකුණු අනතුරු සිදුවන අනික් අවස්ථාවයි. පෘථිවිය වෙත අකුණු ධාරාවක් ළඟා වූ ස්ථානයක සිට විහිදී යන ධාරාවක් ලෙස අකුණු පහර ළඟාවීම නිසා මේ අනතුරු සිදුවේ. අකුණු අනතුරු සිදුවීමේ හැකියාව අඩු කිරීම සමහර විට අකුණු ළඟා වන ආකාරය මත ද රඳා පවතී. සෘජු අකුණු අනතුරුවලින් වැළකීමට ගත හැකි ප්‍රධාන පියවර 3 කි.අනතුරු ළඟාවිය නොහැකි ස්ථානයක ආරක්ෂාව පැතීම එකකි.උස ගොඩනැගිල්ලක් මඟින් ගොඩනැඟෙන ආරක්ෂිත කලාපයක ආරක්ෂාව ලබා සිටීම දෙවැන්නයි. මීටර් 30 ක තරම් අර්ධ විෂ්කම්භය සහිත කොටසක ඉතාම මිටි වන පරිදි තම සඵල උස අඩු කර ගැනීම තුන් වැන්නයි.කෙසේ වෙතත් තම උස අඩු කර ගැනීමේ උත්සාහයකදී අකුණු අනතුරුවලින් සම්පූර්ණයෙන් වැළකී සිටීම අසීරු වන අවස්ථා ද තිබිය හැක. පාර්ශ්වික අකුණු පහරින් වැළකීමට නම් එවන් අනතුරු ළඟාවිය හැකැයි සිතන ද්‍රව්‍ය හෝ භාණ්ඩවලින් යටත් පිරිසෙයින් මීටර් දෙකක්වත් දුරින් සිටිය යුතුය.පෘථිවිය හා ස්පර්ශය අඩු කර ගැනීමෙන් ස්පර්ශ වෝල්ටීයතාවෙන් සිදුවන අනතුරු අඩු කළ හැකි වේ.ජලාශවල පිහිනීම හෝ ජලය ඇති ස්ථාන මත ඇවිදීමෙන් වළකින්න.විවෘත ස්ථානයකදී අකුණුවලින් බේරීමට ක්‍රියාමාර්ගපහත් ස්ථානයක් ආසන්නයේ ඇත්නම් වහාම එතැනට ළඟාවී උස අඩු වන සේ පහත් වන්න. තත්පරයකට අකුණු පහර 3 ත් 10 ත් අතර සංඛ්‍යාවක් ඇති වන අවස්ථාවල වහාම මෙම පියවර ගත යුතුය. අකුණු අඩු වන බව හැඟේනම් සහ එකිනෙක අකුණු අතර කාලය තත්පර 20 ක් පමණ වනවානම්, අකුණු අතර එම විරාමයේ වඩා ආරක්ෂිත ස්ථානයක් වෙත යන්න. මෙම කාලය තව තවත් දිගු වන විට ආරක්ෂාව සඳහා කටයුතු යෙදීමට ඔබට වැඩි කාලයක් ඇත.මාවතක ගමනේ යෙදී සිටියදී අකුණු කුණාටුවක් ආසන්නයේ ඇත්නම්?ආසන්නයේ ගොඩනැගිල්ලක් ඇත්නම් එය වෙත වහා යන්න. උස ආකෘතියක හෝ විදුලිබල හෝ පණිවිඩ සම්පේ‍්‍රශක මාර්ගවල ආරක්ෂිත කලාපයක් වෙත යන්න. මෙවන් කිසිවක හෝ පිළිසරණක් නැත්නම්, තමාගේ උඩ අඩු වන සේ පහත් වන්න.කැටි වැහි වලාකුළක ආයුෂ විනාඩි 20 - 30 ක් පමණ කෙටි වේ. මේ නිසා විශේෂයෙන් සංවහන වැසි වැටෙන විට ඉතා අනතුරුදායක අකුණු ඇති වන්නේ කෙටි කාල සීමාවක් තුළය. එම කාලය තුළ ආරක්ෂක පියවර ගැනීමට උත්සුක වීනම් අකුණු හානිවලින් බේරීමට හැකි වේ.අකුණු වැස්සක ප්‍රථම අකුණු පහර හෝ මඳ විරාමයකින් පසු ළඟ වන පහර මඟින් අනතුරු වැඩි වශයෙන් සිදුවන බව මෙහිදී අවධාරණය කළ යුතු ය.විද්‍යුත් පරිපථ ඔස්සේ ප්‍රචාරණය වන අධි වෝල්ටීයතා හේතුවෙන් සිදුවන අනතුරු වලින් හැකි තරමින් වැළකීමට විදුලි බල සහ සංඥා පරිපථ සහ ඊට සම්බන්ධ වූ උපකරණ හා සම්බන්ධයක් පවත්වා නොගෙන සිටීමට ද එවන් දෑවලින් යටත් පිරිසෙයින් මීටර් 2 ක් වත් දුරස්ථව සිටීමට ද වග බලා ගත යුතුය.කාලීන ආරක්ෂක පූර්වෝපායයන්ගොඩනැගිලිවල විද්‍යුත් පරිපථ හා සම්බන්ධ භූගත කම්බි(ඡ්ඒඅඊඩ් එධ්අඡ්ඉ) ප්‍රතිරෝධය ඕම් 10 කට අඩු වන ලෙසට සවිකළ භූගත කූරු හෙවත් පෘථිවි දඬු (ඡ්චපබඩ අධඤ) හා සම්බන්ධ කරන්න.සමාන්තර ගත පෘථිවි දඬු කිහිපයක් සවිකර එම දඬු කිහිපය අතර තඹ නැතිනම් වෙනත් හොඳ සන්නායක කම්බිවලින් ඉතා හොඳින් සන්නායක සම්බන්ධයක් පවත්වාගෙන ප්‍රතිරෝධය අඩුකර ගත හැක.එසේම ගොඩනැගිල්ල වටා පෘථිවි දඬු කිහිපයක් සවිකොට ගොඩනැගිල්ලේ පරිපථයේ විවිධ ස්ථානවලදී පෘථිවි කම්බිය දණ්ඩට මනාව සම්බන්ධ කිරීමෙන් ද ප්‍රතිරෝධය අඩුකර ගත හැක. කොන්ක්‍රීට් ස්තර සහිත ගොඩනැගිලිවල එම කොටස් හා පොළව සම්බන්ධ වන ලෙස සිරස්, සන්නායක කම්බි සහිත, අමතර කොන්ක්‍රීට් කණුවක් ඉදිකිරීම සැලසුම් කිරීම යෝග්‍යය වේ.නිවසක් හෝ වෙන යම් ගොඩනැගිල්ලක් අසල උසට වැඩුණු ගහ කොළ නොමැති විටදී, එම ගොඩනැගිලි සෘජු අකුණු පහරවලට භාජන වීමට ඉඩ ඇත. මෙම අවදානම බොහෝ දුරට අඩුකර ගත හැක්කේ අකුණු සන්නායකයක් සවිකර ගැනීමෙන්ය.නිවස සහ අවට ගස් අතර යකඩ හෝ වෙනත් ලෝහමය ද්‍රව්‍යය මඟින් සම්බන්ධ කිරීම් නොතබන්න. කම්බි යොදා සකස් කළ රෙදි වැල් ද අබලන් ගස් බැඳ තැබීමට යොදන කම්බි ද අනතුරුදායක බවට උදාහරණ වේ.අකුණු සහිත කාලගුණ තත්ත්වයක් ගැන අනාවැකි ප්‍රකාශ වූ විටක ගත යුතු ආරක්ෂක පූර්වෝපායයන්අකුණු සහිත කාලගුණ තත්ත්වයකට පෙර පරිසරයට නිරාවරණය වීම අවම කිරීම සඳහා ආරක්ෂක ස්ථානයක් වෙත යන්න.අකුණු පහරක අධික ධාරාව අර්ථ ලෙස හෝ සම්පූර්ණ ලෙස තැනින් තැනට රැගෙන යාමට පරිසරයේ ඇති සන්නායක කම්බි ආධාර වේ. විදුලිබල සැපයුම් කම්බි, රූපවාහිනී ඇන්ටෙනා කම්බි සහ දුරකථන කම්බි හරහා අකුණු ධාරා සන්නයනය කිරීම නිසා දේපළ සහ ජීවිත හානි වන අවස්ථා බොහෝය. මේ නිසා අකුණු සහිත කාලගුණ තත්ත්වයක් ගැන අනාවැකි ප්‍රකාශ වූ විටෙක, විදුලි උපකරණ විද්‍යුත් පරිපථවලින් විසන්ධි කර තබන්න.රූපවාහිනී ඇන්ටෙනා එම යන්ත්‍රවලින් විසන්ධි කොට ඇන්ටෙනා පේනුව නිවසින් බාහිරව පෘථිවියට ආසන්න වන පරිදි තබන්න. වඩාත් යෝග්‍ය වන්නේ එය භූගත කොට ඇති සන්නායක දණ්ඩකට සම්බන්ධ කිරීමය.අකුණු සහිත කාලගුණ තත්ත්වයක් පවතින අවස්ථාවලදී ගත යුතු ආරක්ෂක පූර්වෝපායයන්.විදුලි ස්ත්‍රික්ක, ශීතකරණ, ලෝහ ජනෙල් රාමු, ගුවන් විදුලි යන්ත්‍ර වැනි උපකරණ ස්පර්ශයෙන් හා පරිහරණයෙන් වැළකී සිටින්න. උස් ලෝහ ආකෘති, කම්බි වැටවල් හෝ කම්බි රෙදි වැල් අසල සිටීමෙන් හා ඒවා ස්පර්ශ කිරීමෙන් වළකින්න. දුරකථන භාවිතය අඩු කරන්න. නොවැලැක්විය හැකි අවස්ථාවලදී දුරකථන සාකච්ඡා හැකි තරම් ලුහුඬු කරන්න. කොන්ක්‍රීට් ලෑලි මත සකස් කළ ළිප සහ කොන්ක්‍රීට් ලෑලි සෙවිලි කළ දුම් කවුළු සහිත මුළුතැන්ගෙවල විශේෂයෙන්ම එම කොන්ක්‍රීට් ලෑලිවලට ආසන්නව නොසිටින්න.ක්‍රීඩා පිටියක්, තේ වත්තක් හෝ කුඹුරක් වැනි විවෘත ස්ථානවල ගැවසීම සීමා කරන්න. විශේෂයෙන්ම උදලු, අලවංගු වැනි උපකරණ භාවිත කරමින් එළිමහනේ කටයුතු කිරීමෙන් වළකින්න. එළිමහනේ කටයුතු කිරීම නොවැළැක්විය හැකි නම්, අකුණු ආසන්නයේ ඇතිවන බව හැඟෙන විට, දෙපා ආසන්නව තබා පහත් වෙන්න. වියළි පාවහන් පැලඳීම හෝ පරිවාරක ද්‍රව්‍යයක් මත සිටීම ආරක්ෂාව වඩාත් තහවුරු කරයි.හුදෙකලා වෘක්ෂ අසල හෝ උස් භූමි වල නොරැඳෙන්න. නොවැළැක්විය හැකි හේතුවක් නිසා ගසක් අසළ සිටීමට සිදුවේ නම් අතු විහිදී ඇති සීමාවෙන් පිටත සිටීමට උත්සාහ කරන්න.ස්ථානය කුමක් වුවත් ශරීරයේ ක්‍රියාකාරී උස (සඵල උස) ප්‍රමාණය අඩු කරලීම සඳහා වාඩිවී හෝ දිගාවී සිටින්න.විවෘත බෝට්ටුවක සිටීනම් ද, අකුණු කුනාටුවක් ළඟා වේයැයි හැඟේනම් ද උස අඩු වන සේ පහත් වන්න. හැකි ඉක්මනට වෙරළ වෙත ගොස් ආසන්නයේ ගොඩනැඟිල්ලක් ඇත්නම් එය වෙත වහා යන්න. යාත්‍රාවේ උස කණු සහ ස්ථම්භවලින් ඈත් වන්න. වෙරළ වෙත යාමට කල් නොමැති අවස්ථාවල හැකි සෑම ආරක්ෂක පියවරක්ම ගන්න. පාලමක් ආසන්නයේ හෝ ඊට යට නැංගුරම් යෙදීම වඩා ආරක්ෂා දායකය. තරමක් උස්වූ ජැටියක් හෝ පාලමක් යට, ඒ හා සෘජු ස්පර්ශයක් නොමැතිව නැංගුරම් ලෑම ආරක්ෂාව වැඩි කරයි.අශ්වයන් පිට යාම, පාපැදි, යතුරුපැදි, ට්‍රැක්ටර් වැනි විවෘත වාහන පැදවීම නොකරන්න. පාපැදි, යතුරුපැදි පදවන සහ අශ්වයින් පිට යන අවස්ථාවල අකුණු තත්ත්වයක් බලපාන බවක් හැඟේනම් වාහනයෙන් බැස ආරක්ෂක ස්ථානයක් වෙත යන්න.නායයෑම්මීට අමතරව මේ දරුණු වැස්සත් සමඟ මෙරට දිස්ත්‍රික්ක 10 ක පමණ නායයෑම් ඇතිවීමේ ඉඩකඩක් ද පවතී. ඒ අනුව නුවරඑළිය, මහනුවර, කෑගල්ල, රත්නපුරය, බදුල්ල, මාතලේ, කළුතර, ගාල්ල, මාතර, හම්බන්තොට යන දිස්ත්‍රික්කවල නායයෑම් සහ කණ්ඩි කඩා වැටීම් බහුලව සිදුවීමට ඉඩ තිබේ.මේවායින් ආරක්ෂා වීමට නම් නායයෑම් ආපදා පිළිබඳව පූර්ව සලකුණු මඟින් දැනුම්වත් වීම වැදගත්ය. ඒ පූර්ව සලකුණු අතර පොළවේ ඉරි තැලීම් ගැඹුරට හෑරුණු පැලුම් ආදිය ඇතිවීම ප්‍රධානයි.හිටි අඩියේ සිදුවන පොළොවේ ගිලා බැසීම් ක්‍රමයෙන් ගස් ඇළවී යාම, විදුලි කම්බි කණු හා දුරකථන කණු ඇලවී යාම, ගල් පෙරළීම, ගල් තල්ලු වීම, පොළොව ක්‍රමයෙන් තල්ලු වීම, බෑවුම්වල ඇති ගොඩනැගිලිවල පොළොවේ හා බිත්තිවල පහළ මට්ටමේ හිටි අඩියේ පැලුම් ඇතිවීම බෑවුම් පහළ කලාපයේ හිටි අඩියේ ජල උල්පත් මඩ සහිත ජල උල්පත් මතු වීම, බෑවුම් ඉහළ කලාපයේ තිබු ජල උල්පත් සහ ජල පහර ක්‍රමයෙන් නැති වී යාම හා කුඩා හෝ විශාල වශයෙන් පස් තට්ටු තල්ලු වී යාම මේ නායයෑම්වල පූර්ව ලක්ෂණ අතර ප්‍රධාන තැනක් ගනී.මේ අතර නුවරඑළිය බදුල්ල මහනුවර දිස්ත්‍රික්කවල මේ දිනවල පවතින වැස්ස නිසා අධික භයානක තත්ත්ව පවතින බව ජාතික ගොඩනැගිලි පර්යේෂණ සංවිධානය පවසයි.එම ප්‍රදේශවල මාර්ගවල වාහන ධාවනයේදී සැලකිලිමත් විය යුතුය. ගල් පෙරළීම සිදුවිය හැකිය. දැඩි මීදුම නිසා ද අනතුරු සිදුවීමට ඉඩ තිබේ. ඒ සඳහා මීදුම කපාගෙන යන ලාම්පු පාවිච්චි කිරීම වඩා සුදුසුය.(කාලගුණ විද්‍යා දෙපාර්තමේන්තුවේ හිටපු අධ්‍යක්ෂ කාලගුණ විද්‍යාඥ කේ. ආර්. අභයසිංහ, ජාතික ගොඩනැගිලි පර්යේෂණ සංවිධානයේ නායයෑම් අංශ ප්‍රධානී ආර්. එම්. එස්. බණ්ඩාර යන මහත්වරුන්ගේ අදහස් ඇසුරෙනි.)නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=af1111063</link>
    <topic>කාසි පනම් නැති ගුණ යහපත්කම් ඇති අපේ කාලයේ සිටුවරයෙක්</topic>
    <author>ඉනෝකා සමරවික්‍රම</author>
    <content>කප්රුකෙන් කෝටියක සල්ලි මල්ලක්මේ කඨින මාසයේ අවසන් දින කිහිපයයි. කඨිනානිශංස කියා නිමකළ නොහැකි තරම්ය. ඇල්පෙනෙත්තක් නූල්බෝලයක් පූජා කළ ද සිදුවන පින් බොහෝය. අප ඔබට මේ කියන්නට යන්නේ කඨින පින්කම වෙනුවෙන් විහාරස්ථානයේ සැකසූ කප්රුකට රුපියල් කෝටියක මුදලක් පූජාකළ අනේපිඬුසිටාණන් කෙනෙකු ගැනය.අපේ කාලයේ අනේපිඬුසිටාණන් සහ සුජාතාවන් සොයා ඉකුත් බ්‍රහස්පතින්දා රාත්‍රියේ අපි කුරුණෑගල කුඹුක්ගැටේ දඩපලගමුව ගම්මානයට ගියෙමු. ඔවුන් පිළිබඳව මුලින්ම දිනමිණ පුවත්පතින් රටටම කී අපේ ප්‍රාදේශීය මාධ්‍යවේදී තිලකරත්න ලියනපටබැඳි මහතා ද අපට එක්විය.”දුනුගමුවේ පන්සලට ස්විප් ටිකට් පතක් පූජා කළ මාමා කොහෙද ඉන්නේ”මඟ අසල කඩයකින් විමසුවෙමු. කඩේ මුදලාලි හා එහි නිවැසියෝ ඉදිරිපස නිවෙසක සිටි තරුණයන් දෙදෙනකුට අප බාරකළහ.ඔවුහු අප ඒ නිවසට කැඳවාගෙන ගියෝය. හාත්පස අඳුරේ ගිලී ඇත. නිවෙසේ ඇත්තේ මඳ ආලෝකයකි. ඒ ආලෝකයෙන් අවට බැලූ අපට පෙනුණේ එය බෙහෙවින් දිරාපත්වූ ගරාවැටුණ නිවෙසක් බවය. නිවෙස තුළ එක් මුල්ලක පන්මිටියකි. ඇඳන් දෙකක් හා කුඩා රූපවාහිනී යන්ත්‍රයක් හැරෙන්නට එහි වෙනත් වටිනා බඩු කිසිවක් නොවීය.”දෙයියනේ මේ රෑ පානේ. එන්න ඇතුළට.” ඔවුන් අප පිළිගත්තේ ආදරයෙනි.”මම ඒ.ඩී.පියසේන. වයස අවුරුදු හැතැත්තෑදෙකක් වෙනවා. මට දරුවෝ තුන්දෙනෙක් ඉන්නවා. මේ ඉන්නේ මගේ නෝනා.”මාමා පන්සලට ස්විප් ටිකට් එකක් පූජාකරපු කතාව අපට කියන්නකෝ””මෙහෙමයි මගෙ රස්සාව ස්විප් විකුණන එක. සත පණහ ලාබෙ තියන කාලේ ඉඳන් මම ස්විප් විකුණනවා. ජිනසේන, කන්නන්ගර මහත්තයලා ළඟත් ස්විප් විකුණුවා. දැන් නම් පතිරණ මහත්තයා තමයි මගේ අලෙවි නියෝජිතයා. මං ස්විප් විකුණන්නේ මුතුනායක මාවතේ කෙළවරේ. අපේ පන්සලේ කඨින පින්කම දවසට අවුරුදු ගාණක ඉඳලා මං ලොතරැයි දෙකක් කප්රුකට පූජා කරනවා. අපේ නායක හාමුදුරුවන්ටත් මං කියනවා හාමුදුරුවනේ මේ ලොතරැයිය ඇදුණොත් අපි පන්සල වැඩිදියුණු කරමු කියල. මම මේ පාරත් කප්රුකට මහජන සම්පත ටිකට් දෙක එල්ලුවේ ඒ බලාපොරොත්තුව ඇතිවම තමයි. පන්සලේ කඨින පින්කම තිබුණේ පසුගිය පාළොස්වැනිදා.ලොතරැයි දිනුම ඇදුණ බව දැනගත්තේ කොහොමද?කප්රුකේ එල්ලූ හැමදේම ගමේ තරුණයෝ එකතුකරලා හාමුදුරුවන්ට දීලා තිබුණා. පොඩි හාමුදුරුවෝ ඒ කියන්නේ මොරගොල්ලේ නන්දරතන හාමුදුරුවෝ ඒ සල්ලි ටිකයි ලොතරැයි දෙකයි හාචියාගම පන්සලේ වැඩ ඉන්න නායක හාමුදුරුවන්ට බාර දීලා තිබුණා. අපේ නායක හාමුදුරුවො මේ දවස්වල වැඩ ඉන්නේ හාචියාගම. මේ පාර පන්සලේ වස් සමාදන් වුණේ නන්දරතන හාමුදුරුවෝ. ලොකු හාමුදුරුවෝ ස්විප් ටිකට් දෙක පොඩි හාමුදුරුවන්ට දීලා තිබුණා. අංක පරීක්ෂාකර බලන්න කියලා. ලොකු හාමුදුරුවෝ ස්විප් මට එවනවා. 16 වැනිදා රෑ මහජන සම්පත දිනුම් ඇදීමට කියවුණා හිරියාලේ අලෙවි නියෝජිතගෙන් ගත් ටිකට්පතකට කෝටියක දිනුම ලද බව. අපි බැලුවා ඒ දිනුම ගියේ කාටද කියලා. ඒත් දවස් දෙක තුනක් යනතුරු ආරංචියක් ආවේ නැහැ.””මේ අතර තමයි නායක හාමුදුරුවෝ පොඩි හාමුදුරුවෝ අතේ ටිකට් දෙක එවල තිබුණේ. පොඩි හාමුදුරුවෝ ත්‍රීවීල් එකේ ඉඳගෙනම මට ටිකට් දෙක දුන්නා. මම අරගෙන බැලුවා. මට පුදුම සතුටක් දැනුණේ. ඕන නම් මට ඒ වෙලාවේ ඒක හංගගන්න තිබුණා. මම පොඩි හාමුදුරුවන්ට කතාකළා. උන්වහන්සේගේ අස්සනයි, හැඳුනුම්පත් අංකයයි ලොතරැයිය පිටුපස්සේ ලිව්වා.. ඊට පස්සේ මම හයියෙන් කිව්වා මෙන්න කෝටියේ දිනුම ලබපු ස්විප් එක කියලා. හැමෝම ඇවිත් බැලුවා. පස්සේ අලෙවි නියෝජිත මහත්තයා එය ෆොටෝ කොපි කරලා හාමුදුරුවන්ට ටිකට් පත දුන්නා. මේ තියෙන්නේ ඒ ෆොටෝකොපිය.”පියසේන මාමා සියල්ල පවසන්නේ නිර්ලෝභීවය. ඔහුට ඇත්තේ පුදුම සතුටකි.”ස්විප් එකට කෝටියක් දිනුම් ඇදුණ කිව්වම ගෙදර අය මොකද කිව්වේ””මගේ බිරිඳයි ලොකු දුවයි සාදුකාර දුන්නා. මම නායක හාමුදුරුවන්ට කතාකරලා කිව්වා ඔන්න හාමුදුරුවනේ අපේ පැතුම ඉටුවුණා කියලා. ඊට පස්සේ මම කිව්වා කෝටියක දිනුම තියෙන ටිකට් පත සමඟ පොඩි හාමුදුරුවෝ එවනවා කියලා. එච්චරයි.”ඔහු සියලු පින්කම් කර දෑත් හිස් කරගෙන සිටින්නේය. ඒ දෑත් හිස්වුණද හිත පිරෙන්නට ඇත්තේ කළ කුසලයයි.දුනුමඬලාගල විහාරස්ථානය ඉදිවූයේ මීට අවුරුදු පහළොවකට විස්සකට පමණ පෙරය. විහාරස්ථානය හා පියසේන මහතා අතර ඇත්තේ අපූරු බැඳීමකි.විහාරස්ථානය ඉදිකරන්න කියලා මේ ඉඩම පූජා කළේ විජේසූරිය විදුහල්පතිතුමා. ඩී.ඇල්.ඕ. සර් හා ගොකරැල්ල පොලිසියේ ඒ කාලේ හිටපු වීරරත්න මහත්තයගේ අධීක්ෂණය යටතේ කැලෑව එළිකලා. ඊට පස්සේ ගමේ අය එකතුවෙලා පුංචි ආවාස ගෙයක් හැදුවා. ගමේ දායක සභාවක් පිහිටුවා ගත්තා.දුනුකේවත්තේ සාරානන්ද ස්වාමීන් වහන්සේට හා තෝම්බුවේ පුරාණ විහාරයේ විහාරාධිපති වහන්සේට කිව්වා මේ පන්සලට ස්වාමීන් වහන්සේ නමක් ලබාදෙන්න කියලා. දුනුකේවත්තේ සාරානන්ද හාමුදුරුවෝ කිව්වා හොයාගන්න බැරිවුණොත් උන්වහන්සේ පන්සලට වඩිනවා කියලා. කොහොමහරි සාරානන්ද හාමුදුරුවෝ පන්සල භාරගත්තා. එදා පටන් පන්සලත් එක්ක අපේ බැඳීමක් තිබුණා.”විහාරස්ථානයේ බොහෝ සංවර්ධන කටයුතු සඳහා ද පියසේන මහතා දායක වී ඇත්තේය. මීට බොහෝ කලකට පෙර ලක්ෂ දහයක් ලොතරැයි වාසනාවක් ලැබූ විට ඔහු පන්සලට ඝණ්ඨාර කුලුනු සාදා පූජා කළේය. තම දූදරුවන්ට ද එයින් කොටසක් බෙදා දුන්නේය. තමන් දියුණුවීම පසෙක දැමූ ඔහු හැමවිටම පින්දහම් සිදුකිරීම අරමුණු කරගත්තේය. ඔහුගේ බිරිඳ සෙනෙහෙලතා ද ඒ සඳහා සෑම උදව්වක්ම කළාය.”මං සමහර වෙලාවට ලොකු හාමුදුරුවන්ට නොමිලේ ටිකට් දෙනවා. ඒත් ලොකු හාමුදුරුවෝ සමහර වෙලාවට පියසේන අයියට පාඩුයිනේ කියලා සල්ලි දාලා යනවා.”පියසේන මාමට ටිකට් එක දෙන්න ලෝභ හිතුණේ නැද්ද?”මොන. මට පුතේ සල්ලි ගැන කිසි ආශාවක් තණ්හාවක් නැහැ. මං කරගත්ත පින මට කෝටියකට වඩා වටිනවා.”සෑම පුරපසළොස්වක පොහෝ දිනකම සිල් සමාදන්වන පියසේන මාමා ජීවමාන මතක වස්ත්‍රය ද පූජා කළ කෙනෙකි.”අපේ ගෙදර එක්කෙනා ඇඬුවා ඇයි මෙහෙම කරන්නේ කියලා. ඒත් මම නායක හාමුදුරුවෝ සමඟ කතා බහ කරලා පණපිටින් ඉන්දැදිම පාංශුකූලය දීලා මතක වස්ත්‍ර පූජාකළා. පසුව එය ධාතු කරඬුවට පූජා කළා. මම එක්වරක් කඨින පින්කමක් සිදුකළා. මට සතුටුවෙන්න මේ පින්කම් හෙඳටෝම ඇති.”පන්සලේ බෝධින් වහන්සේ රෝපණය කිරීම සිදුකරන ලද්දේ ද ඔහුගේ හිතුවක්කාර තීරණයක් අනුවය.”පන්සලේ රෝපණය කරන්න බෝපැළයක් සොයමින් හිටියේ. ඒත් ලැබුණේ නැහැ. අන්තිමට මම දුටුවා පන්සලේ කතරගම දේවාලේ ළඟ තියෙන බෝ පැළයක්. මම එය ගෙනත් වෙනම රෝපණය කළා. ඒ බෝධීන් වහන්සේ තමයි පන්සලේ වැඩඉන්නේ.”කිසිදු ලෝබකමක් ආශාවක් නැතිව ලොතරැයි පත පූජාකළ පියසේන මාමා හා ඔහුගේ බිරිඳ දරුවන් නිරාමිශ සතුටක් විඳින බව අපි නිසැකව දන්නෙමු.විශේෂ ස්තුතිය - පොල්ගහවෙල දිනමිණ ප්‍රාදේශීය වාර්තාකරු තිලකරත්න ලියනපටබැඳි, සන්තානාගමුව ගමේ රෝහණ, බණ්ඩාරේ ඇතුළු ගම්වැසියන්ට.)ඉනෝකා සමරවික්‍රමඡායාරූප විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=af1111064</link>
    <topic>ගල්ගමුවේ දළපූට්ටුවා කතා කරයි</topic>
    <author>ඉසවි</author>
    <content>ගල්ගමුවේ දළපූට්ටුවා” කියන නම මට කියන්න ඇත්තේ සමහර විට මගේ දළ යුගලේ තියෙන විශේෂත්වය නිසා වෙන්න ඇති. මම පුංචි කාලේ සිටම හරි ආසාවෙන් බලාගෙන හිටියේ මගේ දළ දෙක වැඩෙන හැටි. ඒත් මම කවදාවත් හිතුවේ නැහැ දළ දෙක මේ විදිහට එකට එකතු වේවි කියලා. මට මගේ දළ දෙක ගැන ආඩම්බරයි. ඒත් මේ විශේෂ පිහිටීම නිසා මට මගේ හොඬවැල එහෙට මෙහට කරන්න වෙලා තියෙන්නෙත් හරිම අසීරුවෙන්. දැන් මම ඉන්නෙ ඉස්සරටත් වඩා අමාරුවෙන්. මගෙ ඇඟ හැම තැනම වගේ තුවාල වෙලා. සමහර තුවාල සිදුවුණේ මගේ වරදින්. ඒත් සමහර තුවාල මිනිසුන් විසින් සිදුකළ ඒවා.“ඇයි මට මෙහෙම වුණේ?”කලාවැව රක්ෂිතයේ හුදෙකලාවේ ඉන්න ගමන් මට හිතන්න ඕන වුණා. මම කලාවැව රක්ෂිතයට ඇවිල්ලා මේ ගෙවන්නෙ හයවැනි දවසයි. පහුගිය දවස් ටිකේ මම මිනිස්සු නිසා පුදුම විදිහට පීඩාවට පත්වුණා. අඩි පහළොවකටත් වඩා උස මම කැලේ හිටපු ඇත් රජෙක්. මගේ ඇස් දෙක පේන්නේ නැතිව ගියේ මගෙම කරුමෙට. ඒ වගේ අවාසනාවන්ත දෙයක් වෙන්නත් මගේ මේ ‘දළ යුගල’ බලපාන්න ඇති කියලා මට හිතෙනවා. දළ දෙකට ආසා කරන මිනිස්සු මං පස්සෙ අනන්තවත් පන්නනවා. ඇස් නොපෙනුණාට පස්සෙ මගෙ කණවැල අල්ලන්න හිටපු සගයත් ආගිය අතක් නැහැ. සමහරවිට එයාටත් වෙඩි වදින්න ඇති.කැලේ හිටපු මම කවදාවත් ගමට එන්න හිතුවේ නැහැ. ඒත් රජෙක් වගේ හිටපු මම අතරමං වුණාට පස්සෙ යන්නෙ එන්නෙ කොහෙද කියලා හොයා ගන්නෙ කොහොම ද? හොඬවැල උඩට ඔසවන්නෙත් හරි අමාරුවෙන්. කැලේ ද පාරෙ ද ඉන්නෙ කියලා තෝරා බේරාගන්න බැරුව තමයි මං නගරෙට ඇවිත් තියෙන්නෙ. මම ඒ බව දැනගත්තෙ වාහනවල සද්දෙන්. ඇත් රජෙක් වුණත් ඇස් පේන්නෙ නැති වුණාම අසරණ වෙනවා.”“මං මේ පාපොච්චාරණය කරන්න හදනවා නෙමෙයි. ඒත් මටත් අයිතියක් තියෙනවා මට වෙච්ච අවනඩුව ගැන කියන්න. අලි බලන්න මිනිස්සු ආසයි කියලා මං අහලා තියෙනවා. මාව දැක්කමත් කවුරුත් ආස ඇති බලාගෙන ඉන්න. ඇස් දෙක පෙනුණනම් මමත් හරි ආඩම්බරයෙන් මිනිස්සු මං දිහා බලන අපූරුව දැකගන්න තිබුණා.ඒත් මිනිස්සු ඇයි මට උවමනා නැති විදිහට හිරිහැර කරන්න පන්නන්න ගත්තෙ. මට තේරෙන්නේ නෑ ඒ මොකද කියලා. මම නගරයට ආවේ පාර වැරැදිලා මිස කාටවත් අනතුරක් කරන්න හිතාගෙන නෙමෙයි. එක වතාවක් මම ඉස්කෝලයක් මැද්දෙන් ගියාලු. ඒ ඉස්කෝලේ ළමයි ගුරුවරු බය වුණාලු. ඊට පස්සෙ මිනිස්සු මා පස්සෙන් එළවගෙන ආවා. මට ඒ සද්දෙ හොඳට ඇහුණා. සමහරු වෙඩි තියන්න කියලා කෑගැහුවා. එහෙම කියනවා ඇහුවම කාටද තමන්ගේ ජීවිතේ ගැන බය නැත්තෙ. ඒ අය කලබල කරපු නිසයි මං කලබල වුණේ.හිරිහැර නොකර අමුතු කලබලයක් කරන්නෙ නැතිව හිටියනම් මම නිවි සැනසිල්ලෙ කැලේට යනවා. කවුරුත් මට කැලේට යන පාර පෙන්නුවේ නෑ. හැමෝම මාව කලබල කළා. මට පේනවද මම ඉන්නෙ මහ පාරේ කියලා. ඇස් පේන මහත්තුරුන්ට තිබුණනේ තමන්ගේ වාහන සද්ද බද්ද නොකර අයිනට කරගෙන ඉන්න. මං අහලා තියෙනවා හබරණ පැත්තෙ වන අලි පාර පනිනතුරු වාහන ශබ්ද නොකර ඉන්නවා කියලා.”“මේ සිදුවීම්වලදී මම නිවැරැදියි කියලා මං කියන්නෙ නැහැ. කැකිරාව මඩාටුගම, පුබ්බෝගම ගම් පැත්තට ආවේ වතුර පොදක් හොයාගෙන. මගේ පහරදීම නිසා වාහන ගණනාවකට හානි සිදුවෙන්න ඇති. මගෙ සරීරෙට තුවාල වුණා. මේ කලබලය හොඳ නෑ කියලා මට හිතෙනවා. ඒත් තිරිසන් සතෙක් වෙච්ච මම මෙච්චර ඉවසන්නෙ කොහොමද මනුස්ස සතාටත් ඉවසීමක් නැති කොට.”“මට මිනිස්සු එක්ක තරහක් නෑ. මාව කෝප කළේ මිනිස්සු. රතිඤ්ඤා පත්තු කරලා දැම්මම මට හුඟක් කේන්ති ගියා. මිනිස්සු හිතුවද දන්නෙ නෑ මගෙ කන්දෙක ඇහෙන්නෙ නැහැ කියලා. ඇස් පෙනෙන්නෙ නැතුවට මගෙ කන් දෙකට හොඳින් ඇහෙනවා. මට හිතාගන්න බැරිව ගියා මේ ප්‍රශ්නයේදී මට මොනවා වෙයි ද කියලා. ඒත් පොලීසියේ මහත්තුරුයි වනජිවි මහත්තුරුයි නොසිටින්න මට මීටත් වඩා හානියක් සිදු වෙනවා. වනජීවි මහත්තුරු මාව කලාවැව රක්ෂිතය පැත්තට එලෙව්වා. මට දැනෙන්නේ පුදුම වේදනාවක්. මගේ ඉදිරිපස කකුලේ දෙකම වෙඩි වැදිලා තුවාල වෙලා. මගෙ ශරීරයේ හැම තැනම තුවාල. ජීවත්වේවි ද කියලා විශ්වාසයක් නැති තරමට මං මානසිකව වැටිලා හිටියේ. කන්න බොන්න හිතුණෙම නැහැ. ඒත් වනජීවි දොස්තර මහත්තුරු මට බෙහෙත් කරන්න පටන් අරගෙන. කෑම හොයාගෙන කන්න බැරි මට ඒ මහත්තුරු වට්ටක්කා පතොක් වගේ දේවල් කන්න දානවා. මං අහගෙන ඒගොල්ලෝ කතා වෙනවා වනජීවි එකේ ලොකුම වෛද්‍ය කණ්ඩායම මා වෙනුවෙන් ප්‍රතිකාර කරන්න යොදවා තියෙනවා කියලා. මගේ ජීවිතේ බේරගන්න ඒ පිරිස ඉදිරිපත්වීම සතුටක්. ඒ වගේම මං වගේ සද්දන්ත කුලේ ඇතකුට නොමනා විදිහට හිරිහැර කිරීම පවක්.”“මම කවදාවත් කැලේ දාලා ගම්වදින්න කැමැති නෑ. මිනිස් ආශ්‍රයෙන් ඈත් වෙලා අපේම ඈයෝ එක්ක ඉන්න කැමැතියි. ඒත් දැන් මට ඒකටත් ඉඩක් නැහැ. කලාවැව රක්ෂිතය මට ආගන්තුක තැනක්. අපේම අයට වුණත් මම ආගන්තුකයෙක් විතරයි. ඇත් රජෙක් වුණත් ඇස් නොපෙනුණාම කොච්චර අසරණ ද කියලා දැන් මට තේරෙනවා. ඒ නිසා වෙන්නැති දුර්වල මට අපේම පරපුරේ අයත් පහර දෙන්නෙ.මේ හැමදේම විඳ ගන්නවා ඇරෙන්න වෙන මොනවද මට කරන්න පුළුවන්. දැන් දැන් වන අලි ගහනයත් ජනගහනයත් වැඩියි. ඒ වුණත් ඊට සරිලන විදිහට වන ගහනය වැඩිවෙලා නැහැ. ඒ නිසයි අපිට ගමට එන්න වෙලා තියෙන්නෙ.මගෙ හෙට දවස කොහොම වේවිද කියන්න මං දන්නෙ නැහැ. වනජීවි පශු වෛද්‍යවරු නම් කතා වෙනවා ඇහුණා මං ඉන්නෙ අවදානම් තත්ත්වෙක කියලා. මටත් හිතෙනවා මේ යන විදිහට මම වැඩි දවස් ජීවත්වෙන එකක් නැහැ කියලා. මට මැරෙන්න බය නැහැ. ඒත් මැරෙන්න කලින් ඔය කාගෙ කාගෙනුත් මට ඉල්ලන්න දෙයක් තියෙනවා.මගෙන් පස්සෙවත් අන්ධ අසරණ වෙලා ගම්වදින අලි ඇත්තු කලබල කරලා වෙඩි තියලා තුවාල කරන්න එපා. අපිට ඉන්න තියෙන බිම් කොල්ල කන්න එපා. අනිත් එක තමයි මං මැරුණම මගෙ දළ දෙක අනාගතයට දකින්න සංරක්ෂණය කරන්න. මං එහෙම කියන්නෙ මම අහලා තියෙන විදිහට මේ විදිහට එකට එක්වෙච්ච දළ යුගලක් තියෙන අපි වගේ අය ඉන්නෙ ටික දෙනයි..මේගල්ගමුවේ දළ පූට්ටුවාඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=af1111065</link>
    <topic>ජීවිතය සුන්දරයි</topic>
    <author/>
    <content>ඉතිරි කිරීමේ බැංකුවේ චන්ද්‍රරත්න බත්තරමුල්ල හන්දියේ දී හමුවුණා. අපි දෙන්නටම සතුටුයි. දැන් ඔහු වැඩ කරන්නේ මහරගම ශාඛාවෙයි. සුපුරුදු ලෙස ඔහු මගෙ අත් දෙක අල්ලා ගත්තා.”මම සුනිල් අයියා ගැන ඇහුවා. හුඟ කාලෙකින් බැංකුව පැත්තෙ ආවෙ නැහැ කියල කිව්වා.””ඒකනෙ මචං ඇත්ත. සාමාන්‍යයෙන් කවුරු වුණත් බැංකුවකට යන්න කරුණු දෙකක් තියෙනව. එකක් තමයි සල්ලි දාන්න. අනෙක තමයි සල්ලි අරගන්න. ඒ දෙකම නැති කෙනෙක් බැංකුවකට එන්නෙ නැහැනෙ. උඹ පරණ යාළුවො බලන්න ආවට මම කිව්ව දේ ඇත්ත නේද?””ඇත්ත.. ඇත්ත”චන්ද්‍රා මහ හයියෙන් හිනාවෙමින් කිව්ව.”යමුකො ප්ලේන්ටි එකක් බොන්න”චන්ද්‍රරත්න සාහිත්‍යය ගැන හොඳ අවබෝධයක් තියෙන කෙනෙක්. ඔහු කවි ලියනව. පත්තරේ කවියක් පළවුනහම ඒක මට පෙන්වන්න ඕනෙ නිසා ඔහුගේ ලාච්චුවේ දාල තියෙනව. අනිත් එක, ඔහුට දේශපාලනය ගැනත් හොඳ අවබෝධයක් තියෙනව.තේ දෙක එන්නත් කලින් ඔහු කතාව පටන්ගත්ත. “ඇමෙරිකාව හදන්නෙ අරාබිය, අප්‍රිකාව දෙකම විනාශ කරන්න වගෙයි. විනාශ කරනව කියන්නෙ ඒ රටවල් ඔවුන්ගෙ අතට ගන්න””ඒත් මචං මුල ඉඳන්ම ඇමෙරිකාවෙ හෙංචයියො වෙල ඉන්න රටවල් ගැන උන්ට කිසිම ප්‍රශ්නයක් නැහැ. සවුදි අරාබිය, බහරේන්, ඩුබායි වගේ රටවල්වලට ඇමෙරිකාවෙන් කිසිම ප්‍රශ්නයක් වෙන්නෙ නැහැ.උන් ඔය වැඩේ කරන්නෙ ඇමෙරිකන් විරෝධී රටවල්වලට විතරයි. ඉරාකය, ලිබියාව, සිරියාව වගේ රටවල් ඇමෙරිකන් විරෝධී අධිරාජ්‍යවාදී විරෝධී රටවල් ළඟදීම ඉරානයටත් ඔය දේම කරන්න පුළුවන්””හැබැයි සුනිල් අයියෙ ඉරාන ජනාධිපති අනිත් අයට වඩා වෙනස් නායකයෙක්.””ඒක ඇත්ත. ඒත් ඇමෙරිකාව මේ හැම දෙයක්ම කරන්නෙ නිදහස, මානුෂික අයිතිවාසිකම්, ප්‍රජාතන්ත්‍රවාදය කියන වචන ඉස්සරහට දාගෙන. ඔවුන් මිනිසුන් කුලප්පු කරනව විතරක් නෙමෙයි, සල්ලි දෙනව, ආයුධ දෙනව. නේටෝ එක අල්ලගෙන බෝම්බ දානව. ඉරානයේ ෂා රජ්ජුරුවන්ව පන්න ගන්න මොනතරම් කාලයක් ගියාද? අයතුල්ලා කුමේනි ඉරාන විප්ලවය මෙහෙයෙව්වෙ ප්‍රංසයේ ඉඳගෙන. මොන තරම් ජනතාවක් ඒ කියන්නෙ මුලු මහත් ඉරානයෙම ජනතාව ෂා රජ්ජුරුවන්ව රටින් පන්නපු වෙලාවෙ ප්‍රීතිඝෝෂා නඟමින් සතුටු වුණාද? කුමේනි ඉරානයට ආ වෙලාවෙ ඔහු පිළිගන්න ලක්ෂ ගණන් ජනතාව ආ හැටි මතක් වෙනකොට මට පුංචි දුකක් ඇතිවෙනව. අද ඒ රටවල ඉන්න අය ඒවා දන්නෙ නැහැ. ගඩාෆිට තුට්ටුදෙකේ නූගත් කොල්ලො අතින් පයින් ගහන කොට ලිබියාවෙ ජනතාවගෙන් කොටසක් හරි අඬන්න ඇති කියල මට හිතෙනව. ඇමෙරිකාවට ඕනෙ කරන්නෙ තෙල් මචං.. තෙල්. ඔවුන්ගෙ කෙහෙල්මල් ප්‍රජාතන්ත්‍රවාදය වචනවලට සීමාවුණු දෙයක්. ඒ හැම රටක්ම ඇෆ්ගනිස්ථානය, ඉරාකය වගේ වෙනව. මිනිස්සු මරාගන්නව, තෙල් ටික ඇමෙරිකාවට යනව.””සුනිල් අයිය ඔබාමා දිනපු එක ගැන සතුටු වුණානෙ.””ඒක ඇත්ත මචං. ඒත් ඔබාමාටවත් ඇමෙරිකානු “සිස්ටම් එකෙන්” ගැලවෙන්න බැහැ. ඔබාමාගේ ජනප්‍රියත්වය බිංදුවටම බහිනව කියල මම ලිව්වෙ මාස හතරකට, පහකට කලින්. ඒක වෙනව. ඔබාමා නේටෝ එකත් අල්ලගෙන ඒ වැඩේ කරන්නෙත්, යළිත් තිබූ ජනප්‍රියත්වය ලැබෙයි කියල හිතාගෙනයි. ඒ වුණාට ඒක වෙන්නෙ නැහැ. ඇමෙරිකාවෙ ඉන්නෙත් හිතක් පපුවක් තියෙන මිනිස්සුනෙ බං.” ඔබාමාගෙ විදේශ ප්‍රතිපත්තිය ඒ මිනිස්සු අනුමත කරන්නෙ නැහැ.””මානව හිමිකම් ගැන කෑගහල අපේ රටෙත් ඔය දේ කරන්න ඇමෙරිකාව උත්සාහ ගත්තත් පුදුමයක් නැහැ. යූ.එන්.පී. එකයි, ජේ.වී.පී. එකයි දැන් කරන්නෙත් මිනිස්සු කුලප්පු කරන එකනෙ. ඒක වෙන්නෙ නැහැ. ඒක කරන්නත් බැහැ. අපේ රටේ මිනිස්සු බොහොම බුද්ධිමත්. අනිත් එක ඉන්දියාවත් අපිට සපෝට් කරනවනෙ. හැබැයි මචං, යූ.එන්.පී. එක ඒ වැඩේ කරන්න උත්සාහ ගත්තත් පුදුමයක් නැහැ. ඒ වුණත්, ජේ.වී.පී. එක ඒ තැනට වැටෙන්නෙ නැහැ. ඒක මට ස්ථිරයි. ඒගොල්ලන්ට එතැනට වැටෙන්නත් බැහැ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=af1111066</link>
    <topic>අම්මා කෙනෙකු වූ අක්කාගේ සොයුරු පෙම</topic>
    <author/>
    <content>මහ වැස්සට එලූ පැලැස්තර ශක්තිමත් නැත. දියබිඳු එක දෙක බේරී බිම තෙත බරිත වේ. වැඩ නිම කර ගැනීමට නොහැකි බිත්ති ආයිත්තම්වලින් හැඩ කිරීමට වත්කම් මදය. අහස උසට නැඟි ණය බර මනස පෙලු වාර අනන්තය. කුමකින් කුමක් කරන්නෝ දැයි සිතේ සැලැසුමක් නැත. කාසි සොයා එතෙර යාමට පියා තීරණය කෙළේය.අවුරුද්දක් ගෙවුණි. දෙකක් ගෙවුණි. එහෙත් තොරතුරක් නොවීය. නොවිසඳුණු ප්‍රශ්න එලෙසමය. අම්මාට හිසරදයකි. ඇය පසු පස ද ණයකාරයෝ පන්නා ආවේ දඩයම් බල්ලන් පරිදිය. අම්මා ද රට හැර ගියාය. දරුවන් තනි විය. ගැඹුරු කුණාටුවකට අසු නැවට කපිතාන් කෙනෙක් නොවීය. සුළං හමන අතට නැව දියඹේ එහාට මෙහාට පාවීය. රැය ගෙවීය. දවාල එළඹීය. හිරු සැඟවීය. ජීවිතය එතනමය. ණය ප්‍රශ්නයෙන් මිදීමට මඟක් නොවීය. ණයකරුවන් තම ඉල්ලීම් අත්නොහැරීය. නංගිලා මල්ලිලාට නොහැකි බර ඉසිලීමට අක්කා මැදිහත් වූවාය.බැරිකම පුළුවන්කම ඇයට වැඩක් නැත. ඇය ප්‍රශ්නයෙන් ගැලවීමට මඟක් සෙවීය. කොහු මෝලක වැඩට යාමට ඇය තීරණය කෙළේ එලෙසිනි. දිවා රාත්‍රී නොබලා ඇය වෙහෙසීය. වයසටත් වඩා බර ඉසිලීය. මඟ නතර කළ අධ්‍යාපනය පිළිබඳ ඈ දුක් නොවීය. නංගිලා මල්ලිලාට ඈ අම්මා වූවාය. ඈ එන තෙක් ඔවුහු පාර බැලූහ. සීනි බෝල ඉල්ලීය. සෙනෙහස සෙවීය. එහෙත් ඈ තවමත් කුඩා එකියකි. අම්මා මෙන් සෙනෙහස බෙදීමට ඈ වෙර දරයි. තාත්තා මෙන් සෙවණ දීමට පෙරුම් පුරයි. එහෙත් ඈ ද සෙනෙහස අයදියි. රිදුම් දෙන අත්පා සියතින් ම අතගායි. මවු සෙනෙහසට තුරුළු වෙන්න සිත සොයයි. තෙමී යන දෑස් අබියස අනාගත සිහින බොඳ වේ. තම දිවියම නංගිලා මල්ලිලා වෙනුවෙන් ඈ කැප කළාය.හදිස්සියේම නැවතත් කුණාටුවක් හැමීය. අක්කා ගෙදර නාවාය. ඈ කෝ... මල්ලී ඇඬුවේය. නංගී කලබල වූවාය. එහෙත් පළක් නොවීය. අක්කාගේ කොණ්ඩය කොහු මෝලේ යන්ත්‍රයට හිර වී ඇදී ගියේ අකාරුණිකවය. ඇගේ දෑස් පියවීය. අක්කා නැවත නාවාය. නංගී සහ මල්ලි කෑ ගසා ඇඬුවෝය. එහෙත් කවුරුත් ඔවුන්ට නොසිටීය. ඒ දුක වේදනාව මුලින් ම ලිව්වේ 31 වෙනිදා ලංකාදීපය.මවු නැති අපට මවු වූ අක්කා ගැන ඔවුන් කතා කෙළේ ඇඬු කඳුළෙනි. තවමත් අවුරුදු 18 ක් වූවා පමණි. ගත නැතත් හිත ඇගේ ශක්තිමත් වී තිබුණි. ඈ සැබැවින්ම ශක්තිමත් යුවතියකි. එහෙත් දෛවය ඈ නිහඬ කරනා තෙක් ඈ ජීවිතය සමඟ පොර බැදුවාය. නෑ, බෑ, ඇගේ ශබ්ද කෝෂයේ නොවීය. ඒ ඈ ඈට හැකි අයුරින් දිවි සටනේ යෙදුන නිසාය. ඇය ඔබට ආදර්ශයකි. මට ආදර්ශයකි. ඇය ද අපේම සොයුරියකි. බෑ කියා පසුපසට අඩිය නොතිබු අපේ කාලේ යුවතියකි.වස්සානය සමඟ වස් සමය පැමිණේ. හැම පන්සලකම කඨින පූජෝත්සව සූදානම්ය. තමන්ට හැකි පමණින් ආධාර උපකාර කිරීමට සැදැහැවත්හු පෙළඹෙති. රැයක් දවාලක් නැත. පිංකම හොඳට කිරීමට ඔවුහු උත්සාහ කරති. ගමේ එකමුතුකම පිංකම ඵලදායි වීමට බලපායි.කෙතරම් වැසි වැස්සත් කුඹුක්ගැටේ ප්‍රදේශයේ ජනතාවට ද විශේෂ දවසකි. ඒ විහාරස්ථානයේ කඨින උත්සවය නිසාය. හැමෝම තම තමන්ට බාර වූ වැඩවල යෙදෙති.හැකි අයුරින් තුටු පඬුරු පුදති. මේ අතරතුර කප්රුකට පූජා කරන්නෝ ද කීප දෙනෙකි. ඔව්හු ලැබුණ පූජා භාණ්ඩ යොදා ගනිමින් කප්රුක සරසති. තමන්ට හැකි පමණින් සේවය කිරීමට ඔවුහු යුහුසුලුය. මේ අතරතුර තමන්ට දීමට කිසිවක් නොවූවෙන් ලොතරැයි කූඩුවකින් මිලදී ගත් ලොතරැයියක් එක් උපාසක මහතෙක් කප්රුකේ එල්ලීය. ඔහුගේ සිතේ පැතුම පවිත්‍ර විය. කෙසේ හෝ මෙය ජයග්‍රහණය කර අදාළ මුදල පන්සලට ලැබේවායි යන සිතුවිල්ල ඔහුගේ හදවතේ රැඳුණි.සිතිවිල්ලේ පිවිතුරු බව අන් සෑම දෙයම පරයා නැඟී සිටියේය. කප්රුකේ එල්ලු ලොතරැයියට කෝටියක දිනුම හිමි විය. එය පුදුමයකි. එහෙත් සැබෑවකි. මේ පුවත පිළිබඳ හෙළිදරව්ව 03 වෙනිදා දිනමිණෙනි. පිවිතුරු සිතුම් පැතුම් ජයග්‍රහණයට ඔසවන බවනම් සැබෑවකි. එහෙත් වර්තමානයේ මිනිසුන්ගේ පිවිතුරු සිතුම් පැතුම් තිබීම ද ආශිර්වාදයකි. කප්රුක්වල ලොතරැයි එල්ලීම විනයානුකූල නැතැයි ද මතයක් තිබේ. එසේ වුවත් පිරිසුදු චේතනා පාදයි වාසනා යනුවෙන් පැරැන්නෝ කීවේ කට කහනවට නොවේ. එහි සත්‍ය බව හෙළි කරගත හැක්කේ එය භුක්ති විඳීමෙන් පමණි. යහපත් සිතුම්වලින් නිරතුරුව ගැටුම් ඇති නොවේ. පිවිතුරු සිතුම්වලින් සාමය සතුට ජයග්‍රහණය උදාවේ. සැම විටම වාසනාව ගෙන දේ. ජීවිතය ජීවත් කරනුයේ පිවිතුරු සිතුවිලිය. එහි බලය ඉමහත්ය. සිතිවිල්ලකට පුද්ගලයකුට වාසනාව ගෙන දිය හැකිය. එමෙන්ම අවාසනාව ද ගෙන දිය හැකිය.ජීවිතයට ආලෝකය දිය හැක්කේ සිතුවිලිවලට පමණි. ආහාර ශරීරය පෝෂණය කරයි.එහෙත් සිතුවිලි මිනිසාගේ ආධ්‍යාත්මය පෝෂණය කරයි. ආධ්‍යාත්මය පෝෂණය වූ ඔහුගේ යහපත් සිතුවිල්ල පන්සලට කෝටියක දිනුමක් ලබාගැනීමට හේතු විය.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=af1111067</link>
    <topic>ඩෙල්ෆ්ට් ඉපැරණි ආරක්ෂක බළකොටුව</topic>
    <author>ටෙක්ලා පද්මිණී කාරියවසම්</author>
    <content>සයුර පිස ගෙන ආ සුළං රැලි ගතට දැණුනු උණුසුම රැගෙන ඈතට ගියා. යාපනය අද්ධද්වීපයෙන් නික්ම දූපත් රැසක් මැද සයුරේ සිටිද්දී සිතට චමත්කාරයක් දැනුණා. නාවික හමුදා නිලධාරීන් අප රැගත් නාවික හමුදාවට අයත් බෝට්ටුව ඩෙල්ෆ්ට් දූපත දක්වා රැගෙන යන්න ගත කළේ පැය භාගයක් තරම් කාලයක්. නිමේෂයෙන් නිමේෂය වෙනස් වෙමින් විසිතුරු මවන සයුරත් අහසත් එක්ව අපට ඒ පැය භාගය තත්පර කීපයක් තරම් කෙටි කළා. දිදුළන නිල්මිණක් වන් සයුර තරණය කොට ඩෙල්ෆ්ට් කරා අප රැඟෙන ගියේ පුරාවිද්‍යා දෙපාර්තමේන්තුවේ පර්යේෂණ නිලධාරීන් ගවේෂණ නිලධාරීන් ඇතුළු පිරිසක් ඩෙල්ෆ්ට් දූපත රැකවල්ලා සිටින්නේ ශ්‍රී ලංකා නාවික හමුදාවයි. සාමය රකින්න පොලිසිය තියෙනවා. ඩෙල්ෆ්ට් වැසියන්ගේ මුහුණේ පුංචියට ආඩම්බරකම කැටි වූ සුන්දරත්වයක් සටහන්ව ඇති බව මට පෙනී ගියා. එහි වෙසෙන්නෝ ඉතාම අහිංසක පිරිසක්. ඔවුන්ට ළඟන්නා සුලු සිනහවක් ඇතත් එයට දුක සැඟවිලා. ඩෙල්ෆ්ට් කියන්නේ ඉන්දියාවේ ජනප්‍රිය නිළි ශ්‍රී දේවි ගේ උපන් බිම. ඇගේ ඥාතීන් ඈ ගැන ආඩම්බර වෙනවා. අපිටත් ඇය ආඩම්බරයක්.අපි ඩෙල්ෆ්ට්වලට පා තැබුවේ දීපාවලි දා උදෑසනයි. සිිරිපොද වැස්සේ පුරාවිද්‍යා දෙපාර්තමේන්තු නිලධාරීන් හා මාධ්‍යවේදීන් අසල නිවෙසකට දිව ගියා. එය තල් කොළ, ඉටිරෙදි ආදිය යොදා ආවරණය කරගත් කුඩා නිවෙසක්. හිරිකඩ වළක්වන්නත් ජනේලය ලෙසත් බිත්තියේ කොටසක් සාරියකින් ආවරණය කර තිබුණා. වර්ග අඩි එකසිය විස්සක් පමණ වූ කුඩා නිවෙස තුළ අහසින් වැටෙන වැස්සට බියේ අප ආගිය තොරතුරු කතා කරමින් සිටියා.අපට ඔවුන්ගෙන් දීපාවලි සංග්‍රහ නොලැබුණේ ඔවුන් ක්‍රිස්තු භක්තිකයින් වූ නිසයි. ඩෙල්ෆ්ට් වැසියන් ගෙන් වැඩි පිරිසක් ක්‍රිස්තු භක්තිකයන්. හින්දු කෝවිල් දෙකක් ඩෙල්ෆ්ට් වල තියෙනවා. අතීතයේ බෞද්ධ පූජනීය භූමියක් බවට නටබුන් පමණක් තියෙනවා. ඒ නටබුන් අනුරාධපුර යුගයට අයත් බව පුරාවිද්‍යා දෙපාර්තමේන්තුවේ ගවේෂණ නිලධාරීන් ප්‍රකාශ කළා. ඩෙල්ෆ්ට් හි එකිනෙකට ආසන්නව ඉදි කළ ස්ථූප තුනක නටබුන් අපි නිරීක්ෂණය කළා. තවත් චෛත්‍ය 3 ක පමණ නටබුන් දකින්නට ලැබෙන බව අපට මග පෙන්වූ ඩෙල්ෆ්ට් පොලිස් ස්ථානාධිපති ඊ.එන්.පී. ඒකනායක මහතා ප්‍රකාශ කළා. මේ චෛත්‍ය ඉදිකොට තිබුණේ හිරි ගලින් ඩෙල්ෆ්ට් පොළොව සැකැසී ඇත්තේ හුණුගල් ස්ථරයකින්. ඒ හුණුගල් ස්තරය මඳක් කඩා ඉවත් කර ඒ හුණුගල් ස්ථරය මත තමයි ඩෙල්ෆ්ට් වැසියන් වගා කරන්නේ.ප්‍රධාන චෛත්‍යයට නුදුරින් ගරා වැටුණු සංඝාවාසයක නටබුන් දක්නට තිබුණා. ඒ ආසන්නයේ ඇති ළිඳ පිරිසිදු ජලයෙන් පිරී තිබුණා. ඩෙල්ෆ්ට් වැසියන්ගේ පානීය ජල අවශ්‍යතා පිරි මැසුණේ මේ ළිඳෙන්. 1960 දශකයේ පුරාවිද්‍යා අධ්‍යක්ෂ චාල්ස් ගොඩකුඹුර මහතා ඩෙල්ෆ්ට් හි ඉපැරැණි බෞද්ධ නටබුන් ගවේෂණය කොට මූලික සංරක්ෂණයක් කොට තිබුණා. ඒත් ඩෙල්ෆ්ට් පිළිබඳ විධිමත් ගවේෂණයක් අවශ්‍යයි.ඩෙල්ෆ්ට් අනුරාධපුර යුගයට අයත් බව ලේඛන ගතවී ඇත්තේ එම ස්ථානයෙන් හමුවන අනුරාධපුර යුගයට අයත් උළු හේතුවෙන්. ආසන්නයේ ඇති ඌරාතොට හා දඹකොළ පටුන වරාය නිසා වර්ග කිලෝමීටර් 47.8 ක මේ භූමිය අතීතයේ වෙළෙඳ මධ්‍යස්ථානයක් ලෙස භාවිත වන්නට ඇති බවත් ඩෙල්ෆ්ට් හි වෙරළ වටා ඇති ස්ථූප කිරි පැහැයෙන් බැබළෙමින් මෙය බෞද්ධ රාජ්‍යයකට අයත් භූමියක් බව අභිමානයෙන් හඟවන්නට ඇති” බවත් පුරාවිද්‍යා ගවේශකයන්ගේ මතයයි. මේ භූමි භාගය පොළොන්නරු යුගය තෙක් ම සශ්‍රීක වෙළෙඳ මධ්‍යස්ථානයක් ලෙස පවතින්නට ඇති බවට ප්‍රකාශ වන අදහස් තහවුරු කරගැනීමට ගවේෂණ කළ යුතුයි.ඩෙල්ෆ්ට් හි වැසියන් ගේ ප්‍රධාන ජීවනෝපාය ධීවර කර්මාන්තය. ඒ හැරුණාම තල් ගෙඩි පැළ කරන කාන්තාවන් අපට හමුවුණා. ඩෙල්ෆ්ට් හි කුඹුරු අක්කර 12 ක් පමණ වගා කරන බවත් ලූනු හා වෙනත් වගාවන් ද සිදුකරන බවත් ඒකනායක මහතා අප හා පැවැසුවා. ඒ තොරතුරු වරදින්න බැහැ. පොලිස් ස්ථානාධිපති ඒකනායක මහතා කීවේ මෙහි වැසියන්ට බිම් අඟලක් වගා කරගන්න අපමණ දුකක් විඳිය යුතු බවයි. කිවුල මිශ්‍ර ජලය හිරිගලින් සැදි පොළොව ඔවුන් පීඩාවට පත් කරවනවා. හිරිගල් මත පොළොව හාරා ලබාගන්නා පස් දමා ලූනු වගා කරන්න ඔවුන් දක්ෂයි.ඩෙල්ෆ්ට් අයිති ලංකාවට. මෙම භූමිය 2001 වන තෙක් ඊ.පී.ඩී.පී. පාලනයට නතුව තිබුණා. සාම සාකච්ඡා අතරේ ඩෙල්ෆ්ට් ශ්‍රී ලංකා නාවික හමුදාවට අයත් භූමියක් බවට පත් වුණා. පොළොන්නරු යුගයෙන් පසු ලංකාව යටත් කරගත් පෘතුගීසි, ලන්දේසි, ඉංග්‍රීසි යන යුරෝපා ජාතීන් තුනම තම ආරක්ෂාව හා රැකවරණය සඳහා ඩෙල්ෆ්ට් භාවිතකර තිබුණා.පෘතුගීසින්ට අයත්ව තිබූ භූමිය ලන්දේසින් පාලනයට නතු කොට ගෙන තිබුණ බව පෙනී යනවා. ඩෙල්ෆ්ට් හි බල කොටු දෙකක් පවතින බව කීව ද ඉන් එකක් ඕලන්ද පාලකයාගේ නිල නිවෙස බව පුරා විද්‍යා ගවේශකයන්ගේ මතයක් වුණා.එම නිවහන ආසන්නයේ සිරකුටි දෙකක නටබුන් දැකගන්න ලැබෙනවා. බිත්ති ඉතා ශක්තිමත්ව තැනූ මේ සිර කුටි වල වහළය ඉහළට යද්දී පටු වන සේ සකසා තිබුණා. ඉන් ඔවුන් සිර කරුවන්ගේ මානසිකත්වය බිඳ දැමීම අරමුණු කරගන්න ඇති. පාලකයාගේ නිවෙස ආසන්නයේ තවමත් නිරුපද්‍රිතව ඇති පරෙවි ගෙයකි. එහි කුඩා කූඩු රාශියක් දක්නට ලැබේ. අතීත යටත් විජිත පාලකයන් පණිවුඩ ගෙනයාම සඳහා පරෙවියන් භාවිත කළ බවට මෙය කදිම සාක්ෂියකි.ආණ්ඩුකාර නිවෙසට ඔබ්බෙන් ඉපැරණි රෝහල් භූමිය දැකගන්න ලැබේ. එම රෝහල ඉංග්‍රීසි යුගයේ ප්‍රතිසංස්කරණය කළ බවට ඇති සාක්ෂිය වන්නේ එහි වහළයට හෙවිලි කොට ඇති 1865 වර්ෂය මුද්‍රිත උළු ය.මේ කුඩා දූපතේ වැව් හයක් ඇත. ඒවායෙන් ජලය ලබා එහි ගොවියෝ වගා කරති. ඔවුහු වැසි ජලය රැස්කර බීමට ලබා ගනිති. ඉතාම රමණීය වුව ද ඩෙල්ෆ්ට් හි ජීවිතය දුෂ්කර ය.ඩෙල්ෆ්ට් සිට රාමේෂ්වරම් වලට ඇත්තේ සැතැපුම් දාහතරක දුරක් මේ හේතුවෙන් ඉන්දීය ධීවරයෝ මුහුදු සීමාව උල්ලංඝනය කොට ලංකා මුහුදු සීමාවේ මසුන් මරති. මේ හේතුවෙන් ඩෙල්ෆ්ට් හි ශ්‍රී ලංකා නාවික හමුදාවට බොහෝ වැඩ කටයුතු තිබේ.පොලිස්ථානාධිපති තුමාගේ සහයෝගයෙන් හිමිවූ රථ දෙකෙහි නැඟී අපි ඩෙල්ෆ්ට් වටා සැරි සැරුවෙමු. ඒකනායක මහතා අප රැගෙන ගියේ ඩෙල්ෆ්ට් දූපතේ සිව්වැනි කොටස වෙත ය. එය හැඳින්වෙන්නේ වාට්ටු අංක 4 යනුවෙනි. ඩෙල්ෆ්ට් රෝහලක් නොවේ. සිර ගෙයක් ද නොවේ. හඳුනා ගැනීමෙහි, පාලනයෙහි හා ආරක්ෂාව තහවුරු කිරීමෙහි පහසුව තකා ඩෙල්ෆ්ට් දූපත කොටස් වලට බෙදා ඇත. වාට්ටු අංක 4 හි ඇත්තේ ඉපැරණි අශ්ව ගාලකි.අඩි දෙතුන් සීයයක් දිග අශ්ව ස්තාලයෙහි කුලුනු 74 ක් තවමත් නිරුපද්‍රිතව ඇත. මෙහි බෝ කළ අශ්වයෝ පෘතුගීසින්, ඉංග්‍රීසින්, ලන්දේසින් විසින් ලෝකයේ විවිධ රටවලට අපනයනය කරන ලද බවට ද යටත් විජිත සමයේ බටහිර ජාතීන් ඔවුන්ගේ ප්‍රයෝජනයට ගත් බවට ද තොරතුරු අනාවරණය විය. අශ්වයන් ගේ ආහාරයට ගෙන ආ බයෝ බැක් ගසක් තවත් මෙහි තිබේ. එම බයෝ බැක් ගසෙහි කඳෙහි වූ බෙනය මිනිසුන් කිහිප දෙනෙකුට සැඟවී සිටීමට හැකි ය. ඒ අශ්ව පරපුරෙන් පැවැත එන පෝනියෝ ඩෙල්ෆ්ට් තණ බිම් වටා දුව පනිමින් නිදැල්ලේ වෙසේ.ක්ෂණයෙන් වෙනස් වෙමින් ලොව විචිත්‍රත්වය මවන සයුර හා නිමක් නොදකින අහස්තලය අතර ඇඳි සොඳුරු සිත්තම ඩෙල්ෆ්ට් අපට අමතක නොවන්නට පොලිසියෙන් අපට ලැබුණු දිවා භෝජනය කෙතරම් රසවත් ද? පොලිසියේ මහත්වරුන්ට රසට උයන්න පුළුවන් බව මා දැනගත්තේ එ දිනයි.ලෝකයේ යම් තැනෙක ආරක්ෂාව හා බුද්ධිය සඳහා ම භාවිත කළ බල කොටුවක් වේ නම් එය ඩෙල්ෆ්ට් බලකොටුවයි. අඩි පහක් පමණ පළලින් යුත් ප්‍රධාන බැමි අතර එකිනෙකට වෙනස් පළලින් යුත් බැමි ද මේ බල කොටුවෙහි දකින්නට ලැබේ. හිරිගලින් නිමවා ඇති මෙම කොටුව පෘතුගීසින්ගෙන් ඕලන්ද ජාතිකයන් ද ඔවුන්ගෙන් ඉංග්‍රීසින් ද අයිතිකරගත් බව ප්‍රකට ය. මෙහි ද සිරකුටි දෙකක් දක්නට ලැබේ. මෙම කොටුවට ඊසාන දෙසින් සයුරට වැටෙන ඇළෙහි ජලය අද වැල්ලේ සිඳී ගිය ද අතීතයේදී බටහිර ජාතීන් තම යාත්‍රා දූපතෙහි වූ ප්‍රධාන වැවෙහි සඟවා තැබීමට මෙම ඇළ දිගේ රට අභ්‍යන්තරයට ගෙන ආ බව මතයක් මා ගමන් ගත් රථයේ රියදුරු වූ ඩෙල්ෆ් ස්ථාන බාර නිලධාරි රත්නායක මහතා ඉදිරිපත් කළේ ය. ඩෙල්ෆ්ට් කොටුවේ තවමත් සුරක්ෂිතව ඇති ‘බලනය’ තුළින් එදා බටහිර ජාතීන් උතුරු හා ඊසාන දිග ඈත සයුරෙන් ලංකාව දෙසට ඇදී එන වෙළෙඳ යාත්‍රිකයා හා ආක්‍රමණිකයා හඳුනා ගන්නට ඇත.හීරැස්පලු, කොහොඹ, කුප්පමේණිය, කෝමාරිකා ආදී වූ අනර්ඝ “ඖෂධ රාශියකින් හෙබි රමණීය ඩෙල්ෆ්ට් හි ජනගහනය 4956 කි. එහි මහා විද්‍යාල දෙකක් මිශ්‍ර පාසල් දෙකක් ඇතුළු පාසල් හයක් ව්‍යාප්තව ඇත. රජයේ ආයතන අතරින් ඩෙල්ෆ්ට් රජයේ රෝහල ප්‍රධාන වේ. ස්වේච්ඡාවෙන් ම පැමිණ ඩෙල්ෆ්ට් රජයේ රෝහලේ සේවය කරන වෛද්‍ය නිලධාරිනිය ගේ සේවය අගය කළ යුතු ය.ඩෙල්ෆ්ට් හි අනන්‍යතාව සුරකින හිරිගලින් තල් කොළයෙන් කළ වැට මායිම් ඩෙල්ෆ්ට් අලංකාර කරමින් තව දිගු කලක් පවතිනු ඇත.විශේෂ ස්තුතියපුරාවිද්‍යා දෙපාර්තමේන්තු නිලධාරීන් සැමට, 51 වන සේනාංකයේ මාධ්‍ය සම්බන්ධීකාරක මේජර් ප්‍රියන්ත ගුණසිරිඩෙල්ෆ්ට් පොලිස් ස්ථානයේ ස්ථානාධිපති ඊ.එන්.පී. ඒකනායක මහත්වරුන්ටඩෙල්ෆ් නාවික හමුදා වසම අණ දෙන නිලධාරි ඇතුළු සෙසු නිලයනටටෙක්ලා පද්මිණී කාරියවසම්ඡායාරූප - නිශ්ශංක විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=af1111068</link>
    <topic>වෙඩි තියලත් දින පහක් ගමේ ඉඳලා</topic>
    <author>කීර්ති මෙන්ඩිස්</author>
    <content>කරන්දෙනිය දොස්තර ඝාතනයකරන්දෙණිය පුරා ඇවිලී ගිය ගින්න මේ වනවිට නිවී ගොස් හමාර ය. එහෙත් කරන්දෙණිය හා ඒ අවට ප්‍රදේශවාසීන්ගේ සිත් තුළ ඇති ශෝකය හා වේදනාව තවමත් තුනී වී නැත.රුපියල් කෝටි ගණනක් වටිනා සුවිසල් නිවාස හා දේපළට හානි කරමින් ඒවා ගිනි තබා විනාශ කරමින් ඇතැමුන් කලහකාරීව හැසිරීම නිසා ඉකුත් සතියේ කරන්දෙණිය යුද පිටියක් බවට පත් විය. මෙම තත්ත්වය නිසා කරන්දෙණිය ප්‍රදේශයට පොලිස් ඇඳිරි නීතිය පවා පනවන්නට සිදුවිය.කරන්දෙණිය ප්‍රදේශවාසීන් බෙහෙවින් ආදරය කළ ගෞරව කළ වෛද්‍යවරයකු ඉකුත් සැප්තැම්බර් මස 29 වන දින නාඳුනන තුවක්කුකරුවකු විසින් වෙඩි තබා ඝාතනය කරනු ලැබීය. එදින ද කරන්දෙණිය උණුසුම් විය. දොස්තර මහතාගේ වෛද්‍ය මධ්‍යස්ථානයට යාබද දේපළ කිහිපයකට අලාභ හානි සිදු කැරිණි. වෙඩි ප්‍රහාර එල්ල විය. පොලිසිය එය සමථයකට පත් කළ ද සියල්ල නිහඬ වූයේ අළුයට ගිනි පුපුරු ඉතිරි කරමිනි.ප්‍රදේශවාසීන්ගේ ගෞරවයට ආදරයට පාත්‍ර වූ දොස්තර මහතාගේ ඝාතකයන් කවුදැයි මාධ්‍ය මගින් හෙළි කිරීමත් සමඟ මෙතෙක් නිහඬව සිටි ගම්මු යළි කුපිත වූහ. දෙවියකු බඳු දොස්තර මහතා මරා දැමීමට හවුල් වූ පුද්ගලයන්ගේ ගේ දොර ව්‍යාපාරික ස්ථාන සියල්ලම ගිනි තැබීම නිසා කරන්දෙණිය යළි යුද පිටියක් බවට පත් විය. මේ නිසා ප්‍රදේශයේ ආරක්ෂාවට පොලිසියට අමතරව එස්.ටී.එෆ් සේනාංක පවා යෙදවීමට බලධාරීන්ට සිදුවිය.වෛද්‍යවරයාගේ ඝාතනය සම්බන්ධයෙන් අත්අඩංගුවට පත්ව සිටින එක් සැකකරුවෙකුට අයත් බොරකන්දේ පිහිටි තෙමහල් ගොඩනැගිල්ලට ද වෛද්‍ය රසායනාගාරය ද එහි සේවය කළ හෙදියකගේ නිවෙස හා කඩ කාමරයක් ද මෝටර් රථයක් ද සැකකාර හමුදා කපිතාන්වරයකුට අයත් නිවෙසකට ද පහරදී ගිනි බත් කළ පිරිස් කපිතාන් වරයාට අයත් වෙළෙඳ සලකට ද ගිනි තැබූහ.කරන්දෙණිය හා ඒ අවට ජනතාව මෙකී දොස්තර මහතාට මෙතරම් ආදරය කළේ ඇයි දැයි මුලින් විමසා බැලිය යුතු ය.දොස්තර ප්‍රසාද් ජයසිංහ කරන්දෙණිය දිසා රෝහලට පැමිණීමත් සමඟ ඔහු වටා රෝගීන් එක් රොක් වූයේ ඔහුගේ වූ නිහතමානීකම නිසාය.2001 වසරේ සිට 2011 දක්වා වසර දහයක් ඔහු රෝගීන් දහස් ගණනක් සුවපත් කළේ ය. ඊට අමතරව සිය පෞද්ගලික වෛද්‍ය මධ්‍යස්ථානය මඟින් ද දිවා රෑ නොබලා රෝගීන්ට ප්‍රතිකාර කළේ ය. මේ නිසා කා අතරත් හිත හොඳ දොස්තර මහතා ලෙස වෛද්‍ය ජයසිංහ ජනාදරයට පත් විය.ප්‍රසාද් ජයසිංහ මහතා මූලික අධ්‍යාපනය ලැබුවේ ඇල්පිටිය කුරුඳුගහහැතැප්ම ශාන්ත තෙරේසා කනිටු විදුහලේ ය. ශිෂ්‍යත්වයක් ලැබ කොළඹ ආනන්ද විද්‍යාලයට ඇතුළත්ව සිප් සතර හදාරා වෛද්‍ය විද්‍යාලයට ඇතුළත්ව ඉන් සමත් වී 2001 වසරේ සිට ම මිය යන තෙක් ම කරන්දෙණිය දිසා රෝහලේ සේවය කළේ ය.ඔහු දිවා රෑ නොබලා මුළු කාලයම කැප කළේ රෝගීන් සුවපත් කරන්නට ය. ඔහු ඒ සඳහා වෙලාවක් කලාවක් තිබුණේ නැත. මුදල් නොමැති රෝගියකු ඔහු ළඟට පැමිණියේ නම් ඔහු මුදල් නොගෙනම ප්‍රතිකාර කළේ ය. මේ නිසා ඔහු සොයා එන රෝගීන් සංඛ්‍යාව වැඩි විය.ඔහු තම මවට දැඩි ලෙස ආදරය කෙළේ ය. හැට හතර හැවිරිදි ඇයට තිබූ එකම පිළිසරණ ද මේ පුතා ය. සිද්ධිය වූ දා උදෑසන නිවෙසින් පිටත්ව කොළඹ ගියේ බෙහෙත් ද්‍රව්‍ය රැගෙන එන්නට ය. ඒ අතරතුර කිහිප වතාවක් සිය මවට දුරකතනයෙන් කතා කොට දුක සැප විමසුවේ ය.“අම්මේ මම රෑට කන්න එනවාමට රොටී හදලා තියන්න”ප්‍රසාද් කීවේ ය. ඒ නිසා ම ඔහුගේ මව පුතාට රොටී සාදා තැබුවා ය. ඒත් රොටී කන්නට නිවෙසට එන්නට සිතූ පුතා ගෙදර ආවේ පෙට්ටියකින්ය.ඔහුගේ වියෝව ඇසූ ඇය මෙන් ම ප්‍රදේශවාසීහු ද දුකටත් වේදනාවටත් පත්වූහ. ඔහුගේ අවසන් කටයුතු දැක බලා ගන්නට ඇදී ආ ජනතාව වෛද්‍යවරයා මිනිසුන්ට කළ සේවයම කදිම උදාහරණයක් විය.මිනිසුන් මෙතරම් ආදරය කළ ප්‍රසාද් දොස්තර මහතා ඇතැම්හු හැඳින්වූයේ දෙවියකු ලෙස ය. මෙතරම් ජනප්‍රසාදයක් ලැබූ දොස්තර මහතා නාඳුනන තුවක්කුකරුවකු විසින් වෙඩි තබා ඝාතනය කරනු ලැබුවේ මන්දැයි හැමෝටම ප්‍රහේළිකාවක් වූයේ ඒ නිසා ය.සැප්තැම්බර් 29 වැනිදා රාත්‍රියේ සිය පෞද්ගලික වෛද්‍ය මධ්‍යස්ථානය වසා නිවෙසට යෑම සඳහා මොටෝ රියට නැ¼ඟීමට පිටතට එද්දී මෝටර් සයිකලයකින් පැමිණි තුවක්කුකරුවෝ දොස්තර මහතාට වෙඩි පිට වෙඩි තබා පලාගියහ.ප්‍රදේශවාසීන් පමණක් නොව පොලිසිය ද මින් විස්මයට පත් විය. මෙවන් සේවයක නිරත මිනිසුන්ට ආදරය කරන අයකු මරා දැමීමට හේතු වූ කරුණු සොයා ඇල්පිටිය, කරන්දෙණිය පොලිස් බලධාරීහු වහා පරීක්ෂණ ඇරැඹූහ.සියලු බර වගකීම පැටවුණේ පොලිසිය වෙතය. කරන්දෙණිය පොලිස් ස්ථානාධිපති සිය වගකීම කරට ගත්තේ ය. දොස්තරවරයා ඝාතනය පිටුපස ඇත්තේ කවුදැයි සොයන්නට ඔහු සිය ඔත්තුකරුවන්ගේ සහාය පැතුවේ ය. කරන්දෙණිය පැවති උණුසුම් වාතාවරණයත් සමඟ රහස් පොලිසිය ද කරන්දෙණියට ආවේ ය. සහකාර පොලිස් අධිකාරි ප්‍රසාද් රණසිංහ මහතා එහි නායකත්වය ඉසුලුවේ ය.පහළොවකින් පමණ සමන්විත රහස් පොලිස් කණ්ඩායමක් උදේ රෑ නොබලා සියරාජකාරියෙ යෙදෙද්දී ස්ථානාධිපති සුජිත් පි‍්‍රයන්න තම ඉලක්ක කරා ගමන් කළේ ය. ඔහු මුල සිට ම මරා දමන ලද වෛද්‍යවරයාගේ වෛද්‍ය මධ්‍යස්ථානයට යාබද රසායනාගාරය හිමිකරු ගැන සැක කළේ ය.ඒ සැකය වඩාත් තිව්ර වූයේ ඔහුගේ හැසිරීම් රටා සියල්ල ගැන සැක මුසු සිද්ධිය ඇති වීමත් සමඟ ය.පොලිස් පරීක්ෂක සුජිත් සිය විමර්ශන අත් නොහැරියේ ය, තවත් පැති කිහිපයක් ඔස්සේ සැකකරු ගැන විමර්ශනයේ යෙදීය. හිතවත් මිතුරන් ලවා ඔහු සමඟ කතා බස් කරන උපාය මාර්ග යෙදුවේ ය.ඒ අතරතුර සැකකාර රසායනාගාර හිමියාගේ ජංගම දුරකතන අංකය සොයා ගත් ස්ථානාධිපතිවරයා ’ර්‍ථඩධදඥ ච්ඥබචඪත’ ලබාගත්තේ ඔහු නො දැනුවත්වම ය. ඔහු කතා බස් කරන කියන දේ ගැන විමර්ශනය කරද්දී සැකකාර කපිතාන්වරයා ගැන හෝඩුවාවක් ස්ථානාධිපතිවරයා වෙත ලැබුණේ ය. ඒ පසුපස යමින් කපිතාන්වරයාගේ ජංගම දුරකතනයට උපාය දූතයන් මාර්ගයෙන් හිතවතුන් සම්බන්ධ කරමින් කිසියම් තොරතුරක් ගන්නට ඔහු දැරූ උත්සාහය සාර්ථක විය.“මගේ කොල්ලො තමයි. වැඩේ දුන්නේ.”එලෙස කී කතාවක තොරතුරු ස්ථානාධිපතිවරයා සතු වන්නේ ඔය අතර ය. ඒ පසුපස යමින් දින පහක් හයක් තිස්සේ ම සැකකාර කපිතාන්වරයාගේ දුරකතන අංකයට ලැබුණු ඇමතුම් සමඟ ආපස්සට ගිය ස්ථානාධිපතිවරයා සැකසහිත දුරකතන ඇමතුම් දෙකක් පසුපස ක්‍රියාකාරි විය. ඒ සියල්ල ලැබී තිබුණේ මිටියාගොඩ දුරකතන මූලය (ඊර්‍ණඑඡ්අ) ඔස්සේ බව ද අනාවරණය විය. ලැබුණු හා ගත් එක් දුරකතන අංකයක් වූයේ හමුදා සොල්දාදුවකුගේ අංකයක් ය. සිය උසස් නිලධාරියකු හා මොහු දිගින් දිගටම ජංගම දුරකතනයෙන් සම්බන්ධ වීම ගැන ස්ථානාධිපතිවරයාට තවත් සැක ඇතිවිණ.දොස්තරවරයා මිය ගිය දා හා පෙර දිනය ගත් ඇමතුම් සංඛ්‍යාව විශාල විය. ඒ සියල්ල ආවේ මිටියාගොඩ ටවරය හරහා ය. එසේ නම් ඝාතකයා මිටියාගොඩ රැඳුණු අයෙකු බව ස්ථානාධිපතිවරයා සැක කළේ ය.ඝාතකයා ඝාතනය සිදුවන්නට කලින් දා සිට ම මිටියාගොඩ ප්‍රදේශයේ රැඳී සිට ඇතැයි ද දැනගත් ඔහු මේ සියල්ල ම සිය නියෝජ්‍ය පොලිස්පතිවරයාටත් පොලිස් අධිකාරි සිසිර කුමාරවත් රහස් පොලිස් බලධාරීන්ටත් දැනුම් දුන්නේ ය.“මෙන්න දැන් වැඩේ හරි... මෙයාල තමයි...”ස්ථානාධිපතිවරයා තමා දැනගත් හා ලබාගත් සියල්ල උසස් නිලධාරීන් හමුවේ හෙළි කළේ ය.ඒ අතරතුර උඩවලවේ සිටි මිනිස් ඝාතනය සඳහා රහස් පොලිස් ප්‍රධානියෙක් එහි ගිය අතර සෙසු පිරිසට තවත් සහකාර පොලිස් අධිකාරිවරු දෙදෙනකු එකතු වූහ.මෙසේ දොස්තරවරයාගේ ඝාතනය ගැන පරීක්ෂණ පැවැත්වෙද්දී කරන්දෙණිය ප්‍රදේශයේ ජනාදරයට පත් කපු මහතකු නාඳුනන තුවක්කුකරුවන් විසින් වෙඩි තබා ඝාතනය කරනු ලැබී ය. ඒ රූපානන්ද කපු මහතා ය. මෙම සිදුවීමත් සමඟ කරන්දෙණිය ප්‍රදේශවාසීහු බියටත් සංතාපයටත් පත්වූහ. නාඳුනන තුවක්කුකරුවන් කවුදැයි සොයා ගන්න පොලිසිය ද උත්සුක විය. වෙඩි තැබීම් දෙකම එකම කල්ලියේ වැඩක් ලෙස මාධ්‍ය පවා හුවා දැක්වීය. දොස්තර මහතා ගැන කී කතාවක් නිසා කපු මහතා මරා දැමී යැයි සමහරු කීවෝ ය.දෙවෙනි සිදුවීමත් සමඟ ඇල්පිටිය පොලිස් බලධාරීහු පවා පටලැවිලි සහගත තත්ත්වයකට පත්වූහ. ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ මහතා ඇල්පිටිය කොට්ඨාස බාර පොලිස් අධිකාරි වරයාට උපදෙස් දෙමින් තවත් සිදුවීමක් වන්නට පෙර ඝාතකයන් අත්අඩංගුවට ගත යුතු බව පොලිසියට කීවේය.ඒ අනුව පොලිස් අධිකාරිවරයාගෙන් සැදුම් ලත් කණ්ඩායමක් ද කරන්දෙණිය පොලිස් ස්ථානාධිපතිවරයාගෙන් සැදුම් ලත් කණ්ඩායමක් ද බුද්ධි තොරතුරු දැනගැනීම සඳහා පිරිසක් ද ඝාතන දෙක පිළිබඳ විමර්ශනයේ යෙදී සිටියදී පරීක්ෂණ රහස් පොලිසිය වෙත සිය වගකීම බාරගෙන සාක්කි ලබාගනිමින් සැකකරුවන් කොටු කර ගැනීමට යුහුසුළු විය. පොලිස් අධිකාරි මහේෂ් පෙරේරා මහතාගේ උපදෙස් මත රහස් පොලිස් කණ්ඩායම විමර්ශනයේ යෙදුණේ ය.ඒ වනවිට කරන්දෙණිය පොලිස් කණ්ඩායම ද දොස්තර ජයසිංහගේ ඝාතනය සම්බන්ධයෙන් සෑහෙන යමක් තොරතුරු සොයාගෙන සිටියේ ය. ඝාතනය රසායනාගාර හිමියා අතර ප්‍රශ්නයක් මත සිදු වූ දෙයක් බවට ද ඔවුනට ඒත්තු ගොස් තිබිණ. ඝාතනයට සම්බන්ධ වූවන්ගේ ජංගම දුරකතන ඔස්සේ කෙරෙන තාක්ෂණ ක්‍රමවේද ඒ වනවිටත් නතරව තිබුණේ නැත.සියල්ල එකින් එක අනාවරණය කරගත් රහස් පොලිසිය ඉකුත් සතියේ දී වෛද්‍යවරයාගේ ඝාතනයේ සුලමුල හෙළි කරගෙන ඊට සම්බන්ධ වූවන් ලෙස සැකකරන පුද්ගලයන් දෙදෙනකු සැකපිට අත්අඩංගුවට ගෙන සිටියේ ය. ඔවුන් ගෙන් දීර්ඝ ලෙස ප්‍රශ්න කළ රහස් පොලිසියට වෛද්‍යවරයාගේ ඝාතනයට හේතු වූ කරුණු හෙළිදරව් කර ගැනීමට හැකි විය.කරන්දෙණිය ප්‍රදේශයේ රසායනාගාරයක් හා චැනල් මධ්‍යස්ථානයක් පවත්වාගෙන යන අයෙක් හා යුද හමුදා කපිතාන්වරයෙක් මෙලෙස අත්අඩංගුවට ගත් දෙදෙනාය. ඔවුහු දැන් රහස් පොලිස් අත්අඩංගුවේ පසුවෙති.රසායනාගාර හිමියාගේ වෛද්‍ය මධ්‍යස්ථානය පිහිටා ඇත්තේ ද මරා දමන ලද දොස්තර ජයසිංහ වෛද්‍ය මධ්‍යස්ථානයට යාබදවය. ලේ - මුත්‍රා, පරීක්ෂා කර වාර්තා නිකුත් කිරීම මෙකී රසායනාගාරයෙන් සිදුවිය. ඊට අමතරව වෙනත් වෛද්‍යවරුන්ගේ සහභාගිත්වයෙන් චැනල් සේවයක් ද ඔහු පවත්වාගෙන ගියේ ය.මියගිය දොස්තර ජයසිංහ ළඟට එන රෝගීන්ට අවශ්‍ය වාර්තා ලබාගැනීමට කලක් තිස්සේ ම දොස්තර ජයසිංහ රෝගීන්ව යොමු කළේ මෙකී රසායනාගාරය වෙත ය.දොස්තර ජයසිංහ කරන්දෙණිය ජනතාව අතර සුහදශීලීත්වයක් ගොඩ නඟාගෙන සිටීමත් මුදලට වහල්වී රෝගීන්ට බෙහෙත් කිරීමට උත්සුක නොවීමත් නිසා දිනපතා ඔහු හමුවට පැමිණෙන රෝගීන් සංඛ්‍යාව ඉහළ ගියේ ය. මේ නිසා රසායනාගාරයටත් වැඩ වැඩි විය. දොස්තර ප්‍රසාද් වෙත එන රෝගීන්ගෙන් එකී රසායනාගාරය වෙත සෑහෙන ආදායමක් ලැබුණේ ඒ නිසා ය. රසායනාගාර හිමියාගේ මව ද වෛද්‍යවරියක්. ඇය සේවය කළේ ද දිසා රෝහලේ ය. රෝහල් වැඩ නිමවීමෙන් පසු පුතාගේ රසායනාගාරයට පැමිණෙන ඇය එතැනට එන රෝගීන්ගේ ලේ මුත්‍රා සටහන් පිරික්සා වාර්තා නිකුත් කළා ය.එහෙත් කල්යාමේදී රසායනාගාරයෙන් නිකුත් කෙරෙන පරීක්ෂණ වාර්තාවල නොයෙකුත් අඩුලුහුඬුකම් දොස්තර ප්‍රසාද්ට දැකගත හැකි විය. දොස්තර ප්‍රසාද් මේ සම්බන්ධයෙන් රසායනාගාරය දැනුවත් කළ ද වෛද්‍යවරයා තෘප්තිමත් වන ආකාරයට පරීක්ෂණ වාර්තා නො ලැබුණි. මේ නිසා දොස්තර ජයසිංහගේ දෝෂාරෝපණය රසායනාගාර හිමියා වෙත එල්ල විණ. මේ නිසා රසායනාගාර හිමියා හා දොස්තරවරයා අතර බහින් බස් වීම් සිදුවී ඇත. මෙය වඩාත් වෛරයක් බවට පෙරලුණේය.දොස්තර ප්‍රසාද් රසායනාගාරයක් සහ චැනල් සේවයක් ද සහිත ‘දිගාසි’ නමින් අලුත් වෛද්‍ය මධ්‍යස්ථානයක් කරන්දෙණියේ ම පටන් ගැනීමත් සමඟ ය. වැඩි කල් නොගොස් ම එම ස්ථානය රෝගීන්ගෙන් පිරී ගියේ ය. දොස්තර ජයසිංහ හමුවීමට එන රෝගීන් සංඛ්‍යාව දිනෙන් දින ඉහළ යද්දී ඊට යාබද රසායනාගාරයට හා චැනල් සේවයට එන රෝගීන් සංඛ්‍යාව එන්න එන්න ම අඩු වන්නට විය.ඉන් රසායනාගාරයේ ආදායම ද පහත වැටුණේය. මින් රසායනාගාර හිමියාගේ වෛරය තවත් වැඩි විය. දොස්තර ජයසිංහගේ ජනප්‍රියත්වය ඔහුට මහත් හිසරදයක් විය. දොස්තරට වැඩක් දිය යුතු යැයි ඔහු සිතුවේ ඉන් පසුව ය. දොස්තර මහතාගේ රිය අසල මල් වඩමක් තියන්නේ ද ඉන් අනතුරුව ය. සිමෙන්ති දියර වදින්නේ ද ඒ අතරතුර ය.තමාගේ හිත් රිදීම ගැන රසායනාගාර හිමියා කියන්නේ ඔහුට හිතවත් යුද හමුදා කපිතාන් වරයකුට ය. ගමේ පැවති දාන ගෙදරක දී කපිතාන් වරයා මුණ ගැසෙන රසායනාගාර හිමියා තමාට බලවත් තර්ජනයක්ව ඇති දොස්තරට කිසියම් පාඩමක් උගන්විය යුතු බවත් ඒ සඳහා අවශ්‍ය ඕනෑම මුදලක් ගෙවීමට තමා සූදානම් බවත් කියන්නේ ය.කපිතාන්වරයා හා රසායනාගාර හිමියා හොඳ හිතවතුන් ය. මේ හිතවත්කම නිසා ම දොස්තර ඝාතනය කළ යුතු ම බවට දෙදෙනා අතර තීරණයක් ගැනිණ.“මගේ ගාව ඉන්නවා නියම බඩු දෙකක්. මම ඒ අය එවන්නම්... එයාලාට මෑන් පෙන්වන්න. “කපිතාන් වරයාගේ උපදෙස් මත රසායනාගාර හිමියා හමුවන ඝාතකයාට වෛද්‍ය වරයා පෙන්වන්නේ ද රසායනාගාර හිමියා ම ය. සිය මෝටර් සයිකලයෙන් ම නංවාගෙන ගොස් තුවක්කුකරුට දොස්තර පෙන්වන්නේ ද ඔහු විසිනි.ඒ විසි අට වැනිදා ය. ඔවුන් යුද හමුදාවේ බව දැනගන්නා රසායනාගාර හිමියා ඔවුන් සමඟ කුළුපග වී “වැඩේ කරන්න. ඕනම දෙයක් මම දෙන්නම්” යැයි කියන්නේ තමාගේ හිසරදය ඉවත් කරගැනීමේ අදහසිනි.ඉකුත් සැප්තැම්බර් 29 වැනිදා නිවෙස බලා යෑමට එන දොස්තර ප්‍රසාද්ට වෙඩි තබා ඝාතනය කිරීම තුවක්කුකරුවන් අතින් සිදුවන්නේ ඉන් අනතුරුවයි. නයින් එම්.එම්. ස්වයංක්‍රීය රිවෝල්වරයකින් වෙඩි තබා පලා ගිය මොවුන් දෙදෙනා කවුදැයි මේ වනවිටත් රහස් පොලිසිය හඳුනාගෙන තිබේ.මිටියාගොඩ ප්‍රදේශයේ පදිංචිකරුවන් වූ මොවුන් අයිය මලෝ දෙදෙනෙක් බව ද පොලිසිය කියයි. ඉන් දොස්තර මහතාට වෙඩි තබන යුද හමුදා භටයා කලක් යුද හමුදාවෙන් පැනගොස් සිටි අයකු වන අතර පසුව හමුදාවට බාර වී සැකකාර කපිතාන් සේවය කරන අනුඛණ්ඩයටම අනුයුක්ත වූවකු බව ද පොලිසිය කියයි.ඝාතනය සුලමුල මෙසේ හෙළිවෙද්දී උන්හිටි තැන්වලින් පලා යන හමුදා භටයන් දෙදෙනා අත්අඩංගුවට ගැනීමට විශේෂ කණ්ඩායම් කිහිපයක් යොදවා තිබේ. ඝාතකයා සියල්ල සිදු කොට දින පහක් හයක් ම මිටියාගොඩ ප්‍රදේශයේ රැඳී සිට ඇති බව ද හෙළි වී ඇත.“දොස්තර මහත්තයා මරලා තියෙන්නේ කොන්ත්‍රාත්තුවකට වුවත් තුවක්කුකරුවන් මේ ඝාතනය ක තියෙන්නේ කපිතාන් සමඟ තියෙන හිතවත් කමට බව ද දැනට පරීක්ෂණ වලදී හෙළි වෙලා තියෙනවා.ඒත් කොන්ත්‍රාත්තුව දුන් පුද්ගලයා බැංකුවෙන් ලක්ෂ පහක් අරගෙන තියෙනවා. ඒ මුදල් ෙමේ සඳහා යොදාගත්තේ ද යන්න පිළිබඳවත් පරීක්ෂණයක් කරනවා. ඒත් දැනට ලැබිලා තියෙන තොරතුරු මත දැනගන්නට තියෙන්නේ හුදෙක් කපිතාන් වරයා සමඟ තියෙන හිතවත්කම මත හමුදා භටයා මෙම වෙඩි තැබීම සිදුකර ඇති බව“ යැයි මේ පිළිබඳ කළ විමසීමකදී ජ්‍යෙෂ්ඨ පොලිස් නිලධාරියෙක් ‘සිළුමිණ’ ට කීවේ ය. මේ අතර දොස්තර මහතා ඝාතනය කිරීම සඳහා ඔත්තු බැලූ පුද්ගලයකු අත්අඩංගුවට ගන්නා රහස් පොලිසිය ඔහුගෙන් කළ ප්‍රශ්න කිරීම්වලින් පසුව දොස්තර වෙඩි තබා ඝාතනය කරන රිවෝල්වරය ද ඔහුගේ නිවසේ සඟවා තිබියදී සොයා ගන්නා ලදී.මේ අතර දොස්තර ජයසිංහගේ ඝාතනයට දින 14 කට පසු වූ රූපානන්ද කපු මහතාගේ ඝාතනය එකම තුවක්කුකරුවන්ගේ වැඩක් නොවන බව ද පරීක්ෂණවලදී හෙළි වී ඇත. දැනට ලැබී ඇති තොරතුරු හෙළි කරන්නේ මිය ගිය කපු මහතා අතර තිබූ පෞද්ගලික ප්‍රශ්නයක් මත මෙම ඝාතනය සිදු වී ඇති බවකි.ඒ සම්බන්ධයෙන් සියලු තොරතුරු හෙළි කර ගෙන ඇති අතර ඝාතකයා හෙට අනිද්දා අත්අඩංගුවට ගැනීමට ඉඩ ඇතැයි ද ඇල්පිටිය ප්‍රදේශයේ ජ්‍යෙෂ්ඨ පොලිස් නිලධාරියකු කීවේය.තාක්ෂණික ක්‍රමවේදයන් සහ රහස් පොලිසියේ බුද්ධි නිලධාරීන් කරන ලද පරීක්ෂණවල ප්‍රතිඵලයක් ලෙස වෛද්‍ය ප්‍රසාද් දොස්තර මහතාගේ ඝාතනයේ සුලමුල මෙසේ හෙළි කර ගැනීමට හැකි වූ අතර ඇල්පිටිය කොට්ඨාස බාර පොලිස් අධිකාරි සිසිර කුමාර හා කරන්දෙණිය පොලිස් ස්ථානාධිපති සුජිත් ප්‍රසන්න යන මහත්වරු ද මීට දායකත්වය ලබාදුන්හ.මේ අතර මේ වනවිට රහස් පොලිස් භාරයේ සිටින රසායනාගාර හිමියා හා හමුදා කපිතාන්වරයා රහස් පොලිස් භාරයේ තබාගෙන ම ඉදිරි විමර්ශන කටයුතු මෙහෙයවීමට කොළඹ ප්‍රධාන මහේස්ත්‍රාත් රශ්මි සිංගප්පුලි මහතා රහස් පොලිසියට නියම කොට ඇත.රහස් පොලිස් අධ්‍යක්ෂ මහේෂ් පෙරේරා, සහකාර පොලිස් අධිකාරි ප්‍රසාද් රණසිංහ හා ස්ථානාධිපති ජගත් රෝහණ ඇතුළු කණ්ඩායමක් මේ පිළිබඳ විමර්ශන කටයුතු මෙහෙයවූහ.පොලිස් පරීක්ෂණ ඇසුරෙන් ලිපිය සකස් විය.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=af1111069</link>
    <topic>ජනමතය</topic>
    <author>ගාමිණී ජයතිස්ස පොළොන්නරුව</author>
    <content>අලි මිනිස් ගැටුම මාධ්‍ය හරහා අසන්නට දකින්නට ලැබෙන ප්‍රධාන මාතෘකාවක් බවට පත්ව තිබේ. අලි ඇතුන් ගම් බිම්වලට කඩා වැද මිනිස් දේපළවලට හානි පමුණුවන අතර, එම තත්ත්වයන් මඟ හරවා ගැනීමට මිනිසුන් යොදන්නා වූ උපක්‍රම හේතුවෙන් එම සත්ත්ව ප්‍රජාව ද විවිධාකාර වූ තාඩන පීඩනවලට ලක් වන අවස්ථා ද සුලබ ය. මෙසේ අසරණභාවයට ලක්වන්නා වූ අලි ඇතුන් ආරක්ෂා කිරීම සඳහා සත්වෝද්‍යාන දෙපාර්තමේන්තුව යටතේ පින්නවල ප්‍රදේශයේ අලි අනාථාගාරයක් පිහිටුවා තිබීම සතුටට කරුණකි. එම ස්ථානයෙහි මේ වනවිට අලි ඇතුන් සියයක් පමණ සිටිනු අප දැක ඇත්තෙමු.පින්නවල අලි අනාථාගාරයේ සිටින අලි ඇතුන් බාහිර පුද්ගලයන් හා ආයතන වෙත ලබාදීමට සත්වොද්‍යාන දෙපාර්තමේන්තුව තීරණය කර ඇතැයි නොබෝදා මාධ්‍ය මගින් දැනගන්නට ලැබුණි. මෙම ක්‍රියාව කාලෝචිතව ගනු ලැබූ ඉතා හොඳ තීරණයක් යැයි සිතමි. නමුත් සමහර පුද්ගලයන් මෙයට විරුද්ධව විවිධ මතවාද ඉදිරිපත් කර තිබේ. විරුද්ධ මත දරන ඔවුන් ගෙන් බහුතරය රාජ්‍ය නොවන සංවිධානවල පිරිස් ය.පින්නවල අලි අනාථාගාරය තුළ මේ වනවිට අලි ඇතුන් ඉතා විශාල ප්‍රමාණයක් සිටිය ද ඔවුන් සඳහා වෙන් කර තිබෙන ඉඩ ප්‍රමාණය සීමා සහිත වීම නිසා විවිධ අර්බුදයන් ද පැන නැගී තිබේ. ඉඩ කඩ සීමාවීම හේතු වෙන් විවිධ ලෙඩ රෝගවලට එම සත්ත්ව ප්‍රජාව මුහුණපාන අතර ඔවුන්ට නිදහසේ ජීවත්වීමට තිබෙන්නා වූ ඉඩකඩ ද ඇහිරී තිබේ.එපමණක් නොව ඔවුන්ට අවශ්‍ය ආහාර, බේත් හේත් ආදිය ලබාදීම ද ඔවුන් එකා මෙන් ආරක්ෂා කිරීම ද සිතන තරම් පහසු කටයුත්තක් නොවේ. එබැවින් එම සත්ත්වයින් පුද්ගලයිනට පැවරීම තුළින් වඩාත් හොඳ ආරක්ෂාවක් මෙන් ම ඔවුන්ගේ පැවැත්ම ද සතුටුදායක තත්ත්වයකට ගෙන ඒමට හැකිවේ.වර්තමානයේ අලි ඇතුන් සහ මිනිසුන් අතර ගැටුම් හටගෙන තිබුණ ද ඈත අතීතයේ සිට ම මිනිසා සහ අලි ඇතුන් අතර වඩාත් සමීප සම්බන්ධතාවක් පැවතුණු බවට විවිධාකාර සාක්ෂි සිංහල බෞද්ධ සංස්කෘතියෙන් හමුවේ.බෞද්ධයාගේ මුදුන් මල්කඩ ලෙස හඳුන්වනු ලබන ශ්‍රී දළදා කරඬුව රැගෙන යන්නේ ද හස්තියකුගේ කර මතිනි. අප රටේ බොහෝ සංස්කෘතික මංගල්‍යයන් සඳහා ද අලි ඇතුන් යොදවා ගනු දක්නට ලැබේ. එවන් තත්ත්වයක් අපේ රටේ අතීතයේ සිටම පැවත එන හෙයින් එක් ස්ථානයකට කොටු කර කිසිදු ප්‍රයෝජනයක් නොගෙන එම සත්ත්වයින් තවදුරටත් අනාථයින් ලෙස නොරඳවා කටයුතු කිරීමට රජය ගත් තීරණය ඉතා බුද්ධිමත් තීරණයකි.ගාමිණී ජයතිස්ස පොළොන්නරුවවත්තල ලයිසියම් ජාත්‍යන්තර පාසල ඉදිරිපසින් දිවෙන ඒ.එස්.පී. ලියනගේ මාවත සම්බන්ධ වන්නේ හේකිත්ත මාර්ගයට ය.මෙය ගම්පහ දිස්ත්‍රික්කයේ ඇති අසතුටුදායක තත්ත්වයේ පවත්නා ප්‍රධාන මාර්ගයක් ලෙස හඳුන්වා දිය හැකියි. මේ මාර්ගය කිහිප පොළක් ම කැඩී බිඳී විශාල ආවාට හෑරී තිබේ. වාහන දෙකක් මාරු වීමේ දී කෙසේවත් එම ආවාට බේරා ධාවනය කළ නොහැකි තත්ත්වයක් උද්ගත වී තිබේ.පාසල ආරම්භ වීමට පෙර හා අවසාන වූ විට ශිෂ්‍ය ශිෂ්‍යාවන් රැගත් වාහන සිය ගණනක් මේ මාර්ගයේ ගමන් ගනී. මේ හැරුණු විට බර වාහන ද ත්‍රිරෝද රථ හා යතුරු පැදි ද මේ මාර්ගය ඔස්සේ ධාවනය කැරේ. මෙය වසර කිහිපයකින් හෝ කිසිම අලුත්වැඩියාවක් කර නැත. මේ නිසා ආවාට වල වැටෙමින් නැවත ගොඩ එමින් වාහන ධාවනය කරනවා හැරෙන්නට රියැදුරන්ට වෙනත් විකල්පයක් නැත. මේ අබලන් මාර්ගය ඔස්සේ ගමන් ගත් වාහන ආවාට වල වැටීමෙන් අනතුරට පත් වූ අවස්ථා ද බොහෝ ය. වැසි කාලයට මේ මාර්ගයේ හෑරී ගිය ස්ථාන වතුරෙන් පිරීමෙන් පොකුණු බවට පත්වෙයි. ජලය පිරී ඇති අවස්ථා වඩාත් භයානක වන්නේ ජලය පිරී ගිය වලවල් නොපෙනන බැවිනි.ගම්පහ දිස්ත්‍රික්කයේ මාර්ග සතුටුදායක අයුරින් ප්‍රතිසංස්කරණය කොට හොඳින් නඩත්තු කොට භාවිතයට ගන්නා අවදියක මෙබඳු අවාසනාවන්ත මාර්ගයක් ගම්පහ දිස්ත්‍රික්කයේ තිබීම ඛේදජනකය.මඟ නැඟුම වැනි ව්‍යාපෘති මගින් බොහෝ මාර්ග ප්‍රතිසංස්කරණය කැරෙන නමුත් මේ මාර්ගය දෙස අදාළ බලධාරියකුගේ ඇස යොමු නොවීම කනගාටුදායකය.මේ මාර්ගය අයත් වත්තල ප්‍රාදේශීය සභාවේ බලධාරීන් මෙබඳු අසතුටුදායක මෙන් ම අනතුරුදායක මාර්ගයක් ගැන කිසිවක් නොදන්නා සේ නිහඬව සිටීම මේ මාර්ගය ඔස්සේ දිනපතා ගමන් ගන්නා අපට ඇති ගැටලුවයි.ගම්පහ දිස්ත්‍රික්කයේ මාර්ග සංවර්ධනය කළ නියමුවා වන ආර්ථික සංවර්ධනය භාර බැසිල් රාජපක්ෂ ඇමැතිතුමනි දැන් මේ අවනඩුව ඉදිරිපත් කිරීමට ඇත්තේ ඔබතුමාට පමණි. කොළඹ නගරය ආසන්නයේ මෙබඳු මාර්ගයක් පවතින බව දුක් විඳින රියදුරන් හා පදිකයන් වෙනුවෙන් ඔබතුමාගේ අවධානය යොමු කරමු.ඔබ තුමාගේ කාරුණික අවධානය යොමු වී වාහනවලට තබා පයින් ගමන් කිරීමටවත් අපහසු මේ මාර්ගය යථා තත්ත්වයට පත් කරවීමට අවශ්‍ය විධිවිධාන යොදනු ඇතැයි බලාපොරොත්තු වෙමු.රංජිත් දිසානායක වත්තලමාර්ග අංක 876 අම්බලන්ගොඩ සිට බටපොළ දක්වා තිලකපුර මාර්ගයේ ගමන් කරන බස්රථ, එම සැතපුම් 5 එනම් කිලෝ මීටර් 8 ක් දුර ගමන සඳහා පැයකට වඩා කාලය ගත කරයි. මීට හේතුව ලෙස පෙනී යන්නේ, අම්බලන්ගොඩ ලංගම ඩිපෝව මෙම කිලෝමීටර් 8 දුරක් යාමට අනවශ්‍ය කාලයක් ලබා දී තිබීමයි. මෙම බස්රථ සඳහා විනාඩි 30 - 40 ලබාදීම උපරීම කාල සීමාව බව හැඟේ.මීට අමතරව, උඩුවිල මංසන්ධියෙන් ගමන අරඹන බස්රථ බටපොළ හන්දියේ විනාඩි 10 ක්ද, පොල්ලැව්ව හන්දියේ විනාඩි 5 ක් ලෙස ද නවතා, යළි ගමන අරඹයි. මෙමඟින් අම්බලන්ගොඩ දක්වා යන පාසල් දරුවන්ට කාර්යාල සේවක මහතුන්ට සහ සියලුම මඟීන්ට තම කාලය නිකරුණේ මහමඟට ගෙවීමට සිදුව ඇත.අම්බලන්ගොඩ ඩිපෝ අධිකාරි තුමනි, දකුණු පළාත් මාර්ගස්ථ බලධරයනි, ඔබේ කරුණික අවධානය යොමුකර, මාර්ග අංක 876 සඳහා විනාඩි 30 පමණ කාලයක් ලබාදී මඟීන් ගලවාගන්නා මෙන් ඉල්ලමි.එච්. එල්. එස්. ද සිල්වා, උඩුවිල, බටපොළරජයේ පාසල් සඳහා බෞද්ධ ධර්මාචාර්ය ගුරුවරුන්ට පත්විම් ලබාදීමේ සංකල්පයක් මතු විය. බෞද්ධ ධර්මය මගින් සුචරිතවත් නව පරපුරක් බිහිකිරීමට ගනු ලැබූ එකී තීරණයට සමස්ත දහම් (ස්වේච්ඡා) ගුරුවරුන් ගේ හා විද්වතුන්ගේ පැසසුම් ලැබුණි. භික්ෂුන් වහන්සේලා ගේ ආශිර්වාදය ද ලැබුණි. ඒ අනුව වසරකට පෙර බෞද්ධ ධර්මාචාර්ය ගුරු පත්වීම් සඳහා අයදුම්පත් කැඳවීමක් ද සිදුවිය.බෞද්ධ ධර්මාචාර්ය ගුරු පත්වීම් සඳහා මූලික සුදුසුකම් සපුරන ලද අපේක්ෂකයන් 5000 ක් පමණ සිටින බව දැනගන්නට ලැබුණි. මුලික සුදුසුකම් වූයේ දහම් පාසල් ගුරු සේවා කාලය, නියමිත වයස, අ.පො.ස. සා.පෙළ හා උසස් පෙළ සහිතව දහම් පාසල් අවසාන සහතික පත්‍රය විභාගය. බෞද්ධ ධර්මාචාර්ය විභාගය සමත් වී තිබීමයි. ඊට අමතරව වෙනත් සුදුසුකම් ලෙසින් ශ්‍රී ජයවර්ධනපුර විශ්ව විද්‍යාලය මගින් 2006/ 2007 වර්ෂයේ ප්‍රථම වරට පවත්වන ලද දහම් සරසවිය ගුරු ඩිප්ලෝමාව හා බෞද්ධ හා පාලි විශ්වවිද්‍යාලයේ බුද්ධ ධර්මය ඩිප්ලෝමාව සමත් අය ද සිටිති. ඔවුහු රජයේ පාසල්වල ගුරු තනතුරු ලබාගැනීම සඳහා උනන්දුවකින් හා ආසාවකින් බලාපොරොත්තු වී සිටියහ.සම්බුද්ධත්ව ජයන්තිය නිමිති කරගෙන 2011 මැයි මාසයට පෙර රජයේ පාසල්වල බුද්ධ ධර්මය උගන්වන ගුරු පුරප්පාඩු දහම් ගුරුවරුන්ගෙන් සපුරාලන බවට දන්වා තිබුණි. එහෙත් මේ දක්වා දහම් ගුරු පුරප්පාඩු සම්පූර්ණ කිරීමක් දක්නට නොලැබීම කනගාටුවට කරුණකි.ඒ අනුව දහම් පාසල් ගිහි පැවිදි ගුරු භවතුන් දහම් දැනුම වර්ධනය කර ගැනීම සඳහා ශ්‍රී ජයවර්ධනපුර විශ්ව විද්‍යාලයේ හා බෞද්ධ හා පාලි විශ්වවිද්‍යාලයේ ඩිප්ලෝමා සහතිකය ද හිමිකරගන්නා ලද අතර දහම් දැනුම නිසි පරිදි පාසල් දරුවන් අතර ව්‍යාප්ත කිරීම රජයේ වගකීමක් වශයෙන් සලකා කඩිනමින් බෞද්ධ ධර්මාචාර්ය ගුරු පත්වීම් ලබාදීමට සුදුසු කටයුතු කරන මෙන් සමස්ත දහම් ගුරුවරුන් වෙනුවෙන් ඉල්ලීමකි.ඒ.ඇම්. බුද්ධි ප්‍රසාදිනී අලගියවන්න, ම්පිටිගල - අඟුරුවාතොටකෝට්ටේ ශ්‍රී ජයවර්ධනපුර මහ රෝහල ඇරැඹු කාල වකවානුවේ සිටම, එම රෝහල් ප්‍රදේශය අවට පිහිටි තලපත්පිටිය ගම් පියස ද දිනෙන් දිනම බොහෝ ජනාකීර්ණ වෙමින් පවතී.ඒ හේතුවෙන් අදාළ ප්‍රදේශයේ පවතින නව නිවාස සංඛ්‍යාව ද දවසින් දවසම වාගේ වැඩි වීමේ ප්‍රවණතාවය අනුව ම එකී තලපත්පිටිය ගම්පියසෙහි වත්මන් ජනගහනය ද දස දහස් ගණන ඉක්මවා ගොස් ඇති බව ද නොරහසකි.එපමණකුදු නොව, ශ්‍රී ජයවර්ධනපුර රෝහලට ප්‍රතිකාර ලබාගැනීම පිණිස දිනපතා පැමිණෙන රෝගීන්ගේ සංඛ්‍යාව මෙන් ම, ඔවුන් කැටිව එන ඥාති මිත්‍ර ප්‍රමාණය ද දහසකටත් වැඩි මිස අඩුවක් නොමැතිය.මේ තත්ත්වය හේතුවෙන් එකී ප්‍රදේශයේ අරඹා ඇති පෞද්ගලික වෙළෙඳ ආයතන විශාල සංඛ්‍යාවක් වෙතත් ඒවායේ පාරිභෝගික භාණ්ඩවල අලෙවියේ නම් ඇත්තේ අධික මිලක් බව ද නොකියාම බැරිය.එහෙත් එම ප්‍රදේශයේ පාරිභෝගික භාණ්ඩවල අධික මිල ගණන් පහත දැමීම සඳහා එකී තලපත්පිටිය ගම් ප්‍රදේශයේ ‘සතොස’ වෙළෙඳ හලක් ඇති කළහොත් අදාළ ප්‍රදේශවාසී ජනතාවගේ ජීවන බරින් කිසියම් සහනයක් ලැබෙනු ඇතැයි සිතමු.එහෙයින් හැම විටම ජනතා හිතවාදියකු බව දැනටම පැහැදිලි වත්මන් සමූපකාර හා අභ්‍යන්තර වෙළෙඳ කටයුතු භාර ඇමැති ජොන්ස්ටන් ප්‍රනාන්දු මැතිතුමාගේ කාරුණික අවධානය යොමුකොට, තලපත්පිටිය ප්‍රදේශයට සතොස වෙළෙඳ සලක් පිහිටුවීම පිණිස ක්‍රියා කරන හැටියට ගෞරවයෙන් අයැද සිටිමි.අමර කුමානායක, තලපත්පිටිය,නුගේගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=af11110610</link>
    <topic>අගනගරය මැද ඉදිවන සිවුමහල් බොදු මධ්‍යස්ථානය</topic>
    <author>රමණී සුබසිංහ</author>
    <content>එක් පසෙකින් මුහුදුබඩ දුම්රිය මාර්ගයයි. අනෙක් පසින් ගාලු මුවදොර බලා ඇදී යන මහා මාර්ගයයි. තවත් පැත්තකින් මායිම් වන්නේ ලේක්හවුස් වටරවුම අසලින් යන ප්‍රධාන මාර්ගයයි. මෙවන් කලබලකාරී පරිසරයක විහාරස්ථානයක් පවත්වාගෙන යාම සිතා ගැනීමටත් අපහසු කරුණකි. එහෙත් කාලාන්තරයක් තිස්සේ අගනගරය මධ්‍යයේ යෙහෙන් වැජඹෙන බොදු පූජනීය ස්ථානය වන කොටුව ශ්‍රී සම්බුද්ධාලෝක විහාරස්ථානය එය යථාර්ථයක් බවට පත්කොට තිබේ.ශ්‍රී සම්බුද්ධාලෝක විහාරාධිපති මහාචාර්ය ඉත්තදෙමළියේ ඉන්ද්‍රසර හිමියන් ගේ අප්‍රතිහත ධෛර්යය හා සම්බුද්ධාලෝක විහාරවාසී විතාරන්දෙණියේ මේධානන්ද හිමියන් ගේ මහත් උත්සාහය නිසා මේ විහාරස්ථානය සුවිශේෂි ආගමික හා සමාජයීය මෙහෙවරක් සිදු කරමින් අගනගරයටම ආලෝකයක් වී පවතී.යෝජිත සිව්මහල් ධාතු මන්දිරය සහිත අන්තර්ජාතික භාවනා මධ්‍යස්ථානය හා කෞතුකාගාරයේ සැලැස්මපර්චස් 30 ක පමණ භූමි ප්‍රදේශයක් පුරා පැතිර ඇති සම්බුද්ධාලෝක විහාරය කොළඹ නගර මධ්‍යයේ ප්‍රධානම බෞද්ධ විහාරස්ථානයකි. දර්ශනීය චෛත්‍ය රාජයාණන් වහන්සේ සහ දහඅට රියන් සමාධි බුද්ධි ප්‍රතිමා වහන්සේ විහාරස්ථානයේ පමණක් නොව නගරයේ අලංකාරය ද වැඩි කරවයි. ජනාකීර්ණ කලබලකාරී නගරයේ සිට සුළු මොහොතකට හෝ මේ පුණ්‍ය භූමියට පා තබන අයට සියලු දුක් කරදරවලින් මිදී සිත නිවී සැනසී ගියා වැනි හැඟීමක් ඇතිවේ.අගනගරයටත්, එහි පැමිණෙන දෙස් විදෙස් ජනතාවටත් ආලෝකයක් වූ ශ්‍රී සම්බුද්ධාලෝක විහාරස්ථානය 2600 ශ්‍රී සම්බුද්ධත්ව ජයන්තිය නිමිත්තෙන් තවත් සුවිශේෂී ව්‍යාපෘතියක් අරඹා තිබේ. ඒ අගනගර මධ්‍යයේ ඉදිවන ප්‍රථම සිව්මහල් ධාතු මන්දිරය සහිත අන්තර්ජාතික භාවනා පුහුණු මධ්‍යස්ථානය හා කෞතුකාගාරයක් ස්ථාපිත කිරීමට කටයුතු යෙදීමය.නාගරික ප්‍රදේශයක භාවනා මධ්‍යස්ථානයක් ඇරැඹීම හා පවත්වාගෙන යාම ලෙහෙසි පහසු කාර්යයක් නොවේ. එහෙත් එකවර සිය දෙනකුට භාවනා කළ හැකි භාවනා පුහුණු මධ්‍යස්ථානයක් මෙහි ඉදිකිරීමට අපේක්ෂා කැරේ. මේ වන විටත් සිව්මහල් ධාතු මන්දිරයේ වැඩ කටයුතු ආරම්භ වී තිබේ.මහල් හතරකින් සමන්විත නව ගොඩනැඟිල්ලේ බිම් මහලේ යෝජිත භාවනා මධ්‍යස්ථානය ඉදි වේ. “බොහෝ විදේශිකයින් අපේ රටට පැමිණෙන්නේ බුදු දහමේ අධ්‍යාත්මික සුවය සොයා ගෙනයි. ඒ අයට සහනයක් ලබා දීම මේ වැඩ පිළිවෙළේ එක් අරමුණක්. ඒ වගේ ම නගරයට පැමිණෙන සියලු දෙනාටම මානසික සුවයට, රෝග සුවයට භාවනා පුහුණුව ලබා දීමත් ප්‍රධානයි.” මේ පිළිබඳව අදහස් දැක්වූ විතාරන්දෙණියේ මේධානන්ද හිමියෝ පැවසූහ.1997 වසරේදී එල්ටීටීඊ ත්‍රස්තවාදීන්ගේ බෝම්බ ප්‍රහාරයකින් අපවත් වී වදාළ විතාරන්දෙණියේ ශ්‍රී චන්ද්‍රජෝති නා හිමියන් කොටුව ශ්‍රී සම්බුද්ධාලෝක විහාරස්ථානය ගොඩ නැඟුවේ දෙස් විදෙස් බෞද්ධ භික්ෂුන් වහන්සේට ආගන්තුක සත්කාර මධ්‍යස්ථානයක් ලෙසිනි. එම අරමුණ ඉදිරියේදීත් සාර්ථකව ඉටු කිරීම සඳහා නව ගොඩනැඟිල්ලේ දෙවැනි මහල යොදා ගැනේ.අගනගරයට එන දෙස් විදෙස් ජනතාවට නැරැඹිය හැකි, ලෝකයේ විවිධ බෞද්ධ සම්ප්‍රදායයන්හි අනුරූ සහිත බුද්ධ ප්‍රතිමා වහන්සේ ඇතුළත් කෞතුකාගාරයක් තෙවන මහලේ නිර්මාණය වේ. මහනුවර ශ්‍රී දළදා මාලිගාවේ පත්තිරිප්පු ආකෘතියෙන් යුතුව ඉහළ මහලේ ඉදිවෙන ධාතු මන්දිරයේ ගෞතම බුදුරජාණන් වහන්සේගේ ශ්‍රී සර්වඥ ධාතුන් වහන්සේ ද, දෙදහස් හයසියයක් බුද්ධ ප්‍රතිමා වහන්සේ ද තැන්පත් කෙරේ.මේ මාහැඟි පුණ්‍ය කර්මය සඳහා අපේක්ෂිත වියදම රුපියල් මිලියන 15 ක් පමණ වේ. ඒ සඳහා සුපින්වත් ඔබට ද නන් අයුරින් දායක වීමට අවස්ථාව සලසා ඇත. මේ පිළිබඳ තොරතුරු ශ්‍රී සම්බුද්ධාලෝක විහාරවර්ධන සමිතිය, 51/2, ලෝටස් පාර, කොළඹ 01 යන ලිපිනයෙන් හෝ 0112435532, 0718247007 දුරකතන අංක විමසීමෙන් ලබාගත හැකිය.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=af11110611</link>
    <topic>එකම දරු කැලක් සේ සලකා පාසල් පද්ධතිය සැකසිය යුතුයි</topic>
    <author>විශ්‍රාමලත් විදුහල්පති ඩී.සී. ද සිල්වා</author>
    <content>දහසින් බැඳි පියලි ගෙන ඉගෙනුම ලබන්නට සිටු කුමාරවරු, රාජ කුමාරවරු එදා ගුරු ගෙදරට ගියහ. ගුරු ගෙදර නැවතී සිප් සතර හදාරන්නට එදා හැකි විය. ධනය නැතත් ඉගෙනුමට කැමැති දරුවන්ට ද ගුරු ගෙදර නැවතී ඉගෙනුම ලබන්නට හැකි විය. ඒ වෙනුවෙන් දුප්පත් දරුවන්ට ගුරු ගෙදර මෙහෙවර කරන්නට සිදු විය. ගුරු ගෙදර දිසාපාමොක් ඇදුරු තුමා ද හැඳි දෙකකින් සංග්‍රහ නො කළේ ය. ධනවත් දරුවාට එක හැන්දකින් ද දුප්පත් දරුවන්ට තවත් හැන්දකින් බෙදා දුන්නේ නැත. කාටත් සම සේ අධ්‍යාපනය දුන්නා පමණක් නොව දඬුවම් කළ යුතු තැනේ දී එය එසේ ම පොදු විය. ‘සොරකම’ සොරකමක් සේ සලකා රාජ කුමාරයකුට උණ පත්තෙන් තැලූ කතාව ඊට උදාහරණයකි.හොඳින් සිප් සතර හැදෑරූ ශිෂ්‍යයාට තම දූ කුමරිය ද පාවා දී සිප් හලෙන් නික්ම යාමට අවසර දුන්නේ ය. එසේ යද්දී මනමෙ කුමරුට වැදි රජුගෙන් වූ ඇබැද්දිය මහාචාර්ය සරච්චන්ද්‍රයන්ගේ ‘මනමෙ’ නාට්‍යයෙන් අපූරුවට විග්‍රහ කළේය.ඒ කාලයේ එසේ ඇරඹූ ගුරු ගෙදර සමාජය සංකීර්ණ වෙත් ම බටහිර රටවල ආභාසය ද ලබමින් පාසල නමැති ආයතනය විකාශය විය. පන්සල හා පල්ලිය සතු අධ්‍යාපනය ගිහියන් වෙතින් ඉටු කෙරෙන පාසල ඇතිවිය. අධ්‍යාපනය යහගුණ සපිරි දෙයක් පමණක් නොව හෙට දවසේ ජීවත් වීමට අවශ්‍ය නෛපුන්‍යය ද ලබා දිය යුතු බවට පාසල තුළින් කෙරෙන ඉගෙනුමේ අර්ථයක් විය.මේ අයුරින් කාලයත් සමඟ අපේ ආරාම අධ්‍යාපනය ද තරමක් දුරට අඩු විය. එදා තොටගමුවේ විජයබා පිරිවෙන, කෑරගල පිරිවෙන, අනුරාධපුරය ආදී ස්ථානගත වූ මහා පිරිවෙන් විය. මේවායේ ආගම ධර්මය, ත්‍රිපිටකය පමණක් නොව, ගණිතය, මිණිතය, ඡ්‍යොතිෂය, සංස්කෘත, පාලි ආදී පෙරදිග භාෂා ඉගැන්වීය. ආප්තිය දේශන ක්‍රමයක්, වන පොත් කිරීමත් හොඳම ඉගෙනුම් ක්‍රමවේදය වූ අතර ශිල්ප ශාස්ත්‍රය පුස්කොළ පොත්වල ලියා තබන්නට විය. මේ පිරිවෙන් කරා විදේශ ශිෂ්‍යයන් පවා අධ්‍යයනයට පැමිණි බවට සාක්ෂි ඇත.අපේ රටේ ද විදේශ ආක්‍රමණ සමඟ පාසල් ද ආරම්භ විය. පල්ලිය ඇසුරෙන් පටන් ගත් පල්ලියේ ඉගැන්වූ මුල් ගුරුට ‘පල්ලියෙගුරු’ නම් සම්මාන නාමයක් ද විය. ඔහුට උපත් මරණ ලියා පදිංචි කිරීමේ කාර්යය ද පැවරී තිබුණි.බ්‍රිතාන්‍ය යුගයේ දී අධ්‍යාපනය දියුණු කරන්නට බොහෝ ආණ්ඩුකාරවරුන්ගේ වෑයම විය. රටට ආදායම් එකතු කර ගැනීමටත්, පරිපාලනය සඳහාත් ඉංග්‍රීසි දත් නිලධාරීන් පිරිසක් ඇති කර ගැනීමේ ශ්‍රම අපේක්ෂාව මත පාසල් ඇරැඹුනි. එහෙත් බොහෝ තැන්වල සඳහන් වන්නේ රටේ නූගත්කම තුරන් කිරීම සඳහා සාක්ෂරතාව නැංවීමට බ්‍රිතාන්‍ය රජය මහන්සි ගත් බවකි.1939 අංක 31 දරන පනතින් ළමයකු පාසල් නොයවන්නේ නම් ගම්සභා උසාවියේ නඩු විභාගයකින් පසු දඩ මුදලකට යටත් කිරීමේ නීතිමය ප්‍රතිපාදන විය.”57 වන වගන්තිය, යටතේ ළමයකු පාසලකට නොයැවීම පිළිබඳ වරදකට වරදකරු වූ විට දඩයක් නියම නොකර ළමයා පාසලට යැවිය යුතු යැයි නියෝග කිරීමට අධිකරණයට බලය තිබේ. එම නියෝගය අනුව ළමයා පාසලකට යැවීමට නොහැකි වුවහොත් දඩ මුදලක් ගෙවීමට නියෝග කළ හැකි ය.”අප පාසල් යන කාලයේ මේ ගැන සෙවීමට ‘නඩු දාන මහත්තයා’ හෙවත් ‘අටෙන්ඩන්ට් ඔෆිසර්’ නමැති අයකු පැමිණි සැටි මට මතකය.එදා පාසල් නොයැවීමට මවුපියන්ට දඬුවම් කළ නමුදු අද කාලයේ උසාවි යන්නේ ළමයා පාසලට නොගත් නිසා විදුහල්පතිවරුන්ට අධ්‍යාපන බලධාරීන්ට දඬුවම් කිරීමටය.පනහේ දශකයේ මුල් භාගය වන විට මධ්‍ය මහා විද්‍යාල සංකල්පය බිහි විය. රට පුරා විහිදී ගිය මධ්‍ය මහා විද්‍යාලවලට ශිෂ්‍යත්වධාරීන් බඳවා ගත්තේ හයවැනි ශ්‍රේණියටය. ශිෂ්‍යත්වධාරීන් බඳවාගත් පසු ඉතිරි පුරප්පාඩු ප්‍රවේශ පරික්ෂණයකින් තෝරා ගත්තා මිස, බලවතුන්ට, දේශපාලනඥයන්ට, සහ වෙනත් ප්‍රතිලාභයන්ට අනුව බඳවා ගැනීමක් නොවීය. විදුහල්පතිවරුන් අනවශ්‍ය පරිදි සමාන්තර පංති ඇති කරමින් ශිෂ්‍යයන් බඳවා ගැනීමක් එදා නොවීය.ගෙදරට ආසන්න පාසලට තරගයක් නොමැතිව යාමේ පහසුකම එදා විය.ගමේ රටේ සාමාන්‍ය මිනිසා මෙන්ම පොහොසත් මිනිසා ද නැකතට අකුරු කියවන්නට ලොකු ඉස්කෝලෙ මහත්තයාගේ ගෙදරට ගියේය. දරුවා සමඟ පැමිණි මවුපියන් වෙතින් කේන්දරය බලා උපන් දිනය අනුව අවුරුදු හතර පිරෙන දාට පහළ බාලාංශයට ඇතුළු කරන්නට උපදෙස් ලැබිණි. ඒ සඳහා බුලත් හුරුල්ලකුත්, ගල්ලෑල්ලක් කියවීමේ පොතක් ගල්කූරක් ප්‍රමාණවත් විය. පහළ බාලාංශය යනු පාසලට හුරු කරවන මුල්ම පියවර වූ අතර එය පාසලේ දක්ෂතම ගුරු මවක් බාරයට පැවරුණි.මේ පාසල්වලට ඇතුළත් කිරීමේ ක්‍රමවේදයේ සාධාරණ වූත්, වගකීමෙන් යුතු වූත්, අනාගතයට ආශිර්වාද කරමින් දරුවා ඇතුළත් කර ගත්තේ පාසලේ මුල් ගුරුවරයා විසින් හොඳ ප්‍රාර්ථනා සමඟිනි. එහි රෙගුලාසි, අණපනත්, වැට කඩුලු, දහසින් බැඳිපියලි, අර ගාස්තු මේ ගාස්තු ඇතුළත් වූයේ නැත. රජයෙන් වැටුප් ලබන ගුරුවරුන්ගෙන්, රජයේ ගොඩනැඟිලිවල, රජයේ ඩෙස්ක් පුටුවල රජයේ ඉඩමක ඉගෙනීමේ අයිතිය, දරුවන්ට අවහිරතා නැතිව ම ලැබුණි.මේ තත්ත්වය වෙනස් වූයේ 1972 අධ්‍යාපන ප්‍රතිසංස්කරණ වලිනි. පාසලට ඇතුළත් කිරීමේ වයස අවුරුදු හය දක්වා වැඩි කිරීම නිසා අවුරුදු පහේ දරුවන්ට පාසල් ඒ වසරේ අහිමි විය. ඒ අනුව වයස ගණනය කිරීමේ දිනය ජනවාරි 31ට නියමිත ව විවිධ උපදෙස් චක්‍රලේඛ පවා පාසල් වලට ලැබුණි.අවුරුදු පහ සපිරි දරුවන් ගෙදර රඳවා නො ගත් දෙමවුපියන් විසින් විවිධාකාරයේ පෙර පාසල්වලට, සිසුන් යොමු කරන්නට වූහ. පන්සල්, පල්ලි ආශ්‍රයෙන් නිදහස් පෙර පාසල් වූ අතර විවිධාකාරයේ මුදල් උපයන පරිදි, පෙර පාසල් අධ්‍යාපනයේ මූල ධර්මවලට එකඟ නොවූ ආයතන ද හතු පිපෙන්නාක් මෙන් බිහි විය. අද එය අවුරුදු තුනේ දරුවන් දක්වා ම ව්‍යාප්ත වී ඇති අතර පෙර පාසල්වලින් ද දෙමවුපියන්ගේ අධ්‍යාපන පිරිවැයද ඉහළ ගොස් ඇත.1977 මැතිවරණ පොරොන්දුවක් විය. ඒ පාසල්වලට ශිෂ්‍යයන් ඇතුළත් කිරීමේ වයස යළි අවුරුදු පහ දක්වා අඩු කරන බවකි. මැතිවරණයෙන් ජය ගත් පසු එවක රජය 1978 සිට පාසල්වලට සිසුන් ඇතුළත් කිරීමේ වයස අවුරුදු පහ දක්වා අඩු කළ නිසා ඒ වයසේ පළමු වසරට සිසුන් දෙගුණයක් ඇතුළත් විය. මෙයට විකල්පයක් වශයෙන් අර්ධ තාවකාලික ගොඩනැඟිලි පවා ඉදි කර සෑම වසරකම ජනවාරි මාසයේ දී සිසුන් ඇතුළත් කිරීමට සම්මතයක් විය.පාසල්වලට සිසුන් ඇතුළත් කිරීමේ තරගයේ මුල් ම අවස්ථාව මෙය විය. දැන් අයදුම් පත්‍ර දැමීම, සම්මුඛ පරීක්ෂණවලට පෙනී සිටීම, තෝරා ගැනීම, අභියාචනා මණ්ඩල, පොරොත්තු ලේඛන, සිසුන් තෝරා ගැනීමේ විවිධ කෝටා ක්‍රම, මානව හිමිකම් නඩු, පෙත්සම් යනාදී පළමු වසරට සිසුන් බඳවා ගැනීමේ සංකීර්ණ තත්ත්වයක් නිර්මාණය විය.මේ අතරතුර පාසල් ව්‍යූහය ද වෙනස් ව පර්ෂද පාසල් ක්‍රමයට ද මඟ පෑදුණි. බොහෝ යහපත් අරමුණු සහිත වුවද පාසල් පර්ෂද ක්‍රමයෙන් වූයේ පාසල්වලට කර ගහන්නට සිටි මාණ්ඩලික අධ්‍යාපන නිලධාරි තනතුර ක්‍රමයෙන් දිය වී ගොස් පර්ෂද මූලස්ථ විදුහල්පති වෙත පැවරීමය. අනුක්‍රමිකව ඇතැම් පර්ෂදවලින් වූයේ දක්ෂ ගුරුවරුන් සහ වෙනත් සම්පත් පර්ෂද පාසලට ගලා යාමක් බව පෙනුණි. මේ අනුව ද ගමේ පාසල්වල පළමු වැනි ශ්‍රේණියට සිසුන් බඳවා ගැනීමේ ද අවට පාසල්වලට සිසුන් අඩුවී මේ පාසල්වලට ඉල්ලුම වැඩි විය.තවත් දෙයක් සිදු විය. අවිධිමත් ලෙස, පුද්ගලයාගේ අධ්‍යාපන වෘත්තීය සුදුසුකම් නොබලා පාසල දෙස බලා අධ්‍යාපන ක්‍ෂේත්‍රයේ උසස්වීම් පටිපාටියක් විය. මෙහි දී උගත්, දක්ෂ ගුරුවරුන් සිටිය දී දේශපාලනය කළ ගුරුවරුන්ට පාසල්වල ප්‍රධාන තනතුරු හිමි වූ අතර ඔවුහු තම පාසල් : ‘ජනපි‍්‍රය’ කිරීමේ උපාය මාර්ග සොයන්නට වූහ. ඒ අනුව ශිෂ්‍ය ධාරිතාව වැඩි කර ගැනීමත්, දේශපාලන හෝ බලධාරීන්ගේ දැන ඇඳුනුම්කම මත සම්පත් අපාර්ජනය කරගැනීමත් සිදුවිය. එහි ප්‍රතිඵලයක් වූයේ අනවශ්‍ය පරිදි සමාන්තර පංති හත අට දක්වා වැඩිකර ගනිමින් අවට පාසල්වල ශිෂ්‍ය ධාරිතාව අවම වීමත්ය. පෞද්ගලික වූත් ආත්මාර්ථකාමී වූත් මේ පාසල් සංවර්ධන වැඩ පිළිවෙළ නිසා ගමේ පාසල් ඇද වැටෙන්නට විය. එ පමණක් නොව තම පාසල අතිශයින් ජනප්‍රිය කොට ඉල්ලුම වැඩිකිරීමට බහුවිධ ප්‍රචාර, බැනර්, පුවත්පත් වාර්තා, උත්සව, කදමලු ගෙනයාම වැනි අධ්‍යාපනයට වඩා, පංති කාමර ඉගැන්වීමට වඩා, ප්‍රසිද්ධිය සහ ඉල්ලුම වැඩිවී මවුපියන් ආදි ශිෂ්‍යයන් අතර ජනප්‍රිය වීමේ සංකල්පයක් ද ඇති විය.1993 වකවානුව වන විට ‘පාසල් සංවර්ධන මණ්ඩල’ පිහිටුවීම ද ඇතුළත් කිරීම්වලට වක්‍ර ලෙස බලපාන්නට විය. පාසල් සංවර්ධන මණ්ඩල මඟින් පාසල නඩත්තු කිරීම සඳහා මූල්‍ය සම්පත්, භෞතික සම්පත් උපයා ගැනිමට පෙළඹවීමක් විය. ඒ අනුව පාසල් සංවර්ධන මණ්ඩලවල වත්කම් වැඩි කර ගැනීමට පාසලේ කොන්ත්‍රාත් ගැනීමට ද, එම කොන්ත්‍රාත්වලට අවශ්‍ය අමුද්‍රව්‍ය මවුපියන්, ආදි ශිෂ්‍යයන් වෙතින් ද, ශ්‍රමය හා සේවාවන් නොමිලේ ඒ අයගෙන් ම ලබා ගැනීමේ සංකල්පය දියත් කරන ලදී. මේ අනුව පාසලට මුදල් ලබා ගත හැකි හොඳම අවස්ථාව වශයෙන් පළමු වසරට ශිෂ්‍යයන් ඇතුළත් කරගැනීමේ අවස්ථාව බව ප්‍රකට විය. මෙහි මූල්‍ය අගය වැඩි කිරීම සඳහා පාසල්වල ඇතුළත් කිරීමේ තදබදයක් ද, අධි ඉල්ලුමක් ද, ඇති වී පාසල රැඳී පැවැතීමට පළමු වසර ශිෂ්‍යයන් වෙතින් ආධාර, පරිත්‍යාග ලබාගැනීමේ නව නැම්මක් ඇති විය. මෙහි වඩාත්ම කනගාටුදායක තත්ත්වය නම් ආර්ථික වශයෙන් පොහොසත් නො වූ මවුපියන්ට තම දේපොළ, කනකර පවා උගස් කරන්නට සිදුවූ කතා පුවත් අසන්නට ලැබීමයි. මේ ක්‍රමවේදය වඩාත් තීව්‍ර වූයේ පවත්නා පන්තිවලට අමතරව මාස දෙකකින් පමණ තවත් සමාන්තර පංතියක් දෙකක් ඒ පාසල්වලට ඇරැඹීමට අවසර දීමයි.මේ අනුව පාසල් තදබදයත්, එක් පැත්තකින් ඇති වූ අතර ග්‍රාමීය පාසල්වල ශිෂ්‍ය ධාරිතාව අඩු විය.ජනප්‍රිය සහ ජාතික පාසල්වලට නැතුවම බැරි තත්ත්වයක පළමුවන ශ්‍රේණිය පත්විය. එහෙත් ජාතික පාසලක හෝ ජනප්‍රිය පාසලක ප්‍රාථමික අංශයක් පැවැත්වීමට වඩා ඒ පෝෂිත ප්‍රදේශවල උස් මට්ටමේ ප්‍රාථමික පාසල් පිහිටුවා සංවර්ධනය කිරීමෙන් ඒවාට වෙනම පරිශ්‍රයක් ද වෙනම බලතල සහිත ප්‍රාථමික අධ්‍යාපනය ගැන පුළුල් දැනුමක් ඇති විදුහල්පතිවරුන් පත් කිරීම ද වඩා සුදුසු වෙයි.පාසල්වලට සිසුන් ඇතුළත් කිරීමේ දී වංචා, දූෂණ, අක්‍රමිකතා, සහ සාවද්‍ය ලේඛන ඇසුරින් සිදුවූයේ මේ අධි ඉල්ලුමත් සමඟ ගොඩනැඟුණු කෝටා ක්‍රමයක් විය. අනෙක් අතට පාසලට ශිෂ්‍යයන් නීත්‍යානුකූලව බඳවා ගැනිමේ වගකීම විදුහල්පතිවරුන්ට ම පවරා දී, වෙනත් නිලධාරීන් මවුපියන්, ආදි ශිෂ්‍ය සංගම් නියෝජිතයන්, දේශපාලනඥයන් මැදිහත් නොවන්නේ නම් ඉතා සාර්ථක වනු ඇත. ඒ අතර තුර යම් අයෙක් වැරදි සහතව කටයුතු කළා නම් එයට වෙනම පියවරක් ගන්නට හැකි ය. එහෙත් එසේ පියවර ගන්නා විට අවිධිමත් ලෙස පාසලට බඳවා ගත් සිසුන් රැසක ගේ බල පුලුවන්කාරකම් සහිත මවුපියන් විදුහල්පති තුමා වටා ආරක්ෂාව දෙනු ඇත.තවත් ගැටලුවක් වූයේ රජයේ පාසලකට දරුවකු ඇතුළත් කිරීමට නොහැකි වූ ඇතැම් මවුපියන් ජාත්‍යන්තර පාසල්වලට සිසුන් ඇතුළත් කිරීමයි. මේ පාසල්වල ද බොහෝ විට විදුහල්පති ඇතුළු ගුරු මණ්ඩලය විශ්‍රාමිකයන් නිසා ඒ පාසල් ද රජයේ පාසල් සමඟ කරට කර ඇත. සාධන මට්ටම කෙසේ වෙතත් මෙම පාසල්වල යහමින් මුදල් වැය කොට නව පාසල් සමාජ සංස්කෘතියක් ගොඩනැ¼ඟී ඇත. එය නිදහස් අධ්‍යාපනයට කෙසේ බලපාන්නේ ද යන්න ගැන තවමත් අධ්‍යාපනඥයන් අතර සාකච්ඡා වනු අප දැක ඇත.අධ්‍යාපනයේ පවතින මේ කාලීන ගැටලුව එක් වරම විසඳිය හැකි නොවේ. එහෙත් ක්‍රමයෙන් විසඳීමට හැකි ය. මේ සඳහා සුදුසුම ක්‍රමය පාසල් පද්ධතිය විචාරවත් කිරීමයි. පාසල් පිහිටුවීම, උසස් කිරීම, පංති නැවත ඇති කිරීම, පංති අහෝසි කිරීම වැනි කටයුතු ඉටු කිරීමේ දී ඒ ඒ ප්‍රදේශවල ජනගහනය, පහසුකම්, පාසල්වල භෞතික සම්පත්, භූගෝලීය පිහිටීම වැනි කරුණු ගැන සලකා බලා පාසල් පද්ධතිය සකස් කළ යුතුය. හොඳම යෝජනාව නම් ජනප්‍රිය පාසල්වලින් ප්‍රාථමික අංශ වෙනම පරිශ්‍රයකට ගෙන යාමය. එමෙන් ම ප්‍රාථමික අංශ සමහර ජනප්‍රිය සහ ජාතික පාසල්වල පටන් ගත්තේ එක් වසරකට එක් ශ්‍රේණියක් බැගින් වර්ෂ පහක දී ප්‍රාථමික අංශය සම්පූර්ණ වන පරිදි ය. එවිට අවට පාසල් තුන හතරකට හිමි ශිෂ්‍ය ප්‍රජාව ඒ ප්‍රධාන පාසල්වලට ඇදී ගොස් ඇත. ඒ ක්‍රමයටම පංති අවම කොට ප්‍රාථමික පංති අහෝසි වන ලෙසින් අවට පාසල්වල ප්‍රාථමික අංශවලට සිසුන් යොමු කිරීමත් කළ හැකිය.විදුහල්පතිවරුන්, දේශපාලනඥයන්, විවිධ ප්‍රභූන්, ආදි ශිෂ්‍යයන් පාසල් පද්ධතිය දෙස බලන්නට අවශ්‍ය වන්නේ එකම රටක්, එකම ජාතියක්, එකම පාසල් දරු කැලක් ලෙස ය. ආත්මාර්ථකාමී ලෙස බලමින්, අවශ්‍යතා නැතත් තමා උගත් පාසලට තමා මනාප වැඩියෙන් ගත් ප්‍රදේශයේ පාසලට සම්පත් වැඩියෙන් දිය යුතු නොවේ. එලෙස ලබා දුන් ඇතැම් පාසල්වල තට්ටු දෙක තුනේ ගොඩනැඟිලි අද හිස්ව ඇත. සමහර පාසල්වල පන්ති කාමර පනහක් හැටක් ඇත. එහෙත් පන්ති ඇත්තේ දොළහක් පහළොවක් පමණි. වසා දමා ඇති මහල් ගොඩනැඟිලි ඇත.මෙබඳු පාසල් පරිශ්‍ර ගැන අධ්‍යයනය කොට ඒවා වෘත්තීය පුහුණු මධ්‍යස්ථාන, නොවිධිමත් අධ්‍යාපන මධ්‍යස්ථාන, ප්‍රජා පාසල්, වැනි සමාජ සංවර්ධන වැඩසටහන්වලට යොමු කිරීම යුග අවශ්‍යතාවයකි.”අප නිවෙසට ම ආසන්න පාසල” යන සංකල්පය ජනප්‍රිය පාසල්වලට සීමා නොකොට ග්‍රාමීය සහ අර්ධ නාගරික ප්‍රදේශවල පාසල් සංවර්ධනය කළ යුත්තේ පාසල්වලට නියමිත ප්‍රමිතියක් ද ඇතුවය. පාසලේ නායකත්වයට පළපුරුදු, උසස් අධ්‍යාපන සුදුසුකම් සහිත, කැපවීමෙන් යුත් විදුහල්පතිවරුන් තෝරා ඔවුන් බලගතුකරණය කරමින් පාසල් බාර දිය යුතුය. ඒ සඳහා ඔහුට ආධාර කිරීමට ගුරුවරුන් ද ලබා දීම ද ඉතා වැදගත් ය. නව ප්‍රාථමික පාසල් සංවර්ධනයේ කේන්ද්‍රස්ථානය විය යුත්තේ හොඳ පුහුණු ගුරුවරුන් ය. ගුරුවරයා ඇතුළත පිටත දෙපැත්තකින්ම සේවාස්ථ පුහුණුවෙන් සන්නද්ධ කළ යුතු ය.එදා පාසලේ විදුහල්පතිවරයාගේ කාර්යය වූයේ සිසුන් ඉගෙන ගන්නවාද, ගුරුවරුන් ඉගැන්වීමෙහි යෙදෙනවාද, යන්න නිතර නිතර අධීක්ෂණය කරමින්, උපදෙස් දෙමින්, පහසුකම් දෙමින්, දිරි ගන්වමින්, කෙරෙන නොනවතින ක්‍රියාවලියකි. එනම් එක්තරා විදියකට විදුහල්පතිවරයා ගතික වූත්, අවධානයෙන් සපිරි, බහුශ්‍රැත වූ ‘ශාස්ත්‍රීය’ ශරීරයකින් යුක්ත වූ ප්‍රභූවරයෙකි.එහෙත් එම තත්ත්වය, මිල මුදල් කටයුතු කරන ගණකාධිකාරිවරයකු, භාණ්ඩ හා සේවා සපයන සැපයුම්කරුවකු, බහුවිධ සමාජ සංවිධානවලට ප්‍රචාරය ලබා දෙන්නා වූ, ඉදිකිරීම් තාක්ෂණය සහ තමාගේ සුවපහසුවට කාර්යාල, යාන වාහන, ගොඩනැඟිලි ඉදිකරන්නා වූ මුදල් මත යැපෙන චරිතයක් බවට පත්කළේ ප්‍රජාව විසින්මය. දැන් වත් මේ වෙනත් ක්‍ෂේත්‍රවලට අයත් කාර්යයන් පෙර පරිදි ම ඒ පිළිබඳ දැනුම ඇත්තන්ට ම පවරා දී පාසලේ දරුවන්ගේ හදවතට, හිසට, දෑතට, මනසට යෝග්‍ය අධ්‍යාපනයක් ලබාදීමේ උපදේශනාත්මක නායකත්වයට ඔහු නිදහස් කළ යුතුය.බුද්ධිමත් විදුහල්පතිවරුන් වශයෙන් සේවය කරන්නට එවිට ඉතා පහසු ය. අපේ දරුවන්ගේ අනාගතය සඳහා හොඳ පාසල් බිහි ව එමෙන් ම හොඳ පාසල් තවදුරටත් ආරක්ෂා වී නිදහස් අධ්‍යානය ලබා ගැනීමේ කන්නන්ගර මැතිතුමා උරුම කර දුන් අයිතිය අබ මල් රේණුවක් තරමින් වත් හානියක් නොවේවායි පතමු. මේ ලිපිය ලියන මා එතුමා බිහිකළ මධ්‍ය මහා විද්‍යාලයකින් ශිෂ්‍යත්ව ධාරියකු ලෙස ඉගෙනුම ලබා, ගුරු පුහුණුව ලබා, රජයේ විශ්වවිද්‍යාල, රජයේ ජාතික අධ්‍යාපන ආයතනය, විවෘත විශ්වවිද්‍යාලයෙන් දැනුම ලබාගෙන, විදේශ පුහුණුවීම් ලබා සාධාරණ ලෙස උසස්වීම් ලබා විශ්‍රාම ලබා, තවදුරටත් ගුරු අධ්‍යාපනයේ නිරත වන්නේ අප ලැබූ ඒ උරුමය, භුක්ති විඳින ලද රාජ්‍ය අනුග්‍රහයට ප්‍රතිඋපකාර කිරීම සඳහාය.අපේ දරුවන්ට අනාගත පාසල්වල බාධාවකින් තොර ව ඉගෙනුම ලැබීමට වාසනාව ලැබේවා යි පතමු.විශ්‍රාමලත් විදුහල්පති ඩී.සී. ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=af11110612</link>
    <topic>ජීවත්වෙන්න ඕනෑ මරණයට අරුතක් වෙන්නයි</topic>
    <author>ටිරෝනි වෑවලගේ ඡායාරූප - සුදම් ගුණසිංහ</author>
    <content>විඩා නොදැනෙන සිතක සුවඳනගර මධ්‍යය බෙහෙවින් කාර්ය බහුල ය. මහ පාරට නිවනක් නොදෙමින් රථ වාහන තරග දිවුමක නිරත වනු පෙනේ. මාර්ගයෙන් ඔබ්බෙහි ඉමක් නොපෙනෙන සොහොන් කොත් යායකි. කොළඹ නගරයේ නිතර සරන ඔබට නම් එය හුරු පුරුදු දසුනක් වනු ඇත. අනෙක ඒ උස් වූ කොළ පැහැ වැට මායිමෙන් එහා ඇත්තේ මළවුන්ගේ ලෝකයයි. එබැවින්ම ඔබ මේ භූමිය නොසලකා හරිනු ඇත. ඥාතියකුගේ හෝ හිත මිතුරකුගේ අවමංගල්‍යයට හැර ඒ මහා ගේට්ටුවෙන් ඇතුළට පා නොතබනු ඇත. කාර්යබහුල ජීවිතය මේ සොහොන් කොත් යාය දෙස බැලීමට හෝ ඔබට අවසරයක් ලබා නොදෙනු ඇත. ඒ මළවුන්ගේ ලෝකයයි. එබැවින්ම එය නොසලකා හැරිය හැකිය. ඒ ඔබගේ මතයයි.එහෙත් ඔහුට එය අමිල පාඩම් උගන්වන ජීවිතයේ තෝතැන්නයි. ‘ගියොත් කෙනකු යළිත් නොඑන තැනක්’ වුවද ඔහු සහ ඔහුගේ සේවක මණ්ඩලය නම් දිනපතා මේ භූමියට ඇතුළු වෙති. ඉන් පිට වෙති. මළවුන් සමඟ ගනුදෙනු එතරම් අසීරු නොවුවද මළවුන්ගේ අවසාන කටයුතු වෙනුවෙන් මේ භූමියට පැමිණෙන ජීවත්වන්න වුන් සමඟ නම් ඇතැම් විට ගනුදෙනු එතරම් පහසු නැත. එහෙත් ඔහු මළවුන් සමඟ මෙන්ම ජීවත්වන්නවුන් සමඟ ද ගැටුම් ඇතිකර නොගනිමින් තම වෘත්තියේ නියැළෙන්නේය.ඔහු නමින් ගඟබඩ ආරච්චිගේ චානක කෙනත් පෙරේරා ය. වෘත්තිමය වශයෙන් හඳුන්වා දෙන්නේ නම් බොරැල්ල කනත්තේ ප්‍රධාන සුසාන භූමි භාරකරුවා ය.“මට කලින් මගේ තාත්තා මේ රස්සාව කළා. ඒක නිසා මට මේ රස්සාවේ අමුත්තක් දැනුණේ නෑ. කනත්තක වගකීම් පාලනය, මහජන සම්බන්ධතා, කනත්තක් පිරිසිදුව තබා ගැනීම මෙන්ම ඒවායේ සිතියම් කියවීම වැනි වගකිවයුතු රාජකාරි ගැන තාත්තා නිසා මට අවබෝධයක් ලැබිලා තිබුණා. අධ්‍යාපනයෙන් පස්සේ මමත් මේ රස්සාවට එක් වුණේ ඉතාම කැමැත්තෙන්. රස්සාවක් කියන්නේ දුර්ලභ දෙයක් වුණු කාලෙක මට පහසුවෙන්ම කනත්තේ රස්සාව ලැබුණා. අනික මේ වෘත්තියේ නිදහසත් බොහෝමයි. මම මුලින්ම වැඩ කළේ මාදම්පිටිය කනත්තේ. බොරැල්ලට ආවේ පස්සෙ.”හතලිස් දෙහැවිරිදි චානක ගේ වෘත්තියමය දිවියේ මේ ගෙවී යන්නේ 24 වන වර්ෂයයි. තම රැකියාව සම්බන්ධයෙන් ඔහු පරිණතය. බොරැල්ල කනත්තේ අක්කර පනහක බිම් ප්‍රදේශය ඔහු මැනවින් පාලනය කරයි. අපේ රටේ කාර්ය බහුලම සුසාන භූමිය බොරැල්ල කනත්ත බවට විවාද නැත. එහෙත් ඔහු මනාව ඒ කාර්ය බහුලත්වය කළමනාකරණය කර ගන්නේ ය. ඔහු මා හමුවේ තම කාර්ය භාරය විස්තර කර සිටියේ ය.“නිසි, නිවැරැදි මරණ සහතිකයක් සමඟ මා හමුවීමට බොරැල්ල කනත්තට එන ඕනෑම පුද්ගලයකුට සේවය සැපයීමට මම සූදානම්. ප්‍රථමයෙන්ම මම ඒ මරණ සහතිකයේ නිරවද්‍යතාව පරීක්ෂා කර බලනවා. ඉන්පසු වැඩ අරඹනවා. මියගිය පුද්ගලයා භූමදානය කරනවානම් වෙලාව අර්බුද මතු කරන්නෙ නැහැ. නමුත් ආදාහනයක දී වේලාව කළමනාකරණය කර ගත යුතුයි. භූමදානයකදී මිනී වළ සකසා දීම අපේ සේවකයන් විසින් කරනවා. භූමදානය සඳහා යොදා ගෙන ඇති වෙලාවට පැය හතරකට හෝ පහකට කලින් ඔවුන් වළ සැකැසීම ආරම්භ කරනවා. කනත්තේ භූමියෙන් තවත් අක්කර හතරක පහක ඉඩ ප්‍රමාණයක් භූමදාන සඳහා ඉතිරි වී තියෙනවා.”සුසාන භූමියක ප්‍රධාන භාරකරු බොහෝ විට කාර්ය බහුල පුද්ගලයෙක් නොවේ. එහෙත් බොරැල්ල කනත්ත බාරව ක්‍රියා කරන චානකට නම් ඒ නිදහස නැත. එකම දිනයේ අවමංගල්‍ය උත්සව දෙකක් හෝ තුනක් තිබෙන අවස්ථා ද දුලබ නොවේ. අනෙක් අතට කොළඹ හතේ අටේ මෙන්ම දොළහේ, දාහතරේ පදිංචිකරුවෝ ද ඔහුගේ සේවය අපේක්ෂාවෙන් පැමිණෙති. ඒ සැමට සමබර ලෙස සේවය සැපයීමට චානක ක්‍රියා කරයි.“සමහරු කනත්ත සරසන්න එනවා, බැනර්, පෝස්ටර් ගහන්න, වැලි දාන්න ඉල්ලලා. මම බොහොම සාමකාමීව ඒ අවස්ථාවලදී මැදිහත් වෙනවා. කනත්තට පැමිණෙන සෙසු පුද්ගලයන්ට අපහසුවක් නොවෙන විදිහට පිරිස් පාලනය කරන්නයි මම උත්සාහ දරන්නෙ. ඇතැම් අවමංගල්‍යවලදී සමහර පුද්ගලයන් කනත්තට එන්නේ සරම යට කඩු හංගාගෙන. අත් දෙකට බෝම්බ අරගෙන කනත්තට ආපු මිනිස්සු මම දැකලා තියෙනවා. ඒත් අර්බුද ඇති වෙන්න මම ඉඩ තියලා නැහැ. ඒ කනත්තට පිටින් එන අය. ඒ වගේම කනත්තේ සේවකයන් අතරත් අර්බුද තියෙනවා. සේවක පුරප්පාඩු තියෙනවා. මේ කිසිවක් නිසි ලෙස සේවය සපයන්න මට බාධාවක් වෙලා නැහැ.”චානක ඇතැම් දේ පවසන්නේ ඇසු පිරූ දේ ඇසුරිනි. ඇතැම් දේ ඔහු අත්දැකීමෙන් පවසයි. මෙතෙක් ඉතිහාසයේ වැඩිම පිරිසක් සහභාගි වූ ජෝතිපාල ගේ අවමංගල්‍ය උත්සවය මෙන්ම අතේ ඇඟිලි ගණනටත් අඩු පිරිස් සහභාගිත්වයක් පැවැති අමංගල්‍ය ගැන ද තතු පිළිබඳව ඔහු දැනුවත්ය. රෝහණ විජේවීර බොරැල්ල කනත්තේදී ඝාතනය කිරීම පිළිබඳ සිද්ධිය ඔහු මතකයට නංවන්නේ මෙසේ ය.“ඒ වෙනකොට මම හිටියෙ මාදම්පිටිය කනත්තේ. විජේවීර කනත්තට අරගෙන එනකොට ආදාහනාගාරයේ සේවයට සිටි සේවකයන් දෙදෙනා මාත් එක්ක මේ සිද්ධිය කිව්වා. ඒ අතරින් එක්කෙනෙක් දැන් නැහැ. ඔහු විශ්‍රාම අරන්. එස්. ජේ. එස්. ප්‍රනාන්දු කියන සේවක මහතා තවමත් කනත්තේ ඉන්නවා. ඒත් ඔහු විශ්‍රාමිකයි.”මේ සේවකයන් දෙදෙනා පවසන පරිදි භීෂණ යුගයේ එක් මධ්‍යම රාත්‍රියක ආදාහනාගාරය ක්‍රියාත්මක කරවන මෙන් ඔවුනට අණ ලැබී තිබේ.එහෙත් ඒ වන විටත් පණ පිටින් සිටි ආදාහනය කිරීමට යන තැනැත්තා රෝහණ විජේවීර බවට ඔවුන් දැනුවත්ව සිට නැත. කෙසේ වුවත් සේවක මහතුන් දෙදෙනා ඇමතු ‘මේ තැනැත්තා’ ඒ වන විට තමා අත වූ සියලු මුදල් ඔවුන් දෙදෙනාට ලබා දුන්නේය. ඒ මරණය අත ළඟම බවට සැකයක් නොවු නිසා විය හැකිය. ගණනින් ඒ මුදල රුපියල් අට දහසක් පමණ විය.“ආදාහනාගාරයට දැම්මේ රෝහණ විජේවීරගේ සිරුර කියලා මේ දෙන්නා දැනගෙන ඉඳලා නෑ. ලැබිච්ච මුදලින් යම් යම් දේ කරන්න තමයි හිතාගෙන ඉඳලා තියෙන්නෙ. ඒත් පහුවදා පත්තරේක මුල් පුවත දැක්කාම මේ දෙන්නාට තේරිලා තමන්ට සල්ලි දුන්නේ කව්ද කියලා. දැන් ඒ සල්ලි හිතාගෙන හිටපු දේට වියදම් කරන්න කොහෙත්ම හිත දෙන්නෙ නෑ. මේ දෙන්නා උදෙන්ම ගිහින් ඒ සල්ලිවලින් රෝද පුටුවක් අරගෙන. ඒ රෝද පුටුව රාජගිරියේ වික්ටෝරියා නිවාසෙට ලබා දීලා තියෙනවා.”චානක වැළලී ගිය අතීත මතකයක් සිහිපත් කරයි. බොරැල්ල කනත්තේ එවන් මතක දහස් ගණන් ය. සොහොන් කොත් අතර රාජකාරි කළ ද චානක ද ඔහුගේ සේවක පිරිස ද අත්දැකීම්වලින් පොහොසත් ය. නිහඬ, නිසල ස්මාරක ඒ නිහඬ බව තුළ ඉතාමත් චතුරය. ඒ බව තේරුම් ගැනීමට නම් කනත්තේ නිහඬ බවට සම වැදිය යුත්තේමය.“මේ කනත්ත මහා කෞතුකාගාරයක් වගේ. කනගාටුව මෙහි ඇති ඓතිහාසික වටිනාකම කව්රුවත් තේරුම් නොගැනීමයි. දැන් බලන්ඩ මේ පිළිමය...”ඔහු සොහොන් ගැබක් මතයෙහි හිඳුවා ඇති පිළිමයකට මගේ අවධානය යොමු කරයි.“මේ පිළිමය හදලා තියෙන්නේ තනිකරම ඉතාලි කිරි ගරුඬෙන්. මාබල් නෙමෙයි. දැන් හදන පිළිම හදන්නේ මාබල්වලින්. මේ වගේ කිරිගරුඬ පිළිම දැන් ගන්න නැහැ. මේ පිළිමයක වටිනාකම මුදලින් තක්සේරු කළොත් ලක්ෂ පහ පන්නාවි. ඒ විතරක් නෙවෙයි. මේ පිළිම අවුරුදු සීයකට වඩා පැරණියි. හදාරනවානම් මේ කනත්ත මහා ඉතිහාසයක් කියලා දේවී.”චානක එලෙස පෙන්වා දෙන්නේ බොරැල්ල කනත්තේ, එසේත් නැතිනම් තම රාජකාරි ස්ථානයේ භෞතික වටිනාකම් පිළිබඳවය. ඒ අතරම එහි ආධ්‍යාත්මික වටිනාකම් පෙන්වා දීමට ද ඔහු අමතක කළේ නැත.“මගේ රස්සාව මට වටින්නේ ආර්ථිකය ශක්තිමත් කරගන්න වේතන සපයපු නිසාම නෙමෙයි. මේ රස්සාව මට මහා ජීවිත දර්ශනයක් දුන්නා. ඒ පාඩම තමයි ‘මරණයට අරුතක් ගෙන දෙන විදිහට ජීවත් වෙන්න’ කියන එක. අද මිනිස්සු ජීවත් වෙන්නේ හරියට මැරෙන්නෙ නෑ වගෙයි. ඒත් මරණය එක් එක් පුද්ගලයා ගත කරපු ජීවිතයේ කැඩපතක් වගෙයි. මේ කනත්ත, කනත්තේ දොරටුව පසුකර ගමන් කරපු අවමඟුල් පෙරහැර, සිදු කරපු සිය දහස් ගණන් ආදාහන, භූමදාන මට ඒ කියමන සනාථ කරන්න සාක්ෂි සැපයුවා. මම උදාහරණ කියන්නම්.අපේ රටේ භාෂාව ගැන හදාරපු මහා වියතෙක් පසුගියදා අවසන් ගමන් ගියා. ඔහුගේ අවමංගල්‍ය පෙරහැර කනත්තට ළඟා වෙනකොට මුළු අහසම නිල්ම නිල් පාටයි. පුංචි පොද වැස්සක් පෙරහැරට කලින් බිම තෙමා දැම්මා. පරිසරයේ ඒ වෙනස වචනවලින් විස්තර කරන්න අමාරුයි. ඒ වගේමයි මත්ද්‍රව්‍ය ජාවාරමෙන් විශාල ධනපතියෙක් වුණු පුද්ගලයෙක් පසුගියදා මියගියා. ඔහුගේ සිරුර භූමදානය කරන්න සියල්ල සූදානම් කෙරුණා. ලක්ෂ ගණනක් වැය කරලා පිළිමයක් ගෙනාවා මිනී වළට උඩින් සිහිවටනයක් ලෙස තියන්න. අවමංගල්‍ය පෙරහැර කනත්තට එනකොට හොඳටම වහිනවා. කවදාවත් නැති තරම්. අන්තිමටම මේ පුද්ගලයාගේ සිරුර තැන්පත් කරන්න කලින්ම මිනී වළ කඩාගෙන වැටුණා. වළ අද්දර තිබ්බ සිහිවටන පිළිමයත් වළට වැටුණා. දැන් වැස්සෙම මේ පිළිමය ගොඩ ගන්න හදනවා. වැඩේ අමාරුයි. වැස්ස නැවතිලත් නැහැ. පස්සේ සල්ලි වියදම් කරලා ක්‍රේන් එකක් ගෙනවා. ක්‍රේන් එක දාලා උඩට ඇද්දත් පිළිමය වළෙන් ගොඩට ගන්න බැහැ. තව තවත් මඩේ එරෙනවා. මොනවා කරන්න ද? මේ මනුස්සයා ජීවත්ව ඉන්නකොට කළ දේවල්වලට ලැබෙන ආසන්නතම ප්‍රතිවිපාක තමයි මේ. තමන්ට කියලා හාරපු මිනී වළවත් උරුම වුණේ නැහැ. කරන්න දෙයක් නැති තැන ඒ පුද්ගලයාගේ සිරුර වෙනින් වළක භූමදානය කළා.”මියගියවුන් එලෙස තම කර්මයට උරුමකම් කියද්දී ජීවත්ව සිටින්නවුන් මියගිය තම සමීපතමයන් සමඟ ගනුදෙනු කරන විරල අත්දැකීම් ද චානක සතුය. ඔහුට අනුව වසරකට වරක්. මාස්පතා, සතිපතා මෙන්ම දිනපතා ද කනත්තේ සැතපී සිටින තම ඥාතින්, මිතුරන් සිහිපත් කිරීමට එන පිරිස් සිටිති. ඒ අතර මළවුන්ට ගෞරව කරන්නවුන් මෙන්ම අගෞරව කරන්නවුන් ද සිටීම අපට පුදුමය දැනවුවද චානකට නම් එය එසේ නොවේ.දියණියන් දෙදෙනකුගේ සහ පුතකුගේ පියකු වන චානකගේ අතින් සිටවී මහ පොළවට මුල් ඇදගෙන බොරැල්ල කනත්ත සෙවණ කරන වෘක්ෂ රාජයෝ ද බොහෝය. මිනිසාගේ යුතුකම් සම්පූර්ණ වීමට නම් දරුවකු සැදීමටත්, ගසක් සිටුවීමටත්, පොතක් ලිවීමටත් අවශ්‍ය යැයි කියා කියමනක් තිබේ.චානක බොරැල්ල කනත්ත ඇසුරෙන් ලත් අත්දැකීම් පමණක් පොතකට ගොනු කරන්නේ නම් එහි පිටු සංඛ්‍යාව නිර්ණය කිරීම අසීරු වනු ඇත. ඔහුගේ වෘත්තිය එතරම්ම සාරගර්භ ය.“මේ රස්සාව ගැන එහෙම හිතන්නේ ඒ ගැන හරියටම දැනුවත් අය විතරයි. ගොඩක් දෙනා කනත්තේ වැඩ කරනවා කිව්වම පිළිකුල් කරනවා. සමාජයේ අවතක්සේරුවට, හාස්‍යයට, පිළිකුලට භාජනය වෙනවා. ඒ නිසාම අපේ සේවකයෝ ගොඩක් දෙනා හැකි සෑම අවස්ථාවකදීම තමන්ගේ වෘත්තිය හංගනවා. ඇතැම් දෙනාගේ ගෙදර බිරිය දරුවන් පවා ඔවුන් කනත්තේ සේවය කරන බව දන්නේ නැහැ. දන්නේ නගර සභාවේ සේවය කරන බව පමණයි. ඇතැම් අය දරුවන්ට අවනම්බු වෙයි කියලා තම වෘත්තිය සමාජය ඉදිරියේ ප්‍රකාශ කරන්නෙ නැහැ. බොහෝ දෙනා මේ වෘත්තියට එක් වෙන්න කැමැති නැහැ. අදටත් මගේ තනතුරේ ඒ කියන්නේ ‘ප්‍රධාන සුසාන භූමි භාරකරු’ කියන තනතුරේ පුරප්පාඩු හතරක් තියනවා. කවුරුවත් මේ වෘත්තියට එක් වෙන්න අයදුම් කරන්නේ නැහැ. හේතුව සමාජයේ ඒ සම්බන්ධයෙන් තියෙන අවතක්සේරුව. ඒත් මේ රස්සාවේ වටිනාකම මිල කරන්න බැහැ. එහි නිරත වීමෙන් ජීවිතය ගැන ලැබෙන අවබෝධයම ඇති නේද?”චානකගේ වෘත්තිය සහ ඔහුගේ අත්දැකීම් අපට පෙන්වා දෙන්නේ මෙතෙක් ජීවිතයේ අප නොදුටු ඉසව්වකි. ඔබ යළිත් මහා රථවාහන ගංගාවට එක් වනු ඇත. අතිශයින් කාර්ය බහුලව බොරැල්ල කනත්තේ කොළ පැහැ උස්වූ යකඩ කණු පසුකරමින් ඉගිල යනු ඇත. එහෙත් මහ පොළවේ තැන්පත්ව නම පමණක් ඉතිරි කර ගිය මිනිසුන් මෙන්ම, ඔබ සැම වෙනුවෙන් සේවය ලබා දෙන්නට සූදානම් චානක ද ඔහුගේ සේවකයන් ද ඒ යකඩ වැටෙන් ඔබ්බෙහි සිටින බව සිහි තබා ගත යුතු ය.ටිරෝනි වෑවලගේ ඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=af11110613</link>
    <topic>ඔක්කොම අලි ඉන්නෙ අලි ප්‍රශ්නෙක</topic>
    <author>අරුණි මුතුමලී</author>
    <content>සමහර වෙලාවට ජීවිතේ ගැන දැනෙන්නේ දුකක් ද කළ කිරීමක් ද කියලා හිතාගන්න බැරි අවස්ථා තියෙනවා. අඹ ගහ යට බංකුවේ ඉඳගෙන ඔහේ උඩ බලාගෙන ඉන්න තරම් හිත හිස් වෙන්නේ ඒ වෙලාවට. ලෝකේ සිද්ධ වෙන දේවල් දැනගන්න එක හොඳයි කියලා තොරතුරු ලබාගන්න මිනිස්සු මේ තරම් මහන්සි වෙද්දී, ඒ තොරතුරු එකක්වත් නොලැබුණා නම් හොඳයි කියන සිතිවිල්ල ටික කාලෙක සිට දැනෙන්න ගත්තා. ඊට හේතුව දැන් ලැබෙන තොරතුරුවල ස්වභාවය වෙන්නත් ඇති. සතුටුදායක ආරංචි කීයෙන් කීය ද අහන්න තියෙන්නේ? ඒත් දුක, ශෝකය, කලකිරීම ඇති වන දේ වාර්තා කිරීමත් දැන් මෝස්තරයක් වෙලා. ඒවට ම හැදුණු ප්‍රේක්ෂක වෙළෙඳපොළක් තියෙන නිසා.මේ කාලේ ප්‍රවෘත්ති බලලත් බෑ. නොබලත් බෑ. බැලුවොත් හිත අවුල් වෙනවා. නොබැලුවොත් අතින් අය ඉස්සරහ මෝඩයෙක් වෙනවා. මේක පුදුම කරදරයක්.එහෙම හිත හිත බංකුව උඩට වෙලා නිනව් නැතිව බලාගෙන සිටිද්දී මල්ලි ළඟටම ඇවිත් මට දැනුණේවත් නෑ.“මොකෝ අක්කේ උදේ පාන්දරම මුහුණ බෙරි කරගෙන?” මල්ලි ඇහුවා. ඒකට තොල්පට දෙක විවෘත නොකරම මදහසකින් පිළිතුරු දෙනවා මිස කියන්න දෙයක් මට තිබුණේ නෑ.මල්ලි ආයෙ පටන් ගත්තා. “ඔයා මේ ලෝකේ ඉන්න හැම සතා සීපාවා ගැන ම හිතලා මෙතන දුක් වුණාය කියලා ඇති වැඩේ මොකක්ද? ඒ ඒ සත්තු තම තමන්ට උරුම වුණු විදිහට ඉරණම විසඳා ගනීවි. තමුසෙ තනියම වැළපි වැළපී මූණ දැක්කම අපිටත් කැඳ කෝප්පේවත් නැතිවෙන ගානට මෙතනම ළගීවි.”“මල්ලී මේ... මට ටිකක් නිදහසේ ඉන්න දීලා යනවද මෙතනින්” මම ඉතා හෙමින් සීරුවේ කීවා.“මයි ඩියර් අක්කේ... අලි කොටි වලස්සු ගැන හිතලා වැඩක් නෑ මේ කාලේ. මොකද ඒවත් මාකටින් ස්ට්‍රැටජි බවට පත්වෙලා ඉවරයි. තමන් ගැන තමන්ගේ දෙයක් ගැන හිතන්න කාලේ යොදවනවා. අනිත් මිනිස්සු වගේ තේරුණාද?” ආයෙත් කියූ මල්ලි මගේ ඔළුවට ඇගිල්ලක් තබා තල්ලු කළා.“මේ මගේ යකා අවුස්සන්නේ නැතුව යනවද මෙතනින් නැත්නම් මං යන්නද?” විදුලි වේගයෙන් සිටගත් මම මල්ලිගේ කේශාන්තයේ සිට පාදාන්තයටම රවා, හැකි වේගයෙන් ගෙටවිත් පොත් කාමරයට රිංගුවා.“මොකද ළමයිනේ කෑගහන්නේ අහල පහළ ගෙවල්වලට විහිළු සපයනවද?” අම්මා පොත් කාමරයේ දොර කඩ හිටගෙන මගෙන් ඇහුවා.එතනට ආ මල්ලි සැකෙවින් කාරණය අම්මට පහදා දුන්නා” නෑ අම්මේ අර අලියෙක් කුලප්පුවෙලා... මොකක්ද මේ අර දල පූට්ටුවා කියලා දැන් ඔය හැම චැනල් එකේ ම පෙන්නන්නේ. ඒකෙ එක මිනිහෙක් කියනවා ඒ සතා මරා දාන්න කියලා ඒකටයි ඔය මෙයා කුලප්පු වෙලා ඉන්නේ.”ඒ කතාව ඇහුණු ගමනේ අම්මටත් කලින් ආච්චි මගේ ළඟට ආවා. මගේ හිස සෙමින් පිරිමැද හිස් මුදුන සිඹගත් ආච්චි එක ඇලයකට මාව තුරුල් කරගෙන “මගේ පුතා පුංචි කාලේ පෙරහරේ යන අලි දැකලා කෑගහපු හැටි මට මතක් වෙනවා. සත්තුන්ට ආදරේ කරුණාව දක්වන එක කොයිතරම් හොඳද? අපි අපේ දරුවන්ට ඒක කියලා දුන්නු නිසානේ ඒ අයගේ හිත මෙළෙක් වෙලා තියෙන්නේ. මට පුදුම චූටි පුතා එහෙම හිතන්න පුරුදු වුණේ නැත්තේ ඇයි කියලයි?” මල්ලි දිහා බලමින් කීවා. ඒ කතාවට අම්මත් මල්ලි දිහා බැලුවා.මල්ලිගේ මුහුණ එක පාරටම අඳුරු වුණා. අම්මාගේ උරහිසට නිකට තියා වමතින් අනෙක් උරහිස මතට බර දුන් මල්ලී “මම සත්තුන්ට ආදරේ නැතුව නෙමෙයි ආච්චියේ ඒත් අපි මොනව කරන්නද? අනිත් මිනිස්සු හිතන විදි අපිට වෙනස් කරන්න පුළුවන් ද? අක්කා ඔහොම ඉන්න එක මට ඊට වඩා දරා ගන්න බෑ. ඒකයි හිත තද කරන් විහිළු කළේ.” කීවා. අම්මා අතක් හරවා මල්ලිගේ ඔළුවත් කම්මුලත් අත ගෑවා.මේ දර්ශනය බලාගෙන ඉඳලා අප ළඟට ආ තාත්තා අලුතින් කතාව පටන් ගත්තා.“අලි බැලිල්ලයි බලි බැලිල්ලයි වගේ ම තමයි අපේ අලි බබාලගේ කෝලම් බැලිල්ලත් එපා වෙන්නේ නෑ”“කරදඬු උස් මහත් වුණාට මොකද තාම පොඩිවුන් වගේ” ආච්චි මාව තුරුල්ලෙන් මිදෙව්වේ එහෙම කියමින්. ඒකට හිනා වූ තාත්තා“ඔය ඇතා විතරක් නෙවෙයි මේ රටේ අලි ඔක්කොම ඉන්නේ අලි ප්‍රශ්න ගොඩක දන්නවද?”“තාත්තා කියන්නේ අලි ගහනයට ගැලපෙන තරම් ඉඩක් අපේ කැලෑවල නැතිකම ගැන ද?” මල්ලි ඇහුවා.“ඒක තමයි ලොකුම ප්‍රශ්නේ. අනිත් එක එදා සිට ම දේශපාලන වාසි ගන්න අලිමංකඩ මැද්දෙන් ජනාවාස පිහිටවපු එක”“ඉතින් ඇයි තාත්තේ අලි වෙන පාරක් හොයා ගන්නේ නැත්තේ. දැන් වෙන සත්තු වුණත් මොකක් හරි බාධකයක් තියෙනවා නම් වෙන පාරක් හොයා ගන්නවනේ?”“හැම සතාම එහෙමයි කියන්න බෑ. අනික අලින්ගේ විශේෂත්වය උන්ගේ මංකඩවල් පරම්පරාගත මතකයක් හැටියට යන එකලු. අලියා මහ පුදුම සතෙක්!” තාත්තාගේ අන්තිම වචන ටික කියන්නේ තමන්ටමයි කියලයි මට හිතුණේ.“මේ දළ පූට්ටුවා හොඳට හිටියලුනේ. අර ටී.වී. එකේ දී සමහරු කීවේ හරි හොඳයි. ඒගොල්ලො බැලුවා ඇයි දවස් දෙක තුනකින් ආවේ නැත්තේ කියලා එහෙම කියලා. කාටවත් කරදරයක් නොකරපු සතා එක පාරටම නපුරු වුණේ කොහොමද?” මල්ලි ඇහුවා.“ඔයාගේ ඇස් බැඳලා වුණත් මේ ගෙදර ඕන තැනක යන්න පුළුවන් නේද?”“ඔව්?”“අන්න ඒ වගේ තමයි ඒ අසරණයාත්. ඇස් පෙන්නේ නැති හරියට කන් ඇහෙන් නැති වුණාට තමන්ගේ ගෙදර වගේ හැදුණු වැඩුණු සීමාවේ ඕන තැනක් ඌට හුරුයි. ඒ නිසා කලබලයක් නෑ. ඒත් ඔයාව ඇස් බැඳලා වෙන ගෙදරකට දැම්මොත් කොහොමද?” තාත්තා තේරුම් කළා.“ඉතින් ඔය සතා මරන්න කිය කියා වනජීවී කට්ටියට කෑගහපු මනුස්සයන්ට ඕක තේරෙන් නැද්ද?” අම්මා ඇහුවා.“තේරෙන්නේ නැති කම නෙවෙයි. තියෙන අමනුස්සකම” ආච්චි වේගයෙන් කියාගෙන ගියා.“ඕනම සතෙක් කලබල කළොත් තමයි හානිය වැඩි. ඌට උගේ පාඩුවේ යන්න දුන්නා නම් ඔය තරම් දෙයක් වෙන්නේ නෑනේ. අනික වෙඩි තියල - තියලා ඒකට දීලා තියෙන දස වද ටික?” තාත්තා කීවේ හරිම කේන්තියෙන්.“අනේ ඌට පේන්නේ නැත්තෙත් වෙඩි වැදිලා වෙච්චි දේවල් නිසාලු නේද? අපිට නළලේ කුරුළෑවක් ආවාම කොච්චර අමාරු ද? ඒත් ඒ සතාගේ නළලට තියපු වෙඩි පාරක තුවාලයක් දැන් නරක් වෙලා අනේ කොහොම ඉවසන් ඉන්නවද මන්දා?” අම්මා උරිස් අකුළුවා ඇස් පියාගෙන කීවා.“ඕක පුතේ... අද ඊයේ නෙවෙයි ඈත කාලේ ඉඳන් ම තියෙන දෙයක්. මිනිස්සු අලින්ට ආදරෙයි. ඒ වගේ ම ඉරිසියයි.” ආච්චි බැරෑරුම් විදිහට කීවා.“ඉරිසියයි?” මල්ලිත් මාත් එකවර ඇහුවා.“ඔව් ඉරිසියයි. බෝධි සත්ත්ව ගුණ තියන සතෙක් ඇතා කියන්නේ. සැරයක් මගධ කියලා රජ කෙනෙකුට ලස්සන සුදු ඇතෙක් සිටියලු. දවසක් සරසපු මංගල හස්තියාගේ පිටේ නැඟලා රජ්ජුරුවො වීදි සංචාරය කළාලු. එතකොට මිනිස්සු ඔක්කොම කතා කළේ රජ්ජුරුවෝ ගැන නෙවෙයි මේ ඇතාගේ ලස්සන ගැනලු. මේකට ඉරිසියා හිතිලා ප්‍රපාතයක් ළඟට ගිහින් ඇතාට දෙපයින් තුන්පයින් ඉන්න අණ දුන්නලු. ඒත් වැටෙන්නැති බව දැකලා අන්තිමට කකුල් හතර ඔසවලා ප්‍රපාතය පැත්තට යන්න අණ කළාලු. මේක දැක්ක ඇත්ගොව්වා වහාම ඇතා බරණැස් රජ්ජුරුවන් ළඟට ගෙනිච්චලු. ඒ සක්විති රජ්ජුරුවෝ ඇතා මඟුල් ඇතා බවට බාර අරන් රාජ්‍ය තුනකට බෙදා රජ්ජුරුවන්ටයි, ඇතාටයි ඇත්ගොව්වටයි වෙන් කරලා දැහැමින් රට පාලනය කළාලු. ඉතින් අර කලින් ඇතා මරන්න හැදුව වගේ නිවටයෝ ලස්සන සතාට ඉරිසියයි” ආච්චි කතාව කෙටියෙන් ම කීවා.“අනේ මේ ඇතාත් හරි ලස්සනයි තමයි දළ දෙක ගන්න ද දන්නෙ නෑ වෙඩි තියලා තියෙන්නේ. ඉරිසියාකාර නිවටයෝ” මල්ලි විස්සෝපයෙන් කීවා.“අලි ඇත්තු හරිම පුදුම සත්තු ජාතියක්. ඒකනේ ජාතක කතා ගොඩකත් අලි ගැන සඳහන් වෙන්නේ. අර ඇස් අන්ධ අලි අම්මට සලකපු අලි පැටියා රජ කෙනකුට ගෙනිහින් දීලා මඟුල් ඇතා බවට පත් කරගත්තා. පැටියා නොකා නොබී ඉඳලා අන්තිමට කීවලු අන්ධ අම්මා බඩගින්නේ ඉද්දි රස මසවුලු කන්න බෑ කියලා. ඒ කාලේ රජ්ජුරුවෝ නම් සතා ආපහු කැලේට යවලා අලි අම්මටයි පුතාටයි ඉන්න ගමක් ම වෙන් කරලා දීලා පව්” ආච්චි කීවා.“අනේ ආච්චියේ ඒ බෝධි සත්ත්ව කතාවල වගේ දැන් ඉන්න අලි ඇත්තුන්ටත් කතා කරන්න පුළුවන් වුණා නම්...?”“සත්තුන්ට කවදාවත් කතා කරන්න පුළුවන් වුණාද මම දන්නෙ නෑ. දුව ඒත් මිනිස්සුන්ට සත්තුන් තේරුම් ගන්න තරම් හිතේ තෙතමනයක් එදා තිබිලා තියෙනවා. අද වගේ එදාත් තිරිසන්නුන්ට වඩා අන්ත මිනිස්සුත් ඉඳලා තියෙනවා තමයි. ඒත් ගොඩක් මිනිස්සු පරිසරය එක්ක ජීවත් වූ නිසා ගහකොළ සතා සීපාවා ගැන ඒවායේ හැසිරීම ගැන දැනෙන තත්ත්වයක් තිබුණා. අද තමන්ගේ ගෙදර හුරතලේට හදන බල්ලා නාකිවෙලා අසනීප වුණාම ගෙයින් පන්නලා දාන ජාතියේ මිනිස්සුත් එක්ක මොන සත්ත්ව කරුණාවක් ද?” තාත්තා කීවා.“වනජීවී එක නම් සෑහෙන්න හොඳයි. මේ වෙලාවේ දරන උත්සාහය “ අම්මා කීවා.“ඒත් ඒ අයටත් කරන්න පුළුවන් සීමාවක් තියෙනවනේ . ඒකේ ඉන්නේ දොස්තරලා හය දෙනයි. හතරක් ම මෙතන. තව මොනව හරි ප්‍රශ්නයක් ආවොත් ඒ ගොල්ලො යන්න ඕනෑ. ඇයි ද මන්දා මේ තරම් අඩු සැලකිල්ලක් ඒ මිනිස්සුන්ට. මොකද ඕක රාජකාරියක් කියලා පඩියට කරන වැඩක් මත් නොවෙයිනේ. ඇගෙන් ම එන්න ඕන දෙයක්නේ. දැක්කද බෙහෙත් විදිනවා. බෙහෙත් දාපු පලතුරු අලියට විසි කරනවා. පොඩි සෙල්ලමක් ද ජීවිතේත් අනතුරේ තියාගෙන කරන්නේ?” තාත්තා සමස්තය එක හුස්මට කියන්න හැදුවා.“එතකොට කලබල කරන්නේ නෑනේ ඒ ඇතා නේද?” ආච්චි පුදුමෙන් වගේ ඇහුවා.“අලියා නෙවෙයිනේ අම්මේ කලබල කළේ මිනිස්සුනේ. ඒ සතා දැක්කාම බොරුවට බය වෙලා දැඟලුවටඒ පාරෙ ඕන තරම් අලි යනවලු” තාත්තා කියද්දී අම්මා“ඔහොම කියයි මෙයා ඔය අලියා මේ පැත්තට ආව නම්” කියා සිනාසුනා.“නෑ... ඇත්තටම මට විතරක් මුකුත් කරන්න බෑ තමයි. ඒත් හැමෝම තේරුම් ගත්තා නම් ඔහොම නොවෙන්නත් ඉඩ තිබුණා” තාත්තා කීවේ අසම්භාව්‍ය ක්‍රියා ස්වරූපයෙන්.“මේ කාලේ මිනිස්සු අලි කුලප්පු කරන්නේ මරලා දාන්න. ඒත් ඒ කාලේ බද්ධෙරක කියන ඇත් රජා යුද්ධ එහෙම කරලා ජනතාව අතර හොඳ ජනප්‍රිය වෙලා ඉඳලා තියෙනවා. වයසක කාලේ විලක බැහැලා මඩේ එරුණාලු. ඒ පාර රජ්ජුරුවොයි ඇමතිලයි ඇවිත් පරණ විදිහටම යුද්දෙදි වගේ හේවිසි බෙර ගහල මිනිස්සු රැස් කරලා සද්ද කළහම පරණ යුද මානයෙන් ඇවිස්සිලා හිතට හයිය අරන් ඇතා මඩෙන් ගොඩට ආවලු. මේ කාලේ ඉතිං අනේ මන්දා” ආච්චි කීවා.“අපිට අර අප්‍රිකන් කාරයන්ට වගේ අලි දාස් ගණනින් මරන්න බෑ. අපේ මිනිස්සුන්ට ඊට වඩා අලිත් එක්ක බැඳීමක් තියෙනවා. අට විසි බුදුවරුන්ගෙන් පස් නමක් ම අභිනිෂ්ක්‍රමණය කළේ ඇතුන් පිටින්. අපේ දළදා කරඬුව ගෙනියන්නෙත් ඇතෙක්. දුටුගැමුණු රජ්ජුරුවන්ගේ කණ්ඩුල ඇතා ගැන විතරක් අපි කතා වුණාට රජ පරම්පරා ගණනක් ඇතුන් අපේ යුද්ධවලදී ඇත් සේනා හැටියට සිව්රඟ සේනාවලින් උදව් වෙලා රට බේරගෙන තියෙනවා. පනාමුරේ ඇත් රජාවගේ තමන්ගේ වරිගෙ වෙනුවෙන් සටන් කරපු අලි ඇත්තු ගැන කතා තියෙනවා. බුදු හාමුදුරුවො පාරිල්‍යෙය වනයට වැඩියාම සැලකුව ඇතා වගේ ම, කුලප්පු කරල එවලත් හානියක් නොකරපු නාලාගිරි දනපාල වගේ මොළයක් තියෙන අලි ඇත්තු ගැන අපි කතා කරනවා. එහෙම කියන අපේ මිනිස්සුන්ට අලි ඇත්තුන්ට හිංසා කරන්න කිසිම අයිතියක් නෑ” තාත්තා වේදනාබර හඬින් කීවා.“තාත්තේ... මේ දළ පූට්ටුවත්...? මට ඉන් එහා වචන ගලපගන්න අපහසු බව දැනුණා.“සමහරවිට... අපි කාටවත් කාගෙවත් ඉරණම වෙනස් කරන්න බෑනේ පුතේ... හදාගත්තු අලි පැටියෙක් මැරුණු දුකට අඬ අඬා හිටිය බමුණෙක්ට ශක්‍රයා ඇවිත් කීවලු ඒ ඇඩිල්ලෙන් අලිපැටියට වත් වෙන කාටවත් වැඩක් නෑ කියලා. ඒක තමයි මටත් ඔයාට කියන්න තියෙන්නේ. අපි දැනගන්න එක තොරතුරකට අඬල හැපිල වැඩක් නෑ. ඒත් අපිට පුළුවන් නම් ඔය බලධාරීන්ට කියන්න අලි ප්‍රතිපත්තිය හරියට හඳුන්වල දෙන්න කියලා. වන සතුන්ට හානි කරන තිරිසන් මිනිස්සුන්ට දෙන දඬුවම් වැඩි කරන්න වනජීවී නීතිය දැඩි කරන්න කියලා. වනජීවී නිලධාරීන් ගණන වැඩි කරලා ඒ මිනිස්සුන්ට පහසුකම් තව ටිකක් දීලා, බලාගන්න තියෙන ඒරියා එක අඩු කරලා ඩොක්ටර්ස්ලා වැඩිපුර බඳවගෙන මේ දේවලට මූණ දෙන්න පුළුවන් තරම් ශක්තිමත් වැඩපිළිවෙළක් හදන්න කියලා. ඒ වෙනුවෙන් කරන්න පුළුවන් දෙයක් කරන්න” තාත්තා කීවේ ඇත්තටමයි.“එහෙම නූණොත් අපිටත් අර අලි 1500 ක් විතර මරපු රොජර් කියන සුද්දා ගේ සොහොනට අදටත් හෙණ වදිනවා වගේ පාපයක් වදී” කියූ මම මූණකට හෝදා ගන්න ගියා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=as1111061</link>
    <topic>ගමේ දුෂ්කර පාසලකින් සැබෑ ගුරු උපහාරයක්</topic>
    <author>කරුණාතිලක හඳුන්පතිරණ</author>
    <content>ගමේ දුෂ්කර පාසලකින් සැබෑ ගුරු උපහාරයක්ලෝක ගුරු දිනය නිමිත්තෙන් ගුරු උපහාර උලෙළක් සංවිධානය කර තිබුණේ වයඹ පළාතේ දුෂ්කර ම ප්‍රදේශයක් වූ ගිරිබාව අධ්‍යාපන කලාපයේ අති දුෂ්කර පාසලක් වූ කොක්මඩුව ප්‍රාථමික පාසලේ ය. සැබවින් ම උපහාර ලැබිය යුතු ගුරුවරුන් කව්රුන්දැයි අපගේ ඇස් පෑදෙන්නේ එවන් අවස්ථාවල අත්දැකීම් තුළින් පමණි.වයඹ පළාතේ බොහෝ පාසල්වල සාමය සඳහා වැඩසටහන් කරන හා මිත්‍රත්ත්ව සංසඳ වැඩසටහන් කරන ගුරුවරු සංවිධාන ගත වී සිටිති. මේ ගුරුවරුන් තම අරමුණ වූ සාමය හා මිත්‍රත්ත්වය සඳහා එකතු වී විවිධ වැඩසටහන් කරති. එම පාසල් හැටක පමණ නියෝජිත ගුරුවරු උපහාරයට ලක් කරනු ලැබූහ.කුරුණෑගල ජනසෙත ආයතනයෙන් සපයා දී තිබු බස්රථය මේ ගුරු පිරිස රැගෙන යාමට උදෑසන ම කුරුණෑගල පොදු වෙළෙඳපළ අසලට පැමිණ තිබුණි. සෑම ගුරුවරයකු ගුරුවරියක අත ම ගමන් මල්ලට අමතරව තෑගි පාර්සලයක් ද විය. ගිරිබාව ප්‍රදේශය ළං වෙත් වෙත් ම පරිසරයේ ශුෂ්ක බව හැම අතින් ම අපට දැනුණි. වියළි උණුසුම් වාතය විටින් විට කලඹමින් ගෙනාවේ රත් කළ වාතයයි. ගමන ආරම්භ කරන විට ඇතුගල්පුර පෙදෙසේ දක්නට ලැබුණු පරිසරයේ නිල්, කොළ ගස්වැල්වල ඇසට පි‍්‍රය දසුන් කෙමෙන් තුරන් වී ගොස් පරිසරයේ ගස්වැල් දුඹුරු පැහැ, කොළ ගිලිහී ගිය නටු හා කටු පඳුරු බවට පත් වී ඇති සෙයකි. බසයේ ජනෙල් වීදුරු පමණක් නොව දොරවල් ද වසා දැමීමට සිදුවූයේ දූවිල්ලෙන් ආරක්ෂා වීමට ය.ගිරිබාව ප්‍රදේශය පසුකර තවත් කිලෝමීටර 7 - 8 පමණ ගිය විට කොක්මඩුව ප්‍රාථමික පාසල ලෙස නම්කළ නාම පුවරුවක් විය. එතැනින් හැරී තවත් කිලෝමීටර කීපයක් ගිය විට එලෙස ම වූ තවත් නාම පුවරුවකි. එතැනින් ද හැරී තවත් කෙටි දුරක් යන විට කුඩා ගොඩනැගිලි දෙකකින් සමන්විත පාසල අපට දැකගත හැකි විය. ළමයි කීප දෙනෙක් අප දෙස බලා සිටියේ මවිත වූ පරිද්දෙනි. එය සැබැවින් ම “මොන්ටිසෝරි”යක් වැන්න. ළමයින් ද එතරම් ම පුංචි ය. වියළී ගිය කර්කශ භූමියේ කොළ හැලී ගිය අතුපතර පිපෙනු දඟලන මල් පොහොට්ටු මෙන් ඔවුන්ගේ මුහුණු දිස් විය.මිත්තණියගේ රැකවරණය ලබමින් කොක්මඩුව පාසලේ ඉගෙනීම ලබන දැරියන් දෙදෙනෙක්බසයෙන් බැසගත් ගුරු පිරිස පාසල් මිදුලේ එකතු වී මූලික සාකච්ඡාවක් කළේ ඉදිරි වැඩසටහන සැලසුම් කිරීම ගැන ය. මුලින් ම සැවොම එක්ව ශ්‍රමදානයක් මඟින් පාසල් භූමිය පිරිසුදු කළහ. සමහරු ළමයින්ට ඉගැන්වූහ. මේ අතර දෙමව්පියෝ තේපැන් සංග්‍රහ කළහ. දිවා ආහාරය ගුරුවරුන් විසින් රැගෙන එනු ලැබ තිබුණි. රාජකාරියකට කලාප අධ්‍යාපන කාර්යාලයට ගොස් සිටි විදුහල්පති හේරත් වාසල මහතා පැමිණි පසු පාසලේ අවශ්‍යතා හා ඉදිරි වැඩ ගැන කතා කළෙමු. ඔහු සමගත්, ඔහුගේ සහාය විදුහල්පති දිසානායක මහතා සමගත් මම තොරතුරු කතාබහ කළෙමි.“මේ ගම් කීපයක් තියනව, අදිකාරිගම, වම්බටුවාව වගේ අන්ත දුගී දුප්පත් අය ඉන්න. එතකොට මේ කොක්මඩුව ගමට තියන මේ ඉස්කෝලෙ වැහිල ගියොත් මේ ගම් කීපයෙම කර කියාගන්න බැරි අයගෙ දරුවන්ට යන්න පාසලක් නෑ. පුළුවන් අය නම් කොහොමහරි ගිරිබාව හරි තඹුත්තේගම හරි යවනව. එච්චර දුරක් ළමයකු යවන්න මේ ගම්වල හුඟක් අයට බෑ. දැනටමත් ඉස්කෝල නොයන ළමයි මේ ගෙවල්වල ඉන්නව... අධ්‍යාපන අමාත්‍යාංශයෙ මේ ගුරුවරු, එතකොට ජනසෙත ආයතනය පසුගිය මාස කීපය ගත්ත උත්සාහය නිසා මේක වැහුණේ නෑ...” විදුහල්පතිවරයා පැවසීය.“අපි ඇවිත් බලපුවා ම මේක වැහෙන්න යන බවට ආරංචියක් ලැබුණ. අපි ආ දවසෙ ම දෙමව්පියො දෙන්නෙක් ඇවිත් හිටිය ළමයි අස්කර ගන්ඩ... පස්සෙ අපි ඒ අයට පැහැදිලි කර කිව්ව අපි මේ ළමයින්ට උගන්වන්න පිළියම් යොදන්නම් අස්කර ගන්න එපා කියල. ගමේ ගෙවල් ගානෙ අපි ඇවිදල කිව්ව... ළමයි එවන්න ඉස්කෝලෙ කියල... ඒ කියල අපේ මේ සාමය හා මිත්‍රත්ත්වය සඳහා වූ ගුරු සංසදයේ අය එකතු වෙලා තීරණයක් ගත්තා ළමයින්ට නොකඩවා උගන්වන්ඩ වැඩ පිළිවෙළක් හදමු කියල.විදුහල්පතිතුමා කිව්වෙ ප්‍රාථමික පුහුණු කව්රුත් ම අපට නෑ කියල. ශිෂ්‍යත්ව පන්තියක් තියා ප්‍රාථමික පන්ති ටිකට උගන්වන්න ඒ සඳහා පුහුණු ගුරුවරයෙක් අපට නෑ කියල. අපි අපේ සංසදයේ ගුරුවරුන් 4 ක් හෝ 5 ක් හැම සිකුරාදාවකම ඇවිත් සවස් වරුවත් රාත්‍රී 10 පමණ දක්වාත් පසුදින සෙනසුරාදා උදේ වරුවත් මේ ළමයින්ට උගන්වන්නට එන්නට තීරණයක් ගත්තෙ එහෙමයි.අපි මේ වසරෙ පහුගිය කාලෙ එහෙම කළා. දැන් ළමයින් එවන්න දෙමවුපියො කැමතියි. හැන්දෑවෙ සහ රාත්‍රී පන්තිවලට වෙනත් ඉස්කෝලවලට යන ලොකු ළමයිනුත් එනව. දෙමවුපියොත් ඇවිත් බලනව, හදනව. අපේ ගුරුවරුන්ට කෑම බීමවලින් සංග්‍රහ කරනව. ළමයින් 18 දෙනාට බැස්ස ඉස්කෝලෙ දැන් ළමයි ටික ටික වැඩි වෙනව. ගුරුවරුන් හතර දෙනකු ඉන්නවා” එසේ කීවේ සහකාර අධ්‍යාපන අධ්‍යක්ෂ වසන්ත හේරත් මහතායි.අප එදින රාත්‍රිය පාසලේ ම ගත කළ අතර රෑ බෝවන තුරු ගුරු, සිසු හා මවුපිය හමුවේ විශේෂාංග ඉදිරිපත් කළ ප්‍රසංගය කාටත් අලුත් අත්දැකීමක් විය. අනෙක ගුරු සංසදයේ සිංහල දෙමළ මුස්ලිම් කව්රුත් නියෝජනය වූ අතර භාෂාව හා ආගම සංස්කෘතික හුවමාරුවක් ද අත්දැකිය හැකි විය. කුරුණෑගල හින්දු දෙමළ විද්‍යාලයේ කේ. නවමනී ගුරු මෙණෙවිය දෙමළ සංස්කෘතික අංග කීපයක් ද මුස්ලිම් විද්‍යාලයේ ෂියා හනූන් මිය ඉස්ලාම් සංස්කෘතිකාංගයක් ද ඉදිරිපත් කළහ. සිංහල ගුරු පිරිස ම මුස්ලිම් හා දෙමළ ගුරුවරුන් එක්ව වෙනම සංස්කෘති අංග ඉදිරිපත් කරනු ලැබිණ. ගමේ කීප දෙනෙක් ම පැරැණි ජන ගී ගැයූහ.සහකාර අධ්‍යාපන අධ්‍යක්ෂ එම්. එම්. වසන්ත හේරත් මහතා ගුරු පිරිස අමතමින්පසුදින කොක්මඩුව හා අවට ගම්වල නිවෙස්වලට ගොස් වං හුං කතා කර ගැටලු හඳුනා ගැනීමට ගුරුවරු ක්‍රියා කළහ. වැඩි හරියක් පවුල්වල වයස 20 ඉක්ම වූ වැඩි දෙනා ත්‍රිවිධ හමුදාවේ කුමක් හෝ තනතුරකට බැඳී සේවය කරන බව දැනගත හැකි විය. එසේ නොවන පවුල්වල ආර්ථිකය කඩා වැටී ඇත.“කෝ දරුවන්ගෙ තාත්ත?” යැයි ඇසු විට බොහෝ දෙනා කීවෙ වැවට ගිහින්, කියා ය. ගොවිතැන් කරන්නට තබා හිතන්නටවත් බැරි තරම් වියළී ගිය පොළව සමඟ පොර බදන්නට යෑම විහිළුවකි. ඔවුන් “වැව“ යැයි කියන්නේ තවත් කිලෝමීටර කීපයක් දුරින් වූ රාජාංගන වැවට ය.එක් නිවසක 10 හා 11 ශ්‍රේණිවල සිටිය යුතු ළමයින් දෙදෙනකු ම පාසල් නොගොස් “වැවට” යන බව කීවේ ඔවුන්ගේ මව ය. ඇතැම් පවුල්වල අම්මා රට යෑම නිසා දරුවන්ගේ බර දරන ආච්චිලා සීයලා දැකගත හැකි විය. ආච්චිලා නැති දරුවන් නෑදැයින් හෝ තම ස්වාමිපුරුෂයා ළඟ තබා ගිය අවස්ථා ද වෙයි. ඇතැම් තැනෙක තම තරුණ ස්වාමි පුරුෂයා සහ නව යොවුන් දියණිය පමණක් පුංචි පැලේ තනිකර මව විදේශ ගතව ඇත. මේ දරුවන්ගේ අධ්‍යාපනය, ඉවුම් පිහුම්, පියා ගැන බැලීම් මේ ආදි ප්‍රශ්න වැලකි.පසු දින මධ්‍යාහ්නයේ ගුරු උපහාර උත්සවය පැවැත්වුණි. එහිදී මුලින් ම පාසලේ සියලු ම දරුවන්ට ලෝක ළමා දිනය සිහිපත් කරමින් තෑගි පාර්සලය බැගින් පිරි නැමිණි. සමාජ විද්‍යා ගවේෂක සුනිල් රණසිංහ මහතාගේ යෝජනාවෙන් පුස්තකාලයක් ආරම්භ කිරීම සඳහා පොත් පරිත්‍යාග ලබා ගැනුණි. මෙය ළමයින්ට පමණක් නොව ගමේ වැඩිහිටි මව්පිය කාටත් පරිහරණය සඳහා තැබීමට ද තීරණය විය. ඊළඟ කාර්යය වූයේ ගමට පෙර පාසලක් ආරම්භ කිරීමයි. මේ සඳහා ද 2012 ජනවාරියේ සිට ක්‍රියාත්මක කිරීමට ගොඩනැගිල්ලක් තැනීමට ද තීරණය විය.මේ සඳහා සියලු ම ගුරුවරු තමන්ට හැකි පමණින් ඒ අවස්ථාවේ ම මුදල් පරිත්‍යාග කළහ. අනතුරුව ගුරුවරුන් සඳහා උපහාරය සිසු දරුවන් අතින් සිදුවිය. එදින උදය වරුවේ ම පුහුණු කළ උපහාර ගීයක් ද එම පාසල් දරුවන් විසින් ගයනු ලැබිණ. උත්සවයට සහභාගි වෙමින් සුබ පැතුම් ගෙනා වයඹ පළාත් අතිරේක අධ්‍යාපන අධ්‍යක්ෂ පේ‍්‍රමා ........ මහත්මිය කීවේ දරුවකු අතින් මලක් ලබා ගැනීම උපහාරයක් ලෙස ලැබීම ජීවිතයේ අමතක නොවන සිහිවටනයක් බව ය. තමාට දරුවන් අතින් ලැබෙන මෙවැනි මල් සදා සිහිවනටයක් ලෙස ප්‍රවේසම් කර තබා ගන්නා බව ද කීවා ය.වැඩ රාජකාරි රැසක් තිබිය දී ඉක්මනින් උත්සවයට සහභාගි වී යෑමට සිතා සිටියත් මේවා දකින විට දමා යෑමට හිත හදාගන්නට බැරි බව ද එතුමියගෙන් කියැවුණි. අතින් වියදම් කරගෙන මිල කළ නොහැකි පරිත්‍යාග හා කැප කිරීම් කරමින් ඡ්මයින් වෙනුවෙන් වැඩ කරන මෙවන් ගුරුවරුන් ගැන සතුටටත් ආඩම්බරයෙන් කතා කරන්නටත් හැකි බව ද ඇය කීවා ය.උත්සවයේ දී විශේෂ දේශනයක් කළ සමාජ විද්‍යා ගවේෂක සුනිල් රණසිංහ මහතා කියා සිටියේ තමාට ගුරුවරයකු සොයා ගෙන යන විට සැබෑම ගුරුවරයකු හමු වූ බව ද ඒ වසර දෙදහස් හාරසියයකට ඉහත ගී‍්‍රසියේ ඇතෑන්ස් නුවර සිටි සොක්‍රටීස් බව ද කීය.ගී‍්‍රසියේ පාලකයා නක්ෂත්‍ර කරුවකුගෙන් ඇතෑන්ස් නුවර සිටින වඩාත් ම බුද්ධිමතා කවුරුන්දැයි ඇසු විට ඔහු කියා ඇත්තේ සොක්‍රටීස් බව ද එහෙත් සොක්‍රටීස් එය අවඥාවෙන් බැහැර කර “මා දන්නා එක ම දෙය කිසිවක් ම නො දන්නා බව පමණක්” යැයි කී බව ද සැබෑ ගුරුවරයකු හැම විට ම සිතිය යුත්තෝ එසේ බව ද දැනුම ලබා ගැනීමට, ඉගෙනීමට හැම විට ම ගුරුවරයා සූදානම් නිහතමානි පුද්ගලයෙක් විය යුතු බව ද ඔහු කීය.සුනිල් රණසිංහ මහතා ඒක පුද්ගල රංගනයක් ලෙසින්, චිංගීස් අයිත්මාතව්ගේ සුප්‍රකට නවකතාවක් වූ “ගුරු ගීතය” මේ ගුරුවරුන්ට උපහාරයක් ලෙස ඉදිරිපත් කිරීම කාගේත් දෑස්වලට කඳුළු එක්කළ දර්ශනයක් විය. ඔහු එය සංවේදී ව ගුරු හදවත් අමතන විලාසයෙන් අපූරුවට ඉදිරිපත් කළේ ය.කරුණාතිලක හඳුන්පතිරණ ගුරුතුමියකට පොත් පිළිගැන්වෙද්දීකොක්මඩුව පාසල් සිසු දරුවෝ ගුරු උපහාර ගීය ගයද්දිශ්‍රමදානයේ යෙදුණු ගුරුවරුගමේ නවදැලි හේනක්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=as1111062</link>
    <topic>තමන් ලද සුළු ලාභය පවා සුළුකොට නොතැකිය යුතු යි</topic>
    <author>සාකච්ඡා කෙළේ -රමණී සුබසිංහ</author>
    <content>තමන් ලද සුළු ලාභය පවා සුළුකොට නොතැකිය යුතු යිඩෙන්මාර්කයේ කෝපන්හේගන් බෞද්ධ මධ්‍යස්ථානාධිපති වැල්ලව ලුණුකඩවැල්ලරාජමහා විහාරාධිකාරී ශාස්ත්‍රපති කිරිඳිගල්ලේ ඤාණරතන හිමිපසුබිම් කතාවසුප්‍රබුද්ධ රජු ගේ පුත් දෙව්දත් තෙර ආනන්ද, භද්ධිය, අනුරුද්ධ, භගු, කිම්බිල යන කුල කුමරුන් සමඟ එකම දිනයේ පැවිදිව සසුන් ගත වූයේය. එහෙත් ඒ කුමරුවන් මෙන් ධර්මයෙහි සිත නොයෙදුවේ ය. ධර්ම කරුණු වටහා දෙන්නට බුදුරජාණන් වහන්සේ කොතෙක් උත්සාහ ගත්ත ද ඉන් පලක් වූයේ නැත. තෙරණුවෝ අවැඩෙහිම යෙදෙමින් අකුසල් රැස් කළහ.වේළුවනාරාම වැසි එක් භික්ෂුවක් දෙවදත් තෙරුන් සමඟ මිතුරුව කල් ගෙවීය. තෙරුන් ගේ අරාමයට නිතර නිතර යන මේ භික්ෂුන් වහන්සේ ඒ ආරමවැසි භික්ෂුන්ට ලැබෙන සිව්පසය වැළඳුහ. වෙහෙස ගැන සිතමින් පිඬු පිණිස නොවැඩියහ. දිනක් වේළුවනාරාම වැසි එක් භික්ෂුන් වහන්සේ නමක් බුදුරජාණන් වහන්සේ වෙත පැමිණ“ස්වාමිනී! භාග්‍යවතුන් වහන්ස. අසවල් වහන්දැ දෙව්දත් තෙර සමඟ මිතුරුව වසන්නේ ය. නිතර නිතර ඒ අරමට ගොස් නැවති සිව් පසයෙන් සංග්‍රහ ලබන්නේ ය. පිඬු පිණිස නොයන්නේ ය” යි මේ පිළිබඳව සැළ කළහ. බුදුරජාණන් වහන්සේ ඒ භික්ෂුව කැඳවා ‘ඇවැත්නි, දෙව්දත් තෙර සමඟ මිතුරුව ඒ අරමට ගොස් සිව්පසය ලබන්නේ ද?’ යි විමසූහ. එවිට ඒ භික්ෂුන් වහන්සේ,“තථාගතයන් වහන්ස! මම ඒ අරමට යන එන බව සත්‍යය. මා ගේ මිතුරු නමක් නිසා එහි නතරව සිට පැමිණිය ද උන්වහන්සේ ගේ අදහස් නම් මම නොපිළිගන්නෙමි” යි කී හ.මේ සිදුවීම නිමිති කර ගනිමින් තථාගතයන් වහන්සේ,සුළු වුවද, කටුක වුවද තමා ලද ලාබයට අවමන් නොකළ යුතු ය. අනුන් ගේ ලාභය අපේක්ෂා කරමින් නොහැසිරිය යුතුය. අනුන් ගේ ලාබයට ලොබ බැඳ එය බලාපොරොත්තු වන භික්ෂුව සමාදියට නොපැමිණෙන්නේ ය. පිරිසිදු දිවි පෙවෙතක් ඇති භික්ෂුව තමන් ලත් ලාබයට අවමන් නොකරන්නේ ය. ඒ භික්ෂුව දෙවියොත් පසසන්නා හ යන අර්ථයෙන් යථෝක්ත ගාථා රත්නයත් පහත සඳහන් ගාථා රත්නයක් දේශනා කොට වදාළහ.“සලාහං නාතිමඤෙඤය්‍ය නාඤෙඤසං පිහයං චරේ අඤෙඤසං පිහයං භික්ඛු සමාධිං නාධිගච්ඡති”ආදි වශයෙනි.බුදුරජාණන් වහන්සේ බොහෝ අවස්ථාවන්හි ධර්ම දේශනාවලදී ‘මහණෙනි’ යි ආමන්ත්‍රණය කොට ඇත්තා හ. මෙහි මහණෙනි යි ආමන්ත්‍රණය කර තිබුණත් උන්වහන්සේ ධර්මය දේශනා කොට වදාළේ ගිහි පැවිදි දෙපාර්ශවයම මුල් කර ගනිමිනි. ඇතැම් ගිහි බෞද්ධ ජනතාව මෙය වරදවා වටහා ගෙන තිබේ.‘මේ බුදුරජාණන් වහන්සේ භික්ෂුන්ට දේශනා කළ ධර්මයකි. මේ බුදුරජාණන් වහන්සේ ගිහියාට දේශනා කළ ධර්මයකි’ ආදි වශයෙන් වෙන් කිරීම සුදුසු නොවේ. විනය ශික්ෂාවල යම් යම් වෙනස්කම් ඇති වූවත් ධර්මය ගිහි පැවිදි දෙපිරිසම උදෙසා දේශනා කළ හ. උන්වහන්සේ දේශනා කළ ධර්මය ගිහි පැවිදි සියල්ලන්ටම අනුගමනය කළ හැකි ප්‍රතිපදා මාර්ගයකි.මතු සඳහන් ගාථා රත්නය භික්ෂුන් වහන්සේ නමක් අරබයා දේශනා කළ ද එහි අර්ථය ගිහි ජීවිතය සාර්ථක කරගැනීමට මහඟු ආදර්ශයක් ලබා දේ.මෙහි තමන් ලද සුළු ලාබය වුවද සුළු කොට නොසැලකිය යුතු ය යන්න පිළිබඳ අප ගේ අවධානය යොමු කරමු. මෙහි පිරිසිදු දිවි පැවැත්මක් ඇති භික්ෂුව දෙවි දේවතාවුන් පවා වන්දනා කරන බව සඳහන් ය.පිරිසිදු දිවි පැවැත්මක් ඇති භික්ෂුව දෙවි දේවතාවුන් ගේ වන්දනාමානයට පාත්‍ර වනවා සේ ම පන්සිල් ආරක්ෂා කරන ගිහියාට ශක්‍ර දේවේන්ද්‍රයා තුන් වතාවක් නමස්කාර කළ බව සක්කනමට්ඨන සූත්‍රයේ සඳහන් ය.තමන්ට ඇති දේ පිළිබඳ නිසි අවබෝධයකින් තොර වීම අප අතර බොහෝ ;දනා ගේ දුර්වලතාවයකි. බොහෝ දෙනා හුරු වී සිටින්නේ තමන්ට නොව අනුන්ට තිබෙන ප්‍රමාණය ගැන සිතීමටය. සොයා බැලීමටය. අප කළ යුතු නිවැරැදි දෙය නම් පළමුව තමන්ට තිබෙන දේ කුමක් ද ගැන සොයා බැලීම ය. ඒ පිළිබඳ සෑහීමට පත් වීම ය.කරණීය මෙත්ත සූත්‍රයේ දී ‘සල්ලහුක වුත්තී’ යනුවෙන් බුදුරජාණන් වහන්සේ පෙන්වා දුන්නේ සැහැල්ලු දිවි පැවැත්ම පිළිබඳවයි.වත්මන් මිනිස් සමාජයේ වැඩි දෙනෙක් මහා මුළාවක වැටී සිටිති. හඹා ගෙන යන, සම්පත් සොයා ගෙන යන මහා සටනකට වැටී සිටිති. එහි කෙළවරක් සොයා ගත නොහැකි තරමට ව්‍යාප්ත වී ඇත. බොහෝ දෙනෙක් තමන්ට මොන සැප සම්පත් තිබුණත් සෑහීමකට පත් නොවන්නේ ය. එහි වටිනාකම, අගය නොහඳුනන්නේ ය.අප සැම දෙනාම කවර හෝ කාර්යයක යම් හැකියාවක් ඇත්තෝ වෙමු. ජීවිතය සාර්ථක කර ගන්නට ඒ හැකියාව විවිධාකාරයෙන් ප්‍රයෝජනයට ගත හැකිය. කනගාටුවට කරුණ නම් ඒ හැකියාව හඳුනා නොගැනීම ය. හඳුනා ගත්ත ද ඇතැම් කෙනකු එහි වටිනාකම හඳුනා නොගැනීම ය. හැකියාව අවතක්සේරුවට ලක් කිරීම ය.“අනේ මට බෑ”අනේ මට ඒක කරන්න බෑ යනුවෙන් ජීවිතයේ තමන් මුහුණ දෙන අභියෝග හමුවේ පසු බසින ඇතැම් අය පසු කාලීනව අනේ මම ඒ දේ කළා නම් ජීවිතයේ මොනතරම් ඉදිරියෙන් දැයි සිතා පසුතැවීමට ලක් වනු ඇත.තමන් වෙත වූ හැකියාව, පමණක් නොව ඉඩකඩම්, වතුපිටි හරකබාන පවා සුළුවෙන් සිතන අවතක්සේරු කරන අය කොතෙකුත් ය. ඔබ අමතක නොකළ යුතු කරුණක් තිබේ. බටු මිරිස් පැළයක් වවාගන්නට තබා හිසට සෙවණක් තනා ගන්නට බිම් අඟලක් නැති අය මේ සමාජයේ කෙතෙකුත් සිටිති. හිතන්න. ඔබට ඔබ ගේ මවුපියන්ගෙන් උරුම වූ ඉඩකඩම් කොපමණ තිබේ ද? එහි බෝගයක් වවන්නට තබා එළි පෙහෙළි කරන්නටවත් කල්පනා කළා ද? ප්‍රයෝජනයට නොගෙන තිබෙන ඒ ඉඩම්වලින් ඔබ ගේ ජීවිතය සාර්ථක කර ගැනීමට මොන තරම් ප්‍රයෝජන ගත හැකි ද? ඔබ දිනකට අපතේ හරින කාලයෙන් සුළු වේලාවක් බිම් සකසා ඒ පොළොව සරු කරන්නට කැප කරන්න. සතුට වගේ ම ආර්ථික දියුණුවත් ඔබ වෙත ළඟා වනු ඇත.ඔබ ගේ නිවෙසේ රූපවාහිනී යන්ත්‍රය අල්ලපු ගෙදර රූප පෙට්ටියට වඩා ප්‍රමාණයෙන් කුඩා නම් එය පසු තැවීමට කාරණයක් කරගත යුතු නැත. සරල දිවි පෙවෙතක් ගත කරන බෞද්ධයා ගේ අවශ්‍යතා ද සරලය. නිවීම නම් ඇතිවීම යි. ලද දෙයින් සෑහීමකට පත් වීම තුළ නිවීම තිබේ. අනුන් ගේ දේ අගය කරමින් තමන් වෙත ඇති දැ අවතක්සේරුවට ලක් කිරීම යහපත් ගුණාංගයක් නොවේ. එය ගිහි පැවිදි දෙපාර්ශවයටම පොදු ය.මඳක් හිතන්න. දිනයක් උදා වූ වේලේ සිට මහ රාත්‍රිය වන තුරුත් අනුන් කළ කී දේ ගැන සිතා ඔබ කොපමණ කම්පාවට පත්වන්නට ඇති ද? කම්පා සහගත සිතිවිලි ඔබ මොන තරම් පීඩාවට පත් කරන්නට ඇති ද? ඔබ කළ යුතු නිවැරැදි දේ නම් අනුන් ගැන නොව තමන් ගැන සිතීම ය. තමන් ගැන සිතීමෙන් තමන් කවුද යන වග ඔබටම හඳුනා ගත හැකි ය. ඔබ කළ කී දේ පිළිබඳ හා ඒ ක්‍රියාවන් හි සාර්ථක අසාර්ථකභාවය වටහා ගත හැකි ය. ඔබ කළ කී දෙයින් ඔබට හෝ අනුන්ට සිදු වූ යහපත අයහපත වටහා ගත හැකි ය. ඒ අවබෝධය තුළින් ඉදිරි ජීවිතය පිළිබඳ නිගමනයකට එළඹීමට ඔබට හැකියාව ලැබෙනු ඇත.දහදිය මහන්සියෙන් උපයා ගන්නා දේ හි වටිනාකම ඉහළ ය. ඇතැම් අයට නොමිලයේ දෙන දේ හි වටිනාකමක් නැත. නිදහස් අධ්‍යාපනයට සිදු වූයේ ද එයම ය. බාලාංශයේ සිට විශ්ව විද්‍යාලය දක්වා අවශ්‍ය පොතපත අධ්‍යාපනය සඳහා ලබා දුන්න ද ඇතැම් විට එහි වටිනාකම අවබෝධ කරගෙන නැති බවක් පෙනේ. දරුවන් ගේ නිදහස නැති වී යන තරමට උපකාරක පන්ති බිහි වී ඇත්තේ එහෙයිනි.බොහෝ මවුපියන් ද අනෙක් අය කරන දේ ම අනුගමනය කරමින් තමන් ගේ දරුවනුත් ඒ අති වේග කාරී මාර්ගයට ඇද දමා බලා සිටිති. දරුවන් සමාජයේ ඉහළ තලයකට ගැනීම සෑම මවකගේ ම පියෙකු ගේ ම බලාපොරොත්තුව වන බව සැබෑය. එහෙත් තමන්ට නොමිලයේ ලැබෙන අධ්‍යාපනයෙන් උපරීම ප්‍රයෝජන ගන්නා ආකාරය දරුවන්ට ඉගැන්විය යුතු ය.සමාජයේ ජීවත්වන බොහෝ පිරිස් අනේක විධ වැරැදි කරමින් තමන්ටත්, අනුන්ටත් බරක් වී ජීවත්වන ආකාරය අප දකිමු. ඇතැම් විට කෙනෙක් මියගිය පසු පාංශුකූලයේ දී වත් භික්ෂුන් වහන්සේ නමකට ඒ අය ගැන කතා කළ නොහැකිය. ඒ තරමට දුරාචාරවත් ජීවිත ගත කර ඇත.මේ සමාජයේ දහම කිසියම් පසුබෑමකට ලක්ව ඇති බව පෙනේ. ධර්මය සමාජගත කිරීම අපහසු වී තිබේ. එය ධර්මයේ දුර්වලකමක් යැයි වරදවා වටහා ගත යුතු නොවේ. ධර්මය ලබා ගන්නා අය කෙරෙන් ඒ තරමට පිරිසුදු චරිතයක් සොයා ගැනීමට අපහසුය.බුදු රජාණන් වහන්සේ ගිහියාට දේශනා කොට වදාළ නිත්‍ය ශීලය වන පංච ශීලය නිසා පිරිසුදු චරිතයක් නිර්මාණය කර ගත හැකි ය. ආදර්ශවත් චරිතයක් නිර්මාණය කළ හැකි ය. ඒ චරිත සමාජයේ උත්තුංග චරිත බවට පත් වීම වැළැක්විය නොහැකි ය.බුද්ධ කාලීන භාරතයේ විසූ අනේපිඬු සිටානන්, විශාඛා මහ උපාසිකාව, කොසොල් රජු ආදී චරිත ගැන අදත් අපි කතා කරමු. මේ චරිත මොන තරම් ආදර්ශවත් ද?තෙරේසා මව්තුමිය අපි කවුරුත් දනිමු. ඒ චරිත මේ සමාජයට අත්‍යවශ්‍ය චරිත විය. පිරිසිදු චරිතයක් ගොඩ නඟා ගැනීම අසීරු නැත. අපිරිසිදු චරිත ;ගාඩ නැඟෙන්නේ අප ඇති කරගෙන තිබෙන දුර්වල ප්‍රතිපදා නිසා ය.සාකච්ඡා කෙළේ -රමණී සුබසිංහඡායාරූප -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=as1111063</link>
    <topic>ස්වීඩනයේ හා නෝර්වේ කඨින චීවර පූජා</topic>
    <author>බුද්ධික සංජීව</author>
    <content>ස්වීඩනයේ හා නෝර්වේ කඨින චීවර පූජාස්වීඩනයේ ස්ටොක්හොල්ම් අගනුවරට කිලෝමීටර 27ක දුරින් නිස්කලංක, සුන්දර වටපිටාවකට මැදිව පිහිටි ස්ටොක්හොල්ම් බෞද්ධ විහාරස්ථානයේ වාර්ෂික කඨින මහා පිංකම විහාරාධිපති, ස්කැනේඩියානු රටවල ප්‍රධාන සංඝනායක, විනය කීර්ති ශ්‍රී සිද්ධාර්ථ, පර්යාපති විශාරද, අතිපූජ්‍ය කිරිඳිගල්ලේ ධම්මරතන නාහිමියන්ගේ පූර්ණ අනුශාසනා මධ්‍යයේ මහත් උත්සවශ්‍රීයෙන් පැවැත්විණි.ස්වීඩනයේ ශ්‍රී ලාංකික බෞද්ධ පිරිස 1200ක් පමණ වන අතර, මෙවර කඨින පූජෝත්සවය සර්වප්‍රකාරයෙන්ම සාර්ථක කර ගැනීම සඳහා ස්වීඩන් ජාතිකයන්ගේ මෙන්ම තායිලන්ත, බුරුම, බංග්ලාදේශ් බෞද්ධ දායක දායකාදීන්ගේ ද සහාය නිබඳවම ලැබිණි.ස්ටොක්හොල්ම් විහාරස්ථාන බෞද්ධ සංගමයේ මූලිකත්වයෙන් සියල්ල සංවිධානය කරනු ලැබූ කඨින චීවර පිංකමේ දී, ප්‍රථමයෙන්ම බුදුරජාණන් වහන්සේ උදෙසා ගිලන් පස බුද්ධ පූජාව පවත්වා අනතුරුව විහාරාධිපති, කිරිඳිගල්ලේ ධම්මරතන නාහිමියන් විසින් කඨිනානිසංස ධර්ම දේශනය පවත්වන ලදී.සිංහල භාෂාවෙන් මෙන්ම ස්වීඩන් භාෂාවෙන් ද කඨින පිංකමක ඇති හරය අර්ථයෙන්, ධර්මයෙන් මනාව පැහැදිලි කර දුන් උන්වහන්සේ, මෙවන් උදාර කටයුත්තකට දායකත්වයක් ලබා දුන්නා වූ සියල්ලන්ටම පිංපෙත් පැමිණවූහ. විශේෂයෙන්ම තිස් වසරක කුරිරු යුද්ධයෙන් ශ්‍රී ලංකාද්වීපය ගිලගෙන තිබූ රුදුරු ත්‍රස්තවාදය සම්පූර්ණයෙන්ම පරාජය කර දමා උතුම් මව්බිම බේරා දුන් රණවිරුවන්ටත්, ඊට සේනාධිනායකත්වය සැපයූ ජනාධිපති, මහින්ද රාජපක්ෂ මැතිතුමන්ටත්, ලබන 19 වැනිදාට යෙදෙන එතුමන්ගේ 66 වැනි උපන් දිනයට හා ජනපති පදවි ප්‍රාප්තියේ දෙවන අභිෂේකයේ පළමු වර්ෂ පූර්ණය නිමිත්තෙන් ස්වීඩන්හි වෙසෙන ශ්‍රී ලාංකිකයන්ගේ ආශිර්වාදයන් හා දිගාසිරි එක්කරමින් සෙත් පැතූ සේක.ස්වීඩන් කඨින පිංකමමෙවර කඨින පුජෝත්සව මහා පිංකමට නෝර්වේ, ඩෙන්මාර්ක් හා ග්‍රීසියේ නායක ස්වාමීන් වහන්සේ වැඩම කර සිටියහ. සැදැහැවතුන් විසින් ගෞරව පෙරදැරිව පිළිගත් මහා සංඝරත්නය පෙරහරින් වැඩම කරවා අසුන් ගන්වා ප්‍රථමයෙන්ම තිසරණ සහිත පංචශීලය සමාදන් කිරීමෙන් අනතුරුව කඨින වීචරය පූජා කිරීමේ කටයුතු සිදු කෙරිණි.නියමිත විනය කර්මානුකූලව පූජා කළ කඨින චීවරය, මහා සංඝරත්නයේ ආශිර්වාදයන් මධ්‍යයේ ස්වීඩනයේ ස්ටොක්හොල්ම් බෞද්ධ විහාරයේ වැඩ වාසය කරනු ලබන බුරුම ජාතික සෝබන හිමියන් වෙත පිරිනැමුණු අතර ඒ සම්බන්ධයෙන් වූ ශාසනික වත් පිළිවෙත් ඉටු කරන ලදී.දානමය පිංකම අවසානයේ ගිහි පින්වතුන් විසින් බත් දන්සැලක් ද සංවිධානය කර තිබිණි. ඊට ස්වීඩන් ජාතික බෞද්ධයන් විශාල පිරිසක් ද එක්ව සිටි අතර ඔවුනට එය නැවුම් අත්දැකීමක් විය.නෝර්වේ ඔස්ලෝ නුවරට කිලෝමීටර් 22ක් පමණ දුරින් තරමක කඳුකර ප්‍රදේශයක වන්නට පිහිටි මනරම් ස්ථානයක ඔස්ලෝ බෞද්ධ විහාරස්ථානය පිහිටා තිබේ. වර්ෂ 2011 මාර්තු මාසයේ 19 වැනිදා තිසරණ බෞද්ධ සංගමයේ අනුග්‍රාහකත්වය මධ්‍යයේ ඉදි කරනු ලැබූ මෙම විහාරස්ථානයේ විහාරාධිපතිත්වය දරනු ලබන්නේ මාරතුගොඩ මණිරතන හිමියන් විසිනි.නෝර්වේ හි ශ්‍රී ලාංකිකයන් 300කට වඩා ජීවත්වන අතර ජපන්, චීන, වියට්නාම, ටිබෙට්, බුරුම හා තායිලන්ත යන රටවල බෞද්ධයන් 20,000කට ආසන්න පිරිසක් එහි ජීවත් වෙති.නෝර්වේ කඨින පිංකමදෙදිනක් පුරා කඨින පිංකම ඔස්ලෝ විහාරස්ථානයේ දී පැවැත්වුණේ නෝර්ව් බෞද්ධ බැතිමතුනට මහත් කුසල් රාශියක් එක් කරමිනි. අනුරාධපුරයේ සිට වැඩමකරවා විහාරස්ථානයේ රෝපණය කර ඇති ජය ශ්‍රී මහා බෝ සමිඳුන්ගේ බෝ අංකුරනම ඉදිරියේ පැවැති විශේෂ බෝධි පූජාමය පිංකමෙන් අනතුරුව කඨින පූජෝත්සවයේ වැඩසටහන් ආරම්භ කෙරිණි.නෝර්වේහි පැවැත්වූ ප්‍රථම කඨින පිංකම මෙය වූ අතර, රැය පහන්වන තුරා පැවැති ප්‍රථම පිරිත් සජ්ඣායනාව මෙය වීමද විශේෂත්වයකි. එනිසාවෙන්ම නෝර්වේ වැසියනට මෙය මහත් භාග්‍යයක් මෙන්ම කුතුහලය දනවන කාරණාවක් ද වූයේය.පසුදා වැඩම කරවන ලද්දා වූ අට නමක් විෂයෙහි සපිරිකර සහිත මහා සංඝගත දක්ෂිණාවක් ද පැවැත්වීය. ඉන් අනතුරුව කඨින චීවරය සැදැහැසිතින් ස්වාමීන් වහන්සේ වෙත පිරිනැමුණු අතර ගෞරවනීය මහා සංඝරත්නයේ පූර්ණ ආශිර්වාදයන් මධ්‍යයේ නියමිත විනය කර්මයන් සිදු කෙරිණි.අනතුරුව කඨින පිංකමේ සමාප්තිය සනිටුහන් වූ අතර, පළමු වරට පැවැති කඨින පිංකම වෙනුවෙන් තම දායකත්වය ලබා දීම සඳහා නෝර්වේහි වෙසෙන ශ්‍රී ලාංකිකයන්, නෝර්වේ ජාතිකයන් මෙන්ම විදෙස් රටවල බෞද්ධ බැතිමතුන් රාශියක් එක්ව සිටීම ද විශේෂයෙන් කැපී පෙනෙන කාරණයකි.බුද්ධික සංජීවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=as1111064</link>
    <topic>රැය පහන් වෙනකම් අම්මයි-මමයි කොළඹ ස්ටේසමේ නිඳිවරා හිටියා</topic>
    <author>උපාලි සමරසිංහ</author>
    <content>රැය පහන් වෙනකම් අම්මයි-මමයි කොළඹ ස්ටේසමේ නිඳිවරා හිටියා- ප්‍රවීණ නාට්‍යවේදිනී මර්සි එදිරිසිංහමඩේ ලගින තාරාවුන් නාවන්න ද මං ඌරු දළෙන් මොන ගජමුතු අරගන්නද මං චපල හිමිට සිරියහනේ රැවටෙන්නද මං එහෙම කළොත් ඔබ කියාවි මෝඩ ගෑනි මංමේ රසාලිප්ත ගීය ගයමින් වේදිකාව දෙපැත්තට අඟර දඟර පා ඇවිදින කුඩයක් කරකවමින් යන ඒ යුවතිය ඔබට මතකද? ලූෂන් බුලත්සිංහලගේ “තාරාවෝ ඉගිලෙති” නාට්‍යයේ මේ අවස්ථාවට පණපෙවූයේ අපේ ජනකාන්ත නිළි මර්සි එදිරිසිංහය. ඇගේ රංගන දිවිය ඇරැඹෙන්නේ 1964 දීය. ඒ ගුවන්විදුලියේ ‘නවක මඬල’ වැඩසටහනට ගීතයක් ගායනා කිරීමෙනි. 1966 දී වැලිකලරත්නගේ ‘උගුරට හොරා බෙහෙත්’ වේදිකා නාට්‍යයෙන් කරළියට පැමිණි ඇය පුරා වසර 45ක පමණ කාලයක් තිස්සේ ගුවන්විදුලිය, වේදිකාව, සිනමාව, මතු නොව ටෙලිනාට්‍ය මාධ්‍යයේ ද මහත් පෙරැළියක් කළාය.මීට වසර ගණනාවකට පෙරාතුව ගුවන්විදුලියට ඇය නැතිවම බැරි හඬකි. සඳුදා ‘මුවන්පැලැස්සෙන්’, අඟහරුවාදා ‘වජිරා’, බදාදා ‘සමනළ බැද්ද’, බ්‍රහස්පතින්දා ‘ඇස් දෙක’, සිකුරාදා ‘හන්දියේ ගෙදර’ නාට්‍ය ඇගේ හඬ ගුවන්විදුලි අසන්නන් අතර ජනප්‍රිය කැරලීය.චන්ද්‍රසේන දසනායකගේ ‘රන්කඳ’ මර්සිගේ විශිෂ්ටතම රංග හැකියාව මතුකළ නාට්‍යයකි. සුගතපාල ද සිල්වාගේ නාට්‍ය හරහා මහත් ප්‍රභාවක් පළ කළ මර්සි ‘හනිමුන්’ යනවිට පවා වේදිකාවට ගොඩවූ නිළියකි. ‘රන්කඳ’, ‘සීලවතී’, ‘විශ්ව සුන්දරී’ වැනි නාට්‍ය හරහා නිෂ්පාදිකාවක හා අධ්‍යක්ෂවරියක ද වන ඇය හාස්‍ය නාට්‍ය ශිල්පිනියක් ලෙස ද නමක් දිනා ගත්තාය. ඒත් හුදු හාස්‍ය ශිල්පිනියක් නොවන මර්සි ප්‍රතිභාපූර්ණ නිළියකි. ඇගේ ආදරණීය මව නැත්නම් මර්සි කෙනෙක් නැත. ඒ රංගධාරිනී මර්සි මැවූ අම්මාගේ කතාව ඇගේ හඩින්ම අසමු.මගෙ රත්තරං අම්මා ග්‍රේස් පෙරේරා. වරකාපොළ - අඹේපුස්ස තමයි ගම. පියා දොන් ලොරෙන්ටෝ එල්වින් එදිරිසිංහ. එතුමා විභාග දෙපාර්තමේන්තුවේ මුද්‍රණකරුවෙක් හැටියට වැඩ කළා. ඉතාම කෙටි ඇමතීමකින් පස්සෙ අම්මයි – තාත්තයි විවාහ වෙලා තියෙනවා. අම්මා ඒ පවුලෙ එකම දියණිය නිසා තාත්තා බින්න බැස්සා. පළමු වතාවෙ තාත්තා ඇවිත් තියෙනවා මාපියන් එක්ක අම්මා බලන්ඩ. ඊළඟ දවසෙ තීන්දු කැරගත්තා. තුන්වැනි දවසේ ආවෙ විවාහ උත්සවයට. අපේ පවුලෙ දරුවො නවදෙනයි. මං තුන්වැනියා.අපෙ අම්මගෙ ගම හරිම ලස්සනයි. කුරුලු කූජනයෙන් පිරි ගමක්. සේරු රංචු පිටින් පිරිලා. මං ගියේ පමුණුවිල රෝමානු කතෝලික මිශ්‍ර පාසලට. අපේ ගෙදර තිබුණේ දැඩි නීතිරීතිවලින් පිරුණු හමුදා පාලනයක්. ඒකෙ හමුදාපති තාත්තා. අම්මා හරිම නම්‍යශීලියි. ඒ හමුදා පාලනයට යටත් වෙලා අහිංසකව දරුවන් හදාවඩාගෙන ජීවත්වුණා. අම්මා හරියට ඇස්වහ කටවහ වගේ දේවල් විශ්වාස කළා. අපි නවදෙනා කවරදාවත් එක වතාවෙ ඉස්කෝලෙ අරින්නෙ නෑ. කණ්ඩායම් තුනකට කඩලා වෙන් වෙන්ව. විනාඩි ගණනින් බෙදලා පාසල් අරින්නෙ. අපේ අම්මාට හොඳට මහන්නත් පුළුවන්. කෙල්ලො හය දෙනාට ඇඳුම් මහන්නෙත් අම්මා. හැබැයි! අම්මට ටේප් පටි නෑ. ඇස් මිම්ම තමයි ඇගේ ඇඳුම් පතරොම. මැහුවාම හරියටම හරි.දෙවියන් වහන්සේ, ජේසුස් ක්‍රිස්තුස් කෙරහි පුදුමාකාර භක්තිමත් කාන්තාවක්. ඒ ඇරෙන්න වෙනත් කිසිදු විශ්වාසයක් නෑ. උදේ හවා වඳින්නෙ දෙවියන් වහන්සේට. මට මතකයි අපි තරුණ වයසට ආවාම අම්මා දෙවියන්ට මෙහෙම කියනවා. අනේ දෙවියනි! ඇයි! මට කෙල්ලොම හයක් දුන්නෙ. අර තුනත් කෙල්ලොම දුන්නා නම් කොච්චර හොඳද! කියලා. කෙල්ලො වුණාට අපිත් දඩබ්බරයි. ඒකෙ හොඳම දඩබ්බරකාරි මමයි.මං හිටියෙ මිශ්‍ර පාසලකනේ. අයියගෙ යාළුවො කොල්ලොත් එක්කමයි මාත් ඉන්නෙ. ගස් නඟිනවා. ඔරු පාරු පදිනවා. ගඟේ, ඇළේ දොළේ පීනනවා. මේ හැම දේම කොල්ලොත් එක්ක කරනවා. අම්මා මගේ මේ හැසිරීම දැකලා බයවෙලා තියෙනවා මාත් කොල්ලෙක් වෙන්ඩ යනවදෝ කියලත්.ඒ දවස්වල අපේ ඉස්කෝලෙ හිටපු නොටෝරියස්ම හතරදෙනා විදියට විරුදාවලී ලබා තිබුණේ එල්සි, ජොයිසි, විල්සි හා මර්සි (මට එතකොට අවුරුදු 8ක් විතර) ඉස්කෝලෙ මොන දඩබ්බර වැඩක් වුණත් මුල්තැන අපිට. දවසක් ඉන්ටර්වල් එකේදි අප හතර දෙනා පහළ වෙලට ගියා තරගයක් කරන්න. තරගෙ තමයි වෙලේ පුංචි වතුර වළක ඉන්න පුංචි ඉස්ගෙඩියො තැලීම. ඉස්ගෙඩියා එක අල්ලක තියාගෙන අනිත් අතින් ඌව තලනවා. එක වෙලාවක තරගෙ පටන් අරන් එකම වෙලාවක නිමකරනවා. තරගෙ නිමාවෙද්දි වැඩිම ඉස්ගෙඩියො ප්‍රමාණයක් මරපු කෙනා තමයි තරගෙ ජයග්‍රාහිකාව. වැඩේ පටන් අරන් ඔන්න නිමාවුණා. මමයි ජයග්‍රාහිකාව. දැන් මට තිළිණයක් ඕනෑනෙ.අනෙක් අය මට කොස්කොළ ඔටුන්නක් හදන්න කොළ හොයන්න ගියා. මාත් ඉතින් ජයග්‍රාහී ලීලාවෙන් ඉවුරේ වාඩිවෙලා ඉන්නවා. පිටිපස්සෙන් හෙවණැල්ලක්. බලනකොට විදුහල්පතිතුමා. ටිකක් වෙලා යද්දි අනෙක් අය වීරවරියට ඔටුන්න හදාගෙන ආවා. එතකොට පොතයි පෑනයි අරගෙන ගිනිකන අව්වේ වැලි පොළොවෙ දණගහගෙන වීරවරිය ‘මම සතුන් නොමරමි.. මම සතුන් නොමරමි’ කිය කියා ලිය ලියා හිටියා. ඊටත් පස්සෙ ගෙඹි පැටව් අල්ලගෙන “ලෙෆ්ට්” ”රයිට්” කිය කිය උන්ව “මාර්ච්”කරවලා අම්මට අහුවුණා. අම්මා පිඟානකුයි කෝප්පයකුයි මට වෙන් කරලා තිබ්බා. මං කන ඒවයෙ අනෙක් අයට කන්ට දෙන්නෙත් නෑ මගෙ මේ ජරා පුරුද්ද අම්මට ඇල්ලුවෙ නෑ. ඇය මගේ හිස අතගාලා දවසක් මෙහෙම කියනවා.”දුවේ, අනුන්ගෙ දුක සතුට තේරුම් ගන්ඩ විඳගන්ඩ පුරුදු වෙන්න. අහිංසක සත්තු මරන්න එපා. මේ කැත පුරුදු මෙහෙම ගියොත් උඹ මගේ දුවක් කියලා මට හිතෙන්නෙ නෑ” කියලා. අම්මා දයාවෙන් කියූ මේ වචන මගේ හිතේ ඊයම් බරු වගෙ කිඳා බැස්සා. මං ඊට පස්සෙ සතුන් මැරුවේ නෑ.අපෙ අම්මා දරුවන් නීරෝගීව සෞඛ්‍ය සම්පන්නව තියාගන්ඩ පුදුමාකාර මහන්සියක් ගත්තා. එතුමිය හරිම ප්‍රායෝගිකයි. දරුවන් නවදෙනාගෙන් එක්කෙනෙකුට වරක් පැපොල රෝගය හැදුණා. ඇය එයාව වෙනම තියාගෙන සම්පූර්ණ සාත්තුව කළා. ඒක අනෙක් අයට පැතිර යන්න දුන්නෙම නෑ. පිළිගන්න! එයාට හොඳ වෙනකොට තව කෙනෙකුට ලෙඩේ මාරුවුණේ නෑ.අපේ අම්මා ළඟ තිබුණු සෞන්දර්ය වැඩි දියුණු වෙලා මට ආවෙ. අම්මට ඉංග්ලිෂ් මැඩ්ලින් එක වාදනය කරන්ඩ පුළුවනි. සර්පිනාව හොඳට පුළුවන්. පල්ලියෙ ගීතිකා ගායනයටත් ඇය සූරයි. සින්දු කියන්නත් පු‍්‍රළුවන්. අපෙ සීයාලා ළඟත් මේ හැකියාවන් තිබුණා. අම්මගෙ මාමලා අපෙ සීයලාගෙ නම් ටිකත් අපූරුයි. බච්ච සීයා කියලා කෙනෙක් හිටියා. එයාට ලොරියක් තිබුණා. ලොරිය කියන්ඩ බැරි නිසා බස් එක අර්ථයෙන් එය ‘බච්ච’ නමින් හැඳින්වුණා.ග්‍රේස් පෙරේරා මාතාවතව සීයා කෙනෙක් හිටියා එයා දොයිය සීයා. අඹේපුස්ස මහගෙදරදි එයාව අපි දකින්නෙම ඕනෑම වෙලාවක බූරු ඇඳ උඩ බුදි. තව සීයා කෙනෙක් හිටියා ‘ජහ සීයා’ කියලා. එයාට තිරික්කලයක් තිබුණා. එයා ගෙජ්ජි දාපු හරක් දෙන්නෙක් බැඳගෙන හැමතිස්සෙම තිරික්කලෙන් ‘ජහ’ ‘ජහ’ ගගා යනවා. මේ සීයාලා ගාවත් යම් තරමකට සෞන්දර්ය නොතිබුණා නොවේ. තවත් සීයා කෙනෙක් හිටියා ‘මඩුවෙ සීයා’ එයාට වඩුමඩුවක් තිබුණා. ඒ නිසා ඒ නම ලැබුණා.මේ අයගෙ ගමන් බිමන්, ගමේ අයගේ ගමන් බිමන් කතාබහ මාත් පුංචි සන්දියේ හිටම ‘ඉමිටේට්’ කරනවා. ඒකෙ උපහාසය කැටිවුණොත් අම්මා හිනාවෙනවා. අපහාසය කැටිවුණොත් අම්මගෙන් ගුටි.අම්මට ආච්චිගෙ සීයාගෙ වත්තෙන් පොල් ආදායමෙන් හෝ වෙනත් ආදායමක් ලැබුණොත් (කජු විකුණා ලැබුණු මුදලක්) ඒකෙන් කොටසක් ලැබෙනවා. ඒත් අම්මා තාත්තගෙ රස්සාව නැතිවෙච්ච කාලෙ ගෙදර වට්ටි විව්වා. පැදුරු විව්වා. ඉස්කෝලෙ මහත්තුරුන්ට බත් යැව්වා. මේවයින් සල්ලි හොයාගෙන අපේ වැඩ කළා. හරිම හිත හයිය ගැහැනියක්.එක දවසක් ඉස්කෝලෙ පොසොන් උත්සවයට නාට්‍යයක් පෙන්වනවා. නාට්‍යයේ කතාවස්තුව මිහිඳු හිමි ලංකාවට වැඩමවීම. මම හිටියෙ මුවාගෙ චරිතෙ රඟපාන්ඩ. දැන් මම මුවා විදියට ඇඳ පැළැඳගෙන ඉන්නවා. තිස්ස රජ්ජුරුවො මගෙ පස්සෙ පන්නාගෙන එනවා. එතකොට මිහිඳු හිමි වඩිනවනේ. නාට්‍ය පෙන්නුවෙ පොල්අතු මඩුවක තරමක් ලොකු. විදුහල්පතිතුමා එක්ක අමනාප පිරිසක් මේ නාට්‍යය කඩාකප්පල් කරන්න වැඩ පිළිවෙළක් මේ අස්සෙ ක්‍රියාත්මක කරලා. තිස්ස රජ්ජුරුවො මගෙ පස්සෙන් පන්නාගෙන එද්දී මං පස්ස බලබලා දුවනවා. දුනු ඊතල මානාගෙන තිස්ස රජ්ජුරුවොත් එනවා. පොල්අතු මඩුවෙ එක් පැත්තකින් එකපාරටම ලොකු ගිනිදල්ලක් මතුවුණා. මිහිඳු හිමියෝ (රංගන කළ ශිල්පියා) මිහින්තලාව දිගේ දුවනවා වගේ දැක්කා.තිස්ස, තිස්ස, ඔන්න ගිනිගන්නවා. මං නැවතිලා එකපාරටම තිස්ස රජ්ජුරුවන්ට කීවා. රජ්ජුරුවොත් කතාව අහලා දුනු ඊතල දාලා දිව්වා. මුවාත් දැන් තිස්ස පසු පස්සෙ දුවනවා. හැම පැත්තෙන්ම ගිනිදලු ආවා. නළු නිළියො ප්‍රේක්ෂකයො විලාප දිදී පුටු මේස පෙරළාගෙන දුවනවා. මාත් මුවාගෙ ඇඳුම පිටින් දුවද්දී පොඩි දරුවො මෙන්න යකෙක්.. යකෙක් කියලත් මා දිහා බලලා කෑගැහුවා. අපෙ අම්මා ශාලාවෙ හතර කොණ ඇවිලෙද්දිත් මාව දාලා දිව්වේ නෑ. ඈ මාවත් වැළැඳගෙන එළියට ආවෙ බොහොම හැඟුම්බරව.ඒත් මගෙ අම්මා සැලුණෙ නෑ. ‘නවක මඬලේ’ ගී ගයද්දිත් ඇය මා සමඟ ආවා. ඊට පස්සෙ ‘උගුරට හොරා බෙහෙත්’ පුහුණුවීම්වලට කොළඹ ආවෙත් අම්මත් එක්ක. රිහසල් ඉවර වෙලා ගෙදර යන්ඩ පටන් ගනිද්දි රාත්‍රි එක දෙක වෙලා. තාත්තා පුදුමාකාර විරෝධයක් මං රඟපානවාට. ඒ නිසා සල්ලි දෙන්නෙත් නෑ. අර්නස්ට් පෝරුතොට ගරු පියතුමා තමයි මට රඟපාන්න අවස්ථාව ලබා දුන්නෙත්. අම්මා ඉතින් වත්තෙ කජු ටිකක්, බුලත් ටිකක් විකුණලා ‘පොකට් මනි’ හොයාගෙන මාව රැගෙන එන්නෙ.දැන් වගේ නොවේ රට ගම හොඳයි. ඔබ පිළිගන්න අම්මයි – මායි කොළඹ ස්ටේෂමේ එළිවෙනතුරු වාඩිවෙලා ඉන්නවා ගෙදර යන්ඩ බස් නැතුව. අම්මා මා වෙනුවෙන් විඳින කරදරය මට ඉහිලුම් නෑ. කොහොම හරි රෑ බස් එකක් අහුවෙලා ගෙදර ගියත් තාත්තා ගෙදර දොර වහලා. එළියෙ ඉස්තෝප්පුවෙවත් ඉන්ට බැරිවෙන්ට ඒකට වතුර ගහලා. අපි දෙන්නා එළිවෙනකම් වත්තෙ ඉන්න දවස් තිබුණා.සුගත් අයියගෙ නාට්‍යවලින් මට තැනක් ආවා. ගුවන්විදුලි නාට්‍යවලත් මට තැන තිබුණා. මිස් සුසී, චරිතය නැඟලම ගියා. අම්මා ළඟ කුලමල ගැන නම් හොඳටම හිතපු ගතිය තිබුණා. කෑගල්ලේ ඉන්නා කාලෙ රංගනාථ සර්ගේ පංති යනකොට සමහර පහළ කුලවල ළමයි ගෙදර එනකොට අම්මා බංකුවලයි වාඩි කරවන්නේ. මට හිටියෙ වැඩියෙන්ම පිරිමි යාළුවො කියලත් කීවනෙ. දවසක් අයියයි එයාගෙ යාළුවො එක්ක තිරික්කලේක ගියා. වත්තකට පැනලා ගස්නැඟලා කම්බියක් යටින් රිංගනකොට කකුලක් හීරිලා දිගටම. අම්මා ඒකට බෙහෙත් දදා ඉන්දැද්දි තාත්තා ගෙට ආවා. හොඳ ගුටි පූජාව. තිරික්කලේ ගිය දවසේ ඇඳයටට වෙලා මුහුණට මුහුණ බලා ඉන්ඩ තාත්තා අණකළා. එදා අණ කළේ තනිවම බිත්තිය දිහා ඇඳ යට ගුලිවෙලා බලා ඉන්ට.මං සුදර්ශියේ නාට්‍යයක් පුහුණුවෙද්දි බස් එකේ එන ළමයෙක් මගෙන් යාළුවෙන්ඩ ඇහුවා. මං ඇහුවෙ සම්පූර්ණ නම. මොකද? අම්මා කුලය බලනවනෙ. ආගම වෙනස් වුණාට කමක් නෑ. පළාත වෙනස් වුණාට කමක් නෑ. අම්මා කීවා. ඔහු ලලිත් කොතලාවල. හැබැයි කළුතර. අපි උඩරට. එයා පහතරට. එයා මට දුන්න ටෙලිපෝන් නොම්මරය මං නිකමට සුදර්ශියෙ වත්තෙ ගහක් යට පොළොවේ ලීවා. පුදුමය! පෙරදා වැස්සටත් ඒ නොම්මරය මැකී තිබුණෙ නෑ පහුවැනිදා යනකොටත්. මං එයාට කතාකරලා කීවා අම්මා හමුවෙන්න කියලා. එයා නත්තලට අපේ ගෙදර ආවා. අපි කෙනෙකු පිළිගන්නේ සිප වැලඳගෙන. ඒත් එයා ආපු ගමන් අම්මගෙත් තාත්තගෙත් දෙපා වැඳලා මා ගැන ඇහුවා. තාත්තා කතාකළේ නෑ. අම්මත් තරමක් වික්ෂිප්ත වුණා. අලුත්ම සංස්කෘතියක්. අම්මා ඒකට කැමැති වුණා. අපි කසාද බැන්ද. ඒත් මට දරුවන් නෑ. පසුගිය කාලෙ මහත්තයත් නැතිවුණා.”අපි බැඳලා යන ගමන් මං ලුම්බිණි රඟහලේ ‘මුතුකුමාරි’ වේදිකා නාට්‍යයේ රඟපාලයි ගියේ. මාව ඉහළින්ම රසිකයො පිළිගත්තා. මගෙ නාට්‍ය ජීවිතය එකලු කළේ අම්මා. අම්මා නිදිවරාගෙන මා පිටිපස්සෙ ආව නැත්නම් මං නිළියක් වෙන්නෙ නෑ. ඇනස්ලි, බර්ටි, සැමුවෙල් මහත්තයාලා කරන ‘විනෝද සමයට’ මට අවස්ථාව ආවෙ අහම්බෙන්. දවසක් එක ශිල්පියෙක් නැතිව මාව ගත්තා. ඊට පස්සෙ මාත් නිත්‍ය ශිල්පිනියක් වගේම හිටියා.චන්ද්‍රසේන මහත්තයා ‘රන්කඳ’ට මාව ගත්තාම අම්මත් රිහසල් ආවා. එක් දෙබසක් තියෙනවා ප්‍රධාන නළුවා මට කියනවා ‘මගෙ රන්කඳ අපි හෙළුවෙන් වනමු’ කියලා. මේක සිංහල භාෂාව ගැන ගැඹුරින් කතාකරන නාට්‍යයක්. අම්මගෙ මුහුණ පුංචි වුණා මා දැක්කා. මේ වගේ දෙබස් තියන නාට්‍යවලට යන්ඩ එපා කියයි කියලා බය හිතුණා. මං දන්නා හැටියට තේරුම් කරලා දුන්නා අම්මේ සිංහලේ වරනැඟීමට කියන්නේ වනනවා කියලයි. හෙළුවෙන් කියන්නේ සිංහලය කියලයි” ලෙසින්.’රන්කඳ’ පේරාදෙණිය යුනිවර්සිටියෙ පෙන්වද්දි හරි වැඩක් වුණා. මේක සජීවීව වේදිකාගත වෙද්දි මගේ දෙබස් පටලවන්න ඉස්සරහ හිටි ජ්‍යෙෂ්ඨ ශිෂ්‍යයො ටිකක් වෙනස් වෙනස් වචන නාට්‍ය අස්සෙම කියන්ට පටන් ගත්තා. මං අමාරුවෙන් වරද්දන්නෙ නැතිව දෙබස් කීවා. එකෙක් කාටත් හොරෙන් මගේ කකුලත් අතගානවා. මං කලබල නැතිව ‘කකුල අත ගෑවුණාට මට මුකුත් වෙනවායැ’ කියලා හිතාගෙන රඟපානවා. දෙබස් වරදන්නෙත් නෑ. ඒ අතර තව කොල්ලෙක් කියනවා “මේකි නම් හරිම ගල්ටික්කෙක් බං” කියලා. නාට්‍ය ඉවරවෙලා මං කොළඹ ආවා.දැනට වසර කීපයකට ඉස්සරින් කොළඹ ලොකු රස්සාවක් කරන මහත්තයෙක් මට ඇවිත් කියනවා මර්සි, එදා වළේ හෝල් එකේදි කකුල අත ගෑවේ මමයි” කියලා. අපි දෙන්නාටම මැරෙන්න හිනා. එදා අම්මට ඔය සිද්ධිය කීවා නම් මගේ නාට්‍ය ජීවිතය නවතින්නත් තිබුණා.අපේ ලොකු අක්කා තවමත් අවිවාහකයි. හේතුව අම්මා සලකපු කුලමල. අක්කා යාළුවෙලා හිටපු දේ කරන්ඩ නුදුන් නිසා බැන්දෙ නෑ. ඒත් අද වරකාපොළ අඹේපුස්ස ගෙදර අම්මාව බලන්නේ ඒ අක්කා. මාත් ඉන්නෙ එහේ. මටත් දරුවො නෑ. මාත් තනිවෙලා. මහත්තයා නැතිවුණා. අම්මගෙ හිතේ අප ගැන ලොකු දුකක් තිබෙන බව පෙනෙනවා. ඒත් ජීවිතය ගැන තේරුම්ගන්ඩ ඇය අපට උගැන්නුවා. ඒ නිසා අපට දුකක් නෑ. රටට ජාතියට සේවයක් කරන්ඩ මට ඉඩ ලබාදුන්න එකම ඇති අම්මට සතුටුවෙන්න.උපාලි සමරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=as1111065</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිඇසළ පෝදා අනුරපුර හා තන්තිරිමලය වැඳ පුදාගත් අපි ආපහු එමින් සිටියෙමු.අපේ රියෙහි ඉදිරි රෝදයක් ගැලවී ගොස් පාර අයිනේ වූ කම්බි දැලක වැදී නැවතිණ.පුදුමයට පත් වූ අපි අබලන් වූ රියෙන් වහා බිමට බැස්සෙමු.කම්බි දැල තරමක් නැමී ගොස් තිබිණි.ගෙහිමියා ද වහාම එහි ආවේය. රෝදය වැදීමෙන් කම්බි දැලට ඉහළින් වූ යකඩ බටය ද ඇදවී ඇතැයි ඔහු චෝදනා කළේ ය.රෝදය දැලට ඉහළින් වූ යකඩ බටයේ වැදීමට තරම් ඉහළ ගියේ නැත. එය වැදුණේ කම්බි දැලේ පමණි.ගෙහිමියා අපෙන් අලාභය ඉල්ලීය. තම හැඳුනුම්පත අප රියැදුරුට පෙන්වූ ඔහු තමා රථවාහන පොලිසියේ නිලධාරියකු බව කියා අප රියැදුරුගේ බලපත්‍රය ඉල්ලා සියතට ගත්තේය.’අලාබෙ ගෙව්වම මේක ආපහු දෙන්නං’ කී ඔහු යන්නට ගියේ ය. අපි ඔහුගේ වසන ලද ගේට්ටුව ඉදිරිපිට පාරේ තනිවීමු.අපට සිදුවූ කරදරය දුටු අසල්වාසී තරුණයෝ කිහිප දෙනෙක් අපේ පිහිටට ආහ. ඉන් අයෙක් සිය කැමැත්තෙන් ම රෝදය සවිකිරීමට ඉදිරිපත් වූයේ ය. එහෙත් එය ඔහුට නොකළ හැකි විය. ඔහු සුදුස්සකු කැඳවාගෙන ආවේය. දෙදෙනාම එකතුව කටයුත්ත පටන් ගත්හ.අපි පොලිස් නිලධාරියාගේ ගේට්ටුවට මෙපිටින් පාර අයිනේ හිඳ ගතිමු. අප අතර වියපත් අය ද දරුවන් වඩාගත් මවුවරු ද වූහ. අපට පිපාසය ද, විඩාව ද දැනිණ. එහෙත් ගේට්ටුව ඇරුණේවත් ඔහු ගේ ගෙදර අයගේ හිත උණු වූයේවත් නැත.අපේ බිය තුරන්කර අපේ තනියට ආවේ අසල්වැසි තරුණයින් කිහිප දෙනෙකි. තරුණයෙක් කඩයකට ගොස් බිස්කට්, සීනි හා තේ කොළ ගෙනාවේ තමාගේම වියදමිනි. තවත් කෙනෙක් ගෙදර ගොස් කෝප්ප ගෙනාවේය. තේ හදාගෙන ආපසු අපි කවුරුත් සප්පායම් වීමු.රෝදය ගැලවුණේ සවස පහට පමණය. එය සවිකර නිම වන විට රාත්‍රී දහය පමණ විය. අපි පැය පහක් පමණ එතැන බිම හිඳ සිටියෙමු. තරුණ පිරිසට තුති පිදූ අපි රෝදය සවි කළ දෙදෙනාට ගාස්තුව ගෙවීමට ඉදිරිපත් වීමු. බෙහෙවින් මහන්සි වී සිටිය ද ඔවුන් ගත්තේ රුපියල් පන්සියයක් පමණි.ඉන්පසු අප සූදානම් වූයේ රෝදය වැදීමෙන් දැලට සිදුවූ හානියට අලාභය ගෙවා දැමීමටය.දැලට පොල්ලකින් ගසා එහි ඇදය ඇරිය හැකි බවද කම්බි කූරක් හෝ ශක්තිමත් පොල්ලක් රිංගවා යකඩ බටයේ ඇදය ඇරිය හැකි බවද අපට විශ්වාසය. එහෙයින් ඊට විශාල මුදලක් ගෙවීමට සිදු නොවෙති’යි අපට සිතිණ.එහෙත් නිලධාරියා රුපියල් දෙදහස් පන්සියයක් ඉල්ලීය. අපි ඒ අසාධාරණ මුදල ඔහුට ගෙවා රියැදුරු බලපත්‍රය ඉල්ලා ගතිමු.කළුවරේම, අපි විලච්චිය ප්‍රදේශයේ මිනිස්කමින් පිරුණු තරුණ පිරිසෙන් සමුගතිමු. පුතුනි, ඔබට සියලු යහපත සැලසේවා!’අසල්වැසි තරුණයන්ගෙන්වත් මිනිස්කමෙන් බිඳක් ඉගෙන ගන්නැයි පොලිස් නිලධාරියාගෙන් ඉල්ලා සිටිමු.  පොල්ගහවෙල, උඩපොළ, ජයරත්න අමරසිංහ මහතා විසින් යොමු කරන ලද ලිපියක් ඇසුරිනි.රියෙන් බට සොඳුරු යොවුන් ළඳ හනි හනික යන්නට වූවා ය. ඇගේ පා එසැවුණේ ජංගම සේවා ස්ථානයටය.සේවාවන් කෙරෙහි සූදානම් ව සිටි සෙසු පිරිස ඇමතූ ඇය ඔවුන් ඒ ඒ කාර්යයන් සඳහා මෙහෙයවනු දක්නට ලැබිණ. ඈ කවුරු ද? තරුණ වැඩසටහන් සඳහා ජංගම සේවාවට සහභාගිවී සිටි මගේ කුහුල වැඩි විය.මේ ජංගම සේවාව පැවතියේ මුලතිව් දිස්ත්‍රික්කයේ අම්බාල්පුරම් විද්‍යාලයේය. එය මල්ලාවි සෞඛ්‍ය වෛද්‍ය නිලධාරි කොට්ඨාසයට අයත් වූවකි.’ඒ තමයි මල්ලාවියෙ සෞඛ්‍ය වෛද්‍ය නිලධාරිනිය’ තතු දත්තෝ මට පහදා දුන්හ.ඈ එහි පැමිණ සිටියේ රත්මලානේ සිට ය.ඈ ගැබිණි මවුවරුන් පිරික්සා බැලුවේ පතලා වූ කරුණාවෙනි. ඔවුන් ඇමතුවේ දයාවෙනි. ඇගේ දෙමළ වදන් ළෙන්ගතු ය. ගැබිණි මවුවරුන් ඇය දෙස බැලුවේ සෙනෙහසින් බැඳී ගිය භක්තියකිනි. ඈ ඔවුන් අමතන ගමන් ඔවුන්ගේ හිස අතගෑවාය.ඇගේ දෙමළ බස සිංහල බස මෙන් ම චතුරය.ජංගම සේවාව අවසානයේ මම බොහෝ දෙනා සමඟ කතාබහ කළෙමි. එහි දී ඈ කී මෙවදන් රන්බරුවක් සේ මසිත කිඳා බැස්සේය.’මම මහජන මුදලින් ඉගෙන ගත්තෙ මේ වගේ අහිංසක මිනිස්සුන්ට සේවය කරන්න තමයි. මීට වඩා සේවයක් කරන්න තියෙන්නෙ කොහෙද? මට මගේ ජීවිතේ අවසාන කාලෙ සතුටින්, සැනසිල්ලෙන් ගත කරන්න පුළුවනි. මේ වෙනකොටත් මම ඒ ගොඩට හුඟක් දේවල් එකතු කරගෙන තියනව‘ ඇය කීවාය.වෛද්‍ය ඩී. සී. කේ. හේරත් මැතිනියනි, ඔබ වෛද්‍ය සේවාවට මාණික්‍ය රත්නයකි.මෙහිදී අති විශාල ජනතාවක් තම තමන්ගේ ප්‍රශ්නවලට විසඳුම් ලබා ගැනීම සඳහා මේ ජංගම සේවා ස්ථානයට පැමිණ සිටියහ. ඊට සහභාගිවී සිටි සෙසු අංශවල නිලධාරීහු ද තම සේවාවන් අකුරට ම ඉටු කළහ. ඔවුන් ද පසසමි.මාරු නොඉල්ලා පහසුකම් අඩු පෙදෙසක කැමැත්තෙන් ජනතා සේවාව ඉටු කරන මෙබඳු ජනහිතකාමී නිලධාරීන් සදා වාසනාවන්!  ප්‍රජනන සෞඛ්‍ය උදේශක, මාතලේ, උකුවෙල එච්. බී. රත්නායක මහතා විසින් යොමුකරන ලද ලිපියක් ඇසුරිනි.බැංකුව විවෘත කිරීමට නියමිත වේලාවට විනාඩි දෙක තුනක් කලින් ගනුදෙනු කරුවනට ඇතුළට යන්නට ඉඩ ලැබිණි.“තවම වැඩ පටන්ගත්තේ නැහැ. කවුරුත් එක්ක බෙලි මල් වතුර ටිකක් බීලා ඉන්න.” කාර්ය මණ්ඩලයේ මහත්මියක් පැවසුවා ය. ඒ ඇතුළු වන දොරටුව අසල සිටිමිනි. එතැන මේසය මත කෝප්ප පිරවූ බන්දේසියක් ද බෙලි මල් වතුර පිරවූ පෝච්චියක් ද විය.“බොන්න. හැමදෙනාම බොන්න! තව තියෙනවා” එතැනට ආ තවත් බැංකු සේවක මහතෙක් පැවසුවේ ය. පිරිසගෙන් වැඩි දෙනෙක් උණු උණුවේ බෙලි මල් වතුර රස බැලූහ. ඊට ම සරිලන කිතුල් හකුරු! බෙලි මල් වතුර කෝප්පයක් පානය කළ මම අර සේවිකා මහත්මියගෙන් විමසීමක් කෙළෙමි.“මේ සංග්‍රහය ආණ්ඩුවේ වියදමෙන් ද? නැත්නම් වෙනත් විදිහකින් ද?”“මෙහෙ වැඩ කරන අයගෙ වියදමෙන්. පැන්ෂන් ගන්න එන දවසේ අපි මෙහෙම සංග්‍රහයක් කරනවා.”“පැන්ෂන් ගන්න එන අයට විතර ද?”“අපෝ නෑ. ඕනෑම කෙනකුට” ඇය පැවසුවේ සිනාසෙමිනි.කාගේත් මුහුණුවලින් මේ උදෑසන පළ වූයේ තුති හැඟුම් මුසු පහන් බවකි. කදිම ආදර්ශයකැයි සිතේ. ඊට අනු ගොනු වුණු මහරගම ජාතික ඉතිරි කිරීමේ බැංකුවේ කළමනාකාර තුමිය ප්‍රමුඛ කාර්ය මණ්ඩලයට තුති පුදමි.  මහරගම, ගොඩිගමුවේ දයා නුගේකොටුව මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=as1111066</link>
    <topic>එහෙං ගිහිං මෙහෙං ආවා</topic>
    <author>ජැක්සන් ඇන්තනී</author>
    <content>එහෙං ගිහිං මෙහෙං ආවා“ගියොත් පාරක, ඒ පාරේ ම ආපසු එන්න” යැයි කුඩා කල මට අම්මා උගන්වා තිබුණි. අපි හතරමං හන්දියේ පේර කැලේ හැංගිමුත්තමට රැළේ රිංගද්දිත් ඉපල් කඩ කඩා අකුලේ රඳවමිනුයි බූටෑවේ හැංගුණේ. ඒ මගේ පාර මට ම අමතක වෙයි කියලා තිබුණු බයට.“මහා කැලේ කොලෑ වුණොත් මංමුලා වැල් පෑගෙයි, නැත්නම් සත්තුන්ට බැඳපු තුවක්කුවල මරු වැල් පෑගෙයි.” කියා මගේ දඩයක්කාර සුදු මාමා ද පොඩි වී කුඹුරේදී මට උගන්වා තිබුණි. ඒ නිසා ගිය පාරේ ම ආපසු එන්නේ නැතිව අලුත් අලුත් පාරවල් සොයා වෙහෙසෙන්නට අපි පුරුදු වී සිටියෙමු.රත්නපුරෙන් සිරිපා නැඟ හැටන්වලින් බැහැ ගන්නට මගේ දෙපා ආරාධනා ලැබ තිබුණේ එක ම තැනක් දෙවාරක් සංචාරය කිරීමට තිබු කම්මැලිකමටත් වඩා අලුත් අත්දැකීම් ලැබගන්නට තිබු කෑදරකම නිසා ද විය හැක.රත්නපුර සිට සිරිපාද පාරේ ගිලීමලේ, ඉඳුරුව, ගුරුළුවාන පසු කරගෙන පලාබද්දලට පැමිණි මම එතැන් සිට පලාබද්දල විහාරය, ගල් කණු මඩම, පවනැල්ල, දොරලකඩේ, කොකටිය කඩේ හරහා ලීණි හෙලේ අම්බලමෙන් උදයට කෑවෙමි.එතැන් සිට කටු කිතුල් අම්බලම, ගැටනැටුල්ල කඩේ, කොඩිය කඩේ සහ ගෙත්තම්පාන පසුකර අවුත් ඉඳිකටුපාන දිරා ගිය අම්බලමේ මහා වරුසා මැද රාත්‍රි නින්දට වැටුණෙමි. පසු දා අලුයමින් පිට වී ඉඳිකටුපාන, ධර්මරාජ ගල, ධර්මරාජ ලෙන, ගල් පහුර, සීත ගඟුල, ගල් වංගෙඩිය, හැරමිටිපාන, මකර තොරණ, මෑල්ල මළ කඳුර, ආඬියා මළ තැන්න, ඇහැල කණුව පසුකර මහා සුළං කපොල්ලේ මහගිරිදඹ තරණය කොට උඩමළුවට කරුණා කරන විට අන්ධකාර වැටී තිබුණෙන් හාත්පස කිසිදු ලකුණක් දැක ගැන්මට මගේ දෑස් පින්කර නො තිබුණි.අවාරේ ඉර සේවයදින තුනක අධික ගමන් වෙහෙසත් “යකෙක් කන්න” තරම් ඇතිව තිබූ උග්‍ර බඩගින්නත් හේතු කොටගෙන මුළු ඇඟ ම තෙත බරි වී මහා වැහි කුණාටු හරහා මහගිරිදඹ නැග උඩමළුවට ගොඩ වූ මා හට දැනෙන්නට තිබු කටුක ශීතලය නො දැනී ගියා විය හැකි ය. කුසෙහි ඇවිලෙන අග්නි දාහයෙන් හිවුඩු පිපී ගල් වූ ගත හිරි නො වැටී බේරී තිබුණි.කුසගිනි උහුලා සිටි දින බොහෝමයක් මගේ ජීවිත කථාවෙන් සොයා ගත හැක. 1977 දී වේදිකා නාට්‍යකරුවකු බවට පත් වූ උසස් පෙළ ශිෂ්‍යයකුගේ සාක්කුවේ කාසි කොයින් ද? මා කොළඹ ගෙන්දගං පොළොව පාගමින්, කහට උගුරකට වත් සල්ලි නැතිව බඩ ගින්දරේ පාරවල් දිගේ ඇවිද ගිය අතීතය මගේ දෙමවුපියෝවත් නො දැන සිටියහ.වරක් පොසොන් එකට මිහින්තලේ ගොස් යහළුවන් සමඟ දින තුනක් රජරට කරක් ගසා ගෙදර එන්නට කෝච්චියේ ටිකට් පතට පමණක් සාක්කුවේ සල්ලි ඉතිරි කරගෙන, බඩ පිටට ඇලෙන බඩගින්න නිවාගන්න ගිහිං හිටගත්තේ දන්සැල් පෝලිමක ය. එහෙත් මා දන්සැල් දොරටුව අබියසට ආ විට ම බත් අහවර වී දන්සල වසා දමන්නට ඔවුහු තීරණය කළෝ ය. උගුර කට පවා වියළී තිබු කලන්ත බඩගින්න දන්සල් පරිපාලනයට දන්වා යාචකයින් සේ පින්සෙණ්ඩු වී තක්කාලි සලාදයක් සමඟ බත් දන්කුඩ කා රජ බොජුන් ලත් කම්කරුවකු සේ සතුටට පත් වූ අතීතය මට සිරිපාද උඩමළුවේදී මතකයට ආවේ ය.අවාරයට උඩමළුව පාළුවට ගොසිනි. පද්මයට තේවා පවත්වන උපාසකවරු දෙදෙනෙකු ලැගුම් ගන්නා විශ්‍රාම ශාලාව හැර වෙනත් කිසිදු හවුහරණක් වන්දනාකරුවන් වෙනුවෙන් මේ දිනවල උඩමළුවේ නැත. සෙල්සියස් සෘණ අගයකින් උෂ්ණත්ව මාපකය සටහන් තබන උග්‍ර ශීතලය සමඟ හරහට වහින කුණාටු වැස්ස ඇට අන්ධකාරයේ ඇද හැළෙන විට මගේ බඩගින්නට කාගේ පිළිසරණක් ද?එහෙත් දේව දූතයෙකු පියාඹා එන්නා සේ සිනා කටක් මූණ පුරා ගෙන මා වෙත පාව ආ සජීව ප්‍රතාපසිංහ (ප්‍රතාපසිංහ කීවාට හේ සිහින් සිරුරැති කුඩා හුරු බුහුටි තරුණයෙකි) මගේ සිත සුවපත් වන වචනයක් කීවේ ය.“අයියා එන්නකෝ පෙන්නන්න”හාං කියන්නවත් හයියක් නො වූ මා “සිරිපා අවාරේ” නම් ස්වර්ණවාහිනී සංචාර වැඩසටහනේ සහය අධ්‍යක්ෂවරයාට වත්තන් වී ඔහු මගේ සිරුර අරන් යන දෙසකට යන්නට හැරියෙමි. ඔහු මගේ අල්ප ප්‍රාණික සිරුර රැගෙන ගොස් ඇත්තේ උඩමළුවේ මුළුතැන් ගෙය පිහිටි විශ්‍රාම ශාලාව වෙතට ය. සජීව මා අතහැරියේ ය. මගේ දෑස ඉදිරිපිට සුයාම දිව්‍ය රාජ්‍යයේ දිව බොජුන් මේසය දිස් වන්නට විය.සිරි පතුල වැඳ ගත්තෙමිහඳපාන්ගොඩ විමල නායක හාමුදුරුවෝ අපේ කුසගින්න නිවන්නට සහායකයින් දෙදෙනකු හැටන් පාරෙන් සිරිපාදයට පිටත් කොට තිබුණෝය. රත්නපුර පාරට වඩා ඉතා කිට්ටු හැටන් පාරෙන් සිරිපා කරුණා කළ ඒ සහායකයින් දෙදෙනා මහගිරිදඹ නගින මගේ “හෙලේ කවි” ඇසී අප එන වග දැන හොඳ උණු බත් හැලියක් ළිප තබා සම්බෝලයක් ද අඹරා ඇත.අපි බඩ තඩි වෙනතුරු සම්බෝලයි බතුයි ගිල දැම්මේ කුවේර දරුවන් දිව බොජුන් වළඳනු වැනි අභිරුචියකිනි. මම ගිල දමන බත් කටක් කටක් පාසා හඳපාන්ගොඩ විමල නායක හාමුදුරුවන්ට පින් දුන්නෙමි. (අනේ උන්නාන්සේ මේ ඊයේ පෙරේදා අපවත් වුණා. සබරගමු පළාතේ උප ප්‍රධාන සංඝ නායක සහ ශ්‍රී පාදස්ථානයේ භාරකාර නායක පදවි දැරූ හඳපාන්ගොඩ විමල නායක හාමුදුරුවන් බුදුන් දැක නිවන් දකිත්වායි මේ සංචාරකයා සාදු කියා ප්‍රාර්ථනා කරයි)අපි රත්නපුරේදී සිරිපා පාරට හැරෙන්නට පෙර සබරගමුවේ මහ සමන් දේවාලයට ද කිරිඇල්ලේ නැදුන් රජමහා විහාරයට ද යන්නට අමතක නො කළෙමු. වාරයට චාරිත්‍ර ප්‍රකාරව ශ්‍රී පාදය වන්දනාකරුවන්ට විවෘත කරන තුරු කිසිවෙකුටවත් එහි යෑමට අවසර නැත.අප බොහෝ කල් වේලා ඇතිව භාරකාර නායක හාමුදුරුවන් දැනුවත් කොට අවාරයේ සිරිපා වඳින්නට උන්වහන්සේගෙන් අවසර ලබා තිබූ හේතුවෙන් අපේ ගමනට ආශිර්වාද ඇත. එහෙත් අනිවාර්ය යුතුකමක් ලෙස සලකා අපි කිරිඇල්ලේ නැදුන් රජමහා විහාරයට ගොස් නායක හාමුදුරුවන් වැඳ ගත්තෙමු.උන්වහන්සේ අපට මඟ ලකුණු කියා දුන්හ. අවාරයේදී කැළෑ පාරෙන් සිරිපා කරුණා කිරීම අවදානම් සහිත බවත්, බොහෝ පිළිවෙත් පුරා, අවංක සද්ධාවෙන් කරුණා කළහොත් මග අරියාදුවක් නැතිව උඩමළුවට යා ගත හැකිවෙයි කියා උන්වහන්සේ අප දැනුවත් කළෝ ය. “දැන් මොනවැයි ගිහිං කන්නෙ බොන්නෙවත්? අවාරෙදි මළුවට දානෙ ගෙනියන්නෙත් නැති කොට?”“හාමුදුරුවනේ අපි අඩුමකුඩුම සේරම අරගෙනයි යන්නෙ. උයාගන්න උනත් පුළුවන්නෙ”මගේ උත්තරය අසා උන්වහන්සෙ පැසුණු සිනාවක් මුවග නංවා ගත්තේ අපට වෙන ඇබැද්දිය දිව නෙතින් දුටු කලෙක පරිද්දෙනි. අප රත්නපුරේ සිට පලාබද්දලට යන අතරතුර නායක හාමුදුරුවෝ හැටන්වලට දුරකතනයෙන් කථා කොට දෙදෙනෙකුට උඩමළුවට යන්නට නියම කොට ඇත්තාහ. ඔවුන්දෙදෙනා පැමිණ බතක් සම්බෝලයක් පිළියෙල නො කරන්නට අපට පසු දා සවස් වන තුරුත් කුසට අහරක් නැත. නිවන් දක්නා ජාති දක්වා ම නායක හාමුදුරුවන්ට කුසගින්නක් නො දැනෙන්නට ඒ රැස් කර ගත් කුසල් සම්භාරය ම හේතු වාසනා වන්නේ යැයි මම ශ්‍රී පාද පද්මය අසළ සිට ප්‍රාර්ථනා කෙරුවෙමි.කෝඩුකාරයින්ට තහනම්සීතාවක රාජසිංහ රජ්ජුරුවන් අරිට්ටකීවෙන්ඩු පෙරුමාල්ගෙන් හින්දු බණ අසා සිංහල සංඝ සමාජයට හතුරුකම් කළේ යැයි ඉතිහාසය දෙස් දෙයි. එය ඔප්පු කරන කියමන්, කවි, කථා සැහැලි අපේ ජනශ්‍රැතියේ ඕනෑතරම් තිබේ. අප අතර ප්‍රචලිත වූ ළමා ක්‍රීඩාවක් තුළත් සීතාවක රජුගේ සහ ආඬි ගුරාගේ අතුරු මිතුරුකම සරදමට ලක් වී ඇත.“අතුරු මිතුරු දඹදිව තුරු රාජ කපුරු සෙට්ටියා...”දඹදිව සිට පැමිණ රජු හා මිතුරු වූ රාජ කපුරු සෙට්ටියා වනාහී අරිට්ටකීවෙන්ඩු පෙරුමාල් ය. සීතාවක රජු ආඬියාට රැවටී සිරීපාදේ භාරකාරත්වය පවා ආඬි පකීර්ලාට පවරා තිබූ ඉතිහාස කථාව අප පලාබද්දල පාරෙන් සිරිපා නගිද්දී “ආඬියා මළ තැන්නේදී” ද විස්තර කළා මතකයි. කන්ද උඩරට රාජධානියේදී අසරණ සරණ වැලිවිටියේ සරණංකර සංඝරාජ නායක හාමුදුරුවන්ගේ ප්‍රධානත්වයෙන් යළි සංඝ සමාජය ප්‍රතිෂ්ඨාපනය වීමෙන් පසුව 1753 දී කීර්ති ශ්‍රී රාජසිංහ රජු යළිත් ශ්‍රී පාදයේ භාරකාරත්වය වේහැල්ලේ ධම්මදින්න නායක හාමුදුරුවන්ට පැවරූ තැන සිට, මගේ කුසගිනි නිවූ හඳපාන්ගොඩ විමල නායක හාමුදුරුවන් දක්වා ස්ථවරයාණන් වහන්සේලා 17 නමක් ශ්‍රී පාදයේ භාරකාරත්වය දරා තිබේ.නායක හාමුදුරුවන්ට බුදු බව අත් වේවායි සාදු කියමින් මා ඇතුළු මගේ සංචාරක නඩය කුස පුරා සම්බෝලයි බතුයි සප්පායම් වූවේය. එපමණක් නොව මහා වැසි සුළං කුණාටුවලට පාත්‍ර වෙමින්, ශීතලයේ වෙව්ලමින්, තෙතබරිව සිටි අපට ඇඳුම් උනා තබා, රත් කොට ගත් උණු වතුර ටිකකින් ගත පිරිසිදු කොට ගෙන උණුසුම් ඇඳුම් ඇඟලා සැපයට බුදියා ගැනීමට අලුත් පැදුරු කොට්ටා සහිත පිරිසිදු ස්ථානයක් ද ලැබී තිබුණි.ඊට පෙර දින රාත්‍රිය ඉඳිකටුපානේ ගරා වැටුණු අම්බලමේ හඬු ගඳ ඇති උණහපුළුවන්, මුගටියන් සහ කලවැද්දන් සමග බුදියා ගත් මගේ නඩය එදා රාත්‍රිය ලොව්තුරා බුදු හාමුදුරුවන්ගේ පාද ස්පර්ශයෙන් නිර්මල වූ උඩමළුවේ සිල් සුවඳ විඳිමින් උණුසුම් ව නින්දට ගියේ ය. පසු දා අලුයමින් අවදි වූ මට කුරුලු කූජනය නෑසුණි. මූදු මට්ටමේ සිට අඩි 7360 ක් උස කඳු මුදුනක නිදාගත් මට ඇසෙන්නට තිබුණේ විශ්වයේ නිහඬතාවය තුළින් ඇසුණු මහගිරිදඹ සුළං කපොල්ලේ ගුප්ත කුණාටු හඬ පමණි. අප ඉතා ඉක්මනින් නිදි ගැට හැර දිව ගියේ ඉර සේවය දකින්නටයි.එහෙත් අවාරයේ උඩමළුවට කරුණා කළ බැතිමතෙකුට හොඳින් ඉර සේවය දර්ශනය නොවෙයි. වැහි භීරමත් තුහීනයත් හේතු කොටගෙන සූර්යය දිව්‍ය රාජයා බුදුන් වඳින ස්වභාව නිමිත්ත අපෙන් වසන් වී තිබුණේ ය. එහෙත් මම 1978 දී පැමිණි මගේ පළමු සිරිපා ගමනේදී හොඳින් ඉර සේවය දැක තිබුණෙමි. පීත වර්ණ ජ්වලිතයක් පරිද්දෙන් නැගෙනහිර අහසින් මතු වූ සූර්යය දිව්‍ය රාජයා හාත්පස වර්ණාලෝක ගන්වා අරුමැසි සුන්දරත්වය විදහා පාමින් සිරිපා වන්දනා කළ අපූරුව මගේ මනසේ තවමත් සටහන් වී තිබේ.ඒ වන විට මට උඩමළුවේ ඝණ්ටාව දෙ වතාවක් නාද කිරීමේ අයිතිවාසිකම ලැබී තිබුණි. තුන්වෙනි වතාවට සිරිපා කරුණා කළ අයෙකුට ඊට පෙර තමා පැමිණ තිබූ දෙ වතාව ඝණ්ටාරයෙන් කියා පා කිරීමට හැකියාව ලැබෙයි. වාරයට බැතිමතුන්ගෙන් පිරී පවතින උඩමළුව අද මට විශාල ඉඩ හසරක් ලබා දී තිබේ. එහෙයින් මෙවර මම රිසි සේ පද්මය වැඳ ගත්තෙමි. පසඟ පිහිටුවා තුන් වතාවක් පද්මයේ හිස ගසා බුදුන් වැඳි මා මහත් ඵල ආනිසංසයක් මගේ ජීවිතයට ළඟා කොටගෙන ආපසු හැරුණෙමි.මණිඅක්ඛිත නාග රාජයාගේ ආරාධනාවෙන් තුන්වැනි වතාවේ කැලණියට වැඩි බුදු හාමුදුරුවන්ට සුමණ දිව්‍ය රාජයා සමනොළ මුදුනට ආරාධනා කළේ ය. ඒ ආරාධනයෙන් සමන් දෙවි අඩවියේ සමනොළ මුදුනට වැඩම කරවු බුදු හාමුදුරුවන් උන්වහන්සේගේ වාම පාද සටහන මේ කඳු මුදුනේ සටහන් කළ තැන සිට මේ උස් කඳු මුදුන “සිරීපාද කන්ද” බවට පත් විය. එතැන් සිට අද වන තුරු සිරිපා කරුණාව සඳහා මේ කඳු සිරස තරණය කරනට කී කෝටි ප්‍රකාර ජන සංඛ්‍යාවක් වාසනා ලබන්නට ඇත් ද?අපේ බුදු හාමුදුරුවන් සමනොළ සිරස මත උන්වහන්සේගේ සිරිපා සටහන රඳවා ආපසු වඩිද්දී දිවා විහරණය සඳහා යොදා ගත් ගල් ගුහාව වනාහී දිවා ගුහාව යැයි අපේ ජනශ්‍රැතියේ සඳහන්ව ඇත. මේ දිවා ගුහාව යනු කුමක් ද? උන්වහන්සේ දිවා විහරණ ලැබුවේ කඳු මුදුන අසල ඇති භගවා ලෙනෙහි ද, නැත්නම් ඊට යටින් හැටන් පාරේ හමුවන නිශ්ශංක ගල් ගුහාවෙහි දැයි වර්තමාන පඬුවෝ තර්ක කරති.මේ ගැටලුව පරීක්ෂා කිරීමට නම් මට ආ මගෙහි ම යළි ගමන් කළ නොහැක. භගවා ලෙන සහ නිශ්ශංක ගුහාව ඇත්තේ පලාබද්දල පාරේ නොව හැටන් පාරේ ය. එහෙයින් මම “එහෙන් ගිහිං මෙහෙන් එන්න” තීරණය කෙරුවෙමි. මම හැටන් පාරේ භගවා ලෙන සොයා යළිත් වන වැදුණෙමි.ලබන සතියේ :- ලක්ෂපාන ඉංජිනේරුවන්ට හාස්කම් පෙන්වූ සමන් දෙයියෝ...ජැක්සන් ඇන්තනීwww.jacksonanthony.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av1111062</link>
    <topic>යාත්‍රා</topic>
    <author>තුෂාරි</author>
    <content>යාත්‍රාවිශාරද නන්දා මාලිනිය පසුගිය අවදියේ රසිකයන් අතර කතා බහට ලක් වුණේ ‘ශ්වේත රාත්‍රිය’ ප්‍රසංගය හේතුවෙන්. ඒ වෙනුවෙන් තම කාලය කැප කළ නන්දා මාලිනිය මේ දිනවල වෙහෙසෙන්නේ තම සංගීත ආශ්‍රමයේ කටයුතු වෙනුවෙන්.යහපත් සංගීත රුචියක් ඇති ප්‍රබුද්ධ සංගීත රසික පිරිසක් බිහි කිරීමේ අරමුණෙන් වසර 25 ක් මුළුල්ලේ නන්දා මාලිනිය පවත්වාගෙන එනු ලබන මෙකී සංගීත ආශ්‍රමය සඳහා සහභාගි වෙන්නට කැමැති සිසු දරුවන්ට මේ දිනවල ඇය තම සංගීත ආශ්‍රමයට ඇතුළු වන්නට අවස්ථාව සලසා ඇති බව අපිට දැනගන්නට ලැබුණා.වයස අවුරුදු 8 ක් 15 ත් අතර දරු දැරියන්ට මේ සඳහා අවස්ථාව ඇති අතර මේ ඔස්සේ ඉන්දියාවේ භාත් ඛණ්ඩේ සංගීත විද්‍යා පීඨයේ ප්‍රවේශිකා, ප්‍රථම සහ ඩිප්ලෝමා යන පාඨමාලා ද හැදෑරීමට අවස්ථාව තිබෙනවා. මව්පිය ගුරුවරු වැඩිහිටියන් බොහෝ දෙනෙකුගේ පැසසුමට ලක්වූ මෙම සංගීත ආශ්‍රමය පිහිටා ඇත්තේ අංක 30, විජයබා මාවත, නාවල, නුගේගොඩයි.පසුගිය දා පැවැති ‘බුන්කා’ සම්මාන උළෙලේ දී නාලක ස්වර්ණතිලකටත් සම්මානයක් හිමි වුණා. ‘දඟමල්ල’, ‘ඈන්’, ‘මම වෙනම මලක්’ වගේ ළමා වේදිකා හා ටෙලිනාට්‍ය නිර්මාණය කළ මේ දක්ෂ නිර්මාණකරුවාට මේ සම්මානය හිමි වුණේ ඔහු ළමා පරපුර වෙනුවෙන් ගුවන් විදුලිය, වේදිකාව, රූපවාහිනිය යන මාධ්‍ය ත්‍රිත්වයෙන් ම සිදුකළ මෙහෙවර වෙනුවෙන්. සම්මානයෙන් පිදුම් ලැබූ නාලක එහි සතුටත් හිතේ දරාගෙන අපිත් සමඟ කතා බහ කළා.“1999 වසරේදී ලක්හඬ ගුවන් විදුලියෙන් තමයි මගේ මාධ්‍ය චාරිකාව ඇරඹෙන්නේ. එහිදී මම ළමා නිර්මාණකරණයට පිවිසුණා. ඒ ආ ගමන් මඟේ මගේ නිර්මාණ සම්මානයට පාත්‍ර වුණා. මේ ලැබූ අත්දැකීම් සියල්ල සමඟ මේ වනවිට මගේ ඒ නිර්මාණ දැනුම දරුවන්ටත් ලබාදෙන්න ඕන කියලා හිතුවා. ඒ අනුව දරුවන් වෙනුවෙන් ම ප්‍රසංග කලා පුහුණු ආයතනයක් ආරම්භ කරන්නට මම කටයුතු කළා.රුවන්ගේ ප්‍රාසාංගික කලා හැකියාව දියුණු කරමින් ඔවුන්ගේ පෞරුෂය වර්ධනය කිරීමට අවශ්‍ය පුහුණුව මම ලබාදෙනවා.” නාලක පැවසුවේ සුපුරුදු ළෙන්ගතු හඩිනි. අංක 485/ 16, හයිලෙවල් පාර, නුගේගොඩ, ගංගොඩවිල ලිපිනයේ නාලකගේ ප්‍රසංග කලා පුහුණු ආයතනය පිහිටලා තිබෙනවා. ගුවන් විදුලිය, වේදිකාව, රූපවාහිනිය ඔස්සේ ඉදිරියටත් දරුවන් උදෙසා රසවත් හරවත් නිර්මාණ දායාද කිරීම නාලකගේ බලාපොරොත්තුවයි.සංගීතයට කලාවට හැමදාමත් ආදරය කරන ප්‍රවීණ සංගීත අධ්‍යක්ෂක වරයෙක් විදිහට සරත් ද අල්විස් හඳුන්වන්නට පුළුවන්. වසර හතළිස් පහකට අධික කාලයක් පුරා ඔහු කලා ලොවට සිදුකළ මෙහෙවර සුවිශේෂියි. පසුගියදා එකී මෙහෙවර වෙනුවෙන් ම ඔහු ගෞරව සම්මානයට පාත්‍ර වූ බව අපිට ආරංචි වුණා. ඒ ගැන දැනගන්න අපි සරත්ට දුරකථනයෙන් කතා කළා.“ඇත්තටම මේ විදිහට සංගීත කලා ක්ෂේත්‍රයට මම සිදු කරපු මෙහෙවර අගය කිරීම ලොකු සතුටක්. ඒ වෙනුවෙන්, දේශබන්ධු කලා විශාරද සහ මුළු දිවයිනටම සාම විනිසුරු පදවි මට ලැබුණා. මගේ පුතා සුරංග අල්විස්ටත් මේ සමඟම ගෞරව සම්මානයක් ලැබුණා. ඒ දේශමාන්‍ය ලංකා පුත්‍ර සම්මානය. ඔහුගේ ආයතනය මඟින් මෙරට චිත්‍රපට කලාවට එහි සංරක්ෂණයට දායක වීම නිමිත්තෙනුයි මෙය ඔහුට ප්‍රදානය කෙරුණේ” දේශබන්ධු කලා විශාරද සරත් ද අල්විස් ට ඔන්න අපෙනුත් සුබ පැතුම්!පසුගිය දා පැවැත්වුණු ‘සිග්නීස්’ සම්මාන උළෙලේදී හොඳම ටෙලිනාට්‍ය සංස්කරණ ශිල්පියා ලෙස සම්මාන ලැබුවේ විශ්ව රංග වික්‍රමසිංහ. (ඔහු ප්‍රවීණ පුවත්පත් කලාවේදී බිනෝයි සුරේන්ද්‍රගේ පුත්‍රයා) කලා ක්ෂේත්‍රයේ වසර 12 ක පමණ කාලයක් පුරා සංස්කරණ ශිල්පියෙක් විදිහට කටයුතු කරපු විශ්ව ‘බෙන් ෆිල්ම්ස්’ ආයතනයට සම්බන්ධ වෙලා සංස්කරණය කරපු පළමු ටෙලිනාට්‍යයෙන් ම සම්මානයට පාත්‍ර වීම තම දිවියේ ලබපු විශේෂ ජයග්‍රහණයක් ලෙසයි ඔහු දකින්නේ.“ඇත්තටම මම සංස්කරණය කළ ‘දිය මත රුව‘ ටෙලි නාට්‍යය වෙනුවෙන් මේ ආකාරයට සම්මානයක් ලැබීම මගේ ඉදිරි නිර්මාණ දිවියට රුකුලක් ලෙසයි මම දකින්නේ. මේ වගේ සම්මානයක් ලැබේවි කියල මගේ හිතේ බලාපොරොත්තුවක් තිබුණේ නැහැ. නමුත් OCIC වගේ සම්මාන උළෙලකින් මට සම්මානයක් ලැබීම ගැන හිතේ තියෙන්නේ විශාල සතුටක්. කොහොම වුණත් මේ සම්මානය තුළින් ජනතාව අතරට යන්නට මට අවස්ථාව ලැබුණා. මේ අවස්ථාවේදී මගේ නිර්මාණ දිවියට අත හිත දුන්නු සෑම කෙනෙක් ම ආදරෙන් සිහිපත් කරනවා.විශ්ව පැවසුවේ ඒ හැමටම ස්තුති පූර්වක වන ගමන්. ඉදිරියේදී නවතම නිර්මාණ කිහිපයකටම සංස්කරණයෙන් දායක වෙන්නට සූදානම් කියලත් විශ්ව පැවසුවා.රංගන ශිල්පිනියක ලෙසත් නර්තන ශිල්පිනියක ලෙසත් මේ දවස්වල නෙහාරා පීරිස් ගෙවන්නේ තරමක් කාර්ය බහුල ජීවිතයක්. මේ දිනවල ඇය ගායිකාවක ලෙසත් ජනප්‍රියත්වයට පත්වෙලා. ඒ ඇගේ නවතම ගීතයක් මේ දිනවල ගුවන් විදුලි නාලිකා කිහිපයක් ඔස්සේ ම විකාශය වීමයි.‘මුළු ලොවක් ඔබ ගැන සිතා...’ ගීතය ගයමින් ගායිකාවක ලෙස කලඑළි බැහැපු නෙහාරා මේ දිනවල ඇගේ කුලුඳුල් ගීත ඇල්බමය වෙනුවෙන් වෙහෙසෙනවා. ගීත 14 ක් අඩංගු මේ සංයුක්ත තැටිය සඳහා ගීත රචනයෙන්, සංගීතයෙන් මනරම් ගුණතිලක, සංකල්ප දී මෙල් සහාය වී තිබෙනවා. මනරම් ගුණතිලක ගේ නිෂ්පාදනයක් වන මෙහි පළමු ගීතයේ රූගත කිරීම් මේ දිනවල සිදුවන බවයි නෙහාරා පැවැසුවේ. ඊට අමතරව ‘රුවන් මාලිගා’, ‘නිල් අහස’ ටෙලිනාට්‍යවලටත් නෙහාරා දායක වෙනවා.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av1111063</link>
    <topic>හිනා කතා</topic>
    <author/>
    <content>හිනා කතාඅරුණයි නිශාන්තියි දෙන්නම උපාධිධාරීන්. රජයේ සේවයට උපාධිධාරී සහකරුවන් බඳවාගැනීමේ ව්‍යාපෘතියක් යටතේ එකම කාර්යාලයක සේවයට ඇතුළත් වුණු ඔවුන් දෙදෙන නොබෝ දිනකින්ම පෙම්වතුන් බවට පත්වුණා. ඉක්මනින් විවාහ වෙන්නට තීරණය කළ මේ දෙදෙනා තම සම්බන්ධය පිළිබඳව තම තමන්ගේ දෙමව්පියන් හට දන්වා යැව්වා.අරුණගේ අම්මා තම පුතාගේ මේ සම්බන්ධයට සුබපතා පිළිතුරු ලිපියක් එවා තිබුණා.”ආදරණීය පුතේ, උඹේ සම්බන්ධය ගැන අසා මමත් තාත්තාත් හුඟාක් සතුටු වුණා. අපි හැමදාම බලාපොරොත්තු වුණේ උඹ හොඳට ඉගෙනගෙන, හොඳ රස්සාවකට පත්වෙලා සුදුසු කාන්තාවක් සමඟ විවාහ වෙනවා දකින්නයි. ඒ බලාපොරොත්තු සියල්ලක්ම ඒ විදියටම ඉටු වීම අපිට ලොකු සතුටක්”මීට,අම්මා.එම ලිපියේ අගට තවත් වාක්‍ය කීපයක් මෙසේ එක්ව තිබුණා.”මම මේ ටික ලියන්නේ, මුද්දරයක් ගහලා මේක තැපැල් කරන්න කියල අම්මා මට දුන්නාට පස්සෙයි. ඈ.. ගොන්තඩියෝ! උඹේ තාත්තා කරපු මෝඩකම උඹත් කරන්ඩ ඕනෙද? විවාහය කියන්නෙ මර උගුලක්. ඒකට අහුනොවී කුරුල්ලෙක් වගෙ නිදහසේ තනිකඩව ජීවත්වීමේ අගය තේරෙන්න නැද්ද?”මීට,තාත්තාහදිසියේ සිදුවූ රිය අනතුරකදී හේමන්ත ගේ පාදයක් බිඳීගියේය.’ඩොක්ටර් මගෙ කකුල කපන්න වෙයිද?’ සිහිය පැමිණි පසු ප්ලාස්ටරයක් දමා සොලවන්නට නොහැකි කකුල දෙස බලමින් ඔහු ශෝකයෙන් ඇසීය.’බයවෙන්ඩ එපා මිස්ටර් හේමන්ත. මම ඔහේව මාස 3ක් යන්ඩ කලින් පයින් අරිනවා’ වෛද්‍යවරයා ඔහු සනසමින් කීවේය.මේ කතාව හේමන්තගේ සොයුරු අනුරට දැනගන්නට ලැබුණේ එම අනතුර සිදුවී වසරකට පමණ පසු හෙතෙම විදේශයක සිට ලංකාවට පැමිණ හේමන්ත හමුවූ අවස්ථාවේදීය.’ඉතින් ඩොක්ටර් ඒක කියපු විදියටම ඉෂ්ට කළාද?’ අනුර උනන්දුවෙන් විමසීය.’අපොයි ඔව්! එයාගෙ බිල ගෙවන්න මට මගෙ කාරෙක විකුණන්න සිද්ධ වුණා” හේමන්ත කීවේය.”කාරෙකේ යද්දි කනක් ඇහිලා යන්ඩ ඕන හින්දා මම අපේ කාරෙකේ තිබුණු රේඩියෝ එක ගලවලා දැම්මා” රණවීර සාදයකදී හමුවූ නිහාල් සමඟ කීවේය.”මටත් කාරෙකේ යද්දි කනක් ඇහිලා යන්ඩ ඕනෙ. මම නං ඒකට කරන්නෙ අපේ අනෝමව ගෙදර දාලා යන එක” නිහාල් කීවේය.”ලබන සුමානෙ ඉඳලා අපෙ අම්මා මෙහේ නවතින්ඩම බලාගෙන එනවා කියලා අද ලියුමක් එවලා තිබුණා අනේ” තම සැමියා කාර්යාලයේ කටයුතු අවසන් වී පැමිණ, තම මෝටර් රථය ගරාජයේ දමා නිවෙසට ගොඩවෙද්දී අනෝමා නිහාල්හට කීය.”අපොයි එහෙනං ඇහුම්කන් දෙන්ඩ වෙන තව කටක් වැඩිවුණා.” නිහාල් තමාටම කියා ගනිමින් කාමරයට ගියේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av1111064</link>
    <topic>යොවුන් ප්‍රේමය හරිම සුන්දරයි</topic>
    <author>ගාමිණී සුසන්ත</author>
    <content>යොවුන් ප්‍රේමය හරිම සුන්දරයිඅනර්කලී ආකර්ෂාඅනර්කලී ආකර්ෂා පුංචි අවධියේ ම ටෙලිනාට්‍ය රංගනයෙන් කලාවට එක්වූ දක්ෂ රංගන ශිල්පිනියකි. පසු කලෙක දේශපාලනයට පිවිසි ඇය එම ක්ෂේත්‍රය තුළ ද ආන්දෝලනාත්මක චරිතයක් වූවා ය. කලාවට මෙන් ම මහජන සේවයට ද දැඩි කැමැත්තක් දක්වන ඇය මේ වනවිට දකුණු පළාත් සභාවේ මන්ත්‍රීවරියකි.මොනවගේ කලා කටයුතුවල ද ඔබ මේ දිනවල නිරතවෙලා ඉන්නෙ?චිත්‍රපට කීපයකත් ටෙලිනාට්‍ය කීපයකත් රංගන කටයුතුවලට දායක වෙලා ඉන්නව. මම රංගනයෙන් දායක වුණු ‘එතුමයි මෙතුමයි’ චිත්‍රපටය ළඟදීම තිරගත වේවි. ඒ වගේ ම මගේ ටෙලිනාට්‍ය කීපයකුත් ළඟදීම විකාශය වේවි. මම දැන් කලා නිර්මාණ බාරගන්නෙ තිරපිටපත කියවල; මගේ චරිතය ගැන හොඳින් හිතල මතල මිස ලැබෙන හැම නිර්මාණයක් ම බාර ගන්නෙ නෑ.දේශපාලනික වශයෙන් ඔබ මොනවගේ වැඩවලට ද සම්බන්ධ වෙලා ඉන්නෙ.දකුණු පළාත් සභාවෙ වැඩකටයුතුවලට හොඳින් දායක වෙනවා. දකුණේ කාන්තාවන් ක්‍රීඩා කටයුතු වලට යොමු කිරීමේ වැඩපිළිවෙළකට දායක වෙලා ඉන්නව. ඒ වගේ ම දකුණේ ගෙවතු වගා වැඩපිළිවෙළ ව්‍යාප්ත කරන්න මම උපරිමයෙන් කැප වෙලා ඉන්නව. එය සාර්ථක වුණොත් දකුණේ ගෘහණියන්ගේ ආර්ථිකය ශක්තිමත් වේවි.දේශපාලනයෙන් ඔබ මොනවගේ දුරක් යන්න බලාපොරොත්තු වෙනවද?මම දේශපාලනයට අහම්බෙන් යොමු වුණු කෙනෙක් නෙමෙයි. මට හොඳ දේශපාලනික පසුබිමක් තියෙනව. ඒ වගේ ම මම දේශපාලනයට ආවෙ ඉතාම පවිත්‍ර හැඟීමෙන්. මම දකුණු පළාත් සභාවට පත් වුණේ ඒ පළාතෙ මිනිස්සුන්ට සේවය කරන්න... නමුත් මට හිතෙනව පළාත් සභාවක් තුළ ඉඳගෙන වැඩි සේවයක් කරන්න අමාරුයි කියල. ඒ නිසා මගේ අරමුණ පාර්ලිමේන්තුව නියෝජනය කරල මහජනයාට වැඩි සේවයක් කරන්න.‘එතුමයි මෙතුමයි’ චිත්‍රපටය පිළිබඳව කතා කළොත්?‘එතුමයි මෙතුමයි’ චිත්‍රපටය හරිම සුන්දර චිත්‍රපටයක්. ඒ චිත්‍රපටයේ මම තමයි ගමේ චණ්ඩියා. මේ චිත්‍රපටයේ නිශාන්ත මුතුහෙට්ටිගම මන්ත්‍රී තුමත් රඟපානවා.නිශාන්ත මුතුහෙට්ටිගම මන්ත්‍රී තුමා සමඟ තවමත් තරහද?අපි දැන් හොඳ යාළුවො. පළාත් සභා මැතිවරණය පැවැත්වුණු වෙලාවෙ සුළු සුළු ගැටලු මතුවුණු එක ඇත්ත. නමුත් මුතුහෙට්ටිගම මන්ත්‍රීතුමා මාව සහ මගේ වැඩපිළිවෙළ නිවැරැදිව තේරුම් ගත්තා. සුළු සුළු ප්‍රශ්න දැන් සේරම ඉවරයි. අපි දැන් හොඳින් එකට වැඩ කරනවා. එතුමයි මෙතුමයි චිත්‍රපටයෙන් අපේ හිතවත්කම් තවත් තහවුරු වුණා.‘රත්නලිය වලව්ව‘ ටෙලිනාට්‍යයේ ඔබ කළ රංගනය සුවිශේෂී රංගනයක් නේද?‘රත්නලිය වලව්ව‘ ටෙලිනාට්‍යය මගේ රංගන ජීවිතයේ සුවිශේෂී අවස්ථාවක්. එහි මම රඟපෑවෙ හරිම ආශාවෙන්. පිටපත මගෙ අතට ලැබුණු වෙලාවෙ ඉඳල මට හරිම ආශාවක් ඇති වුණා මේ ටෙලිනාට්‍යයට මගේ උපරිම දායකත්වය ලබා දෙන්න. එහි රඟපාද්දී මට මාව අමතක වුණා. ඒ තරමටම මම ඒ චරිතයට අවතීර්ණ වුණා.යෞවන ප්‍රේමය සහ ආදරය ගැන ඔබට මොනවගේ හැඟීමක් ද තියෙන්නෙ?යෞවන ප්‍රේමය හරිම සුන්දර දෙයක්. හැබැයි ඉස්සරට වැඩිය වර්තමානයේදී යෞවන වයසේ පසුවන අය ප්‍රේම කරන ආකාරය සහ ඔවුන් අතර ප්‍රේමය පිළිබඳව තියෙන හැඟීම වෙනස්. වර්තමානයේ දී ගොඩක් දෙනෙක් ආදරය කරන්න පටන් ගන්නේ තමන්ගේ ජීවිතයේ ස්ථාවරය හදාගන්න කලින්. මම හිතන්නෙ ඒකට මාධ්‍ය විශාල වශයෙන් හේතු වෙලා තියෙනව. විවාහ වෙලා දරුවො හත් දෙනෙක් හිටියත් ඒ විවාහය අද ස්ථිර නෑ. ඒ තරමට මිනිසුන් පිරිහිලා.ඔබ විවාහ නොවී ඉඳීද?සමහරවිට.ඔබේ ගීත එකතුවට මොකද වුණේ?මගෙම ගීත කීපයක් මම නිර්මාණය කරගෙන තියෙනව. තාම ඒ ගීත තියෙන්නෙ මගෙ කොම්පියුටරයේ. ළඟදීම ඒ ගීත ටික මගේ රසිකයින්ට දෙන්නයි බලාපොරොත්තුව.කලාව සහ දේශපාලනය යන දෙකෙන් එකක් කවදාහරි ඔබට තෝරාගන්න සිදුවුණොත් ඔබ තෝරාගන්නේ මොකක්ද?කලාවෙන් මිනිසුන්ට දැනෙන විදියේ සේවයක් කරන්න අමාරුයි. නමුත් දේශපාලනයෙන් මිනිසුන්ට විශාල සේවයක් කරන්න පුළුවනි. නමුත් කලාව කියන්නෙ ඉතාම උතුම් දෙයක් මාව රටම දැන ගත්තෙ කලාව නිසා.කලාවට මම හරිම ආදරෙයි. මේ හේතු නිසා කලාවට සහ දේශපාලනයට යන දෙකටම මම හරිම ආදරෙයි. මේ ක්ෂේත්‍ර දෙක මගෙ ඇස් දෙක වගේ.අනර්කලී අනර්කලීව දකින්නෙ කොහොමද?මම ඉතාම සංවේදී චරිතයක්. ඒ වගේ ම මම අභියෝගවලට මුහුණ දෙන්න කැමැති චරිතයක්.ගාමිණී සුසන්තඡායාරූපය - ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av1111065</link>
    <topic>සැබෑ වසලයෝ කවරහුද? ජනප්‍රියත්වයට ගරහන්න එපා</topic>
    <author/>
    <content>සැබෑ වසලයෝ කවරහුද? ජනප්‍රියත්වයට ගරහන්න එපාඋපුල් ජයසිංහගෙන් සුදත් රෝහණට පිළිතුරක්සුදත් රෝහණ මහතා විසින් මාගේ ලිපියකට පිළිතුරු දීමෙන් ආරම්භ කරන ලද මෙගා වාදයට (වදයට?) පසුගිය සතියේ දී ඒ මහතා ඉමහත් ද්වේෂයෙන් ලියනු ලැබූ මඩ ලිපියට පිළිතුරු ලියන්නේ ඒ මහතාගේ ද ලිපියේ තිබූ අයුරින් පිළිතුරු ලිවිය යුතු නිසාම මිස උපන්දා සිට මඩ වළවල්වල, අසූචි වළවල්වල ගිලී සිටින්නන් හා තවදුරටත් වාදයට නොගොස් තත්ත්වය ආරක්ෂා කරගෙන සිටින මෙන් සමාජයේ නොයෙකුත් තරාතිරම්වල මට හිතවත් අයගෙන් ලැබූ කාරුණික අවවාද අනුශාසනා ද නොසලකමින්ය. (ඒ අය අතර මහා සංඝරත්නය, ආචාර්ය මහාචාර්ය විද්වතුන් විශාල ප්‍රමාණයක් ද සිටින බව පවසන්නේ සතුටිනි.)සුදත් රෝහණ මහතාණෙනි,මා අන්තවාදියෙකු යැයි ද මට ටෙලිනාට්‍යවල (ටෙලි නාට්ටිය?) හොඳ නරක තෝරා බේරා දිය නොහැකි තරමේ මුදලට කලාව විකුණන්නෙකු, ලාභය පිණිස ටෙලි නාට්‍යවල ගුණාත්මක භාවය, පිරිවැය අවම කරගෙන අසීමිත ලාභයක් ලබන්නෙකු, ඒ උදෙසා ටෙලි නාට්ටිය ෆැක්ටරියක් දමාගෙන සිටින්නකු ලෙසින්... දිගින් දිගටම පහර දෙමින් ඔබ විසින් මේ කරගෙන යනු ලබන්නේ එදා දෙන්නම් බැටේ කුලයේ අය මේ රටේ කලා මාධ්‍ය අසීමිත ජනප්‍රියත්වයක් කරා ගෙන ගිය ජනප්‍රියත්වයේ ප්‍රතිමූර්තීන් ගල්කණු පෙරළා දමන්නට තැත් කළ අයුරින්ම නොවේද?එදා ජෝතිපාලට පීචං ගායක හංවඩුව ගැසුවේත්, විජය කුමාරතුංගට සෝබන නළුවා හංවඩුව ගැසුවේත්, ලෙනින්ලා, යසපාලිතලාට මිනිසුන්ට පුන්නක්කු කවන අධ්‍යක්ෂක හංවඩුව ගැසුවේත්, ඩබ්.ඒ.සිල්වාට, කරුණාසේන ජයලත්ට, එලව එලවා පහර දුන්නේත්, ප්‍රෙඩී සිල්වාට දඟලන පනුවා යි අපහාස කළේත්, නිහාල් සිල්වාගේ නාට්‍යවලට අවමන් කළේත් ඔබවන් සහ ඔබේ එක වල්ලේ පොල් ඇත්තන් බව එදා මෙදා කලාවේ ඇසූ පිරූ තැන් ඇති (ඔබට වඩා දැනුමින් සහ කළ සේවයෙන් ඉහළ) පිරිස් පවසති.අප පාසල් යන අවදියේ අසීමිත ජනප්‍රියත්වයේ සිටි ඩීමන් ආනන්දට සහ බලංගොඩ සරත්මධුට පහර පිට පහර එල්ල කළේත් අද ශ්‍රී ලංකාවේ ජනප්‍රියතම ලේඛකයා වන සුජීව ප්‍රසන්න ආරච්චිට පහර එල්ල කරන්නේත්, පිට පිටම සම්මාන දිනූ ජනප්‍රියම නිෂ්පාදකවරයා වන මේ උපුල් ජයසිංහට පහර එල්ල කරන්නේත්, අපහාස කරන්නේත් එදා ඔවුන් කළ හා අද අප කරමින් සිටින දරුණු පාප කර්මයක් නිසාය.ඒ අප විසින් මේ රටේ අසීමිත ජනප්‍රියත්වයකට පත්වන අයුරින් නිර්මාණ බිහිකරන නිසාය. එසේත් නැතිනම් නිර්මාණ බිහිකරවන නිසාය.මේ උපුල් ජයසිංහට අද සුදත් රෝහණ ඇතුළු පණ්ඩිත රැල වටකරගෙන ගසන්නට තැත් කරන්නේ මා විසිපස් වසරකට අධික කාලයක් පුරා මේ රටේ කලා ක්‍ෂේත්‍ර ගණනාවකම අති ජනප්‍රිය නිර්මාණ බිහි කරවූ නිෂ්පාදකවරයා නිසාය. කැසට්, සීඩී ක්‍ෂේත්‍රය ගත්තත්, ටෙලිනාට්‍ය ක්‍ෂේත්‍රය ගත්තත්, චිත්‍රපටි ක්‍ෂේත්‍රය, පොත් ප්‍රකාශන ගත්තත් එසේමය.මා කරන නිෂ්පාදන මේ රටේ අති ජනප්‍රිය වීම මා කළ පාපයක් නම් ඒ පාපය මා සැපතකි. පුණ්‍ය කර්මයකි. දවසේ පැය 24 ම දුකේ ගැලී ජීවත්වන අති විශාල බහුතරයකගේ දුකට පවනක් වන්නට ලැබීම, විරාමයක් තබන්නට ලැබීම මට ආඩම්බරයකි.කලා මාධ්‍ය කිහිපයක්ම වැටෙන්නට නොදී ආරක්ෂා කර ගනිමින් ඒවා කර්මාන්තයක් වශයෙන් ඉහළින්ම පවත්වාගෙන යෑමේ ප්‍රමුඛයා වීමත්, ඒ හේතුවෙන් ලක්ෂ සංඛ්‍යාත පිරිසක් ජීවත් කරවීමත්, ඔවුන්ගේ ජීවනෝපාය ඉහළින් පවත්වාගෙන යෑමට මගේ නිෂ්පාදන හේතුවීමෙන් ඔවුන්ගේ අසීමිත ප්‍රශංසාවට, ආශිර්වාදයට පාත්‍ර වීමට ලැබීමත් මා ලැබූ භාග්‍යයකි.එවන් වූ සේවයක් මේ රටේ කලාවට කරමින් සිටින මා ඔබේ වසල චෝදනාවන්ගෙන් දුර්මුඛ කිරීමට, අඩාල කිරීමට ඔබ හෝ ඔබේ නඩයේ සහායකයන් සිතන්නේ නම් එය මුලාවක් බවද සිහිනයක් බවද සඳහන් කරන්නේ කනගාටුවෙනි.මා කරන ඒ සත්කාරයට, සේවයට ඔබ දෙන සම්මානය “වසල වෙළෙඳ කුලය” හෝ වෙනත් කුමන හෝ තුප්පහි වදන්වලින් යුත්තක් නම් ඒවා ද මම සතුටින් බාර ගන්නා බව ඔබට ප්‍රකාශ කරමි.”ගල් ගසන්නේ ඵල ඇති රුකටමය” “බල්ලන් බිරුවාට කන්දක් පහත් නොවේ” “බල්ලන් බිරුවත් ගැල දිගටම යනු ඇත.”මා නාට්ටිය කරන්නේ ලාභය පිණිසත්, ඔබලා නාට්‍ය කරන්නේ කලාව උදෙසා බවත් ඔබගේ මඩ ලිපියෙන් ගම්‍ය වෙයි.බලධාරීන් පසුපස හිඟමනේ ගොස් කොන්තරාත් කරමින්, ඒ හරහා කලකට ලාභ ලබමින් තම බඩගෝස්තරය සපුරා ගන්නා අතරේ අනෙක් ජනප්‍රිය නිර්මාණවලට පහර දෙමින් ජනප්‍රිය පුද්ගලයන්ට ගරහමින් එක්තරා පිරිසක් අද ඔප්පු කරන්නේ ඔවුන්ගේ “ජරා කපටි වසල කුලයයි”සුදත් රෝහණ මහතා සිය ලිපියෙන් මේ රටේ සම්මාන දිනූ නිර්මාණ කිහිපයක් දක්වා ඒවා හා මගේ “බොඳ මීදුම්”, “ඉතිං ඊට පස්සෙ” නාට්‍ය අතරින් ජනප්‍රිය කුමක්දැයි තෝරා දෙන ලෙස කණ්ඩායමක් ඉදිරියේ තබන මෙන් යෝජනා කරයි. ඔවුන් එහිදී දෙන උත්තරයද ඔබම පවසයි.සුදත් රෝහණ මහතාණෙනි,මම පෞද්ගලිකව ඔබ විසින් දක්වා සිටි ඒ නිර්මාණ ද ඉහළින්ම රස විඳි රසිකයෙක්මි. මගේ ප්‍රියතම නිර්මාණ අතර ද ඒවා ඇති බව මා ප්‍රකාශ නොකරන්නේ නම් මා ඔබ මෙන්ම කුහකයෙකු, බොරුකාරයකු බවට පත්වෙනු නියතය.එහෙත් – මුළු රටම...?ඔබේ පටු, අධිමානසිකත්වයට නොපෙනුනාට “බොඳ මීදුම්” ලැබූ ජනප්‍රියත්වය අසලකින්වත් ඒ නිර්මාණ වල ජනප්‍රියත්වය තැබිය හැකිද?මේ රටේ ආචාර්ය, මහාචාර්ය වරුන්ගේ සිට අන්තිම පහළ මානසික මට්ටමේ පිරිස් දක්වා එකසේ රසවිඳි ටෙලිනාට්‍යයක් (නාට්ටියක්) මේ රටේ වී නම් ඒ ‘බොඳ මීදුම්’ බව කුඩා ළමයාගේ පටන් මහල්ලා දක්වා කරන සමීක්ෂණයකින් හෙළි වනු නියත බව මට විශ්වාසය.ඔබේ ටෙලිනාට්‍යවලට ඔබට ලැබෙන ලක්ෂ තුන හමාරත්, අපේ නාට්‍යවලට (නාට්ටියවලට) ලැබෙන එක්ලක්ෂ හැත්තෑපන් දහස හෝ ලක්ෂ 2ත් අතර ඇති වෙනසින් ටෙලිනාට්‍ය වලින් අසීමිත ලාභය ලබන්නේ කව්රුන් දැයි පහදා ගන්නා ලෙසින් මා රටටම ප්‍රකාශ කරන්නේ අකැමැත්තෙනි.තම නිෂ්පාදන පිරිවැය අධික බැව් ඔහුට ප්‍රකාශ කළ හැකි වුවද ටෙලිනාට්‍ය, චිත්‍රපට ක්ෂේත්‍රයේ රූපගත කිරීම් අතරතුර දී ශිල්පීන්ට ලබාදෙන පහසුකම්, ආහාරපාන, ගෙවීම් ආදියේදී ක්‍ෂේත්‍රයේ ඉදිරියෙන්ම සිටින්නේ මේ බැණුම් අසන උපුල් ජයසිංහම බැව් රංගන ශිල්පීන්, කාර්මික ශිල්පීන් එක හඬින් පවසන කාරණය ඔවුන්ගෙන්ම විමසා දැනගන්නා ලෙසින් මම සුදත් රෝහණ මහතාගෙන් කාරුණිකව ඉල්ලා සිටිමි.ඔබ මේ ගරහන්නේත්, අපහාස කරන්නේත් ශ්‍රී ලංකාවේ මෙතෙක් බිහිවූ වෙනස් වූ කලා ක්‍ෂේත්‍ර රාශියක නිෂ්පාදන කටයුතු කරන එකම පුද්ගලයාටය.ඒ එකම පුද්ගලයා වූ මම එම ක්‍ෂේත්‍රයන්වල ශ්‍රී ලංකාවේ ජනප්‍රියම නිෂ්පාදකවරයා වීමම එවන්වූ ප්‍රහාරවලට ලක්වීමට තවත් සුදුසුකමක් සපුරාලීමක් බවත් මම විශ්වාස කරමි.2000 වසරේදී පැවත්වූ රස සංගීත සම්මාන උලෙළේදී යුගයේ ජනප්‍රියම කැසට් නිෂ්පාදක” සම්මානයෙන් පිදුම් ලැබූ මම 2010 වසරේදී ජනප්‍රියම ටෙලිනාට්‍ය නිෂ්පාදක සම්මානයෙන් (සුමති / රයිගම් උලෙළවලදී) පිදුම් ලැබීමි.ඒ ක්‍ෂේත්‍ර දෙකෙන්ම (සංගීත / ටෙලිනාට්‍ය) සම්මාන ලැබූ ශ්‍රී ලංකාවේ එකම නිෂ්පාදකවරයා මේ අද ගැරහුම් ලබන උපුල් ජයසිංහ බැව් ප්‍රකාශ කරන්නේ නිහතමානී ආඩම්බරයෙනි.නොවැම්බර් මස සිට රට පුරා ප්‍රදර්ශනයට නියමිත “එතුමයි - මෙතුමයි” චිත්‍රපටියෙන් මා ආරම්භ කර ඇති චිත්‍රපට වසන්තය හරහා “ජනප්‍රියම චිත්‍රපටි නිෂ්පාදන” සම්මානයෙන් කෙදිනක හෝ මා පිදුම් ලබයි නම් එම සම්මාන ත්‍රිත්වයෙන්ම පිදුම් ලැබූ එකම ශ්‍රී ලාංකිකයා හෝ ලෝකයේ එකම නිෂ්පාදකවරයා බවට ද මා පත්වනු ඇති බවට මට විශ්වාසයක් ඇත.එය මගේ සිහිනයයි.සුදත් රෝහණ මහතාණෙනි.මට හෝ මේ රටේ ජනප්‍රිය වූ නිර්මාණවලට පහර දීමෙන් ඔබ වන් අය කුරිරු සතුටක් ලබන බවත්, එහි අවසන් පරමාර්ථය ඒ හරහා බලධාරීන්, ජනතාව ඉදිරියේ ප්‍රසිද්ධියට පත්වීම බවත් මම වටහාගෙන සිටිමි.මේ රටේ සමස්ත කලාවන්ගේ අභිවෘද්ධිය, දියුණුව, සාර්ථකත්වය අවංකව පතන මේ උපුල් ජයසිංහ මෙවන් වූ ගැරැහුම් – අවමන් සතුටින් විඳිමින් තම ගමන ඉදිරියටත් සාර්ථකව ගෙන යන බව මේ රටේ දශලක්ෂ සංඛ්‍යාත ශ්‍රාවක, ප්‍රේක්ෂක ජනතාව වෙත ප්‍රකාශ කරන්නේ සතුටිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av1111066</link>
    <topic>සු.මිගෙන් අහන්න</topic>
    <author/>
    <content>සු.මිගෙන් අහන්නආනමඩුවේ සිරිතුංග විමලවීරප්‍රශ්නය - අපේ රටේ හොඳම විකට නළුවන් පස්දෙනා කවුද?පිළිතුර - පස්දෙනෙක් නෙමෙයි හය දෙනෙක් මට සඳහන් කරන්න පුළුවන්. ඒ ජෝ අබේවික්‍රම, එඩී ජයමාන්න, හියුගෝ ප්‍රනාන්දු, ඩී. ආර්. නානායක්කාර, ඇන්තනි සී. පෙරේරා හා බී. එස්. පෙරේරා.අංගොඩ පාලිත විජේසිංහප්‍රශ්නය - අපේ රටේ බොහෝ අවන්හල්වල ඉදිරිපස කොටස අනාවරණ වීදුරුවලින් සකසා ඇත්තේ ඇයි?පිළිතුර - අපේ රටේ මිනිස්සු හරි කැමැතියි තමන් හොඳට කනවා, බොනවා කියලා අනිත් අයට පෙන්වන්න. ඒ මානසිකත්වය තේරුම් අරගෙන ඉන්න අවන්හල් හිමියන් තමයි ඔය විදියට පිටතට පේන වීදුරුවලින් තම අවන්හලේ ඉදිරිපස සකස් කර තිබෙන්නෙ.මත්තෙගොඩ පොල්ගස්ඕවිට අජිත් ජෝතිය කරසිංහප්‍රශ්නය - පේ‍්‍රම්නාත් මොරායස්, ලෙනින් මොරායස් සහෝදරයන් ද?පිළිතුර - මා දන්නා තරමින් ඔවුන් අතර ඥාතිත්වයක් නැහැ.ඉහළ තල්දූවේ ආනන්ද වික්‍රමආරච්චිප්‍රශ්නය - පැරණි සිනමා නිළි පර්ල් වාසුදේවි ගැන ඔබ මොකද හිතන්නෙ?පිළිතුර - ඇය දක්ෂ චරිතාංග නිළියක්. ‘සුසී’ චිත්‍රපටයේ ඇගේ විශිෂ්ට රංගනයක් දකින්න ලැබුණා. එය ඇත්තටම සම්මානනීය රංගනයක්.ඇල්පිටියේ සෝමදාස නානායක්කාරප්‍රශ්නය - ටෙලිනාට්‍ය නළු ධනංජය සිරිවර්ධනගේ රඟපෑම් ගැන ඔබේ අදහස කුමක් ද?පිළිතුර - පැහැදිලිවම ඔහු දක්ෂ චරිතාංග නළුවෙක්.කටුබැද්දේ සරත් විජේවික්‍රමප්‍රශ්නය - ‘හාති මෙරේ සාති’ චිත්‍රපටයේ මොහම්මද් රාෆිගේ ගීතයක් ඇතුළත් වූ බව මගේ මිතුරකු කියනවා. ඒත් මට නම් මතක ඒ චිත්‍රපටයේ සියලු ගී කිෂෝර් කුමාර්ගේ බවයි. අප දෙදෙනාගෙන් නිවැරැදි කවුද?පිළිතුර - ඔබේ මිතුරා නිවැරැදියි සරත්. ඒ චිත්‍රපටයේ ‘නෆ්රත් කේ දුනියා කෝ චෝද් කේ’ නම් වූ ජනපි‍්‍රය ගීතය ගායනා කළේ රාෆි තමයි.රදාවානේ කල්පනි අවන්තිප්‍රශ්නය - නව පරපුරේ නිළි ශලනි තාරකාගේ ලිපිනය පළ කරන්න?පිළිතුර - 275/ඒ, හලාවත පාර, කට්ටුව, මීගමුව.පදියතලාවේ අනුලා විජායි මැණිකේප්‍රශ්නය - ටී. එම්. ජයරත්න ‘සන්ෆ්ලවර්’ සමඟ ගීත ගායනා කර තිබෙනවා ද?පිළිතුර - ඔහු ගායනා කළා ද නැද්ද යන වග මා දන්නෙ නැහැ. කෙසේ වෙතත් ‘සන්ෆ්ලවර්’ සමඟ ටී. එම්. ජයරත්න’ නමින් සංගත තැටියක් ‘නිල්වලා’ ලේබලය යටතේ කලකට ඉහත නිකුත් වුණා.කළුතර දොඩංගොඩ එන්. ඩී. ඉසෙඩ් සිරිවර්ධනප්‍රශ්නය - ‘ආත්මා පුජා’ චිත්‍රපටය ඉංගි‍්‍රසි චිත්‍රපටයක අනුකරණයක් ද? එහි ගීත තිබුණේ නැහැ නේද?පිළිතුර - (1) එය ඇලෙක්සැන්ඩර් ඩූමාගේ ‘කෝසිකන් බ්‍රදර්ස්’ නවකතාව ඇසුරෙන් තැනුණු චිත්‍රපටයක්. ඒ නවකතාවෙන්ම තමයි ‘අපූර්ව සහෝදරගල්’ නමැති දෙමළ චිත්‍රපටයත් හැදුණේ. ‘ආත්ම පූජා’වට පාදක වුණේ ඒ දෙමළ චිත්‍රපටය. (2) ‘ආත්ම පූජා’ චිත්‍රපටයේ ගීත තිබුණා.අම්බලංගොඩ කේ. කේ. ඩි. ඩිල්ෂානිප්‍රශ්නය - ‘මුතුකුඩ ඉහලන මල් වරුසාවේ’ ගීතය ගයන ගායකයා කවුද?පිළිතුර - ප්‍රවීණ සංගීතවේදී රෝහණ වීරසිංහමේ සතියේ පහත නම් සඳහන් අයත් ප්‍රශ්න එවා තිබුණා. කුලියපිටියේ කපිල ජයවිලාල් හේරත්, පැට්රික් එම්. නානායක්කාර.ඔබේ ප්‍රශ්න පහත ලිපිනයට යොමු කරන්න. ‘සු.මිගෙන් අහන්න’ රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av1111067</link>
    <topic>මම වේදිකාවෙන් සමුගත්තා</topic>
    <author>තුෂාරි වික්‍රමසිංහ</author>
    <content>මම වේදිකාවෙන් සමුගත්තාඋපේඛා චිත්‍රසේනනර්තනයෙන් ගායනයෙන් වාදනයෙන් ඒ කලා අසපුව පිරී පැතිරී ඇත. නාරාහේන්පිට මංසන්ධියේ අතොරක් නැතිව හැල්මේ දුවයන වාහන හඬ අකාමකා දමමින් අව් රශ්මිය පිසගෙන හමා එන මදනල ඒ පරිසරයට ගෙන ආවේ සිහිලැල් බවකි. කුඩා දරු දැරියන් අත් පා සොලවමින් හරි හරියට නර්තනයේ යෙදෙන්නේ අපූර්ව ලෙසිනි.මේ සියල්ල දෙස බලමින් මා හිඳින්නේ ඈ එනතුරුය. ඒ චිත්‍රසේන - වජිරා මෙරට අග්‍රගණ්‍ය නර්තන ශිල්පී යුවළගේ වැඩිමහල් දියණිය උපේඛා හමුවීමටය. දශක පහකට අධික කාලයක් නර්තනය වෙනුවෙන් කැප වී වේදිකාවේ පෙළහර පෑ උපේඛා පසුගිය දා වේදිකාවෙන් සමුගත්තීය. නර්තන කලාව, මුද්‍රා නාට්‍ය කලාව උදෙසා ඉමහත් මෙහෙවරක් කළ ඇය සමඟ කළ කතාබහක් ඇසුරින් සැකසෙන මේ ලිපිය ඒ නිමිත්තෙනි.මෙතරම් ඉක්මනට ඔබ, වේදිකාවෙන් සමුගන්නට තීරණය කළේ ඇයි?ඇත්තටම මම නර්තන කලාවෙන් නෙවෙයි සමුගත්තේ වේදිකාවෙන් පමණයි. මම දැන් අවුරුදු පනහකටත් වැඩි කාලයක් වේදිකාවේ නැටුවා. මට හිතුණා, දැනුණා මීට වඩා වැඩි වැඩ කොටසක් දැන් මට කරන්නට තිබෙනවා කියලා. ඒ නිසා තමයි මේ විදිහට වේදිකාවෙන් සමුගන්න අදහස් කළේ. අනෙක චිත්‍රසේන - වජිරා කලායතනයේ නැටුම් කණ්ඩායම් අද නියෝජනය කරන්නේ හුඟාක් තරුණ නර්තන ශිල්පී ශිල්පිනියන්. දැන් මට ප්‍රධාන අරමුණක් තිබෙනවා. ඒ වෙනුවෙන් ඉදිරියේ දී මම වෙහෙසිය යුතුයි.ඒ අරමුණ ගැන දැනගන්න අපිත් කැමැතියි?මගේ ප්‍රධානතම අරමුණ තමයි මේ කලායතනය තුළ ලංකාවේ විවිධ ප්‍රදේශවලින් පැමිණෙන නර්තනයට දක්ෂ නර්තනය හදාරන දරුවන්ට මෙතැන නැවතිලා නර්තනය හදාරන්නට හැකි පාසලක් සහ නේවාසිකාගාරයක් ඉදිකිරීමට කටයුතු කිරීම. මොකද පිට පළාත්වලින් ඇවිත් නර්තනය ඉගෙන ගන්න දරුවන්ට කොළඹ ඇවිත් නවතින්න තැනක් නැහැ. ඒ නිසා මේ අඩුව අපි විසින්වත් පිරවිය යුතුයි. මේ වෙනකොට ඉදිකරන්නට බලාපොරොත්තු වෙන ගොඩනැගිල්ලේ සැලැස්මත් ඇඳලා අවසන්.මෙයට ප්‍රතිපාදන සපයා ගන්නේ කොහොම ද?මේ සඳහා සෑහෙන මුදලක් වැය වෙනවා. වගකිවයුතු කිසිම කෙනෙක් මේ වෙන තෙක් මේ නර්තන පාසලට උදව් උපකාර කරල නැහැ. එදා ඉඳලම මගේ අම්මයි තාත්තයි ඔවුන්ගේ වෑයමෙන් තමයි අපේ කලායතනය පවත්වාගෙන ගියේ. අපි මේ රටේ නර්තන කලාව වෙනුවෙන් ඇතිවෙන්න දේවල් කරලා තිබෙනවා. මේ නිසා අපේ අගය වටහා ගත් පෞද්ගලික අංශත් විවිධ ආයතන, පුද්ගලයන් ඉන්නවා. මෙයට අපි සල්ලි ඉල්ලුවොත් ඔවුන් දේවි. නොදී ඉන්න එකක් නැහැ. ඒ වගේම අපේ කලායතනය මඟින් විවිධ සංදර්ශන, ප්‍රසංග පවත්වලා මෙයට ප්‍රතිපාදන ලබාගන්න අපි අදහස් කරනවා. මගේ විශ්වාසයක් තියෙනවා මෙයට උදව් කරන්නට කවුරුන් හෝ ඉදිරිපත් වේවි කියලා.මේ කලායතනයේම නර්තනය පිළිබඳ කෞතුකාගාරයක් නිර්මාණය කරන්න අදහස් කරන බව ඔබ පැවැසුවා. ඒ ඇයි?නර්තන කලාව වෙනුවෙන් මගේ අම්ම තාත්තා කරපු කැපකිරීම්, ඔවුන් කළ කලා කටයුතු, මෙහෙවර අද දරුවන්ට දැකගන්න විදිහක් නැහැ. ඒ දේවල් පෙන්වන්න විදිහක් නැහැ. මේ බලන්න මේ රාක්ක මත තිබෙන පෙට්ටි. (උපේඛා රාක්කවල එක පිට එක අසුරා ඇති විශාල පෙට්ටි බොහෝ ප්‍රමාණයක් මට පෙන්වයි) මේ ඔක්කොම මගේ අම්මා තාත්තගේ සිහිවටන.ඔවුන් ගැන ලියවුණු දේවල් ඔවුන් පරිහරණය කරපු දේවල්, නර්තනය පිළිබඳ වීඩියෝ පට 75000 කට වැඩි ප්‍රමාණයක් තිබෙනවා. පොත්පත් බොහෝ ප්‍රමාණයක් තිබෙනවා. මේවා අපි අපේ දරුවන්ට දකින්න, බලන්න ඉඩ ලබා දිය යුතුයි. මේ දේවල් නර්තනය හදාරන දරුවන්ට බොහෝ අත්දැකීම් වෙනවා. මෙතනට නිකන් ඇවිත් නටනවා වගේ නෙවෙයි සමහර දරුවන් ඉන්නවා මේ පැරැණි දේවල් ගැන ඉතාම උනන්දුවක් දක්වන අය. ඔවුන් වෙනුවෙන් තමයි මේ කෞතුකාගාරය ඉදිවෙන්නෙ.ඔබ වේදිකාවෙන් සමුගැනීම පේ‍්‍රක්ෂකයන්ට කරන අසාධාරණයක් නොවේ ද?නර්තනයේ යෙදෙමින් මේ වැඩ කටයුතුත් සමඟ ගැටෙන්න මට අමාරුයි. නර්තනය වෙනුවෙන් හුඟාක් කාලය යොදවන්න ඕනෙ. වේදිකාවේ නර්තනයේ යෙදෙනවා කියන්නේ විශාල වගකීමක්. ඒ සඳහා නිවැරැදිව ව්‍යායාම්වල යෙදෙන්න ඕනෙ. හුඟක් පුහුණුවීම් කරන්න ඕනෙ. එය විනයක් සහිතව කළ යුතු දෙයක්.ඔබේ මව (වජිරා) තවමත් නර්තනයට දායක වෙනවා ද?දැන් අම්ම කලායතනයේ පන්තිවල ඉගැන්වීම සිදු කරනවා. ඒ වුණත් ඇයට නර්තනයේ යෙදෙන්න අපහසුයි. ඒ වගේම අපේ ප්‍රසංගයක් පවත්වන වේලාවට ඇයට වේදිකාවේ පිටුපසට ගිහින් ඒ දේවල් බලන්න අපහසුයි. දැන් ඇයට අවුරුදු 79 ක්. මේ හේතු නිසා තමයි මම වේදිකාවෙන් සමුගත්තෙත්.ඔබේ දෙමාපියන් මෙරට නර්තන කලාව වෙනුවෙන් බොහෝ කැපකිරීම් කළා. ඒ ගැන ඔබ දරන්නෙ මොන වගේ අදහසක් ද?අම්මයි තාත්තයි ලංකාවේ නර්තන කලාව වෙනුවෙන්, මුද්‍රා නාට්‍ය වෙනුවෙන් කැපවුණු හැටි දැකලා තමයි මමත් වෙන කිසිම දෙයක් නොකර මගේ මුළු ජීවිතයම නර්තන කලාව වෙනුවෙන් කැප කෙරුවෙ. චිත්‍රසේන - වජිරා කියන නම් ඒ තිබුණු තැන්වලින් තවත් ඉහළට ගෙනියන්නට මිසක පහළට වැටෙන්නට දෙන්නෙ නැතිව ලොකු කාර්යභාරයක් මගේ පිට උඩ තියාගෙන මම තනියම මේ නර්තන කලාව සෑහෙන කාලයක් කරගෙන ගියේ. මගේ නංගිගේ මල්ලිගේ දරුවන් පිටරට යවලා නර්තනය ගැන ඔවුන්ට ඉතා හොඳින් උගන්වන්නට මට අද හැකි වෙලා තිබෙනවා.වේදිකාවෙන් සමුගැනීමත් සමඟ ඔබේ පේ‍්‍රක්ෂකයන්ගෙන් ඔබට ලැබුණු ප්‍රතිචාර මොන වගේ ද?හුඟාක් අය ගොඩක් දුක් වුණා. සමහරු මගෙන් අහනවා වේදිකාවෙන් අයින් වුණේ, ඔයාට නටන එක ඔච්චරටම බැරැරුම් දෙයක් ද කියලා. ඇත්තටම ඒ අය දන්නෙ නැහැ අද ඉන්න තැනට එන්න මම කරල තිබෙන කැප කිරීම්. නර්තනය හින්දා මම මගේම කියලා දරුවෙක්වත් හැදුවේ නැහැ. දැන් මම විවාහ වෙලා අවුරුදු තිස් තුනක්. මට මගෙ මහත්තය කවදාවත් බල කෙරුවෙ නැහැ ඒ දේවල්වලට. නැටුම් කලාව නිසාම එයා මට සම්පූර්ණ සහයෝගය දුන්නා. ඔහු රැකියාවක් කරමින් මගේ හැම දේම ඉෂ්ට සිද්ධ කෙරුවා.ඔබෙන් පසුව මේ දේවල් ඉදිරියට ගෙන යන්නෙ කවුද?මේ කලාව ඉදිරියට ගෙන යන්න මගේම දූල තුන්දෙනෙක් ඉන්නවා. ඒ මගේ නංගි ගේ සහ මල්ලි ගේ දුවලා. අද වෙනකොට මගේ මල්ලි අනුදත්ත ගේ පොඩි දුව තාජි තමයි ප්‍රධාන නැටුම් ශිල්පිනිය ලෙස මෙහි කටයුතු කරන්නෙ. ඉදිරියට ඔවුන් මේ කලාව රැකගෙන රංගන පාසල ඉතා හොඳින් පවත්වගෙන යයි කියලා මම හිතනවා.තුෂාරි වික්‍රමසිංහඡායාරූප -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av1111068</link>
    <topic>මිය ගිහින් පැයකදී යළි ජීවිතය ලැබූ බෙටී ඒඩී ගේ මරණයේ අභිරහස්</topic>
    <author>කුමාර සිරිවර්ධන</author>
    <content>මිය ගිහින් පැයකදී යළි ජීවිතය ලැබූ බෙටී ඒඩී ගේ මරණයේ අභිරහස්බෙටී ඒඩිබෙටී ඒඩි උපන්නේ ඇමෙරිකාවේ නෙබ්රස්තා ප්‍රදේශයේ ය. ඇගේ පවුලේ සාමයක් පැවතුනේ නැත. දරිද්‍රතාවෙන් ද මව්පියන්ගේ අඩ දබරවලින් ද ඇය පීඩා වින්දා ය. පාසල් ගමන නතර කරන්නට ඇයට සිදුවූයේ මව හා පියා රැකියාවනට ගිය පසු කුඩා සොහොයුරිය රැක බලාගන්නට කිසිවකු නිවෙසේ නොසිටි හෙයිනි. කෙසේ වෙතත් පසු කලෙක බෙටී ඒඩි උසස් අධ්‍යාපනය ලබා උපාධිය ද සමත් වූවා ය.කෙසේ වෙතත් බෙටී ඒඩි ගේ නම අද ලොව පුරා පතළව ඇත්තේ ඇය පළ කළ කිසියම් දක්ෂතාවක් නිසා නොව මරණය අභියස දී ඇය ලබා ඇති අත්දැකීම් හේතුවෙනි. මරණයෙන් ඉක්බිති ජීවිතය පිළිබඳ එතෙක් මෙතෙක් බෙටී එතරම් සවිස්තරාත්මකව කරුණු දැක්වූ තවත් අය ද නැති බව ද පැවසෙයි.31 හැවිරිදිව සිටියදී 1973 වසරේ ශල්‍ය කර්මයකට භාජනය වූවායින් අනතුරුව ඇය මරණය පිළිබඳ අත්දැකීම් ලබා තිබේ. එම අත්දැකීම් ඇය විස්තර කරන්නේ මේ අන්දමිනි.මුලින් ම මට දැනුණේ අප්‍රාණික බවක්. ඊළඟට අවට සියල්ල බොඳ වී ගියා. වායු බුබුළක් ‘පොප්’ යන හඬින් බිඳී යනවා වගේ මා ද කිසියම් තැනකින් බිඳී ඉහළට පාවී ගියා. මට දැනුණේ හරිම සැහැල්ලුවක්. ඒත් මා සිටියේ රෝහලේ නේද කියා සිතද්දී මට රෝහල පෙනුණා. මගේ නිවෙස ගැන සිහිවෙද්දී මා සිටියේ නිවෙසේ. ඒ ඒ තැන්වලට පාවෙන වගක් මට දැනුණා.“ඊට පස්සෙ මට දැනුණේ මා උමඟක් දිගේ පාවෙලා යනවා වගේ. ඒ උමඟ කෙළවර තිබුණේ දීප්තිමත් ආලෝකයක්. එම ආලෝකයට ළඟා වූවාට පසු මා පිවිස සිටින්නේ ස්වර්ගයට වග වැටහුණා. යේසුස් වහන්සේ පැමිණ මා වැළඳ ගත්තා. ගත කළ ජීවිතය අධිවේගී සිනමා පටයක් වගේ මා ඉදිරියේ මැවී පෙනුණා.කවුරුන් හෝ මට බලපෑම් කළේ ආපසු යන්න කියලායි. ජීවිතය කියන මගේ මෙහෙයුම අවසාන වී නැහැ කියා ඒ කවුරුන් හෝ මට අවබෝධ කර දෙන්න උත්සාහ කළා. මම ඊට විරෝධය පෑවා. ඔවුන් මා ආපසු එවන්න බලයක් යෙදවූවා. ඒ බලය මොකක්ද කියා මට නොතේරුණත් ඊට එරෙහි වෙන්න මට හැකියාවක් තිබුණේ නැහැ. ආයෙමත් අර මුලින් මා ගමන් කළ උමඟට තල්ලු වෙද්දී හිතේ ඇතිවී තිබුණේ අප්‍රසන්න හැඟීමක්. මෙලොවට නැවත එන්න මගේ හිතේ කිසිම කැමැත්තක් තිබුණේ නැහැ.”පැයක පමණ කාලයක් ඇය සායනිකව මරණයට පත්ව සිටි බව වෛද්‍යවරු සනාථ කළහ. හදිසියේ ඇය නැවත ආශ්වාස ප්‍රශ්වාස කරනු දුටු වෛද්‍යවරුන් මහත් විමතියට පත්වී තිබිණි. පසු කාලීනව ඇය මරණයේ අත්දැකීම් විස්තර කරද්දී විශේෂඥයන්ට පෙනී ගියේ එම අත්දැකීම් සියල්ල ලබන්නට මේ පැය හතරක පමණ කාලයක් ගත වන බව ය. පැයක පමණ කාලයක් ඇතුළත ඇය පැය හතරක අත්දැකීම් ලැබුවේ කෙසේ ද? සියල්ල අධිවේගීව සිදුවූයේ යැයි ඇය පැවසූ ආකාරය විශේෂඥයෝ යළි සිහිපත් කළහ.බෙටී ඒඩි ලියූ ග්‍රන්ථයසුව වූවත් ඉන් පසු බෙටී ඒඩි ගේ ජීවිතය පිරී තිබුණේ කනස්සල්ලකින් හා විඩාපත් බවකිනි. තමා ගිය සුන්දර ලෝකය අතැර ඒමට සිදුවීම පිළිබඳ කනස්සල්ල ඇගේ සිත්හි පැලපදියම්ව තිබිණි. මෙම තත්ත්වයෙන් ඇය ගලවා ගනු පිණිස ඇයට මනෝ විද්‍යාත්මක ප්‍රතිකාර ලබා දීමට වෛද්‍යවරුනට සිදුවිය.බෙටී ඒඩි සිය අත්දැකීම් ලබා වසර 19 කට පසු. ඒවා පොතකට ගොනු කොට ‘එම්බ්‍රේස්ඩ් බයි ද ලයිට්’ යන නමින් 1992 දී නිකුත් කළා ය. මේ වන විට එම පොත ලබා ඇත්තේ ඉමහත් ජනප්‍රියත්වයකි. මරණයෙන් එපිට ලෝකය පිළිබඳ සෑම මිනිස් සිතකම ඇති කුතුහලය. සමහර විට ඒ පොත ලැබූ ජනප්‍රියත්වයට හේතු වන්නට ඇත.මේ වන විට බෙටී මරණයෙන් එපිට අත්දැකීම් ලැබූ අනෙක් අය හා එම අත්දැකීම් බෙදූ හදා ගනිමින්, මනෝ විද්‍යා උපදේශකවරියක ලෙස ද කටයුතු කරන්නීය. ඇගේ සැමියා සේවය කරන්නේ අභ්‍යාවකාශ පරිගණක ශිල්පියකු ලෙසිනි. බෙටී - ජෝ යුවළ දරුවන් අට දෙනකුගේ මව්පියන් වන අතර මුණුපුරු මිණිපිරියන් පහළොස් දෙනකුගේ ආච්චි හා සීයා ද වෙති.බෙටී ඒඩී පැයකට වඩා වැඩි කාලයක් සායනිකව මරණයට පත්ව යළි ජීවිතය ලබා මරණයෙන් එපිට තොරතුරු විස්තර කරන්නියකි. මරණයෙන් පසු අත්දැකීම් ලබා විස්තර කරන තවත් බොහෝ අය වෙතත් ඒ අය බෙටී තරම් කාලයක් සායනිකව මරණයට පත්ව සිට නැත. බෙටී ඒඩි අද වෛද්‍ය විශේෂඥයන්ගේත් මරණයෙන් එහා ලෝකය පිළිබඳ අධ්‍යයනය කරන්නන්ගේත් විශේෂ අවධානයට ලක්ව සිටින්නේ එහෙයිනි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av1111069</link>
    <topic>තාත්තා වෙනුවෙන් උපහාර පවත්වන්න කවුරුවත් නැහැ!</topic>
    <author>ජෝජ් රොබ්සන් ද සිල්වා</author>
    <content>තාත්තා වෙනුවෙන් උපහාර පවත්වන්න කවුරුවත් නැහැ!ෆෙ‍්‍රඩී සිල්වා සමුගෙන වසර දහයයි!ෆෙ‍්‍රඩී සිල්වා ගේ දියණිය චාන්දනී සිල්වා“මගෙ තාත්තා මේ රටේ ජනපි‍්‍රය වූ උපහාස ගීත වැඩිම ගණනක් ගැයු ගායකයා වගේම සිංහල චිත්‍රපට වැඩිම ගණනක රඟපෑ නළුවායි. චිත්‍රපට දෙසිය නමයක තාත්තා රඟපා තියෙනවා. හැම දවසකම තාත්තා රඟපෑ එක චිත්‍රපටයක්වත් කුමන හෝ රූපවාහිනී නාලිකාවකින් ප්‍රදර්ශනය කරනවා. පසුගිය 29 වැනිදාට තාත්තා වියෝවී අවුරුදු දහයක් වුණා. ඒත් තාත්තා වෙනුවෙන් උපහාර උත්සවයක්, වැඩ සටහනක් කරන්න කවුරුවත් ඉදිරිපත් වුණේ නැහැ.”දක්ෂ ජනපි‍්‍රය ගායන ශිල්පියකු මෙන්ම රංගන ශිල්පියකු ලෙස ද අප දැන සිටි ෆෙ‍්‍රඩි සිල්වා කලාකරුවාණන්ගේ දියණිය චාන්දනී සිල්වා ඉහත ප්‍රකාශය කරමින් සිය පියාණන්ගේ දහවැනි අනුස්මරණය වෙනුවෙන් “රසඳුන” සමඟ මෙම කතාබහට එක්වූවා ය.“කවුරු තාත්තාට උපහාර නොදැක්වුවත් රසිකයන්ගේ සිත් සතුටු කළ අපේ තාත්තා අදටත් ඔවුන්ගේ ආදරය උපහාර වශයෙන් ලබනවා. එදා තාත්තාට තිබුණු ඔවුන්ගේ ආදරය තවමත් තියෙනවා. ඒ බව තාත්තාගේ දරුවන් වශයෙන් මටත්, අයියාටත් (ජනේශ්ටත්) තාත්තාගේ රසිකයන් දක්වන ආදරයෙන් පැහැදිලි වෙනවා. මේ රටේ කොතැනකට ගියත් අපිට ‘මේ ෆෙ‍්‍රඩී සිල්වාගේ දරුවෝනේ’ කියා හොඳ පිළිගැනීමක් ලැබෙනවා.”ජීවත්ව සිටියදී තාත්තා ඔබලා වෙනුවෙන් යුතුකම් කළ පියෙක් වුණා ද?තාත්තා හැමදාමත් හැමදේම සොයා බලා අයියයි මායි වෙනුවෙන් සෑම යුතුකමක්ම ඉටු කළ පියකු වුණා. අපි දෙන්නා තාත්තාගේ දරුවෝ වීම දෙවියන් වහන්සේගේ ආශිර්වාදයකින් සිදු වූ දෙයක්මයි.එහෙත් තාත්තාට සමීප වූ ඇතැම් කාන්තාවන් නිසා ඔයාලට වෙනස්කම් වුණා නේද?ඔව්. ඒත් තාත්තාගෙන් නම් කිසිම වෙනස්කමක් වුණේ නැහැ. ඒ ගැහැනුන්ගෙන් අපිට විතරක් නෙමේ අහිංසක සිනමා නිළියකටත් බරපතළ අසාධාරණයක් වුණා.එම නිළිය කවුද?අසාධාරණය සිදු වූවේ අහිංසක සමන්ති ලැනරෝල් ඇන්ටිටයි.පේ‍්‍රක්ෂකයින්ව හිනැස්සු ඔබේ පියා සැබෑ ජීවිතයේදී බොහෝ විට අප දුටුවේ මුහුණේ සිනා පොදක් හෝ නැතුව සිටිනා අයුරුයි. ඒ ඇයි?ඇත්තටම තාත්තාට ජනපි‍්‍රයත්වය හිසරදයක් වෙලා තිබුණේ. තාත්තාට පයින්, බස් රියකින් හෝ දුම්රියකින් ගමනක් යන්න බැරි වුණා. අඩුම වශයෙන් මළ ගෙදරකටවත් යන්න බැහැ. දැක්ක ගමන් මිනිස්සු හිනා වෙනවා.ඒ මිනිස්සුන්ගේ ආදරය දිනා ගැනීම හින්දා සිද්ධ වූ දෙයක් වුණත් තාත්තා ඒ පිළිබඳව වැඩි සතුටකින් උන්නෙ නැහැ. ඒ නිසා නිතරම බුම්මාගෙන වෙස් මුහුණක් දාගෙන වගේ තමයි උන්නෙ. වැඩිය මිනිස්සු එක්ක හිනාවෙන්න ගියේ නැහැ. විකට චරිත සිනමාවේ රඟපෑවට සැබෑ ජීවිතයේ විකටයකු වෙන්න තාත්තා කැමැති වුණේ නැහැ.සැබෑ ජීවිතයේදී තිබුණු පැවතුම් මොනවා ද?මල් සහ පලතුරු වවන්න කැමැතියි. වඩේ කන්න, විශේෂයෙන්ම දකුණු ඉන්දීය කෑම ජාති කන්න, කොස් කරවල සමඟ කන්න ආසයි. අඳින්න වැඩියෙන්ම කැමැති සරම. මිනිස්සුන්ට උපකාර කරන්න කැමැතියි. දහස් ගණනකට රක්ෂා අරගෙන දීලා තියෙනවා.කේන්ති ආවාම කොහොම ද?සෝඩා බෝතලේ ‘ෂූස්’ ගාලා නගිනවා වගේ නැගලා ‘පූෂ්’ ගාලා බැහලා යනවා.කලා ලොවේ ඔබේ පියාගේ සමීප හිතවතුන් වූවේ කවුරුන් ද?අපි පුංචි කාලේ ඉඳලම දැනගෙන උන්නු තාත්තාගේ හොඳම යාළුවෝ තුන්දෙනා විජය, ජෝතිපාල සහ පේ‍්‍රමකීර්ති අංකල්ලා තමයි.එහෙත් පේ‍්‍රමකීර්තිගේ මරණයේදී ඔබේ පියාට අවමංගල්‍ය කටයුතු සඳහා සහභාගි වීමට නොහැකි වුණේ ඇයි?එක එක්කෙනා ඒ ගැන මොනවා කිව්වත් ඇත්ත සිද්ධිය වුණේ පේ‍්‍රම් අංකල්ව මරා දැමු මිනිස්සු තාත්තාට ‘උඹ ගියොත් උඹව මරනවා’ කියලා දුරකතන ඇමතුම් දීමයි. ඒ විතරක් නෙමේ, තාත්තාවත් මරා දමනවා කියා සඳහන් කර ලිපියක් දොර යටින් දමා තිබුණා. තාත්තාට අපිව ජීවත් කරවීමේ වගකීම තිබුණා. ඒ නිසයි තාත්තා පේ‍්‍රමකීර්ති අංකල්ගේ අවමංගල්‍යයට සහභාගි නොවුණේ. තාත්තා ඒ ගැන හරියට දුක් වුණා. කොටින්ම තාත්තා අසනීප වෙන්න හේතු වුණෙත් එයාගේ මිතුරෝ තුන්දෙනාම එක ළඟ වියෝවීම කියලයි මම නම් හිතන්නෙ. විජය, පේ‍්‍රම්, ජෝති අංකල්ලාගේ මරණවලින් පසුව තාත්තා උන්නේ හරිම කලකිරීමෙන්. තාත්තාගේ හිත හදන්න කාටවත්ම බැරි වුණා.අසනීප වීමෙන් පසු සිදුවූ සිද්ධින්වලින් පසුව ඔබේ පියා කිසියම් වැදගත් ජීවිතාවබෝධයක් ලැබුවා නේද?ඔව්. ඒ ගැන නම් ලියන්න ඕනමයි. අසනීප වුණාට පසුව තාත්තාගේ ජීවිතයට ළංවී උන්නු එක් කාන්තාවක් තාත්තාගේ වටිනා ඇඳුම් පැලඳුම් පවා විකුණා ගෙන වෙන පුද්ගලයකු සමඟ පැනලා ගියා. ඒ සිද්ධියෙන් ජනපි‍්‍රය පුද්ගලයන්ගේ ජීවිතවලට සමීප වෙලා වාසි ලබන ස්ත්‍රීන් ගැන තාත්තා අවබෝධ කරගත්තා හොඳින්. ඒ වගේම අන්තිම දවස්වලදී තාත්තා දෙවියන් වහන්සේව පිළිගත්තා. පිළි අරගෙන පසුතැවිලි වුණා. ඒ නිසා තාත්තාට සැනසීමක් වුණා.ඔබේ පියාගේ ගීත නැවත ගයන්න ඉල්ලුමක් නැද්ද?මොකද නැත්තේ. තාත්තා ගැයු ‘උපන් දිනේ ළඟ එන හින්දා’ ගීතය පමණක් ලක්ෂ දහයකට එක ගායකයෙක් ඉල්ලුවා. තාත්තා ගායනා කළ ගීත අපි කාටවත් විකුණා ගෙන කන්නෙ නැහැ. අයියත් මමත් ඒ ගීත ගායනා කරනවා, තාත්තාගේ රසිකයින් වෙනුවෙන්.අවසාන වශයෙන් මෙවර ඔබේ පියාගේ සැමරුම ගැන කියනවා නම්...?සුපුරුදු සමරු පින්කම් වලින් මිදී අපේ ක්‍රිස්තියානි ආගමානුකූලව අපි වෙනසක් කළා. අපි විශ්වාස කරන හැටියට මළවුන්ට පින් දෙන්න අපිට බැහැ. ඒ නිසා අපි දෙහිවල අත්තිඩියේ ‘මිහිඳු’ සෙත් මැදුරේ සිටින ආබාධිත රණවිරුවන්ට රාත්‍රී ආහාර ලබා දී මගේZION සංගීත කණ්ඩායම සමඟ එහිදී සංගීත සාදයක් පවත්වා තාත්තාව සිහි කිරීමට කටයුතු යෙදුවා.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110610</link>
    <topic>හොරෙන් බලා කියා පාන දේට වඩා</topic>
    <author>ජෝජ් රොබ්සන් ද සිල්වා</author>
    <content>හොරෙන් බලා කියා පාන දේට වඩාහොරෙන් බලා කියා පාන දේට වඩා දෙනෙත් පුරා තිබූ හැඟුම් මෝදු වෙලා ඉඟි දෑසේ නුරා සිටියා මා බලා සඳ පායන යාමේ ඔබ මතක් වුණාසුදු පාට හිම රේණු ගලනා පිනි සීතෙ හිත යාවෙලා (හා) සුසුම් ඇදෙන්නා - හැගුම් නැගෙන්නා මා හීන සඳමාලි ලැබුණාපිනි යායෙ කිරි කෝඩු සිනහා රැලි වාගෙ දුර පාවෙලා (හා) නිමක් නොවන්නා - පැතුම් පතන්නා මා හීන සඳමාලි ලැබුණා  පද රචනය - ෂෙහාන් ගලහිටියාවසංගීතය - ප්‍රියන්ත නාවලගේගායනය - ජූඩ් රෝගන්ස්ෂෙහාන් ගලහිටියාවතාරුණ්‍යයට වඩාත්ම සමීපව දැනෙන හැඟීම ආදරයයි. එම ආදරය වෙනුවෙන් ලෝකයේ ලක්ෂ ගණනක් ගීත නිර්මාණය වී ඇත. එම ගීත අතර ගැඹුරු සංවේදනා මුසු නිර්මාණ සේම අහිංසක බොළඳ හැඟීම් තේමා කරගත් ගී සංකල්පනා ද ගීත ලෝලීන්ගේ සිත්ගත් ගී අතර වේ. මෙවර ‘ගී මිහිර’ ගෙනෙන ෂෙහාන් ගලහිටියාව පද රචනය කළ ‘හොරෙන් බලා’ ගීතය ද නිතර ඇසෙන ගීතලෝලීන්ගේ ආදරය දිනා ඇති ගීතයකි.”මේ ගීතයේ අදහස මගේ හිතේ පළමුවෙන්ම ඇති වුණේ 138 මහරගම බසයක ගමන් කරමින් උන්නු දවසකයි. සාමාන්‍යයෙන් තරුණ පෙම්වතුන් වැඩි දෙනකු බස් රථවල ගමන් කරන්නේ පිටුපස අසුන්වලයි. එදා මා ගිය එම බස් රියෙත් සුපුරුදු පරිදි තරුණ පෙම් යුවළක් උන්නා. මං දැක්කා ඔවුන්ගේ ඇස්වල දහසක් හැඟීම් කැටිවෙලා තියෙනවා. දෙදෙනා වරින් වර එකිනෙකා දෙස හොරෙන් බලමින් ඉඟි කළ අයුරු දුටු මට ඔවුන්ගේ ආදරයේ අහිංසක සුන්දරත්වයක් ඇති බව හැඟුණා.””ඉන්පසු කාලයකට පසු ප්‍රියන්ත නාවලගේ නිර්මාණය කළ තනුවකට ජූඩ් රෝගන්ස්ට ගායනයට පද මාලාවක් ලියන්න මට ආරාධනා කෙරුණා. ජූඩ් සීදුව සකුරා සංගීත කණ්ඩායමේ ප්‍රධාන ගායන ශිල්පියා. ඔහු සංගීත කණ්ඩායම් ගායන ශිල්පියකු වශයෙන් සලකා ඔහුගේ ගායනයට ගැලපෙන අයුරු පදමාලාවක් ලියන්න මම කල්පනා කළා. එවිට 138 මහරගම බස් රථයේ ගමන් කළ අර පෙම් යුවළගේ සිදුවීම සිතුවම් පටයක් ලෙස මගේ මතකයේ ඇඳුණා. නන්නාඳුනන ඒ පෙම් යුවළ තමා මේ ගී සංකල්පනාවේ ඉන්නේ.”වෘත්තීය ගී පද රචකයකු වන ෂෙහාන් විසින් රචිත නවතම ගීත කිහිපයක් මේ දිනවල නිකුත් වී ඇති රොෂාන් ප්‍රනාන්දු, කිංස්ලි පීරිස් සහ උමාරා වැනි ගායක ගායිකාවන් ගේ ගීත ඇල්බම්වල ඇතුළත් වී ඇති අතර ජාතික රූපවාහිනියේ බදාදා රෑ විකාශය වන “උපුලී” සහ විකාශනයට සූදානම් කර ඇති ‘සබ්බ සකල මනා’ රූපවාහිනී නාට්‍යවලට ද ඔහු ගී පද රචනය කර ඇත. පසුගියදා හම්බන්තොට පැවැති ‘දකුණු ආසියාතික වෙරළ ක්‍රීඩා’ උත්සවයේ තේමා ගීතය ද ෂෙහාන්ගේම රචනයකි.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110611</link>
    <topic>පුවත්</topic>
    <author/>
    <content>පුවත්ප්‍රවීණ කලාකරුවකු වන ප්‍රේමරත්න රූපසිංහ ගේ නාට්‍ය කලා දිවියට වසර 25 ක් පිරීම නිමිතිකොට ‘ගුරු පූජා’ පූජෝපහාර උත්සවය මේ මස 10 දින පෙ.ව. 10 ට කැලණිය තොරණ හන්දිය වෙදමුල්ල මහා සිහල් රංග ශාලාවේදී පැවැත්වේ. සතිස්චන්ද්‍ර එදිරිසිංහ, ආචාර්ය ජේ.ඒ.සී. පෙරේරා හා නර්තන ආචාරිනී රමණී ෆොන්සේකා මෙහිදී බුහුමනට පාත්‍රවීමට නියමිත ය.සිනමා ලේඛකයකු වන සිරි අබේසේකරට පසුගියදා කළුතර ප්‍රාදේශීය සාහිත්‍ය කලා උලෙළේදී ලේඛක අභිනන්දන සම්මානය පිරිනැමිණි. සිරි කලක් ශ්‍රී ලංකා චිත්‍රපට සමිති සම්මේලනයේ ප්‍රධාන ලේකම් තනතුර ද දැරුවේය.නිරෝෂා විරාජිනි, සහ පි‍්‍රයා සූරියසේන ගීත ගායනා කරන සංගීත ප්‍රසංගයක් මෙම 11 වැනිදා සවස 6.30 ට ශ්‍රී ජයවර්ධනපුර විශ්ව විද්‍යාලයේ බණ්ඩාරනායක ශාලාවේදී පැවැත්වේ. නිරෝෂාගේ ආදර ගීත 10 ක් සහ පි‍්‍රයා සූරියසේන ගේ ආදර ගීත 10 ක් මේ ප්‍රසංගයේදී ගැයීමට නියමිතය. සංගීතය මෙහෙයවීම ප්‍රවීණ සංගීතඥ විශාරද මනෝජ් පීරිස් ගෙනි. ප්‍රසංගය සංවිධානය කරනු ලබන්නේ ශ්‍රී ජයවර්ධනපුර විශ්ව විද්‍යාලීය ආචාර්ය මණ්ඩලය විසිනි.කැලණිය අධ්‍යාපන කලාපයේ නොවිධිමත් අධ්‍යාපන ඒකකය පවත්වන මනාලියන් හැඩ ගැන්වීමේ පාඨමාලාව හැදැරූ සිසුවියන් ඉදිරිපත් කරන ප්‍රදර්ශනයක් මේ මස 12 වනදා සවස 1.00 සිට 7.00 දක්වා මාකොළ නන්දා උත්සව ශාලාවේදී පැවැත්වෙයි.උඩරට, පහතරට, බටහිර මනාලියන් විශාල පිරිසකගේ නිර්මාණ මෙයට ඇතුළත් වෙයි.කුලියාපිටිය රිද්මාංජලී රූපවාහිනී හා සිනමා පාසල, ළමා කෙටි චිත්‍රපට තරග සම්මාන උලෙළ සඳහා දීප ව්‍යාප්තව නිර්මාණ කැඳවනු ලබයි.මෙම උලෙළේ තේමාව වන්නේ ‘මල් කැකුළු අහිංසකයි - සුවඳ සුන්දරයි’ යන්නයි.වීඩියෝ තාක්ෂණයෙන් ද මෙම නිර්මාණ ඉදිරිපත් කළ හැකි අතර එම කෙටි චිත්‍රපට සඳහා කතා තේමා හා තිර රචනා ඉදිරිපත් කිරීමෙන් ද, මෙම උලෙළට ඉදිරිපත් වීමේ අවස්ථාව ඇත.වැඩි විස්තර ප්‍රේමසිරි වැවේගෙදර, රිද්මාංජලී රූපවාහිනී හා සිනමා පාසල, සපුමල් මාවත, කුලියාපිටිය යන ලිපිනයෙන් ලබාගත හැකියි.ඩබ්ලිව්. කේ. සරත් විමලසිරි පිටපත ලියූ ‘ශ්‍රද්ධාංජලී’ විශේෂ ගී සමාධිය ඉල් පුන් පොහෝ දා (10 දා) දහවල් 12 සිට 12.45 දක්වා ශ්‍රී ලංකා ගුවන් විදුලි සංස්ථාවේ සිංහල ස්වදේශීය සේවය ඔස්සේ ප්‍රචාරය වේ.සරත් විමලසිරි අතින් ලියැවුණු නවතම ගී කිහිපයක් ද මෙයට ඇතුළත් ය.සිංහල සංගීත අංශය ඉදිරිපත් කරන ‘ශුද්ධාංජලී’ රෝහණ ධර්මකීර්ති ගේ නිෂ්පාදනයකි. කථනය දිල්කා විමර්ශනී හඳුවල ගෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110612</link>
    <topic>ලතා වල්පොලගේ ගායන දිවියට 65 වසරයි</topic>
    <author>හේමාලි විජේරත්න</author>
    <content>ලතා වල්පොලගේ ගායන දිවියට 65 වසරයිසොඳුරු සත්සර අතර ගෙවුණු මගේ ජීවිතය දෙස ආපසු හැරී බලන්නට මට සිතේ. පුරා හැටපස් වසරක් දුක් කඳුළු, සතුටු සිනා කිත් පැසසුම් සමඟින් මම දීර්ඝ ගමනක නිරතවීම්. එහෙත් මේ දීර්ඝ බව තවමත් මට අද ඊයෙක මෙන් මතකය. කුඩා දැරියකව මෙලොව එළිය දකිද්දී කලා ලෝකයේ මෙතරම් සුපතළ නාමයක හිමිකාරියක වන්නට ඇති වාසනා මහිමය මා ලබා තිබෙන්නට ඇත. එසේ නොමැති නම් රීටා ජෙනිවිව් ප්‍රනාන්දු නම් වූ මා කිසිදු දින ‘ලතා වල්පොල’ කෙනෙකු වන්නේ නැත.සැබැවින්ම එය වාසනාවක්ද? ආයෙත් සැරයක් ඒ ගැන මට හිතන්නට සිතේ. 1934 නොවැම්බර් මස 11 වැනි දින කොළඹ බම්බලපිටියේ ධවලගිරි නිවෙසේ උපන් මා අද සිටින්නේ කොතැනකද? සිංහල කතෝලික පවුලකින් පැවතගෙන ආ ලීනස් ප්‍රනාන්දු නම් වූ මගේ පියාටත් එලිසබෙත් මියුරියල් නම් වූ මගේ මවටත් උපන් තුන්වැනි දරුවා වූයේ මාය. ආගම ධර්මය කෙරෙහි දැඩි භක්තියෙන් යුතු පවුලක් වශයෙන් පල්ලියත් සමඟ අපේ පවුල සමීප සබඳකම් පැවැත්වූයේය. දිනපතා උදේ 6.30 පූජාවට දරුවන් ද සමඟින් යන්නට අපේ අම්මා කිසිදිනක අමතක නොකළාය. ඒ නිසාම පල්ලිය මට මගේ නිවෙස තරම්ම සමීප ස්ථානයක් වූයේය.පල්ලියෙන් නිතර ඇසුණු ගීතිකා මිමිණීම කුඩා කල පටන්ම මගේ පුරුද්දක් විය. මගේ ගී හඬ ඇසුණු අම්මා මා කෙදිනක හෝ ගායිකාවක් වේදෝයි යන සැකයකින් ද පසුවූවා ය. අම්මාගේ සැකය හරියටම හරි ගියේය. පාසලේදී වුණත් මගේ වැඩිපුර අවධානය යොමු වූයේ ගීත ගායනයටය. පල්ලියේ ගීතිකා කණ්ඩායමේ ද සාමාජිකාවක වූ මාහට ගායිකාවක වීමට නම් මගේ පියාගෙන් කිසිදින අවසරයක් නොලැබෙන බව මම දැන සිටියෙමි. ඒ තරමටම මගේ පියා දැඩි නීතිකාරයෙක් විය. එකල ගායිකාවක, නිළියක වීම කාන්තාවකට සුදුසු දෙයක් නොවන බව සමාජ පිළිගැනීම වුයේය.මගේ යටි සිතේ දැල්වෙන ගීත ගායනා කිරීමේ ආශාව මේ සියල්ල යටපත් කරමින් ඉදිරියට ආ හැටි මට තවමත් හොඳ හැටි මතකය. තාත්තාගේ විරෝධය නොතකමින් මා හොර රහසේ ගීත ගායනා කරන්නට කැඳවාගෙන යන්නේ අම්මාය. අදටත් මගේ හදවත වේදනා දෙන එක් සිද්ධියක් වේ. මා ක්‍රම ක්‍රමයෙන් සංගීත ක්ෂේත්‍රයට පැමිණ චිත්‍රපටයක පසුබිම් ගීත ගායනය කිරීම සඳහා මට ඉන්දියාවට යාමට සිදුවිය. තාත්තාට හොර රහසේ මේ ගමන ගොස් පැමිණෙන විට මටත් අම්මාටත් සිදුවූයේ පාරට බසින්නටය. කේන්තියෙන් සිටි තාත්තා අම්මාත්, අපවත් අතහැර සියලු දේ ගිනිබත් කර විනාශකර දමා තිබිණ.මා වෙනුවෙන් කුලගෙය පූජා කළ අම්මා ගැන අදටත් මා සිහිපත් කරනුයේ වේදනාබරවය.රීටා ජෙනිවිව් වූ මා ‘ලතා’ යනුවෙන් වෙනස් කළේ සුසිල් ප්‍රේමරත්නය. සුසිල් ප්‍රේමරත්නයන් හමු වී ඔහු ඉදිරියේ මගේ හැකියාව පෙන්වීමට ලතා මංගේෂ්කාර් ගැයූ ගීතයක් ගායනා කළ හැටි අද මෙන් මට මතකය. ගීතය අවසානයේ ඔහු කීවේ “හරියටම ලතා මංගේෂ්කාර් වගේමයි” කියලයි. ‘රීටා’ කියන නම ගැළපෙන්නේ නෑ. ඒ නිසා අද සිට ලතා ප්‍රනාන්දු කියලා නම වෙනස්කර ගන්න” සුසිල් ප්‍රේමරත්න කිව්වේය.එතැන් සිට මම ලතා ප්‍රනාන්දු වීමි. එකල වෙනත් සන්නිවේදන මාධ්‍ය නොමැති වූයෙන් රේඩියෝ එකේ සින්දුවක් කියනවා යන්න රටක් රාජ්‍යයක් ලැබුණා හා සමාන දෙයක් විය. එකල රේඩියෝ එකේ සින්දු කියන්නට නම් කටහඬ පරික්ෂණයෙන් සමත් විය යුතුය. මා කටහඬ පරීක්ෂණයට රැගෙන ගියේ වින්සන් ද අල්විස් ය. එවකට භාරතයේ සිටි ප්‍රවීණතම සංගීතඥයෙකු වූ රතන්ජංකර් ප¼ඩිතුමා කටහඬ පරීක්ෂණ සඳහා ලංකාවට පැමිණ සිටියේය. ඔහු මාව ගුවන් විදුලි ශිල්පිනියක ලෙස ශ්‍රේණිගත කළේය.මගේ ගායන දිවියේ සුවිශේෂී කඩඉම වූයේ මා තනිවම ගායනා කළ පළමු ගීතය වූ ‘නමෝ මරියනි’ ගීතයයි. බලාපොරොත්තුª නොවූ ලෙස එම ගීතය ජනප්‍රිය වූයේය. කොළොම්බියා තැටියකට ගායනා කළ එම ගීතය නිසා තැටිය ලක්ෂ ගණනින් අලෙවි වූයේය. සංගීත දිවියේ මෙවැනි කඩඉම් හමුවේ අධ්‍යාපන කටයුතුත් අතපසු නොවී කරගැනීම මහත් අභියෝගයක් වූයේය. ඒ නිසාම සීනියර් පන්තිය දක්වා ඉගෙන ගැනීමෙන් පසු මම පාසල් ජීවිතයට ආයුබෝවන් කීවෙමි.දෛවය කාට වැළකිය හැකිද? දවසින් දවස සංගීත ලෝකයේ උඩුගං බලා පියමැන්න මම විවේකීව දවසක් නිවෙසේ ඉන්නට තරම්වත් කාලයක් නැති කාර්ය බහුල කෙනෙක් වූයෙමි. මේ කාලය වනවිට චිත්‍රපට පසුබිම් සංගීත ක්‍ෂේත්‍රයේත් ජනප්‍රියම හා කාර්යබහුලම ගායිකාව වූයේ මාය.ජීවිත ගමනේ තවත් සොඳුරුතම ඉමකට මා ළඟා වූයේ එම කාලයේදීය. එවකට මාත් සමඟ යුග ගී ගායනයට එක් වූ අනෙක් ජනප්‍රිය තරුව වූයේ ධර්මදාස වල්පොල ය. එහෙත් මමත් ධර්මදාසත් අතර ප්‍රියමනාප සබඳකමක් ඒ වනතුරුත් ගොඩනැඟී තිබුණේ නැත. ධර්මදාස කාන්තා පක්ෂය කෙරෙහි වැඩි ඇල්මක් දක්වන කෙනෙක් නොවීය. මගේ සෙල්ලක්කාර ගති පැවතුම් ධර්මදාස නොරිස්සුවේය. ගීත පටිගත කරන අවස්ථාවන්හිදී පවා ඔහු මා සමඟ කතාකළේ ශ්‍රැති හා තාල පිළිබඳ පමණයි. ඒ නිසාම මගේ හිතෙත් ධර්මදාස කෙරෙහි පැහැදීමක් නොවීය.එහෙත් මේ කාලය වන විට මිතුරන් බොහෝ දෙනකු අප දෙදෙනාගේ නම් පටබැඳ උසුළු විසුළු කළ හෙයින් එක්තරා දිනයක ධර්මදාස මා විවාහ කර ගන්නට කැමැති යැයි කීවේය.”ආදරය නොකර විවාහ වෙන්නේ කොහොමද? මගේ හිතට නැඟි එකම පැනය වූයේ එයයි. අනෙක් ප්‍රශ්නය වූයේ මගේ කතෝලිකකමත් ධර්මදාසගේ බෞද්ධකමත් අපේ විවාහයට හරහට සිටින එකය. අවසානයේ සියල්ල සුබවාදීව විසඳාගෙන අපි ආදරය කළෙමු.ධර්මදාසගේ ආදරය පෙම් බස් දොඩන බොළඳ ප්‍රේමයක් වූයේ නැත. ප්‍රේමය විවාහයෙන් කෙළවර විය යුතුය යන සාම්ප්‍රදායික මතයේ ඔහු විය. එහෙත් මගේ ආසාව වූයේ අත්වැල් බැඳ පෙම් බස් දොඩන බොළඳ ප්‍රේමවන්තියක වන්නටය. අපේ ප්‍රේමය ක්ෂේත්‍රය තුළ හැමතැනම පැතිර ගියේය. දෙපාර්ශ්වයේ කැමැත්ත නම් කොහොමත්ම ලැබුණේ නැත. දැඩි ලෙසින්ම විරෝධතා එල්ල වූයේ ධර්මදාසටය. එහෙත් අවසානයේ ප්‍රේමය ජයගත්තේය.ධර්මදාස මට තිබුණු ආදරයටම කතෝලික ආගම වැළඳ ගන්නට කැමැති වූයේය. මේ නිසා 1958 අප්‍රේල් 07 වැනිදා අපි දෙන්නා යුග දිවි ගමන් ඇරඹූ වෙමු. එතෙක් සිනමාවේ පසුබිම් ගී ගැයූ අපි මෙතැන් සිට ජීවන ගීතය එක්ව ගයන්නට එක් වුයෙමු. ධර්මදාස වැඩි කතාබහක් නොවුනත් පවුලට ළැදි ආදරණීය මිනිසෙකි. එතැන් පටන් එතෙක් ලතා ප්‍රනාන්දු වූ මම ‘ලතා වල්පොල’ වීමි.ජීවිතේ සරලව සැහැල්ලුව වින්ද මට යුගදිවියක වගකීම් හිමි විය. අපි දෙදෙනාම කොයිතරම් කාර්ය බහුල වුවත් පවුලේ වගකීම් ගැන වැඩිපුර හිතන්නට විය. ජීවිතයේ ගැහැනියක් ලද හැකි උතුම්ම කිරුළ මට හිමිකර දෙමින් මම මවු පදවියට පත්වීමි. සුනෙත්, අමිත්, ධම්මිකා, චමින්ද මේ හැමෝම කුස තුළ දරාගෙන මම සින්දු කිව්වෙමි. ගායිකාවක් වශයෙන් ගී රැජන වූයෙමි. මවු පදවියේ කිරුළ ද මට ආඩම්බරයක් විය. දැන් ඉතින් තවත් මා ලැබිය යුත්තේ කුමක්ද?මට මා ගැන ආඩම්බරයක් දැනේ. දැන් මා පුරා 65 වසරක් ගායිකාවක් වශයෙන් මේ ක්‍ෂේත්‍රයට සේවය කර ඇත්තෙමි. පෞද්ගලික ජීවිතයේ මුණුපුරු මිණිපිරියන්ගේ මුහුණ බැලූ ආච්චි අම්මා කෙනෙකි. මේ හැටපස් වසර පුරා ලෝකයේ නොයෙක් රටවල මම සංචාරය කළෙමි. විදේශීය ශබ්දාගාරවල චිත්‍රපට 30ටත් අධික ප්‍රමාණයකට ගීත ගායනා කර ඇත. විදේශීය ගායක ගායිකාවන් සමඟ යුග ගීත ගායනා කළෙමි. ඒ විතරක්ද? එදා ධර්මදාස සමඟ ගායනා කළ ගීත අද මගේ දරුවන් සමඟ ගායනා කිරීමේ වාසනාව ද මට උදාවුණි.මීට අවුරුදු 27ට උඩදී ධර්මදාස මගෙන් සදහටම සමුගෙන යත්දි මා සිතුවේ යළිත් කිසිදු දිනක ගීත නොගයමි කියායි. එහෙත් මා පිට පැවරුණ දරුවන්ගේ වගකීම් හා පවුල් බර ධර්මදාසගේ වියෝව අමතක කර ජීවත්වීමේ සටනට උරදෙන්නට මා සිතට සවියක් වූයේය. අද මා දරුවන්ට යුතුකම් ඉටුකළ අම්මා කෙනෙකි. මේ සියල්ල සිදුකළේ මා ගීත ගයා හම්බ කළ මුදලිනි.මේ එළඹෙන්නේ මගේ ජීවිතේ 78 වැනි වියයි. තවමත් මට සජීවීව ගීත ගායනා කළ හැකිය. දැන් දැන් මට ලැබෙන ආරධනා සඳහා රසිකයින් පිනවීමට පමණක් පැමිණියත් මා සිටින්නේ දැන් විශ්‍රාම ගත යුතු කාලයකයි. රජයේ සේවකයකු නම් 55 – 60න් විශ්‍රාම ගත යුතුය. මා දැන් වඩාත් කැමැති නවකයින් ගීත ගයනු අසා සිටීමටය. එහෙත් ඔවුන් තමන්ගේ අනන්‍යතාවයත් ගොඩ නඟා ගන්නේ නොමැතිව පැරණි ගීත පමණක් ගායනා කරමින් යනු දකින විට ඇති වන්නේ සිත් වේදනාවකි. එහෙත් එදා මෙදා තුර මා වටා ගොඩනැඟුණු රසික පිරිස පිළිබඳ සිතත්දී මා කෙතරම් වාසනාවන්තියක් දැයි සිතේ. පසුගිය කාලයේ තද බල ලෙස පැවැති පාදයේ ආබාධයක් නිසාවෙන් රෝද පුටුවකට වැටෙන්නට ගිය මොහොතේ මා සුවපත් කර දෙපයින් නැඟී සිටුවූයේ දොස්තර ඒලියන්න වයිට්ය. එබැවින් 78 වැනි විය සපිරෙන මේ මොහොතේ ඔහු පිළිබඳ සිහිපත් කළ යුත්තේ අද මා ඇවිදින්නේ ඔහු නිසාවෙන් බැවිනි.දූ දරු මුනුපුරු මිණිබිරියන් වට කරගෙන අද මා ගෙවන මේ ජීවිතය මට සම්පතකි. ඔබ සියලුදෙනා කියන පරිදි මා ගී ලොව රැජන සේම, මගේ පවුලේ සියලුදෙනා අතර අද මා ගෙවන්නේ රැජන වන් ජීවිතයකි.අතීතයේ සොඳුරු තැන් ස්මරණය කිරීම මට නව ජීවයක් ගෙන දෙන්නකි. ඒ අතීත මතක මැද දවසින් දවස ගෙවත්දී මා වියපත් වන බවක් මටද නොදැනේ!හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110614</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමකට්ටිය විජේ මල්ලි මුණගැහුනම නිකමට වගේ අහනව මොකද මේ වැඩිපුරම බයිස්කෝප් සීන් එක ගැනම කොලොමෙ ලියන්නෙ, ඇයි වෙන සබ්ජෙක්ට්ස් නැද්ද ලියන්න අහුවෙන මේ කාලෙ කියලා. අනේ සොරි මෙයාලා විජේ මල්ලිගෙ එහෙම විශේෂයක් නෑ බයිස්කෝප් කියලම. ඒ සීන් එකේ හැමදාම මොනව හරි ෂූටින් එකක් තියෙනවනේ. කට්ටියට මතක නෑ වගේ විජේ මල්ලි ඔය සාහිත්ය සීන් එක ගැන. ටෙලිවිෂන් සීන් එක ගැනත් ලියුවා ඉඳහිටලා. ඒගොල්ලො අහපු ප්‍රශ්නයක් තමයි, ඇයි මොකද සිංහල ස්ටේජ් ඩ්‍රාමා කට්ටිය ගැන කොලොමෙ ලියන්නෙ නැත්තෙ කියලා. අනේ නෑ මෙයාලා විජේ මල්ලි නම් ඔය ස්ටේජ් ඩ්‍රාමා සීන් එකටත් මාර ලව්. ඒත් කෝ ඉතින් ස්ටේජ් ඩ්‍රාමාස්?පහුගිය වීක්එන්ඩ් පත්තරේක ෆුල් වලි ඩිබේට් එකක් ගිහින් තිබුණා මේ දවස්වල රන් කරන ස්ටේජ් ඩ්‍රාමාස් ගැනයි ඒවා ලාබ ලබන බිස්නස් එකක් විදියට විකුණල ඩ්‍රාමා ප්‍රොඩියුසර්ස්ල බලාකියාගන්න කෙනෙක් එයා ඔය හාල්පාරු සයිස් එකේ ප්‍රොඩියුසර්ස්ල කියන ජාතියෙ මාෆියාකාරයෙක් නෙවෙයි කියලත්. විජේ මල්ලි නම් ඕව කියවල ෆුල් ආතල් එකක් ගන්නවා කට්ටිය ඇදගෙන නා ගන්නව බලාගෙන ඉඳල. බල්ලොත් එක්ක බෑලු, තවලම බුරනවලු බල්ලො නියමෙට දුවනවලු වගේ කොමඩි කතා කෝටියයි. සිංහල ඩ්‍රාමාස් ෆීල්ඩ් එකට වසන්ත කාලෙ ඇවිල්ල කියලනේ කියන්නෙ කට්ටියත් ෆෙස්ටිවල් විතරලු ඩ්‍රාමාස් හදන්නෙ. හැදුවත් දුවන්නෙ නැතිවුණාම මාෆියා කතා හදනවලු. මාෆියා කට්ටිය ඕව ගණන් ගන්නෑලු ඒ ගොල්ලන්ට නම් මිනිස්සු ගැබ්බර වුණත් නෝ ප්‍රොබ්ලම්ස්ලු, මිනිස්සු ඩබල් ඇක්ටින් කරන දෙබිඩ්ඩො වුණත් කමක් නෑලු.බකමූණො වීදි බැස්සත් මොකෝ නොබැස්සත් මොකෝ කියල අහනවලු. ඔය අල්ල පනල්ල අස්සෙ ප්‍රොෆෙසෝරි සරච්චන්ද්‍රගෙ ‘සිංහබාහු’ කියන ග්‍රේට් ඩ්‍රාමා එකට ෆිෆ්ටි අප් වුනා කියල මේ ආශ්චර්යවත් ශ්‍රී ලංකාවෙ ආණ්ඩුවෙ කිසිම කලා කැප්ටන් කෙනෙකුට ඔස්තාද් කෙනෙකුට මෙලෝ සංසාර දැනුමක් තිබුණෙ නෑ කියල සරච්චන්ද්‍ර ප්‍රොෆෙසෝරිගෙ ලේඩීස් පාර්ශවේ ‘රසඳුන’ට කියල තිබුණු සීන් එකත් විජේ මල්ලි දැක්ක. පව් මෙයාලා ‘සිංහබාහු’ වගේ ද බෙස්ට් ජාතියෙ ඩ්‍රාමා එකකට ෆිෆ්ටි ඉයර්ස් වුණා කියල අපේ ලංකාවෙ ආර්ට්ස් කවුන්සිලේ චීෆ් ප්‍රොෆෙසෝරි කාලෝ ෆොන්සේකටවත් මතක නැති වෙච්ච එක ගැන.ආර්ට් කවුන්සිලේට, ඩ්‍රාමා පැනල් එකට, ටවර්හෝල් ෆවුන්ඩේෂන් එකට ‘සිංහබාහුත්’ ඩ්‍රාමා එකක් ද කියල හිතෙන්න ඇති. ඕන්න ‘සක්කාය දිට්ඨි’ වලට වත් ෆිෆ්ටි ඉයර්ස් අප් වුණා නම් රියල් ගේමක් දෙන්න තිබුණා කියල. ටවර් කට්ටිය කල්පනා කරන්න ඇති.විජේ මල්ලිට නම් ඔය ‘සිංහබාහු’ ‘මනමෙ’ ටයිප් එකේ ඩ්‍රාමාස් අමතක වෙන්නෙ නෑ. අමතක කරන්න බෑ.‘සිංහබාහු’ට ෆිෆ්ටි ඉයර් වෙනකොට ‘මනමෙ’ට ෆිෆ්ටි ෆයිව් ඉයර්ස් වූයේ ලාස්ට් නොවෙම්බර් තර්ඩ්වල.ඒ කියන්නෙ 56 නොවැම්බර් 3 ඉඳල 2011 නොවැම්බර් 3 වෙනකල්. මොන ඩ්‍රාමාකාරයට ද සාහිත්‍යයකාරයටද ඕව වැදගත් වෙන්නෙ? අඩුම ගානෙ ඔය ඩ්‍රාමා ස්ටේජ් කරන්න ප්‍රොබ්ලම් එකක් තියෙනව නම් දවසක දෙකක හොඳ සිම්පෝසියම් එකක්වත් තියන්න තිබුණෙ නැද්ද අපේ කල්චරල් ඩ්‍රාමා ආර්ට්ස් අයිතිකාරයන්ට!‘මනමෙ’, ‘සිංහබාහු’ අදට කොහොම ෆිට් වෙනවද! එදා ‘මනමෙ’ ‘සිංහබාහු’ වගේද අද මේ ඩ්‍රාමාස්? එදා හිටපු කාස්ට් එකත් එක්ක අද බැටෑලියන් එක දෙන ගේම කොච්චර පවර්ෆුල් ද නැද්ද කියල කතාබහ කරන්න තිබුණ නේ. ඩ්‍රාමාස් පරණ වෙනවත් එක්ක ඒ වයෙ හිටපු ඔරිජිනල් කාස්ට් එකත් වයසට යනවා.ඒක කාටවත් නවත්වන්න පුළුවන්ද? මට මහලු වයසේ බැරිය වෙණ ගායනා පෙර සේ කියල ගුත්තිල පණ්ඩිතයො කිව්වෙ ජොලියකට නෙවි කියල විජේ මල්ලි නම් දන්නව. ගුත්තිලලගෙ සයිස් එකට වැඩ පෙන්නන්න බැරි වුණත් මූසිලල සෙට් එකක් හැදෙන්නෙ නැතුව ඩ්‍රාමාස් නෙවි කිසිම ෆීල්ඩ් එකක් ඉස්සරහට යන්නෑ.මනමේ කුමාරයල කුමාරිල සිංහයො සිංහබාහුල වයසට යනවා ඒක තමයි රියෑලිටි එක. ඔය අනම් මනම් මොක වුණත් ‘මනමේ’ වගේ ෆිෆ්ටි ෆයිව් ඉයර්ස් රන් කරන ‘සිංහබාහු’ වගේ ෆිෆ්ටි ඉයර්ස් පැනපු සිංහල ඩ්‍රාමාස් දෙක තුනක්වත් අපේ ඩ්‍රාමා ෆීල්ඩ් එකේ තාමත් ඉතුරු වෙලා තියෙන එක ගැන විජේ මල්ලිට ෆුල් සොමි කල්පනාවක් තියෙන්නෙ. ‘මනමෙ’, ‘සිංහබාහු’ නම් එවර්ලාස්ටින් ග්‍රේට් වැඩ.ප්‍රොබ්ලම් එක තියෙන්නෙ ඊට පස්සෙ මොනවද ඒ ජාතියෙ එවර්ලාස්ටින් ඩ්‍රාමාස් තියෙන්නෙ කියන එකයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110615</link>
    <topic>රූපලාවණ්‍යයට පෙර මේ ටිකත් හිතා බලන්න</topic>
    <author>ටානියා මෝසස්</author>
    <content>රූපලාවණ්‍යයට පෙර මේ ටිකත් හිතා බලන්නරූපලාවණ්‍ය විශේෂඥ බ්‍රයන් සමරසිංහරූපලාවණ්‍ය අද බාල මහලු කොයි කාටත් නැතුවම බැරි දෙයක් බවට පත්වෙලා. එහෙත් රූපලාවණ්‍ය ප්‍රතිකාර සෑම කෙනෙකුටම අත්‍යවශ්‍යමද ? රූපලාවණ්‍ය ප්‍රතිකාර පිළිබඳ නිසි අවබෝධයකින් තොරව කටයුතු කිරීමෙන් සිදුවූ යම් යම් ඛේදවාචක පසු ගිය කාලයේදී වරින් වර අපට අසන්නට ලැබුණා. මෙවැනි සිදුවීම්වලට මුහුණ පෑමට සිදුවන්නේ ඇයි ? ඒ පිළිබඳ නිසි අවබෝධයකින් තොරව කටයුතු කිරීමද ? මේ පිළිබඳ සාකච්ඡා කිරීමට අප එකතු කර ගත්තේ රූපලාවණ්‍ය ක්ෂේත්‍රයේ ප්‍රවීණයකු වන රූපලාවණ්‍ය විශේෂඥ බ්‍රයන් සමරසිංහයි.ගැහැනු පිරිමි දෙපාර්ශවයටම රූපලාවණ්‍ය අත්‍යවශ්‍ය දෙයක් බවට පත්ව තිබෙනවා. එය එසේ විය යුතුමද ?රූපලාවණ්‍ය ප්‍රතිකාරයක් අවශ්‍ය වන්නේ සමෙහි ගැටලුවක් තිබෙන අයට පමණයි. සමෙහි ගැටලුවක් නැති ඕනෑම අයෙකුට හිරු කිරණින් ආවරණය වීමට සුදුසු ආලේපනයක් භාවිත කිරීම ප්‍රමාණවත්. එමෙන්ම තමන්ගේ වයස අනුව වෛද්‍යවරයකු හෝ රූපලාවණ්‍ය විශේෂඥයකුගේ අනු දැනුම මත ආලේපන තෝරා ගත හැකිය. එහෙත් එසේ කළ යුත්තේද එය අත්‍යවශ්‍ය නම් පමණයි.කාන්තාවන් හෝ වේවා පිරිමින් හෝ වේවා තමාගේ සමෙහි යම් ගැටලුවක් නිදසුනක් ලෙස කිවහොත් කුරුලෑ වැනි සමෙහි යම් ආසාදන තත්වයකට ගොදුරු වී ඇත්නම්, හිරු කිරණට නිරාවරණය වී සම පිළිස්සීම, හිස්හොරි, දිලීර වැනි ආසාත්මිකතා ඇත්නම් එවැනි ගැටලුවලට රූපලාවණ්‍ය ප්‍රතිකාර අවශ්‍යයි.රූපලාවණ්‍ය ප්‍රතිකාර සඳහා යොමු වීමට නිසි වයස් පරතරයක් තිබේද ?රූපලාවණ්‍ය ගැටලු සාමාන්‍යයෙන් ඉස්මතු වීම අරඹන්නේ වැඩි වියට පැමිණීමත් සමගයි. අද සමහර මව්පියන් සිය කුඩා දරුවාව පවා සම පැහැපත් කරගැනීමේ අරමුණින් රූපලාවණ්‍ය ප්‍රතිකාර සඳහා යොමු කරනවා. මෙය නම් කෙසේවත් අනුමත කළ නොහැකි තත්ත්වයක්. වයස අවුරුදු 21 දක්වා ඕනෑම අයෙකුගේ සම සාමාන්‍ය තත්ත්වයෙන් නිදහසේ වැඩීමට ලක්වෙනවා.ඒ නිදහසේ වැඩෙන සම පැහැපත් වුවත් තළෙළු වර්ණයක් ගත්තත් ඒ සමෙහි ලප කැලැල් වැනි දෑ නැත්නම් තමාගේ ස්වභාවික පැහැය වෙනස් කොට කෘත්‍රීම පැහැයක් එකතු කර ගැනීම එම නිදහසේ වැඩෙන ස්වාභාවික පැහැයට හෝ සමට කරන අනිසි බලපෑමක් ලෙසයි මං දකින්නේ. රූපලාවණ්‍ය ප්‍රතිකාර අවශ්‍ය නම් එය ඇරඹීමට සුදුසු වන්නේ වයස අවුරුදු 15, 16 වැනි වයස් කාණ්ඩවල සිටයි.රූපලාවණ්‍ය ශිල්පියකු තෝරා ගැනීමේදී සැලකිය යුතු කරුණු මොනවාද?රූපලාවණ්‍ය ආයතනයකට හෝ රූපලාවණ්‍ය ශිල්පියකුගේ සේවාව ලබා ගැනීමට පෙර එම ආයතනය හෝ රූපලාවණ්‍ය ශිල්පියා, ශිල්පිනිය කෙරෙහි පෙර විමසීමක් කර නිසි අවබෝධයක් ලබා ගෙන එම ප්‍රතිකාරවලට යොමු වනවා නම් ඉතාමත් යහපත්. යම් රූපලාවණ්‍ය ආයතනයකට ඇතුළු වුණාම එය රජයේ ලියාපදිංචි වූ ආයතනයක්ද යන්න පිළිබඳ විමසිලිමත් වන්න. අද වන විට රූපලාවණ්‍ය ක්ෂේත්‍රය මුදල් හම්බ කර ගැනීමේ පරමාර්ථය නිසා පිරිහිලා. සුදු කබර වැනි සමෙහි රෝගයට රූපලාවණ්‍ය ශිල්පියකුට ප්‍රතිකාර කිරිමට බැහැ.නමුත් එවැනි රෝගී තත්ත්වයකින් පෙළෙන අයට පවා එම ප්‍රතිකාර කිරීමට භාරගන්නා රූපලාවණ්‍ය ආයතන රූපලාවණ්‍ය ශිල්පීන් ගැන අසන්නට ලැබෙනවා. ඔවුන් කළ යුත්තේ කළ හැකි දේ පමණක් භාර ගැනීමයි. රූපලාවණ්‍ය ශිල්පියකු වෙත යන කෙනෙකුගේ සම නිවැරදිව ඔවුන් හඳුනා ගන්නවාද , ඔහුට හෝ ඇයට අවශ්‍ය රුපලාවණ්‍ය ප්‍රතිකාරය ගැන ඔවුන්ට නිසි අවබෝධයක් තිබෙනවාද, එම රූපලාවණ්‍ය ගැටලුව ගැන තේරුම් කර දීමට තරම් නිසි අවබෝධයක් එම රූපලාන්‍ය ශිල්පියා හෝ ශිල්පිනිය සතුද යන්න පිළිබඳ සැලකිලිමත් වන්න. ඕනෑම කෙනෙක්ගේ මූලික අවධානය යොමු කළ යුත්තේ පිරිසිදුකම ගැනයි.රූපලාවණ්‍ය ගැටලු සමේ රෝග වැනි නොයෙක් රෝගවලට ගොදුරු වන්නේ පිරිසිදුකම නැති වීමෙන්. මෙම කරුණු නිවැරදි රූපලාවණ්‍ය වේදියෙක් වුවද අනුගමනය කළ යුතුම දෙයක්. එමෙන්ම ආලේපන, නිෂ්පාදන, එම නිෂ්පාදනවල අඩංගු ද්‍රව්‍ය රසායනික ද්‍රව්‍ය පිළිබඳ අවබෝධයක්ද ඔවුන් සතුවිය යුතුමයි. ඒ තුළින් තම සේවාදායකයාගේ සමට ගැළපෙන ප්‍රතිකාර කිරීමට ඔවුන්ට හැකියාව ලැබෙනවා. රූපලාවණ්‍ය ශිල්පියකු ශිල්පනියකු ලෙස අද ලෝකය තුළ නිරතුරු වෙනස් වන රූපලාවණ්‍ය ක්‍රමවේද, ආලේපන, නව හඳුන්වාදීම් පිළිබඳ නිරතුරු විමසිලිවත් භාවයකින් කටයුතු කළ යුතුයි.තමාට ස්වභාවයෙන් හිමි වන්නාවූ සමේ වර්ණය වෙනස් කර ගැනීම දැන් රැල්ලක් බවට පත්වෙලා මෙහි අවදානමක් තිබෙනවාද?සම පැහැපත් කරගැනීමට අද වෙළෙඳ පොළේ නොයෙකුත් බිලීචිං වර්ග තිබෙනවා. බොහෝ අය නොයෙක් ක්‍රීම් වර්ග මිශ්‍ර කර සම පැහැපත් කර ගැනීමේ ආලේපන සාදා වෙළෙඳ පොළට නිකුත් කරනවා. නමුත් මෙය ඉතාමත් වැරදි ක්‍රමවේදයක්. මේ තුළින් කෙරෙන්නේ සමෙහි අඩංගු මෙලනින් අනවශ්‍ය ලෙස ඉවත් කිරීමයි. එය ශරීරයට නුසුදුසු ක්‍රියාවලියක්. විදේශීය රටවල “සුදු කබර” රෝගයට ඖෂධයක් ලෙස යොදාගන්නා “ඉන්ජෙක්ෂන්” මඳක් තත්ත්වය බාල කොට සම පැහැපත් කිරීමේ ප්‍රතිකාරයක් ලෙස මෙරටද භාවිත කරන බවට අසන්න ලැබෙනවා. මෙය ඉතාමත් අවදානම්. එයින් සිදුවන්නේ ශරීරයේ අඩංගු මෙලනින් සම්පූර්ණයෙන් ඉවත් කිරීමයි. පසු කාලයකදී මෙය සමේ පිළිකා වැනි භයානක රෝග ඇති කරවනවා.එකම වර්ගයේ නිෂ්පාදන දීර්ග කාලයක් භාවිත කිරීම සුදුසුද?ඕනෑම නිෂ්පාදනයක් මාස තුන හතරක් පමණ භාවිත කිරීමෙන් පසු වෙනස් කිරීම සුදුසුයි. එකම වෙළෙඳ නාමයකින් යුතු ආලේපන හෝ එම නිෂ්පාදන දීර්ඝ කාලයක් භාවිත කිරීමෙන් එය ප්‍රතික්‍රියා නොකරන්නටද පුළුවන්. ආසාත්මිකතාද මතු විය හැකියි. එම නිසා තමාගේ වයස ගැනත් සැළකිලිවත් වී කාලයෙන් කාලයට නිෂ්පාදන වෙනස් කිරීම යෝග්‍යයි.රූපලාවණ්‍ය ප්‍රතිකාර නිසා සිදු වූ යම් යම් ඛේදවාචක පසුගිය කාලයේදී අසන්නට ලැබුණා. මේ පිළිබඳ ඔබේ අදහස?රූපලාවණ්‍ය ප්‍රතිකාර මගින් සිදු වූ මරණ ගැන වරින් වර වාර්තා වෙනවා.එහි සත්‍ය අසත්‍යතාව තවම අනාවරණය වී නැහැ. නමුත් රූපලාවණ්‍ය ප්‍රතිකාරවලට යොමු වීමට පෙර තමාගේ රෝගී ලක්ෂණ, ආසාත්මිකතා පිළිබඳ රූපලාවණ්‍යවේදියා දැනුම්වත් කර නොතැබීමෙන් ප්‍රතිකාර කිරීමේදී, සම පිළිස්සීම, කුඩා බිබිලි මතුවීම, සම රතු වීම වැනි සමට හානි වන යම් යම් ගැටලුවලට මුහුණ පෑමට පුළුවන්.නමුත් පසුගිය කාලයේදී වාර්තා වූ මෙම සිදු වීම නිසා රූපලාවණ්‍ය ක්ෂේත්‍රයම කැළඹී තිබෙනවා යැයි කීවොත් නිවැරදියි. නමුත් රූපලාවණ්‍යවේදියකු ලෙස තවත් රූපලාවණ්‍ය ශිල්පියකු විවේචනය කිරීම සුදුසු නැහැ. රූපලාවණ්‍ය ප්‍රතිකාර ලබාගැනීමට පැමිණෙන සේවාදායකයා කෙරෙහි නිසි මුළු අවධානය යොමු කිරීමෙන් සිදුවිය හැකි හානිය වළක්වාගත හැකියි.ටානියා මෝසස්ඡායාරූප දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110616</link>
    <topic>ගසල් රජුගේ සමු ගැනීම</topic>
    <author/>
    <content>ගසල් රජුගේ සමු ගැනීම‘ගසල් රජු’ යනුවෙන් විරුදාවලී ලැබ සිටි ජග්ජිත් සිං ගේ අවසන් සුසුම් පොද අනන්ත අපරිමාණ අවකාශය පුරා විසිර පවත්නා අනේක ස්වර අතර වැද සැඟව නොපෙනී ගියේය.බී. බී. සී.ය ඇතුළු ලෝකයේ බොහෝ ගුවන් විදුලි සේවා සහ රූපවාහිනි විකාශන ජග්ජිත් සිං ගේ සමුගැනීම පිළිබඳ සෝ පුවත ප්‍රචාරය කළ අතර මුද්‍රිත මාධ්‍යයද ඒ මධුර ගායකයාණන් පිළිබඳ විශේෂ ලිපි පළකර තිබුණි.ඉන්දියාවට ‘පැයේ දුරින්’ පිහිටි අපේ කොදෙව්වේ උදේ සිට පහුවදා එළිවෙන තුරු නොනවත්වා සින්දු ගහන එෆ්. එම්. අයියලා සහ අක්කලා ජග්ජිත් සිං ගේ අභාවය ගැන කියනවා තබා එවැන්නෙකු ලොව සිටි බවක් වත් අසා නොතිබුණා සේය. ‘සරසවිය’ පුවත්පතේ පමණක් කුඩා ප්‍රවෘත්තියක් පළව තිබුණි.ජග්ජිත් සිං ගේ වියොවින් සතියකට පමණ පසු ශ්‍රී ලංකා ගුවන් විදුලියේ ස්වදේශීය සේවයෙන් (එය තවමත් පවත්නා බව සැක හැර දත යුතු ය) ඔහුට උපහාර පිණිස විශේෂ වැඩසටහනක් ප්‍රචාරය කෙරෙන බව දැනගන්නට ලැබුණු හෙයින් මම ද සැදී පැහැදි ඊට සවන් දුනිමි. ප්‍රවීණ මාධ්‍යවේදි තිලකරත්න කුරුවිට බණ්ඩාරයන් විසින් ඉදිරිපත් කරනු ලැබු එය, ‘ජන රංජන ගී’ නම් විය. රසබර, අරුත්බර හා හැඟීම්බර වැඩ සටහනක් වූ එය ඒ මහා ගායකයාණන්ගේ ආත්මය අබියස තැබු සුදු රෝස මල් කළඹක් බඳු විය.ජග්ජිත් සිං මිය යන විට ඔහුට වයස අවුරුදු 70 කි. සිය උපන් දිනය සමරනු පිණිස සංගීත ප්‍රසංග 70 ක් පැවැත්වීමට ද ඔහු සූදානම්ව සිටියේය. ‘හදවත් සැත්කම්’ පිළිබඳ වෛද්‍ය වාර්තා ඇඳ අද්දර තිබුණ ද ජග්ජිත් සිං මිය යන්නේ මොළයේ සිරවූ ලේ කැටියක් හේතුවෙනි. තම ළබැඳි ගායකයාගේ මරණය අසා දැඩි ශෝකයට පත්, ඇමෙරිකාවේ වෙසෙන ඉන්දියානු රසිකයෙක් අන්තර් ජාලයට අදහස් එක් කරමින් මෙබඳු මහා පුරුෂයන් ගළවා ගත නොහැකි නම් ඉන්දියානු වෛද්‍ය විද්‍යාවේ ද කොතැනක හෝ අඩුවක් ඇතැයි කියා සිටියේය.රාජස්ථානයේ උපන් සීක බැතිමතෙකු වුවද ජග්ජිත් සිං, ගුර්බානි නම් වූ සීක බැති ගීත මෙන්ම හින්දු බැති ගී වූ භජන් ද ගායනා කළේය.පංජාබ්, ගුජරාටි, නේපාලි, හින්දි හා උර්දු ඇතුළු භාෂා ගණනාවකින් ගීත දහස් ගණනක් ගායනා කළ ඔහු ගීත එකතු (ඇල්බම්) 50 ක් පමණ නිකුත් කර තිබුණි. ලතා මංගේෂ්කාර් සමඟ ද ගී ගයා තිබුණ ද ඔහුගේ හොඳම සහාය ගායිකාව වූයේ ඔහු පි‍්‍රය භාර්යා චිත්‍රා සිං බව රසික, විචාරක දෙපිරිසේ ම මතයයි.ඉන්දියාවේ විශිෂ්ට ගේය පද රචකයන් රැසකගේම ගී පද තම සේද සුමුදු හඬින් ගායනා කිරීමේ වරම් ජග්ජිත් සිං ට හිමි විය. දක්ෂ කවියකු ලෙස ද ප්‍රකට අග්‍රාමාත්‍ය අතල් බිහාරි වජ්පායි ද ජග්ජිත්ගේ ගීත රචක නාමාවලියේ සිටින්නෙකි. ෂිව් කුමාර් බාතල්රිගේ කවි ද ජග්ජිත් නිසා ජනපි‍්‍රය ගීත ලෙසින් ජනතාව අතරට ගියේය.2007 මැයි 10 දා, ඉන්දිය පාර්ලිමේන්තුවේ සාෂාද්භවන් ශාලාවේදී ප්‍රථම ඉන්දීය නිදහස් සටනේ 150 වැනි අනුස්මරණ උලෙළ පැවැත්වුණු අතර ජග්ජිත් සිං ටද ඒ සඳහා ඇරැයුම් කෙරුණි. එදින ඔහු ගායනා කිරීමට තෝරා ගත්තේ දිල්ලියේ සිටි අවසන් මෝගල් පාලකයා වූ බහදූර් ෂා සෆාර්, ඉංගි‍්‍රසින්ගේ සිර මැදිරියක සිටියදි අඟුරු කැටයකින් බිත්තියේ ලියූ ‘ලග්ටා නහි හයි දිල් මේරා’ නමැති ගසල් ගීතයයි.ජනාධිපති අබ්දුල් කලාම්, අගමැති මන්මෝහන් සිං, කථානායක සෝම්නාත් චැටර්ජි, කොංග්‍රස් නායිකා සෝනියා ගාන්ධි ඇතුළු සම්භාවනීයයන් ඒ අසා සිටියේ පිළිම රූ සේ නිසොල්මන්වය. මිහිරි හඬ හා ගායන කුසලතාව උපතින්ම ලැබුණ ද ජග්ජිත් සිං, සංගීතය දුටුවේ තෙරක් නොමැති මහ සයුරක් සේය.“සංගීතය බරපතළ විෂයයකි. එහි ගණිතය මෙන්ම ව්‍යාකරණය ද තිබෙනවා. එහි සියල්ල දැන හඳුනා නොගතහොත් හොඳ ගායකයෙක් විය නොහැකියි. විශේෂයෙන්ම ගසල් ගායනයට පෙර අඩුම ගණනේ වසර පහළොක්වත් සංගීතය හැදැරිය යුතුයි.”එය එසේ නම් එක රැයක පායා, අලුයමෙහි නිවී යන සුලබ තරු අතර ජග්ජිත් සිං වැන්නවුන් කෙසේ නම් බිහි වනු ඇත්ද?කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110617</link>
    <topic>bollywood news</topic>
    <author>සුජීව තේවහෙට්ටිගේ</author>
    <content>bollywood newsරාකේෂ් රෝෂන් ගේ අලුත්ම චිත්‍රපටය, ‘ක්‍රිෂ් - 2’ වෙනුවෙන් රඟපෑමට ජැකලින් ෆර්නැන්ඩස්ටත් ඇරයුම් ලැබී තිබුණා. නමුත් කිසියම් කාරණයක් නිසා ජැකලින්ව එම චිත්‍රපටයෙන් ඉවත් කර ඇති බවයි දැනගන්නට ලැබුණේ. ජැකලින්ට නියමිතව තිබුණු චරිතයට දැන් තෝරාගෙන සිටින්නේ නවක නිළියක වන ඊෂා ගුප්තායි. 2007 දී ‘මිස් ඉන්ඩියා ඉන්ටර්නැෂනල්’ කිරුළ පැලඳි ඇය, මේ වනවිට රඟපා ඇත්තේ චිත්‍රපට දෙකකට පමණයි.’ක්‍රිෂ්-2’ චිත්‍රපටයට කන්ගනා රනැට් සහ සොනක්ෂි සිංහ ද තෝරාගෙන තිබුණා. වෙනත් චිත්‍රපටවල රඟපාන්නට තිබෙන නිසා ‘ක්‍රිෂ් - 2’ වෙනුවෙන් දින යොදා ගන්නට නොහැකි බවයි කන්ගනා සහ සොනක්ෂි දන්වා තිබුණේ. ඉන්පසුව රාකේෂ්ට සිදුවුණේ චිත්‍රන්ග්දා සිං මේ සඳහා තෝරා ගන්නයි. ඇය ද, දින පිළිබඳ ප්‍රශ්නයක් නිසා මේ චිත්‍රපටය ප්‍රතික්ෂේප කළා. රාකේෂ් ගේ ඊළඟ තේරීම වුණේ, ජැකලින්. නමුත් ඇය ද එහි රඟපෑමට අකැමැති වෙලා. සමහරු කියන්නේ මේ චිත්‍රපටයේ නාන ඇඳුමකින් සැරසී රඟපෑමක් කරන්නට තිබුණු නිසා ජැකලින් එයින් ඉවත්වූ බවයි.ශාරුක් ඛාන් නිෂ්පාදනය කළ ‘රාවන්’ චිත්‍රපටයේ මංගල දර්ශනය පසුගියදා ලන්ඩන් නුවරදී පැවැත්වුණා. ඊට සහභාගි වූ එම චිත්‍රපටයේ රඟපෑ අර්ජුන් රම්පාල්ට ආපසු ඉන්දියාවට යන්නට ගුවන් තොටුපළට පැමිණි විටදී ලොකු අකරතැබ්බකට මුහුණ දෙන්නට සිදුවෙලා. ඔහුට පිටත්වෙන්නට නියමිතව තිබූ ගුවන් යානයට ගොඩවෙන්නට නොහැකි වෙලා.මේ නිසා අර්ජුන්ට සිදුවුණේ ඊළග ගුවන් යානය පැමිණෙන තුරු පැය 8 ක් ලන්ඩන්, හීත්‍රෝ ගුවන් තොටුපළේ රැඳී සිටින්නයි.”අර්ජුන් ඉන්දියාවට යන්න හිටියේ උදේ 10.30ට තිබුණු ෆ්ලයිට් එකෙන්. ඒක එනතුරු එයා, එයාපෝට් එකේ සාප්පු සවාරියක් ගිහින්. එක තැනකදි රසික රසිකාවියො කට්ටියක් අර්ජුන්ව වටකරගෙන කතාකරන්න පටන්ගෙන. ඒ නිසයි 10.30 ෆ්ලයිට් එකේ යන්න බැරිවුණේ.” හීත්‍රෝ ගුවන් තොටුපළ නිලධාරියකු පැවසුවා.”මම පර්ෆියුම් බෝතලයක් ගන්නයි ගියේ. එකතැනකදි හැටක් විතර ඇවිත් මාත් එක්ක කතා කරන්න පටන් ගත්තා. එයාපෝට් එකේ නිලධාරීන් ඇවිත් තමයි මාව බේරගත්තෙ. මේ කරදරේ නිසා මට පැය 8 ක්ම ඊළඟ ෆ්ලයිට් එක එනකන් බලා ඉන්න වුණා.” අර්ජුන් සිද්ධිය විස්තර කළා.ශාහිද් කපූර් පසුගිය සති කිහිපයම ගතකළේ ස්පාඤ්ඤයේයි. ඒ, චිත්‍රපට රූපගත කිරීමක් වෙනුවෙන් නම් නොවෙයි. විනෝද සවාරියකටයි. ඔහු තම හිතවතුන් කිහිප දෙනෙකු සමඟ ස්පාඤ්ඤයේ මැඩ්රීඩ් සහ බාසිලෝනා යන නගරවල සංචාරය කළා. මේ සංචාරයට ග්‍රීසිය ද එක්වී තිබූ නමුත් පසුව ඒ රටෙහි ඔහු සංචාරය නොකළ බවයි දැන ගන්නට ලැබුණේ.ඒත්, ඉන්පසුව ලැබුණු ආරංචියකින් කියවුණේ ඔහු ග්‍රීසියෙහි ද සංචාරය කරන්නට ගිය බවයි. නිකමට නම් නොවෙයි. විශේෂ හේතුවක් ඇතුවයි. බිපාෂා බාසු ග්‍රීසියෙහි චිත්‍රපට රූපගත කිරීමකට පැමිණ සිටින බව ඔහුට දැනගන්නට ලැබිලා. ස්පාඤ්ඤ සංචාරයේ දී මේ ආරංචිය දැනගත් ශාහිද් වහාම තීරණය කළේ ග්‍රීසියටත් යන්නටයි. එහිදී ඔහු බිපාෂාව හමුවී බොහෝ වේලාවක් කතාබහ කරමින් සිටි බවයි ආරංචි.ඔය අතරේදී තවත් පුවතකින් දැනගන්නට ලැබුණේ චිත්‍රපට රූපගත කිරීමට එක්වී සිටි ජන්‍රපිය නළු මාධවන් සහ තවත් යොවුන් නළුවෙකු වන රානා ඩාගුබට් සමඟ බිපාෂා, දිවා ආහාර වේලක රස විඳි බවයි.දීර්ඝ නිවාඩුවකට ඩුබායි සංචාරයකට එක්වී සිටි අජේ දේව්ගන් සහ කාජල් යුවළ තම දරු දෙදෙනා ද සමඟ ඉන්දියාවට පැමිණියා. ඒ, දීපාවලි උත්සවය සමරන්නයි. මේ ගැන අදහස් දැක්වූ අජේ....”දීපාවලි උත්සවය දා නෑදෑයො, හිතවතුන් එකට එක්වෙලා සතුටු වෙනවා. අපේ ගෙදර මගේ අම්මා තමයි කෑම හදන්නෙ. වෙනද වගේම මේ පාරත් අපි විශේෂ පූජාවකට සහභාගි වුණා. මමත් කාජලුත් වෙන වැඩ අත්හැරලා මේ වෙනුවෙන්ම කැපවුණා.”කාජල් කියා සිටියේ ද දීපාවලි උත්සවයේ දී තම පවුලට එකතුවන විශේෂත්වය ගැනයි.”දැන් මම දරුවන් දෙන්නෙකුගෙ අම්මා කෙනෙක්. අපේ දරුවොත් දීපාවලි උත්සවය කියන්නෙ මොකක්ද කියල යම් තරමකට කරුණු දන්නවා. මං හිතන්නෙ අපි පොඩි කාලෙ දැනගෙන හිටියට වඩා යමක් ඒ අය ඒ ගැන දන්නවා. මම පොඩි කාලෙ අපි හැමෝම දීපාවලි දවසෙ මගේ අම්මායි (තනූජා) ආච්චි අම්මායි (ශෝභනා සමාර්ත්) එක්ක මුළු දවසම ගතකරපු හැටි තාම මතකයි.”බොලිවුඩ්පුරයේ මහා නළු හෙවත් අමිතාබ් භච්චන් ඉගෙනුම ලැබුවේ අලහබාද් හි ඥානප්‍රබෝධිනී සහ පිරිමි උසස් විදුහල (Boys’ High School) යන පාසල්වලින්. මේ අතරින් පිරිමි උසස් විදුහලට මේ වසරේ දී අවුරුදු 150ක් සපිරෙනවා.මේ නිමිත්තෙන් පැවැත්වෙන උත්සවයේ විශේෂ අමුත්තකු ලෙස සහභාගිවන්නට ‘බිග් බී’ටත් ඇරයුමක් ලැබිලා. තමන්ට චිත්‍රපටවල රඟපෑමේ කටයුතු කෙතරම් යෙදී තිබුණත් මේ උත්සවයට සහභාගි වන බවයි අමිතාබ් ප්‍රකාශ කළේ. පිරිමි උසස් විදහලේ විදුහල්පති ඩේවිඩ් ලූක් මේ ගැන අදහස් දක්වා තිබුණා.”අපි මේ වෙනකොටත් අමිතාබ් මහත්මයාව මුණගැහිලා ආරාධනා කරලයි තියෙන්නෙ. ඔහු මේ උත්සවයට සහභාගි වන බව අපිට හොඳින්ම විශ්වාසයි. මේ දවස්වල තරමක අසනීපයෙන් ඉන්න නිසා ඔහුගෙන් මේ ගැන නිල වශයෙන් තහවුරු කිරීමක් වෙලා නැහැ. කොහොම වෙතත් අමිතාබ් මහත්මයාගෙ සහභාගිවීම ගැන සැකයක් නැහැ.”සුජීව තේවහෙට්ටිගේ1. උපන් දිනය - 1982 සැප්තැම්බර් 282. උස - අඩි 6 අඟල් 0.53. පියා - රිෂි කපූර්4. මව - නීතු සිං5. වැඩිමහලු සොහොයුරිය –රිද්ධිමා කපූර්6. සුප්‍රකට කපූර් පෙළපතට තිබෙන නෑදෑකමප්‍රවීණ සිනමාකරුවෙකු වූ රාජ් කපූර් ගේ මුණුපුරාය. රන්ධීර් කපූර් සහ රජීව් කපූර්ගේ ඥාති පුත්‍රයෙකි.7. අධ්‍යාපනය ලද පාසල - මුම්බායි හිබොම්බේ ස්කොටිෂ් ස්කූල්8. රංගනය හැදෑරූ ආයතනය -නිව්යෝක් හි ලී ස්ට්‍රාස්බර්ග් නාට්‍ය සහ සිනමා ආයතනය9. මුල්ම සිනමා අත්දැකීම - සන්ජේ ලීලා භන්සාලිගේ ‘බ්ලැක්’ (2005) චිත්‍රපටයේ සහායකයකු ලෙස කටයුතු කිරීම.10. මුල්ම සිනමා රංගනය - ‘සාවරියා’ චිත්‍රපටයේ ප්‍රධාන චරිතයක් රඟපෑම (2007)11. මෙතෙක් රඟපා ඇති චිත්‍රපට සංඛ්‍යාව - 1112. ලැබූ සිනමා සම්මාන -(i) 2008 වසරේ හොඳම නවක නළුවාටහිමිවන ‘ෆිල්ම් ෆෙයාර්’ සම්මානය (‘සාවරියා’ චිත්‍රපටයේ රංගනය වෙනුවෙන්)(ii)2010 වසරේ හොඳම නළුවාට හිමිවන ෆිල්ම් ෆෙයාර් විචාරක සම්මානය – ‘වේක් අප්සිද්’, ‘අජාබ් ප්‍රේම්කි සසාබ් කහානි’ සහ ‘රොකට්සිං’ සේල්ස්මන් ඔෆ් ද ඉයර්’ චිත්‍රපටවල රංගනය වෙනුවෙන්.(iii) 2008 වසරේ හොඳම නවක නළුවාටහිමිවන ස්ටාර් ස්ක්‍රීන් සම්මානය (‘සාවරියා’ චිත්‍රපටයේ රංගනය වෙනුවෙන්)(iv) මේ හැරුණු විට ‘සාවරියා’ චිත්‍රපටයේරංගනයට සීසිනේ, ස්ටාර් ඩස්ට්, අයිෆා, අප්සරා වැනි සම්මාන රැසක් දිනාගෙන ඇත.13. දැනට රඟපාමින් සිටින චිත්‍රපටය -‘බාෆී’ (2012 දී තිරගත වීමට නියමිතය)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110618</link>
    <topic>මා සම්බන්ධ වන 50 වැනි චිත්‍රපටයේ අධ්‍යක්ෂවරයා මමයි</topic>
    <author>හේමාලි විජේරත්න</author>
    <content>මා සම්බන්ධ වන 50 වැනි චිත්‍රපටයේ අධ්‍යක්ෂවරයා මමයිඩොනල්ඩ් ජයන්තවර්තමාන සිනමා ලෝකයේ කාර්ය බහුලම සහාය අධ්‍යක්ෂවරයා වන ඩොනල්ඩ් ජයන්තට පසුගියදා තම වෘත්තීය කාර්යය සඳහා සම්මාන හිමිවුණා. සහාය අධ්‍යක්ෂණය සඳහා සම්මාන හිමි කරගත් ලංකාවේ පළමු සහාය අධ්‍යක්ෂවරයා ඩොනල්ඩ් විය හැකියි. චිත්‍රපට 50 ක සහාය අධ්‍යක්ෂවරයා වීමේ අවස්ථාවට සීරුවෙන් ළං වෙමින් සිටින ඔහුගේ එකම අභිප්‍රාය ඒ කඩඉමෙන් පසු තමන් තනිවම චිත්‍රපටයක් අධ්‍යක්ෂණය කිරීමයි.ධර්මසිරි ගමගේ ගේ ‘පූජා’ චිත්‍රපටයෙන් සිනමා ලෝකයට පැමිණි ඔහු උදයකාන්ත වර්ණසූරියගේ ‘මහමෙර උසට’ ‘ගිනි අවි සහ ගිනි කෙළි’, ප්‍රියන්ත කොළඹගේ ගේ ‘දැහැන විමුක්ති’ රන්ජන් රාමනායකගේ ‘වන්ෂොට්’ ‘පාර්ලිමන්ට් ජෝක්ස්’ ඇතුළු චිත්‍රපට 40 ක පමණ සහාය අධ්‍යක්ෂවරයා වුණා.සිනමා මාධ්‍යයට ඔබේ ඇල්ම ඇති වුණේ කොහොමද?මගේ ගම මාතර කොටපොළ. මම ඉගෙන ගත්තේ කොටපොළ මහා විද්‍යාලයෙන්. මට අවුරුදු 12 ක් වෙත්දිම මම පාසල් වේදිකාවේ රඟපෑවා. ඉන් පසුව මම ප්‍රසිද්ධ වේදිකාවේ ‘කරුමය පසුපස’, ‘වලව්වක පලහිලව්ව‘ වැනි වේදිකා නාට්‍යවල රඟපෑවා. ඇත්තටම කිවුවොත් මට සිනමා ක්ෂේත්‍රයට අවතීර්ණ වීමට ආශාව ඇති වුණේ ගාමිණී ෆොන්සේකා, මාලිනී ෆොන්සේකා වැනි නළු නිළියන් රඟපෑ චිත්‍රපට බලලයි.මේ අතරතුර මගේ අම්මාගේ මාර්ගයෙන් මට ප්‍රවීණ මාධ්‍යවේදී ධර්මසිරි ගමගේ මහතා හඳුනාගන්න ලැබුණා. එතුමාගේ මඟ පෙන්වීම මත තමයි මට අද මේ තැන හදාගන්න පුළුවන් වුණේ. මම ඉස්සරම කොළඹ ආවේ ඇත්තටම නළුවෙක් වෙන්න තිබුණු ආසාවට. ඒ කාලේ ‘එක මාවතක දරුවෝ’, ‘යශෝරාවය’, ‘වරංගනා’, ‘පුනරාගමනය’ වැනි නාට්‍යවල මම රඟපෑවා.සහාය අධ්‍යක්ෂවරයෙක් හැටියට ඔබ දීර්ඝ කාලයක් මේ ක්ෂේත්‍රයේ කටයුතු කරලා තිබෙනවා. ඇයි ඔබ ඔබේ ම නිර්මාණයක් කරන්න නොසිතන්නේ?මම මේ වනකොට සිනමා ක්ෂේත්‍රයට ඇවිත් අවුරුදු විසි හතක් වෙනවා. දැනට චිත්‍රපට 42 ක් සහාය අධ්‍යක්ෂණය කර තිබෙනවා. නිර්මාණයක් බිහි කිරීම යනු මා සිතන හැටියට දරුවකු බිහි කිරීමක් වැනි කාර්යයක්. බිහි කිරීමට පෙර ඒ දරුවා මව් කුස පිළිසිඳ ගත යුතු යි. කලලය කුස තුළ වැඩිය යුතු යි. උපතට පෙර විලිරුදාව ඇතිවිය යුතු යි.එමෙන් ම දරුවා මව නොමරා උපදින සෞඛ්‍ය සම්පන්න දරුවකු විය යුතු යි. සැබෑ උවමනාවකින් තොරව බිහිවන නිර්මාණ මා දකින්නේ මව් මරා උපදින අංග විකල දරුවන් හැටියට. එහෙයින් මා තවමත් සහාය අධ්‍යක්ෂවරයෙකු ලෙස ඉන්න කැමැතියි. මා එයින් ලබන්නේ අසීමිත තෘප්තියක්. නමුත් මා චිත්‍රපටයක් අධ්‍යක්ෂණය නොකරනවා නොවේ. මගේ එකම බලාපොරොත්තුව චිත්‍රපට පනහක් සහාය අධ්‍යක්ෂණය කර පනස් එක් වැනි චිත්‍රපටය අධ්‍යක්ෂණය කිරීමට ය.සහාය අධ්‍යක්ෂවරයා කියන චරිතය ඔබ අර්ථ දක්වන්නේ කොහොමද?චිත්‍රපටයක තිර රචනයෙන් පසු අධ්‍යක්ෂවරුන්ගේ නිර්මාණයට සෑම අතින් ම සහාය වන පුද්ගලයා සහාය අධ්‍යක්ෂවරයායි. අධ්‍යක්ෂවරයා කරන්නේ නිර්මාණ පිළිබඳ අවසාන නිගමනයන්ට එළඹීමයි. නළු නිළියන්ගේ දින ලබා ගැනීම, කාල සටහන් සැකසීම, සංස්කරණයේ මූලික කටයුතු, දෙබස් කැවීම් ආදී සියලුම කටයුතු වලදී අධ්‍යක්ෂවරයාට වඩා වැඩි කොටසක් ඉටු කරන්නේ සහාය අධ්‍යක්ෂවරයායි. ඒ ඒ දර්ශන වලට අයත් නළු නිළියන් නිසි වේලාවට දර්ශන තලවලට යොමු කරවීම, රූප රාමුවල අඛණ්ඩතාව පවත්වාගෙන යාම, දෙබස් කැවීම, සංස්කරණයේදී සහාය ලබාදීම, නිර්මාණයේ කාර්මික අංශය පිළිබඳ සැලකිලිමත් වීම සහාය අධ්‍යක්ෂවරයාගේ වගකීමක්.ඇතැම් චිත්‍රපටවල අප දකිනවා පළමු වැනි, දෙවැනි, තෙවැනි වශයෙන් සහාය අධ්‍යක්ෂවරුන් කිහිපදෙනෙක් සිටින්නේ ඇයි?සිනමාව කියන්නේ සාමූහික මාධ්‍යයක්. එහිදී පළමු සහාය අධ්‍යක්ෂවරයා නිරන්තරයෙන් අධ්‍යක්ෂවරයා සමඟ නිර්මාණයට දායක වෙනවා ඍජුවම. දෙවැනි, තෙවැනි සහාය අධ්‍යක්ෂවරුන්ට නළු නිළියන් ගෙන්වා ගැනීම, දර්ශන තලවල කටයුතු, දෙබස්වල අඛණ්ඩතාව රැකීම වගේ සෙසු කටයුතු පැවරෙනවා. ඇතැම් දැවැන්ත නිර්මාණවලට සහාය අධ්‍යක්ෂවරුන් හත් අට දෙනෙකු යොදා ගන්නා අවස්ථා හොලිවුඩ් සිනමාවේ තිබෙනවා.වෘත්තීය සහාය අධ්‍යක්ෂවරයෙක් විදියට මෙරට වෘත්තීය සහාය අධ්‍යක්ෂවරුන්ගේ තත්ත්වය ඔබ දකින්නේ කොහොමද?ශ්‍රී ලංකාවේ සහාය අධ්‍යක්ෂවරුන් ඉන්නේ බොහෝම ස්වල්ප දෙනයි. ඒ ටික දෙනාට තමයි තමන්ගේ වෘත්තිය තත්ත්වය නංවන්න එකතු වෙන් වෙන්නේ. ශ්‍රී ලංකාවේ සහාය අධ්‍යක්ෂවරුන්ට වෘත්තිය මට්ටමක් ලබාදීම සඳහා ක්‍රියා කළ මට ගුරුහරුකම් කියා දුන් අයි.එන්. හේවාවසම් මහතා මෙහිදී මා ගෞරවයෙන් සිහිපත් කළ යුතුයි.සහාය අධ්‍යක්ෂවරයා කියන්නේ අධ්‍යක්ෂවරයාගේ ගෝලයා නොවෙයි. වෘත්තිය පිළිබඳ අවබෝධයක් නොමැති සහාය අධ්‍යක්ෂවරු නිසා තමයි මේ මතය බිහිවුණේ. එහෙත් ජාත්‍යන්තර සිනමාව සමඟ සසඳත්දී සහාය අධ්‍යක්ෂවරයා කියන්නේ සිනමා කෘතියක වැදගත් තනතුරක් උසුලන්නෙක්. ජෝන් හූස්ටන් නම් ප්‍රකට ඇමරිකානු අධ්‍යක්ෂවරයා සහාය අධ්‍යක්ෂවරයා වීරයකු යයි සඳහන් කර තිබෙනවා. කෙසේ වෙතත් හැකියාව ඇති තරුණයන් සිනමාව ආක්‍රමණය කළ යුතුව තිබෙනවා. ඔවුන්ට අත දීමට ඕනම මොහොතක මා සූදානම්.අවසාන වශයෙන් ඔබේ අනාගත බලාපොරොත්තු?මගේ එකම බලාපොරොත්තුව සිනමා නිර්මාණවලට සම්බන්ධ වී සහාය අධ්‍යක්ෂවරයෙක් වශයෙන් කටයුතු කරන්නයි.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110619</link>
    <topic>කුකුළු මස් රස තායි කැඳ</topic>
    <author>ඡායාරූප - ඉඳුනිල්</author>
    <content>කුකුළු මස් රස තායි කැඳසති අන්තය රසවත් කරන කෑම බීම - උපදෙස් ප්‍රවීණ සූපවේදී ඩොන් ෂර්මන්මේ දිනවල හවසට මහ වැසි ඇද හැලෙනවා. එළි පෙහෙළියට යන්න වත්ත පිටියේ වැඩක් පලක් කරන්න වෙන්නේ බොහෝ විට උදේ වරුවට පමණයි. හවස් වරුවේ මහ වැසි ඇද හැලෙද්දී පවුලේ සියල්ල එකට එකතු වී නිවෙස තුළ සතුටු සාමීචියේ යෙදෙන විට උණුසුම් ආහාරයක් ඇත්නම් යැයි පවුලේ ගෘහණිය ලෙස ඔබට සිතේවි.සූපවේදී ඩොන් ෂර්මන් අද ඒ සඳහා ඔබට තිළිණ කරන්නේ රස දිව පිනා යන පෝෂණීය ගුණයෙන් ඉතාමත් ඉහළ තායි කැඳක්. මෙය හරිම පහසුවෙන් සකස් කරගත හැකි අතර කෑම රුචිය වඩවන ශක්ති ජනක ආහාර වේලක් ද වෙනවා.මේ ද්‍රව්‍ය අවශ්‍යයයි(4 දෙනකු සඳහා)කුකුළු මස් පපු කොටස් 2 ක්කුකුළු මස් රසැති සුප් කැටයක්බාස්මතී සහල් අඬු කෝප්ප 1 1/2 ක්ළපටි පිපිඤ්ඤා පොඩි ගෙඩියක් හෝ ගර්කින් ගෙඩියක් ලොකු ලූනු ගෙඩියක්කොත්තමල්ලි කොළ මිටක්ලූනු කොළ මිටක්මාළු සෝස් මේස හැඳි 2 ක්සුදු ලූනු බික් කිහිපයක්තල තෙල් ටිකක්කෑලි මිරිස් මේස හැඳි 1 ක්ලුණුඅවශ්‍ය නම් පමණක් බට්න් මෂ්රූම් අහුරක්ජලය ලීටරයක් පමණමෙහෙම හදමුකුකුළු මස් පපු කොටස් දෙක ජලය ලීටරයක් පමණ දමා හොඳින් තම්බා ගන්න. මෙයටම කුකුළු මස් රසැති සුප් කැටය ද එකතු කර ගන්න. දැන් පපු කොටස් දෙක එයින් ඉවත් කර කුකුළුමස් තැම්බූ වතුරට (ස්ටොක් වතුර) හොඳින් සෝදාගත් බස්මතී සහල් අඬු කෝප්ප 1 1/2 දමා කැඳ ගතිය ඉතිරිවන ලෙස හොඳින් උයාගන්න.ලූනු ගෙඩිය සහ පිපිඤ්ඤා ගෙඩිය පොතු හැර කොටු කපා ගෙන කැඳ එකට එක් කරන්න. කොත්තමල්ලි කොළ සහ ලුනු කොළ සිහින්ව කපා ඊටම එක්කරගන්න. තැම්බුණු කුකුළු මස් පපු කොටස් සිහින් තීරුවලට ඉරා මෙයට එක් කරගන්න.තල තෙල් ටිකක් පෑන් එකකට දමා රත්වුණු පසු සිහින්ව තලා ගත් සුදු ලූනු බික් ටික ඊට දමා රන්වන් පැහැයට බැදුණු පසු කැඳ එකට එක් කර බට්න් මෂ් රූම් ද සිහින්ව කපා ඊට එක් කරගන්න.දැන් පදමට ලුණු කලවම් කර මාළු සෝස් මේස හැන්දක්, තල තෙල් බිංදු කිහිපයක් එක්කර මිරිස් කෑලි උඩින් දමා කෝප්ප වලට දමා උණු උණුවේම පිළිගන්වන්න.ඡායාරූප - ඉඳුනිල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110620</link>
    <topic>හෝර්ටන් තැන්නේ කෞතුකාගාරය</topic>
    <author>විස්තර හා ඡායාරූප</author>
    <content>හෝර්ටන් තැන්නේ කෞතුකාගාරයහෝර්ටන් තැන්න නැරැඹීමේ අපේ සවාරියේ අවසන් අංගය වූයේ කෞතුකාගාරය නැරැඹීමයි.කෞතුකාගාරගොඩනැඟිල්ලේ වහලයහෝර්ටන් තැන්නට පිවිසෙන කාට වුවද මුලින්ම හමුවන්නේ කෞතුකාගාරය වුවද අප එය අන්තිමටම නැරැඹීමට තබා ගත්තේ මොහොතින් - මොහොත වෙනස් වන එහි කාලගුණය අයහපත් වුවහොත් එළිමහනේ ඇති දෑ බලා ගැනීමට නොහැකි වෙතැයි යන අවිනිශ්චිත හැඟීම නිසාවෙනි. කෞතුකාගාරය පිහිටියේ ගොඩනැඟිල්ලක් තුළ බැවින් එය වැසි වසින අවස්ථාවක වුවද නැරැඹීමට කිසිදු බාධාවක් නැත.හෝර්ටන් තැන්න පුරාණයේ දී හැඳින්වූයේ ‘මහතැන්න’ හා ‘මහවැලි තැන්න’ යන සිංහල නාමයන්ගෙන් බව අප අමතක නොකළ යුතුය. එය මහතැන්න වූයේ මෙරට ඉහළම භූමි භාගයේ පිහිටි සුවිශාල තැනිතලාව වූ හෙයිනි. මහවැලි තැන්න වූයේ මහවැලි ගඟේ මූලාරම්භය මෙම ප්‍රදේශයෙන් සිදුවන බැවිනි. තොටුපොළ කන්දෙන් ඇරැඹී ගලන අග්‍රා ඔය හෝර්ටන් තැන්න හරහා බටහිර දිශාගතව ගලා ගොස් කොත්මලේ ඔයට එකතු වී මහවැලි ගඟ පෝෂණය කරයි.හෝර්ටන් තැන්න සොයා ගැනීම පිළිබඳව ද විවිධ අදහස් පළ වී ඇත. 1833 වසරේ මෙරට ඉංගී‍්‍රසි ආණ්ඩුකාරයාව සිටි සර් රොබට් හෝර්ටන් සබරගමුවේ රටේ මහත්මයා සමඟ මහතැන්න නැරැඹීමට පැමිණියේය. මහතැන්නේ දර්ශනීයත්වයට වශීකෘත වූ ඔහු මහතැන්න ඔහුගේ නමින් හෝර්ටන් තැන්න යනුවෙන් නම් කළේය.තවත් මතයකින් පැවසෙන්නේ හෝර්ටන් තැන්න තෝමස් ෆා නමැති ඉංගී‍්‍රසි ජාතිකයාගේ සොයා ගැනීමක් බවයි. ඉංගී‍්‍රසි පාලන සමයේදී විනෝදය පිණිස ගෝනුන් සහ ඇතුන් දඩයම් කිරීමට ඔවුන් වැඩිපුරම පැමිණ ඇත්තේ හෝර්ටන් තැන්නටය. දඩයම් කරමින් වාසය කිරීම සඳහා තෝමස් ෆා හෝර්ටන් තැන්නේ කදිම නිවසක්ද තනා ගත්තේ ය. එය “ෆා ඉන්” හෝටලය නමින් ප්‍රකට විය.ජීවිතයේ පසුකාලීනව තෝමස් ෆා සතුන් දඩයම් කිරීම සම්පූර්ණයෙන්ම අතහැර දැමු අතර දඩයම් කරුවන්ගෙන් ගෝනුන් ආරක්ෂා කර ගැනීමේ සංවිධානයක් පිහිටු වූ බව ද කියනු ලැබේ. මෙරට ආරම්භ කර ඇති පළමුවන වනජීවී සංරක්ෂණ සංවිධානය වී ඇත්තේ ද මෙයයි.එකලදීම ජේම්ස් ඇන්ඩර්සන් නම් ඉංගී‍්‍රසි ජාතිකයා ද ගෝනුන් දඩයම් කිරීමට හෝර්ටන් තැන්නට පැමිණි අතර ඔහු වාසය සඳහා එහි ඉදිකර ගත් නිවෙස පසු කලදී ඇන්ඩර්සන් ලොජ් නමැති නිවාඩු නිකේනය බවට පත්ව ඇත.කපිතාන් විලියම් ෆිෂර් සහ කර්නල් ඇල්බට් වොට්සන් නමැති ඉංගී‍්‍රසි ජාතිකයන් දෙදෙනා ද හෝර්ටන් තැන්න සොයා ගත් බවට මතයක් පවතී. මේ කොයි කවුරුන් හෝර්ටන් තැන්න සොයා ගත්තත් ඊට පාදක වූ මහතැන්න හෙවත් මහවැලි තැන්න දුරාතීතයේ සිටම පැවති බව ද එහි ඉතිහාසය රාවණා රජුගේ යුගයට ඇදෙන බව ද කියනු ලැබේ. සිංහල රජවරු දිවි හිමියෙන් මහතැන්නේ වනාන්තර සහ වන සතුන් ආරක්ෂා කළහ.තෝමස් ෆාඋඩරට පාලනය සිංහල රජවරුන්ගෙන් ඉංගී‍්‍රසින් අත්පත් කර ගත් අනතුරුව සිංහල රජවරුන් සුරැකි සම්පත් සියල්ලම අපට අහිමි වීම එක්තරා ආකාරයක අභාග්‍යයකි. කෞතුකාගාරයෙන් සුරැකිය යුතු හෝර්ටන් තැන්නේ ඉතිහාසය මෙයයි.කෞතුකාගාර ගොඩනැඟිල්ලේ පියස්සට ඉහළින් මතුවන සේ තනා ඇති කුමේරයේ ඉහළ කොටසේ T. F. යන ඉංගී‍්‍රසි අකුරු දෙකත් 1900 වර්ෂයත් පැහැදිලිව සඳහන් කොට ඇත. තෝමස් ෆා නමැති නම T. F. යන අකුරු දෙකෙන් සංකේතවත් වෙයි. ඒ අනුව දැනට කෞතුකාගාරය පිහිටි ගොඩනැඟිල්ල ඉදිකොට ඇත්තේ තෝමස් ෆා බව සනාථ වෙයි.කෞතුකාගාරයට ඇතුළු වන පිවිසුමේ වූයේ තොරතුරු මධ්‍යස්ථානයයි. හෝර්ටන්තැන්න පිළිබඳ මෙන්ම වනෝද්‍යාන හා වන සතුන් පිළිබඳව ද සිංහලෙන් සහ ඉංගී‍්‍රසියෙන් මුද්‍රිත පොත් - පත්, ප්‍රකාශන ආදිය එහි අලෙවියට තබා තිබුණි.ජෛව විවිධත්වය, මිහිතලයේ ජීවය ඇතිවීම හා එහි විකාශය ආදිය පිළිබඳ තොරතුරුවලින් කෞතුකාගාරය පිරීතිරී තිබුණි. කලෙක දී එනම් 1960 දශකයේ දී අර්තාපල් වගාව සඳහා හෝර්ටන් තැන්නේ පරිසරය විනාශ කිරීම පිළිබඳ විස්තර ද එහි සඳහන්ය.දිවියකුගේ අනුරුවක්තෝමස් ෆා නැවතීමට ඉදි කර ගත් නිවෙසේ එකල ඔහු භාවිත කළ බොහෝ දේ ප්‍රදර්ශනය සඳහා තැන්පත්ව පවතී. එක් කාමරයක් තුළ ඔහුගේ ඡායාරූපයක් සවිකොට ඇති අතර එහි වූ රූපයේ තැන්පත් බව සහ කරුණාන්විත පෙනුම දකින කාට වුවද ඔහු දඩයමට පෙලඹුණේ මන්දැයි සිතා ගැනීමට පවා නොහැකි වනු ඇත. ඒ කාමරයේම මියගිය දිවියෙකුගේ සම ගෙන පුරවා තැනු ජීවමාන ප්‍රමාණයේ දිවියෙකුගේ ආකෘතියක් පවතී. දිවියන් දැක ගැනීම ඉතා දුලභ වූ මෙරට මෙවන් ආකෘති මගින් වුවද දිවියාගේ ස්වරූපය ප්‍රදර්ශනය කිරීම වැදගත්ය.කෞතුකාගාරයේ පැවති සුවිශේෂත්වයක් වූයේ කාමර කීපයකටම සම්බන්ධව කුමේර ඉදිකොට තිබීමයි. මේ කුමේරවලින් ඔවුන් විවිධාකාර ප්‍රයෝජන ලබන්නට ඇත. විදුලිය නොමැති වූ එකල ආලෝකය සපයා ගැනීමට ද, අධික ශීතය මඟහරවා ශරීර උෂ්ණත්වය රැක ගැනීමට ද ඔවුන් මේ කුමේර උපයෝගී කර ගන්නට ඇත.කුමේර තුළ විශාල ගිනිමැල ගසන්නට ඇත. දඩයම් කරගෙන පැමිණි සතුන් මේ ගින්නට ලා පුළුස්සා ගන්නට ඇත. බැද ගන්නට ඇත. වයින් පානය කරමින් පිළිස්සු මස් බුදිමින් කුමේරයේ ගින්න වටා වාඩි වී සතුන් දඩයම් කළ ආකාරය පිළිබඳ පුරසාරම් දොඩවන්නට ඇත. කොතරම් සතුන්ගේ ශරීර ප්‍රමාණයක් මේ කුමේර තුළ පුච්චන්නට ඇද්ද යන්න මේ බිත්තිවලට කතා කළ හැකි නම් පවසනවා නොඅනුමානය.අලියෙකුගේ හිසේ ඇටසැකිල්ලක්, මීමින්නා, ගෝනා ආදින්ගේ ආකෘති මෙන්ම තවත් බොහෝ දැයින් කෞතුකාගාරය පොහොසත්ය. වන සතුන් මෙන්ම වනාන්තරවල ස්වභාවය ද අධ්‍යයනය කරන්නවුනට මේ කෞතුකාගාරය ඉතා අගනේය. අති නවීන පන්නයේ නිවෙසක් ලෙස පෙනුණ ද කෞතුකාගාරය පිහිටි ෆා ඉන් හෝටලය ඉදිව ඇත්තේ මීට වසර එකසිය දහයකටත් එපිට යුගයකදීය.එය තනා ඇත්තේ වරිච්චි ගැසු බිත්තිවලිනි. බිත්ති පළලින් මෙන්ම උසින් ද වැඩිය. එදා මේ ගොඩනැඟිල්ලේ වහල ඉලුක් හෝ පොල් අතු සෙවිලි කොට තිබෙන්නට ඇත.වරිච්චි බිත්ති මතුපිටින් සිමෙන්ති බදාම කපරාදු කොට නිවස නවීකරණයට ලක්කොට ඇත ද එහි එක ස්ථානයක කපරාදුව පලුදු කොට වීදුරුවක් සවිකොට ඇත්තේ සංචාරකයන්ට එහි වරිච්චි බිත්ති පහසුවෙන් දැක ගැනීමට හැකි වන ආකාරයටය.විස්තර හා ඡායාරූපසිරිසේන දේවපි‍්‍රයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110621</link>
    <topic>බල්ලොත් එක්ක බැහැ කතා කරන්නේ අප ගැනමයි</topic>
    <author>වසන්ත ජයසිංහ ආරච්චි</author>
    <content>බල්ලොත් එක්ක බැහැ කතා කරන්නේ අප ගැනමයිරවින්ද්‍ර ආරියරත්න‘බල්ලොත් එක්ක බැහැ’. ඒ රවින්ද්‍ර ආරියරත්නගේ ප්‍රකට වේදිකා නාට්‍ය නිර්මාණයයි. වර්තමාන තරුණ පරම්පරාවේ කැපී පෙනෙන වෙනසක් කරමින් නවතම මාවතකට වේදිකාව රැගෙන යන යෞවනයකු විදිහටයි රවින්ද්‍රව අපට මුණ ගැහෙන්නේ. පසුගියදා ඔහු ‘බල්ලොත් එක්ක බැහැ’ සමඟින් දර්ශන වාර 250 අදියරටත් ළඟා වුණා.අපේ කතාබහ ඔබේ වේදිකා ප්‍රවිශ්ටයත් එක්ක ගොඩනැගුණොත් හොඳයි කියලා හිතෙනවා.කුඩා කාලයේ ඉඳලම කලාවට මගේ විශාල ඇල්මක් තිබුණා. ඒ නිසා පාසලෙත් කැපී පෙනෙන යමක් මා අතින් සිදුවුණා කියලා මට හිතෙනවා. නමුත් මා වඩාත් කලාව හඳුනාගෙන වේදිකාවට එන්නේ සරසවි අධ්‍යාපනයත් එක්කයි. මුලින් ම මම රංගනයට අමතරව වේදිකා පරිපාලකයකු විදිහටයි කටයුතු කරන්න පෙලඹුණේ. ඔය අත්දැකීමෙන් ළමා නාට්‍ය වගේ ම කෙටි නාට්‍ය කිහිපයක් ම මා අතින් නිර්මාණය වුණා.‘දුරාණය, ‘අවකේෂි’, ‘මම ඔයාට ආදරෙයි’ වැනි නිර්මාණ යෞවන සම්මාන වගේ ම රාජ්‍ය සම්මාන අවසාන වටය පවා නියෝජනය කරමින් ඇගයීමට ලක්වුණා. ඉන් ලැබූ පන්නරයෙන් පසුවයි ජනප්‍රිය වේදිකාවට එන්න මට මඟ විවර වෙන්නේ. ඒ හරහා ජූඩ් ශ්‍රී මාල්, අශෝක ද සොයිසා වැනි චරිත හඳුනාගන්න ලැබෙනවා. ඉන්පසු ප්‍රවීණ නාට්‍යකරුවන් සමඟ වැඩ කරන්න ඔවුන්ගේ නාට්‍යවල රඟපාන්න වගේ ම වේදිකා පරිපාලකයකු විදිහටත් කටයුතු කරන්න මට පුළුවන් වුණා.ඉන් පසුව ද ඔබ වෙතින් දිගු නාට්‍යයක් නිර්මාණය වෙන්නේ.මම හිතන්නේ අවුරුදු දාහතරක් විතර වේදිකාවේ විවිධ නිර්මාණවලට එක්වෙලා විවිධ අත්දැකීම් ලබනවා. ඒ අත්දැකීම් සියල්ල දිගු නාට්‍යයක් කිරීමේ අවශ්‍යතාව තව දියුණු කළා කියලයි හිතන්නේ. ඇත්තටම කාලයක් තිස්සේ කළ පරීක්ෂණයක ප්‍රතිඵලයක් මේ නාට්‍යය කියලා මට කියන්න ඕන.ඔබේ පළමු දිගු නාට්‍යය ‘බල්ලොත් එක්ක බැහැ’ ඇයි ඔබ එහෙම දෙයක් කරන්න පෙලඹෙන්නේ.ඔව් එය හරිම සරල කාරණයක්. මිනිස්සු මේ සමාජයේ ජීවත්වෙද්දී සමහර වෙලාවට සම්මතයෙන් පිට පැනලා වැඩ කරනවා අපි දැකල තියෙනවා. එහෙම වෙලාවට මේ සමාජයේ ගැටුම කියන දේ ඇතිවෙනවා. සමහර වෙලාවට සමාජයෙන් ම ඒ අය ඔය තිරිසන් සතුන්ගේ කුලකයට අනුගත කරනවා. ඒ නිසයි මම මේ නාට්‍යය ‘බල්ලොත් එක්ක බැහැ’ කියලා වේදිකාවට ගෙනාවේ.හොඳයි මොකක්ද ඔබ මේ හරහා සමාජයට කියන්න උත්සාහ ගන්නේ.මෙතැනදි මම කතා කරන්නේ අපි ගැනමයි. අපේ තියෙන සමාජ ඇවතුම් පැවතුම් කොතරම් සාධනීයව සිද්ධ වෙනවද කියන දේයි. බොහෝ වෙලාවට මිනිසාගේ අභ්‍යන්තරයේ තියෙන නරක පැත්ත මතුවෙනවා අපි දැකලා තිබෙනවා. අන්න ඒ ගතිගුණ නිසා අපි එකිනෙකාට පෑහෙන්න අමාරුයි. නමුත් ඔය දේවල් අපේ ජීවිතවලින් අයින් කරන්න පුළුවන්. එහෙම වුණොත් මේ සමාජය මීට වඩා හොඳින් පැවතේවි. ඒ නිසා ම හැමෝටම ජීවිතය පහසු වේවි.තවත් පැත්තකින් මෙය එක්තරා දේශපාලන ප්‍රහසනයක් කියලා කියන්න පුළුවන්. මෙහි ප්‍රබල හාස්‍යයක් තියෙන්නේ. සැඟවීමෙන් සහ වැරදීමෙන් මතුවන ප්‍රහසනයක් විදිහටයි මම එය නිර්මාණය කළේ.බොහෝ දෙනෙක් කියන්නේ වේදිකා නාට්‍යයක් කරලා අද ප්‍රේක්ෂකයන් ගෙන්න ගන්න අමාරුයි කියලයි.මම එය පිළිගන්න කාරණයක් නෙමෙයි. හේතුව නිර්මාණයක් කරන්න කලින් පර්යේෂණයක් කරන්න ඕන අධ්‍යයනයක් කරන්න ඕන ප්‍රේක්ෂාගාරය පිළිබඳව. මේ සියල්ල බලලයි පිටපත ලියන්න ඕන. විශේෂයෙන් ම නාට්‍ය සංවිධානය කියන එක අද දවසේ හදාරන්නට ඕන කරුණක් කියලයි මට හිතෙන්නේ. ඇත්තටම ඒ සියල්ල හදාරලා ජූඩ් ශ්‍රීමාල් වැනි ප්‍රබල සංවිධායකවරයකු මුණ ගැහිලා මෙම නාට්‍ය සඳහා විශාල ප්‍රේක්ෂක සහභාගිත්වයක් ලාගෙන දර්ශන වාර 250 ක් දිවයින වටා රැගෙන යන්න පුළුවන් වුණා. අපි නාට්‍යයක් කරන්න හිතනවා වගේ ම එය ප්‍රේක්ෂකයා අතරට රැගෙන යන්නේ කොහොමද කියන දේත් සලකා බලන්නට ඕන.නමුත් ඔබ මේ නාට්‍යය රාජ්‍ය නාට්‍ය උලෙළ නියෝජනය කරන්න පෙලඹුවේ නැහැ කියලා මට හිතෙනවා.මෙහෙමයි. රාජ්‍ය නාට්‍ය උලෙළට මම එය ඉදිරිපත් කළා. නමුත් ‘බල්ලොත් එක්ක බැහැ’ තෝරාගත්තේ නැහැ. එහි හේතුව කුමක්ද කියන්න මම විනිශ්චයට භාර කරනවා. කොහොමත් ඔය නාට්‍ය උලෙළ ගැන පැහැදීමක් මගේ ළඟ නැහැ. නමුත් ජනතා ප්‍රසාදය මැද දර්ශන වාර 250 ක් මම ඉදිරිපත් කළා. ඉදිරියටත් රැගෙන යන්න සූදානම්. ඒ ගැන මගේ සංවිධායකවරුන්ට වගේ ම සියලුම රංගන ශිල්පීන් හා අනෙකුත් ශිල්පීන්ට මගේ ගෞරවය හිමි වෙන්න ඕන. මොකද මොන සම්මාන නොලැබුණත් ජනතා සම්මානය මට ලබාගන්න හැකියාව ලැබුණේ ‘බල්ලොත් එක්ක බැහැ’ නාට්‍ය නිසයි.වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110622</link>
    <topic>මිනිසාට අමරණීයත්වයට පත් විය හැකිද? IN TIME</topic>
    <author>කුමාර සිරිවර්ධන</author>
    <content>මිනිසාට අමරණීයත්වයට පත් විය හැකිද? IN TIME2012 දී ලෝක විනාශය සිදුවේවිද නැද්ද යන්න පිළිබඳ විවිධ තර්ක විතර්ක ගොඩනැඟෙමින් තිබිය දී පසුගිය ඔක්තෝබර් 28 දා පටන් ලොව පුරා සිනමාහල්වල ප්‍රදර්ශනය වීම ඇරඹුණ හොලිවුඩ් සිනමා පටය ’ඉන් ටයිම්’ හරහා සාකච්ඡා කෙරෙන්නේ මිනිසා අමරණීයත්වයට පත්වීම පිළිබඳය.විද්‍යාව දියුණුවෙන් දියුණුවට පත්වන මෑත අනාගතයේ දිනයක මිනිසා වයස්ගතවීමේ ජානය අක්‍රිය කරනු ලබයි. වයස අවුරුදු 25න් පසු කිසිවකු ඉන් එහා වයසට නොයන අතර ලෝකයේ ජීවත්වන සියලු දෙනා තරුණ අවධියේ පසුවන අය වෙති. එහෙත් ඒ සෑම කෙනෙකුගේම අත බැඳි ඔර්ලෝසුවකි. ඒ ඒ ඔර්ලෝසුවෙන් ඒ ඒ පුද්ගලයා ඉදිරියේදී ජීවත්වන කාලය දැක්වෙයි. එසේ එක් එක් පුද්ගලයාගේ ජීවිත කාලය සීමා කෙරෙන්නේ ලෝකය පමණට වඩා ජනයාගෙන් පිරීයාම වළකනු පිණිසය.විද්‍යාවෙන් අප්‍රමාණ දියුණුවක් ලබා තිබුණ ද එම අනාගත ලෝකය ආධ්‍යාත්මික දියුණුවක් ලබා නැත. එහෙයින්ම අද මෙන්ම එම අනාගතයේත් ලොව පුරා පිරී පවතින්නේ වංචාව හා දුෂණයයි. පන්ති පරතරයයි. ධනවත් බලවත් තැනැත්තෝ සිය ධනය හා බලය භාවිතයට ගනිමින් සදාකාලික ජීවිතය නැතහොත් අමරණීයත්වය ලබා ගනිති. දිළින්දන්ට සිදුවන්නේ තම අත් ඔර්ලෝසුවෙන් දැක්වෙන කාලය පමණක් ජීවත් වී මිය යන්නටය.කාලය මුදල් ඒකකය බවට පත්වන එම අනාගතයේ එක් දිළිඳු තරුණයකු චෝදනා ලබන්නේ අමරණීයත්වය ලබා සිටි ධනවතකු මරා ඔහු වෙතින් ඔහු සතුව තිබූ කාලය නමැති දේපළ පැහැර ගත්තා කියාය. එම අනාගතයේ පොලිසියක් නැත. පොලිසිය වෙනුවට පවත්වාගෙන යමින් තිබෙන්නේ ‘ටයිම් කීපර්ස්’ යන නමින් එහි නිලධාරීන් හැඳින්වෙන දූෂිත ආයතනයකි. එම ආයතනයේ ප්‍රධානියා වශයෙන් ක්‍රියාකරන්නේ 75 හැවිරිදි ජ්‍යෙෂ්ඨ පුරවැසියකු වූ ෆෝටිස්ය.ටයිම් කීපර්ස්ලා දිළිඳු තරුණයා පසුපස ලුහුබැඳීම අරඹයි. හෙන්රි හැමිල්ටන් නමැති ඒ ධනවතාට කළ කිසියම් උපකාරයක් නිසා ඔහු තම ඉතිරි ජීවිත කාලය විල් සලාස් නමැති දිළිඳු තරුණයාට පරිත්‍යාග කළේද? කෙසේ වෙතත් විල් සලාස් මිනීමැරුම් චෝදනා ලබා අවසන්ය. ඔහු දූෂිත ‘ටයිම් කීපර්ස්’ලාගෙන් ගැළවෙන්නේ කෙසේද?විද්‍යා ප්‍රබන්ධයක් වූ ‘ඉන් ටයිම්’ ඇන්ඩෲ නිකොල්ගේ අධ්‍යක්ෂණයකි. එහි තිර රචනය ද ඔහුගේ ම ය. විල් සලාස් ලෙස ජස්ටින් ටිම්බර්ලේක් ද, දූෂිත ටයිම් කීපර්ස් නායකයා ෆෝටිස් ලෙස ඇලෙක්ස් පෙටිෆර් ද, ධනවත් මහල්ලා හැමිල්ටන් ලෙස මැට් බෝමර් ද රඟන මෙහි අමන්දා සේෆ‍්‍රයිඩ්, ඔලිවියා වයිල්ඩ්, රැචල් රොබට්ස් ආදී නළු නිළියෝ ද රඟති. මව පියා, පුතු දියණිය සැමියා හා බිරිය ඇතුළු සැවොම 25 හැවිරිදි තරුණ අවධියේ පසුවන්නන් ලෙස දැක්වෙන මෙම චිත්‍රපටය හොලිවුඩ් සිනමා රසිකයන්ට අපූරු අත්දැකීමක් වනු නිසැකය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110623</link>
    <topic>මිල්ටන්ගේ-කේ. ඩී. කේ. ගේ සොහොන් කොත් එක ළඟ හැදුවේ දෙදෙනාගේ මිත්‍රත්වය නිසයි</topic>
    <author>ජෝජ් රොබ්සන් ද සිල්වා</author>
    <content>මිල්ටන්ගේ-කේ. ඩී. කේ. ගේ සොහොන් කොත් එක ළඟ හැදුවේ දෙදෙනාගේ මිත්‍රත්වය නිසයිසමදරා කෝට්ටගේ2000 නොවැම්බර් හය වැනිදා එක්සත් අරාබි එමීර් රාජ්‍යයේදී මෙලොවින් සදහටම සමුගෙන ගිය ඔහු කළුආරච්චිගේ දොන් කුමාරසිරි ධර්මවර්ධන ය. අප කවුරුත් දන්නා හඳුනන පරිදි නම් ඔහු කේ. ඩී. කේ. ධර්මවර්ධන ය.දක්ෂ, ජනපි‍්‍රය ගී පද රචකයකු මෙන්ම විද්‍යුත් මාධ්‍යවේදියකු ද ව සිටි කේ. ඩී. කේ. අපෙන් වියෝ වී අදට හරියටම වසර එකොළහකි. සිය අමිල මෙහෙවර උදෙසා කිසිදා බුහුමන් නොලද විශිෂ්ට කලාකරුවකු වන කේ. ඩී. කේ. අද බොහෝ දෙනකු හට අමතක වී ගොස් ඇති සේය. එහෙත් ජීවන ගමන් මඟෙහි ඔහුගේ සහකාරිය වී රැඳී සිටි සමදරා කෝට්ටගේ වන ඇයට නම් කේ. ඩී. කේ. පිළිබඳ මතක අමතක නොවන්නාක් මෙන්ය. සමදරා අවදි කළ කේ. ඩී. කේ. පිළිබඳ මතක සැමරුම් ඇසුරෙන් ලියැවෙන ලිපියකි මේ.කේ. ඩී. කේ. ගේ වෘත්තීය ජීවිතය පිළිබඳ කියනවා නම්...?පේරාදෙණිය විශ්ව විද්‍යාලයේ සහකාර පුස්තකාල කළමනාකරු ලෙස තමා කේ. ඩී. කේ. මුලින්ම ඔහුගේ වෘත්තිය ජීවිතය අරඹා තියෙන්නේ. ඒ අතර එකල පළ වූ ‘සිංහල බෞද්ධයා’ පත්‍රයේ ලේඛකයකු ලෙස ද කටයුතු කර ඇති කේ. ඩී. කේ. පසුව සිය පුස්තකාල කළමනාකාර රැකියාව සඳහා කොළඹ විශ්ව විද්‍යාලයට මාරුවීමක් ලබාගෙන පැමිණෙන්නේ ගුවන් විදුලියට සම්බන්ධ වීමට වැඩිපුර අවස්ථාව ලබා ගැනීමට ය.1967 දී ගුවන් විදුලියේ සහන නිවේදකයකු ලෙස සේවයට එක් වී පසුව තැටි ගබඩා භාරකරු, වාචික වැඩ සටහන් පාලක, සිටි එෆ්. එම්. පාලක වශයෙන් විවිධ තනතුරු දරා ඇති කේ. ඩී. කේ. අවසාන කාලයේ එක්සත් අරාබි එමිර් රාජ්‍යයේ ‘උම්අල්ක්වේන්’ ගුවන් විදුලියේ සිංහල වැඩ සටහන් භාර ප්‍රධානියා ලෙස කටයුතු කරමින් උන්නා.කේ. ඩී. කේ. රට හැර ගියේ ඇයි?කලකිරීම නිසා. විශේෂයෙන්ම එවකට සේවා ස්ථානයේ ඇති වූ ප්‍රශ්න කිහිපයක් නිසා කේ. ඩි. කේ. පුදුමාකාර කලකිරීමකින් උන්නේ. ගුවන් විදුලියේ වහල යටයි අපේ ජීවිතවල වැඩි කාලයක් ගත වී ගොස් තියෙන්නේ. අපි අපේ ගෙවල්වල ගත කර ඇති කාලය ඉතාම ටිකයි. ඉතින් එහෙම වුණාම ප්‍රශ්න නිසා කලකිරීම් ඇති වීම පුදුම වෙන්න කාරණයකුත් නෙමේ. ජීවිත කාලයෙන් වැඩි කාලයක් කැප කළ සේවා ස්ථානය ගැන කලකිරුණාම කේ. ඩී. කේ. ට මේ රටේ ඉන්න එකත් වදයක් වගේ වුණා. ඒ හින්දයි ඔහු රට හැර ගියේ.ගී පද රචකයකු ලෙස කේ. ඩී. කේ. සතු වූ ප්‍රතිභාව පිළිබඳ ඔබට හැඟෙන්නේ කෙසේ ද?කේ. ඩී. කේ. සතුව පැවති ප්‍රතිභාව ඔහුට සහජයෙන්ම උරුම වූ අසාමාන්‍ය ප්‍රතිභාවක් ලෙසයි මට හැඟෙන්නේ. සහජයෙන් ගී පද රචකයකු වුණා වගේම මහනුවර ධර්මරාජ විදුහලෙන් මල්වතු විහාරයේ වෑඋඩ දේවමිත්‍ර නායක ස්වාමින් වහන්සේගෙන් සිංහල, පාලි සහ සංස්කෘත භාෂා හැදෑරීමෙන් උපමා රූපක යොදමින් බස හැසිරවීමට ද කේ. ඩී. කේ. වඩාත් පරිණත වී තිබෙනවා. පණ්ඩිත් අමරදේවයන් වෙනුවෙන් ගී පද රචනය කළ යුතු ආරත් මිල්ටන් මල්ලවආරච්චි වෙනුවෙන් ගී පද රචනය කළ යුතු ආරත් අතර වෙනස තේරුම් අරගෙන සාර්ථකව නිර්මාණකරණයේ නියැලෙන්න කේ. ඩී. කේ. ට පුළුවන් වුණේ භාෂා පිළිබඳ ඔහු සතු එම පරිණතභාවය නිසා යි.ආචාර්ය පණ්ඩිත් අමරදේවයන් ගැයු “මහ වැස්සක පෙර නිමිති” (මා දැන් මහලු වියේ), කුමරියක පා සළඹ විජේරත්න වරකාගොඩ ගැයූ“මිහිරි සිහිනයක දැවටුණු” ආචාර්ය වික්ටර් රත්නායකයන් ගැයු “දිනෙක හිරු බැස යන” - “නීල බිඟු කැල” - “හෝපලු වන පෙත” - “සඳ හිරු පවතින තුරු” - “අපි උදේ ගිහිල්ලා” වැනි හැත්තෑවේ දශකයේ වඩාත් ජනපි‍්‍රය වූ ගීත සංකල්පනාවන්ගේ හිමිකාරයා කේ. ඩී. කේ. වූ අතර වර්තමානයේ ගීතලෝලීන් අතර ද ආදරය දිනා ඇති “මගෙ හිත වෙනතක” - “සතුටු සුළං රැලි” - “කවුදෝ කවුදෝ” (ඉන්ද්‍රානි පෙරේරා) - “ආදර සීනුව“ - “රනින් මාල” (ග්‍රේෂන් ආනන්ද) - “රන් මී විත පුරවා” - “මා සනසා” - “නිලුපුල් යුවළේ” (මර්වින් පෙරේරා) - “ඇගේ සිනහව තහනම්” - “ගම මහනුවරයි” (චන්ද්‍රකුමාර් කඳනආරච්චි) - “රිදී නිම්නය කඳුළු නිම්නය” (බන්දුල විජේවීර) - “සුරඟන වෙස් වළා” (ගෝල්ඩන් චයිම්ස්) - “බිඟු බමා බමා” - “ඔබට සිත ආදරේ කරයි” (දයාරත්න පෙරේරා) - “සුවඳ දෙන මල් වනේ” (රූකාන්ත ගුණතිලක) වැනි ගීත දෙදහසක් පමණ ඔහුගේ ගී පද සරණියේ ඇතුළත් ය. මෙහිදී අපට අමතක කළ නොහැකි දායකත්වයක් කේ. ඩී. කේ. ධර්මවර්ධන නමැති ගී පද රචකයාට ලැබී ඇත්තේ මිල්ටන් මල්ලවආරච්චි ගායන ශිල්පියාණන්ගෙන් ය. කේ. ඩී. කේ. මුලින්ම ගී පද රචකයකු වන්නේ ද මිල්ටන්ගේ ඇරියුමින් ය. ඒ පිළිබඳව සමදරාගේ මතකය අවදි වූවේ මෙසේ ය.“කේ. ඩී. කේ. ගේ නිවේදන කලාවට බෙහෙවින්ම කැමැති කෙනෙකු තමා මිල්ටන්. ඒ වගේම ඔවුන් දෙන්නා හොඳ මිතුරෝ. ගීත ලියන්න කේ. ඩී. කේ. ට මුලින්ම ආරාධනා කර තියෙන්නේ මිල්ටන්මයි. ඒ අනුව මිල්ටන්ට ලියූ “ආදරයේ මිහිර රැඳී” ගීතය කේ. ඩී. කේ. ගේ මුල්ම ගී පද රචනය වුණා. එකල එය එතරම්ම සාර්ථක ගීතයක් නොවුණු නිසා ගී පද රචනයට කේ. ඩී. කේ. උදාසීන වෙලා ටික කාලයක් ඉන්න කොට මිල්ටන් නැවතත් බලකර තියෙනවා ඔහුට ගීතයක් ලියන්න කියලා. ඒ නිසා ලියු “දෙඅදර විලිකුන් සුරත් පලේ” ගීතය සාර්ථක නිර්මාණයක් වීමත් සමඟ තමයි කේ. ඩී. කේ. සෘජුවම ගී පද රචනයට පිවිසී තියෙන්නේ.”මිල්ටන් කේ. ඩී. කේ. සුසංයෝගයෙන් නිර්මාණ වූ ගීත පිළිබඳ ඔබේ මතකය පවසනවා නම්...?මිල්ටන්ට කේ. ඩී. කේ. ගීත සිය ගණනක් ලියා තියෙනවා. මිල්ටන් ගැයූ “රණබර ඉඳුඳුණු සිතුවම් වෙලා” - “සිහිනෙන් ඔබ මට පෙනෙනව නම්” - “මා හා එදා පි‍්‍රය සාදයේ” - “සයුරු තෙරේදී” - “මට මෙන් ඔහුට ද කඳුළ ඔබයි” - “උපුල් කොපුල් වෙහෙසී ඇතේ” - “රන්මසු නැහැ කියා” - “ඉවුරු තලා ගංඟා බැස යනවා” - “සිටු කුමාරියේ ඔබේ සිනා සඳළු තලාවේ” - “කෙසේ කියන්නද ඔබ මා අතහැර” - “නිරතුරු ඔබ ගැනම සිතන්නෙමි” වැනි ගීත ගණනාවක්ම පද රචනා කේ. ඩී. කේ. ගේයි. මිල්ටන්ට ලියු අවසාන ගීතය “වීණා බිඟු වීණා” ගීතයත් සැබෑ අත්දැකීමක් ඇසුරෙන් ලියු ගීතයක් බව කේ. ඩී. කේ. කියලා තියෙනවා. කඳුකර ප්‍රදේශයක දී රාත්‍රි සාදයකදී හමුවූ යුවතියක් සම්බන්ධ ඒ අත්දැකීම කේ. ඩී. කේ. ට කියලා තියෙන්නේ සතිස්චන්ද්‍ර එදිරිසිංහයි.කේ. ඩී. කේ. ගේ සමීපතම හිතවතුන් වුණේ කවුරුන් ද?මිල්ටන්, වික්ටර්, චන්ද්‍රකුමාර්, මර්වින්, විජය කුමාරතුංග සහ දයාරත්න පෙරේරා තමයි කේ. ඩී. කේ. ගේ සමීපතම හිතවතුන්ව උන්නේ. ඒ අයගෙන් මිල්ටන් කේ. ඩී. කේ ට පුදුමාකාර මිත්‍රත්වයක් ආදරයක් තිබුණු හිතවතෙක්. මිල්ටන් කේ. ඩී. කේ. ව ඇමතුවේ ‘ධර්මේ’ කියලා. අසනීප වෙලා නවලෝක රෝහලේ ඉන්න කොට මිල්ටන්ව බලන්න කේ. ඩී. කේ. සමඟ මමත් ගියා. ඒ වෙලාවේ මිල්ටන් කේ. ඩී. කේ. ගේ අත්දෙක අල්ලාගෙන ඇඬුවා. මිල්ටන්ගේ ඇස් දෙකෙන් කඳුළු ගලා ගෙන ඇවිත් කේ. ඩී. කේ. ගේ අත්දෙක තෙමුණා. කනත්තේ මිල්ටන්ගේ සොහොන ළඟින්ම කේ. ඩී. කේ. ගේ සොහොනත් මම හැදුවේ දෙදෙනාගේ ඒ මිත්‍රත්වය හින්දාමයි. ඒ වගේම දෙදෙනාගේම සොහොන් කොත්වල සඳහන් කරලා තියෙන්නේ එක සමාන ගීත සරණියක් බවත් එහි යන කාට වුණත් දකින්න පුළුවන්.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110624</link>
    <topic>චීනයේ ස්වාධීන සිනමා ව්‍යාපාරයේ ව්‍යාප්තිය</topic>
    <author/>
    <content>චීනයේ ස්වාධීන සිනමා ව්‍යාපාරයේ ව්‍යාප්තිය2010 වර්ෂයේ දී චීනය වෘත්තාන්ත චිත්‍රපට 526 ක් නිෂ්පාදනය කරමින් ඉන්දියාව හා ඇමෙරිකානු එක්සත් ජනපදය අභිබවමින් ජගත් සිනමා කර්මාන්ත ක්ෂේත්‍රයේ තෙවන ස්ථානයට පත්විය. 2005 වර්ෂයේදී චීනය චිත්‍රපට ප්‍රදර්ශනයෙන් ලද ආදායම යුවාන් බිලියන දෙකක් විය. එය ඊට පෙර වර්ෂ හයක කාලයක් සැලකිල්ලට ගත් විට 30% ක වර්ධනයකි. 2011 මුල් හය මස තුළ චිත්‍රපට ප්‍රදර්ශනයෙන් ලද ආදායම යුවාන් බිලියන 5.5 ක් වූ අතර පසුගිය පස් වසරට සාපේක්ෂව එය වාර්තාගත ආදායමකි.මෙයට ප්‍රධාන වශයෙන් මුල් වූ චිත්‍රපට තුනක් විය. ඉන් දෙකක් වූයේ Rob Marshall (USA) විසින් අධ්‍යක්ෂණය කරන ලද Pirates of the Caraibean: On strange Tides හා Jennifer Yuh (Korean / American) විසින් නිර්මාණය කරන ලද Kung Fu Panda 2 (සජීව කෘත) යන හොලිවුඩ් චිත්‍රපටය. අනෙක චීන කොමියුනිස්ට් පක්ෂය පිහිටුවා වසර 90 ක් පිරීම නිමිත්තෙන් චීනයේ විශිෂ්ටතම නළු නිළියන් යොදවා තැනූ Sanping Han හා Jianxing Huang යන චීන අධ්‍යක්ෂවරුන්ගේ Beginning of the Great Revival නමැති චිත්‍රපටයයි.චීන සිනමාවේ වර්ධනයට ප්‍රධාන හේතු සාධක වී ඇත්තේ රජයේ අනුග්‍රහය සහ ස්වාධීන චිත්‍රපට ව්‍යාපාරයේ වර්ධනයයි. බහුතරයක් චිත්‍රපට වාණිජ චිත්‍රපට වන නමුදු එම චිත්‍රපට සමහරකටත් රජය අනුග්‍රහ දක්වනු ලබයි. ස්වාධීන චිත්‍රපට ව්‍යාපාරය අසූව දශකයේ මතු වුවද ඒවා අඩු මුදලක් ආයෝජනය කරමින් තනන ලද චීනයේ සාමාන්‍ය ජන ජීවිතය ප්‍රස්තුත කර ගත් සිනමා කෘති වේ. බහුතරයක් සිනමා ශාලා මෙවැනි චිත්‍රපට ප්‍රදර්ශනය නොකරන අතර ඒ නිසාම එම චිත්‍රපට නැරැඹීමේ අවස්ථාව මහජනතාවට නොලැබේ.සිනමාකරුවන්ට තමන් රිසි සේ අදහස් ප්‍රකාශ කිරීමේ වාතාවරණයක් චීනයේ නැත. State Administration of Radio, Film and Television (SARFT) නමැති රාජ්‍ය ආයතනයේ අනුමැතියකින් තොරව චිත්‍රපට බෙදා හැරීම, ප්‍රදර්ශනය, ආනයනය හා අපනයනයට ඉඩක් නොමැත. චිත්‍රපට නිෂ්පාදනය කෙරෙහි ද එය බල පැවැත්වේ. හයවන පරම්පරාවේ සිනමාකරුවන් ලෙස සැලකෙන තරුණ සිනමාකරුවෝ මෙම රාජ්‍ය තහංචි නිසා බොහෝ විට විදේශීය මූල්‍ය අනුග්‍රහ ලබා ගන්නට පෙලඹෙති.නිදසුනක් ලෙස  Jia ZhangKe ගේ Xiao Wu (1997) (1997) චිත්‍රපටය සඳහා හොංකොං මුදල් යෙද වූ අතර එය බර්ලින් සිනමා උලෙළේදී හොඳම තරුණ සිනමාකරුවාට පිරිනැමෙන සම්මානය හා හොඳම ආසියාතික චිත්‍රපටය සඳහා පිරිනැමෙන නෙට්පැක් සම්මානය දිනා ගන්නා ලදි. 6 වන පරම්පරාවේ සිනමාකරුවන් ලෙස සැලකෙන Jia Zhang Ke, Lou Ye, Xang Xiaoshuai, Zang Yuan වැනි සිනමාකරුවන් රජයේ අවසරය නොලබාම චිත්‍රපටකරණයේ නියුක්ත වෙති.ස්වාධීන සිනමා ව්‍යාපාරයේ කෘතියක් වූ, බෙයිජිං සිනමා ඇකඩමියෙන් බිහි වූ Xue Chan ගේ ප්‍රථම වෘත්තාන්ත චිත්‍රපටය වූ Little Moth (2007) ලොකාර්නෝ, කයිරෝ හා හොංකොං සිනමා උත්සවයන්හිදී සම්මාන ලබමින් ජගත් සිනමා උත්සව පනහක පමණ තිරගත විය. මෙම චිත්‍රපට බොහොමයක් සිනමා ශාලාවල තිරගත කිරීමට අනුමැතියක් නොමැති අතර ඒවා හඳුන්වනු ලබන්නේ උදඤඥපඨපධභදඤ ජ්ඪතථඵ (භූගත චිත්‍රපට) යනුවෙනි. ඒ නිසාම ඒවා තිරගත කරනු ලබන විකල්ප ක්‍රියාමාර්ග ත්‍රිත්වයක් වේ.ඉන් පළමුවැන්න මෙවැනි චිත්‍රපට රස විඳීමට පිහිටුවා ඇති සංවිධාන හරහාය. මෙවැනි සංවිධාන මඟින් අවන්හල්, කුඩා කලාගාර ආදි ස්ථාන තුළ තිරගත කෙරේ. විශ්ව විද්‍යාල තුළ බුද්ධිමය හුවමාරු පදනම යටතේ තිරගත කෙරේ. දෙවැනි ක්‍රමය නිත්‍යානුකූල නොවූ සංයුක්ත තැටි මඟිනි. තෙවැනි ක්‍රමය අන්තර්ජාලය හරහාය.චීනයේ ස්වාධීන සිනමාකරුවන් මුහුණ පා ඇති ඉතාමත් ඛේදජනක අත්දැකීම වන්නේ ජගත් සිනමා උත්සවවලදී ඉහළම සම්මාන ලබා ගත්ත ද එම චිත්‍රපට තම දේශීය ජනතාවට ප්‍රදර්ශනය කිරීමේ අවස්ථාවක් නොලැබීමය. නමුත් ස්වාධීන චිත්‍රපට තිරගත කරන උත්සව හා ඒවා හුවමාරු කරගැනීමේ නව ප්‍රවණතාවක් චීනයේ නගර රාශියකම හටගෙන ඇති අතර එය ඉතා වේගයෙන් ව්‍යාප්ත වෙමින් පවතී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=av11110625</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතා70 සහ ‘80 දශකවලදී රසික රසිකාවියන්ගේ හදවත් තුළ වැජඹුණු ඇය, නැවතත් බොලිවුඩ් සිනමාවට එක්වෙලා. ඇය තමයි, ශ්‍රී දේවි. මේ ජනප්‍රිය තරුව නැවතත් බබළන්නට පටන් ගන්නේ ‘ඉංග්ලිෂ් වින්ග්ලිෂ්’ නම්වූ හාස්‍යොත්පාදක චිත්‍රපටයෙන්.ශ්‍රී දේවි නැවතත් සිනමා රංගනයට එක් වන්නට තීරණය කළේ ඇයි? ආත්ම තෘප්තියට ද? රසික පරපුරේ පෙරැත්තය නිසා ද? එහෙමත් නැත්නම් මුදල් හදල් ඕනෑ නිසා ද? මේ අන්තිම ප්‍රශ්නය ඇයගේ ජීවිතයේ ප්‍රධානතම ප්‍රශ්නයක් වී තිබෙන බවට ලකුණු නම් පහුගිය කාලයේ දී දකින්ට ලැබුණා. ඒ නිසයි ශ්‍රී දේවි ගේ සැමියා, බොනි කපූර් චිත්‍රපට නිෂ්පාදනය පැත්තකට දමා ප්‍රසිද්ධ රූපවාහිනි චැනලයක ඉහළ මට්ටමේ රැකියාවකට එක් වෙන්නටත් කැමැති වුණේ. ඒ දිනවල නම් ඔහු කියා තිබුණේ බිරිඳ ශ්‍රී දේවිගේත් දියණියන් දෙදෙනාගේත් මාසික වියදම දරා ගන්නට අපහසු ය කියලයි.කොහොම වෙතත්, ‘ඉන්ග්ලිෂ් වින්ග්ලිෂ්’ චිත්‍රපටයේ ප්‍රධාන චරිතයකට පණ පොවන්නට ශ්‍රී දේවි ඉදිරිපත් වුණේ හරිම සතුටකින්. මෙහි රූපගත කිරීම් කිහිපයකට ඇයට, ඇමෙරිකා එක්සත් ජනපදයට යන්නටත් සිදුවුණා. ඒ ගමනට නම් ඇය එකතු වුණේ එතරම් කැමැත්තකින් නොවෙයි. දියණියන් දෙදෙනා නිවසෙහි දමා යන්නට සිදුවීම එයට හේතුවයි. සැමියාත් සමඟ ඇමෙරිකා එක්සත් ජනපදයේ නිව්යෝක් නගරයට පියඹා ගිය ශ්‍රී දේවිට දියණියන් දෙදෙනා තමන් සමඟ නොසිටීම දරාගත නොහැකි පාළුවක් ඇති කළා.මීට පෙර ඇය කිසිම අවස්ථාවක දියණියන් දෙදෙනාව නිවෙසෙහි රඳවා තනිවම හෝ සැමියා ද සමඟ පිටරටකට ගොස් තිබුණේ නැහැ. දියණියන් දෙදෙනා මෙළොව එළිය දුටු දා සිට මේ දක්වා සෑම මොහොතකම රැඳී සිටියේ ශ්‍රී දේවි සමඟයි. ඇය නිව්යෝක්හිදී නිතරම ඔවුන් දෙදෙනා ගැන තම සැමියා සමඟ කතා කළා. මේ හේතුවෙන් ඇයගේ මානසික තත්ත්වය දුර්වල වී රූපගත කිරීම් වලදී හරි හැටි රඟපාන්නට නොහැකි වේදෝයි යන සැකය සැමියා, බොනී කපූර්ගේ සිතට නැඟෙන්නටත් ඇති. මේ නිසා ශ්‍රී දේවිගේ මනස නිරවුල් ව තබා ගන්නට ඔහුගේ සහය ලැබුණාට සැකයක් නැහැ. ඒ නිසයි ශ්‍රී දේවිට ‘ඉන්ග්ලිෂ් වින්ග්ලිෂ්’ චිත්‍රපටයේ හොඳින් රඟපාන්නට හැකි වුණේ..........“ශ්‍රී දේවිටත් බොනීටත් ඕනෑ වුණේ නැහැ, එයාලගෙ දුවලා දෙන්නගේ ඉගෙනීමේ කටයුතු අඩාල කරන්න. දුවලා දෙන්නත් නිව්යෝක් ආව නම් ඒ දෙන්නට ඉස්කෝලෙ යන්නත් බැරි වෙනවා. බොනී ගෙ තාත්තා (සුරින්දර් කපූර්) මිය ගියේත් මේ ළඟදියි. ඒ වගේ වාතාවරණයකදී ශ්‍රි දේවි කොහෙත් ම කැමැති වුණේ නැහැ දුවලා දෙන්නව ගෙදර දාලා එන්න. ඒ වුණත් ඉස්කෝලෙ වැඩ පාඩු වෙන නිසා අකැමැත්තෙන් හරි ඒක කරන්න ශ්‍රී දේවිටත් බොනීටත් සිද්ධ වුණා.” මෙලෙස කියා සිටියේ ඔවුන්ගේ සමීප හිතවතෙක්.මේ චිත්‍රපටයේ ශ්‍රී දේවිගේ රංගනයන් රූපගත කරන්නට දින පනහක් ගත වී තිබෙනවා. එවැනි කාලයක් ගතවී ඇත්තේ ජනාකීර්ණ ස්ථානවල දී රූපගත කිරීම් කරන්නට සිදුවූ නිසයි.“නිව්යෝක් නගරයේ වැඩියෙන් ම ජනාකීර්ණ වුණ තැන්වලදී තමයි, ශ්‍රී දේවිට රඟපාන්න වුණේ. ඒ වගේ තැන්වල රඟපාන්න ශ්‍රී දේවි අකැමැතියි. ආඩම්බරකමකට නෙමෙයි. මිනිස්සු සිය දහස් ගණනක් තමන් දිහා බලාගෙන ඉඳිද්දි රඟපාන්න ලැජ්ජයි. ඔය අතරෙදි ශ්‍රී දේවි, චිත්‍රපටයේ නිෂ්පාදකවරුන්ට කිව්වා, රූපගත කිරීම් නතර කරල ආපහු ඉන්දියාවට යමුයි කියලා. ගෙදර මතක් වුණාම තමයි එහෙම කිව්වෙ. ඒත් එහෙම කළොත් රූපගත කිරීම් හරියට කරගන්න බැරි වෙන නිසා ශ්‍රී දේවිගේ ඒ යෝජනාව නම් සලකා බැලුවෙ නැහැ.” මෙලෙස පැවසුවේ ‘ඉන්ග්ලිෂ් වින්ග්ලිෂ්’ චිත්‍රපට කණ්ඩායමේ ශිල්පියෙක්.මේ චිත්‍රපටයේ දර්ශනවලින් සියයට අසූවක් ම රූපගත වී ඇත්තේ නිව්යෝක් නගරයේයි. මේ දර්ශන අතරින් වැඩි ප්‍රමාණයකම රඟපෑවේ ශ්‍රී දේවියි. ඇය තම දියණියන් දෙදෙනා ගැන සිතමින් රඟපෑවත් ඒ රැඟුම්වල කිසිදු අඩුවක් තිබිලා නැහැ.සීතල යුද්ධ, බළල් පොර, මී පොර යනාදී මෙකී නොකී ‘සටන් ක්‍රම’ බොලිවුඩ්පුරයේ සුරූපී නිළියන් අතර ඇතිවුණේ වරක් දෙවරක් නොවෙයි. වසර ගණනාවක් තිස්සේ එවැනි ගැටුම් සිදුවෙමින් පවතිනවා. මෑතකදීත් එවැනි ගැටුමක් සිදුවූ බවටයි ආරංචි පැතිරී ගොස් තිබුණේ.ගැටුම සිදුවුණේ ජනප්‍රිය නිළි ප්‍රියංකා චොප්රා සහ නවක නිළි ඉලීනා ඩි කෲස් අතරයි. ඒ, අනුරාග් බාසු අධ්‍යක්ෂණය කරන ‘බාෆී’ චිත්‍රපටයේ රූපගත කිරීම් සිදුවූ අවස්ථාවකදීයි. මෙය සීතල යුද්ධයක් බවයි එහි ඇතුළත දන්නා අයෙකු ප්‍රකාශ කළේ.“ඉලීනා බොලිවුඩ් සිනමාවට ආවෙ දකුණු ඉන්දීය සිනමා වෙන්. ප්‍රියංකා, ඉලීනාට වඩා ජනප්‍රියයි. පළපුරුදු නිළියක්. ඒත් ‘බාෆී’ චිත්‍රපටයේ ප්‍රියංකාට ලැබුණේ ගොළු, බිහිරි තරුණියකගේ චරිතයක් නිරූපණය කරන්නයි. ඒ චරිතයට වඩා ඉලීනාට ලැබුණු චරිතය, චිත්‍රපටයේ කැපී පෙනෙනවා. ඉතින් මේ ගැන ප්‍රියංකා හිටියේ අමනාපයකින්. තමන් වගේ පළපුරුදු නිළියකට අඩු වටිනාකමක් තියෙන චරිතයක් ලැබුණු නිසා එයා ඉලීනා ගැන එතරම් සුහද හැඟීමකින් නෙමෙයි සිටියේ.නමුත් මීට කලින් නම් ප්‍රියංකා නවක නිළියන් එක්ක බොහොම සුහදව වැඩ කළා. එක් කෙනෙක් තමයි, මුග්ධා ගොඩ්සෙ. අනෙක් නිළිය කන්ගනා රනාඋට්. ප්‍රියංකා මේ දෙන්නත් එක්ක ‘ෆැෂන්’ චිත්‍රපටයේ යසට රඟපෑවා. මුග්ධාත්, කන්ගනාත් ප්‍රියංකා ගැන පැහැදීමකින් කතා කළා.” ඔහු මේ කතාව කීවේ ප්‍රියංකාගේ ගතිගුණ වෙනස්වීම ගැන පුදුමයට පත්වෙමින්.මේ සිද්ධිය ගැන අදහස් දැක්වූ ප්‍රියංකාගේ සහයකයෙකු ප්‍රකාශ කළේ වෙනස් කතාවක්...“මේ ආරංචිවල කිසිම ඇත්තක් නැහැ. ඉලීනාට හොඳ ප්‍රබල චරිතයක් ලැබුණා. ඒ ගැන ප්‍රියංකාගෙ හිතේ කිසිම කහටක් නැහැ. ඉලීනාත් එක්ක කිසිම ප්‍රශ්නයක් ඇති කර ගත්තෙත් නැහැ.”සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=am1111061</link>
    <topic>නොමේරු ළදරුවන් ද හොඳින් හදා වඩා ගත හැකියි</topic>
    <author>ගාමිණී සුසන්ත</author>
    <content>නොමේරු ළදරුවන් ද හොඳින් හදා වඩා ගත හැකියිසෑම ගර්භණී කාන්තාවකගේම එකම අරමුණ වන්නේ නිරෝගී දරුවකු තම කුසින් බිහි කිරීමය. එහෙත් විවිධ හේතූන් නිසා ඇතැම් මවුවරුනට බරින් අඩු සහ නොමේරූ ළදරුවන් බිහි වනු දැකගත හැකිය.මෙහිදී අඩු බර ලෙස දක්වන්නේ උපත් බර කිලෝග්රෑම් 2.5 ට වඩා අඩු දරුවෝය. උපත් බර කිලෝග්රෑම් 1.5 ට වඩා අඩු දරුවන් ඉතා අඩු බරින් යුතු දරුවන් ලෙස ද කිලෝග්රෑම් 1ට වඩා අඩු දරුවන් ඉතාම අඩු බරින් යුතු දරුවන් ලෙස ද හඳුන්වනු ලැබේ. එසේම මවු කුස තුළ සති 37 කට වඩා අඩු කාලයක් සිටි දරුවන් නොමේරූ ළදරුවන් ලෙස හඳුන්වනු ලැබේ.එවැනි දරුවකු උපන් විට දරුවාගේ මවුපියන් මෙන්ම ඥාතීන් ද පත්වන්නේ ඉතා කනගාටුදායක තත්ත්වයකටය. එහෙත් දැන් එය එසේ විය යුතු නැත. ඒ; එවැනි දරුවන් වෛද්‍ය උපදෙස් අනුවම ඉතා හොඳින් රැකබලා ගැනීමෙන් සාමාන්‍ය නිරෝගී දරුවකු බවට පත්කර ගැනීමේ හැකියාව ඇති නිසාය.මවුකුස තුළ සති 37 ක් පමණ කාලයක් ගතකළ දරුවන් නොමේරූ ළදරුවන් ලෙස සැලකුව ද, සති 23 ක් වැනි කාලයක් මවුකුස සිටි දරුවන් වුවද නවීන වෛද්‍ය තාක්ෂණය නිසා බේරා ගැනීමට හැකියාව අද ඇත. සති 37 කට වඩා අඩු කාලයක් මවුකුස තුළ සිටි දරුවන් අඩු බරින් යුතු දරුවන් ලෙස මෙලොව එළිය දැකීමේ අවස්ථාව වැඩිය.ඇතැම් විටෙක සති 26 ක් පමණ මවුකුස සිටි දරුවකුගේ බර ග්රෑම් 500 ක් හෝ කිලෝ ග්රෑම් 1 ක් වුවද විය හැකිය. එවැනි ළදරුවනට අඩු බර දරුවනට ඇතිවන ගැටලු මෙන්ම නොමේරූ ළදරුවනට ඇතිවන ගැටලු ද ඇති වේ.එවැනි දරුවන් බිහිවීමට හේතු ගණනාවක්ම බලපෑ හැකිය. බරින් අඩු දරුවකු බිහිවීමට හේතු වන ප්‍රධානම සාධකයක් වන්නේ මවගේ පෝෂණය අඩු වීමය. ඊට අමතරව ගර්භණි කාලය තුළ මව අධි රුධිර පීඩනය නිවැරැදි ලෙස පාලනය නොකිරීම, දියවැඩියාව වැනි හේතුන් නිසා ද ගර්භණී මවකට අඩු බරින් යුතු දරුවකු බිහි විය හැකිය.නොමේරූ සහ අඩු බරින් යුතු ළදරුවන් තුළ සාමාන්‍ය ළදරුවනට වඩා ගැටලු රාශියක් ඇත. එම ගැටලු නිවැරැදි ලෙස හඳුනා ගත යුතුය. නොමේරූ ළදරුවකු ලෙස මෙලොව එළිය දුටු ළදරුවකුගේ පෙනහලු නිවැරැදි ලෙස වර්ධනය වී නැත. එබැවින් එවැනි දරුවන්ගේ හුස්ම ගැනීමට අවශ්‍ය වන සාධකයන් අඩුය.එම අවශ්‍යතාව වහා සැපිරිය යුතුය. එම නිසා එවැනි දරුවන් ඉපදුණු අවස්ථාවේ සිට ඔක්සිජන් ලබා දිය යුතුය. එහිදී කෘත්‍රිමව උපකරණ මඟින් ස්වසනය ලබාදිය යුතුය. දරුවා නිවැරැදි ලෙස හුස්ම ගන්නා තෙක් එය සිදුකළ යුතුය.නොමේරූ ළදරුවකුගේ මූලිකවම සැපිරිය යුත්තේ හුස්ම ගැනීමේ අවශ්‍යතාවයය. නොමේරූ සහ අඩු බරින් යුතු දරුවන්ගේ ශරීර උෂ්ණත්වය අඩුවීමේ ප්‍රවණතාවයක් ද ඇත. එබැවින් එවැනි දරුවකු බිහිවූ විට එම දරුවන්ගේ ශරීර උෂ්ණත්වය අඩුවීම පිළිබඳව දැඩි අවධානයක් යොමු කළ යුතුය. දරුවාගේ හිස තොප්පියක් වැනි දෙයකින් වසා දරුවාට ඇඳුම් එකක් හෝ දෙකක් වුවද අන්දවා දරුවාට හොඳ උණුසුමක් ලබාදීම ඉතාම වැදගත්ය. අප රටේ පරිසර උෂ්ණත්වය හොඳ මට්ටමක පවතින නිසා එවැනි දරුවන්ගේ ශරීර උණුසුම අඩු නොවෙතැයි මෙතෙක් සිතා සිටිය ද එම මතය වැරැදිය. එබැවින් එවැනි දරුවන් හොඳින් උණුසුම්ව තැබිය යුතුය. එසේ නොවුණහොත් උණුසුම අඩුවීම නිසා ඇතිවන අපහසුතාවන්ට එවැනි දරුවෝ පහසුවෙන්ම ගොදුරු වෙති.එවැනි දරුවන් තුළ ඇතිවිය හැකි තවත් ගැටලු සහගත තත්ත්වයන් කීපයක් වන්නේ රුධිරයේ සීනි ප්‍රමාණය අඩුවීම සහ විෂබීජවලට පහසුවෙන් යොමු වීමය. එසේ වුවහොත් දරුවා මරණයට පත්වීම පවා සිදුවිය හැකිය. දරුවාගේ ශරීර උෂ්ණත්වය අඩුවීම වළක්වා ගැනීම සඳහා මවගේ උණුසුම හොඳින් දරුවාට ලබාදිය හැකිය. එසේ නැතිනම් දරුවාගේ ශරීර උෂ්ණත්වය සාමාන්‍ය අතට පත්වන තෙක් incubator උපකරණයක් තුළ දරුවා ටික දිනක් තැබිය යුතුය. නොමේරූ සහ අඩු බර දරුවන් තබන “වීදුරු පෙට්ටිය” ලෙස සාමාන්‍ය ජනයා හඳුන්වන්නේ එම උපකරණයයි.අඩු බර සහ නොමේරූ ළදරුවන් තුළ පවතින තවත් දුර්වලතාවක් වන්නේ කිරි උරා බීමේ හැකියාව අඩුකමය. ඇතැම් විටෙක ඒ සඳහා මවුකිරි දොවා බටයක් මඟින් දරුවාට දීමට සිදු වේ. එසේ නැතිනම් නොමේරූ ළදරුවනටම නිර්දේශිත කිරිපිටි විශේෂයක් දීමට සිදු වේ. එවැනි කිරි දීමට නොහැකි තත්ත්වයක දරුවා සිටීනම් දරුවාට සේලයින් විශේෂයක් දීමට සිදු වේ. එවැනි දරුවන් වෙනුවෙන්ම නිෂ්පාදිත සියලු පෝෂක අඩංගු සේලයින් විශේෂයක් දැන් මෙරට රෝහල්වල ද භාවිත වේ.එම සේලයින් විශේෂය දරුවාගේ ශරීරගත කරන්නේ දරුවාගේ ශිරාවන් හරහාය. දරුවාගේ ආහාර මාර්ගය ක්‍රියාත්මක වීම පටන්ගත් විට මුඛයෙන් කිරි ලබාදීම ආරම්භ කළ හැකිය. අඩු බර සහ නොමේරූ ළදරුවන්ගේ ආහාර මාර්ගය නිවැරැදි ලෙස වර්ධනය නොවීම සහ නිවැරැදි ලෙස ක්‍රියාත්මක නොවීම නිසා ආහාර නොදිරවන ස්වභාවයක් ඇත.එවැනි දරුවන්ගේ ආහාර මාර්ගයේ බැක්ටීරියා ආසාදනයකට ලක්වීමේ අවධානම ද වැඩිය.නොමේරූ සහ අඩු බර සහිතව උපදින ළදරුවන් පරිසරයේ ඇති විෂබීජවලට ආවරණය වීමේ හැකියාව ඉතා වැඩිය. එබැවින් මෙවැනි දරුවන්ගේ ශරීරය පුරා ඉතා වේගයෙන් විෂබීජ පැතිරේ. මෙම ස්වාභාවය හඳුනාගත් වහාම ප්‍රතිජීවක ලබා දී දරුවා සුවපත් කළ යුතුය.එවැනි දරුවන් උපදින විට මොළයේ වර්ධනය වී ඇති ප්‍රමාණය ඉතා අඩුය. එහෙත් නිවැරැදි ලෙස පෝෂණය ලබාදුනහොත් මොළය සාමාන්‍ය තත්ත්වයට වර්ධනය කරගත හැකිය. ශරීරයට ලැබෙන ඔක්සිජන් ප්‍රමාණය අඩුවීම, විටමින් කේ ඌනතාවය නිසා ද මොළයේ රුධිර වහනයක් සිදුවිය හැකිය. එවැනි දරුවන්ගේ මොළයේ රුධිර වහනයක් සිදුවන්නේ දැයි නිතර සොයා බැලීම වැදගත්ය. එවැනි දරුවන් තුළ පවතින තවත් රෝගාබාධයක් වන්නේ ඇස් පෙනීමේ දුර්වලතාවයය. ඒ පිළිබඳව අවධානයෙන් සිටීමෙන් සහ අවශ්‍ය අවස්ථාවන්හිදී ලේසර් ප්‍රතිකාර ලබාදීමෙන් පෙනීම යහපත් මට්ටමට පත් කරගත හැකිය. එබැවින් එවැනි දරුවන්ගේ දෑස් නිතර පරීක්ෂා කරවා ගැනීමට මවුපියන් වග බලා ගත යුතුය.දෑස් පෙනීමේ අඩු බව විශේෂයෙන්ම නොමේරූ ළදරුවනට ඇතිවන රෝගී තත්ත්වයකි. ඒ තත්ත්වය නිවැරැදි ලෙස හඳුනා නොගෙන ප්‍රතිකාර පමා කළහොත් දරුවාගේ දෑස් සදහටම අන්ධ වීමට ද ඉඩ ඇත.නොමේරූ සහ අඩු බර ළදරුවන්ගේ කන් ඇසීමේ දුර්වලතාවයක්ද ඇතිවීමට ඉඩ ඇත. එබැවින් එම දරුවන්ගේ ශ්‍රවණ තත්ත්වය ද පරීක්ෂාවට ලක් කළ යුතුය.මෙවැනි දරුවන් වෙතින් පෙන්නුම් කරන තවත් ලක්ෂණයක් වන්නේ සාමාන්‍ය දරුවනට වඩා ශරීරය කහ පැහැ ගැනීමය. එසේ වන්නේ එවැනි දරුවන්ගේ අක්මාව අඩුවෙන් වර්ධනය වී ඇති නිසාය. එවිට අක්මාවෙන් නිපදවිය යුතු එන්සයිම වර්ග නිපදවීම අඩු වේ. එවිට දරුවාගේ ශරීරය කහ පැහැ ගැන්වේ. ඒ සඳහා ප්‍රතිකාරයක් ලෙස ‘ලයිට් ඇල්ලීම’ (Photo therapy) සිදු කරනු ලැබේ.රුධිරයේ සීනි ප්‍රමාණය අඩුවීම එවැනි දරුවන් මුහුණ දෙන තවත් ගැටලුවකි. එහි ප්‍රතිඵලයක් ලෙස වලිප්පුව (ෆිට් එක) වැනි තත්ත්වයක් මතු වේ. රුධිරයේ කැල්සියම් අඩුවීම ද එවැනි දරුවන් තුළ මතුවන තවත් ගැටලුවකි. එහි ප්‍රතිඵලයක් ලෙස ද වලිප්පුව වැනි ස්වභාවයක් ඇතිවීමට ඉඩ ඇත. ශරීරයේ කැල්සියම් අඩුවීමේ ප්‍රතිඵලයක් වන්නේ එම දරුවන් තුළ “රිකට්” වැනි රෝගී තත්ත්වයක් මතුවීමය. “රිකට්” යනු වැඩිහිටියන්ගේ අස්ථි පද්ධතිය ආශි‍්‍රතව ඇතිවන “ඔස්ටියෝපොරෝසිස්” වැනි රෝගයකි. මේ තත්ත්වය නිවැරැදි ලෙස හඳුනාගෙන ප්‍රතිකාර ලබා නොදුනහොත් දරුවාගේ දෙපා බකල ස්වභාවයක් ගත හැකිය. රිකට් නම් මෙම රෝගී තත්ත්වය ඖෂධීය ප්‍රතිකාර මඟින් සුවකර ගත හැකිය.මෙවැනි දරුවනට ද අනෙක් දරුවනට මෙන්ම නියමිත දින වකවානුවලට ප්‍රතිශක්තිකරණ එන්නත් ලබා දෙනු ලැබේ. ඒ පිළිබඳව මවුපියන් බිය විය යුතු නැත.අඩු බර උපත් සහ නොමේරූ ළදරුවන් පිළිබඳව සඳහන් කළ යුතු විශේෂ කරුණක් ඇත. ඒ; එවැනි දරුවන්ගේ ශරීරයට විෂබීජ ඇතුළුවීමේ හැකියාව වැඩි බවය. එබැවින් මෙවැනි දරුවකු අල්ලන විට මව පියා හෝ ඕනෑම අයකු දෑත් නිවැරැදි ලෙස පිරිසුදු කරගැනීමෙන් අනතුරුව දරුවා ඇල්ලීම ඉතා වැදගත්ය. එවැනි දරුවන් බැලීමට නිතර නිතර අමුත්තන් නොයන්නේනම් වඩාත් සුදුසුය. යම්කිසි හෙයකින් යන්නේ නම් දරුවා ඇල්ලීමෙන් වැළකී සිටීම වඩාත් සුදුසුය.නොමේරූ සහ අඩු බර සහිතව උපදින දරුවන් ඉතාම පරිස්සමින් මාස 6 ක් පමණ ගත වන තෙක්ම රැකබලා ගත යුතුය. දරුවා නියමිත බරක් දක්වා වර්ධනය වන තෙක් පරිස්සම් කරගත යුතුය.එවැනි දරුවකු රෝහලේ සිට නිවසට ගෙන යාමට ප්‍රථම නිවස දරුවාට ගැළපෙන අයුරින් සකස් කළ යුතුය. දරුවා තබන කාමරය ඉතා පිරිසුදු උණුසුම් සහිත තැනක් වීම ඉතාම වැදගත්ය. දරුවා ගෙනයන නිවස පිහිටා ඇත්තේ නුවරඑළිය වැනි ශීතල ප්‍රදේශයක නම් දරුවා තබන කාමරය උණුසුම්ව තැබීමට ක්‍රියා කිරීම වඩාත් සුදුසුය.දරුවා සිටින කාමරයට පැමිණෙන ඕනෑම අයකු පිරිසුදු වී පැමිණිම ඉතාම වැදගත්ය. එලෙස වුවමනාවෙන් සහ සුපරීක්ෂාකාරීව රැකබලා ගතහොත් අඩු බර සහිතව හෝ නොමේරූ ළදරුවකු ලෙස මෙලොව එළිය දුටු දරුවකු වුවද නිරෝගී බුද්ධිමත් දරුවකු ලෙස හදා වඩාගත හැකිය.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=am1111062</link>
    <topic>නව යොවුන් වියේ දරුවා අත දරුවකු මෙන් පරෙස්ස මෙන් රැක බලාගන්න</topic>
    <author/>
    <content>නව යොවුන් වියේ දරුවා අත දරුවකු මෙන් පරෙස්ස මෙන් රැක බලාගන්නපාසල් යන වයසේ පසුවන පුතකු සහ දියණියක සමඟ ජීවත්වූ මවකි. ඇයගේ සැමියා රැකියාවක් සඳහා විදේශගත වූයේ දරුවන්ගේ අධ්‍යාපනය පිළිබඳව වගකීම ඇයට පවරමිනි. ඔහු එතෙර සිට වුව නිතරම තම පවුලේ අවශ්‍යතා පිළිබඳව සොයා බැලුවේ ය.දිනක් පුත්‍රයා ඔහුට පෙරැත්ත කළේ තමාට ජංගම දුරකථනයක් ලබාදෙන ලෙසයි. නමුත් ඔහු තම පුතුට තදින් අවවාද කර සිටියේ පාසල් සිසුවෙකුට එවැන්නක් අනවශ්‍ය බවයි. ඒ නිසා පුත්‍රයා තරමක් නොසතුටින් කල් ගෙවීය.මේ අතර එක් දිනක් රාත්‍රියේ හදිසියේ ම කිසිවෙක් එම නිවසට ගල් ගැසී ය. එම සිදුවීම කීප දිනක් සිදුවූවත් ගල් ගැසූ කෙනෙකු සොයා ගැනීමට නොහැකි විය. තව දිනක එම නිවසේ තිබූ ගෘහ භාණ්ඩ අපිළිවෙළ වී තිබුණි. අල්මාරිය ද අවුල් වී තිබිණි. තවත් දිනක රාත්‍රි ආහාරයට පිස තිබූ බත් හැළියේ වැලි වැටී තිබිණි.එම සිදුවීම්වලට පැහැදිලි හේතුවක් සොයා ගැනීමට නොහැකි විය. පුත්‍රයා පැවසුයේ මෙය ‘භූත’ බලවේගයක් යැයි ඔහුගේ මිතුරෙකු පැවසුවත් තමා ඒවා විශ්වාස නොකරන බවයි. මේ අතර නිවසේ රුපියල් දහස් ගණනක මුදල් නැතිවන්නට විය. පුතා අවධාරණයෙන් පැවසුවේ තම පියා දුක් මහන්සි වී සොයන මුදල් පරෙස්සම් කරගැනීමට නිවසේ අනෙක් අය උත්සාහ නොකරන බවයි.මේ අතර එම නිවසට පිටින් පැමිණෙන අමුත්තන්ගේ මුදල් ද නැතිවීමට පටන් ගත්තේ ය. මේ නිසා අවට සියලු ම දෙනා මේ ‘භූතයා’ පිළිබඳව විපරමෙන් කල් ගෙවුවත් කිසිදු හෝඩුවාවක් සොයා ගැනීමට නොහැකි විය.මේ අතර තවත් දෙයක් සිදුවිය. හදිසියේ ම මවගේ බැංකු ගිණුමේ සැලකිය යුතු මුදලක් අඩු වී තිබිණි. ඒ පිළිබඳව බැංකු කළමනාකරුට කරන ලද පැමිණිල්ලකට අනුව අනාවරණය වූයේ යම් කිසිවෙකු විසින් ඇයගේ බැංකු කාඩ්පතින් මුදල් ලබාගෙන ඇති බවයි. ඒ අනුව ‘භූතයා’ සෙවීමේ මෙහෙයුම තවදුරටත් දැඩි කෙරිණි.මේ භූතයා කොතරම් දක්ෂ සූක්ෂ්ම වුවත් ඔහුට ද එක තැනකදී වැරදීමක් සිදු විණි. සෑම කෙනෙකුගේ ම ඇස්වලට වැලි ගසමින් මුදල් සොරා ගත්ත ද බැංකුවේ දී ඔහු දෙස තවත් අයෙකු බලා සිටින බව ඔහු නොදත්තේ ය. ඒ බැංකුවේ ආරක්ෂක කැමරා පද්ධතියයි. එහි පටිගත වූ තොරතුරු අනුව ‘භූතයා’ අතටම අසු විය.ඔහු වෙන කවරෙකු වත් නොව එම නිවසේ ම පුත්‍රයා ය.එම නිවසේ භූත කතාව එතැනින් අවසන් වූවත් ඉන්පසුව තවත් ගැටලු රාශියක් ඇති විය. පුත්‍රයා අන් අයට මුහුණදීමට නොහැකිව කාමරයට ම වී සිටියේ ය. පාසල් ගමන ද නැවතිණ. පියා තදින් ම ප්‍රකාශ කළේ පුතාට දැඩි දඬුවමක් දිය යුතු බවයි. ඔහු දඬුවමට බය වී නිවසින් පැන යාමට හෝ සියදිවි නසාගැනීමට සිතුවේය.මේ අතර පුතාට එතරම් මුදල් අවශ්‍ය වූයේ ඇයි දැයි සොයා බලන ලදී. එවිට අනාවරණය වූයේ ඔහු එම මුදල් වලින් මිතුරන් සමඟ වටිනා ජංගම දුරකථන මිලදී ගෙන අන්තර්ජාලය හරහා විවිධ ලිංගික විසමාචාරවලට යොමුවී ඇති බවයි.පසුව පුත්‍රයා මනෝ වෛද්‍යවරයකු වෙත යොමු කෙරිණි.ළමයකු එක් වරම යෞවනයකු වන්නේ නැත. එයට හේතුව එම වයස පරාස දෙක අතර ජීවිතයේ තවත් වැදගත් අවධියක් තිබීමයි. එය හඳුන්වන්නේ ‘නව යොවුන් විය’ ලෙස ය. ළමයින් සහ තරුණයන් පිළිබඳව බොහෝ අය කතා කළත් නව යොවුන් විය පිළිබඳව ප්‍රමාණවත් තරම් සාකච්ඡාවට බඳුන් වන්නේ නැත.නව යොවුන් විය ළමයෙකු කායික හා මානසික වශයෙන් විශාල විපර්යාසයකට භාජනය වන අවධියකි. මේ කාලයේදී ළමයා ශාරීරික වශයෙන් සම්පූර්ණයෙන් ම වැඩිහිටියෙකු බවට පත්වන අතර වැඩිහිටියකු ලෙස සිතන්නටත්, කටයුතු කරන්නටත් පටන් ගනියි.ඉහත සඳහන් කාරණය ජීව විද්‍යාත්මකව ද පැහැදිලි කළ හැකියි.අවුරුදු 10 – 15 අතර කාලයේදී මිනිස් සිරුරේ ලිංගික හෝමෝන වැඩි වැඩියෙන් ස්‍රාවය වීමට පටන් ගනියි.පිරිමි ළමයින්ගේ ස්‍රාවය වන්නේ ඇන්ඩ්‍රෝජන් නැමැති හෝමෝන යයි. එමගින් ඔවුන්ගේ ලිංගික අවයව වර්ධනය වීම, ශරීරය වර්ධනය වීම, ශරීරයේ රෝම වර්ධනය වීම, කටහඬ වෙනස්වීම වැනි ද්විතීක ලිංගික ලක්ෂණ ඇතිකරයි. ඔවුන්ගේ කායික ආශාවන් ද ශීඝ්‍රයෙන් වර්ධනය වෙයි. ගැහැනු ළමයින්ගේ ස්‍රාවය වන්නේ ඊස්ට්‍රජන් නමැති හෝමෝනයයි. එමගින් ඔවුන්ගේ ලිංගික අවයව, ගර්භාෂය හා පියයුරු වර්ධනය වෙයි. ද්විතීක ලිංගික ලක්ෂණ සහ ඛ්ැඟීම් වර්ධනය කරයි.කොටින් ම කියතොත් නව යොවුන් වියේ දී දරුවාගේ සිතන පතන විදිය පවා වෙනස් වෙයි. හිත වෙනස්වීම් ස්වාභාවික, ජීව විද්‍යාත්මක වුවත්, ඒ කාලය තුළ ඔවුන්ට සිතුම් පැතුම් ඒ ආකාරයට ම ඉටුකර ගැනීමට ලැබෙන්නේ නැත. ඔවුනට කෙදිනක හෝ විවාහ වනතුරු තමාගේ ආශාවන් සඟවාගෙන සිටීමට සිදුවෙයි.මෙහිදී තවත් ඉතාම වැදගත් කරුණක් සඳහන් කළ යුතු ය.නව යොවුන් වියේදී ශරීරය සහ ශාරීරික ආශාවන්ද හැඟීම් ද ඉතා වේගයෙන් වර්ධනය වුවත් ඔවුන්ගේ මනස ඒ තරම් වේගයෙන් වර්ධනය වන්නේ නැත. වැඩි වන හැඟීම් පාලනය කර ගැනීමට තරම් බුද්ධියක් සමහර අයට නැත. එහෙයින් ඔවුහු විවිධ වැරදි විසමාචාරවලට යොමු වෙති.එක් පාසල් ශිෂ්‍යාවක තමාගේ ප්‍රේම සම්බන්ධය සාධාරණ බව හැඟවීමට පැවසුයේ අපූරු කතාවකි. අපේ පැරැන්නෝ අවුරුදු 16 දී විවාහ වූ බව ඇය පැවසුවා ය. ඇත්තෙන් ම, ජීව විද්‍යාත්මක ලෙස එය සිදු කළ හැකි දෙයක් වුවත්, සමාජ පසුබිම අනුව එය අනුමත කළ නොහැකි ය. ඔවුන් ගේ මනසට ද වර්ධනය වීම සඳහා කාලය ලබාදිය යුතු ය.සැබැවින් ම මෙතැන ඇත්තේ ලොකු ගැටලුවකි. එක් පැත්තකින් හැඟීම්, ආශාවන් වේගයෙන් වර්ධනය වෙයි. අනෙක් පැත්තෙන් ඒවා කෙසේ හෝ යටපත් කරගෙන සිටීමට සිදුවෙයි.බටහිර රටවල නම් මේ වයසේ දී තමන්ට අවශ්‍ය ඕනෑ ම දෙයක් කිරීමට බාධාවක් නැත. නමුත් අපගේ සංස්කෘතිය සහ හැදියාව ඊට වඩා වෙනස් ය. මේ නිසා වැඩිහිටියන් නිතරම ඔවුනට අවවාද කළත් ඇතැම් විට ඒවා බීරි අලියන්ට වයන වීනා වැනි ය.එසේ නම් එම ගැටලුවට මවුපියන් මුහුණ දෙන්නේ කෙසේ ද? දරුවාගේ නව යොවුන් වියේ දී මවුපියන් ඉතාම ඉවසීමෙන් සහ බුද්ධිමත්ව ක්‍රියා කළ යුතු ය. වැඩිහිටියන් දැනටමත් ඒ වයස පසුකර සිටින අය වෙති. එබැවින් දරුවන්ගේ හැඟීම් තේරුම් ගැනීම මවුපියන්ට අපහසු නැත.මේ වයසේ පසුවන්නන් මවුපිය ගුරුවරුන්ට වඩා වැඩියෙන් ඇසුරු කිරීමට පෙලඹෙන්නේ සම වයසේ යහළුවන් ය. ඔවුන් සමඟ රංචු ගැසී විවිධ තැන්වල ඇවිදීමටත්, අදහස් හුවමාරු කරගැනීමටත් පෙලඹෙති. ඔවුහු ඒ අතර විවිධ අලුත් දේ අත්හදා බලති.නරක මිතුරන් ආශ්‍රයට පෙලඹෙන්නේ ද මේ කාලය තුළදී ය. පිරිමි ළමයි මත්පැන්, සිගරට් සහ විවිධ මත්ද්‍රව්‍ය අත්හදා බලති. විවිධ තැන්වලට කරක් ගැසීම සඳහා සුවිශේෂ වූ වාහනයක් ද ඕනෑම තැනක තිබේ. ඒ ත්‍රිවීලරයයි.මෑත දශක වලදී සමාජයට එක්වුණ ඉතා සංකීර්ණ තාක්ෂණික මෙවලමක් වූයේ අන්තර්ජාලයයි. අද වනවිට අන්තර්ජාල පහසුකම් නැති තැනක් සොයා ගැනීමට අපහසු ය. අන්තර්ජාලයේ හොඳ මෙන් ම නරක ද එමට ය. අන්තර්ජාලය මඟින් නොකළ හැක්කක් නැති තරම් ය. වරදට පෙලඹුණ දරුවෙකුට අන්තර්ජාලය පරිහරණය කරන්නට ලැබීම ‘නිකං නටන යකාට අඟුරු දුම්මල දීමක්’ වැනි ය.වැඩිහිටියන් ඒ පිළිබඳව හොඳ අවබෝධයෙන් සිටිය යුතු ය. නව යොවුන් වියේ පසුවන දරුවකු සම්පූර්ණ සමාජයෙන් වෙන්කර තබන්නට නොහැකි ය. දැඩි දඬුවම් කිරීමෙන් හෝ ඕනෑවට වඩා පාලනය කිරීමට යාමෙන් සිදුවන්නේ අවැඩකි. එබැවින් ඒ වයසේ පසුවන්නන් පාලනය කිරීම මෙන් ම ඔවුන්ට ආදර කරුණාව දැක්වීම ද සමබරව කළ යුතු දෙයකි. වැරදි මිතුරන් ආශ්‍රය සම්පූර්ණයෙන් ම නැවත්විය යුතු ය. නමුත් යම් පාලනයක් ඇති ව ඔවුන් කැමති දේ කරන්නට ද ඉඩ දිය යුතු ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=ay1111061</link>
    <topic>විභාගේ පාස් වුණොත් චිත්‍රපටයක චරිතයක් දෙනවා කියලා අයියා කිව්වා</topic>
    <author>සාගරිකා දිසානායක ජයසිංහ</author>
    <content>මෙවර අපේ කතා නායකයා මෙරට බිහිවූ විශිෂ්ටතම වේදිකා නාට්‍යයක් වූ මහාචාර්ය එදිරිවීර සරච්චන්ද්‍රගේ සිංහබාහු නාට්‍යයේ ‘සිංහබාහු’ ගේ චරිතය ට පණ පෙවූ කුසලතා පූර්ණ රංගධාරියා වූ චාර්ලි ජයවර්ධන මහතාපේරාදෙණිය විශ්ව විද්‍යාලයෙන් සිය ප්‍රථම උපාධිය ලබා නුවරඑළිය දිස්ත්‍රික්කයේ හරංගල මහා විද්‍යාලයේ උපගුරුවරයකු ලෙස සේවය ඇරැඹි ජයවර්ධන මහතා ශ්‍රී ලංකා පරිපාලන සේවා විභාගය, සමත්ව අම්පාර කච්චේරියේ දිස්ත්‍රික් ඉඩම් නිලධාරියා ලෙස පරිපාලන සේවයට එක් විය.අනතුරුව මොනරා ගල දිස්ත්‍රික් ඉඩම් නිලධාරි, කළුතර කච්චේරියේ උප දිසාපති ජාතික නිවාස දෙපාර්තමේන්තුවේ නියෝජ්‍ය කොමසාරිස්, ඉඩම් හා ඉඩම් සංවර්ධන අමාත්‍යාංශයේ වන සම්පත් හා පරිසර අධ්‍යක්ෂ ඉඩම් ප්‍රතිපත්ති පිළිබඳ ජ්‍යෙෂ්ඨ සහකාර ලේකම් සහ ඉඩම් අමාත්‍යාංශයේ ලේකම් යන වගකිවයුතු තනතුරු රාශියක් දැරූ ඒ මහතා රාජ්‍ය සේවයෙන් විශ්‍රාම ලබා දැන් ලෝක බැංකුවේ ආර්ථික සංවර්ධන අංශයේ ව්‍යාපෘති කළමනාකරු ලෙස කටයුතු කරයි.  සිංහබාහු නාට්‍ය ස්වර්ණ ජයන්තිය සමරන මේ වසරේ ඒ මහතා සිය අතීතය සිහිකරමින් අප හා පිළිසඳරට එක්වුණේ සතුටින්.අම්බලන්ගොඩ නගරයේ සිට කහව බටපොළ පාරේ කිලෝමීටර් පහක් පමණ ගිය තැන හමුවන සොඳුරු පිටිසර ගම්මානයක් වූ මීටියාගොඩ දී ඔහු මෙලොව එළිය දුටුවේ නවසිය හතළිස් එකේ මාර්තු මාසේ 29 වැනිදා මීටියාගොඩ ගමේ උන් ඉඩම් හිමි වැවිලිකරුවකු වූ ඕබඩගේ ඩැනියල් ද සිල්වා ජයවර්ධන සහ බේබිනෝනා වික්‍රම කළුතොට යුවළගේ පවුලට එක් වුණු මේ බාල පුත්‍රයා ඔවුන් ඕබඩගේ චාර්ලි ජයවර්ධන යනුවෙන් නම් කළා. චාර්ලිට වැඩිමල් අයියයි, අක්කයි අයියා පසු කලෙක හෙළ සිනමාවේ අංක එකේ නළුවකු බවට පත් වූ ඩොමී ජයවර්ධන. අයියා චාර්ලිට වඩා අවුරුදු දා හතරක් වැඩිමල්. අක්කා අවුරුදු දොළහක් වැඩිමල්. ඒ නිසා ම චාර්ලි කාගේත් ආදරයට සුරතලයට පාත්‍ර වුණා.පියාගේ පියා පළාතේ ම හිටපු ධනවත් කොන්ත්‍රාත්කරුවෙක්. චාර්ලිගේ පියාටත් පිය උරුමයෙන් සෑහෙන දේපළක් හිමි වුණා, චාර්ලිලා ජීවත් වුණු නිවෙස අක්කර දෙකක් පමණ වූ පොල්වත්තක් මැද පිහිටි රට උළු හෙවිල්ලාපු දෙමහල් මන්දිරයක්. එය ගමේ මුලින් ම රට උළු හෙවිල්ලා තැනූ නිවෙස.චාර්ලි උප දින විටත් අයියා කොළඹ කෝට්ටේ ආනන්ද ශාස්ත්‍රාලයේ නේවාසිකාගාරයේ නතර වී පාසලට යනවා. ඒ කාලෙ ඒ පාසලේ ගැහැනු අංශය ලෙස පැවැත්වුණු අනුලා විද්‍යාලයේ නේවාසිකාගාරයේ නතරවෙලා අක්කා ඉගෙන ගත්තා. අම්මා තාත්තාගේ සුරතලය මැද හැදී වැඩුණු චාර්ලිගේ ළමා ලෝකය අයියත් අක්කත් නිවාඩුවට ආවාම තවත් විසිතුරු වෙනවා. අම්මා අයියාත් අක්කාත් පිළිගන්න විශේෂයෙන් සූදානම් වෙනවා. කැවිලි පෙවිලි හදනවාඩොමී අයියා චාර්ලි මල්ලී වඩාගෙන හුරතල් කරනවා. චාර්ලි බහ තෝරන කාලෙදි අයියා ඔහු දෑතින් ඉහළට ඔසවාගෙන තබාගෙන එකල ජනප්‍රිය ගීත ගැයූ හැටි ඔහුට තවමත් මතකයි. පාසල් අවදියේ පටන් රංගනයට යොමු වූ අයියා තමා ඉහළට ඔසොවා ගායනා කළ“මාතා කුසයේ පිළිසිඳ මනුලෝඋපදින කාලේ බාලයෙක් වීමාතාගේ තුරුලේ වේ ආරක්ෂා”යන ගීත කාණ්ඩය තමා ගේ මනසට ගීයක මිහිර මුලින් ම දැනවූ ගීතය ලෙසත් තතන තතනා වචන පටලවමින් තමා ගැයූ මුල් ගීතය ලෙසත් චාර්ලිගේ මනැසේ අදටත් රැදී තිබෙනවා.චාර්ලිට අකුරු කියෙව්වේ ලෙව්දූව පන්සලේ සුමනජෝති හාමුදුරුවෝ. පාසලට යන්නට පෙර පටන් ම පන්සලට ගිහින් හාමුදුරුවන් ගෙන් අකුරු ඉගෙන ගත් හැටිත් පුංචි ම කාලේ පටන් හාමුදුරුවන් යෝගී අභ්‍යාස පුරුදු පුහුණු කරවාපු හැටිත් චාර්ලිට මතකයි. පද්මාසනය සිරසාසනය වැනි එදා ලැබූ යෝගාසන පුහුණුව අදටත් ඔහුගේ මානසික සමබරතාව පවත්වාගෙන යන්නටත් කායික සුවය හා ක්‍රියාශීලී බව රැක දෙන්නටත් සමත් වන බවයි ඔහු අද කියන්නේ.මීටියාගොඩ බාලිකා කනිෂ්ඨ පාසල ඔහු මුලින් අකුරු කළ පාසල. පැරැණි සිංහල උළු හෙවිල්ලාපු එක තනි ශාලාවක මුළු පාසලේ ම පන්ති පැවැත්වුණා. පාසලේ මුල් ගුරුතුමී ගුණවර්ධන ඉස්කෝලේ හාමිනේ. දෙවැනි ශ්‍රේණියේ දී වේරගොඩ කනිෂ්ඨ විද්‍යාලයට ඇතුළු වුණා. එය ඉංග්‍රීසි මාධ්‍ය පාසලක්.පාසලට තිබූ කිලෝමීටර් දෙක හමාරක් පමණ දුර චාර්ලිලා පයින් ම ගියා. ඒ පාසලේ නිල ඇඳුම් නෑ. සපත්තු මේස් නෑ. ගමේ ළමයි තමන්ට තිබුණු හොඳම ඇඳුම පිරිසුදු කරලා ඇඳගෙන පාසලට ගියා. පහේ පන්තියේදී චාර්ලි අම්බලන්ගොඩ ධර්මාශෝක විද්‍යාලයට ඇතුළු කළා. එය ඒ කාලේ පෞද්ගලික පාසලක්. අම්බල්ගොඩ සුගත ශාසනෝදය සංගමයෙන් පාලනය කළ ධර්මාශෝක විදුහල ආරම්භ කළේ පළාතේ හිටපු මහා දානපතියකු වූ තෝමස් ද සිල්වා මුහන්දිරම් තුමා.චාර්ලි පන්තියේ වැඩට හපනා. බොහෝ විට ඔහුට ගණිතයට ලකුණු සීයෙන් සීයම ලැබුණා. හයේ පන්තියේ සිට විශ්වවිද්‍යාලෙට යනතුරු හැමදාම චාර්ලි පන්තියේ පළමුවැනියා වුණා. නිවාඩුවට අයියාත් අක්කාත් ගෙදර ආවාම ඔවුන් සමඟ කතා බහ කළ යුත්තේ ඉංග්‍රීසියෙන්. අයියා කොළඹ ලොකු ඉස්කෝලෙක ඉගෙන ගත් නිසාත් ඔහුට කොළඹ රටේ නමගිය කලාකරුවන් ඇතුළු යහළු මිත්‍රයො රාශියක් හිටපු නිසාත් තාත්තාට අම්මාට වගේ යම් බලයක් අයියාටත් නිවසේ තිබුණා.පසුකලෙක සිංහල සිනමාවේ වඩාත් කාර්ය බහුලම, වැඩිම මුදලක් අය කළ නළුවාත් බවට පත්වූ අයියා පුංචි චාර්ලි ගේ ලෝකයේ ජීවමාන වීරයා වුණා. චාර්ලිගේ ඉගෙනීම ගැන අයියා විශේෂ උනන්දුවක් දැක්වූවා. ඔහුට අවශ්‍ය සියලුම පොත් පත් ඉන්දියාවේ සිට තැපෑලේ එව්වා. විභාග ගාස්තු වැනි අවශ්‍යතා මතු වූ විට අම්මා තාත්තාට හැකියාව තිබුණත් අයියා චාර්ලිට සල්ලි ලැබෙන්නට සැළැස්සුවා.අයියා ගෙදර ආ දාට අහල පහල හිටපු ජයසේන මාස්ටර්ගේ සංගීත කණ්ඩායම හවසට චාර්ලිලාගේ ගෙදරට එනවා. රෑ දෙගොඩ හරිය වෙන තුරු සංගීත සාජ්ජ දමනවා. අයියා නිතරම කීවේ එකල ජනප්‍රිය ඉන්දියානු ගායකයකු වූ කේ.ඒ. සයිගාල් ගැයූ ගීත පුංචි චාර්ලිටත් මේවා අහලා ඉබේම සින්දු ගයන්නට වගේ ම හොඳ තාල ඥානයකුත් ලැබුණා. තමා චිත්‍රපට ලෝකයේ දිදුලන තාරාකාවක් වුණත් අයියා චාර්ලි ඒ අංශයට යොමු වීමෙන් ඉගෙනීම කඩා කප්පල් කරගනීවි යැයි බය වුණා.1951 දී චාර්ලිට වයස අවුරුදු දහයක් විතර කාලෙදි තිරගත වූ ‘සුජාතා’ චිත්‍රපටයේ ඔහුගේ සම වයසේ කුඩා ළමයෙක් රඟපෑවා. ඔහුගේ රංගනය දුටු චාර්ලිටත් ඒ වගේ රඟපාන්නට ආසා හිතුණා. ඒ වනවිට චිත්‍රපට රූ ගැන්වීම් සඳහා අයියා නිතරම ඉන්දියාවට යනවා එනවා. චාර්ලි තමාටත් චිත්‍රපටයක කුඩා චරිතයක් ලබා දෙන මෙන් ඉල්ලා අයියාට ලියුමක් ලීවා. හැරෙන තැපෑලෙන් චාර්ලිට පිළිතුරක් ලැබුණා. ඒ සාමාන්‍ය පෙළ විභාගයවත් සමත් නොවී නළුවකු වීමට නොහැකි හෙයින් සාමාන්‍ය පෙළ හොඳින් සමත් වුවහොත් ඒ අවස්ථාව ලබා දිය හැකි බවත් කියා.චාර්ලි හිත හදාගෙන වඩාත් උනන්දුවෙන් පොත පතේ වැඩ කළා. ඒත් පාසල ඇරිලා ගෙදර ආ වෙලේ පටන් ඇඳිරි වෙන තුරු ම සෙල්ලම තමයි. ආපහු පොත් ටික ගන්නේ පාසල් යන්නයි වත්තේ හොඳට ඉඩකඩ තිබුණු නිසා චාර්ලිලාට ඇති තරම් සෙල්ලම් කරන්නට නිදහස තිබුණා. අහල පහල ළමයි හැමෝම සෙල්ලම් කරන්න ආවේ චාර්ලිලාගේ ගෙදරට. ක්‍රිකට් ගහන්න වෙනම කොටසක් හදා ගෙන තිබුණා.ගෙවත්තට එපිටින් තිබූ පුංචි කැලෑවේ ගස්වල දං, මාදං හිඹුටු, ඇඹුල් පේර, කජු පුහුලන් එහෙම ඕනෑ තරම් තිබුණා. පලතුරු වාරෙට චාර්ලිලා කැලේ පැනලා ඇති තරම් ගඩා ගෙඩි කඩා ගෙන කෑවා. අවුරුදු කාලෙත් ළමයින්ට බොහෝ ම ජයයි. අලුත් ඇඳුම්, තෑගි බෝග, කැවිලි පෙවිලි ලැබුණා වගේ ම කැට ගහන්නත් වළ කජු ගහන්නත් ඉඩ ලැබුණා. ටීක් බෝල ගැහීමත් ජයටම කළා.මේ සෙල්ලම් සල්ලි ඔට්ටුවට කරන නිසා ඒවාට පමණට වඩා යොමු වෙන්න ගෙදරින් අවසර නෑ. මේ සෙල්ලං වලටම සූදානම් වූ ඒ සඳහා තෝං ගන්න (බද්දක් අය කරන) නිවසක් ගමේ තිබුණා. චාර්ලිත් ගමේ කොලු නඩේට එකතු වෙලා මේ ගෙදරට ගිහින් කැට ගැහුවා. ඇතැම් දවසක අම්මා ඇවිත් ගහලා චාර්ලිව ඇදගෙන යනවා. තාත්තා සැර නෑ. අම්මා නම් වසයි. අවුරුදු දොළහක් පමණ වනතුරු ම ඔහු නිදාගත්තේ අම්මාගේ තුරුල්ලේ.අවුරුද්ද පසු වුණු ගමන් ම චාර්ලිලා පටන් ගන්නේ වෙසක් උත්සවේට ගම සරසන්න. කැලේ ගිහින් බට කපාගෙන ඇවිත් වෙසක් කූඩු හදනවා. ගමේ පාරවල් දිගේ කණු හිටවලා පොල් කෝම්බවලින් පහන් හදලා ඒ මත තියා පෝයට පහන් පත්තු කරනවා. පාර දිගේම කොඩි වැල් එල්ලනවා. වෙසක් උත්සවය ජයට පවත්වනවා. පෝයට සිල් සමාදන් වෙනවා.පොසොන් පෝයට අම්බලන්ගොඩ තොරණ බලන්නට පයින්ම යනවා. බටපොළත් අම්බලන්ගොඩත් අතර අඩු ගානේ තොරන් දහයක්වත් හදනවා. චාර්ලිලා රංචු ගැහිලා පයින්ම මේ තොරන් බලන්න යනවා. තොරන් බලලා ගෙදර එන්නේ පහුවදාට එළිය වැටුණාටත් පස්සේ. චාර්ලි ගියේ ගමේ දහම් පාසලට. දහම් පාසලේ ප්‍රධානාචාර්ය රන්දොඹේ වාචිස්සර හාමුදුරුවෝ හරිම සැරයි. මීටියාගොඩ ගුණරත්න හාමුදුරුවොත් චාර්ලිලාට ගුණ දහම් කියා දුන්නා.චාර්ලි මීටියාගොඩ ඉඳලා ධර්මාශෝකයට පාසල් ගියේ දුම්රියෙන්. ඒ කාලේ ඔවුන් ‘දුම්රියේ ගමන් කරන්නන්ගේ සංගමය’ නමින් සංගමයකුත් පිහිටුවා ගෙන තිබුණා. චාර්ලි මේ සංගමයේ ක්‍රියාකාරී සාමාජිකයෙක්. මාසෙකට වරක් සංගමය රැස් වුණා. සින්දු කියනවා. කතා පවත්වනවා. වාද විවාද කරනවා. හුදෙක් මගීන්ගේ සංගමයක් නොවෙයි එය නියම සාහිත්‍ය සංගමයක් වගේ ක්‍රියාත්මක වුණා.1956 දී චාර්ලි ජ්‍යෙෂ්ඨ පාඨශාලා සහතික පත්‍ර විභාගය සමත් වුණේ විශිෂ්ට ලෙස. ඒත් එක්කම ඔහු අයියාට ලිපියක් තැපැල් කළේ සුපුරුදු ඉල්ලීම නැවත මතක් කරමින්. ඔන්න ඒ පාර අයියාගෙන් තවත් කඩඉමක්. එවකට භාරතීය සිනමාවේ මුල් පෙළෙහි වැජඹුණු දිලිප් කුමාර් වැනි නළුවන්ට උපාධියකුත් තියෙනවා. ජ්‍යෙෂ්ඨය විතරක් සමත් වෙලා යංතං නළුවෙකු වෙනවට වඩා උපාධියත් සමත් වුණොත් ලොකු පිළිගැනීමකුත් එක්කම සිනමාවෙ හොඳම චරිතත් ලැබේවි” කියලා.ඒ පාර චාර්ලි හිතා ගත්තා උපාධියත් කොහොම හරි ලබා ගන්නවා කියලා. විශ්ව විද්‍යාල ප්‍රවේශ පන්තියේ උගන්වාපු ගුරුවරු සිංහල සාහිත්‍ය නාට්‍ය කලාව වගේ විෂයන් ගැනත් බොහොම රසවත් විදිහේ ඉගැන්වීම් කළා. ඔවුන් පේරාදෙණි විශ්ව විද්‍යාලයත් මනමේ නාට්‍ය ගැනත් කී කතා අහලා චාර්ලිගේ හිතේත් ඒ පිළිබඳ යම් ඇල්මක් ඇති වුණා.එවකට විදුහල්පතිව සිටි ඩී. ටී. විජේරත්න මහත්තයා එංගලන්තයේ ඔක්ස්ෆර්ඩ් සරසවියේ උපාධිධරයෙක්. ඔහු චාර්ලිලාට “සාමාන්‍ය ඉංගී‍්‍රසි” පාඩම කළා. එතුමාත් විශ්ව විද්‍යාල අධ්‍යාපනය හා එහි පරිසරය පිළිබඳ වර්ණනා කරමින් ඉගැන්නුවා.උසස් ලෙස විභාගය සමත් වූ චාර්ලි 1960 වසරේදී පේරාදෙණිය විශ්ව විද්‍යාලේ කලා පීඨයට ඇතුළත් වුණා. ඔවුන් නවක වදයට අහු වුණා. ඒත් එදා පැවැති නවක වදය සැබැවින්ම ලංකාවේ විවිධ පළාත්වලින් මෙන්ම අගනුවර උසස් පාසල්වලින් පැමිණි සිසුන් අතර වූ පරතරය නැතිකොට ඔවුනොවුන් සම්මිශ්‍ර කිරීමට දැරූ සාර්ථක ප්‍රයත්නයක් ලෙසයි අද ඔහු දකින්නේ.පළමු වසරේදී “නූතන සිංහල සාහිත්‍ය” දේශන පැවැත්වීමට පැමිණි එවකට ආචාර්ය එදිරිවීර සරච්චන්ද්‍ර මහතා හමුවීම චාර්ලිගේ ජීවිතයේ කඩඉමක් මෙන්ම පෙර පිනක් ලෙසයි ඔහු අද සලකන්නේ. ආචාර්යතුමා 1956 දී මනමේ නාට්‍ය නිෂ්පාදනය කරලා ඒ වන විටත් රටේ නම ගිය චරිතයක් බවට පත් වෙලා තිබුණා. ආචාර්යතුමා නාට්‍ය කලාව ඉගැන්වූයේ ඔහුටම අනන්‍ය වූ ශෛලියකට. පන්තියේ සිටි සිසුන් අතරින් රංගනයට හා ගායනයට සමත් වෙතැයි ඔහුට හැඟෙන ශිෂ්‍ය ශිෂ්‍යාවන් තෝරා ඔවුන් ලවා ඒ මොහොතේ උගන්වන නාට්‍ය ඔවුන් ලවාම රඟ දක්වමින් දේශනය කළා. ඒ වන විට බන්දුල ජයවර්ධන මහත්තයා නිපදවූ ඝෝෂක වස්තුව නාට්‍යයේ කුඹලා ගේ චරිතය රඟපාන්නට චාර්ලි තෝරා ගත්තා. ඝෝෂක වස්තුව නැරැඹු ආචාර්ය සරච්චන්ද්‍ර චාර්ලිගේ රංගනය දැක පැහැදී ඔහුගේ ඊළඟ නාට්‍ය නිෂ්පාදනය වූ සිංහබාහු නාට්‍යය සඳහා චාර්ලි තෝරා ගත්තා. ඒ 1961 දී.සිංහබාහු නාට්‍යයේ චරිතවලට සුදුස්සන් තෝරන විට චාර්ලිට මුලින්ම ලැබුණේ සිංහයාගේ චරිතය. ඒත් මාර්ක් ඇන්ටනි හඳුනා ගැනීමත් සමඟම ඔහුට සිංහයා ගේ චරිතය පවරා නාට්‍යයේ ප්‍රධාන චරිතය වූ සිංහබාහු ගේ චරිතය සඳහා චාර්ලි තෝරා ගනු ලැබුවා. ඒ වන විටත් ඝෝෂක වස්තුව නාට්‍යයේ කුඹලාගේ චරිතය සාර්ථකව රඟපා ජනප්‍රසාදයට පත්ව සිටි චාර්ලිගේ ගායන කුසලතාවත් ඔහුට එකී භූමිකාව උරුම කර දෙන්නට මහත් රුකුලක් වුණා.1961 අගෝස්තු පළමු වැනිදා පේරාදෙණි සරසවියේ එළිමහන් රංග පීඨයේදී සිංහබාහු නාට්‍යය එළි දැක්වූයේ අතුරු සිදුරු නැතිව පිරී ඉතිරුණු පේ‍්‍රක්ෂක පිරිසක් ඉදිරිපිටදී. සිංහබාහු නාට්‍යයේ රංගනයත් සමඟ අතිශය ජනාදරයට පත් චාර්ලිගේ සිතෙන් චිත්‍රපටයක රඟපෑම පිළිබඳ පැවැති ඇල්ම ගිලිහී ගිහේ ඔහුටත් නොදැනීමයි.1963 මාර්තු මාසේ අවසාන විභාගයට පෙනී සිටි චාර්ලිට ඒ වසරේම අපේ‍්‍රල් 16 වැනිදා සිට අභ්‍යාසලාභී උපාධිධාරී ගුරු පත්වීමක් ලැබුණා. ඒ නුවරඑළිය දිස්ත්‍රික්කයේ අති දුෂ්කර පාසලක් වූ හරංගල මහා විද්‍යාලයට. තරුණ ජවයත් උනන්දුවත් සමඟ පාසලට ගිය චාර්ලි බොහොම උනන්දුවෙන් ඉගැන්වීම කළා. පාසලට නිල ඇඳුමක්වත් නොතිබුණු ඒ කාලේ තවත් ගුරුවරුන් කීප දෙනෙක් එක්ක එකතු වෙලා නිල ඇඳුමක් සකස් කරලා දුන්නා. ළමයින් සමඟ එකතු වෙලා පාසල් නාට්‍ය කළා. සිංහබාහු නාට්‍යය රට වටේ රඟ දක්වන විට ඔහු නොවරදවාම ඊට සහභාගි වුණා.සිවිල් සේවයට එක්වෙන්නට කැමැත්තක් චාර්ලිගේ හිතේ ඇති වුණා. ඔහු 1965 කොළඹ ඇවිත් ශ්‍රී ලංකා ගුවන් විදුලි සංස්ථාවේ ප්‍රවෘත්ති අංශයේ වැඩසටහන් සහකාර තනතුර සඳහා ඉල්ලුම් කර ඒ රැකියාව ලබා ගත්තා. 1964 දී රාජ්‍ය පරිපාලන සේවා විභාගයට ලීවා. 1965 දී අම්පාර කච්චේරියේ දිස්ත්‍රික් ඉඩම් නිලධාරියා ලෙස රාජකාරි ඇරැඹුවා. නාට්‍ය දර්ශන සඳහා ඔහු අම්පාරේ සිට කොළඹට ආවේ එයාර් සිලෝන් ගුවන් යානයෙන්. රාජකාරි කටයුතු නිසි පරිදි ඉටු කිරීමට නාට්‍යය බාධාවක් බවට පත්වෙන විට ඔහු සිංහබාහුගේ චරිතයට සුදුස්සකු තෝරා ගන්නා ලෙස ආචාර්ය සරච්චන්ද්‍රට කීවා. ඒ අනුව ඒ චරිතයට නිශ්ශංක දිද්දෙනිය තෝරා ගනු ලැබුවා.වසර දෙකකට පසුව මොනරාගල කච්චේරියේ දිස්ත්‍රික් ඉඩම් නිලධාරී ලෙස පත්ව ගියා. එහිදී ඉදිරිපත් වූ යෝජනාවක් අනුව 1972 දී ඔහු යුග දිවියට ඇතුළත් වුණා. ඔහුගේ අත ගත් ඈ බදුල්ලේ චන්ද්‍රා විජේසිංහ මෙණෙවිය. 1973 දී ඔවුන්ගේ කුළුදුල් දියණිය හිමාලිත් 1975 දී දියණි අනුෂාත් 1976 දී ලිලානිත් 1982 දී බාල දියණි වසන්තිත් පවුලට එක් වුණා. ඔවුන් අතරින් හිමාලිත් අනුෂාත් උසස් අධ්‍යාපනය ලබා ඕස්ට්‍රේලියාවේ රැකියාවල නියුතුව සිටිනවා. ලිලානි විවාපත් වී සැමියා සමඟ අබුඩාබියේ පදිංචිව සිටිනවා. වසන්ති ගේට්වේ ජාත්‍යන්තර පාසලේ ගුරුවරියක ලෙස සේවය කරනවා.කළුතර උප දිසාපති වශයෙන් වසර හතරක් සේවය කළ ඔහු රජය සතු වූ බී සී සී ආයතනයේ නිසි බලධාරියා ලෙසත් කලක් කටයුතු කළා. ඉඩම් හා ඉඩම් සංවර්ධන අමාත්‍යාංශයේ වන සම්පත් හා පරිසර අධ්‍යක්ෂවරයා ලෙසත් ජ්‍යෙෂ්ඨ සහකාර ලේකම්වරයා ලෙසත් අමාත්‍යාංශයේ ලේකම්වරයා ලෙසත් කටයුතු කළ ඒ මහතා 1994 දී තැපැල් හා විදුලි සන්දේශ අමාත්‍යාංශයේ ලේකම් ලෙස පත් වුණා. 1995 දී රාජ්‍ය සේවයෙන් විශ්‍රාම ලැබු ඒ මහතා 1996 දී වැවිලි කර්මාන්ත අමාත්‍යාංශයේ උපදේශකයකු ලෙස පත්වුණා. 2004 වනතුරු සේවය කළ ජයවර්ධන මහතා අන්තර්ජාතික සමුළු ගණනාවකට ශ්‍රී ලංකාව නියෝජනය කරමින් සහභාගි වුණා.2010 ජුනි මාසයේ සිට එක්සත් ජාතීන්ගේ ආහාර හා කෘෂිකර්ම සංවිධානයේ ඉඩම් භුක්තිය පිළිබඳ ජාතික උපදේශකවරයකු ලෙස කටයුතු කරන ජයවර්ධන මහතා අවස්ථාව ලද පරිදි නාට්‍ය කටයුතුවලට දායක වෙනවා. සිංහබාහු නාට්‍යයේ යුව රජු ලෙසත් ශ්‍රී වික්‍රම නාට්‍යයේ ඇහැලේපොළ අදිකාරම ලෙසත් පුණ්‍යසේන ගුණසිංහ ගේ දික්තල කාලගෝල නාට්‍යයේ දික්පිටියාගේ චරිතයත් සිය අපූර්ව රංගන ප්‍රතිභාවෙන් විචිත්‍රවත් කළ මේ සොඳුරු රංගධාරියා රංගනය සලකන්නේ වෙහෙසකර වූත් දුෂ්කර වූත් රාජකාරියෙන් විඩා පත්වන ගත සිත සුවපත් කරවන මාහැඟි ඖෂධයක් ලෙසයි.සාගරිකා දිසානායක ජයසිංහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=ay1111062</link>
    <topic>ගුරු සේවයේ රසකතා</topic>
    <author/>
    <content>බිංගිරියට නුදුරු තාරණ - උඩුවෙල රජයේ මිශ්‍ර පාඨශාලාවේ ප්‍රධානාචාර්යවරයා ලෙස සේවය කළේ අමරදාස දිසානායක මුල් ගුරුන්නාන්සේය.සිසුන් තුන්සිය පනහකින් සමන්විත එම පාසලේ ඇදුරු මඩුල්ල මුල් ගුරු බිරිය ද සමඟින් දොළහකි. පිටිසරබද තරමක කැලෑබද ප්‍රදේශයක පිහිටිය ද පාසල එකල සෑහෙන දියුණු තත්ත්වයක පැවැතිණි.කාල පරිච්ඡේද අවසානයේ හා පාසල ඇරීමට දැන් මෙන් නාද කිරීමට සීනුවක් නොතිබූ අතර තිබුණේ මුල් ගුරුන්නාන්සේ සතුව තිබූ විසිල් එකකි.විසිල් එක පිඹ පාසල පටන්ගත් පසු සෑම කාල පරිච්ඡේදයක් අවසානයේදීම නොකඩවා මුල් ගුරුන්නාන්සේ විසින් ම මෙම විසිල් එක පිඹින අතර පාසල ඇරුණු බව හඟවන්නේ විසිල් එක එක දිගට තත්පර කිහිපයක්ම පිඹීමෙනි.සෑම කාල පරිච්ඡේදයක් අවසානයේ දිසානායක මුල් ගුරුන්නාන්සේ තම විසිල් එක පිම්බ ද එකල අද මෙන් කාල පරිච්ඡේදයෙන් පරිච්ඡේදයට ගුරුවරුන් මාරුවීමක් නොවීය. ඒ හුදෙක් විෂයයන් මාරු කිරීමක් පමණි.සෑම පන්තියක්ම භාරව ගුරු මහත්මයෙකු හෝ මහත්මියක සිටි අතර ඒ ඒ පංතිවල සෑම විෂයයක්ම උගන්වනු ලබන්නේ එම පංති භාර ගුරු භවතා විසිනි. වෙනකක් තබා දිසානායක මුල් ගුරුන්නාන්සේ ද ඉහළ පංතියක් භාරව කටයුතු කළේය.එක් දහස් නවසිය පනස් දෙකේ වර්ෂයේ පැවැති අධ්‍යාපනික හා කාර්මික ප්‍රදර්ශනයක් නැරැඹීමට අමරදාස දිසානායක මුල් ගුරුන්නාන්සේ ඇතුළු ආචාර්ය මණ්ඩලයේ සියලු දෙනාත් ඉහළ පංතිවල ශිෂ්‍ය ශිෂ්‍යාවෝ ද කොළඹ බලා පිටත් වූයේ බස් රථයකිනි.එම ගමනේදී මුල් ගුරුන්නාන්සේ තම විසිල් එකද කෝට් සාක්කුවේ දමාගෙන රැගෙන ගියේ තම පාසලේ ශිෂ්‍ය ශිෂ්‍යාවන් මග නොහැර රැස්කර ගැනීමේ අරමුණිනි.ප්‍රදර්ශනය නරඹා අවසන් වීමෙන් පසු මුල් ගුරුන්නාන්සේ තම මග හැරී ගිය සිසුන් එක තැනකට එකතුකර ගැනීමේ අරමුණෙන් තම කෝට් සාක්කුවේ එතෙක් තිබූ විසිල් එක අතට ගෙන මහ හඬින් පිම්ඹේය.එම විසිල් හඬ පොලිස් විසිල් හඬට සමාන වූ බැවින් එකවරම එතැනට පැමිණියේ පොලිස් නිලධාරීන් පිරිසකි.ඒ ගැන විමසීමේදී දිසානායක මුල් ගුරුන්නාන්සේ පැවසුවේ තම පාසලේ ළමයින් හසුරුවන විසිල් එක තමා ගෙන ආ බවත් එය තමා ගෙන ආවේ මගහැරී ගොස් ඇති ළමයින් එකතුකර ඔවුන් රැක ගැනීමේ අරමුණින් බවත්ය. මුල් ගුරුන්නාන්සේගේ එම ප්‍රකාශය පිළිගත් පොලිස් නිලධාරීන් පිරිස ඉවතට ගිය අතර නැවතත් පෙර සේම තම විසිල් එක මහ හඬින් පිම්ඹ මුල් ගුරුන්නාන්සේ ළමයින් සියලු දෙනා එකතු කරගෙන ඔවුන්ව මගහැර යා නොදී බසයට නංගාගෙන නැවත පාසල වෙත පැමිණියේ මහත් සොම්නසිනි.මෙය සත්‍ය සිද්ධියකි.විශ්‍රාමලත් ආචාර්ය ඩී. එන්. දිසානායකවයඹ පළාතේ බිංගිරිය මධ්‍ය මහා විද්‍යාලයයේ වාර්ෂික පාසල් ක්‍රීඩා තරග පැවැත්වෙන වකවානුව විය.තරග ආරම්භයේ චාරිත්‍රානුකූලව ඔලිම්පික් පහනක් දැල්විය යුතුය. වහා ඔලිම්පික් පහනක් සූදානම් කළ යුතු බව අදහස් කළ විදුහල්පතිතුමා ඒ සඳහා පාසලේ කාර්ය මණ්ඩලයේ සෝමපාල කැඳවා ඒ සඳහා උපදෙස් දුන්නේය. ආචාර්ය මණ්ඩලයේ “කෝකටත් ඔට්ටු” ගුරුවරයා වූ කාර්මික ඒකකයේ දිසානායක ගුරුතුමා, මේ වැඩයට ඉතාම සුදුස්සා යැයි සිතූ සෝමපාල ඒ සඳහා දිසානායක ගුරුතුමාගේ කාර්මික ඒකකයට ගොස් ඒ බව ඔහුට දැනුම් දුන්නේය.එහෙ මෙහෙ දුව පැන හිස් සැමන් ටින් එකක් හා දිග රිටක් සොයා ගත් සෝමපාල එය දිසානායක ගුරුතුමාට දී ඔලිම්පික් පහන සාදන අන්දම පහදා දුන්නේය. ක්‍රීඩා පිළිබඳව වැඩි අවබෝධයක් නොතිබූ කාර්මික ගුරුතුමා සෝමපාලගේ උපදෙස් අනුව එය සාදා නිම කිරීමට ගත වූයේ ස්වල්ප වේලාවකි. සෝමපාලගේ උපදෙස් අනුව හිස් සැමන් ටින් එක උඩින් පැත්තෙන් හිල් කර දිග රිට එයට වද්දා එහි වැඩ නිම කළ දිසානායක ගුරුතුමා එය ස්වල්ප වේලාවකින් සෝමපාල අතට දුන්නේ විදුහල්පතිට භාරදීම සඳහාය.සාදන ලද ඔලිම්පික් පහන රැගෙන විදුහල්පති තුමා හමුවට ගිය සෝමපාලට මේ අතර විදින්නට සිදුවූයේ මහත් අකරතැබ්බයකි. “ඈ සෝමපාල ඕකත් මොන ඔලිම්පික් පහනක් දැයි” ඇසූ විදුහල්පති, සෝමපාල වහා පිටත්කර හැරියේ කෙසේ හෝ ඔලිම්පික් පහනක් සොයාගෙන එන ලෙසට දැනුම් දෙමිනි.වෙලේ තිබු කානු කැටය ගලවා ඔසවා ගත් සෝමපාල එය කර මත තබා ගෙනැවිත් වහා නියම ඔලිම්පික් පහන සෑදුවේ විදුහල්පතිතුමාගේ අණ පිළිපදිමිනි. සෝමපාලගේ හා දිසානායක ගුරුතුමාගේ අනගි “ඔලිම්පික් පහන” කාලයක් යනතුරුම ආචාර්ය මණ්ඩලයේ කතාබහට එකතු වී තිබිණි.  නම් මනඞකල්පිතය. සත්‍ය සිද්ධියකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=ay1111063</link>
    <topic>ඒ සඳ රෑ සුපුන් සඳ රැයක්ම වීය</topic>
    <author/>
    <content>සු යන්න බොහෝම හොඳ අකුරක්ය. හුඟක් හොඳ දේවල් ‘සු’ යන්නෙන් පටන් ගන්නා හැටි බලන්ට වටිනවාය.ඒ කාලයේ පිච්චර් පටන් ගත්තේ සු යන්නෙන් ය.”සුලලිත සෝබනී, සුහද දිවි පිදුම, සුදු සඳේ කළුවලා, සුන්දර බිරිඳ, සුරතලී” ඔන්න ඔය විදියටය. තවත් ඒ වාගේ පිච්චර් තිබුණු බවත් මතක තබාගන්ට ඕනෑය.නම් ගම්වලටත් සු යන්න දමනවාය. සුභාෂිණී කියන්නේ හොඳ දේවල් කියන්නා වූ කියන තේරුම ඇතුවය. සුලෝචනා කියලත් තිබෙනවාය. සුමුදිනී කියලාත් තියෙනවාය. සුනීතා, සුරංගනී කියලා තව මහගොඩක් තිබෙන බවත් දැනකියාගෙන තිබුණාට කමක් නැතුවාය.එහෙම බැලුවාම නිල් එකේ හොඳම එක සුනිල්ය. සිල් එකේ හොඳම එක සුසිල්ය කියලාත් ඕනෑනම් අකුරු බෙදා තේරුමක් දෙන්ටත් පුළුවන්ය. හැබැයි මෙහෙම කිව්වාට එහෙම අකුරු බෙදලා තේරුම් දෙන්ට යන්ට එපාය. මෙලෝ තේරුමක් නැති අපබ්‍රංශයකුත් හැදෙන්ට පුළුවන් හින්දාය. රේඛාවෙන් හොඳම රේඛාව සුරේඛා කියලාත් කියන්ට යන්ට එපාය.සුදේහිනිය, සුලෝචිනිය කියලා ඒ කාලයේ සින්දුවලට දමනවාය. ඒ ආදරේ වැඩිකමට කියලාත් හිතෙනවාය. එහෙම හිතුවොත් සුදු කියන්නෙත් ආදරේ හොඳම එකය. ඒ වුණාට පරණ නම්වල සුමනාවතී කියන්නේ මනාවතීලාගේ හොඳම එක කියලා හිතන්ට එපාය. ඒ වුණාට රංගනීලාගේ හොඳම එක සුරංගනී කිව්වාට වැරැද්දක් නැතුවා වාගේ පෙනෙනවාය. ඒ කියන්නේ නැටිල්ලේ හොඳම එකය.ඒ වුණාට සුනේ සුං කියලාත් එකක් තිබෙනවාය. ඒ කියන්නේ සුං එකේ හොඳම එකය. ගන්ඩම දෙයක් නැතුවාමය. මිනිහා අතගැහුවොත් වැඩේ සුනේ සුං කියලා එහෙමත් කියනවාය. සිනිඳු එකේ හොඳම එක සුසිනිඳුය. සුසිනිඳු මුව කමල කියලා කිව්වා නම් ආයිමත් ඊට එහා එකක් නැතුවාය. සුරම්‍ය කියන්නෙත් සුකොමල කියන්නෙත් එහෙම දෙකක් තමාය.හැබැයි ඔය කියන තරම් ඒවාට සුයන්න දමන එක හොඳද කියලාත් ටිකක් බලන්ට වටිනවාය. අතගාලා එහෙම නෙමේය. හිතලා බලන්ට වටිනවාය. අතගාලා බලන්ට ගියොත් සුකොමල අල්ලකින් සුනම්‍ය ප්‍රහාරයක් ලැබෙන්ට පුළුවන්ය. එහෙම වුණොත් ඔක්කොම සුගෝපිත සිතුවිලි සුනේ සුං වෙනවාය. සුගෝපිත කියන්නේ යහපත් ලෙස රකිනු ලැබූ කියන එක බව දැනගෙන සිටින එක හොඳය.බස් එකේ හොඳම එක සුබස් ය. එහෙම කිව්වාට ඒක ගමන්බිමන් යන්ට නම් නෙමේය. අපි මේ කබල් බස් එකේ නොගිහින් සුබස් එකක යමු කියලා කියන්ට නම් එපාය. හැබැයි සුභාෂිණීලා සුබසින්ම කතාකරන්ට ඕනෑය. සුභද්‍රලා වාගේම තමාය. සම්මා වාචා කියන්නේ ඒ වාගේ වචනවලටය.සමහර ස්ත්‍රීන්ට තිබෙන්නේ සුලලිත ගමනක්ය. ලලිත එකේ හොඳම එකය. පසුපස සිට බලා සිටින්ට වටිනවාය. ඉඟ මෙන්ම සුඟ ද සැලෙනවාය. ඒක සුදර්ශනයක් කියලාත් කියන්ට පුළුවන්ය. ඒ දර්ශනයේ හොඳම එකක් හින්දාය.”මා සුදා මගෙ සුදා”කියලා සින්දුවකුත් ලියැවිලා තිබෙන්නේ ඔන්න ඔය වෙලාවක වෙන්ට ඕනෑය.ඒ වුණාට පිට මැද්දේ සුදු කබර තිබුණොත් එහෙම සියලු සුපෙම්බර සිතිවිලි සුනේ සුංය. කබරවලින් හොඳම එක සුදු කබර හින්දාය.සුබසින්ම දොඩන්නා වූ කතුන්ට සුභාෂිණීලා කිව්වාට සුදා කියන්නේ හොඳම සුද තිබෙන අය කියලා හිතාගන්ට නම් එපාය. කළු සුදාලාත් ඉන්න හින්දාය. “අන්න සුදෝ - අර පාට වලා” කියන්නේ පෙම්බර ආමන්ත්‍රණයක් කියලා හිතාගන්ට ඕනෑය. පෙම්බරත් නෙමේය. සුපෙම්බර ආමන්ත්‍රණයක්ය. කියලා වැඩක් නැතිය.”සුදේහිනිය පිදූ ආලය පණ ලෙස රකිමි” කියලාත් එකක් තිබෙනවාය. දේහිනී කියන්නේ ඇඟපතට නම් සුදේහිනී කියන්නේ ඇඟපතේ හොඳම එකටය.ඒ වුණාට සුගතපාල කියන්නේ හොඳම ගතක් පාලනය කරන තැනැත්තාට නම් නෙමේය. සුබතේරිස් කියන එකත් එහෙම කඩලා බතේරිස් ලාගේ හොඳම එක කියලා කියන්ට හදන්ට එපාය. සුපිස්සු කියලා හිතන්ටත් පුළුවන්ය.එහෙම බලපුවාම සුයන්නෙන් එන පිරිමි නම් අඩුය. ඒ කියන්නේ හොඳම ඒවා අඩුය කියලා නම් හිතන්ට එපාය. සුමනාවතීලා මෙන්ම සුමනපාලලාත් හිටපු හින්දාය. සුදත් කියන්නේ එහෙම එකක්ය. සුනිල්, සුනිමල් කියන්නේත් හොඳම ඒවාටය.කියන්ට අමතක වුණාය. සුමන කියන්නේ යහපත් මනස කියන එකටය. එහෙම බැලුවොත් සුභාෂිණී නැන්දාගේ දුව එනම් සුමුදිනී, සුමනපාලව කසාද බැන්දොත් ඒ ගෙදර සුගන්ධවත් පරිසරයක් මැවෙන එක ගැන නම් සැක සංකාවක් නැතුවාය. එහෙම වෙන්නේ නමට ගැළපෙන ගතිගුණත් තිබුණොත් තමාය.කට ගොන්නක් බීගෙන රණ්ඩු කරන සුමනපාලත් එක්ක කටට බ්‍රෙක් නැති සුභාෂිණී නැන්දම්මාගේ හොස්ස ළඟින් මැස්සෙකුටවත් යන්ට බැරි සුමුදිනීව බැන්දොත් සුගන්ධයෙන් සුයන්න කැපිලා ගිහිල්ලා අහල පහල අයටවත් වසන්ට බැරි තත්ත්වයක් උද්ගතවෙන්ට පුළුවන්ය.නම බලලම ගන්ට ඕනෑ කියලා කිව්වාට නම බලලම විතරක් ගන්ටමත් එපාය. ජීවිතේම සුං නෙමෙයි සුනේ සුං වෙනවාය. සුම්ම තමාය. ජීවිතයක් ගතකරන්ට නම් නමේ අකුරුවලින් නෙමේය වැඩවලින් හොඳවෙන්ට ඕනෑය. එහෙම සංයෝගයකට කියන්නේ සුසංයෝගයක් කියලාය. එහෙම විවාහ මංගල්‍ය උත්සවයකදී සුභෝජන එහෙමත් රසවිඳින්ට ලැබෙනවාය. ඒ වුණාට සුභෝජන තිබුණේ ඉස්සර ගමේ ම¼ගුල් ගෙවල්වලය. දැන් හෝටල්වල තෙල් බත් කාලා ඇවිත් අප්සැට් ගියොත් සුබසින් නම් කතා දමන්නේ නැතුවාය.එහෙම සුසංයෝගයක් පසුගිය දවසක මටත් දැකගන්ට ලැබුණාය.වික්ටර්, සුනිල්, රෝහණ ඒ සුසංයෝගයයි. එහි ඇසුණේ සුබස්මය. පැතිර ගියේ සුගන්ධයම පමණි. බණ්ඩාරනායක සම්මන්ත්‍රණ පරිශ්‍රයේ සිරිමාවෝ බණ්ඩාරනායක ශාලාව තව අල්පෙනෙත්කටවත් ඉඩ නැති තරමට පිරිලා තිබෙන්ට යෙදුණාය. ඒත් අල්පෙනෙත්තක් වැටෙන හඬවත් නෑසෙන තරමට දැහැන්ගත වෙලා තිබුණාය. එය සැබැවින්ම අධ්‍යාත්මය සුපෝෂිත කළ සුභෝජනයක්ම වීය. හැමතැනම සිටියෝ සුහදයෝමය.අපි සුභාවිත ගීතයේ සුගන්ධයෙන් සුවපත් වූයෙමු.දැන් ඇසෙන සුරුංඩු සින්දුවලින් සුනේසුං වී ඇති අපේ කර්ණපටහ පටලය මතට පොද වැස්සක් වැටුණා වාගේ කියලා කියන්ට වටිනවාය. එය සුරුට්ටු දුම්වලින් පිරී ගිය ශාලාවක් නොවීය. සුනිමල් පැහැයෙන් පිරීගිය ශාලාවක් වීය. සුනීල අහසේ තාරුකා පායා දිලෙන්ට වී තිබුණාය.සිහිල් සුළං රැල්ලක් විත් සඳකඩ පහණක කැටයම් ඔපලන මොහොතෙහි සුගන්ධවත් ශබ්ද මාධූර්යය අප සිත් සතන් සුඛාග්‍රය තෙක් කැඳවාගෙන ගිය අයුරු යළි යළිත් සිහිපත් කරන්ට වටිනවාය. අපේ ආත්මයත් සිනිඳු නොවේය, සුසිනිඳු වෙනවාය.”සඟවා ගනු මැන.... “රාවය නින්නාද වනවිට එය කෙතරම් සුජාත ගී රාවයක් දැයි අප හැමෝටම එකවර සිතුණා වෙන්ට ඇතුවාය. අපේ සවන්පත් පින්වත් නෙමේය, සුපින්වත් වී තිබුණා වෙන්ට ඇතිය. ඒ මොහොතේ රැස්ව සිටි හැමදෙනාටම තිබුණේ කර්ණපටහ පටලයන් නෙමේය. සුමුදු සුසිනිඳු සුසංවේදී සවන්පත්ය.සිවු හෝරාවක් එකම පුටුවක එකම ඉරියව්වකින් මඳකට හෝ නොනැඟිට සිටියා නම් ඒ එදා පමණක් ද කියලා මට සිතෙනවාය. ආත්මයේ පවිටු කැළැල් සේදී සුපිරිසුදු වී සුදෝසුදු වූ ඒ සිවු හෝරාව ජීවිත චාරිකාවේදී හදිසියෙන් දෙපා ගැටුණු සුනිල් මිණක් ම වූ බැව් රවුමේ කිහිප තැනකම සටහන් කරන්ට වටිනවාය.එබැවින් මේ සිවු හෝරාව සුප්‍රතිපන්න, සුප්‍රබුද්ධ එකක් වීය. සුප්‍රසන්න වූ නිසාම සුප්‍රශස්ත එකක් බැව් සුප්‍රකාශිත විය යුත්තේමය. මියුරු නොව සුමියුරු රැයක්ම වූ බැවින් ඒ සිවු හෝරාව මතකයෙහි සුරක්ෂිත කරගත යුත්තේය.සුමට සවන්පත් මත නොව හිරිවැටුණු කර්ණපටහ පටල මත වැටෙන සුජාත නොව අවජාත සද්ද බද්දවලින් ඒ සුහිත සිවු හෝරාවේ සුජාත සුගන්ධය සුරක්ෂිත කරගත යුත්තේය.එහෙත් හඬ යන්නට සුයන්නක් යොදා සුහඬ යන යෙදුම සහිතව ලක් සුහඬ කියා හදුන්වන්නට භාෂාමය වරමක් නැතත් මම ලක්සුහඬ යනුවෙන් සටහන් කරමි. එනම් ලංකාවේ හොඳම හඬ එය බැවිනි.ඒ යෙදුමේ ගෞරවය ලක් හඬටය. භාෂාමය අවලාදයක් ඇත්නම් ඒ මටය. කම් නැතුවාය. සුයන්න තිබෙන්නේ මෙවැනි තැන්වලට යොදන්නටය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=ay1111064</link>
    <topic>ගලධාරි - ඩයලොග් වැඩි ඉල්ලුමක්</topic>
    <author>තාරක වික්‍රමසේකර</author>
    <content>සතිය ආරම්භක සඳුදා දින පෙර සතියට වඩා ගනුදෙනු සිදුවීම අතින් සතුටුදායක තත්ත්වයක් පෙන්නුම් කෙළේය. පෙර සතියේ සිකුරාදා 8326 ක්වූ ගනුදෙනු සංඛ්‍යාව සඳුදා දින 11036 ක් දක්වා ඉහළ ගියේය. සඳුදා දිනයේ වැඩිම කොටස් සංඛ්‍යාවක් අලෙවි වූයේ ගලධාරි හෝටලයේය. සමාගමේ කොටස් 32742784 ක් අලෙවි විය. සමාගමේ කොටසක මිල රුපියල් 29.60 සිට 36.60 ක් දක්වාම ඉහළ ගියේය. බ්ලූ ඩයමන්ඩ්, කොමර්ෂල් බෑන්ක්, නේෂන් ලංකා, පෑන් ඒෂියන් පවර්, එස් එම් බී ලීසිං, සී ඒ එල් ෆිනෑන්ස්, ජනශක්ති ඉන්ෂුවරන්ස්, වැලිබල් වන් දිනයේ මිලියනයකට අධික කොටස් අලෙවි වූ සමාගම්ය.යුනියන් කෙමිකල්ස් සමාගම දිනයේ මිල ඉහළ යාම් අතුරින් කැපී පෙනුණි. පෙර දින රුපියල් 750 කට අලෙවි වූ සමාගමේ කොටසක මිල එදින රුපියල් 950 ක් දක්වාම ඉහළ ගියේය. එච්. ඩී. එෆ් සී සමාගමේ කොටසක මිල ද රුපියල් 1600 සිට 1679 ක් දක්වා එදින ඉහළ ගියේය. දිනය නිමා වන විට එහි අගය දැක්වුණේ රුපියල් 1639.50 ක් ලෙසය.මිල පහළ යාම් අතුරින් කළම්ඹු ෆාමසි කැපී පෙනුණි. පෙර දින රුපියල් 1335.70 ක් වූ සමාගමේ කොටසක මිල එදින රුපියල් 1350 ක් දක්වා ඉහළ ගිය ද දිනය නිමා වන විට 1276.10 ක් දක්වා රුපියල් 56.60 කින් අඩු විය. එසේම සිලෝන් බෙවරේජස් සමාගමේ කොටසක මිල ද රුපියල් 436.00 සිට රුපියල් 380.50 ක් දක්වා අඩු විය. අඟහරුවාදා දිනයේදී කොටස් වෙළෙඳ පොළේ ගනුදෙනු යළි අඩු විය. ඒ 11036 සිට 8794 ක් දක්වා ගනුදෙනු අඩු වෙමිනි.දිනයේ වැඩිම මිල ඉහළ යාමක් පෙන්නුම් කෙළේ මොරිසන්ස් සමාගමයි. පෙර දින රුපියල් 2755 ක් වූ සමාගමේ කොටසක මිල එදින රුපියල් 2995 ක් දක්වා ඉහළ ගියේය. ඒ රුපියල් 240 ක මිල ඉහළ යාමකි. මිල පහළ යාම් අතුරින් කැපී පෙනුණේ ඉන්ඩස්ට්‍රියල් ඒ එස් පී එච් සමාගමයි. පෙර දිනට සාපේක්ෂව සමාගමේ කොටසක මිල රුපියල් 139 කින් පහළ ගියේය.සඳුදා හා අඟහරුවාදා කොටස් වෙළෙඳ පොළ පහළ ගිය ද බදාදා දින වෙළෙඳ පොළ ඉහළ ගියේය. ගනුදෙනු සංඛ්‍යාව ද 16883 ක් දක්වා ඉහළ ගියේය. එස් එම් බී ලීසිං (එඛ් - 2011) කොටස් 49100200 ක් අලෙවි වීම දිනයේ කැපී පෙනුණි.එසේම ඩයලොග් කොටස් 14352100 ක් අලෙවිය ද කැපී පෙනුණි. දිනයේ සමාගම් අටක කොටස් මිලියනය ඉක්මවා අලෙවි විය.දිනයේ වැඩිම අගයකින් ඉහළ ගියේ ඉන්ඩස්ට්‍රියල් ඒ එස් පී එච් සමාගමේයි. පෙර දින රුපියල් 509.30 කට අලෙවි වූ සමාගමේ කොටසක මිල එදින රුපියල් 600 ක් දක්වා ඉහළ ගියේය. ඒ රුපියල් 90.70 ක මිල ඉහළ යාමකි. මිල ඉහළ ගිය සෙසු සමාගම් අතර ඩිමෝ හා බුකිට් ඩරා සමාගම් කැපී පෙනුණි. මිල පහළ යාම් අතුරින් කැපී පෙනුණේ ඊ බී ක්‍රෙසි සමාගමයි. පෙර දින රුපියල් 2000 කට අලෙවි වූ සමාගමේ කොටසක මිල එදින රුපියල් 1810.40 ක් දක්වා අඩු විය. ඒ පෙර දිනට සාපේක්ෂව රුපියල් 189.60 ක මිල පහළ යාමකි. දිනයේ මිල පහළ ගිය සෙසු සමාගම් අතර යුනියන් කෙමිකල්ස් කැපී පෙනුණි.සී අයි සී හෝල්ඩින්ග්ස් පී එල් සී වසර මැද ලාභාංශ ලෙසින් කොටසකට ශත 80 ක් බැගින් ගෙවනු ලබන බව දන්වා තිබු අතර නේෂන් ලංකා ෆිනෑන්ස් පී එල් සී කොටස් හතරක් ඇති අයකුට රුපියල් 10 ක් බැගින් කොටසක් නිකුත් කරනු ලබන බවට නිවේදනය කර තිබුණි. සඳුදා දින සමස්ත කොටස් මිල දර්ශකය ඒකක 6319.25 ක් ලෙස දැක්වුණ අතර අඟහරුවාදා එය දැක්වුණේ ඒකක 6281.85 ක් ලෙසය. බදාදා එම අගය ඒකක 6452.28 ක් දක්වා ඉහළ ගියේය.මිලංකා මිල දර්ශකය සඳුදා ඒකක 5631.28 ක් ලෙසින් හා අඟහරුවාදා 5604.15 ක් ලෙසින් දැක්වුණ අතර බදාදා එම අගය දැක්වුණේ ඒකක 5743.55 ක් ලෙසය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aj1111061</link>
    <topic>‘සෞභාග්‍ය’ ව්‍යවසායිකාවන්ගේ දරුවන්ට මිලියන 3 ක යුනිලීවර් ශිෂ්‍යත්ව</topic>
    <author/>
    <content>‘සෞභාග්‍ය’ ව්‍යවසායිකාවන්ගේ දරුවන්ට මිලියන 3 ක යුනිලීවර් ශිෂ්‍යත්වයුනිලීවර් ශ්‍රී ලංකා සමාගම ‘සන්ලයිට් සෞභාග්‍ය’ ව්‍යවසායිකාවන්ගේ දරුවන් වෙනුවෙන් රුපියල් මිලියන 3 ක් වටිනා ශිෂ්‍යත්ව ප්‍රදානය කරයි. මේ ශිෂ්‍යත්ව ප්‍රදානය, යුනිලීවර් ශ්‍රී ලංකා සමාගම ව්‍යාපාරික කටයුතු සිදු කරන ප්‍රජාවන් තුළ ජීවන තත්ත්වය නැංවීම සඳහා සිදු කරන කැපවීමට හා ප්‍රයත්නයට අනුකූලව සිදු කරන ලදී. මෙය නොකඩවා වසර 5 ක් පුරා යුනිලීවර් සමාගම පවත්වාගෙන එන වැඩ සටහනකි.ඒ මඟින් 5 ශ්‍රේණියේ ශිෂ්‍යත්ව විභාගය, සාමාන්‍ය පෙළ, උසස් පෙළ මෙන්ම විශ්ව විද්‍යාල ප්‍රවේශය සඳහා දක්ෂතා පෙන්නුම් කළ ශිෂ්‍යයන් මෙන්ම දේශීය හා ජාත්‍යන්තර මට්ටමින් විෂය බාහිර ක්‍රියාකාරකම් සඳහා දක්ෂතා දැක්වූ ශිෂ්‍ය, ශිෂ්‍යාවන් 100 කට වැඩි සංඛ්‍යාවක් සඳහා ශිෂ්‍යත්ව පිරිනමන ලදි.ඊට අමතරව මූල්‍යමය අපහසුකමින් පෙළෙන දක්ෂ ශිෂ්‍යයන් සඳහා ද විශේෂ ශිෂ්‍යත්ව පිරිනමන ලදි. පිළිගත් වෙළෙද සමාගමක් වශයෙන් යුනිලීවර් ශ්‍රී ලංකා සමාගම අධ්‍යාපන මෙන්ම විෂය බාහිර ක්‍රියාකාරකම් පිළිබඳව දස්කම් දැක්වූ එම ශිෂ්‍යත්ව ලැබීමට වඩාත් සුදුසු ශිෂ්‍යයින් ශක්තිමත් කිරීම හා දිරිමත් කිරීම සඳහා අරඹන ලද මෙම වැඩ සටහනට දායකත්වය සැපයීමට හැකිවීම පිළිබඳව සමාගම ආඩම්බර වන බව ‘සෞභාග්‍ය’ වැඩසටහනෙහි ප්‍රධානී කුමුදු ද සිල්වා ප්‍රකාශ කළේය.සමෘද්ධි ප්‍රතිලාභී කාන්තාවන් උදෙසා ස්වයං රැකියාවක් වශයෙන් හඳුන්වා දී මෙම වැඩ සටහන ග්‍රාමීය කාන්තාවන් අතරේ අතිරේක ආදායම් මාර්ගයක් වශයෙන් ප්‍රචලිතව පවතී. එසේම මෙම වැඩසටහන තුළින් සෞභාග්‍ය ව්‍යවසායක කාන්තාවන්ගේ ගම් ප්‍රදේශවල යටිතල පහසුකම් නැංවීම උදෙසා ‘ගමට සෞභාග්‍ය’ ව්‍යාපෘතිය හඳුන්වා දී ඇත.  විශ්ව විද්‍යාලයට තේරී පත්වූ ශිෂ්‍යාවක තම ශිෂ්‍යත්වය යුනිලීවර් පාරිභෝගික සංවර්ධන අධ්‍යක්ෂ සුරිත් පෙරේරා මහතා අතින් ලබාගත් අවස්ථාව. මහජන සම්පත් අධ්‍යක්ෂිකා සඳමාලි පෙරේරා, සමෘද්ධි අධිකාරියේ අධ්‍යක්ෂ ජනරාල් බන්දුල තිලකසිරි මහත්ම මහත්මීහු ද මෙහි වෙති.ඡායාරූපය - සුමනචන්ද්‍ර ආරියවංශකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aj1111062</link>
    <topic>ලංකාපැක් 12 ජගත් ඇසුරුම් ප්‍රදර්ශනය කොළඹ දී</topic>
    <author/>
    <content>ලංකාපැක් 12 ජගත් ඇසුරුම් ප්‍රදර්ශනය කොළඹ දී1975 දී ශ්‍රී ලංකාවේ ස්ථාපනය කරන ලද ඇසුරුම් කර්මාන්තය හා සම්බන්ධ එකම ආයතනය ශ්‍රී ලංකා ඉන්ස්ටිටියුට් ඔෆ් පැකේජින් (ශ්‍රී ලංකා ඇසුරුම් ආයතනය) වේ.සැබවින්ම ඇසුරුම් සංවර්ධනය පිළිබඳ සුවිශේෂී අත්දැකීමක් ශ්‍රී ලංකාවට හිමිකර දෙමින් ඔවුන්ගේ වාර්ෂික / ද්විවාර්ෂික ප්‍රදර්ශනය කොළඹ නගරයේ පවත්වනු ලබන්නේ 1983 වසරේ සිටය.බොහෝ විට දකුණු ආසියාවේ ඇසුරුම් කර්මාන්තය හා සම්බන්ධ පැරණිතම ආයතනය ශ්‍රී ලංකා ඉන්ස්ටිටියුට් ඔෆ් පැකේජින් වන අතර එය දශක තුනකට වඩා වැඩි සාඩම්බර ඉතිහාසයකට උරුමකම් කියයි.එසේම එමඟින් පහළ තත්ත්වයක පැවැති ශ්‍රී ලංකාවේ ඇසුරුම් ප්‍රමිතීන් වර්තමානයේ තරගකාරී මට්ටමක් දක්වා රැගෙන යාමට හැකි විය.මෙම ප්‍රවර්ධන ප්‍රදර්ශනවලදී දේශීය ඇසුරුම් සංවර්ධනයන් මෙන්ම ඇසුරුම් ක්ෂේත්‍රයට සම්බන්ධ කලාපීය හා ගෝලීය සහභාගිත්වයෙන් ලොව උසස් තාක්ෂණයන් ද ප්‍රදර්ශනය කරන ලදී. ලංකාපැක් 12 ලෙස නම් කර ඇති ඉදිරි ප්‍රදර්ශනය බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රයේ පිහිටි සිරිමාවෝ බණ්ඩාරනායක අනුස්මරණ ප්‍රදර්ශනය මධ්‍යස්ථානයේදී 2012 මැයි මස 25 සිට 27 දින දක්වා පැවැත්වීමට නියමිතය.එම ප්‍රදර්ශනය සඳහා ප්ලැටිනම් අනුග්‍රාහකත්වය පී සී එල් සොලුෂන්ස් (පුද්ගලික) සමාගම ලබාදෙන අතර ගෝල්ඩ් සහ සිල්වර් අනුග්‍රාහකත්වය ජුපිටර් ට්‍රේඩිං ලිමිටඩ් සහ යුරෝ ඒෂියා පැකේජින් (පුද්ගලික) සමාගම විසින් ලබා දෙනු ඇත.ශ්‍රී ලංකාව ඇසුරුම් කටයුතු සඳහා අවශ්‍ය අමුද්‍රව්‍ය හා උපකරණ පූර්ණ වශයෙන් ආනයනය කරනු ලබයි. එම නිසා පසුගිය දශක 3 තුළ ඇසුරුම් කටයුතුවලට නව වටිනාකමක් එක්කරමින් අපනයන භාණ්ඩවල ඇසුරුම් මෝස්තරවල හා ක්‍රියාවලියේ තත්ත්වය උසස් කිරීමට අපට හැකි වූ අතර බොහෝ දේශීය අපනයන භාණ්ඩවල මෙම ඇසුරුම් දැකගත හැකිය.ප්‍රදර්ශනය සඳහා ඉන්දියාවේ හා එහි කර්මාන්තකරුවන්ගේ සක්‍රීය දායකත්වය ලැබෙනු ඇතැයි ශ්‍රී ලංකා ඉන්ස්ටිටියුට් ඔෆ් පැකේජින් හා සංවිධාන කමිටුව අපේක්ෂා කරයි.ස්මාර්ට් එක්පෝස් ඉන්දියා හි කළමනාකාර අධ්‍යක්ෂ බී. ස්වාමිනාදන් ප්ලැටිනම් අනුග්‍රාහකත්වය ලබා දුන් පී සී එල් සොලුෂන්ස් (පුද්ගලික) සමාගමේ සාමාන්‍යාධිකාරී තුෂාන්ත කරුණානායක ශ්‍රී ලංකා ඉන්ස්ටිටියුට් ඔෆ් පැකේජින් හි උප සභාපති ජේ. ඩී. සී. පෙරේරා, පැකේජින් ඩිවලොප්මන්ට් සෙන්ටර් හි සභාපති හා සංවර්ධන කමිටුවේ සභාපති ධර්මතිලක රත්නායක සහ පැකේජින් ඩිවලොප්මන්ට් සෙන්ටර් හි අධ්‍යක්ෂ ජේ. ඩී. අමරසූරිය මහත්වරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aj1111063</link>
    <topic>ආයුබෝවන් තේ වෙළෙඳපළට</topic>
    <author/>
    <content>ආයුබෝවන් තේ වෙළෙඳපළටඋඩරට තේවල සුපිරි සම්මිශ්‍රණයක් සහිත නියම තේ රසයක් මෙන්ම ගුණාත්මයෙන් යුක්ත තේ වර්ගයක් ශ්‍රී ලාංකීය වෙළෙඳ පොළට නිකුත් කරයි.විශිෂ්ට ප්‍රමිතියෙන් යුක්තව ශ්‍රී ලාංකිකයන් වෙනුවෙන්ම නිපද වූ ආයුබෝවන් තේ ඉහළ අපනයන තත්ත්වයේ තේවලින් නිපදවා තිබේ. තේ දලු වේලුවාට පසු දැනෙන නැවුම් සුවඳ පවා විඳගත හැකි ආකාරයට ආයුබෝවන් තේ වෙළෙඳපළට එයි.රසකාරක හෝ කෘත්‍රීම වර්ණ කිසිවක් මේ තේ රස ගැන්වීමට හෝ තේ පාට ලබා ගැනීම සඳහා යොදා ගෙන නැහැ. ආයුබෝවන් තේ වෙනත් කිසිම තේ වර්ගයක් සමඟ සැසඳිය නොහැකි ඉස්තරම් වර්ගයක් වන්නේ ඒ නිසයි. ශ්‍රී ලංකාවට උචිත ලංකාවේ ජලයත් සමඟ සැසදෙන ප්‍රමිතියකින් යුක්තව මේ තේ අපි නිෂ්පාදනය කළා. වතුරවල රසය විවිධ රටවලදී වෙනස් වෙනවා. මේ නිසා මෙරට වතුරවල රසයට සරිලන ලෙසත් තේ රසය නොනැසෙන ලෙසත් ආයුබෝවන් තේ නිපදවීමට හැකිවීම අප ලැබු ජයග්‍රහණයක්.” යැයි ඒෂියා ටීස් ආයතනයේ සහ සදාහරිත සමූහ ව්‍යාපාරයේ සභාපති සතිස් නවරත්න මහතා කියයි.ඒෂියා ටීස් ආයතනයේ සහ සදාහරිත සමූහ ව්‍යාපාරයේ සභාපති සතිස් නවරත්න මහතා තේ කර්මාන්තයේ ප්‍රවීණයකු වන ජයන්තිස්ස රත්වත්තේ මහතාට තේ පැකැට්ටුවක් පිළිගැන්වූ අයුරු. ඒෂියා ටීස් ආයතනයේ අධ්‍යක්ෂ සුනිමල් දඹරේරා, කළමනාකාර අධ්‍යක්ෂ කෙන් රත්වත්තේ, සහ ගායක බිලී ප්‍රනාන්දු මහත්වරුද ආයුබෝවන් තේ වෙළෙඳපළට හඳුන්වාදීමේ මාධ්‍ය හමුවට එක්වූහ. ඡායාරූපය- චමින්ද පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aj1111064</link>
    <topic>හයිබ්‍රිඩ් මෝටර්ස් ලංකා ආපසු කැඳවීම් සේවය ලබා දෙයි</topic>
    <author/>
    <content>හයිබ්‍රිඩ් මෝටර්ස් ලංකා ආපසු කැඳවීම් සේවය ලබා දෙයිසිංගප්පූරුවේ හයිබ්‍රිඩ් සමාගමට අනුබද්ධ ශ්‍රී ලංකාවේ පළමු හයිබ්‍රිඩ් ඉංජිනේරු මධ්‍යස්ථානය වන හයිබ්‍රිඩ් මෝටර්ස් ලංකා සමාගම හයිබ්‍රිඩ් මෝටර් රථ සහ සියලු වර්ගයේ ජපානයේ නිෂ්පාදිත මෝටර් රථ සඳහා විශේෂ සේවා සැපයීම හා නඩත්තුව සඳහා කැපවී සිටී. එම සමාගම දැන් ශ්‍රී ලංකාවේ උපයෝගී වන හයිබ්‍රිඩ් මෝටර් රථ සඳහා ‘ආපසු කැඳවීම්’ (recall) සේවාවක් අරඹා තිබේ.හයිබ්‍රිඩ් මෝටර්ස් ලංකා සමාගම වෙළෙඳපළෙහි ඇති මෝටර් රථවල ආරක්ෂාව පිළිබඳව විශේෂ සැලකිල්ලක් දක්වන අතර විශේෂයෙන් ‘පි‍්‍රයස්’ ආකෘතියේ වාහන ඇතුළු දෝෂ සහිත වාහන සඳහා අලුත්වැඩියාව ඇතුළු නඩත්තු සේවා සැලසීමට ඉදිරිපත්ව සිටී. ‘ආපසු කැඳවීම්’ සේවය දැනට සපයනු ලබන්නේ හයිබ්‍රිඩ් මෝටර්ස් ලංකා සමාගම පමණකි.හයිබ්‍රිඩ් මෝටර්ස් ලංකා සමාගමෙහි කළමනාකාර අධ්‍යක්ෂිකා ජෙරල්ඩින් ලිම් ප්‍රකාශ කළේ හයිබ්‍රිඩ් මෝටර් රථ යහපත් සහ ආරක්ෂක තත්ත්වයෙන් පවත්වා ගැනීම සැම විටම සමාගමෙහි වගකීම වූ බවයි.ශ්‍රී ලංකා මහ බැංකුවේ 60 වන සංවත්සරය සමරනු වස් සේවා වනිතා ඒකකය මඟින් රු. ලක්ෂ 14 ක වටිනාකමකින් ලත්පඳුර ශ්‍රී සිද්ධාර්ථ විදුහලේ සාදවා නිම කරන ලද නව පාසල් ගොඩනැඟිල්ල ශ්‍රී ලංකා මහ බැංකුවේ ජ්‍යෙෂ්ඨ නියෝජ්‍ය අධිපති කේ. ජී. ඩී. ඩී. ධීරසිංහ මහතා අතින් පසුගියදා සිසු අයිතියට පවරන ලදි.උත්සවයේ විශේෂ ආරාධිතයා වශයෙන් ශ්‍රී ලංකා මහ බැංකුවේ සේවා වනිතා ඒකකයේ සභාපතිනි රෝෂිනී කබ්රාල් මැතිනිය සහභාගි වූ අතර මහ බැංකුවේ නියෝජ්‍ය අධිපති ආනන්ද සිල්වා, උප සභාපතිනි රූපා ධීරසිංහ, ලේකම් පද්මිනී විජේරත්න, උප ලේකම් ගීතමාලා ගුණසේකර, භාණ්ඩාගාරික සීතා වීරකෝන්, කමිටු සාමාජිකා නිමලා සිරිවර්ධන යන මහත් මහත්මීන් ඇතුළු පිරිසක් සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aj1111065</link>
    <topic>නව වෘත්තීය පිවිසුමකට වර්ටූසා සහ එඩෙක්ස් එක් වෙයි</topic>
    <author/>
    <content>නව වෘත්තීය පිවිසුමකට වර්ටූසා සහ එඩෙක්ස් එක් වෙයිවර්ටූසා කෝපරේෂන් සමාගම ගෝලීය තොරතුරු තාක්ෂණ සමාගමක් වන අතර ව්‍යාපාර උපදේශනය සහ බාහිර සේවා ලබාගැනීම සම්බන්ධයෙන් පුළුල් ක්ෂේත්‍රයක ප්‍රධාන සේවාවන් ලබා දෙයි.එඩෙක්ස් සභාපති කමල් අබේසිංහ සහ වර්ටූසා උප සභාපති / සාමාන්‍යාධිකාරී එම්. රත්නායක මහත්වරුන් අවබෝධතා ගිවිසුම හුවමාරු කරගනිමින්.වර්ටූසා සමාගම සිය නවතම මෙහෙවරක් වශයෙන් එඩෙක්ස් හා තාක්ෂණික සහකරු වශයෙන් එක්ව ප්‍රමුඛතම වෘත්තිය පිවිසුමක් සහිත වෙබ් අඩවියක් ස්ථාපිත කර ඇත. නව වෘත්තීය පිවිසුම පිළිබඳව වන මේ ආරම්භය සහ වෙබ් අඩවිය රාජකීය විදුහලේ විදුහල්පති උපාලි ගුණසේකර මහතා අතින් විවෘත විය.දැනට පැවති එඩෙක්ස් වෙබ් අඩවිය, නැවත ප්‍රති නිර්මාණය කරමින් ඊට නව මුහුණුවරක් ද, වැඩි ප්‍රතිඵල දායකත්වය සඳහා වේගවත් ක්‍රියාශීලිත්වයක් ද වර්ටූසා මේ කාර්යභාරයට සහභාගි වෙමින් ලබාදීමට කටයුතු කළේය.විසිතුරු මල් අපනයනය කරන හේලීස් ඇගි‍්‍රකල්චර් ශීඝ්‍ර වර්ධනයක් සහිත දේශීය මල් සහ විසිතුරු පැළ වෙළෙඳපොළ සඳහා නව ව්‍යාපාරික ප්‍රවේශයක් ලෙස විසිතුරු පැළ සැපයීමට පියවර ගෙන ඇත.උද්‍යාන ක්ෂේත්‍රයේ දශක 3 කට අධික වූ අත්දැකීම්වලින් සන්නද්ධ හේලීස් ඇගි‍්‍රකල්ච සමාගම තවාන් කළමනාකරණය, දෙමුහුන් මල් බීජ නිෂ්පාදනය හා වගා කිරිම, මල් සහ තුරුණු පැළ අපනයනය යන අංශයන් සඳහා විශේෂඥ භාවයක් උසුලන අතර සමාගමේ මධ්‍ය කඳුකරයේ හෙක්ටෙයාර් 18 ක වපසරියකින් යුතු වගා බිම හේතුවෙන් නිෂ්පාදනය දෙගුණයකින් වැඩි කළ හැකි බව සමාගම පවසයි. නව වගා බිමෙන් නෙළා ගන්නා මල් සහ විසිතුරු පැළ පාරිභෝගිකයන් අතට පත් කිරීම සඳහා දැනටමත් බෙදා හැරීමේ සහ අලෙවි නියෝජිතයන් පත් කිරීම අරඹා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aj1111066</link>
    <topic>කැපිටල් ට්‍රස්ට් සෙකියුරිටීස් ෂරීයා වටිනාකම් පදනම් කරගත් නව ක්‍රමවේදයක්</topic>
    <author/>
    <content>කැපිටල් ට්‍රස්ට් සෙකියුරිටීස් ෂරීයා වටිනාකම් පදනම් කරගත් නව ක්‍රමවේදයක්කැපිටල් ට්‍රස්ට් සෙකියුරිටිස් සමාගම (CTS) කොටස් වෙළෙඳපොළ ආයෝජනය සඳහා ෂරියා වටිනාකම් පදනම් කරගත් ක්‍රමවේදයක් හඳුන්වා දී තිබේ. මේ සඳහා ඔවුන් හා එක්වී කටයුතු කරන්නේ ගොර්ඩියන් ඉන්වෙස්ට්මන්ට් හවුස් සමාගම ය. ඉස්ලාමීය සුරැකුම්පත් ගිණුම (ISA) නමින් හැඳින්වෙන මෙම නවතම ක්‍රමවේදය (GIH) හි ෂරීයා උපදේශන හා අධීක්ෂණ මණ්ඩලයේ පූර්ණ සහයෙන් නිර්මාණය වූවකි.මේ උපදේශන හා අධීක්ෂණ මණ්ඩලය ආචාර්ය මොහොමඩ් අලි එල්ගාරි, ආචාර්ය ඩාවුඩ් බේකර්, ආචාර්ය මුහමඩ් අමීන් අලි කටාන්, ආචාර්ය ඔසාමා අල් දෙරෙයි වැනි ජාත්‍යන්තරව කිර්තියට පත් ප්‍රවීණයින් ගෙන් සමන්විත වන අතර එම විද්වත් මණ්ඩලය විසින් එම ක්‍රමවේදයට පූර්ණ වශයෙන් සහය පළ කොට ඒ සඳහා කොටස් ඇතුළත් කර ගැනීම පිණිස භාවිත ක්‍රමය මුස්ලිම් ආයෝජකයින් සඳහා යෝග්‍ය ෂරියා ක්‍රමයට අනුකූල බවට සහතික කර ඇත.කොළඹ කොටස් වෙළෙඳපොළෙහි ආයෝජනය කිරීමේ දී ප්‍රමාණවත් ෂරියා උපදේශකයන් නොලැබීම නිසා ශ්‍රී ලාංකික මුස්ලිම් ප්‍රජාවේ සාමාජිකයින් හට එම කොටස් වෙළෙඳ පොළ වර්ධනයේ උපරිම ප්‍රතිලාභ ලාබ ගැනීමට අවස්ථාව අහිමි විය. ISA හි වැදගත්කම වන්නේ මීට විසඳුම් ඉදිරිපත් කර මුස්ලිම් ආයෝජකයින් හට කොටස් වෙළෙඳපොළ වර්ධනයේ උපරිම ප්‍රතිලාභ ලබා ගැනීමට අවස්ථාව ලබාදෙන බැවිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aj1111067</link>
    <topic>කොමර්ෂල් බැංකුවේ ජංගම දුරකථන බැංකු සේවා පුළුල් වෙයි</topic>
    <author/>
    <content>කොමර්ෂල් බැංකුවේ ජංගම දුරකථන බැංකු සේවා පුළුල් වෙයිඑටිසලාට් ජංගම දුරකථන ජාලය භාවිත කරන කොමර්ෂල් බැංකුවේ ගනුදෙනුකාර භවතුන් වෙත පූර්ණ ජංගම දුරකථන බැංකු සේවාවක පහසුව විඳ ගැන්මට දැන් අවස්ථාව හිමි ව තිබේ.මේ සේවාව යටතේ කොම් රීලෝඩ් පහසුකම සක්‍රීය කළ වහාම පාරිභෝගිකයන්ට සතියේ දින හතේ පැය 24 පුරාම ඔවුන්ගේ ජංගම දුරකථනවල ශේෂය වැඩි කර ගැනීමට හැකි වේ. එමෙන්ම බැංකුවේ එස්. එම්. එස්. බැංකු සේවය සහ ජංගම දුරකථන බැංකු සේවය දැන් එටිසලාට් පෙර සහ පසු ගෙවුම් සබඳතා භාවිත කරන කොමර්ෂල් බැංකු ගනුදෙනුකරුවන් වෙත විවෘතව පවතී.කොමර්ෂල් බැංකුවේ ප්‍රධාන තොරතුරු නිලධාරී රොහාන් මුත්තයියා සහ එටිසලාට් ශ්‍රී ලංකා හි ප්‍රධාන විකිණුම් නිලධාරී සංජීව සමරසිංහ මහත්වරුන් ගිවිසුමේ පිටපත් හුවමාරු කර ගනිමින්. එටිසලාට් හි භාණ්ඩාගාර ප්‍රධානී රවි රත්නායක, ජ්‍යෙෂ්ඨ ඉංජිනේරු සිදත් මානවඩු සහ ජ්‍යෙෂ්ඨ කළමනාකාර මහේෂ් අමරසිරි සහ කොමර්ෂල් බැංකුවේ නියෝජ්‍ය සාමාන්‍යාධිකාරී - මෙහෙයුම් සනත් බණ්ඩාරනායක සහ ඊ බෑන්කින් සේවාවේ ජ්‍යෙෂ්ඨ කළමනාකාර ප්‍රදීප් බන්දුවංස මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aj1111068</link>
    <topic>ඇක්සිස් බැංකුව මෙරටට පිවිසෙයි</topic>
    <author/>
    <content>ඇක්සිස් බැංකුව මෙරටට පිවිසෙයිඉන්දියාවේ තුන්වන විශාලතම පෞද්ගලික අංශයේ බැංකුව වන ඇක්සිස් බැංකුව සිය ප්‍රථම විදෙස් ශාඛාව කොළඹ දී විවෘත කරයි.ශ්‍රී ලංකාවේ මහ බැංකුවේ අධිපති අජිත් නිවාර්ඩ් කබ්රාල් සහ ශ්‍රී ලංකාවේ ඉන්දීය මහ කොමසාරිස් අශෝක් කාන්ත් යන මහත්වරුන් නව ශාඛාව විවෘත කිරීමේ අවස්ථාවට එක් වෙමින්.මෙම අවස්ථාව ඇමතු ඇක්සිස් බැංකුවේ සභාපති, අඩ්රාෂ් කිෂෝර් මහතා මෙසේ පැවසීය. “ඇක්සිස් බැංකුවේ ශ්‍රී ලංකාවේ ව්‍යාපාර ප්‍රධාන වශයෙන්ම ඉලක්ක වන්නේ ශ්‍රී ලංකාව තුළ මතුවන වෙළෙඳාම සහ අනෙකුත් අංශවල නව අවස්ථාවන් වෙතයි. එමෙන්ම බැංකුව සුළු සහ මධ්‍ය පරිමාණ ව්‍යාපාර, කෘෂිකර්මාන්තය, සිල්ලර බැංකු කටයුතු, යටිතල පහසුකම් සංවර්ධන සහ විදේශ ඉපැයීම් යන ක්ෂේත්‍ර කෙරෙහි ද අවධානය යොමු කර ඇත.Coupe රථයක සුව පහසුව හා ක්‍රියාකාරිත්වය ප්‍රථම වතාවට එක් කරමින් මර්සිඩීස් - බෙන්ස් 2003 වර්ෂයේ CLS මෝටර් රථය හඳුන්වා දෙන ලදි. වසර ගණනාවක් පුරා CLS දොර - හතර Coupe රථය පාරිභෝගිකයන් ඉතාම තෘප්තියට පත් කරමින් හා ක්ෂේත්‍රයේ තරගකරුවන් පසුබෑමකට ලක් කරමින් වැජඹුණු අතර 2004 ඔක්තෝබර් සිට මේ වන විට ලෝකය පුරා 170,000 කට වැඩි ගැනුම්කරුවන් පිරිසකගේ තේරීම බවට පත් වූ මෝටර් රථය ද එයයි.එහි නවතම රථය (C218) ශ්‍රී ලංකාවට හඳුන්වා දීමට ලැබීම පිළිබඳව ඩීමෝ ආඩම්බරයට පත් වේ. එහි අනන්‍ය මෝස්තරය, දියුණු තාක්ෂණය හා නවීන උපාංග හරහා මෙය දොර - හතර Coupe අංශයේම තවදුරටත් පවත්වා ගැනීමට අපේක්ෂා කරයි. සාර්ථකත්වය, මනා පෙනුම පුද්ගලිකත්වය ආදි ලක්ෂණ පෙන්නුම් කරන සුපිරි මෝටර් රථයක් වන මෙම නව CLS එවැනි ලක්ෂණ සොයන සුපිරි පැළැන්තිය ඉලක්ක කරගනිමින් නිපදවා ඇත. මෙම නව CLS රථයට හුරුබුහුටි හා විශිෂ්ට බවින් යුත් දීප්තිමත් නිමාවක් ලබා දී ඇත. ප්‍රමුඛ රේඩියේටර් ගි‍්‍රල් සහිත දිගු ඉදිරිපස මෙන්ම සැබෑ Coupe පැති පෙනුම සහ එහි ශක්තිමත් පසුපස පෙනුම බාහිරයට සාඩම්බර බවක් එක් කරයි.උසස් තත්ත්වයේ පෙනුමකින් යුතු මේ නව රථය අභ්‍යන්තරය විශේෂිත මෙන්ම වැඩි ඉඩ ප්‍රමාණයකින් සමන්විත පරිදි සකස් කර ඇත. අනන්‍ය වූ විශේෂාංගයක් ලෙස අභ්‍යන්තරයට ආරක්ෂාව සලසන හයි බෙල්ට් ලයින් ඇතුළත්ය. පෙර CLS මාදිලි සමඟ සැසඳීමේදී මෙහි උරහිස් සඳහා ඉඩ ප්‍රමාණය හා වැලමිට තබා ගැනීම සඳහා ඇති ඉඩ ප්‍රමාණය වැඩිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aj1111069</link>
    <topic>ඊඩ්න් රෙසෝට් ඇන්ඩ් ස්පා සංචාරක දිනය සමරයි</topic>
    <author/>
    <content>ඊඩ්න් රෙසෝට් ඇන්ඩ් ස්පා සංචාරක දිනය සමරයිLOLC ලෙෂර් සමූහයේ සාමාජික ‘ඊඩ්න් රෙසෝට් ඇන්ඩ් ස්පා’ ලෝක සංචාරක දිනය සමරමින් මොරගොල්ල කනිෂ්ඨ විද්‍යාලයේ සිසුන් සඳහා විශේෂ අධ්‍යාපනික වැඩසටහනක් ක්‍රියාත්මක කරනු ලැබීය. සංචාරක හා සංස්කෘතික කර්මාන්ත ක්ෂේත්‍රයේ වෘත්තීන්ට යොමු වීමෙන් ලද හැකි ප්‍රතිලාභ පිළිබඳ සිසුන් දැනුවත් කිරීම උදෙසා එම වැඩසටහන සකස් කර තිබිණ. එමෙන් ම මෙය අවස්ථාවක් කර ගනිමින් විදුහලට අත්‍යාවශ්‍යව පැවැති පුස්තකාල පොත් සහ පරිගණක උපාංග රැසක් පිරිනැමීමට කටයුතු කරනු ලැබීය.ඊඩ්න් රෙසෝට් ඇන්ඩ් ස්පා හි සාමාන්‍යාධිකාරි එක්සත් විජේරත්න මහතා, එහි ජ්‍යෙෂ්ඨ කළමනාකරුවන් ද විදුහල්පතිනිය කුමාරසිරි මහත්මිය ද ඇතුළු පිරිසක් එම අවස්ථාවට සහභාගි වූහ.දිළිඳු පවුල් හී ආර්ථික ශක්තිය නඟාසිටුවීම වෙනුවෙන් පුරා වසර 11කට අධික කාලයක් පුරා සක්‍රීය දායකත්වයක් සපයන්නා වූ ප්‍රධානතම ක්ෂුද්‍ර මූල්‍ය සමාගම වූ ප්‍රයිම් ග්‍රාමින් මයික්‍රෝ ෆිනෑන්ස් සමාගම මාස 3ක් වැනි කෙටි කාලයක් තුළ රුපියල් මිලියන 1000ක ක්ෂුද්‍ර මූල්‍ය ණය නිකුත් කරමින් එහි ජයග්‍රාහී කඩඉම පසුකිරීමේ අභිමානය පසුගිය දා සමරන ලදී.මූල්‍ය අභියෝග රැසකට මුහුණ දෙමින් සිය ඉලක්කය කරා නව සමාගම ;මහෙය වූ ප්‍රයිම් ග්‍රාමින් මයික්‍රෝ ෆිනෑන්ස් සමාගමේ සභාපති බී.ප්‍රේමලාල් මහතා සහ අධ්‍යක්ෂ මණ්ඩලය ගෙවී ගිය මාස 3ක් වැනි කෙටි කාලයක් තුළ ශාඛා 48ක් වූ ප්‍රයිම් ග්‍රාමින් ශාඛා ජාලය හරහා සාමාජිකත්වය ලබා සිටින 45000කට අධික ග්‍රාමීන් සාමාජිකාවන් වෙත රුපියල් මිලියන 1000කට අධික ණය මුදල් ප්‍රමාණයක් නිකුත් කිරීමට සමත් වීම විශේෂත්වයකි.ශ්‍රී ලංකා මහ බැංකුව මඟින් අනුමත කරන ලද මූල්‍ය සමාගමක් ලෙස තව නොබෝ දිනකින්ම ක්ෂුද්‍ර ණය ලාභීන් වෙනුවෙන් නව්‍ය මූල්‍ය සේවාවන් රැසක් හඳුන්වා දෙමින් සුළු මූල්‍ය ක්‍ෂේත්‍රයේ දිගු ගමනක් යෑමට ප්‍රයිම් ග්‍රාමින් මයික්‍රෝ ෆිනෑන්ස් සමාගම බලාපොරොත්තු වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>06</day>
    </date>
    <link>http://www.silumina.lk/2011/11/06/_art.asp?fn=aj11110610</link>
    <topic>ජගත් ව්‍යාපාර සම්මාන උලෙළේ එටිසලාට් සම්මාන 3 ක් දිනයි</topic>
    <author/>
    <content>ජගත් ව්‍යාපාර සම්මාන උලෙළේ එටිසලාට් සම්මාන 3 ක් දිනයිඑක්සත් අරාබි එමීර් රාජ්‍යය මධ්‍යස්ථානය කරගත් ලොව ප්‍රමුඛ පෙළේ දුරකථන සන්නිවේදන සමාගමක් වන එටිසලාට් සමාගම, ජාත්‍යන්තර ව්‍යාපාර සම්මාන උලෙළේදී, හොඳම නව්‍යකරණ සමාගමට හිමි සම්මානය, හොඳම පාරිභෝගික සේවා සපයන්නාට හිමි සම්මානය හා හොඳම සභාපතිට හිමි සම්මානය වශයෙන් සම්මාන ත්‍රිත්වයක් දිනා ගැනීමට පසුගියදා සමත් විය.  එටිසලාට් සභාපති මොහොමඩ් ඔමාර් සම්මානය අතැතිවහොඳම සභාපතිවරයාට හිමි සම්මානයෙන් පිදුම් ලැබු එටිසලාට් සමාගමේ සභාපති ඔමාර් මොහමඩ් මහතා එටිසලාට් සමාගම මැද පෙරදිග, අපි‍්‍රකාව හා ආසියානු කලාපවලට ව්‍යාප්ත කිරීම සඳහා සුවිශේෂී කාර්යභාරයක් ඉටුකළ අතර ඔහුගේ මඟපෙන්වීම යටතේ 2004 වසරේදී මිලියන 04 ක් වූ එටිසලාට් පාරිභෝගික සංඛ්‍යාව වර්තමානය වන විට වෙළෙඳපොළවල් 18 ක මිලියන 140 පාරිභෝගික සංඛ්‍යාවක් දක්වා වර්ධනය වී ඇත.ඔමාර් මොහමඩ් මහතා 2005 වසරේදී සභාපතිත්වයට පත්වීමෙන් පසුව සමූහයේ ආදායම ශීඝ්‍ර වර්ධනයක් පෙන්වමින් ඩො. බිලියන 8.7 දක්වා වර්ධනය වූ අතර 2005 සිට 2008 දක්වා වසර 04 ක කාල සීමාව තුළ සමාගමේ ආදායම් වර්ධන වේගය 25% ක් තරම් විය.පරිගණක හා පාරිභෝගික විදුලි උපකරණ පිළිබඳව ප්‍රමුඛ පෙළේ අන්තර්ජාතික විසඳුම් සපයන්නකු වන බෙල්කින් ඉන්දියා විසින් ශ්‍රී ලංකාව තුළ සිය මෙහෙයුම් කටයුතු පුළුල් කිරීම මෙන් ම ශ්‍රී ලංකාව තුළ ක්‍රියාත්මක වීම ආරම්භ කර තිබේ. මෙම පියවරත් සමඟ සමාගම ශ්‍රී ලංකාවේ සිටින පාරිභෝගිකයන් සමඟ සිය සබඳතා ශක්තිමත් කරගනිමින් විශාල වෙළෙඳපොළ කොටස්කරුවකු බවට පත්ව ඇත.නවීන පන්නයට ඔබින හා ආකර්ෂණීය පෙනුමකින් යුතු බෙල්කින් උපාංග මෙන් ම මෑතක දී හඳුන්වා දෙනු ලැබු පරිසර හිතකාමී නිෂ්පාදන පෙළ ශ්‍රී ලාංකික පාරිභෝගික ප්‍රජාව වෙත ලබා දීම උදෙසා සමාගම විසින් එහි ශ්‍රී ලාංකික බෙදා හරින්නා ලෙස ට්‍රයිඩෙන්ට් කෝපරේෂන් පත් කර තිබේ. බෙල්කින් සමාගමේ භාණ්ඩ පෙළ දැනටමත් බ්‍රවුන්ස් වෙතින් ශ්‍රී ලාංකික පාරිභෝගිකයන්ට ලබා ගැනීමේ හැකියාව ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=aa1111131</link>
    <topic>සෙවනගල කෝටි ගණනක වාහන 32 ක් හදිසියේ විකුණලා</topic>
    <author/>
    <content>තීරු බදු සහන සහිත වාහන තිබුණේ දැයි සැකයක්!ආන්දෝලනයට ලක්ව තිබෙන සෙවනගල සීනි කර්මාන්ත ශාලාව සතුව තිබූ මෝටර් රථ 32 ක් දින තුනක් ඇතුළතදී විකුණා දමා ඇති බවට තොරතුරු අනාවරණය වෙයි.මෝටර් රථ ප්‍රවාහන කොමසාරිස් දෙපාර්තමේන්තුවේ ආරංචි මාර්ග සඳහන් කරන අන්දමට 2011 ඔක්තෝබර් 31, නොවැම්බර් 03 සහ 08 යන තෙදින ඇතුළත මෝටර් රථ 32 ක් හදිසියේ ම අන්සතු කිරීම සිදුකොට ඇත.අංක 362, කොළඹ පාර, පැපිලියාන, බොරලැස්ගමුව යන ලිපිනයේ සඳහන් දයා ගෲප් ප්‍රයිවට් ලිමිටඩ් නැමැති පෞද්ගලික ආයතනය මෙහි පැවරුම් ලාභියා ලෙස සඳහන් වන බැව් තවදුරටත් අනාවරණය වෙයි.මෙසේ පැවරුම් කළ සෙවනගල සීනි කර්මාන්ත ශාලාව සතු මෝටර් රථ අතර තීරු බදු සහන සහිත වාහන තිබූ බවටත් සැක මතුවන බැව් සඳහන් වෙයි.මෙකී සමාගම රජයට පවරා ගැනීමට සූදානම්ව තිබියදී හදිසියේ මෙතරම් මෝටර් රථ සංඛ්‍යාවක් එක් පෞද්ගලික සමාගමකට පැවරීම පසුපස නීති විරෝධී ක්‍රියාවක් තිබේ දැයි අවධානය යොමු වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=aa1111132</link>
    <topic>ලෝක සංචාරක ක්‍ෂේත්‍රයේ නැඟී එන රට ශ්‍රී ලංකාවයි</topic>
    <author>සාගරිකා දිසානායක</author>
    <content>- ලෝක සංචාරක වාර්තාවසාගරිකා දිසානායකලොව ඉහළම සංචාරක ආකර්ෂණය ඇති රටවල් කිහිපය අතරින් මේ වසරේදී ශ්‍රී ලංකාව පෙරට පැමිණ ඇති බැව් අන්තර්ජාතික ශ්‍රේණිගත කිරීම්වලින් අනාවරණය වෙයි.එංගලන්තයේ පැවැති ලෝක සංචාරක ප්‍රදර්ශන වාර්තාව අනුව ශ්‍රී ලංකාව ලෝකයේ වඩාත් ආකර්ෂණීය හා වේගයෙන් නැඟී එන සංචාරක ගමනාන්තයක් බවට නම් කොට ඇත. සුප්‍රකට නිව්යෝර්ක් ටයිම්ස් පුවත්පතට අනුව ලෝක සංචාරක ව්‍යාපාරයේ හොඳම නැඟී එන රට බවට නම් කොට ඇත්තේ ද ශ්‍රී ලංකාවය.දශක තුනක ත්‍රස්තවාදය නිමා කිරීමෙන් පසුව ශ්‍රී ලංකාව තම ස්වභාව සෞන්දර්යය රැකගනිමින් පරිසර හිතකාමී සංචාරක ව්‍යාපාරයකට මුලපුරා ඇති බවත් එම වාර්තාවේ සඳහන් වෙයි. පුළුල් යටිතල පහසුකම් දියණු කිරීම, ඉහළ ආගන්තුක සත්කාරය, යහපත් දේශගුණය, ජාතික ආරක්ෂාව යන කාරණා හේතු කොටගෙන ශ්‍රී ලංකාව ලෝක සංචාරක ව්‍යාපාරයේ වේගයෙන් නැඟී එන රටක් බවට නම්කොට තිබේ.මේ ශ්‍රේණිගත කිරීමෙන් ශ්‍රී ලංකාවේ සංචාරක කර්මාන්තයට උපරිම ප්‍රයෝජන ලබා ගැනීම සඳහා කඩිනම් ප්‍රචාරක ව්‍යාපාරයක් දියත් කරන බව ආර්ථික සංවර්ධන නියෝජ්‍ය ඇමැති ලක්ෂ්මන් යාපා අබේවර්ධන මහතා සිළුමිණට පැවැසීය. අද (13) කටුනායක එයාර්පෝර්ට් ගාඩ්න් හෝටලයේ පැවැත්වෙන සාර්ක් කලාපීය රටවල මාධ්‍ය හමුවේදී මේ පිළිබඳව දැනුවත් කිරීමේ කටයුතු සිදුකරන බවද හෙතෙම සඳහන් කෙළේය. මීට අමතරව ශ්‍රී ලංකාවේ සංචාරක ක්‍ෂේත්‍රය පිළිබඳ සාර්ක් රටවල් අතර ද පුළුල් ප්‍රචාරක වැඩසටහනක් ක්‍රියාත්මක කිරීමට අපේක්ෂිත බවද නියෝජ්‍ය ඇමැතිවරයා පැවැසීය.ලෝක සංචාරක වාර්තාවට අනුව ශ්‍රී ලංකාව සංචාරක ක්‍ෂේත්‍රයෙන් ලෝකයේ වේගයෙන්ම සංවර්ධනය වන රටවල් පහ අතරින් මුල් තැනට තේරීමත් සමඟම යුරෝපීය රටවල මෙන්ම කලාපීය රටවල ද මෙරට සංචාරණය පිළිබඳ ජනතාව දැනුවත් කිරීමෙහිලා පුළුල් ප්‍රචාරණ වැඩසටහන් දියත් කරන බව ද ඇමැතිවරයා කීය.ලෝකයේ සංචරණය සඳහා වඩාත්ම සුදුසු රවල් අතරින් බ්‍රසීලය ,රුසියාව, ඉන්දියාව, චීනය සහ දකුණු අප්‍රිකාව තේරී ඇති අතර ශ්‍රීී ලංකාව ඉන්දුනීසියාව, මැලේසියාව සහ මෙක්සිකෝව යන රටවල් සංචාරක කර්මාන්තයෙහි හොඳම නැඟී එන රටවල් ලෙස තේරී තිබේ. ශ්‍රීී ලංකාව ලෝකයේ සංචරණය සඳහා හොඳම රටවල් තිස් එක අතරින් එකක් ලෙස ද 2010 වසරේදී නිව්යෝර්ක් ටයිම්ස් පුවත්පත වාර්තා කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=aa1111133</link>
    <topic>27 දා සිට අධිවේගයට ඉඩ</topic>
    <author>තාරක වික්‍රමසේකර</author>
    <content>මඟ දෙපස උත්සව රැසක්තාරක වික්‍රමසේකරමෙරට මාර්ග සංවර්ධන ඉතිහාසයේ නව පිටුවක් පෙරළමින් දක්ෂිණ අධිවේගී මාර්ගය 27 දා ඉරිදා පෙ. ව. 11.03 ට මහින්ද රාජපක්ෂ ජනාධිපතිතුමා විසින් ගාල්ල පින්නදූව දී විවෘත කරනු ලැබේ.මෙරට ප්‍රථම අධිවේගී මාර්ගය ජනාධිපතිතුමා අතින් විවෘත කිරීමෙන් අනතුරුව එතුමා අධිවේගී මාර්ගය ඔස්සේ කුරුඳුගහ හැතැප්ම දක්වා ගමන් කිරීමට ද නියමිතය.මෙරට ප්‍රථම අධිවේගී මාර්ගය ජනතාවට විවෘත කිරීම නිමිත්තෙන් මේ මස 18 දා සිට පින්කම් හා උත්සව රැසක් පැවැත්වෙන බව මහාමාර්ග අමාත්‍යාංශය පවසයි.ඒ අනුව අධිවේගී මාර්ගය හා සම්බන්ධ කොට්ටාවේ සිට ගාල්ල (පින්නදූව) දක්වා ඇති පිවිසුම් මාර්ග අටේම 18 දා රාත්‍රී පිරිත් දේශනා පැවැත්වෙන අතර පසු දින (19) දානමය පින්කම් පැවැත්වේ.19 දා පිවිසුම් මාර්ග හතරක (කොට්ටාව, කහතුඩුව, ගැලනිගම, දොඩම්ගොඩ) පස්වරු 3.00 සිට රාත්‍රී 8.00 දක්වා ක්‍රීඩා උත්සව හා සංදර්ශන පැවැත්වේ. මේ අතර අවුරුදු උත්සවවලදී යොදා ගැනෙන ක්‍රීඩා රැසක් පැවැත්වෙන අතර ඒවාට සහභාගි වන සියලුම දරුවන්ට තිළිණ ප්‍රදානය කිරීමට ද කටයුතු යොදා ඇත. රාත්‍රියේදී මල් වෙඩි සංදර්ශන ද පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=aa1111134</link>
    <topic>විනාඩි 11 යි පැළ ලක්ෂ 11 යි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහවිනාඩි 11 ක් ඇතුළත පැළ ලක්ෂ 11 ක් රටපුරා සිටුවන ජාතික රුක් රෝපණ වැඩ සටහන ‘දැයට සෙවණ’ නොවැම්බර් 15 වැනිදා පෙරවරු 9.01 ට දීප ව්‍යාප්තව පැවැත්වේ. රට කොටි ත්‍රස්තවාදීන්ගෙන් බේරාගෙන රට සංවර්ධනය කරා ගෙන යන මහින්ද රාජපක්ෂ ජනාධිපතිතුමාට උපහාර පිණිස හා එතුමාගේ ජන්ම දින සමරුව වෙනුවෙන් මෙම වැඩ සටහන සංවිධානය කරන බව පාරිසරික ඇමැති අනුර පි‍්‍රයදර්ශන යාපා මහතා පවසයි.මෙම වැඩ සටහනේ ප්‍රධාන උත්සවය මහින්ද රාජපක්ෂ ජනාධිපතිතුමාගේ ප්‍රධානත්වයෙන් 15 වැනිදා පෙරවරු 9.01 ට බත්තරමුල්ල දියවන්නා ඔය ජපන් මිත්‍රත්ව මාර්ගය අසල ඉදිවෙන නව හරිත උද්‍යානයේදී සිදු කෙරේ.ජනාධිපති ලේකම් කාර්යාලය පරිසර අමාත්‍යාංශය සියලු අමාත්‍යාංශ පළාත් සභා රාජ්‍ය ආයතන පෞද්ගලික ආයතන රාජ්‍ය නොවන පරිසර සංවිධාන එක්ව මෙම වැඩ සටහන සංවිධානය කරයි.මෙම වැඩ සටහනට අවශ්‍ය පැළ ප්‍රදේශයේ ගොවිජන සේවා මධ්‍යස්ථාන, වන අඩවි කාර්යාල, ප්‍රාදේශීය ලේකම් කාර්යාල, ග්‍රාම නිලධාරී, පොල් සංවර්ධන මණ්ඩලය, රාජ්‍ය දැව සංස්ථාවේ ගබඩා හා කෘෂිකර්ම දෙපාර්තමේන්තුවේ ආයතන මඟින් ජනතාවට ලබාදීමට සැලසුම් කර ඇතැයි පාරිසරික ඇමැති අනුර පි‍්‍රයදර්ශන මහතා කියයි.මේ යටතේ සෑම ග්‍රාම නිලධාරී වසමකට අඩු තරමේ පැළ 100 ක් රෝපණය කිරීමට කටයුතු කෙරේ. මෙහිදී ප්‍රධාන වශයෙන් දැවමය ශාක ආර්ථික බෝග, පලතුරු ශාක හා ඖෂධ පැළැටි ආදිය සිටුවනු ලැබේ. වැඩි විස්තර දුරකථන අංක 0112877287, 0112866656, 0112878806 යන දුරකථන අංක මඟින් විමසීමට පුළුවන.පසුගිය වසරේ ක්‍රියාත්මක වූ ‘දැයට සෙවණ’ වැඩ සටහන යටතේ ඉලක්කය වූයේ පැළ ලක්ෂ 11 ක් සිටුවීමයි.එහෙත් ඒ වසරේ පැළ ලක්ෂ 29 ක් සිටවූ බවත් ඉන් පැළ ලක්ෂ 21 ක් අදටත් මනා නඩත්තුවක් ඇතිව සාර්ථකව වැඩෙමින් පවතින බවත් පරිසර අමාත්‍යාංශයේ ලේකම් ආර්. එච්. එස්. සමරතුංග මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=aa1111135</link>
    <topic>මඩ වෙබ් අඩවිවලට වැට බැන්දේ ජනමාධ්‍යයේ කීර්තිනාමය රැක ගැනීමටයි</topic>
    <author>ඉන්දික පොල්කොටුව</author>
    <content>- ඇමැති කෙහෙළියඉන්දික පොල්කොටුවරටේ කීර්ති නාමයට හානි කරමින් අසත්‍ය හා පදනම් විරහිත තොරතුරු ඔස්සේ ක්‍රියාත්මක වෙබ් අඩවි සම්බන්ධයෙන් රජය ගනු ලබන ක්‍රියාමාර්ග මත කිසි ලෙසකින් මාධ්‍ය පාලනයක් හෝ මාධ්‍ය වාරණයක් සිදු නොවන බව ජනමාධ්‍ය හා ප්‍රවෘත්ති ඇමැති කැබිනට් ප්‍රකාශක කෙහෙලිය රඹුක්වැල්ල මහතා පවසයි.මෙයින් මාධ්‍ය නිදහස් සුරක්ෂිත වන බවත් එමෙන් ම මාධ්‍ය ලේබලය ඔස්සේ ජනමාධ්‍යයේ කීර්ති නාමයට සිදුවන හානිය වැළකී යන බවත් ඒ මහතා කීය.රටේ කීර්ති නාමයට පමණක් නොව විශාල ලෙස පුද්ගල චරිත ඝාතන පසුගිය වකවානුවේදී මෙම වෙබ් අඩවි හරහා සිදු වූයේ යැයි ද රඹුක්වැල්ල මහතා පැවසී ය.මේ වෙනුවෙන් නිසි ක්‍රියාමාර්ග ගන්නා ලෙස දෙමාපියන් ඇතුළු රටේ සිවිල් ජනතාව විශාල වශයෙන් ඉල්ලීම් කළ බවත් ඇතැම් අවස්ථාවන්හි ජනමාධ්‍ය අමාත්‍යාංශයට පවා එම දෙමාපියන්ගේ ඉල්ලීම් වෙනුවෙන් ක්‍රියාත්මක වීමට නොහැකිව තිබූ බවත් ඇමතිවරයා කීය.තායිලන්තය චීනය ඇතුළු රටවල් මේ වනවිට එම රටවලට හානි කරන වෙබ් අඩවි සම්බන්ධයෙන් දැඩිව ක්‍රියා කැර ඇතැයි ද රටක් ලෙස අප රට වෙනුවෙන් ගනු ලබන මෙම ක්‍රියාමාර්ග වලට යම් පිරිසක් එරෙහි වන්නේ නම් ඔවුන් රටට එරෙහි පිරිස ලෙස හැඳින්වීම වරදක් නැතැයි ද ඒ මහතා පැවසීය.පුවත්පතක රූපවාහිනියක ගුවන් විදුලියක යම් අසත්‍ය ප්‍රවෘත්තියක් පළවූ විට එය නිවැරැදි කිරීමට ක්‍රියාමාර්ග ඇති නමුත් වෙබ් අඩවිවල එවැනි ක්‍රමවේදයක් නොමැති වීමෙන් එම වෙබ් අඩවිවලට රටට ජනතාවට ඕනෑම හානියක් කිරීමට හැකියාව ඇතැයි ද ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=aa1111136</link>
    <topic>මහින්ද අබේසුන්දර අඩ සියවසක ප්‍රතිභා සමාලෝචනය 15 දා</topic>
    <author/>
    <content>ජ්‍යෙෂ්ඨ මාධ්‍යවේදී ‘දිනමිණ’ ප්‍රධාන කර්තෘ මහින්ද අබේසුන්දර මහතාගේ වෘත්තිය පුවත්පත් කලා දිවියට අඩ සියවසක් පිරීම නිමිති කරගෙන ඒ මහතාගේ සේවාව ඇගැයීමේ උත්සවයක් කොළඹ ශ්‍රී ලංකා පදනම් ආයතනයේදී අනිද්දා (15) පස්වරු 2.00 ට පැවැත්වේ.මහින්ද අබේසුන්දර අඩසියවසක ජනමාධ්‍ය ප්‍රතිභා සමාලෝචනය නමින් හඳුන්වා දී ඇති මෙම උත්සවය විචාරාත්මක රසාලිප්ත සන්ධ්‍යාවක් වන අතර ආරාධිත අමුත්තෝ රැසක් මේ උත්සවයට සහභාගි වෙති.1961 වසරේදී දවස පුවත්පතෙන් මාධ්‍ය ජීවිතය අරඹන මහින්ද අබේසුන්දර මහතා ‘ජනදින’, ‘දිවයින’, ‘ලක්බිම ඉරිදා සංග්‍රහය’ ට එක්වී කටයුතු කළ අතර ස්වාධීන රූපවාහිනි සේවයේ ප්‍රවෘත්ති අධ්‍යක්ෂ ධූරය හෙබවීය.විපරම සහ විමසුම දේශපාලන වැඩසටහන් මහින්ද අබේසුන්දරගේ දේශපාලන විචාර වැඩසටහන් ලෙස ස්වාධීන රූපවාහිනිය ඔස්සේ ජනප්‍රිය විය. 2005 වසරේ සිට ‘දිනමිණ’ පුවත්පතේ ප්‍රධාන කතුවරයා ලෙස කටයුතු කරන ඔහු ග්‍රන්ථ කතුවරයකු ද වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=aa1111137</link>
    <topic>ළමයින් අතර දියවැඩියාව ඉහළ ගිහින්</topic>
    <author>සුනිල් දයා අල්විස්</author>
    <content>සුනිල් දයා අල්විස්මෙරට දියවැඩියාවට ගොදුරු වන ළමයින්ගේ සංඛ්‍යාව ශීඝ්‍රයෙන් ඉහළ නඟිමින් පවතින බැව් ශ්‍රී ලංකා වෛද්‍ය සංගමයේ සභාපති, ළමා රෝග විශේෂඥ වෛද්‍ය මහාචාර්ය සනත් ළමාබදුසූරිය මහතා පෙන්වා දෙයි. වැඩිහිටි ජනතාවට මෙන්ම බාල පරම්පරාවට ද දියවැඩියාව එක සේ පීඩාවක් වී ඇති බවද ඔහු සඳහන් කරයි.1970 සහ 1990 යන දශක දෙකක කාලයට වඩා 1990න් පසුව දියවැඩියාවට ගොදුරුවන ළමයින්ගේ සංඛ්‍යාව කැපී පෙනෙන ලෙස ඉහළ ගොස් ඇති බව ද මහාචාර්යවරයා පෙන්වා දෙයි.ළමයින්ගේ දෛනික ක්‍රියාකාරකම් අඩුවීම, වැරදි ආහාර රටාවන්, පිෂ්ඨය සහ සීනි අධික ආහාර, ව්‍යායාම් මඳ බව, මෙන්ම රූපවාහිනිය, පරිගණකය වැනි ශාරීරික ව්‍යායාම් සිදු නොවන කටයුතුවල ළමයින් වැඩිවේලා කාලය ගත කිරීම යනාදී හේතු ළමයින් අතර දියවැඩියාව බහුල වීමට හේතු වී තිබෙන බවත් මහාචාර්යවරයා තවදුරටත් පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=aa1111138</link>
    <topic>‘රාජකාරියේ දී හොඳට හැසිරෙන්න’ පොලිස් පොතක්</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහමෙරට රාජකාරියේ නියුතු 87,000ක් පමණ වන පොලිස් නිලධාරීන් වෙත ‘පොලිස් අත්වැල’ නමින් උපදේශාත්මක ග්‍රන්ථයක් ලබාදීමට පියවර ගෙන ඇත. පොලිස් ප්‍රජා සේවය වඩාත් යහපත් කිරීමේ අරමුණින් සම්පාදනය කර ඇති මේ ග්‍රන්ථය මඟින් එදිනෙදා රාජකාරි කටයුතුවලදී පොලිස් නිලධාරීන් ක්‍රියාකළ යුතු ආකාරය පිළිබඳ උපදෙස් ලබාදෙනු ඇත.මෙම ග්‍රන්ථය පොලිස් නිලධාරීන්ට පිළිගැන්වීමේ උත්සවය ඉකුත් 11 දා පෙරවරුවේ පොලිස්පති එන්.කේ.ඉලංගකෝන් මහතාගේ ප්‍රධානත්වයෙන් පොලිස් මූලස්ථානයේදී පැවැත්විණ.මෙම පොලිස් අත්වැල ග්‍රන්ථය සම්පාදනය කිරීම සඳහා මූල්‍ය ආධාර ලබාදෙන ලද ආසියානු පදනමේ නියෝජිතවරියක වන ගීතා සබ්‍රවල් මහත්මිය ද එම අවස්ථාවට එක්වූවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=aa1111139</link>
    <topic>‘රනිල් උඩු යටිකුරු වෙලා’</topic>
    <author>අරුණි මුතුමලි</author>
    <content>අරුණි මුතුමලිවිපක්ෂ නායක රනිල් වික්‍රමසිංහ මහතා සිංහල බෞද්ධ ව්‍යාපාරිකයන් ගැන මේ අවස්ථාවේදී හෝ කතා කිරීමට පෙළඹීම පිළිබඳ බොහෝ දෙනා සතුටත් පුදුමයත් පළකරන බවත් මෙය විපක්ෂ නායකවරයාගේ පූර්ණ උඩුයටිකුරු වීමක් බවත් තරුණ කටයුතු හා ව්‍යවසාය සංවර්ධන ඇමැති ඩලස් අලහප්පෙරුම මහතා පවසයි.පාඩු ලබන ආයතන 36 ක් රජයට පවරා ගැනීම පිළිබඳ පනතින් සිංහල බෞද්ධ ව්‍යාපාරිකයන්ට පහර ගැසීමට රජය උත්සාහ කරන බව කියමින් විපක්ෂ නායකවරයා ගෙන එන තර්කය පිළිබඳ තමන් කනගාටු වන බව ද භික්ෂුන් වහන්සේට වැරැදි තොරතුරු සපයමින් මෙන්ම ඇත්ත තොරතුරු සඟවමින් සංඝයා වහන්සේ නොමඟ යැවීම විශාල අගෞරවයක් බව ද ඇමැතිවරයා පැවසීය.1977 බලයට පත් එජාප ආණ්ඩුව විසින් ලබුදූවේ සිරිධම්ම හිමියන්ගේ විහාරස්ථානය පවරා ගැනීම වැනි කටයුතු මහින්ද රාජපක්ෂ රජයෙන් සිදු නොවන බව ඇමැතිවරයා අවධාරණය කෙළේය. පනත පිළිබඳ පාර්ලිමේන්තු විවාදයෙන් පසුව ඇතැම් එජාප මන්ත්‍රීවරුන් මේ ව්‍යාපාරවල සැබෑ තතු නොදැන සිටි බවට තමන් සමඟ ප්‍රකාශ කළ බව ද පැවසු ඇමැතිවරයා; එජාපය සැබෑ තතු වසන් කරමින් වෙනත් ස්වරූපයක් මවා පෙන්වීමට උත්සාහ කරන බව ද හෙතෙම පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=aa11111310</link>
    <topic>ජනපතිගේ ජන්ම දිනය හා පදවි ප්‍රාප්තිය සමරා අනුරාධපුරයේදී දවස් 365 ක බත් දන්සැලක්</topic>
    <author/>
    <content>රටට සාමය උදාකළ මහින්ද රාජපක්ෂ ජනාධිපතිතුමාගේ ජන්ම දිනය හා පදවි ප්‍රාප්ති සමරුව වෙනුවෙන් වනජීවි හා ගොවිජන සේවා අමාත්‍ය එස්. එම්. චන්ද්‍රසේන මහතාගේ උපදෙස් මත වසරක් පුරා පවත්වන මහා බත් දන්සැලක් අනුරාධපුර රුවන්වැලි සෑය අභියසදී 18 වැනිදා දහවල් සිට ආරම්භ වේ.සිවු හෙළ බෞද්ධ පදනම මෙහෙයවන මෙම මහා බත් දන්සැල සඳහා ගොවිජන සේවා දෙපාර්තමේන්තුව හා වනජීවි සංරක්ෂණ දෙපාර්තමේන්තුව පූර්ණ සහයෝගය දක්වන බවත් අනුරාධපුරය වැඳ පුදා ගන්නා ජනතාවට 18 වැනිදා සිට දවස් 365 ක් දිවා ආහාර ලබාදීමට මෙම දන්සැල පවත්වන බව සිවු හෙළ බෞද්ධ පදනමේ සභාපති ඇමැති එස්. එම්. චන්ද්‍රසේන මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=aa11111311</link>
    <topic>ගම්පහ පාපන්දු පියාට උපහාරය නොවැම්බර් 19 දා</topic>
    <author>ගම්පහ සංචාරක නිමල් ජයසිංහ</author>
    <content>ගම්පහ සංචාරක නිමල් ජයසිංහ1945 සිට 2011 වර්ෂය දක්වා පාපන්දු ක්‍රීඩාව ගම්පහ දිසාවේ ප්‍රචලිත කිරීමට දායක වූ සුවිශේෂ පුද්ගලයකු වූ ආර්.එෆ්.ද සිල්වා (රාලි) මහතාට උපහාර පිදීමේ උලෙළක් ගම්පහ බාබේරියන්ස් ක්‍රීඩා සමාජය විසින් නොවැම්බර් 19 සෙනසුරාදා පස්වරුවේ ගම්පහ මහ නගර සභා ක්‍රීඩාපිටියේදී පැවැත්වීමට කටයුතු යොදා ඇතැයි එම ක්‍රීඩා සමාජයේ ලේකම් අශෝකා ගුණතුංග මහතා ‘සිළුමිණ’ට පැවැසීය. 2011.11.14 දිනට ආර්.එෆ්.ද සිල්වා (රාලි) මහතා (84) වන වියට පා තබන අතර ඒ මහතාට ඉදිරියට ද නිරෝගි සුව පැතීම ද මෙම උපහාර උලෙළේ අරමුණකි. මේ වනවිට ගම්පහ පාපන්දු ක්‍රීඩාවට වසර 71ක් සපිරේ.ගම්පහ වොලිබෝල් ක්‍රීඩාවේ නමක් දැරී ‘චාලි’ මෙන්ම ගම්පහ පාපන්දු ක්‍රීඩාවේ ද නම දැරුවේ ‘රාලි’ යන සුරතල් නාමයෙන් හැඳින්වුණු ආර්.එෆ්.ද සිල්වා මහතාය. 1945 වර්ෂයේ සිට ගම්පහ තරුණයින්ට පාපන්දු ක්‍රීඩාවට අවතීර්ණ වීමට මඟ සැලසුවේ මොහුය. මෙතරම් දීර්ඝ කාලයක් ක්‍රීඩාපිටියේ රැඳී සිටි එකම ක්‍රීඩකයා ද, සාමාජිකයා ද මොහුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=aa11111312</link>
    <topic>ගල්ගමුවේ දළ පූට්ටුවා බේරාගත් වනජීවී වෛද්‍යවරුන්ට උපහාර</topic>
    <author/>
    <content>ගල්ගමුවේ දළපූට්ටුවාට වෛද්‍ය ප්‍රතිකාර කළ වනජීවී පශු වෛද්‍යවරුන්ට හා අන් නිලධාරීන්ට උපහාර දැක්වීමේ උලෙළක් අද පෙරවරුවේ කලාවැව වැව් තාවුල්ලේදී වනජීවී හා ගොවිජන සේවා ඇමැති එස්.එම්.චන්ද්‍රසේන මහතාගේ ප්‍රධානත්වයෙන් පැවැත්වේ.වනජීවී අධ්‍යක්ෂ ජනරාල් එච්.ඩී.රත්නායක මහතාගේ මෙහෙයවීම මත පැවැත්වෙන මෙම උත්සවයේදී වනජීවී නියෝජ්‍ය අධ්‍යක්ෂ (සෞඛ්‍ය) තාරක ප්‍රසාද් මහතා ඇතුළු වනජීවී වෛද්‍යවරු හතරදෙනක් හා තවත් පිරිසක් උපහාර ලබති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=ab1111131</link>
    <topic>සහජ කුසලතාව සහ නිර්මාණශීලිත්වය සාර්ක් කලාප ජාතීන් සතු විශාලම ශක්තියයි</topic>
    <author/>
    <content>ශ්‍රී ලංකා ජනාධිපති මහින්ද රාජපක්ෂනොදැනුවත්කම ලෙඩ රෝග සහ දරිද්‍රතාව අපේ ජාතීන්ගේ පොදු සතුරෝ වෙති. මෙම උපද්‍රවවලට එරෙහිව සටන් කිරීමට එළැඹෙන ප්‍රවේශයන් අපගේ රාජ්‍යයන් විසින් මුල පුරන්නා වූ වෑයම්වල මුලට පැමිණ සමාජ සමානාත්මතාව ආර්ථික වර්ධනය සමඟ එක්ව යා යුතු බව මාලදිවයින අද්දු නගරයේ සම්මේලන මධ්‍යස්ථානයේ පැවැති 17 වැනි සාර්ක් රාජ්‍ය සමුළුවේදී මහින්ද රාජපක්ෂ ජනාධිපතිතුමා පැවැසීය.අප ජාතීන්ට මුහුණදීමට සිදුවූ අභියෝගයන් ජයගැනීම සඳහා අපට උදව්වූයේ පරම්පරාවෙන් පරම්පරාවට දායාද වූ සංස්කෘතික සම්ප්‍රදායන් අපේක්ෂාවන් හා විශ්වාසයන් මිස වෙනත් රටවලින් ආනයනය කරන ලද විසඳුම් නොවේ යයි ද ජනාධිපතිතුමා කීය.ජනාධිපතිතුමා මෙම සමුළුව අමතමින් වැඩිදුරටත් මෙසේ ද පැවැසීය.දහහත්වන සාක් සමුළුවට සහභාගිවීම සඳහා මෙම මනරම් අද්දු නගරයට පැමිණීමට අවස්ථාව ලැබීම මට මහත් සතුටකි. අපට විශිෂ්ට ආගන්තුක සත්කාර කිරීම වෙනුවෙන් ජනාධිපති නසීඩ් මහතාට හා මාලදිවයින් ජනතාවට මාගේ අවංක ස්තුතිය පුද කරනු කැමැත්තෙමි.සභාපති නසීඩ් මැතිතුමනි, සාක් සමුළුවේ සභාපතිත්වයට පත්වීම සඳහා ලැබුණු මෙම අවස්ථාව ඔබ රටට අමතක නොවන දිනයකි. අප සංවිධානය වඩාත් සාර්ථක අරමුණකට මෙහෙයවීමට ඔබ පියනඟන විට ඒ සඳහා ඔබට හා මාලදිවයින් ජනතාවට ශ්‍රී ලංකා රජයේ සහ ජනතාවගේ නොසැලෙන සහයෝගය හා සුබපැතුම් පිරිනැමීමට මෙය අවස්ථාව කොට ගනිි.සම්භාවනීය අමුත්තනි, ප්‍රථමයෙන්ම හිටපු සභාපතිවරයාට මාගේ ගෞරවය පුදකිරීමට මම මෙය අවස්ථාවක් කොට ගනිමි. භූතානය සභාපතිත්වය දැරූ කාලය තුළ අගමැති තින්ලේ විසින් සාර්ක් හවුලට විශිෂ්ට නායකත්වයක් ලබා දෙන ලදී. භූතාන රජුගේ සරණ මංගල්‍යයට අපගේ උණුසුම් සුබපැතුම් පිරිනැමීමට ද මෙය අවස්ථාවක් කොට ගනිමි.සාර්ක් හවුලේ ප්‍රථම කාන්තා මහලේකම්වරිය වූ ෆාතිමා දියානා සයීඩ් මහත්මියට හා ඇයගේ කණ්ඩායමට ඔවුන්ගේ කැපවීම හා කාර්යක්ෂමභාවය වෙනුවෙන් ප්‍රශංසා කිරීමට ද මෙය අවස්ථාවක් කර ගනිමි.මෙම සමුළුවේ දී අස්සන් කරනු ලබන සාක් ගිවිසුම් ක්‍රියාවට නැංවීම මඟින් විශේෂයෙන්ම වෙළෙඳාම සහ ආයෝජන ක්ෂේත්‍රයන්හි කලාපයේ සහයෝගිතා රාමුව තවදුරටත් ශක්තිමත් වනු ඇත.සාර්ක් කලාපයට අසහාය ශක්තියකින් යුත් මිනිස් සම්පත් තිබෙන බව අපි කවදත් විශ්වාස කරමු. අප ජනතාව සතු සහජ කුසලතාව සහ නිර්මාණශීලිත්වය අපේ ජාතීන්ට ඇති විශාලම ශක්තිය වේ. එහෙයින් අප කලාපයේ ජනතාවගේ කුසලතා ඵල ගැන්වීම සඳහා අනුබලයක් ලබාදීම සාර්ක් කලාපයේ රටවල නායකයින් වන අපගේ පරම යුතුකමකි.සමාජයීය ක්‍රියාකාරී වැඩසටහන්වලට අපි ඇප කැප වී සිටින්නේ සමාජයේ කිසිම කොටසකට දියුණුවීමට ඇති අවස්ථා ගිලිහී යාම වැළැක්වීම සහතික වීමටයි. බොහෝ කාලයක් අත්‍යවශ්‍ය පහසුකම් හිඟවූ අපගේ ග්‍රාමීය පාසල් දියුණු කිරීමට අපගේ කලාපයේ රටවල් ප්‍රමුඛත්වයක් දිය යුත්තේ පරිපූර්ණ අධ්‍යාපනයක් ලබාදීමටය.අනාගතයේ අභිමානවත් වැඩදායී පුරවැසියන් ලෙස හිස ඔසවා සිටීමට හා පිරිපුන් දිවියක් ගතකිරීමට අපගේ පාසල් දරුවන්ට හැකියාව ලබාදීමට එය අත්‍යාවශ්‍ය වේ.ශ්‍රී ලංකාවේ ජීවත්වන අපි සමාජ චලනය කෙරෙහි දැඩි විශ්වාසයක් තබා ඇත්තෙමු. අධ්‍යාපනය, සෞඛ්‍ය පහසුකම් සහ නවීන සන්නිවේදනය සියලු දෙනාටම සලසා දිය යුතුය.දේශපාලන වශයෙන් බලවත්වීමේ වාසි පූර්ණ වශයෙන් අපේ ජනතාවට විඳිය හැක්කේ මෙමඟින් පමණක් වන බැවින් අපගේ රාජ්‍යයන් අවම වශයෙන් එයවත් ජනතාවට සලසා දිය යුතුය.නොදැනුවත්කම, ලෙඩ රෝග සහ දරිද්‍රතාව අපේ ජාතීන්ගේ පොදු සතුරෝ වෙති. මේ මොහොතේදී මෙම උපද්‍රවවලට එරෙහිව සටන් කිරීමට එළඹෙන පොදු ප්‍රවේශයන්ය. අපගේ රාජ්‍යයන් විසින් මුලපුරන්නා වූ වෑයම්වල මුලට පැමිණිය යුතුය. සමාජ සමානාත්මතාව ආර්ථික වර්ධනය සමඟ එක්ව යා යුතුය.අපේ ජනතාවට එදිනෙදා ජීවිතයේ දී ආර්ථික ප්‍රතිලාභවලින් ප්‍රයෝජන ලබාගැනීමට අවස්ථාව සලසා දිය යුතු බව අපගේ දැඩි විශ්වාසය වන අතර මෙය කළ හැක්කේ වඩා හොඳ යටිතල පහසුකම් සලසා දීමෙනි. ආර්ථික සංවර්ධනයෙන් සැලසෙන ප්‍රතිලාභ නිරායාසයෙන් බිම් මට්ටමට ගලා නොබසී. මෙම අරමුණ ඉටු කර ගැනීම සඳහා අපේ රජයන්ගේ නිසි මැදිහත්වීම අත්‍යවශ්‍ය වේ. මේ සියල්ල ඉෂ්ට සිද්ධ කරගැනීම සඳහා අපේ කලාපය තුළ සාමය සහ ආරක්ෂාව අත්‍යවශ්‍ය වේ.සාර්ක් කලාපයේ ජනතාවගේ සුබසිද්ධිය සහ සැමට ගැළපෙන නිශ්චිත රාමුවක් තුළ ප්‍රතිපත්ති සම්පාදනය කිරීමට නොහැකි බව අපගේ තවත් විශ්වාසයකි. අපගේ ශිෂ්ටාචාරයන් විසින් පෝෂණය කර ඇති අගයන් අපට ඇති හා අප අගය කරන්නා වූ උරුමයන්හි අත්‍යවශ්‍ය කොටසක් පිළිබිඹු කරයි. අපේ මුතුන් මිත්තන්ගේ ජයග්‍රහණයන් හා විශ්වාසයන් පිළිබඳව අපට සාධාරණ අභිමානයක් ඇති බැවින් මේ සම්බන්ධයෙන් අපි කිසිවෙකුට යටත් නොවෙමු.ආහාර හා බලශක්ති සුරක්ෂිතතාව, පරිසර සංරක්ෂණය හෝ ත්‍රස්තවාදයේ ඵල විපාකවලින් අපේ සමාජයත් ආරක්ෂා කරගැනීම සාර්ක් කලාපයේ රටවලට මුහුණ දීමට සිදුවූ දරුණු අභියෝගයන්ය. කෙසේ වුවද අප සතුව තිබූ දැනුම් සහ අත්දැකීම් සම්භාරය උපයෝගී කරගෙන එම අභියෝගයන්ට මුහුණදීමට අපට ශක්තිය ලැබී ඇත.අප ජාතීන්ට මුහුණ දීමට සිදුවූ අභියෝගයන් ජයගැනීම සඳහා අපට උදව් වූයේ පරම්පරාවෙන් පරම්පරාවට දායාද වූ සංස්කෘතික සම්ප්‍රදායන්, අපේක්ෂාවන් හා විශ්වාසයන් මිස වෙනත් රටවලින් ආනයනය කරන ලද විසඳුම් නොවේ. පාරිසරික සමතුලිතතාව සඳහා අප ප්‍රයෝජනයට ගෙන ඇත්තේ දේශීය වශයෙන් ලබාගත් විසඳුම්ය. මේ ස්වදේශීය විසඳුම්වල අගය පවතින්නේ තිරසාරත්වය මතය.සාර්ක් කලාපයේ රාජ්‍යයන් සංවර්ධනය සඳහා අනුගමනය කරන තවත් පොදු ලක්ෂණයක් ඇත. එනම් අප කිසි කලෙක මුදලින් හෝ මුදල් වටිනාකමින් පමණක් සංවර්ධනය තක්සේරු කිරීම ප්‍රතික්ෂේප කළෙමු. අප නියෝජනය කරන ජනතාව සඳහා සංවර්ධනයට මෙයට වඩා අගනා මිනුම් දණ්ඩක් උචිතය. අපගේ ආගමික කර්තෘවරුන් විසින් අප තුළ ජනිත කළ අභ්‍යන්තර සිත් සැනසිල්ල, තෘප්තිමත් බව හා සෑහීමකට පත්වීම අපේ සංවර්ධන දර්ශනයේ හරයයි.ගැඹුරු ආධ්‍යාත්මික විශ්වාසයන් අපේ ජීවිතවල ප්‍රධාන කොටසකි. අප ජීවත් වන අර්බුදකාරී ලෝකයේ මෙම දර්ශනයට වඩා උචිත වූ ද, අවශ්‍ය වූ ද වෙනත් දර්ශනයක් නොමැති බව අප හොඳින් සැලකිල්ලට ගත යුතුය.අපගේ සංවිධානයේ පොදු ශක්තිය උකහා ගෙන අපේ ජනතාවට ඔවුන්ට ලැබිය යුතු කැපවීමෙන් සේවය කිරීමට සාර්ක් නායකයින් ලෙස අපව පෙලඹවීමේ තෝතැන්න වන්නේ මෙම කරුණුය. අප අවට දක්නට ඇත්තේ ක්ෂණික ඉල්ලීම් හා බොහෝ විට නොඉවසිලිභාවයන්ය. මෙය එසේ වන්නේ අපේ සමාජයන්හි විශාලතම හා බලපෑමක් කළ හැකි කොටසක් වන්නේ නව අදහස්වලින් පිරි ඔවුන් සඳහාම වූ දීප්තිමත් අනාගතයක් බලාපොරොත්තුවෙන් සිටින තරුණ කොටස් බැවිනි. ඔවුන්ට බොහෝ කල් බලා සිටීමට කාලය ගතකිරීමට නොහැකිය. ඉවසීමට සීමාවක් ඇත.අපේ සැලකිල්ලට භාජනය විය යුතු කරුණු අතර විශේෂයෙන් සමාජ සාධාරණත්වය සහ දේශගුණික විපර්යාස යන කරුණුවලට කළ යුත්තේ තවදුරටත් සාකච්ඡා කිරීම නොව වහාම කටයුතු කිරීමයි. අපේ මේ අද්දු නගරයේ පවත්වන සමුළුවේ තේමාව අන්‍යොන්‍ය සබඳතා වැඩිදියුණු කර ගැනීමයි. අපගේ කලාපය තුළ ශීඝ්‍රයෙන් වර්ධනය වන සබඳතා මඟින් අපගේ ජාතීන්ගේ සුබසාධනය වෙනුවෙන් ඉහළ මට්ටමේ සාර්ථකත්වයක් ළඟාකර ගැනීමේ අපට ඇති හැකියාවේ යථාර්ථය මෙයින් උද්දීපනය කරයි.අපගේ ජනතාවගේ අභිමථාර්ථයට අනුව ඔවුන්ට නිසි සේවය පුද කිරීමට අවශ්‍ය කැපවීම හා දෘෂ්ටිය අප සියල්ල තුළ ඇති බව විශ්වාසය.එහෙයින් අපගේ ජනතාවන්ට සේවය සැලසීමට සාර්ක් සංවිධානය සැබැවින්ම ශක්තිමත් මෙවලමක් කරගැනීමට අපට ඇති කැපවීම සාමූහිකව ශක්තිමත් කරගනිමු.ධම්ම පදයෙන් ප්‍රකාශිත වූ බුදුවදන මෙහිදී සිහියට නඟා ගනිමු. අත්තාහි අත්ත නො නාථො කො හි නාථො පරොසියා. තමාට පිහිට තමාමය. වෙන කවරෙක් තමාට පිහිටවේද? යනු ඒ බුදුවදනයි.ඔබ සැමට තෙරුවන් සරණයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=ab1111132</link>
    <topic>රජයෙන් ලබාගත් ආයතන මිසක වෙන කිසිදු ආයතනයක් පවරාගන්නේ නැහැ</topic>
    <author>අරුණි මුතුමලී</author>
    <content>පොල් සංවර්ධන හා ජනතා වතු සංවර්ධන ඇමැතිජගත් පුෂ්පකුමාරඌන ක්‍රියාකාරී හා ඌන උපයෝජන ආයතන රජයට පවරා ගැනීම පිළිබඳ පනත පසුගිය බදාදා පාර්ලිමේන්තුවේ වැඩි ඡන්ද 76න් සම්මත විය. මෙහිදී නම් කරන ලද ආයතන 36ක් යළි රජයට පවරා ගැනීමට කටයුතු යොදා තිබේ. සෙවණගල සීනි කර්මාන්තශාලාව ඉන් බොහෝ කතාබහට ලක්වූ ආයතනයකි.ඒ පිළිබඳ පොල් සංවර්ධන හා ජනතා වතු සංවර්ධන ඇමැති ජගත් පුෂ්පකුමාර සමඟ කළ සාකච්ඡාවකි .ඌන ක්‍රියාකාරී හා ඌන උපයෝගිතා සහිත ව්‍යාපාර රජයට පවරා ගැනීමට අදාළ පනත පසුගියදා පාර්ලිමේන්තුවේ සම්මත වුණා. මෙය ක්‍රියාත්මක වන්නේ කුමන ආකාරයෙන්ද?රජය සතුව තිබී පෞද්ගලීකරණය කළ ආයතනවලින් ඇතැමක් ඌන ක්‍රියාකාරී හා ඌන උපයෝජිත මට්ටමේ පවතිනවා. එයට හේතුව අදාළ ගිවිසුම් ප්‍රකාරව ක්‍රියාත්මක කළ යුතු ඇතැම් දේ ඒ ආයතන මඟින් ක්‍රියාත්මක නොවීමයි.උදාහරණයක් ලෙස සෙවණගල සීනි කර්මාන්ත ශාලාව ගත හැකියි. සීනි කර්මාන්තශාලාවක් හදන්නේ සීනි නිපදවීමටයි. එයින් එන අතුරු නිෂ්පාදනයක් ලෙස ස්ප්‍රීතු හැදීම කළ හැකියි. නමුත් 2002 වසරේ සීනි ටොන් 24000ක් හැදූ කම්හල 2008 දී හදන්නේ ටොන් 11000යි. එය 2011 වනවිට සීනි ටොන් 6000ට අඩුවෙලා. නමුත් 2002 දී 2025000ක ්වූ ස්ප්‍රීතු ලීටර ගණන 2008 වනවිට 4336000ක් බවට පත්වෙලා. මෙයින් සිදුව තිබෙන්නේ ප්‍රධාන නිෂ්පාදනය බිඳවැටී අතුරු නිෂ්පාදනය ඉහළට ඒමයි. එය ඌන උපයෝජනයක්.පැල්වත්ත හා සෙවණගල කර්මාන්ත ශාලා දෙකෙන්ම ජාතික සීනි අවශ්‍යතාවෙන් සියයට 12ක් ලබා දුන්නා. නමුත් දැන් එය සියයට 6ටත් වඩා පහළ වැටිලා.නමුත් සෙවණගල සීනි සමාගමේ ආයෝජකයා පවසන්නේ එය පාඩු ලබමින් සිටියදී ඔහුට පවරාගත් පසු මේ වනවිට ලාභ ලබන ආයතනයක් බවට පත්වී ඇති බවයි.ලාභ ලැබීම කියා ඔහු පවසන්නේ මද්‍යසාර නිෂ්පාදනය වැඩි කිරීමයි. මේ ආයතනය ඔහු ලබාගත්තේ 2002 වසරේදීයි. 2003 වසරේදී ආයෝජන මණ්ඩලයේ ව්‍යාපෘතියක් ලෙස ලියාපදිංචි වෙලා තිබෙනවා. එමඟින් විවිධ පහසුකම් ලබාගෙන විදේශ සඳහා අරක්කු බෝතල දස ලක්ෂයකුත් දේශීය වශයෙන් බෝතල විසි ලක්ෂයකුත් නිෂ්පාදනයට කටයුතු යොදා තිබෙනවා. සේවක ගිවිසුම් කඩ කරලා තිබෙනවා. ඔහු මෙම ආයතනය පවරා ගනිද්දී ස්ථිර සේවකයන් 767ක් ඉඳලා තිබෙනවා. අද වනවිට එය 164 දක්වා අඩු කරලා. වැඩ මුර සඳහා සිටි අනියම් සේවකයින් 1200 වෙනුවට අද ඉන්නේ 300යි. ඒ අනියම් සේවකයින්ට පවා තිබූ ඊ.ටී.එෆ්. ඊ.පී.එෆ් අද නැහැ.මා දන්නා තරමින් නම් 2002 දීත් මේ ආයතනය පාඩු ලැබුවේ නැහැ.ඔහු කළේ 1994 දී මේ ආයතනයේ ඉඩම් ලබා නොදීම නිසා ඇතිවූ පාඩුවක් දිගින් දිගට ඉදිරියට ගෙන ඒමෙන් පරණ පාඩුව අලුත් වසරේ පාඩුවක් ලෙස දැක්වීමයි.ඔහු ආයෝජන මණ්ඩලයේ ලියාපදිංචි වී සහන ලබා ගත්තත් ඒ ගිවිසුම් ප්‍රකාරව හා උපදෙස් අනුව කටයුතු නොකිරීම නිසා බදු සහන නිකුත් කළේ නැහැ. ඔහු ආදායම් බදු දෙපාර්තමේන්තුවටත් බොරු කරලා තිබෙනවා.ඔහු ප්‍රකාශ කර තිබෙන්නේ ආයතනයට අයත් හෙක්ටයාර් 3000න් 400ක් පමණ ප්‍රදේශයේ දේශපාලනඥයකුගේ උවමනාව මත ප්‍රදේශවාසීන්ට ලබාදීම නිසා ඒ හෙක්ටයාර 400 පමණක් ඌන උපයෝගිතාවට ලක්වී ඇති බවයි?එය සම්පූර්ණ අසත්‍යයක්. හෙක්ටයාර් 3000ක් ලබා දී තිබෙන්නේ කේන්ද්‍රිය ධනය ලෙසයි. ඔය හෙක්ටයාර 462ත් භුක්ති වින්දේ ඔහුමයි. කම්කරුවන්ට අක්කර දෙක බැගින් බෙදා දුන්නා උක්ගස් වගාව සඳහා. නමුත් ගොවීන්ට ඔහු සාධාරණයක් කළේ නැහැ. ඒ නිසා ගොවීන් තමන්ට ලැබුණු ඉඩම්වල කෙසෙල් වගා කළා අනවසරයෙන්. ඒකයි වුණේ.අනික ඔහු ඉඩම බාරගත් දවසේ සිටම භුක්ති වින්දා. ඒ කියන්නේ 2002 සිට. නමුත් ඔහුට බලපත්‍රය ලැබුණේ 2011 ජූලි මාසේ. ඒ නිසා ඔය කියන්නේ අසත්‍ය ප්‍රකාශ.විපක්ෂය කියන්නේ මේ පනත ගෙනාවේ පළිගැනීමේ අරමුණින් කියලයි?පළිගැනීමේ අරමුණින් කළා ද කියන එක පාර්ලිමේන්තු විවාදයෙන්ම තේරෙනවා ඇති.මොකද මේ පනතට අනුව එ.ජ.නි.ස.යේ මන්ත්‍රීවරයකුට අයත් දේපළත් පවරා ගත්තා. ඒත් ඔහු පනතට පක්ෂව ඡන්දය දුන්නා.ඊට අමතරව ආණ්ඩුවේ ආයතනයක සභාපතිවරයකුගේ වත්කම් පවරා ගත්තා. මේ පනතට සිංහල, දෙමළ, මුස්ලිම් භේදයක් හෝ ආගම් පක්ෂ භේදයක් නැහැ. අනික පෞද්ගලික අංශයේ කිසිම දෙයක් පවරා ගත්තෙත් නැහැ. රජය සතුව තිබී පෞද්ගලික අංශයට බාර දීමේදී බැඳුණු කොන්දේසි ඉටු නොකිරිම නිසා ඌන ක්‍රියාකාරී හෝ ඌන උපයෝජනයට පත් ආයතන 36ක් පමණයි මෙයින් යළි පවරා ගැනෙන්නේ. පවරා ගැනීමට ඇති එකම හේතුවත් එයමයි.අනෙක විරුද්ධ පක්ෂය කරන්නේ කොළේ වහලා ගැසීමක්. විරුද්ධ පක්ෂයේ විලාසිතාව වෙලා තියෙන්නේ හැම එකකටම විරුද්ධ වීමයි. යුද්ධ කාලෙදිත් අලිමංකඩ පාමංකඩ පටලවාගෙන ඔහොම දේවල් කළා. මතකයිනේ.අනික විපක්ෂ නායකතුමා මේ විවාදය තිබෙන දවසේම විදේශගත වීමෙන් තේරෙනවා මේ පනතට සැබැවින්ම ඔහු විරුද්ධ ද,පක්ෂ ද කියලා. ඔහු සැබැවින්ම මෙයට විරුද්ධ නම් කරන්න තිබුණේ ඒ වෙනුවෙන් පාර්ලිමේන්තුවේ සිට සටන් කිරීමයි.මහා සංඝරත්නය මේ පනත ගෙන ඒම පිළිබඳ විවිධ මත ඉදිරිපත් කර තිබුණා?ස්වාමීන් වහන්සේලා උන්වහන්සේලාගේ අදහස් දක්වන්නේ ලැබෙන තොරතුරු පදනම් කරගෙනයි.කවුරුන් හෝ වැරැදි තොරතුරක් ලබාදීම නිසා මෙවැනි මතවාද ඉදිරිපත් කළත් නිවැරැදි තොරතුරු ලැබුණා නම් මත්පැන්වලින් මුදල් උපයන බව තේරුම් කර දුන්නා නම් උන්වහන්සේලාගේ මතවාදය හාත්පසින්ම වෙනස් වේවි.අතුරු නිෂ්පාදනයෙන් හෝ ලාභ ලැබෙනවා නම් ආයතනයක් පවත්වාගෙන යෑම සුදුසු යැයි සිතන්න බැරිද?ප්‍රශ්නය තිබෙන්නේ මොවුන් පිටරටින් පවා මොලෑෂස් ආනයනය කරලයි මේ මත්පැන් ස්ප්‍රීතු නිෂ්පාදනය කරන්නේ. මෙය අනාගත පරපුර විනාශ මුඛයට කැඳවාගෙන යාමක්. මහින්ද චින්තනයේ දැක්වෙන පරිදි මතට තිත වැඩසටහනටත් මෙය විරුද්ධයි.රජයක අරමුණ ජනතාවට සේවය කිරීමයි. ආයතනයක වුණත් ඉලක්කය විය යුත්තේ ලාභ ලබන අතරතුර රටට ජනතාවට සේවයක් කිරිමයි. ඒ හැර රටේ අනාගත පරපුර මෙන්ම වත්මන් පරපුර අවුලෙන් අවුලට පත්කිරීම නොවේ.මේ ව්‍යාපාර රජයට පවරාගත් පසු යළි බාරදෙන්නේ කෙබඳු කළමනාකරණයකටද?රජය පැහැදිලිව වගකීමෙන් කියන්නේ පෞද්ගලික ව්‍යාපාර රජයට පවරා ගන්නේ නැහැ. කලින් රජය සතුව තිබී පෞද්ගලික ව්‍යාපාරිකයන්ට භාරදුන් ඒවා පමණයි මෙයට අදාළ වන්නේ. ඒ නිසා රටට ප්‍රයෝජනයක් ගත හැකි අයුරින් මේවා කළමනාකරණය කිරීමටයි රජය අපේක්ෂා කරන්නේ. එහිදී තමන් අතින් සිදුවූ වැරැදි පිළිගෙන කොන්දේසි තේරුම් ගෙන ඒවාට සුදුසු ආයෝජන පිළිබඳ යෝජනා ඉදිරිපත් කළොත් ඇතැම්විට මේ ආයෝජකයන්ටම වුණත් යළි ඒ ආයතන බාරගන්න පුළුවන් වේවි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=ab1111133</link>
    <topic>ජෝන් තියා රනිල් යයි</topic>
    <author/>
    <content>රනිල් මහත්තයා පිටරට ගියා. එක පැත්තකින් පක්ෂය තුළ අර්බුද.. අනික් පැත්තෙන් වැදගත් පනත් පාර්ලිමේන්තුවට ආවා. ඒවා ගැන හිතන්නෙ නැතුව රනිල් මහත්තයා රට ගියා. හුඟාක් අය හිතාගෙන හිටියෙ සජිත් මහත්තයට කොහොම වෙතත් කරු මහත්තයට වගකීම් පවරල යාවි කියල. ඒත් රනිල් මහත්තය ගියේ ජෝන් මහත්තයට ඒ කිව්වෙ ජෝන් අමරතුංග මහත්තයට විපක්ෂ නායකකම භාරදීල.මේ ටික සටහන් කෙළේ වැඩේ ජෝන් බාස්ට යයි ද කියන පරණ කියමන සිහිපත් කරන්ඩ නම් නෙමෙයි. සජිත් මහත්තයට කිසිම චාන්ස් එකක් නෑ වාගෙ කියල කියන්ඩයි.සමහර විට ජෝන් මහත්තයගෙන් කිසිම අතුරු ආන්තරාවක් නොවෙන බව රනිල් මහත්තයට ෂුවර් හින්ද එහෙම කරල යන්ට ඇති.දැන් බුද්ධිකල ගැන තිබුණු කලබැගෑනිය යටපත් වෙලා වාගෙ.විනය මණ්ඩලේ තීරණය එනතුරු ඉන්නව ඇති. අළු යට ගිනි පුපුරු වගේම තමයි. සජිත් මහත්තයගෙත් “හඬ තරමට වැඩ නෑ” කියල තමයි දැන් දැන් කියවෙන්නෙ.ජ.වි.පෙ.විහිළුවක් වෙලාමීට අවුරුදු ගණනාවකට පෙර මධ්‍යස්ථව සහ ගැඹුරින් දේශපාලනය විග්‍රහ කරපු අයත් කිව්වෙ ජ.වි.පෙ. තියෙන්ඩ ඕනෑ පක්ෂයක් කියල. ගුණදාස අමරසේකර මහත්තයත් ගමනක මුල සහ ඒ නවකතා පෙළින් ද ඒ බව කියාපාන්ඩ උත්සාහ ගත්තා. දේශප්‍රේමය පදනම් කොටගත් තරුණ බලවේගයක් හැටියට තමයි ඉස්මතු වුණේ. ඔවුන් ඉදිරිපත් කළ සමහර තර්ක බොහොම ප්‍රබලයි.ඒත් පහුවෙන කොට ඔවුන්ටත් තර්ක නැතුව ගියා. හැමදේටම විරුද්ධ වෙන ඒත් කිසිවක් කරකියාගත නොහැකි වික්‍රමබාහු මහත්තයටත් වඩා පල්ලම් බැස්සා. ආණ්ඩුව පෙරළාදීමේ කොන්ත්‍රාත්තුව වෙනුවෙන් කෑගැසීම හැරෙන්නට වෙන මොකක්වත් කරන බවක් පේන්ඩ තිබුණේ නෑ.. ඔක්කොම දේවල් අහිමි වෙලා යද්දි එල්ලෙන්ඩ වැලක්වත් නැතිවෙන කොට සීනුව අතෑරලා හංසයාගෙ එල්ලුණා. පෝස්ටර් වලට විජේවීර ගෙ මූණ වෙනුවට ෆොන්සේකගේ මූණ ආවා.දැන් එ.ජා.ප.ය වගේම පක්ෂය කැඩෙන හැටි බලාගෙන ඉන්ඩ ජ.වි.පෙ.ට සිද්ධ වෙලා. දුර දිග බලා නිවැරැදි තින්දුව ගන්නෙ නැතිවුණාම පක්ෂයක් වුණත් විනාශවෙලා යනවාය කියන එකට ආසන්නතම හොඳම නිදසුන බවට ජ.වි.පෙ. පත්වෙලා.සමාජ බලවේගවල හැසිරීම ගැන හිතන්නෙ නැතුව පුද්ගල අධිතක්සේරුව මත ක්‍රියා කරන්ඩ ගියාම වෙන සැන්තෑසිය තමයි ඒ. දැන් ඇහෙන ජ.වි.පෙ. කතාවලත් හඬ විතරයි.යුද්දෙ කාලෙ ප්‍රතිගාමී ස්ථාමයන් උඩ හිටපු එකේ ප්‍රතිඵල තමයි මේ එකින් එක මේ එන්නේ. පසුගිය දවසක පුවත්පතක අපූරු කාටුන් එකක් තිබුණා. සෝමවංශ සහෝදරයාගේ බිරිඳ ගෙදරින් පිටවෙන්ඩ සැරසිලා. සෝමවංශ සහෝදරයා බිරිඳගේ අතින් ඇදගෙන ඉන්නවා.”අතාරින්ඩ. මං මේ නාන්ඩ යන්වා”කියල තමයි බිරින්දෑ කියන්නේ. ඒ තරමට පක්ෂය අවිශ්වාසවන්ත වෙලා. රාමු කරන්ඩ කියලා මූලස්ථානයෙන් අරගෙන ගිය මාක්ස් ගේ ඡායාරූපය එහෙමම කැරළිකාරයන් අතට පත්වෙලාලු.මේවා මහා බරපතළ දේශපාලන ගැටුම් නෙමෙයි. විහිළු වැඩ.සමසමාජ පක්ෂය දෙකට කැඩුණා. එඩ්මන්ඩ් සමරක්කොඩිල විප්ලවකාරී සමසමාජය හදාගත්තා. ඒකත් කැඩුණා. විරෝධය කණ්ඩායම හැදුණා. විරෝධය කණ්ඩායමත් දෙකට කැඩුණා. ස්පයික් සහෝදරයා කම්කරු මාවත හදලා එතැන හිටියා. කාරාලසිංහම් “රිංගා හැරවීමේ” තේමාව යටතේ නැවතත් සමසමාජයට ආවා. සමසමාජය වඩාත් වමට තල්ලු කිරීම සඳහා. මොනවා වුණත් මේ හැම ගැටුමකටම, බෙදීමකටම ගැඹුරු දේශපාලන පසුබිමක් තිබුණා. කවදාවත් සමසමාජය බෙදිලා කණ්ඩායමක් ට්‍රොට්ස්කිගේ පිංතූරයක් හොරකම් කරගෙන යන බාල බොළඳ තත්ත්වයකට වැටුණේ නැහැ.ජ.වි.පෙ. අද එකම විහිළුවක් වෙලා. අපරාදෙ තරුණ ජීවිත...!සීනි වෙනුවටඅරක්කුපාර්ලිමේන්තුවට ඉදිරිපත් කරපු විශේෂිත පනත එකපාරටම සමාජය අතරට ගියේ වැරැදි පාරකින්. පාඩු ලබන ආයතන රජයට පවරාගැනීම කියන ආකල්පය තමයි එකපාරටම ගියේ.එහෙත් ඇත්තටම ඒ පනත ගේන්නේ රජයේ දේපළ ලබාගත් සමහර ව්‍යාපාරිකයින් අන්තිමට ඒ කොන්දේසි සහ පරමාර්ථ සම්පූර්ණයෙන් ම නොසලකා හරිමින් තමන්ට කැමැති කැමැති පරිද්දෙන් ඒවා පරිහරණය කරන්ඩ පටන් ගැනීමත් ඒ නිසාම ව්‍යාපාර වශයෙන් පවතිද්දී ලබාගත් සමහර ඒවා එන්ඩ එන්ඩම කඩාවැටෙන තත්ත්වයකට පත්වීම නිසා.හොඳම උදාහරණය සෙවනගල සීනි ෆැක්ටේරිය. ලබාගත්තේ සීනි නිෂ්පාදනය වැඩිකරන්ඩ කියලා. ඒත් සීනි නිෂ්පාදනය අඩු වෙලා අරක්කු ස්ප්‍රීතු හදන ෆැක්ටේරියක් බවට පත්වුණා. ඒ නිසා තමයි එය යළි පවරාගෙන සැබෑම සීනි කම්හලක් බවට පත්කළ යුතු වන්නේ.හාමුදුරුවරු ගැනපුදුමයිසීනි කම්හලක් ඒ වැඩේ පැත්තකින් තියලා අරක්කු ස්ප්‍රීතු හදන කම්හලක් බවට පත්වෙලා හින්ද රජයට පවරාගන්ඩ යනකොට සමහර හාමුදුරුවරුන් විරුද්ධව කට අරින්ඩ පටන් අරගෙන.හාමුදුරුවනේ ඔබ වහන්සේලා වැඩ ඉන්ඩ ඕනෑ ස්ප්‍රීතු හදනවාට විරුද්ධ පැත්තේ. ඔබවහන්සේලාගේ මුවින් පිටවෙන්ඩ ඕනෑ අරක්කු ස්ප්‍රීතු හදන කම්හල පවරාගෙන සීනි කම්හලක් බවට පත්කරන්ඩ කියන ඉල්ලීමයි. අපේ හාමුදුරුවනේ ඔබවහන්සේලාගේ චර්යාව තේරුම්ගන්ඩ අපහසුයි.රජයේසාහිත්‍යයරාජ්‍ය සාහිත්‍ය උලෙළ පැවැතුණේ සාහිත්‍ය මාසයේ නෙමෙයි කියැවීමේ මාසයේදී. ඒකත් නරකම නැහැ. ඒත් සාහිත්‍ය මාසයේදී තියාගන්ඩ පුළුවන් වුණා නම් තමයි හොඳ. එතකොට එක ගැම්මට ඔක්කොම සිද්ධවෙනවා. හරියට කන්නයට වී වගාකරන ගොවීන් වගේ. එකට හානවා... එකට වපුරනවා... එක්කෙනෙක් වපුරලා බණ්ඩි ගොයම එනකොට තව කෙනෙක් වපුරන්ඩ ගියොත් එකම අවුලක් තමයි ඇතිවෙන්නේ. මොනව වුණත් සාහිත්‍ය සම්මාන ගැන වෙනද තිබෙන විවේචන හෙවත් “පසු හඬ” මෙවර නෑසෙන තරම්.සයිමන් නවගත්තේගමගේ පාසලට යාමත් එහි ඔහු නමින් ශාලාවක් ඉදිකිරීමත් ඉතා හොඳ වැඩක්. සයිමන් නවගත්තේගම කියන්නේ අපේ නවකතා ලෝකයේ කඩඉම් ලේඛකයෙක් ලෙසින් තමයි ඉතිහාසයට එක්වෙලා සිටින්නේ. ඒ උපහාරය උත්කෘෂ්ටයි.විද්යුත්කැලෑපත්තරවිද්යුත් කැලෑපත්තර බවට පරිවර්තනය වෙලා තිබුණු වෙබ් අඩවි කිහිපයක් අවලංගු කරන්ඩ මාධ්‍ය අමාත්‍යාංශය ගත් පියවර පැසසිය යුතුය. මාධ්‍ය තුළ මතවාද, මත ගැටුම් තිබිය යුතුයි. ඒකාකාරී මත නොතිබිය යුතුයි. තම අදහස් නිදහසේ පළකරන්නට අවසරය තිබිය යුතුයි. ඒත් මඩගැසීම් සහ අමු අමුවේ චරිත ඝාතනයට නම් ඉඩක් නොදිය යුතුයි. මාධ්‍ය කියන්නේ එය නොවන නිසා.පසුගිය කාලයේ ක්‍රියාත්මක වූ ඇතැම් සිංහල වෙබ් අඩවි ඉතාම පහත් මට්ටමක තිබීම නිසා පොදුවේ මාධ්‍ය ක්‍ෂේත්‍රයටත් කළු පැල්ලම් වැටෙන්ඩ පටන්ගෙන තිබුණා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=ab1111134</link>
    <topic>පොලිසියේ රාජකාරිය</topic>
    <author/>
    <content>තුන්වැනි සිතිවිල්ලසාමය සහ පොලිසිය අතර ඇත්තේ ගසට පොත්තත්, පොත්තට ගසත් මෙන් එකිනෙකට වෙලී සිටින සම්බන්ධතාවකැයි මට සිතේ. සිවිල් සමාජයක යහපැවැත්ම, ආරක්ෂාව සහ නීතිය ක්‍රියාත්මක කිරීම සම්පූර්ණයෙන්ම පැවරී ඇත්තේ පොලීසිය වෙතයි.පැරැණි සිංහල රාජ්‍ය සමය දක්වා ගියහොත් පොලිස් නිලධාරියාට සමාන සේවයක් ඉටු කළේ කටුපුල්ලේ ආරච්චිවරුන්ය. වැරැදිකරුවන් අත්අඩංගුවට ගැනීම, ඔවුන් රඳවා තබාගැනීම, ඒ ඒ අධිකරණයන්ට ඉදිරිපත් කිරීම පමණක් නොව සිරගෙවල් පාලනය ද ඔවුන් වෙත පැවරී තිබුණි.වර්තමාන පොලිස් දෙපාර්තමේන්තුවේ ඉතිහාසය බ්‍රිතාන්‍ය පාලන සමය දක්වා දිවෙයි. ශ්‍රී ලංකාවේ පොලිස් සේවය ආරම්භ වූයේ 1866 සැප්තැම්බර් 03 වැනි දිනය. ප්‍රථම පොලිස්පති වූයේ ශ්‍රීමත් ජී.ඩබ්.ආර්.කැම්බල් මහතාය. ඔහු 1866 සිට 1872 දක්වා මෙම ධූරය ඉසිලීය. ප්‍රථම ශ්‍රී ලාංකික පොලිස්පති වූයේ 1947 ජූනි 01 වැනිදා වැඩ භාරගත් ශ්‍රීමත් රිචඩ් අලුවිහාරේ මහතාය. එදා මෙදාතුර මෙරටේ සිවිල් ජනජීවිතයේ යහපැවැත්මට පොලිස් දෙපාර්තමේන්තුවෙන් සිදුවූයේ අමිල මෙහෙවරකි. නීතිය ආරක්ෂා කිරීම වෙනුවෙන් ජීවිත පූජාකළ ප්‍රථම පොලිස් නිලධාරියා වූයේ 1864 මාර්තු මස 21 දින උතුවන්කන්දේ සරදියෙල් අත්අඩංගුවට ගැනීමට ගිය අවස්ථාවේ වෙඩි කා මිය ගිය සාජන් සභාන්ය. එමෙන්ම වසර 30ක් පැවැති ත්‍රස්තවාදීන්ට එරෙහිව කරන ලද සටනේදී පොලිසිය තම සාමාන්‍ය රාජකාරිවලින් ඔබ්බට ගොස් ත්‍රස්තවාදී තර්ජනයෙන් රට බේරාගැනීම සඳහා කළ සේවය අතිමහත්ය.දැන් දැන් සමහර ස්ථානවල අලුත් රැල්ලක් ඉස්මතු වෙමින් තිබේ. ඒ පොලිස් රාජකාරිය ජනතාව අතට ගැනීමේ ප්‍රවණතාවයි. එය කිසිසේත් දියුණු සිවිල් සමාජයක සිදුවිය යුත්තක් නොවේ. හදිසි අනතුරක් ඇතිවූ විට ඊට අදාළ වාහනයට පහරදීමේ සිට සමහර අවස්ථාවල පොලිස් ස්ථානවලට ගිනිතැබීම දක්වා මෙම තත්ත්වය වර්ධනය වී ඇත. මෙවන් තත්ත්ව වෙනස් කිරීමේ වගකීම සියලු පුරවැසියන්ගේ යුතුකමකි. එය සාමාන්‍ය ජනතාව වෙත පමණක් නොව පොලිස් දෙපාර්තමේන්තුවට ද පැවරෙන වගකීමකි. දෙපාර්ශ්වය අතර අන්‍යොන්‍ය අවබෝධය සහ සාමකාමී සහජීවනය මේ සඳහා ඇති එකම විසඳුම වේ.එක් ස්ථානයක සිදුවන සිද්ධියක් හෝ පුද්ගලයෙක් හෝ තත්ත්වය පිළිබඳ හුදෙකලාව වෙන් වෙන්ව ගෙන පොදු ජනතාව ලෙස අප කල්පනා නොකළ යුතුය. පොදුවේ අප කල්පනා කළ යුත්තේ පොලිස් දෙපාර්තමේන්තුව විසින් සමස්තයක් ලෙස පොදු ජනතාවටත්, රටටත් ඉටු කරන සුවිශේෂී සේවාව පිළිබඳවයි. එමෙන්ම බොහෝවිට නීතිය අතට ගැනීමට සිදුවීමට හේතුවන කිසිදු පදනමක් නොමැති කටකතා පිළිබඳ අප කල්පනාකාරී විය යුතුය. එයට හොඳම නිදසුන මෑත කාලයේදී මහත් ආන්දෝලනයක් ඇතිකළ ග්‍රීස් යකා සිද්ධියයි. එය හුදු කටකතාවක් මතම ගොඩනැඟුණු මායාවක් බවට අද සනාථ වී ඇත. එමෙන්ම මෙවැනි සිද්ධීන්වලට පොදු ජනතාව පොලඹවන්නේ සමාජයේ ඉතාමත් සීමිත පිරිසක් විසිනි. ඔවුන්ගේ අරමුණ හා න්‍යාය පත්‍රය අප විසින් තේරුම් ගත යුතුය. මෙහි මෙහෙයුම් කරුවන් බොහෝවිට පොලිස් සේවයේ ක්‍රියාකාරකම් නිසා අවහිරයට පත්ව ඇති නීති විරෝධී ජාවාරම් කරුවන් ද විය හැකිය. නැතිනම් දේශපාලන අන්තවාදියකු විය හැක. එසේත් නැත්නම් විනාශයන් තුළින් තෘප්තිමත් වන විකෘති මානසිකක්වයකින් හෙබි අයකු විය හැක. මෙවැනි අවස්ථාවල අප විසින් තෙවරක් නොව සියවරක්ම සිතා බැලිය යුතුය.පොලිසිය පාර්ශ්වයෙන් ද ජනතාව සමඟ වඩාත් සුහදශීලී විය යුතුය. ජනතා විශ්වාසය ආරක්ෂා කිරීමට කැපවිය යුතුය. වසර 30ක භීම යුද සමය තුළ සිවිල් නීතිය ආරක්ෂා කරන්නකුට වඩා යුද පිටියට යාම අරමුණු කරගත් කෙටිකාලීන පුහුණුවක් මෙන්ම එම පුහුණුවෙන් ද වැඩි කොටසක් අවි ආයුධ පරිහරණය සඳහා කැප කළ නිලධාරියකු බිහිවීම තුළ ඇතිවන පොලිස් නිලධාරියාගේ මානසිකත්වය පිළිබඳව ද අප සලකා බැලිය යුතුය. දැන් තත්ත්වය වෙනස්ය. සෑම නිලධාරියකුටම වැඩි වැඩියෙන් සිවිල් නීතිය මහජන සම්බන්ධතාවයන් පිළිබඳ තම පුහුණුවේදී අවබෝධය ලබාදීම සිදුකෙරේ.වර්තමානයේ අසූහතර දාහකට වැඩි පිරිස් බලයක් ඇති නියෝජ්‍ය පොලිස්පති කොට්ඨාස 26 කින් යුතු පොලිස් අධිකාරි කොට්ඨාස 43 කින් යුතු පොලිස් ස්ථාන 430 ක් මඟින් අප සමාජයේ ඉදිරි ගමනට අත්‍යාවශ්‍ය නීතිය හා සාමය ආරක්ෂා කරගැනීමට ලැබෙන්නේ මහත් පිටුවහලකි.මහින්ද රාජපක්ෂ ජනාධිපතිතුමා පසුගියදා තංගල්ල මූලස්ථාන පොලිස් ස්ථානය විවෘත කරමින් මෙරට ජනතාවට විවෘත ආරාධනාවක් කර තිබුණි.”නීතිය ක්‍රියාත්මක කරන්න පොලිසිය තිබෙනවා. පොලිසියට එරෙහිව පැමිණිලි තිබෙනවා නම් අකුරට පරීක්ෂා කර ක්‍රියාත්මක වන්න සූදානම්”.ඒ ප්‍රකාශය කරන ලද්දේ මේ රටේ නායකයා පමණක් නොව ජනතා අයිතිවාසිකම් වෙනුවෙන් දිගු කලක් පෙනී සිටි ජනහිතකාමී නීතිඥවරයෙකි. එපමණක් නොව මෙරටේ මානුෂීය අයිතිවාසිකම් සුරැකීම වෙනුවෙන් ඉමහත් අභියෝගයන්ට මුහුණ දුන් මානව හිතවාදියෙකි. අපේ යුතුකම ත්‍රිවිධ හමුදාව මෙන්ම ශ්‍රී ලංකා පොලිසිය ඉමහත් කැපවීම් තුළින් ලබාගත් සාමය සෑම තැනකදීම සෑම මොහොතකදීම බිඳුවකින් හෝ පළුදු වීමට ඉඩ ;නාතබා ආරක්ෂා කරගැනීමටයි.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=ab1111135</link>
    <topic>පවරාගන්නේ රජයෙන් ලබාගෙන, එකඟවූ ගිවිසුම් කඩකළ ව්‍යාපාර විතරයි</topic>
    <author/>
    <content>ආර්ථික සංවර්ධන ඇමැති බැසිල් රාජපක්ෂඌන ක්‍රියාකාරී ව්‍යවසායන් හා ඌන උපයෝජිත වත්කම් පුනරුදය කිරීමේ පනත පිළිබඳව අමාත්‍ය බැසිල් රාජපක්ෂ මහතා පාර්ලිමේන්තුවේදී ඉකුත් 9 වැනිදා කරනලද කතාව ඇසුරෙනිඌන ක්‍රියාකාරී ව්‍යවසායන් හා ඌන උපයෝජිත වත්කම් රජයට පවරා ගැනීමේ පනත් කෙටුම්පත යටතේ හෝ වෙනත් ක්‍රමයකින් හෝ මේ රටේ කිසිදු පෞද්ගලික ව්‍යාපාරයක් හෝ නිවසක් හෝ රජයට පවරා නොගන්නා බව රජය වෙනුවෙන් සහතික වන්නේ යයි ආර්ථික සංවර්ධන ඇමැති බැසිල් රාජපක්ෂ මහතා පවසයි.ඇමැතිවරයා පැවසුවේ රජය මේ පනත ගෙන ආවේ දේශපාලන පළිගැනීමේ අරමුණින් නොවන බව ය.ආර්ථික සංවර්ධන ඇමැති බැසිල් රාජපක්ෂ මහතා මේ බව පැවසුවේ පාර්ලිමේන්තුවේ දී ඉකුත් 9 වැනිදා වැඩි ඡන්ද 76 කින් සම්මත වූ පාඩු ලබන හා අසාර්ථක ව්‍යාපාර රජයට පවරා ගැනීමේ හෙවත් ඌන ක්‍රියාකාරී ව්‍යවසායන් සහ ඌන උපයෝජිත වත්කම් පුනරුදය කිරීමේ පනත් කෙටුම්පත සම්බන්ධව පාර්ලිමේන්තුවේ පැවැති විවාදයේ දී කරුණු පැහැදිලි කරමින් පැවැත්වූ කතාවේදී ය.පනත අනුව රජයට නැවත පවරා ගන්නේ පෞද්ගලික දේපළ නොවේ ය. මහජනතාව සතු රජයේ දේපළ ය. මෙසේ පවරා ගන්නා ආයතන ගැන 2010 අය වැයෙන් ද යෝජනා කර තිබේ. එසේ ඉදිරිපත් කරපු යෝජනාවක් මෙවර අය වැයට පෙර ඉටු කරනවා. රජයට නැවත පවරා ගන්නා ආයතනයක් ගැන ම අපි පුළුල් ලෙස කරුණු හදාරා විමර්ශනයක් සිදු කර තිබෙනවා.පාඩු ලබන අසාර්ථක ව්‍යාපාර රජයට පවරා ගැනීමේ පනත ජාතික වැදගත්කමක් ඇති හදිසි පනතක් නිසා පාර්ලිමේන්තුවට මෙසේ ඉදිරිපත් කෙළේ උත්තරීතර පාර්ලිමේන්තුව හරහා මේ පනත ක්‍රියාත්මක කිරීමට බලාපොරොත්තු වෙනවා.මෙවැනි හදිසි පනත් මීට පෙර ඉදිරිපත් කර තිබෙන්නේ දින 3 ක් ඇතුළත වහාම ක්‍රියාත්මක වන පරිද්දෙනුයි. අපි මේ පනත සති දෙකක් තිස්සේ සාකච්ඡා කළා යයි ද ඇමැතිවරයා කීය. ඇමැතිවරයා මෙසේද පැවසීය.මේ පනත මගින් පන්සල් පල්ලිත් පවරා ගනීවි කියා ඇතැමුන් පවසා සිටියා. පන්සල් පවරා ගත්තේ අපි නොවෙයි. එජාප රජය කාලයේ දීයි.මේ අයට බදු සහන වසර අටක කාලයක ලබාදී තිබෙනවා. නමුත් ලාබ ලබලා හෝ බදු ගෙවීම් හෝ සිදුකර නැහැ.සීනි කර්මාන්ත ශාලාවකින් මොලෑසස් නිපදවනවා. නමුත් මේ අය පිටරටින් මොලෑසස් ගෙන්වලා. සෙවනගල මේ අයට ලබා දුන්නේ අහිංසක උක් ගොවියා ආරක්ෂා කරමින් සීනි නිෂ්පාදනය කරන්නටයි. මොලෑසස් පිටරටින් ගෙන්වීමට නොවෙයි.රාජ්‍ය දේපළ ලබා ගැනීමේ ඒවා ලබා ගත් ව්‍යාපාරිකයන් කොන්දේසි කඩ කර තිබෙනවා. ඒ නිසා මහජන සුබ සිද්ධිය පිණිස රජය පවරා දුන් එම ව්‍යාපාර නැවත පවරා ගන්නවා. ලාබ නොලබන්නේ නම් හා අපේක්ෂිත අරමුණ ඉටු නොවන්නේ නම් පවරා ගැනීම හැර වෙන මොනව ද කරන්නෙ. මේවා මහජන දේපළ.මෙම පනතට පසුබිම් වූ කරුණු පැහැදිලි කළ යුතුයි. මෙම පනතට ඇතුළු කර ඇත්තේ පෞද්ගලික දේපළ නෙවෙයි. මෙයට අªැතුළත්ව ඇත්තේ මහජන දේපළයි. රජය සතුව තිබුණ නමුත් ආයෝජන වෙනුවෙන් පෞද්ගලික අයට ලබා දී නිවැරදිව යොදවා නැති පාඩු ලබන ආයතනයි මෙලෙස පවරා ගන්නේ.රාජ්‍ය දේපළ පවරා දීම වරින්වර සිදුවී තිබෙනවා. ගිරුවායේ අපේ ප්‍රදේශවලත් මෙවැනි දේ සිදුවුණා. සමහර ඉඩම් හේන් ගොවිතැනට දුන්නා. සමහර ඒවා බිම් බදු සඳහා ලබා දුන්නා.ඒ වගේ ම ඩඩ්ලි සේනානායක ආණ්ඩු කාලේ එවකට හිටපු රාජ්‍ය ඇමැති වූ ජේ.ආර්. ජයවර්ධන මහතා සංචාරක කර්මාන්තය වෙනුවෙන් ඉඩම් පවරා දුන්නා. ඒවා දුන්නෙ නියමිත කාලයක් තුළ සංචාරක කර්මාන්තය වෙනුවෙන් ආයෝජන සඳහා ය. ඒ වගේ ම මෛත්‍රිපාල සේනානායක මහතාගේ කාලෙත් කර්මාන්ත සඳහා මෙවැනි ආකාරයට රජයේ ඉඩම් ලබා දුන්නා. ජේ.ආර්. ජයවර්ධන මහතාගේ කාලෙ දි දේශීය විදේශීය ආයෝජකයන්ට ආයෝජන සඳහා කොන්දේසි යටතේ රජයේ දේපළ ලබා දුන්නා. මේවාගේ යටිතල පහසුකම් සංවර්ධනය සඳහාත් බොහෝ පියවර ගත්තා.රජයේ දේපළ, මහජන දේපළ දුන්නෙ යම් කොන්දේසි වලට යටත්වයි. මහින්ද රාජපක්ෂ ජනාධිපතිතුමා බලයට පත් වුණාට පස්සෙ කන්න දහතුනක් පුරා අඛණ්ඩව පොහොර සහනාධාරය දෙනවා. ගොවියාට වැයවෙන්නෙ රුපියල් 350 යි. එයට වැයවන රු. 3150 ක් රජය දරනවා. මේ පොහොර සහනාධාරය රජය ලබා දෙන්නෙත් කොන්දේසි සහිතව ය.එහිදී අපගේ රජය දැමූ කොන්දේසියක් තමයි. වී වගාවට පමණයි පොහොර සහනාධාරය ලබා දෙන්නෙ. ඒ වගේ ම තමයි සහන ලබා දෙන්නෙ කොන්දේසි සහිතවයි.මන්ත්‍රීවරුන්ට තීරු බදු රහිත වාහන බලපත්‍ර ලබා දෙන්නෙ විකිණිය නොහැකි ආකාරයට ය. ඉඩම්, දේපොළ ලබා දීමේදීත් ඒ වගේ ම ය.මේ දේපළ කිසිවක් පුද්ගලික දේපළ නෙවෙයි. යම් කොන්දේසියකට යටත්ව ලබා දී ඇති දේපළ නිවැරදිව යොදවන්නේ නැතිනම් එය පවරා ගැනීම රජයට සිදුකළ හැකියි.මේ නීතිය දුප්පත් ජනයාගේ පොහොර සහනාධාරයට පොදුයි වගේ ම ධනවත් ව්‍යාපාරිකයා වෙනුවෙනුත් පොදු විය යුතුයි. 1971 දීත් මෙවැනි ම පනතක් ගෙනාවා. ජේ.ආර්. ජයවර්ධන රජය යටතේත් නාගරික සංවර්ධන පනතක් ගෙනාවා. මේ යටතේත් නිශ්චල දේපළ පවරා ගැනීම සිදුවුණා. 1987 දී මෙවැනි පනතක් ගෙනාවා.රාජ්‍ය ව්‍යවසායන් පුනරුත්ථාපනය කිරීම වෙනුවෙන් 1996 දීත් මෙවැනි ම පනතක් ගෙනාවා. එය ගෙනාවෙ චන්ද්‍රිකා රජයයි.උත්තරීතර වූ පාර්ලිමේන්තුවෙන් තීරණය කරන ආයතන පමණයි අද ඉදිරිපත් කරන පනත මගින් පවරා ගනු ලබන්නේ. අපේ ආණ්ඩු ක්‍රම ව්‍යවස්ථාවේ හය වැනි පරිච්ඡේදය අනුව රජයක් ලෙස ඉටු කළ යුතු යුතුකම් තිබෙනවා.1978 ව්‍යවස්ථාව අනුව රටේ සංවර්ධනයට මෙන් ම පොදු දේපළ සුරක්ෂිත කිරීමට හා පොදු දේපළ නාස්තිය වැලැක්වීමට රජය බැඳී සිටිනවා.මේ පනත හදිසි පනතක් නෙවෙයි. මහින්ද රාජපක්ෂ ජනාධිපතිතුමා 2010 අය වැය කතාවේ ඉදිරිපත් කළ යෝජනාවකට අනුවයි මෙය සිදුවන්නෙ. පාඩු ලබන ආයතන ගැන සෙවීමට කමිටුවක් පත්කළා. පසුගිය හත්වැනි මාසයේ දී මේ වෙනුවෙන් ඇමැති මණ්ඩලයට යෝජනාවක් ඉදිරිපත් කළා. නීතිපති අවසරය ලැබීමෙන් පසුව නීතියක් ලෙස සම්මත කර ගැනීමට අගෝස්තු මාසයේ දී කටයුතු කළා. නැවත එය අමාත්‍ය මණ්ඩලයට ඉදිරිපත් කළා. ඉන්පසුව මෙය හදිසි, අතිශය වැදගත් කමකින් යුතු පනතක් ලෙස ඉදිරිපත් කර තිබෙනවා.මෙවැනි අවස්ථාවක දී ඇතැම් ව්‍යාපාරිකයින් විවිධ අයුරින් හැසිරෙනවා. සිරිමාවෝ බණ්ඩාරනායක මැතිනිය පනත කැබිනට් එකට ඉදිරිපත් කරපු වෙලාවෙ සිට බලපැවැත්වෙන ලෙසයි පනත ඉදිරිපත් කළේ. සමහර ව්‍යාපාරිකයෝ මෙවැනි අවස්ථාවල දී වංචනික ලෙස කටයුතු කරනවා. මෙවැනි වූ පනත් ගණනාවක් ආණ්ඩුක්‍රම ව්‍යවස්ථාවේ 122 වගන්තිය යටතේ හදිසි පනතක් ලෙස ඉදිරිපත් කර තිබෙනවා.ජනාධිපතිතුමා පසුගිය අයවැයෙන් ඉදිරිපත් කළ යෝජනාවක් මේක. මෙවර අයවැයට පෙර එය ඉටු කරනවා. මේ පනත ඉදිරිපත් කිරීමට පෙර මෙම ආයතන පිළිබඳව අවංකව පරීක්ෂා කළා. ඒවා ගැන එකින් එක වාර්තා ලබා ගත්තා.මෙයින් එක් ආයතනයක් ආණ්ඩු පක්ෂයේ මන්ත්‍රීවරයකු සතු ව්‍යාපාරයක්. ඒ වගේ ම රජය සතු සංස්ථාවක සභාපතිවරයකු සතු ආයතනයක්. ඒ සභාපතිවරයා අපගේ පවුලේ ඥාතියෙක්. ඥාතිකම හිතවත්කම බලනව නම් ඒ ආයතන අපි පවරා ගන්නෙ නෑ. නමුත් අපි ඒ දේවල් නොබලා රජය ඒ ආයතන පවරා ගන්නවා. ඒ වගේ ම ආයෝජන කලාප වල සමහර ආයතන තිබෙනව සේවක අර්ථ සාධක අරමුදල්වත් නිවැරදිව ගෙවල නැති. සමහර ආයතන වසා දමලා. ලංකාව පුරා මෙවැනි ආයතන තිබෙනවා. සමහර ආයතන සේවක වැටුප් ගෙවල නැහැ. අර්ථ සාධක අරමුදල් හෝ අනෙකුත් දීමනා ගෙවා නැහැ.මම සඳහන් කළ බොහෝ ආයතන තිබෙන්නෙ ආයෝජන කලාපවල. මේ ඉඩම්, ගොඩනැඟිලි වසා දමා තිබීම විශාල පාඩුවක්. මෙය අනෙකුත් ආයෝජකයින්ටත් පාඩුවක්. ඒ නිසා වසා දමා ඇති ආයෝජන ඉඩම්, දේපළ නැවත ආයෝජනය වෙනුවෙන් පවරා ගැනීම සිදුවිය යුතුයි. කුකුල් මස් විකුණන්න කඩයක් අරන් හරක් මස් විකුණන්න දෙන්න බැහැ. නීතිය එයයි. සුපර් මාර්කට් එකක කඩ දෙක තුනක් වසා දමා තිබුණත් පාඩුයි.හිල්ටන් හෝටලයට ඉඩම් ගත්ත විදිහ, වැඩ පටන් ගත්ත හැටි, පාඩු ලබපු හැටි හැම දෙයක් ම ජනතාව දන්නවා. හිල්ටන් හෝටලය අසාර්ථක තත්ත්වයට පත් වෙලා. මෙය විශාල ආයෝජනයක්. හිල්ටන් හෝටලය ගිය වසරේදි විතරක් රුපියල් බිලියන දහයයි දශම තුනක පාඩුවක් ලබා තිබෙනවා. මෙහි කාමර වසර ගණනකින් අලත්වැඩියා කර නැහැ. මෙහි භූමිය අක්කර හයකට වැඩියි. ඒ නිසා මෙය වඩාත් යහපත් නිවැරදි ලාබ ලබන ආයෝජනයක් ලෙස සංවර්ධනය විය යුතුයි. හිල්ටන් හෝටලය දියුණු කළ යුතුයි. වටිනාකමකින් යුතු දියුණු කළ යුතු ස්ථානයක පවතින මෙම භූමිය, හෝටලය, සාර්ථක ආයෝජනයක් බවට පත් කිරීමට රජය බැඳී සිටිනවා. මෙය මහජන දේපළක්.ඒ වාගේම පාඩුවට තිබිලා අපි ලාභ ලබන ආයතනත් තිබෙනවා. කුරුණෑගල වැවිලි සමාගම, හලාවත වැවිලි සමාගම, ලංකා පොස්පේට් වාගේ ආයතන පාඩු ලබමින් තිබිලා දැන් ලාභ ලබන ආයතන බවට පත් කරලා කටයුතු කරලා තිබෙනවා. ඊළඟට අපි යම් ආයතනයක් පෞද්ගලීකරණය කරන්නෙ මොකට ද? පාඩු ලබන්න නොවෙයි. රාජ්‍ය ආයතන පාඩු ලැබුවාට පෞද්ගලික අංශයේ කළමනාකරණයේ තිබෙන දක්ෂකම්, ඔවුන්ගේ තිබෙන හැකියාවන් මේ රටේ ජාතික ආර්ථිකයට හවුල් කර ගන්නයි මේවා දුන්නෙ. ඉතින් ඒ අයත් ලාභ ලබන්නේ නැත්නම්, ඒවා හරියට දුවන්නෙ නැත්නම්, ඒවා වහලා දමනවා නම් මේ මහජන දේපොළ නැවත ගන්නේ නැතිව මොකක්ද කරන්නෙ කියන එක මා විපක්ෂයෙන් අහනවා.ඊළඟට විශේෂයෙන් මේ කාරණයේදී සමහර වෙලාවට කියලා තිබුණා පන්සල් පවරා ගන්නවා කියලා. තවත් සමහර වෙලාවට කියලා තිබුණා ගෙවල් පවරා ගන්නවා කියලා. සමහර අය කිව්වා, ව්‍යාපාර පවරා ගන්නවා කියලා. අපි පැහැදිලිව කියනවා, පන්සල් පවරා ගත්තෙ එක්සත් ජාතික පක්ෂයෙන් බව. ගැටඹේ පන්සලත්, දරමිටිපොළ රතනසාර ස්වාමින් වහන්සේ වැඩ සිටි ගම්පහ සාම මහා විහාරයත් කම්බි ගහලා පවරා ගත්තා. අපි එක පන්සලක් අරගෙන නැහැ. ඒ සම්බන්ධයෙන් අපි සහතික වෙනවා. අපි ඒවා දියුණු කරලා තිබෙනවා. .මා ඇතුළු සමස්ත කැබිනට් මණ්ඩලය ජනාධිපතිතුමා වෙනුවෙන් සහතික වෙනවා, මේ රටේ කිසිම පුද්ගලික ආයතනයක් හෝ ගෙයක් අපි පවරා ගන්නෙ නැහැ කියා. ඒ සහතිකය අපි මේ අවස්ථාවේදී දෙනවා. අපට පෞද්ගලික අංශය කියන්නෙ එක පුද්ගලයකුට නොවෙයි. අප පෞද්ගලික අංශය කියන්නෙ අර පේවිමන්ට් එකේ කඩයක් දා ගෙන බඩු ටිකක් විකුණන මනිබඩු කඩ හිමියාත් අයිති පෞද්ගලික අංශය ගැනයි. ඒ අය වෙනුවෙනුත් ස්වයං රැකියා ඇති කරන්න, ඔවුන් ව්‍යාපාරිකයන් හැටියට රැක ගන්නත් අපි කටයුතු කර තිබෙනවා. පෞද්ගලික අංශයට මේ රජය විසින් දෙන ලද සහන කීපයකුත් අපි කියන්න ඕනෑ. පසුගිය දා මේ රටේ නොවෙයි ලෝකයේම බැංකු කඩා වැටුණා. ඒ කඩා වැටුණු වෙලාවේ අපේ රටේත් ඒ තත්ත්වය ඇති වෙන්න ගියා. සෙලාන් බැංකුවේ සේවය කරපු දහස් ගණනක් එදා වැඩට ගියේ, “මේ අපි වැඩට යන අන්තිම දවස” කියලායි. ඒ වාගේම ඔවුන් අඬ අඬා තමයි වැඩට ගියේ. ඒ වාගේම තැන්පත්කරුවෝ සල්ලි ගන්න අඬ අඬා පෙරහැරෙන් ගියේ. ඒ වෙලාවේ ජනාධිපතිතුමා මැදිහත් වෙලා පැය විසිහතරෙන් සෙලාන් බැංකුව රැක ගත්තා විතරක් නොවෙයි, එහි සේවකයනුත්, ආයෝජකයනුත් සියලු දෙනාම රැක ගෙන මුළු බැංකු ක්‍රමයම ආරක්ෂා කළා. ඒක පෞද්ගලික අංශයට කරපු ලොකුම සහනයයි. මොකද, පිළිගත් බැංකුවක තැන්පත් කළොත් අතිගරු ජනාධිපතිතුමා ඉන්න කල් ඒ අයගේ ආයෝජන සහතිකයි කියලා දැන් දන්නවා. ඔවුන්ට වැටෙන්න දෙන්නෙ නැහැ. අපි බැංකු රැක ගන්නේ, තැන්පත්කරුවන් සහ සේවකයන් වෙනුවෙන් ය කියන එක මේ අවස්ථාවේදී සඳහන් කරනවා.ඊළඟට ප්‍රමුඛ බැංකුව. ප්‍රමුඛ බැංකුවට මොකක්ද වෙලා තිබුණේ? තැන්පත්කරුවෝ සියලු දෙනාම අමාරුවේ වැටිලා. අපි “ශ්‍රී ලංකා ජාතික ඉතිරි කිරීමේ බැංකුව“ කියලා ඒ බැංකුව පිහිටුවා, ඒකට ආයෝජනය කරපු ;ලාකු, කුඩා හැම දෙනාගේම විශ්වාසය දිනා ගන්න කටයුතු කළා. අපේ ගොවි ජනතාවට පොහොර සහනාධාරය දුන්නා ය කියලා. අපි ඒක පුළුල් කළා. තේ කර්මාන්තය වැටෙන්න යන වෙලාවේ, තේ මිල අන්තිමට බැහැපු වෙලාවේ අපි මැදිහත් වෙලා, අක්කර 5 ට අඩු කුඩා ඉඩම් හිමියන්ට පොහොර සහනාධාරය දුන්නා. පොහොර සහනාධාරය දීලා එතැනින් නැවතුණේ නැහැ. ඒ කර්මාන්තවලට විදුලිය ගාස්තුව අඩු කරලා දුන්නා. ඒ විතරක් නොවෙයි, ඔවුන්ගේ ණය පොලිය කපා හැරියා. තව විවිධ පියවර අරගෙන ඔවුන්ට උදවු කළා. ඒ වාගේම ඔවුන් පොහොර යෙදීම නිසා ඔවුන්ගේ මිල වැඩි වනවාත් එක්කම විශාල මුදලක් ඒ අයට ලැබුණා. අපි එතැනින් නතර වුණේ නැහැ. මේ අවුරුද්දේ මැයි මාසයේ 01 වන දා ඉඳලා තේ වතු, රබර් වතු සියල්ලටම, විශාල ඉඩම් හිමියන්ට පවා පොහොර සහනාධාරය වැඩි කරලා දුන්නා. උක් ගොවීන්ටත් ඒ පොහොර සහනාධාරය ලැබුණා. උක් කොම්පැනිකාරයන්ටත් ඒ පොහොර සහනාධාරය අපි ලබා දුන්නා.අපි ආයෝජන සුරක්ෂිතතාව සඳහා කටයුතු කර තිබනෙවා. අපි පෞද්ගලික අංශයේ පමණක් නොවෙයි. ඉහළ මට්ටමේ විදේශ ආයෝජන සුරක්ෂිත කරන්න විනිවිදභාවයකින් කටයුතු කරලා තිබෙනවා. අපි මේවා නිලධාරීන් සහන දෙන්නේ නැතුව ඒ දෙන සහන කැබිනට් මණ්ඩලයට ඉදිරිපත් කරලා ඊට පස්සේ එය ගැසට් කරලා දින 30ක් දීලා ඊට පස්සේ ඒක නැවත පරීක්ෂා කරලා ආයිත් කැබිනට් එකට ගිහිල්ලා එතැනින් නවතින්නේ නැතුව මේ උත්තරීතර සභාවට ඇවිල්ලා ඒ සහතිකය ඔබතුමන්ලාගේ පනතකින් සම්මත කළොත් තමයි එය කෙරෙන්නේ. එතකොට ඒ ආයෝජකයාට ස්ථිර ශක්තියත් නීතිමය ශක්තියත් අපි ලබලා දීලා තිබෙනවා. ඒ වගේම වී මෝල් හිමියන්ට වගේ අයට අපි විශාල සහන දුන්නා. මොකද මේ රටේ සුළු වී මෝල් හිමියන් ගම්පහ ආසනයේ මරඳගහමුල්ල ඉන්නවා විශාල ගණනක් රැකියා කරන. ඔවුන් එක කාලයක් දැන් අවුරුදු 4කට ඉස්සෙල්ලා සම්පූර්ණයෙන්ම කඩා වැටුණා. ඒ වෙලාවේ අපි ඔවුන්ගේ කීප වතාවක් ඔවුන්ට සහන දීලා ණය කපා හැරලා ඒ වගේම වී තොග රැස් කරන්න අවශ්‍ය සහන පොළියට ඒ මුදල් දුන්නා. ඒ වගේම මෙතෙක් කල් විදේශ ඉදිකිරීම් සමාගම් කිහිපයක ඒකාධිකාරියේ තිබිච්ච ඉදිකිරීම් කර්මාන්තයට අපේ දේශීය ඉදිකිරීම් කම්කරුවන්ට දියුණු කරලා විතරක් නොවෙයි අද ලෝක බැංකුව, ආසියානු සංවර්ධන බැංකුව සහ ජෙබික් ආයතනයේ ඕනෑම ටෙන්ඩර් එකකට දාන්න අද ඉන්නවා ශ්‍රීී ලංකා දේශීය ඉදිකිරීම් කර්මාන්තකරුවන් විශාල පිරිසක් ඉන්න තත්ත්වයට අපි ඔවුන්ට සහන දුන්නා.ඒ විතරක් නොවෙයි අපි දන්නවා මේවා මනින පිම්මක් තිබෙනවා. මේක ලෝක බැංකුවෙන් කරන්නේ. මේක තමයි ලෝකයේ රටවල් විශාල ගණනක් ව්‍යාපාරයක් කරන්න හොඳ මට්ටමේ තිබෙනවාද නැද්ද කියලා ඒවා ශ්‍රේණිගත කරනවා. ඒකේ අපි මේ අවුරුදු දෙක, තුන අතර 2010, 11, 12 කාලය තුළ අපි විශාල දියුණුවක් ලැබුණා. ඇත්තටම 104 තිබුණේ. අද 89ට ආවා මේවා දඹේකින් අපි ඉහළට ගියා. මේක මම හිතන්නේ ලෝකයේ එතරම් වේගයකින් එක අවුරුද්දක ගිය අවුරුද්දේ ඉහළට ගිය රටවල් අතුරින් ප්‍රමුඛ හෝ දෙවන ස්ථානය ගන්නවා. ඒ විතරක් නොවෙයි අපි මේ පෞද්ගලික අංශය හුඟක් වෙලාවට බලන්නේ ඒ කට්ටියගේ ව්‍යාපාර කරන්න. දැන් ගිය මාසය වනකොට පහකට ආසන්න තත්ත්වයට අඩු කරන්න පුළුවන් වෙලා තිබෙනවා. ඒ විතරක් නොවෙයි. අපි අයවැය හිඟය අඩු කර තිබෙනවා. ජනාධිපතිතුමාගේ මහින්ද චින්තන වැඩසටහන තුළ පුද්ගලයා ගොඩනඟා පවුල ගොඩනඟන්නත්, පවුල ගොඩනඟා ගම හදන්නත්, ගම හදා රට හදලා ලොව දිනන්නත් කියන තේමාව යටතේ මහා පරිමාණ ව්‍යාපාරිකයින් පමණක් නොව මා කලින් පැහැදිලිව කිව්වා වගේ සුළු ව්‍යාපාරිකයන් - තේ කඩයක් දමා ගෙන ඉන්න එක්කෙනා, වී මෝලක් දමාගෙන ඉන්න එක්කෙනා, ත්‍රීවීලර් එකක් පදවන එක්කෙනා, “ඩීමෝ බට්ටා” පදවන එක්කෙනා, එකේ වෙළෙඳාම් කරන එක්කෙනා එහෙම නැත්නම් පොලොස් ටිකක් ලියලා විකුණමින් සති පොළේ ව්‍යාපාර කරන එක්කෙනා සියලු දෙනා ආරක්ෂා කරන්න කටයුතු කළා විතරක් නොවෙයි. මේ ඔක්කොටම වැඩිය ලොකුම දේ මේ රටට කළා.මේ රටේ ජීවත්වීමේ අයිතිය නැතිවෙලා හිටපු හැම ජනතාවටම අවුරුදු 30ක් තිස්සේ නිදහසේ වෙළෙඳාම් කරන්න තියා දරුවන්ට ඉස්කෝලේ යන්නත් බැරිව තිබුණා, එදා ඩී.එස්.සේනානායක විද්‍යාලයේ ශිෂ්‍යයෝ ක්‍රීඩා උත්සවයකට ගිහින් එන විට පිටකොටුවේදී ඝාතනය වුණා. එදා අමතර පන්තියකට ගිය මනීෂා දුව නුගේගොඩ හන්දියේදී ඝාතනය වුණා. තව කී දෙනෙකුගේ ජීවිත නැතිවුණාද? දෙවුන්දර තුඩුවේ ඉඳලා පේදුරුතුඩුව දක්වා ජාති, ආගම්, කුල භේදයකින් තොරව හැම ප්‍රදේශයකම ජනතාවට නිදහසේ ජීවත්වීමේ අයිතිය ලබා දීලා තිබෙනවා.මේ ගත වූ කාලය තුළ අපේ මහින්ද රාජපක්ෂ ජනාධිපතිතුමාගේ ආණ්ඩුව යුද්ධය නිම කරලා මේ රටට ස්ථිර සාමය දිනා දීපු එක තමයි ව්‍යාපාරිකයන්ට කරපු ලොකුම ආයෝජනය වන්නේ. අපේ වීරෝදාර රණවිරුවෝ මුදලින් නොව තමන්ගේ ජීවිතවලින් තමයි ඒ ආයෝජනය කළේ. එහෙම ආයෝජනය කර සාමය ඇතිකර තිබෙනවා. මේ උත්තරීතර සභාවේ ඉඳලා මා අවසාන වශයෙන් මේ රටේ පෞද්ගලික අංශයෙන් ඉල්ලීමක් කරනවා. අවංකව වැඩකරන ව්‍යාපාරිකයන් රැකගන්න, ඔවුන්ගේ ආයෝජන ආරක්ෂා කරන්න, ඔවුන්ට ඉදිරියට යන්න සියලුම ආරක්ෂාව ජනාධිපතිතුමා ගේ මේ ආණ්ඩුව ලබා දෙනවා කියන එකත් මා සඳහන් කරනවා. කරුණාකර, ඒ ආයෝජන කරන්න. අපි දේශීය ආයෝජකයින්ට දිය හැකි උපරිම සහයෝගය දෙන ගමන් ඉහළ මට්ටමේ විදේශ ආයෝජන ලබා ගැනීමටත් ඔවුන්ට අවශ්‍ය දිරි ගැන්වීම් කරනවා.මේ රට විකුණන්නේ නැතුව මේ රටේ ජනතාව ආරක්ෂා කරගෙන, අපේ පරිසරය ආරක්ෂා කරගෙන, අපේ ජාතික උරුමයන් ආරක්ෂා කරගෙන, අපේ සිරිත් විරිත් අපේ හැදියාව මේ සියල්ල ආරක්ෂා කරගෙන ඒ ආයෝජන කරන අයට සම්පූර්ණ ආරක්ෂාව දෙන අතර අපේ රජය වෙනුවෙන් මා ඉල්ලීමක් කරනවා.මේ පනත් කෙටුම්පතට තමුන්නාන්සේලා උදව් කරන්න. මොකද, මේ තුළින් කෙරෙන්නේ මහජනතාවගේ දේපොළ අනිසි ලෙස හෝ අයුතු ලෙස පරිහරණය නොකර, නිකරුණේ අතහැර දමා තිබෙන දේපොළ ජනතාවගේ සුබසිද්ධිය සඳහා යෙදවීමයි. මේ රටේ රැකියා බිහිකිරීම සඳහා, මේ රටේ ආර්ථික සංවර්ධනය සඳහා ඒවා යොදා ගන්න තමුන්නාන්සේලාගේ සහයෝගය ලබාදෙන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>11</month>
      <day>13</day>
    </date>
    <link>http://www.silumina.lk/2011/11/13/_art.asp?fn=ab1111136</link>
    <topic>මෙය කිසිම ව්‍යාපාරිකයකු සමඟ ද්වේෂයෙන් ගත් පියවරක් නොවේ</topic>
    <author>සංවාදය අරුණි මුතුමලී</author>
    <content>යෞවන කටයුතු හා නිපුණතා සංවර්ධන අමාත්‍යඩලස් අලහප්පෙරුමඌන ක්‍රියාකාරී ව්‍යවසායන් හා ඌන උපයෝජිත වත්කම් පුනරුදය කිරීමේ පනත පිළිබඳ බොහෝ දෙනා අතර ආන්දෝලනයක් ඇති විය. විවිධ පාර්ශ්ව විසින් නැඟු යෝජනා - චෝදනා හමුවේ එය පසුගිය 9 වැනිදා පාර්ලිමේන්තුවේ සම්මත වූයේ වැඩි ඡන්ද 76 කිනි. පනත මඟින් ආයතන 36 ක් යළි රජයට පවරා ගැනීමට තීරණය කළේ ඒවා අපේක්ෂිත ප්‍රතිලාභ නොලැබූ ආයතන ලෙස හඳුනා ගැනීමෙන් පසු බව රජය පවසයි. එහෙත් විපක්ෂය පවසන්නේ ඉන් ඇතැම් ආයතන පවරා ගැනෙන්නෙ පළිගැනීමේ චේතනාවෙන් බවයි. මේ පිළිබඳ ඇත්ත නැත්ත යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතාගෙන් විමසමු.ඌන ක්‍රියාකාරී ව්‍යවසායන් හා ඌන උපයෝගී වත්කම් පුනරුදය කිරීමේ පනත පසුගියදා පාර්ලිමේන්තුවේ සම්මත කෙරුණා. නමුත් ඒ පිළිබඳ විවිධ මතවාද ඉදිරිපත් කෙරෙනවා. ඇත්තෙන්ම මෙවැනි පනතක් ගෙන ඒමට හේතුව කුමක් ද?අපේක්ෂිත ප්‍රතිලාභ ඉටු නොවූ ව්‍යාපාර රජයට පවරා ගැනීම පිළිබඳ පනත ගැන හොඳ සංවාදයක් ගොඩ නැඟී තිබුණා. ප්‍රධාන විපක්ෂය වන එක්සත් ජාතික පක්ෂය කීවේ මේ යටතේ ඕනෑම පෞද්ගලික ව්‍යාපාරක් ඕනෑම විදිහකට මෙයින් පවරා ගත හැකියි කියලා. ඒ අය කියන විදිහට පන්සලක්, පල්ලියක් කෝවිලක් මුස්ලිම් දේවස්ථානයක් වුණත් මෙයින් පවරා ගත හැකියි කියලයි ප්‍රචාරය වුණේ. මෙය එක්කෝ පනත පිළිබඳ ඔවුන්ට හරි අවබෝධයක නොමැති වීම නිසා ඒ කියන්නෙ නූගත්කම නිසා අහිංසකව කළ ප්‍රකාශයක්. එහෙම නැත්නම් ද්වේශ සහගත ලෙස සාහසිකව ගොතන ලද ප්‍රලාපයක් විය හැකියි. මම ඉතා වගකීමෙන් කියන්නේ නම් කරන ලද ආයතන තිස්හය හැර කිසිදු ආයතනයක් හෝ පෞද්ගලික ව්‍යාපාරයක් මෙයින් පවරා ගැනෙන්නේ නැහැ. මේ ආයතන පවරා ගැනීමේ තීන්දුවට වුවත් බලපෑ කරුණු අතරින් ප්‍රධාන වන්නේ; පළමුවැන්න රජය සමඟ ඇති කරගත් එකඟතාව බරපතළ ලෙස උල්ලංඝණය කිරීම, දෙවැන්න රජයේ බදු සහන ලබා ගැනීමේදී ඉදිරිපත් කළ කරුණු උල්ලංඝණය හෝ මඟ හැරීම, තෙවැන්න සේවකයන්ගේ වරප්‍රසාද, අයිතීන් පැහැර හැරීම, ඊළඟට හිතුවක්කාරී ලෙස එම දේපළ හා ව්‍යාපාර වසා දමා බැහැර කිරීම.මේ හේතු පදනම් කරගෙනයි මේ පනත මඟින් අදාළ ආයතන ආපසු රජයට පවරා ගන්නෙ.මේ දේපළ හෝ ව්‍යාපාර පවරා ගැනීමේ බලය ලැබෙන්නෙ කාට ද?විවෘත ආර්ථිකයෙන් පසු මෙවැනි අවස්ථා දෙකක් ආවා. එකක් 83 කළු ජූලියෙන් පසු දෙමළ වැසියන් අතහැර ගිය දේපළ වෙනුවෙන් ඉතාම බලගතු බලතල සහිත පනතක් එජාපය ගෙනාවා. දේපළ පවරා ගන්න. ඒ වගේම චන්ද්‍රිකා බණ්ඩාරනායක මහත්මියගේ කාලයේ ව්‍යාපාර රජයට පවරා ගැනීම පිළිබඳ පනතක් එවකට නීතිපතිව සිටි සරත් එන්. සිල්වා මහතා සකසා දුන්නා. නීතිපතිවරයා කෙටුම්පත් කළ ඒ පනත යටතේ අදාළ පවරා ගැනීම්වල බලය ලැබුණේ පෞද්ගලිකවම ජනාධිපතිනියටයි. නමුත් මෙවර අප පාර්ලිමේන්තුවේ සම්මත කරගත් මේ පනතින් පවරා ගැනීමේ සම්පූර්ණ බලය හිමි වන්නෙ පාර්ලිමේන්තුවටයි.එසේනම් මේ පනත ගෙනාවේ පළිගැනීමේ චේතනාවෙන් බවට විපක්ෂය චෝදනා කරන්නෙ ඇයි?ආණ්ඩුව පැත්තෙන් මේ තීන්දුවට ආවේ වගකීමෙන්. මේ සියලු දේපළ රාජ්‍ය දේපළ. මේ කිසිම දෙයක් කිසිම ව්‍යාපාරිකයකුට තමන්ගේ පරම්පරාවේ උරුමයෙන් හෝ ස්ව ශක්තියෙන් මුල සිට ගොඩනැඟු ඒවා නොවෙයි. මේ රටේ මහජනතාවගේ බදු මුදල්වලින් ආයෝජන මණ්ඩලයේ බදු සහනවලින් ගොඩනඟා ගත් ඒවා. ඉන් පිටත කිසිවක් මේ ලැයිස්තුවේ නැහැ. මේ කිසිවක් පෞද්ගලික දේපළ නොවෙයි.ඒ වගේම පළිගැනීමේ චේතනාවෙන් මේ පනත ගෙනාවානම් මේ ආණ්ඩුවේ මන්ත්‍රීවරයකුට අයත් නැඟෙනහිර පළාතේ ව්‍යාපාරයකුත්, රාජ්‍ය ආයතනයක සභාපතිවරයකුට අයත් දේපළක් සහ ජනාධිපතිතුමාගේ ඥාතියකුට අයත් දේපළකුත් මේ ලැයිස්තුවට ඇතුළත් වන්නෙ කොහොම ද?අනෙක විපක්ෂ නායක රනිල් වික්‍රමසිංහ මහතා කීවේ සෙවණගල හා පැල්වත්ත සීනි කම්හල් දෙකත් ලංකා ට්‍රැක්ටර්ස් කියන ආයතනයත් මේ ලැයිස්තුවෙන් ඉවත් කළොත් මෙයට සහය දෙන බවයි. ඒ කියන්නෙ එතුමා වුණත් පිළිගන්නවා ඉතිරි ආයතන 33 පවරා ගැනීම සාධාරණයි කියලා.ආයතන තුන ලාභ ලබන ආයතන බව ගණනය කර පෙන්වා දෙනවා නේද? අනෙක ඔවුන් ඒවා පවරා ගත්තෙ යම් මුදලක් ගෙවලයි?ඔව්. අපි උදාහරණ අරගෙන බලමු. ලංකා ට්‍රැක්ටර්ස් ආයතනය ලාභ ලැබුවා වසර දහයකට පමණ පෙරදී. ඒ ආයතනයට අයත් ඉඩම් අතරින් මේ පනත යටතේ රජය පවරා ගන්න යන්නෙ නාරාහේන්පිට නගර මධ්‍යයේ තිබෙන අක්කර 5 යි රූඩ් 2 ක ඉඩමක්. ලංකා ට්‍රැක්ටර්ස් රජයේ දේපළක්ව තිබියදී පවරා දෙන්නෙ මිලියන 144 ට.අද නාරාහේන්පිට පර්ච් එකක මිල රුපියල් මිලියන තුනක් පමණ වනවා. එහෙම ගණන් බැලුවොත් අක්කර 5 ට පමණක් එම ඉඩමේ වාණිජ වටිනාකම රුපියල් මිලියන 24000 යි. ඒ නිසා ඔවුන් දැන් මතු කරන තර්කය සාධාරණයි ද?ඊළඟට වැඩියෙන්ම කතා බහට ලක්වූ සෙවණගල සීනි කර්මාන්ත ශාලාව ගමු. 2002 දී පවරා දී තිබෙන්නෙ මිලියන 550 ට. එවිට සෙවණගල සතුව ස්ථාවර තැන්පතු පමණක් මිලියන 268 ක් තිබුණා. සීනි තොගවල වටිනාකම මිලියන 150 ක් පමණ වනවා. ගොවි ණය ආදි ලැබීම් මිලියන 120 ක් පමණ තිබුණා. එතකොට මොලාසස්, බුල්ඩෝසර් ආදි චංචල දේපළ සියල්ල තමයි ඔය කියන මුදලට ගත්තේ. එය සාධාරණයි ද?නමුත් සෙවණගල ආයතනය ආයෝජකයා පෙන්වා දෙන්නේ ඔහු පවරා ගනිද්දි මිලියන 148 ක් පාඩු ලබමින් සිටියත් දැන් එය මිලියන 200 ක් 250 ක් අතර ලාබ උපයන ආයතනයක් බවයි? අනෙක ඌන උපයෝජනයක් වනවානම් සිදුවන්නේ හෙක්ටයාර 3000 ක් පමණ වන ඉඩමෙන් ප්‍රදේශයේ දේශපාලනඥයකුගේ අවශ්‍යතාව මත ප්‍රදේශවාසීන්ට බෙදා දී ඇති හෙක්ටයාර 400 ක පමණ කොටස් බවයි?සෙවණගල පවරා දීමේදී ප්‍රධාන අරමුණ වී තිබුණේ සීනි නිෂ්පාදනයයි. නමුත් 2002 සිට 2011 දක්වා කාලය බලන විට සීනි නිෂ්පාදනය මෙට්‍රික් ටොන් 13000 ක් අඩු වී තිබෙනවා. නමුත් ස්පි‍්‍රතු නිෂ්පාදනය ලීටර ලක්ෂ 20 ක් ඉහළ ගොස් තිබෙනවා. 1600 ක් පමණ සිටි සේවක සංඛ්‍යාව 200 ට අඩු වී තිබෙනවා. ඔවුන්ගේ වරප්‍රසාද අහිමි කර තිබෙනවා.2002 මේ ආයතනය රජයෙන් මේ අයට පවරද්දි මිනිස්සු ඇඬුවා. පොල් ගැහුවා. ජවිපෙ කෑගැහුවා ඊට විරුද්ධව.අද ජවිපෙ ප්‍රතික්‍රියා කරන ආකාරය ඒ ගැන නිහඬව සිටින ආකාරය ගැන අපට පුදුමත් හිතෙනවා. එජාපය ගැන අපට කිසිම ගැටලුවක් නෑ. මොකද යූඇන්පීයේ අර්ථපතියෙක් හැටියට විශාල වශයෙන් පක්ෂයේ මූල්‍ය අංශයෙන් දායක වන විට ඒ ගැන පක්ෂය දක්වන උනන්දුව අපට තේරුම් ගන්න පුළුවන්.අපිට මේ ආයතනයේ ආයෝජකයා වන දයා ගමගේ මහතා සමඟ කිසිම පෞද්ගලික ප්‍රශ්නයක් නැහැ. ඒක ස්ථිරවම සඳහන් කළ යුතුයි. නමුත් ඒ මහතා ආයෝජන මණ්ඩලයෙන් මිලියන 410 ක බදු සහන ලබාගෙන දුන් ඉලක්කය තමයි සීනි අපනයනය කළ හැකි තරමට නිෂ්පාදනය කිරීම. ඒ සඳහා වසර 8 ට පළමු අදියර වශයෙනුත් දෙවැනුව වසර 15 කටත් වශයෙන් බදු සහන ලබාගෙන තිබෙනවා. පළමු වසර 8 බදු සහනය ඉවර වුණේ ගෙවුණු ඔක්තෝබර් මාසේ. ඒ තාක් ඔහු බදු ගෙවා නැති වුණත් සීනි නිෂ්පාදනය මෙට්‍රික් ටොන් 243960 සිට 111043 පමණ දක්වා පහත බැස තිබෙනවා. ඒ වගේම ස්පි‍්‍රතු නිෂ්පාදනය 2025800 සිට 4381200 දක්වා ඉහළ නැඟ තිබෙනවා. ඒ වගේම ඒ මහතා පිටරටින් මොලාසස් ගෙන්වන්න අවසර ඉල්ලු විට සුරාබදු කොමසාරිස්වරයා එයට විරුද්ධ වුණු නිසා ඔහුට විරුද්ධව කටයුතු කර තිබෙනවා.ආදායම් පෙන්වන්නෙ සීනි නිෂ්පාදනයෙන් නොවෙයි. එය එකඟතාවලට විරුද්ධයි. අනික සමස්ත සංඛ්‍යා ලේඛන රැගෙන බැලුවොත් ලාභ ලබනවා කියා කියනවානම් මම අහන්නේ ප්‍රශ්න දෙකයි.1. මේ ව්‍යාපාරය ඔහුට පවරන විට සීනි තොග කොපමණ තිබුණ ද? දැන් නිපදවන්නෙ කීය ද?2. අක්කර 7600 ක් පමණ වන ඉඩමෙන් අක්කර 1000 ක් ඔය කියන ආකාරයෙන් වෙන්කර තිබේ නම් එයින් සීනි නිෂ්පාදනය අඩු වී මොලාසස් නිෂ්පාදනය වැඩි වීමට බලපාන හේතුව කුමක් ද කියායි.ලාබ ලැබුවානම් ඇයි බදු ගෙවන්නෙ නැත්තෙ? එයත් වැරැදියි. රටේ අවශ්‍යතාවෙන් සියයට 12 ක් නිපදවූ සීනි ප්‍රමාණය දැන් සියයට 6 ටත් වඩා අඩු වෙලා. මේ ආයතනය පවරා ගනිද්දි එකඟ වූ අරමුණ ඉටු වෙලා ද?පවරා ගන්නා අනෙක් ආයතන 33 ත් තත්ත්වය වාර්තා වන්නෙ එසේම ද? නැත්නම් ඒ ආයතනවල සේවකයන්ට අත්වන ඉරණම?වී ගබඩාවක් ලබා දී තිබෙනවා ඇඟලුම් කර්මාන්ත ශාලාවක් ලෙස ඒ 1992 නමුත් 2005 න් පස්සෙ එහි ලේන්සුවක්වත් නිපදවලා නැහැ. අඩු මුදලකට එල් ආර් සී ඉඩමක් පවරා දීලා තිබෙනවා ඇඟලුම් කර්මාන්ත ශාලාවකට නමුත් ඒක ඔවුන් කට්ටි කරලා විකුණන්න සැලසුම් කරලා. ඒක අපි නැවැත්තුවා. ලංකා හොටෙල් ඩිවලපර්ස් ලිමිටඩ් නැත්නම් හිල්ටන් හෝටලය වෙනුවෙන් ආණ්ඩුව ජනතා බදු මුදල්වලින් ගෙවා ඇති ණය පමණක් ඇමෙරිකානු ඩොලර් සියයක්. ඇතැම් ව්‍යාපාරවල අයිතිකාරයෝ ආගිය අතක් නැහැ. සේවකයෝ කිසිවෙක් නැහැ. මම අභියෝග කරනවා ඔය කියන ආයතන කීපයක් හැර අනෙක් ආයතනවල අයිතිකරුවන්ට, ව්‍යාපාරිකයන්ට ඉන්නවානම් එළියට එන්න කියලා. සමහරු රටින් පවා පැන ගිහින්.ඇතැම් භික්ෂුන් වහන්සේලා පවා ප්‍රකාශ කළා මෙය සිංහල බෞද්ධ ව්‍යාපාරිකයන්ට එරෙහිව ගෙනයන වැඩ පිළිවෙළක් කියා. ඒ වගේම ඇතැමුන් කීවේ මෙය අළුගෝසු පනතක් කියා. පනත සාධාරණ නම් මෙවැනි තත්ත්වයක් ඇතිවන්නෙ කෙසේ ද? ඇතැම් පක්ෂ ඡන්දය භාවිත කළෙත් නැහැ?මේ රජය කිසිම ආකාරයකින් පෞද්ගලික ව්‍යාපාරවලට එරෙහි වන්නෙ නැහැ. එය මා පුන පුනා කියනවා. එජාපය කීවා ඔවුන්ගේ ආණ්ඩු විසින් පෞද්ගලික අංශයට තිබූ ඉනිමග මහින්ද රාජපක්ෂ ආණ්ඩුව විසින් බිඳ දැමුවා කියා. ඔවුන් කියන්නෙ ශ්‍රී ලංකා ආණ්ඩු සහ පෞද්ගලික අංශය අතර තිබෙන්නෙ ‘රාක්සයා හා ආතුරයා’ අතර වගේ ගනුදෙනුවක් කියලා. නමුත් බැසිල් රාජපක්ෂ ඇමැතිවරයා පෙන්වා දුන්නා අද රජය හා පෞද්ගලික අංශය අතර ඇත්තේ කට්ටඬියා හා ආතුරයා අතර තිබෙන්නා වගේ සම්බන්ධයක් කියලා.එජාපය කියන තර්කය ගැන මම කනගාටු වෙනවා. මොකද පාර්ලිමේන්තුවේදී විවාදයෙන් පසු හමුවූ ඇතැම් එජාප මන්ත්‍රීවරුන් කීවා මද්‍යසාර නිපදවීම වැනි තොරතුරු ඔවුන් දන්නෙවත් නැහැ කියා. කොහොම වුණත් රනිල් වික්‍රමසිංහ මහතා සිංහල බෞද්ධ ව්‍යාපාරිකයන් ගැන කතා කරන තත්ත්වයට අංශක 180 න් භ්‍රමණය වීම ගැන බොහෝ දෙනා සතුටු වනවා. ඒ වගේම පුදුම වනවා.ලෙනින් කියා තිබෙනවා තක්කඩියා අවසාන වශයෙන් සැඟවෙන්නේ ආගම තුළ ය කියලා. මම එයින් කිසිවකු ගැන සඳහන් කරන්න උත්සාහ කරන්නෙ නැහැ. නමුත් ඇයි ආගමක් ඇතුළේ සැබෑවක් සඟවන්නෙ? ඇයි ගරුතර සංඝයා වහන්සෙ නොමඟ යවන්නෙ?1977 - 78 කාලයේ ලබුදූවේ සිරිධම්ම හිමියන්ගේ පන්සල පවරාගත් ආකාරය ඔවුන්ටම මතක ඇති. මම කියන්නෙ භික්ෂුන් වහන්සේලා නොමඟ යැවීමක් කර තිබෙනවා. කරුණු වසන්කොට නොමඟ යවනසුළු තොරතුරු සැපයීම ආගමික වශයෙන් ගත්තාමත් විශාල අගෞරවයක්. මම විශ්වාස කරන්නෙ මත්පැන් නිපදවීම ආදි පසුබිම ගැන උන්වහන්සේලා දැනුම්වත් කර නැති බවයි.අනෙක ජාතික හෙළ උරුමය කරුණු පැහැදිලි කළේ ආයතන තෝරා ගැනීමේදී තිබිය යුතු තාක්ෂණික කරුණු ගැනයි. ඒ වගේම එල්ලාවල මෙධානන්ද හිමියන් ඡන්දය භාවිත කළා. ජාතික නිදහස් පෙරමුණ මේ දක්වා ඒ ගැන කිසිවක් කියා නැහැ. මම පිළිගන්නවා අපේ පැත්තෙන් වරදක් වුණා කියලා. බොරු ප්‍රචාර සමාජගත වන්නට පෙර නිසි පැහැදිලි කිරීමක් කළානම් මෙය අලුගෝසු පනත් කියා හඳුන්වන්න ඉඩ ලැබෙන්නෙ නැහැ.කෝප් වාර්තාවලින් පෙන්වා දෙන පරිදි පාඩු ලබන ආයතන විශාල සංඛ්‍යාවක් තිබියදී මේ ආයතනයත් රජයට පවරා ගැනීම අභියෝගයක් නොවේ ද?කෝප් වාර්තාව අනුව පාඩු ලබන බව කියු ලංගමය දැන් ක්‍රමයෙන් යථා තත්ත්වයට පත්වේගන එනවා. 2000 ට තිබු බස්රථ සංඛ්‍යාව 4800 දක්වා වැඩි කිරීම වැනි පියවර ගන්න රජයට හැකි වුණා. නමුත් මෙහි සඳහන් ආයතන අතර වැඩිම ලාභයක් ලබන ලංකා මිනරල් සැක්ඩ්ස් ආයතනයත් තිබෙනවා.සුබ සාධන රජයක් ලෙස ආයතනයක ලාභයට පමණක් සලකා කටයුතු කරන්න බැහැ. මහජනතාවට සුබසෙත සලසන්නත් ඕනැ. අපි අධිවේගී මාර්ග ව්‍යාපාරය රැගෙන බැලුවොත් එයින් කාටහරි ගණන් හදල කියන්න පුළුවන් වසරකට එහි ගමන් කරන රථවාහනවලින් ලැබෙන ආදායම හා ඊට වැය වූ වියදම අනුව මෙය පාඩුවක් කියලා. නමුත් අප එහිදී බලන්න ඕනැ සෘජු ප්‍රතිලාභය, වාහන වලින් ලැබෙන මුදල පමණක් නොවේ. මේ මාර්ග රටේ නිෂ්පාදනයට කෙතරම් දායක වනවා ද කියලා. ඒ වගේම වාහන තදබදය නිසා වසරකට පිච්චෙන තෙල්වලට වැය වන බිලියන 36 ක ප්‍රමාණය ගැනත් හිතන්න ඕනැ. එවැනි යුක්ති සහගත පසුබිමකින් තමයි මේවා ගැන කතා කළ යුත්තෙ.මේ ආයතන ඌන උපයෝජනය කර ඇත්තේ දිගුකාලීනවයි. ඒ ගැන සොයා බැලීම ප්‍රමාද වී තිබෙනවා. ඉදිරියේදී මෙවැනි දේ සිදු නොවන්නට රජය පියවර ගෙන තිබෙන්නෙ කෙසේ ද?මෙහිදී යළිත් පැහැදිලි කළ යුතුයි කිසිම පෞද්ගලික ව්‍යාපාරයක් හෝ ව්‍යාපාරිකයකු සමඟ අපට විශේෂ වූ පෞද්ගලික තරහක් ආදි කිසිවක් නැහැ. අනෙක පෞද්ගලික අංශයට මේ පනතින් කිසිම බලපෑමක් නෑ.මේ ආයතන 36 ගැන පනත සම්මත වී පැය විසි හතරක් යන්නට ප්‍රථම නව යෝජනා පැමිණ තිබෙනවා. ඒ සඳහා ඒ ආයතනවල හිමිකාරිත්වය දැරු අයටම වුණත් යෝජනා ඉදිරිපත් කරන්න පුළුවන්.නමුත් රාජ්‍ය සතු ආයතනවල ලාභ පාඩු පමණක් නොවේ වාර්ෂික සමාලෝචනයත් තිබිය යුතුයි, නිරීක්ෂණ ක්‍රමවේදයක් නොතිබීම විශාල ගැටලුවක් බව පෙනී ගොස් තිබෙනවා. රජය මහජනයා සතු දේපළවල වාර්ෂික ඇගයීමක් සඳහා සුපරීක්ෂාකාරී විය යුතු බව ඇමැතිවරයකු ලෙස මා විශ්වාස කරන්න හේතු වුණෙත් මේ සිද්ධියෙන් පසුවයි.සංවාදය අරුණි මුතුමලීකර්තෘට ලියන්න | මුද්‍රණය සඳහා</content>
  </post></root>