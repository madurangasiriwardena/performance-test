<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=ab1005023</link>
    <topic>බණ්ඩාරනායක පරපුරෙන් ලැබෙන්න ඕනැ දේ මට ලැබුණේ ජනාධිපතිතුමාගෙන්</topic>
    <author>සාකච්ඡා කෙලේ - හේමාලි විජේරත්න ඡායාරූපය – දුෂ්මන්ත මායාදුන්න</author>
    <content>කමලා රණතුංගශ්‍රී ලංකා නිදහස් පක්ෂයේ පැරණිතම සාමාජිකාවක වූ කමලා රණතුංග මෙනෙවිය පසුගියදා එක්සත් ජනතා නිදහස් සන්ධානයෙන් ජාතික ලැයිස්තු මන්ත්‍රී ධූරයක් හිමිකරගෙන පාර්ලිමේන්තුවට පත්වූවාය. දේශපාලන කරළියේ පිරිමින් හා සමානව උරෙනුර ගැටී කටයුතු කරමින් ශ්‍රී ලංකා නිදහස් පක්ෂය ගොඩනඟන්නට සිය කාලය කැප කළ ඇයට පුරා දශක ගණනාවක් තිස්සේ අපූරු දේශපාලන අත්දැකීම් රැසක් හිමිකර ගන්නට හැකි විය. මේ ඇගේ ජීවිතය දෙස ආපසු හැරී බැලීමකි.* ඔබේ ගම් ප්‍රදේශය කොහෙද?මම ඉපදුණේ හැදුණේ වැඩුණේ අත්තනගල්ල ආසනේ මගලේගොඩ කියන සුන්දර ගමේ.* ඔබ පවුලේ කී වෙනියද?මම පවුලේ දෙවැනියා. මට ඉන්නේ අක්කයි, නංගියි, මල්ලිලා දෙන්නෙකුයි. මගේ අක්කා නම් ජීවතුන් අතර නෑ. ඇය විවාහවෙලා හිටියේ වැලිගම හිටපු පාර්ලිමේන්තු මන්ත්‍රී ඉලංගකෝන් මහත්මයා සමඟ.* ඔබ අධ්‍යාපනය ලැබුවේ කොහෙද?මගලෙගොඩ ගමේ ඉස්කෝලෙන් අධ්‍යාපනය ලැබුවා. ඊට පස්සෙ වේයන්ගොඩ මධ්‍ය මහා විද්‍යාලයට ඇතුළු වුණා. පසුව ගම්පහ විද්‍යාලයට ගියා. සාමාන්‍ය පෙළ විභාගයෙන් සිංහල භාෂාව සහ සාහිත්‍යයට මට විශිෂ්ට සම්මාන හිමිවුණා. විශ්වවිද්‍යාල ප්‍රවේශය සමත් වෙන්න මට එක විෂයයි අඩුවුණේ. මගේ ලොකු ආසාවක් කැමැත්තක් තිබුණා නීතිඥවරියක් වෙන්න. නමුත් දේශපාලන කටයුතුවලට පාසල් කාලයේදීම සම්බන්ධ වීම නිසා වැඩිදුර අධ්‍යාපන කටයුතු අඩාල වුණා. එහෙම වුණා කියලා අද මට දුකක් නෑ. ඊට වැඩි සේවයක් අද මට කළ හැකියි.* ඔබේ මවුපියන් ගැන සඳහන් කළොත්?මගේ තාත්තා දොන් සිරිවර්ධන රණතුංග. මගේ අම්මා දෝන ඉසබෙලානෝනා වීරවර්ධන. දෙන්නම දැන් ජීවතුන් අතර නෑ.* ඔබේ පියා රැකියාවක නියුතු වූවෙක්ද?නෑ. මගේ පියා ඉඩම් හිමි වැවිලිකරුවෙක්. මගේ තාත්තගේ තාත්තා ගමේ විදානේ ආරච්චි. ඒ කාලේ ඉඳන්ම ගමේ නායකත්වයක් අපේ පවුලට තිබුණා. අපේ ගමේ බොහෝ දෙනෙක් තාත්තට කිව්වේ ‘සිරිමාමා’ කියලා. සිරිමාමා කිව්වම ඕන කෙනෙක් ඒ පළාතේ දන්නවා. අපේ තාත්තා කුඹුරු වැඩ කාලෙට ගමේ කට්ටිය ගෙන්න ගන්නේ ‘හූවක්’ කියලා. ’හූව‘ ඇහුණාම කවුරුත් දන්නවා සිරිමාමාගේ ‘හූව‘ කියලා. එතකොට හැමෝම එනවා අපේ කුඹුරුවල වැඩ කරන්න.* පියාත් දේශපාලන කටයුතුª කළාද?අපේ අම්මයි, තාත්තයි දෙන්නම වේදිකාවලට නැඟල දේශපාලනේ කළේ නැතිවුණාට දෙන්නම හොඳ සමාජ සේවකයෝ. ඒ දෙන්න අතින්ම නිහඬ සේවයක් එදා ඉඳලම සමාජයට කෙරුණා.*ඔබේ දේශපාලන ගමන ආරම්භ වෙන්නේ කොතැනින්ද?මම පාසල් ශිෂ්‍යාවක්ව සිටියදීමයි ඇරඹෙන්නේ. අපේ දහම් පාසලේ උත්සවයකට එවකට අගමැති එස්.ඩබ්ලිව්.ආර්.ඩී.බණ්ඩාරනායක මැතිතුමා සහ මැතිනිය ප්‍රධාන ආරාධිත අමුත්තන් වශයෙන් සහභාගි වුණා. එදා එතුමන් පිළිගන්න විරිදු ගායනා කළේ මමයි මගේ අක්කයි.* ඊට පස්සෙ මොකද වුණේ?අපි දෙන්නාගේ විරිඳු ගායනය අහල අගමැතිතුමා හරියට සතුටුවෙලා තිබුණා. එතුමා දවසක් අක්කටයි මටයි හොරගොල්ලට එන්න කියලා කිව්වා. අපි දෙන්නා තාත්තත් එක්ක හොරගොල්ලට ගියා. ඒ 1959 මැද භාගයේදී විතර. එතැනින් පස්සෙ තමයි දේශපාලනයට ප්‍රවිශ්ට වුණේ.* ඉස්සර වෙලාම දේශපාලන රැස්වීමකට ගිය අයුරු ඔබට මතකද?මොකද මතක නැත්තේ. මට අද වගේ මතකයි. එස්.ඩී.බණ්ඩාරනායක මහත්මයා සමඟ තමයි මුලින්ම ගියේ. මට මතකයි අපි එදා දවල්ට කෑවේ මඩුගස් වලව්වෙන්. සී.ආර්.බෙලිගම්මන, රුක්මණී බෙලිගම්මන, ගම්පහ හොඳ පාක්ෂිකයෙක් වුණු ආයුර්වේද වෛද්‍ය චන්ද්‍රසේන, විමලා විජේවර්ධන වැනි අයත් එක්ක තමයි අපි එකට කෑම ගත්තේ. අද මේ කවුරුවත් ජීවතුන් අතර නෑ. එදා රැස්වීමේ අපේ අක්කා කතා කළා. මම කවි කිව්වා.* ඔබට කවි කීමේ, ලිවීමේ හැකියාව කොහොමද ලැබුණේ?අපේ දහම් පාසලේ හිටියා සුනිල් ශාන්ත කියලා ගුරුතුමෙක්. එතුමා නිතරම අපිව ඇමතුවේ කවියෙන්. එතනින් ටිකක් පුරුදු වුණා. අනිත් පැත්තෙන් අපේ අම්මා නිසා. දහම් පාසල් කතාවක් කරන්න කතාව ලියලා දුන්නේ අම්මා. ඒ කතාව පටන් ගත්තේ කවියකින්. ‘බොරුකීම කැතමය – ගැරැඬි කුණටත් නොසමය’ යනුවෙන්. එතනිනුත් මට කවියට ආභාෂය ලැබුණා.* ඒ කාලේ ඔබ දේශපාලන වේදිකාවේ ප්‍රකට කිවිඳියක් නේද?ඔව්. කවි කිව්වා වගේම ප්‍රකට කථිකයෙක් විදියටත් කටයුතු කළා. අපේ රැස්වීම්වල ගහපු පෝස්ටර් තවමත් මා ගාව තියනවා. ‘සූරි, කමලා, නන්දා, ආර්.එස්. ඔබ අමතයි’ යනුවෙන් තමයි ඒ කාලේ පෝස්ටර් ගැහුවේ. ‘සූරි’ කියන්නේ ජේ.ආර්.පී.සූරියප්පෙරුම මහතාට. ‘නන්දා’ කිව්වේ නන්දා එල්ලාවලට ආර්.එස්. කිව්වේ ආර්.එස්.පෙරේරාට. ඒ කාලේ හැම රැස්වීමකටම මම ගියා. මං හිතන්නේ ලංකාවේ මම නොගිය ආසනයක් නැතුව ඇති.* එකල තරුණියකව සිටි ඔබට ගෙදරින් බලපෑම් ආවේ නැතිද මෙවැනි ගමන් සඳහා?ඇත්තටම තිබුණේ නෑ. අපේ අම්මල තාත්තලා බණ්ඩාරනායකවරු අදහපු අය. අනිත් පැත්තෙන් අපේ තාත්තා මාත් එක්ක මේ හැම රැස්වීමකටම ආවා. කාන්තාවන්ට නිදහසේ දේශපාලනය කරන්න බලපෑමක් ඒ කාලේ තිබුණේ නෑ. අද වගේ ගහ මරාගත්තෙත් නෑ.* සිරිමාවෝ බණ්ඩාරනායක මැතිනිය සමඟ ඔබේ සමීප ඇසුරක් තිබුණා නේද?ඔව්. බණ්ඩාරනායක අගමැතිතුමා ඝාතනය කිරීමෙන් පසුව ශ්‍රී ලංකා නිදහස් පක්ෂය සිරිමාවෝ මැතිනිය බාරගත්තා. මට මතකයි සිරිමාවෝ මැතිනිය රොස්මිඩ් නිවසට අපි 25 දෙනෙකුට පමණ කතාකරලා ශ්‍රී ලංකා නිදහස් පක්ෂ කාන්තා සංවිධානය පිහිටෙව්වා. රොස්මිඩ් නිවසේ සාලේ තමයි මේ රැස්වීම තිබුණේ. එදා කාන්තා සංවිධානයේ සම ලේකම්වරු තුන්දෙනෙක් පත්වුණා. එයින් එක්කෙනෙක් මම. අනිත් දෙන්නා සෝමා පෙරේරා සහ ටී.යූ.බී. ද සිල්වා යන අයයි. අද මේ දෙන්නම ජීවතුන් අතර නෑ.* ඔබ මැතිනියගේ දේශපාලන වේදිකාවේ ප්‍රධාන කථිකයෙකුත් වුණා නේද?ඔව්. මැතිනිය වෙනුවෙන් ශ්‍රී ලංකා නිදහස් පක්ෂය වෙනුවෙන් මම වේදිකාවට නැග්ගා. මැතිනියගේ කතාව පවත්වන්න කලින් කතා කරලා, කවි කියලා එතුමියගේ කතාවට පසුබිම හදන්නේ මම. එතුමිය අගමැතිනිය වුණාම අපි හරියට සතුටු වුණා. ඒ කාලෙත් මම නිදහස් පක්ෂ කාන්තා සංවිධානයේ ප්‍රධාන ලේකම්. මැතිනියගේ ප්‍රජා අයිතිය අහෝසි කරපු වෙලාවෙත් මම ඇය වෙනුවෙන් පාරට බැස්සා.උද්ඝෝෂණය කළා. සත්‍යග්‍රහ කළා. රැස්වීම් පැවැත්වූවා. මට මතකයි අපි කොටුවේ බෝගහ ළඟ කරපු සත්‍යග්‍රහයට කඳුළු ගෑස් ගැහුවා. මම වාඩිවෙලා හිටියේ මැතිනිය ළඟින්මයි. එක පාරටම ඇස් දෙක පේන්නෙ නැතුව ගියා. ඇස් ඇරලා බලනකොට මැතිනි ළඟ හිටියේ නෑ. ඒ මොහොතට මැතිනිගේ ආරක්ෂක නිලධාරීන් ඇය ආරක්ෂිත ස්ථානයකට රැගෙන ගොස් තිබුණා.* ඔබට සිරගතවන්නට වූ අවස්ථාත් තිබුණා නේද?අවස්ථා 05කදි මම සිරගත වුණා. එක සැරයක් මැතිනියගේ ප්‍රජා අයිතිය අහෝසි කිරීම වෙනුවෙන් නුගේගොඩ රැස්වීමකදි මම කතා කළා කියලා.* ඔබ හිටියේ වැලිකඩ බන්ධනාගාරයේ නේද?ඔව්. එක වතාවක් මට ඇප දුන්නෙම නෑ. එකපාරක් මාස 03කට අධික කාලයක් ඉන්න වුණා. තව සැරයක් දවස් 18ක් හිටියා. ඔය විදියට පස්වතාවක් මාව සිරගත කළා.* කොහොමද බන්ධනාගාරේ අත්දැකීම්?මාව ගෙනිච්චම බන්ධනාගාරේ මේට්‍රන්වරු කම්පාවට පත්වුණා. ඒ සමහරු මගේ කවි, කතා අහල මා ගැන දැනගෙන හිටි අය. බන්ධනාගාරේ ඉන්නකොට මට හිරිහැර කරපු උදවියත් හිටියා. සමහරු මට වතුර ටිකක් ගන්න දුන්නෙ නැති අවස්ථා තිබුණා. මම නාගත්තේ වතුර පනිට්ටු දෙකකින් කපුටෙක් නානවා වගේ. නමුත් ඒ කිසිදේකින් මම සැලුණේ නෑ. ඒ කාලේ සිරිමාවෝ මැතිනිය චන්ද්‍රිකා - විජය කුමාරතුංග යුවළ වගේ එවකට නීතිඥයකු වූ වර්තමාන ජනාධිපතිතුමන් ද මාව බලන්න ඇවිත් විශාල සහයෝගයක් ලබා දුන්නා.* ඒ වෙලාවේ පවුලේ අම්මා තාත්තා සහෝදර සහෝදරියන්ගේ ප්‍රතිචාර මොනවද?අම්මට කියලා තිබුණේ නෑ මම සිරගත කළා කියලා. කොළඹ ඉන්න මල්ලිගෙ ගෙදර ඉන්නවා කියලා කියලා තිබුණ. පස්සෙ කොහොම හරි අම්මා දැනගෙන තිබුණා. ඊට පස්සෙ මාව බලන්න අම්මා බන්ධනාගාරෙට ආවා. එදා මට මතකයි අම්ම ගෙනාපු දොඩම් වීදුරුවවත් බොන්න දුන්නේ නෑ.* අම්මා මොනවද කිව්වේ?අපේ අම්මා හරි පුදුම ගැහැනියක්. ඇය මට කිව්වේ ‘පුතේ අභියෝග එන්න එන්න හිත ධෛර්යය කරගන්න, පස්සට යන්න එපා’ කියලයි. ඇත්තටම අපේ අම්මා මගේ දේශපාලන ජීවිතේට ලොකු ශක්තියක්.* පක්ෂයේ වැඩවලට ඔබට රටපුරා ඇවිදින්න වුණා නේද?ඔව්. මම සමස්ත ලංකා කාන්තා සංවිධානයේ ප්‍රධාන ලේකම් හැටියට පත්වුණාම රට පුරාම රැස්වීම්වලට ගියා. අපිට යන්න වාහන දෙන්න පක්ෂයට හැකියාවක් තිබුණෙත් නෑ. අපිටම කියලා වාහන තිබුණෙත් නෑ. රට පුරාම අපි ගියේ බස් එකෙන් නැතිනම් කෝච්චියෙන්.* ඔබේ යොවුන් ජීවිතේ ගෙවුණේ දේශපාලනයත් එක්කමයි. ආදරය, ප්‍රේමය වැනි හැඟීම් දැනුණේ නැත්ද?ඇත්තටම එහෙම හැඟීමක් ඇතිවෙන්න තරම්වත් විවේකයක්වත් එහෙම දෙයක වුවමනාවක්වත් මට දැනුණේ නෑ. මම කිසි දවසක ප්‍රේම සම්බන්ධතාවල පැටලුණේ නෑ. දේශපාලනය කරමින් මහජනතාවත් සමඟ එකට ඉන්න එකින් මට ලොකු සතුටක් ආශ්වාදයක් දැනුණා.* ඔබේ මවවත් ඉල්ලීමක් කළේ නැත්ද විවාහ වෙන්න කියලා?ඇයි නැත්තේ. මට ඇත්තටම විවාහ යෝජනාත් ආවා. අපේ අම්මා ඇඬුවා. ‘පුතේ මම නැති දවසක උඹට කවුද ඉන්නෙ. ඒ නිසා විවාහ වෙන්න කියලා. නමුත් මම කසාද බඳින්නේ් නෑ කියන තීරණයක හිටියා.* ඔබ පසුව ශ්‍රී ලංකා නිදහස් පක්ෂ ආසන සංවිධායකවරියක් ලෙසට පත්වෙනවා?ඔව්. ඉස්සරලම මට බොරලැස්ගමුව ආසනේ දෙකට කඩල කැස්බෑව ආසනේ දෙනවා. ඊට පස්සෙ මම අවිස්සාවේල්ල නිදහස් පක්ෂ සංවිධායිකාව වශයෙන් පත්වෙනවා.* ඔබ බස්නාහිර පළාත් සභාවට එන්නේ?අවිස්සාවේල්ල සංවිධායිකාව වශයෙන් ඉන්න ගමන් තමයි බස්නාහිර පළාත් සභාවට ඉල්ලන්නේ.මට මතකයි මම ඒ කාලේ ඡන්ද රැස්වීමට ගියේ පරණ ජීප් එකකින්.ජීප් එක නවත්තලා බොනට්ටුව උඩට නැඟලා කවියක් කියලා තමයි ජනතාව ඇමතුවේ.* ඔබ ඡන්දෙන් ජයග්‍රහණය කරනව නේද?ඔව්. මම බස්නාහිර පළාතෙන් පස්වෙනි ස්ථානයට ආවා. ගම්පහ දිස්ත්‍රික්කයේ හැදුණු වැඩුණු මට බස්නාහිර පළාතේ මේ තරම් දුරට එන්න පුළුවන් වීම ගැන මට සතුටුයි.* ඊට පස්සෙ ඔබ මහ මැතිවරණයට ඉල්ලනවා නේද?ඔව්, මහ මැතිවරණය ජයග්‍රහණය කරන්න බැරිවෙනවා.* දැන් ඔබ එක්සත් ජනතා නිදහස් සන්ධානයේ පාර්ලිමේන්තු මන්ත්‍රීවරියක්. මොකද හිතෙන්නේ?ඇත්තටම මට මේ තැන හිමිවෙන්න තිබුණේ බණ්ඩාරනායක පරපුරෙන්. නමුත් වර්තමාන ජනාධිපතිතුමා කළගුණ දත් උත්තම මනුෂ්‍යයෙක්. ඔහු ශ්‍රී ලංකා නිදහස් පක්ෂයේ පැරැණිතම සාමාජිකයන්ට කෘතගුණ සැලකුවා. ඒ ගැන මට ලොකු සතුටක් තිබෙනවා. මටත් වඩා ඒ ගැන නිදහස් පක්ෂ පාක්ෂිකයන් සතුටු වෙනවා.* ඔබට බොහෝ දෙනෙකුගේ ආශිර්වාද ලැබෙන්න ඇති?කාච්චර ආශිර්වාද ලැබුණද කිව්වොත් මගේ එක දුරකථනයකට පණිවුඩ ඇවිත් ඇවිත් ක්‍රියාවිරහිත වුණා.* බණ්ඩාරනායක පරපුර වගේම රාජපක්ෂ පරපුරත් ඔබ බොහෝ ළබැඳිව ළඟින් ආශ්‍රය කරපු කෙනෙක් නේද?ඔව්. මම ඉස්සරලම හම්බන්තොටට ගියේ ජනාධිපතිතුමාගේ පියා ඩී.ඒ.රාජපක්ෂ මැතිතුමාගේ මැතිවරණ වේදිකාවට. ඩී.ඒ.රාජපක්ෂ මැතිතුමාත්, මැතිනියත් එදා මගේ මගලේගොඩ ගෙදරට ආවා මාව එක්ක යන්න. මම එතකොට තරුණියක්. ජනාධිපතිතුමා එතකොට වයස අවුරුදු 10- 12ක් විතර ඇති. මම ඩී.ඒ.රාජපක්ෂයන්ගෙන් පටන් ගෙන ලක්ෂ්මන් රාජපක්ෂ, ජෝර්ජ් රාජපක්ෂ, චමල් රාජපක්ෂ, මහින්ද රාජපක්ෂ, බැසිල් රාජපක්ෂ, නිරූපමා රාජපක්ෂ සහ ශෂේන්ද්‍ර රාජපක්ෂ සහ නාමල් රාජපක්ෂ දක්වාම කතා කරලා තිබෙනවා. අද ඩී.ඒ.රාජපක්ෂ යුවළ හිටියා නම් එතුමන්ලාගේ පුත්‍ර රත්නය අතින් කමලාට මේ තැන හිමිවුණා කියලා මගේ මවුපියන්ටත් වඩා සතුටු වේවි.* පාර්ලිමේන්තු මන්ත්‍රීවරියක් විදියට ඔබේ බලාපොරොත්තු?අද මේ රට බයක් සැකක් නැතිව ජීවත්වෙන්න පුළුවන් රටක් බවට පත් කළේ වර්තමාන ජනාධිපතිතුමා. එතුමා ශ්‍රේෂ්ඨ නායකයෙක්. එතුමාගේ වැඩපිළිවෙළට පූර්ණ සහයෝගය දක්වමින්, විශේෂයෙන් කාන්තාවන් වෙනුවෙන් යමක් කරන්න මට පුළුවන් උපරිම හඬ මම පාර්ලිමේන්තුවේ නඟනවා.* වත්මන් යොවුන් පරපුරත් සමඟ හරි හරියට වැඩ කරන්න ඔබ සූදානම්?ඔව්. මම වයසින් වියපත් වුණත් තවමත් මට හිතේ ධෛර්යය තිබෙනවා. දුවලා පැනලා වැඩ කරන්න එදා වගේම.* ඔබේ පෞද්ගලික ජීවිතේ ගැහැනියක් විදියට ඔබට ලැබිය හැකි දේ නොලැබීම ගැන කනගාටුවක් නැතිද?කිසිම කනගාටුවක් නෑ. මම මගේ ජීවිතේ අවසන් හුස්ම පොද යනකම්ම දේශපාලනය වෙනුවෙන් කැප කරනවා. දේශපාලන ජීවිතේ මම මේ වෙනකොට දිග ගමනක් ඇවිත් තිබෙනවා. මගේ අවසන් බලාපොරොත්තුව මිය යන තුරුම මේ රටේ ජනතාවට සේවය කිරීම.සාකච්ඡා කෙලේ - හේමාලි විජේරත්න ඡායාරූපය – දුෂ්මන්ත මායාදුන්න</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=af1005024</link>
    <topic>හිමාල අඩවියට හිරු පෑයූ දවස</topic>
    <author>ටිරෝනි වෑවලගේ</author>
    <content>සාක් සමුළුවේ සභාපතීත්වය භූතානය වෙත පවරමින්හිමාලයේ සෙවනැල්ලෙන් සෙවණ වී ඇති විදුලි මකරාගේ දේශයට හිරු පායා ආවේය. සැබැවින්ම එය ‘හිරු රැසක්’ පායා ආවේය යනුවෙන් නිවැරැදි විය යුතුය. මේ හිරු හෙවත් සූර්යයන් කිහිප දෙනා විදුලි මකරාගේ දේශය බලා ආවේ එහි සුන්දරත්වය අත්විඳීමට පමණක් ම නොවේ. එම දේශය පිරිවරා ඇති භූතලාවේ අනාගත අභිවෘද්ධිය ගැන සාකච්ඡා කිරීමටය.ගෙවී ගිය සතියේ විදුලි මකරාගේ දේශයේ උත්සව ශ්‍රීය පෙනී යත්ම මට සිහියට නැඟෙන්නේ අදින් දෙවසරකට පෙර මේ හිරු රැස ශ්‍රී ලංකාවට පායා ආ මොහොතයි. එදා මුළු මහත් ශ්‍රී ලංකා ද්වීපයම ඉමහත් ආඩම්බරයෙන් දකුණු ආසියානු කලාපයෙන්ම අගතැන්පත් ආගන්තුක සත්කාර දක්වා සිටින්නට විය. පායා ආ හිරු රැසේ දීප්තියෙන් සතියක් පුරා මුළු රටම ආලෝකවත් විය.අද එම ශ්‍රී විභූතිය ඉතිහාසයේ ප්‍රථම වරට අත්විඳීමට විදුලි මකරාගේ් දේශයේ ජනතාවට ද අවස්ථාව ලබා දෙනු වස් දකුණු ආසියාවේ හිරු රැස එම දේශයට පායා ඇත. එය අන් කිසිවක් නොව 16 වැනි සාර්ක් සමුළුවයි. එසේත් නැතිනම් දකුණු ආසියා කලාපීය සහයෝගිතා සංගමයේ රාජ්‍ය නායකයන් ගේ 16 වැනි රැස්වීමයි.දකුණු ආසියා කලාපීය සහයෝගිතා සංගමය හෙවත් සාර්ක් සංවිධානය බිහිවූයේ අදින් වසර 25කට ඉහත අතීතයේදී ය. ඒ 1985 වසරයි. එලෙස ඇරැඹුණු කලාපීය අසල්වැසි රටවල් අතර සුහදත්වය මේ වන විට හරය දක්වා මුල් ඇදගත් මිතුදමක් බවට පත්ව තිබේ.මීට පෙර පැවැති රාජ්‍ය නායක රැස්වීම් ඉන්දියාව, ශ්‍රී ලංකාව, පකිස්ථානය, බංග්ලාදේශය, නේපාලය වැනි රටවල් අතර බෙදී ගියද විදුලි මකරාගේ දේශයට එම ගෞරවනීය රාජ්‍ය නායකයන් කැඳවා ගැනීමේ අවස්ථාවක් හිමිවූයේ නැත. එබැවින්ම එම ගෞරවය විදුලි මකරාගේ දේශයට ලැබුණු මෙම මොහොතද දකුණු ආසියා කලාපයටම සුවිශේෂීය.දකුණු ආසියාවේ හිමාලය කඳු පන්තියට ඉතාමත් ආසන්නයේ පිහිටා ඇති විදුලි මකරාගේ් දේශය හඳුන්වන තවත් නමක් තිබේ. එය ‘භූතානය’ නම් වේ. අවාසනාවකට මෙන් ලෝකයේ අති බහුතරයක් ජනතාව විදුලි මකරාගේ දේශය හඳුනාගත්තේ භූතානය යන නමිනි. අනෙක් අතට භූතානය යන්නෙහි අර්ථය එම රටේ වැසියන්ගේ භාෂාවට අනුව ‘විදුලි මකරාගේ දේශය’ යනුයි.විදුලි මකරාගේ දේශය හෝ භූතානය යන කුමන නමකින් හැඳින්වුව ද මේ කඳුකර රාජ්‍යය ඉතාමත් සුන්දර බව නම් සනාථය. එමෙන්ම එය ප්‍රමාණය අතින් ද ඉතා කුඩාය. ලෝක සිතියමේ පුංචි දූපතක් වන අපේ රටේ භූමි ප්‍රමාණය වර්ග කිලෝමීටර් 65,610කි. භූතානයේ භූමි ප්‍රමාණය වර්ග කිලෝමීටර් 38,394කි. ඒ අනුව බැලූ කළ අපේ රටෙන් හරි අඩකට සමාන වන මේ පුංචි දේශය ජනගහනය සහ ආර්ථිකය යන අංශයන් අතින් ද ඉතා කුඩාය.ඉන්දීය අගමැති හමුවී...භූතානයේ පුංචි බිම් කඩේ දකුණු කොටස මායිම් වන්නේ මහා හිමාලය කඳුවළල්ලෙනි. ගිනිකොන සහ නිරිත දිගින් චීනයට ද උතුරින් ටිබෙටයට ද බටහිරින් නේපාලය සහ ඉන්දියාවට ද භූතානය මායිම් වේ. මේ මායිම් වීමේ ඇති සුවිශේෂීත්වය භූතානය වඩා හුදෙකලා වීමයි. හිමිව ඇති පුංචි බිම් කඩෙන් ද අති බහුතරයක් අඩි දහස් ගණනක උසක් වාර්තා කරන භූතානය ලෝකයේ හුදකලාම රටවල් අතරට ද නිතැතින්ම එක් වී සිටී.අවම වශයෙන් මේ කුඩා දේශය සහ අවට ලෝකය සම්බන්ධ කරන සෘජු ගුවන් ගමන් හෝ සිදුවන්නේ නැත. ලෝකයේ සෙසු රටවල බෝවන රෝග සේ පැතිර යන අන්තර්ජාලය, ජංගම දුරකථන මෙන්ම චන්ද්‍රිකා රූපවාහිනී සේවා ද භූතානයට පැමිණ ඇත්තේ ඉතාමත් මෑතකදීය. එමෙන්ම එම සේවා තවමත් ව්‍යාප්ත වී ඇත්තේ එරට අග නගරය වන තිම්පු හි පමණය. ඒ ද ඉතා සුළු වශයෙනි.එහෙත් භූතානය ලෝකයේ සෙසු රටවල් පරදා මුල් පෙළට පැමිණෙන එක් අංශයක් තිබේ. එය නම් ප්‍රීතියයි. බිස්නස් වීක් සඟරාව 2006 වසරේදී කරන ලද සමීක්ෂණයකට අනුව පෙන්වා දුන්නේ ආසියාවේ ප්‍රීතිමත් ම ජනතාව වාසය කරන්නේ භූතානයේ බවයි. ලෝකයේ සමස්ත රටවල් අතරින් සලකා බැලූ කළ එය 8 වැනි ස්ථානය දක්වා පැමිණෙයි. මෙම නිර්නායකය සලකා බැලූ කල එය කොතරම් වැදගත් දැයි පෙනේ.භූතානයේ ආර්ථිකය අයත් වන්නේ ලෝකයේ කුඩාම ආර්ථිකයන් අතරට ය. එහෙත් රටේ ජනතාව ඉතා ප්‍රීතියෙන් වාසය කරති. භූතානයේ රජු තම දේශපාලන භූමිකාවේ එක් ඉඩක් රටේ ජනතාවගේ ප්‍රීතිය විමසා බැලීමට වෙන් කර තබා ඇත. මේ රටට රූපවාහිනිය හඳුන්වාදී ඇත්තේ ද ඉතාමත් මෑතකදීය. රූපවාහිනී යන්ත්‍ර තම රටට හඳුන්වා දෙමින් එවකට එහි රජතුමා වූ ජිග්මේ සින්ග්යේ වංග්චුක් පවසා සිටියේ මෙම පියවර තම රටේ නූතන කරණයේ එක් වැදගත් පියවරක් බවයි.එහෙත් මෙම යන්ත්‍රය රටේ ජනතාවගේ ‘දළ ජාතික ප්‍රීතියට’ විශාල වශයෙන් හානි ගෙන දිය හැකි බැවින් එය වැරැදි ලෙස පරිහරණය කිරීමෙන් වළකින ලෙස ද ඔහු කම ජනතාවගෙන් ඉල්ලා සිටියේය. භූතාන රජුගේ මෙම ප්‍රකාශය වර්තමානයේ අපේ රටවලට කොතරම් සාධාරණදැයි සිතෙන්නේ අපේ රටේ මෙන්ම ඉන්දියාවේත් රූපවාහිනී නාලිකා ඔස්සේ විකාශය වන අඬන දොඩන ටෙලි නාට්‍ය දුටු විටය.භූතාන රජුට සමරු තිළිණයක් පිරි නමමින්භූතානයේ රාජ්‍ය ආගම වන්නේ වජ්‍රයාන බෞද්ධ ධර්මය යි. එමෙන්ම සියවස් ගණනක් තිස්සේ පැවත ආ රාජාණ්ඩුවක ඉතිහාසයකට ද එරට හිමිකම් කියයි. එහෙත් 2008 වසරේදී එරට මහරජු ස්ව කැමැත්තෙන්ම තම බලතල සීමාකර ගනිමින් දේශයට පාර්ලිමේන්තු ප්‍රජාතන්ත්‍රවාදය හඳුන්වා දුන්නේය. එම වසරේදීම භූතානය තම ප්‍රථම මැතිවරණය වාර්තා කර සිටියේය.එතැන් සිට රජුගේ බලතලවලින් වැඩි ප්‍රමාණයක් කැබිනට් මණ්ඩලයට හිමි විය. පසුව එම වසරේදීම අවසාන භාගයේදී තම ධූරය අත්හැරීමට තීරණය කළ ජිග්මේ සින්ග්යේ වංග්චුක් රජු භූතානයේ රාජ්‍යත්වය තම පුතුට පවරා දුන්නේය. ඒ අනුව මේ මොහෙත වන විට එරට රාජ්‍යත්වය හොබවන්නේ ජිග්මේ කේෂර් නමග්යෙල් වංග්චුක් රජතුමාය.මෙවර සාර්ක් සමුළුවේ සත්කාරක රට ලෙස ක්‍රියාකරන භූතානය සම්බන්ධව පැවසිය යුතු තවත් එක් වැදගත් කරුණක් පවතී. එනම් ඉතා කුඩා ආර්ථිකයක් පැවතිය ද එරට ආර්ථික වර්ධන වේගය ඉතාමත් ඉහළ මට්ටමක තිබෙන බවයි. ඉන් පැහැදිලි වන්නේ රටේ කුඩා ජනගහනය තම දේශය ඉහළට ඔසවා තැබීමට එකා මෙන් මහන්සි වන බව නොවේද? 16 වැනි සාර්ක් සමුළුව මුළු දුන්නේ මෙවන් වූ අපූර්වතම දේශයකදීය.රාජ්‍ය නායකයන්ගේ පැමිණීමත් සමඟම වඩා වැඩි අවධානයට ලක් වුවද සමුළුව නිල වශයෙන් ආරම්භ වූයේ පසුගිය 24 වැනි දාය. ප්‍රථමයෙන් වැඩසටහන් කමිටුව හෙවත් නිලධාරීන්ගේ රැස්වීම පැවැති අතර ඉන්පසු පිළිවෙළින් විදේශ ලේකම්වරු හා විදේශ ඇමැතිවරු ද රැස්වූහ. කලාපයේ රටවල රාජ්‍ය නායකයන්ගේ රැස්වීම් යෙදී තිබුණේ 28 සහ 29 යන දෙදින තුළ දීය. හරිත සිරි පිරි සුවදායී දකුණු ආසියාවක් යන්න තේමා පාඨය කර ගනිමින් සමුළුව මුළුදීම මෙවර සුවිශේෂීත්වය විය. පකිස්ථාන අගමැති යුසුෆ් රාසා ගිලානි සමඟසාකච්ඡා අතරවාරයේදී යෝජනා සම්මත කොට අස්සන් කිරීම සඳහා ගිවිසුම් තුනක් ද විය. ඉන් පළමුවැන්න පාරිසරික විපර්යාසයන්ට මුහුණ දීමේදී පොදු දකුණු ආසියා ප්‍රවේශයක් ඇති කර ගැනීම වෙනුවෙන් විය. දෙවැන්න කළාපය තුළ ස්වභාවික ආපදා පාලනය කිරීම වෙනුවෙන් වූ අතර තෙවැන්න දකුණු ආසියාවේ රටවල් අතර නිදහස් වෙළෙඳ විධි විධාන පුළුල් කිරීම වෙනුවෙන් විය. එමෙන්ම සාර්ක් සංවිධානය බිහිවීමේ රජත ජයන්තිය හෙවත් 25 වන සැමරුම ද මෙවර යෙදී තිබීම වැදගත් කරුණක් විය.2008 වසරේදී ශ්‍රීී ලංකාවේ පැවැති 15 වැනි සාර්ක් රාජ්‍ය නායක සමුළුවේදී එහි මුලසුනට පත් ශ්‍රී ලංකා රාජ්‍ය නායක මහින්ද රාජපක්ෂ ජනාධිපතිතුමා මෙවර සමුළුවේදී සාර්ක් මුලසුන භූතානයේ නායකත්වයට ලබාදුන්නේය. ඉන් පසුව සමුළුව ඇමතූ® ජනාධිපතිතුමා සමස්ත දකුණු ආසියාවේම ජනතාවගේ සුබසිද්ධිය තම අභිමතාර්ථය කර ගනිමින් අදහස් දක්වා සිටියේය.”සාර්ක් සංවිධානය අප කලාපයේ ජනතාවගේ සුබසාධනය හා සමාජ ආර්ථික ප්‍රගමනය උදෙසා ක්‍රියාකරන ආයතනයකි. අපේ අරමුණ හා සවිය වන්නේ සාර්ක් රාමුව තුළින් දශක දෙක හමාරක් තුළ ගොඩනඟාගත් සාමූහිකත්වයේ ශක්තියයි. අප රාජ්‍යයන් අතර විශේෂයෙන් අප ජනතාව අතරත් සමීප සබඳතා ගොඩනඟාගැනීම මෙහි මූලික අරමුණයි. 1985 මූලාරම්භයේ පටන් පියවරෙන් පියවර ඉදිරි පෙර ගමනේ යෙදී ඇති අන්දම අද සාර්ක් රජත ජයන්තියේ දී අපට ආඩම්බර විය හැකි කරුණකි. අද අප ඉදිරි පරම්පරාව සඳහා සහයෝගීතාව තවත් තර කර ගැනීමේ වැදගත් මංසන්ධියකට එළැඹ සිටින්නෙමු.මෙම සමුළුවේ තේමාව වන කාලගුණික විපර්යාස ඉතාමත් කාලෝචිත තේමාවකි. දකුණු ආසියා කලාපයේ හිම ශිඛර සහිත නේපාලය සහ භූතානයේ සිට රන්වන් වෙරළ සහිත මාලදිවයින දක්වා කලාපයේ සියලු දෙනාටම එකලෙස බලපාන ප්‍රශ්නයකි.මේ සම්බන්ධයෙන් වූ කලාපීය හඬ අන්තර්ජාතික වේදිකාවලදී ශක්තිමත් ලෙස නැඟීමට අප සියලු දෙනාට පොදු වගකීමක් ඇත.”භූතාන අගමැති සමඟමෙලෙස මෙවර සමුළුවේ වැදගත්කම සම්බන්ධව අදහස් දැක්වූ මහින්ද රාජපක්ෂ ජනාධිපතිතුමා වැඩිදුරටත් පවසා සිටියේ ත්‍රස්තවාදයට එරෙහි සාර්ක් සම්මුතියේ වගන්ති සම්පූර්ණයෙන් ම ක්‍රියාත්මක කිරීම සඳහා අවශ්‍ය වන ප්‍රායෝගික පියවර සොයා බැලිය යුතුව ඇතැයි ද පවසා සිටියේය. ත්‍රස්තවාදය මුළු මහත් දකුණු ආසියාවටම බලපාන පොදු ගැටලුවක් බව අවිවාදිතය.ශ්‍රී ලංකාව දශක තුනක් තිස්සේ ත්‍රස්තවාදය නම් වූ පිළිකාවෙන් පීඩා වින්දේය. මේ වන විට ඉන්දියාව මෙන්ම පකිස්ථානය ද කොයි මොහොතේ කිනම් තැනකින් ත්‍රස්තවාදී ප්‍රහාරයක් වාර්තාවේදැයි නොදන්නා අවිනිශ්චිත වාතාවරණයකින් පීඩා විඳිමින් සිටී. කලාපයටම පොදු ගැටලුවක් ව පවතින මේ ත්‍රස්තවාදයේ අර්බුදයට නිසි පිළිතුරු දීමට සමත් වූ රාජ්‍ය නායකයා ලෙස මහින්ද රාජපක්ෂ ජනාධිපතිතුමා සමුළුව හමුවේ අභීතව තම අදහස් දක්වා සිටියේය. එපමණක් ද නොව තමා සාර්ක් සමුළුවේ නායකත්වය හොබවන අවදියේ දී කලාපයේ අභිවෘද්ධිය සම්බන්ධයෙන් කළ මෙහෙය පිළිබඳව සඳහන් කිරීමට ද එතුමා අමතක කළේ නැත.”අප සාර්ක් සංවිධානයේ සභාපතිත්වය දැරූ පසුගිය මාස 18 ක කාලයේ වැදගත් ක්ෂේත්‍ර ගණනාවක කලාපීය සහයෝගීතාව නංවාලීම සඳහා පියවර ගත්තෙමු. බලශක්ති, උසස් අධ්‍යාපන, ළමයින්, ප්‍රවාහන, විද්‍යා හා තාක්ෂණ හා පාර්ලිමේන්තු කටයුතුª පිළිබඳ අමාත්‍ය රැස්වීම් හයක් අප රටේ පවත්වන ලදී. අධිෂ්ඨානය තිබේ නම් සාර්ථක ක්‍රියාකාරී ප්‍රගතියක් ලද හැකි බව මේ කාලය තුළදී අත්දැකීම්වලින් අප වටහා ගත්තෙමු.”භූතානයේ රජු ජිග්මේ කේෂර් වංග්චුක් හමුවූ අවස්ථාවසාර්ක් නායකත්වය හුදෙක් නාමික කලාපීය නායකත්වයක් ලෙස පමණක් නොසලකා එමඟින් කලාපයට කළ සේවාව එතුමා සංක්ෂිප්ත ලෙස එලෙස සඳහන් කර සිටියේය.සමස්ත සාර්ක් සංවිධානයේ ක්‍රියාකාරිත්වය දෙස බැලීමේ දී අපට හැඟී යන්නේ ඉහත කී පරිද්දෙන් වඩා ප්‍රායෝගිකව වැඩ කළ යුතු කාලය එළඹ ඇති බවයි. කලාපයේ ගැටලු මෙන්ම කලාපයෙන් බැහැර රටවලින් කලාපයේ රටවලට උද්ගත කෙරෙන ගැටලු ද රාශියක් පවතින බව පැහැදිලිව පෙනෙන කරුණකි.සහයෝගීතාවයෙන් ක්‍රියාකරන රටවල් ලෙස වඩා බැරෑරුම් ඉසව් කරා මාතෘකා විතැන් කිරීමෙන් සාර්ථකත්වය අත්වන්නේ කලාපයටම බව සියලු දෙනාම වටහා ගැනීම වැදගත්ය. මේ තත්ත්වය කෙරෙහි සැලකිල්ලක් දක්වා ඉදිරි වර්ෂවලදී මුළු දෙන සාර්ක් සමුළුව වඩා බැරෑරුම් ඉසව් න්‍යාය පත්‍රයට එක්කරගනු ඇතැයි යන්න අපගේ බලාපොරොත්තුවයි.සත්කාරක ධූරයට වගකීම් ලබා ගන්නා වූ දේශයට බරක් වන සුදු අලියකුගේ තත්ත්වයෙන් බැහැරව, කලාපයේ රාජ්‍ය නායකයින්ගේ හමුවීමක තත්ත්වයෙන් විතැන් වී කලාපයේ ප්‍රබලතාව ලොවට පෙන්වන, කලාපයේ ජනතාවගේ ජන ජීවිතය යහපත් කරන හරවත්, සාරගර්භ සාකච්ඡාවක් කරා යා හැකි වට මේසයක් බවට සාර්ක් සමුළුව පත් කර ගත යුතුය. දේශයෙන් ත්‍රස්තවාදය තුරන් කළ ශ්‍රී ලංකාව කලාපයට ආදර්ශයක් වෙමින් සිටී. ඒ උදාහරණ ඔස්සේ අනාගත සාර්ක් සමුළු වඩා ප්‍රායෝගික සහ කාලෝචිත වනු ඇති බව අපගේ හැඟීමයි.ටිරෝනි වෑවලගේ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=af1005021</link>
    <topic>බෞද්ධයන් ගේ උරුමයේ ධජයට වසර 125 යි</topic>
    <author>රමණී සුබසිංහ</author>
    <content>බෞද්ධ කොඩිය නිර්මාණය කර අවුරුදු 125 ක් සපිරීම නිමිත්තෙනිගමත්, පන්සලත්, වැවත්, දාගැබත් සංකල්පය අනුව යමින් මෙරට ගොඩනැඟුන සමාජ සංස්කෘතිය බිඳ වැටීම ආරම්භ වූයේ ක්‍රි.ව. 1505 පෘතුගීසින් ගේ ආගමනයත් සමඟය.1815 දී මෙරට ඉංග්‍රීසි ආධිපත්‍යයට නතු වීමත් සමඟ මේ තත්ත්වය වඩාත් බරපතළ ලෙස වර්ධනය වෙමින් බුදු දහමින් පෝෂිත ජන සමාජය මිෂනාරීන්ගේ බලපෑමට හසුවෙමින් තව තවත් විනාශය කරාම ගමන් කරන්නට විය.”වැඩිකල් නොගොස් ම දිවයිනේ බුද්ධාගම අතුරුදන් වී යනවාට කිසිදු සැකයක් නැත.” යනුවෙන් සිංහල ක්‍රිස්තියානි නායකයකු වූ ජේම්ස් ද අල්විස් මහතා 1861 ඔක්තෝබර් 25 කොළඹ දී ප්‍රසිද්ධ ප්‍රකාශයක් කෙළේය. ඒ බුදු දහම පිළිබඳ මිෂනාරීන් ගේ සැබෑ මුහුණුවර හෙළිදරව් කරමිනි.එහෙත් බෞද්ධාගම උදෙසා එවැනි අවාසනාවන්ත තත්ත්වයක් ඇති කිරීමට මෙරට බෞද්ධ නායකයින් ඉඩ තැබුවේ නැත.බුදු දහමට නිසි තැන ලබා නොදෙමින් සිය ආගම් මෙරට ව්‍යාප්ත කරවීමට තැත් දැරූ විදේශීයයන් ගේ උත්සාහය ව්‍යර්ථ කරමින් 19 වැනි සියවස අගභාගය වන විට බෞද්ධ පුනර්ජීවන ව්‍යාපාරය දිවයින පුරාම ව්‍යාප්ත විය.ඒ මිෂනාරී ව්‍යාප්තිවාදීන්ට සෘජුවම අභියෝග එල්ල කරමිනි. මිෂනාරීන් සමඟ මුහුණට මුහුණලා කෙරුණු පංච මහා වාදය බෞද්ධ පුනර්ජීවන ව්‍යාපාරයේ වඩාත් සුවිශේෂී ම අවස්ථාවකි.පානදුරාවාදයබද්දේගමින් ඇරඹි පංච මහා වාදයෙහි අවසාන මහා වාදය සිදු කෙරුණේ මිගෙට්ටුවත්තේ ගුණානන්ද හිමියන් ගේ මූලිකත්වයෙනි. 1873 වසරේදී මෙසේ පැවැති පානදුරාවාදයත් සමඟ බෞද්ධ පුනර්ජීවන ව්‍යාපාරය කෙරෙහි විදේශීයයන් ගේ දැඩි අවධානය යොමුවිණි.මිෂනාරීන් දුර්මුඛ කළ විජයග්‍රාහී පංච මහා වාදයේ තොරතුරු අසා ප්‍රසාදයට පත් ඇමෙරිකානු ජාතික හෙන්රි ඕල්කට් තුමා මෙරටට පැමිණියේය. කොළඹ පරම විඥානාර්ථ බෞද්ධ සමාගම පිහිටුවනු ලැබුවේ ඉන් පසුවය.මෙසේ විජාතිකයන් ද බෞද්ධ පුනර්ජීවන ව්‍යාපාරය වටා ඒකරාශී වීම යටත් විජිතවාදීන් ගේ ක්‍රියාකාරකම්වලට තර්ජනයක් විය. මිෂනාරී ව්‍යාප්තිවාදීන් ගේ කනස්සල්ලට ද එය හේතුවක් විය. මේ නිසා බෞද්ධාගම උදෙසා මිෂනාරීන් ගේ සැහැසිකම් ද වර්ධනය විය.1883 මාර්තු විසිපස්වැනිදා කොටහේනේ දීපදුත්තාරාමයේ පැවැති නේත්‍ර ප්‍රතිෂ්ඨාපන මහෝත්සවය සඳහා බොරැල්ලේ සිට එම විහාරස්ථානය දක්වා යෑමට සංවිධානය කර තිබූ පෙරහරට කොටහේන ශාන්ත ලුසියා දෙව්මැදුර ඉදිරිපිට දී ප්‍රහාර එල්ල කිරීම ඊට හොඳම උදාහරණයකි. ඒ සඳහා යටත් විජිත පාලකයින් ගේ අනුග්‍රහය ද ලැබී ඇත.මේ තත්ත්වයට විරුද්ධ වූ බෞද්ධ ජනයා කොළඹ මාලිගාකන්ද විද්‍යෝදය පිරිවෙණේ දී ‘බෞද්ධ ආරක්ෂක සභාව‘ නමින් සංවිධානයක් පිහිටුවා ගත්හ. ඒ හික්කඩුවේ ශ්‍රී සුමංගල හිමියන්ගේ ප්‍රධානත්වයෙනි. බෞද්ධ ආරක්ෂක සභාවේ විධායක සභාවට දස දෙනකු අයත් වූ අතර එයට ඕල්කට්තුමා ද ඇතුළත් විය.වෙසක් නිවාඩුවමෙසේ බෞද්ධ පුනර්ජීවන ව්‍යාපාරය සංඛ්‍යාත්මකව මෙන් ම ගුණාත්මකව ද වර්ධනය විය. මේ සඳහා යම් පියවරක් නොගත්තේ නම් සම්පූර්ණ යටත් විජිතයම තමන්ට අහිමිව යන අයුරින් ජාතික නිදහස් සටනක් උද්ගත විය හැකි යැයි යටත් විජිතවාදීන් ප්‍රත්‍යක්ෂ කරගත්හ.මේ නිසා බෞද්ධ ජනයා අස්වසාලීමද ඔවුන්ගේ ප්‍රධාන අභිප්‍රාය විය.බෞද්ධයින් ගේ ප්‍රධාන ඉල්ලීම වූ වෙසක් පොහෝ දින නිවාඩු දිනයක් බවට ප්‍රකාශයට පත්කෙරුණි. වෙසක් පොහෝ දින නිවාඩු දිනයක් ලෙස තීරණය වීම තමන් ලද විශාල ජය‍්‍රහණයක් කොට සැලකූ බෞද්ධ නායකයෝ ඒ සමඟ එළඹෙන පොහෝ දිනය උත්කර්ෂවත් ලෙස පැවැත්වීමට තීරණය කළහ.ඒ අනුව බෞද්ධ ආරක්ෂක සභාව මඟින් බෞද්ධයන් ගේ එකමුතු බව පිළිබිඹු කරන සංකේතයක් ලෙස බෞද්ධ කොඩියක් නිර්මාණය කිරීමට කටයුතු කළහ.බුදුන් වහන්සේ ගේ ශරීරයෙන් නිකුත්වන බුදුරැස් මාලාවේ ඇති වර්ණ ඇතුළත් කර බෞද්ධ කොඩිය නිර්මාණය කිරීම සුදුසු වන්නේ යැයි ඔවුහු තීරණය කළහ.ඒ අනුව නීල, පීත, ලෝහිත, ඕදාත, මාංජෙෂ්ඨ, ප්‍රභාෂ්වර යන වර්ණයන්ගෙන් යුතු ඉතා දිගු කොඩියක් නිර්මාණය විය. ඕල්කට්තුමා විසින් එය රැගෙන යාමේ ඇති අපහසුව පෙන්වා දීමෙන් පසු ජාතික කොඩිය හා සමාන වන ලෙස බෞද්ධ කොඩියක් නිර්මාණය කළහ.එසේ නිර්මාණය වූ බෞද්ධ කොඩිය එම වසරේ වෙසක් පොහොය දින එසවීමට කටයුතු කළහ. 1885 වසරේ වෙසක් පොහොය යෙදී තිබුණේ අප්‍රේල් මස 28 වැනි දිනටය.එදින කොටහේනේ දීප දුත්තාරාමය විද්‍යොදය පිරිවෙණ, හුණුපිටිය ගංගාරාමය, කැලණි රජමහා විහාරය සහ පරම විඥානාර්ත සමිති මූලස්ථානය යන ස්ථාන ප්‍රධාන කොට ගනිමින් ලක්දිව වෙහෙර විහාරස්ථානවල බෞද්ධ කොඩිය ඔසවා තබන ලදී.එතැන් පටන් නීල, පීත, ලෝහිත, ඕදාත, මාංජෙෂ්ඨ, ප්‍රභාෂ්වර යන වර්ණයන්ගෙන් යුතු බෞද්ධ ධජය ලෝක බෞද්ධයා ගේ සංකේතය වශයෙන් පාදක කරගැනීමට අවශ්‍ය කටයුතු කෙරිණි. 1950 මැයි මස විසි පස්වැනිදා රටවල් 29ක නියෝජිතයින් 148ක ගේ සහභාගිත්වයෙන් පැවැති ලෝක බෞද්ධ සම්මේලනයේ දී ෂඩ් වර්ණයෙන් යුතු මෙම ධජය ලෝක බෞද්ධයන් ගේ ධජය ලෙස පිළිගනු ලැබුණි. එසේ පිළිගැනුණේ ජී.පී.මලලසේකර මහතා ගේ යෝජනාවකට අනුවයි.එය 1950 ලෝක බෞද්ධ සම්මේලනයේ වැදගත් පදවි ලාංඡනයක් හැටියට ද යෝජනා විය. සම්මේලනයට අයත් සියලුම රටවල් බෞද්ධාගමේ පොදු සංකේතය ලෙස බෞද්ධ කොඩිය පිළිගත යුතුය යන්න සම්මේලනයේ විධායක කමිටුව මඟින් සම්මත කරගනු ලැබීය.1951 වෙසක් පුර පසළොස්වක පොහෝදා ජාත්‍යන්තර වශයෙන් එසැවුණු බෞද්ධ කොඩිය එදා මෙදා තුර ලෝවැසි බොදුනුවන්ගේ සිත් සතන්හි කරුණාව, මෛත්‍රිය පතුරුවන සාමයේ සංකේතය බවට පත්විය.බෞද්ධ කොඩිය එසැවීමබෞද්ධ කොඩිය නිර්මාණය කර ලංකාවේ ඔසවනු ලැබූයේ 1885 වසරේ අධි වෙසක් පොහෝ දින වූ අප්‍රේල් 28 වැනි දාය. අවුරුදු 125 ට පසුව නැවතත් එම දිනය උදාවීම 2010 අප්‍රේල් මස 28 වැනි දා අධි වෙසක් පොහෝ දිනයට සිදුවන බැවින් එම දිනය ලංකාව පුරාම උත්සවාකාරයෙන් සැමරීමට කොළඹ පරම විඥානාර්ථ බෞද්ධ සමිතිය හා ආගමික කටයුතු හා සදාචාර වර්ධන අමාත්‍යාංශය ඒකාබද්ධව කටයුතු කළහ.එදා බෞද්ධ කොඩිය පිළිබඳ ක්‍රියාකාරී වූ ප්‍රභූ පිරිසේ සිටි සියලු දෙනා ම කොළඹ පරම විඥානාර්ථ බෞද්ධ සමිතියේ සාමාජිකයෝ වූහ. කර්නල් හෙන්රි ස්ටීල් ඕල්කට්තුමා, හික්කඩුවේ ශ්‍රී සුමංගල හිමි, මොහොට්ටිවත්තේ ගුණානන්ද හිමි ආදී ආගමික නායකයින් එක්ව ගෙන ගිය ආගමික ව්‍යාපාරය නොතිබෙන්නට අදටත් අප බුදු දහමින් ඈත්ව වෙනත් ආගමකට ලැදි භක්තිකයන් වීමට ඉඩ තිබුණි.බෞද්ධ කොඩිය නිර්මාණය කර අවුරුදු 125 ක් සපිරෙන මේ වෙසක් පොහෝ දිනයේ බුදු දහමේ චිරස්ථිතිය උදෙසා දිවිහිමියෙන් කටයුතු කළ ජන නායකයින්ට පිං පැමිණවීමටත්, බාල, තරුණ, මහලු සියලුම පිරිස් දැනුවත් කරමින් සියලු දෙනා ගේ කායික මානසික දියුණුව හා සාමාජික සුහදතාවය බුදු දහම අනුව යමින් වර්ධනය කරවීමටත් අවශ්‍ය වැඩසටහන් රැසක් මෙවර පරම විඥානාර්ථ බෞද්ධ සමිතිය මඟින් සංවිධානය කිරීම අගය කළ යුතුය.රමණී සුබසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=af1005022</link>
    <topic>මධ්‍යම පළාත සංවර්ධනය කරන්න නව අරමුදලක්</topic>
    <author>විස්තරය හා ඡායාරූප මහානාම ගලහිටියාව මහනුවර උතුර විශේෂ</author>
    <content>ශ්‍රීලංකාවේ මැදරට ජනතාවට සෞභාග්‍යමත් හා පරිපූර්ණ ජනජීවිතයක් ගත කිරීමට අවකාශ සලසමින් “සෞභාග්‍යමත් මැදරට අභිමානයෙන් ඉදිරියට” යන තේමාව වඩාත් අර්ථවත් කිරීම සඳහා දායකත්වය ලබාදීමේ දර්ශනය පෙරදැරි කර ගනිමින් “මධ්‍යම පළාත් ප්‍රධාන අමාත්‍ය අරමුදල” නමින් විශේෂිත අරමුදලක් මධ්‍යම පළාත් සභාව මඟින් ස්ථාපිත කොට ඇත.මධ්‍යම පළාතේ ජනතාවගේ කායික, සදාචාරාත්මක, ආර්ථික සහ බුද්ධිමය සුබසාධනය ඉටුකිරීමේ වගකීම් සහිත අන්‍යොන්‍ය යහපත උදෙසා කැපවූ පරාර්ථ චර්යාව පදනම් කර ගත් පොදුජන සංවිධානයක් වන මෙම අරමුදලෙහි නිර්මාතෘ වරයා වන්නේ මධ්‍යම පළාත් ප්‍රධාන ඇමැති සරත් ඒකනායක මහතාය.මෙම අරමුදල මධ්‍යම පළාත් ප්‍රධාන ඇමැති සරත් ඒකනායක මහතාගේ ප්‍රධානත්වයෙන් පළාතේ ප්‍රභූ®®න්, දානපතියන් හා රාජ්‍ය නිලධාරීන් රැසකගේ සහභාගිත්වයෙන් මහනුවර දී ආරම්භ කෙරිණ.මෙම අරමුදල පිහිටුවා වසර කිහිපයක් ඇතුළත විශාල ප්‍රගතියක් ලබා ඇති අතර, මේ වන විට පළාතේ විවිධ තරාතිරම්වල පුද්ගලයින් වෙනුවෙන් සිදුවී ඇති සේවය අති විශාලය.මධ්‍යම පළාත් ප්‍රධාන ඇමැති සරත් ඒකනායක මහතා අරමුදලේ කාර්යාලය විවෘත කරයි“ශ්‍රී ලංකාවේ මැදරට ජනතාවගේ ජීවනෝපාය සංවර්ධනය කිරීම මඟින් තිරසාර සංවර්ධනයක් සහතික කිරීම උදෙසා ඔවුන්ගේ ගැටලු හා අවශ්‍යතා හඳුනා ගැනීම, ඒවාට විකල්ප විසඳුම් ලබාදීම, හා හඳුනා ගනු ලබන අවශ්‍යතා සපුරාලීම සඳහා සමස්ත ප්‍රජාවගේ සහභාගිත්වය ලබා ගනිමින් ද, සමානාත්මතාවය පදනම් කර ගනිමින් ද සේවාවන් සැලසීම” මෙම අරමුදලෙහි මෙහෙවර වේ.පරිත්‍යාගසෘජු පුද්ගල පරිත්‍යාග, ජාතික හා අන්තර්ජාතික රාජ්‍ය හා රාජ්‍ය නොවන සංවිධාන වලින් හා පුද්ගලයින්ගෙන් ලැබෙන අතර, ජාතික හා අන්තර්ජාතික අරමුදල්වලින් ලැබෙන ප්‍රදාන හා ආධාර, අරමුදල් රැස්කිරීමේ වැඩසටහන් මඟින් උපයන මුදල්, පළාත් සභාවේ අනුග්‍රහයෙන් නීත්‍යානුකූලව අරමුදලට දායක කරගත හැකි මුදල්, මේ වෙනුවෙන්ම පිහිට වූ ආයතන මඟින් උපයා ගන්නා මුදල් සහ වෙනත් ප්‍රභවයන්ගෙන් උපයා ගන්නා මුදල් මඟින් මේ අරමුදල ගොඩ නැඟේ.මේ අරමුදලෙහි කළමනාකරන සංයුතිය යටතේ අනුශාසක මණ්ඩලයක් හඳුන්වා දී ඇත. ඒ අනුව මහානායක හිමිවරු දෙනම, දියවඩන නිලමේ, අනෙකුත් ආගමික ප්‍රධානීන් තිදෙනෙක්, පේරාදෙනිය විශ්ව විද්‍යාලයේ උප කුලපති, ව්‍යාපාරික ප්‍රජාවගෙන් දෙදෙනෙක් සහ වෛද්‍ය, ඉංජිනේරු වෘත්තීයවේදීන් දෙදෙනෙක් ද ඊට ඇතුළත් වෙති.මේ අතර සභාපති, ලේකම්, භාණ්ඩාගාරික, උප සභාපති, උප ලේකම් හා සංවිධායක වරයෙකුගෙන් සමන්විත පාලක මණ්ඩලයක් ද පත්කර ඇත. මෙහිදී නිල බලයෙන්ම ප්‍රධාන ඇමැතිවරයා සභාපති වශයෙන් ද, මධ්‍යම පළාත් ප්‍රධාන ලේකම් වරයා ලේකම් වශයෙන් ද, නියෝජ්‍ය ප්‍රධාන ලේකම් (මුදල්) භාණ්ඩාගාරික වශයෙන් ද කටයුතු කරති.සෞභාග්‍යය සහ සතුට අහිමිව ඇති පළාතේ දහසක් ජනයා කරළියට ගෙන ඒමට අනූපමේය සේවාවක් ඉටුකිරීම සඳහා වූ සුදුසුම මග මේ සේවාව ඔස්සේ වැටී ඇති බව වටහා ගත් සරත් ඒකනායක ප්‍රධාන අමාත්‍යවරයා මේ සඳහා පුරෝගාමී වීම අතිශයින් වැදගත් වේ.පළාත තුළ අගහිඟකම්වලින් පෙළෙන ජනතාවගේ ජන ජීවිතය නංවාලීමට සෞඛ්‍ය, අධ්‍යාපනය හා තම ජීවිතයට බලපාන මූලික අවශ්‍යතා සපුරාලීමට මෙම අරමුදල පිහිටු වීමෙන් අවස්ථා සැලසී ඇත.මූලික අවශ්‍යතාඅන්ත දිළිඳු භාවය, ඉතා බැරෑරුම් රෝගී තත්ත්වය නිසා සමාජයෙන් මුළුගැන්වී සිටීම නිසාම තම ජීවිත අපේක්ෂාවන් මල්ඵල ගැන්වීමට නොහැකි වූ දරුවන්, තරුණයන් සහ පුරවැසියන් දහස් ගණනක් මධ්‍යම පළාත පුරා ගම් දනව්වල මෙන්ම නගරාශ්‍රීතවද විවිධ වූ දුක්පීඩා හා අපහසුතාවයන්ට මුහුණ දෙමින් සිටී.ඔවුන්ගේ අපේක්ෂා ඉටුකර දෙමින් ජාතියේ සමාජයීය සහ ආර්ථික ප්‍රගමනයට දායක කර ගැනීමට ස්ථාපිත කර ඇති මේ අරමුදල මඟින් එම අපේක්ෂා ඉටුකර දීමට පියවර ගෙන ඇත.මේ අරමුදල මඟින් සමාජ සේවා කටයුතු, ක්‍රීඩා කුසලතා ගොඩ නැඟීම සඳහා පළාතේ කුසලතා පිරි ක්‍රීඩකයන් සඳහා මූල්‍ය ආධාර ලබාදීම සහ ඇගැයීම, අසරණ පවුල් ආර්ථික වශයෙන් ආරක්ෂා කිරීමට ස්වයං රැකියා සඳහා ආධාර හා උපකරණ සහ ද්‍රව්‍ය ලබාදීම සිදු කෙරේ.අධ්‍යාපනික සේවා යටතේ ආර්ථික අපහසුකම් ඇති ශිෂ්‍යත්වය සමත් සිසුන්ගේ සහ විශ්ව විද්‍යාල අධ්‍යාපනය ලැබීමට සුදුසුකම් ලත් සිසුන්ගේ අධ්‍යාපනයට මූල්‍යාධාර ලබාදීම, පාසල් පුස්තකාල සංවර්ධනය කිරීම, අධ්‍යාපනික වැඩ සටහන් පැවැත්වීමට මේ යටතේ පියවර ගැනේ. මේ අතර සෞඛ්‍ය සේවා යටතේ ශ්‍රමදාන කඳවුරු මඟින් රෝහල් නඩත්තු කිරීම, රෝගීන් සඳහා මූල්‍යමය ආධාර සැපයේ.කලා සහ සංස්කෘතික සේවා යටතේ පළාතේ සුවිශේෂි සේවාවන් ඉටුකරන කලායතන සඳහා ආධාර කෙරෙන අතර, අන්තර්ජාතික තරගවලින් දස්කම් දැක්වූ කලාකරුවන්ට මූල්‍යාධාර ලබාදීම ද සිදු කෙරේ. එමෙන්ම අසරණ තත්ත්වයේ ජීවත්වන ඉතාමත් දිළිඳු ජනතාවට නිවාස ඉදිකර දීම, නඩත්තු කිරීම, වෙනත් ආයතන සමඟ ඒකාබද්ධ නිවාස ලබාදීම ද කරගෙන යයි.ස්වයං රැකියාතවද මේ අරමුදල මඟින් වසරක් පාසා ‘ගමට අවුරුදු’ වැඩ සටහන යටතේ නිෂ්පාදන හුවමාරු, සංස්කෘතික සබඳතා ගොඩ නැඟීම, රැකියා පොළ පැවැත්වීම, ජංගම වෛද්‍ය සේවා පැවැත්වීම ද පවත්වාගෙන යන අතර, විශේෂ වැඩ සටහනක් වශයෙන් විවිධ ක්ෂේත්‍රයන්හි උපහාර පිදිය යුතු විශේෂිත සේවාවන් ඉටුකළ පළාතේ සුවිශේෂි තැනැත්තන්ට උපහාර පිදීම ද ක්‍රියාත්මක කෙරේ.ආධාර උපකාරමේ වන විට මේ අරමුදල මඟින් ක්‍රියාත්මක වන ඉහත සඳහන් සෑම අංශයක් යටතේම ඉකුත් වසර කිහිපයේ අදාළ පුද්ගලයින් සඳහා අති විශාල මුදලක් වැය කරමින් ක්‍රියාකාරකම් රාශියක් ඉටුකර දී ඇත.මේවා අතර මහනුවර ළය චිකිත්සාගාරයේ ශ්‍රමදාන වැඩ සටහන්, පල්ලේකැලේ ආයුර්වේද රෝහලේ ශ්‍රමදාන වැඩ සටහන්, අසරණ රෝගීන්ගේ හදවත් සැත්කම් සඳහා මූල්‍යාධාර සැපයීම්, දිළිඳු පවුල් සඳහා නිවාස ඉදිකරදීම් ආදිය ප්‍රධාන තැනක් ගන්නා අතර, අධ්‍යාපන, ක්‍රීඩා, කලා හා සංස්කෘතික අංශ යටතේ ද ආධාර උපකාර කිරීම් රාශියක් ඉටුකර දී ඇත.විද්වතුන් හා විශේෂ කාර්යයන් ඉටුකරන ලද පුද්ගලයින්ට උපහාර පිදීමේ වැඩ සටහන යටතේ මහනුවර දිස්ත්‍රික්කයේ මහාචාර්ය අනුරාධ සෙනෙවිරත්න මහතාත්, නුවරඑළිය දිස්ත්‍රික්කයේ නුවරඑළිය රෝහලේ හදිසි ප්‍රතිකාර ඒකකය තම මුදලින් ඉදිකොට උපකරණ ලබාදුන් දයානන්ද වනිගරත්න මහතාත්, මාතලේ දිස්ත්‍රික්කයේ රණවිරුවන් සඳහා ඉඩමක් ලබාදුන් නන්දන සිරිල් අලුවිහාරේ මහතාත් කරන ලද සේවාවන් ඇගැයීමට ලක්කර උපහාර උළෙලක් පවත්වනු ලැබීය.මේ අතර මධ්‍යම පළාත් ප්‍රධාන අමාත්‍ය අරමුදල යටතේ 2008 වසරේදී “මැදරට අභිමාන උපහාර උලෙළ” මධ්‍යම පළාත් ආණ්ඩුකාර ටිකිරි කොබ්බෑකඩුව හා ප්‍රධාන අමාත්‍ය සරත් ඒකනායක යන මහත්වරුන්ගේ ප්‍රධානත්වයෙන් ගන්නොරුව පැළෑටි ජාන සම්පත් මධ්‍යස්ථානයේදී පැවැත්විණි.මෙහිදී වෘත්තිකයන්, ව්‍යාපාරිකයන්, සමාජ සේවකයන්, මාධ්‍යවේදීන්, පරිපාලකයන්, කලාකරුවන් හා නව නිපැයුම්කරුවන් යන විවිධ අංශවල පුද්ගලයින් 18 දෙනකුට උපහාර දැක්වීය. එමෙන්ම මේ යටතේ ලොතරැයි දිනුම් ඇදීමේ ව්‍යාපෘතියක් හා කොඩි අලෙවි ව්‍යාපෘතියක් ද ක්‍රියාත්මක කෙරේ.උදාර අභිමතාර්ථ රැසක් අරමුණු කරගෙන පිහිටුවා ඇති මෙම අරමුදල මඟින් මේ වන විට පළාතේ විවිධ තරාතිරම්වල පුද්ගලයින්ට සුවිශේෂි වූ සේවාවන් රැසක් ඉටු වී ඇති අතර, මෙකී අපේක්ෂිත ප්‍රජා සහන ලබාදීමේ හැකියාව රඳා පවතිනුයේ අරමුදලේ මූල්‍යමය ශක්තිය මත බැවින්, ඒ සඳහා මධ්‍යම පළාත තුළත්, ඉන් පිටතත් ජීවත්වන මේ සඳහා සහාය ලබාදිය හැකි සෑම පුරවැසියෙකුගේම සහාය ලැබෙනු ඇතැයි මධ්‍යම පළාත් ප්‍රධාන ඇමැති සරත් ඒකනායක මහතා විශ්වාසය පළ කරයි.(ස්තුතිය මධ්‍යම පළාත් නියෝජ්‍ය ප්‍රධාන ලේකම් (මුදල්) කේ. එච්. ඒ. මීගස්මුල්ල මහත්මියට හා අරමුදලේ සංවර්ධන නිලධාරී චන්දිම නාවිමන මහතාට)විස්තරය හා ඡායාරූප මහානාම ගලහිටියාව මහනුවර උතුර විශේෂ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=af1005023</link>
    <topic>මහින්ද චින්තනය නව ඉදිරි දැක්ම සඳහා ගොවි සමූපකාරය</topic>
    <author/>
    <content>තිස් වසරක විනාශකාරී යුද්ධයට පසුගිය සිව් වසර තුළ මුහුණ දී, එය පරාජය කිරීමට සාර්ථකව කටයුතු කළ අතරතුරදී ම, අප ශ්‍රී ලංකාවේ ප්‍රධාන සංවර්ධන ව්‍යාපෘති ගණනාවක් ක්‍රියාත්මක කරමින් තව දුරටත් තුන් වන ලෝකයේ රටක මට්ටමෙන් ඉහළට ගෙන යාමට මහින්ද චින්තනය යටතේ හැකි විය.එය ම, ජනාධිපති තුමාගේ සංවර්ධනාත්මක ඉදිරි දැක්මේ හා ක්‍රියාකාරිත්වයේ ඇති සාර්ථක භාව හා නිවැරැදි බව මොනවට විදහා දැක්වෙන කැඩපතක් බඳුය.මහින්ද චින්තන නව ඉදිරි දැක්මේ තව දුරටත් මෙම සංවර්ධන ක්‍රියා දාමය ඉදිරියට ගෙන යමින්, 2016 වසර වන විට අප රට දුගී දුප්පත් කමින් තොර වූ මැදි ආදායම් ඛාණ්ඩයේ ප්‍රෞඪ රටක් බවට පත් කිරීමේ අධිෂ්ඨානය, එහි ආරම්භයේදීම සඳහන් කර ඇත.නාවික සහ ගුවන් සේවා ක්ෂේත්‍රයත්, බල ශක්ති නිෂ්පාදනයත්, බැංකු හා මූල්‍ය සේවාවනුත්, දැනුමේ සහ සන්නිවේදන තාක්ෂණයෙන් ආසියාවේ ප්‍රධානතම මධ්‍යස්ථානයක් බවට පත් කිරීමත් මඟින් පස් මහ බල කේන්ද්‍රයක ඉලක්කය කරා එළඹීමට කටයුතු කෙරෙනු ඇති බව ද එහි සඳහන් ය.රටේ ඒක පුද්ගල ආදායම පිළිබඳව සලකා බැලීමේදී පසු ගිය වසර කිහිපයේ ඇති කළ සංවර්ධන ක්‍රියා දාමය මඟින් එය දෙගුණයකින් පමණ ඉහළ යාම සිදු වී ඇත. එය ද ආර්ථික ක්ෂේත්‍රයේ සාර්ථකත්වය මොනවට කියාපාන්නකි.එහෙත්, රටේ ආර්ථික සංවර්ධනය මෙසේ සිදු වූවත්, ඇති නැති පරතරයෙහි ඒ හා සමානුපාතික වෙනසක් සිදු වී ඇත් ද යන්න විමසා බැලිය යුත්තකි.මන්ද යත්, වත්මන් ගෝලීය ප්‍රාග්ධනයේ සහ බහු ජාතික සමාගම් හේතුවෙන් මෙම පරතරය ඝාතීය (exponential) ලෙස වර්ධනය වන බව ලෝක ආර්ථික දත්තයන් විමසීමේදී පෙනී යන බැවිනි.සංවර්ධනය වන්නා වූ රටවල සාමාන්‍යයෙන් දුප්පත් ජනතාව වැඩිමනත් වශයෙන් සංකේන්ද්‍රණය වී ඇත්තේ ග්‍රාමීය ප්‍රදේශවල බව, විවිධ රටවල ජනගහනය බෙදී යාම පිළිබඳ දත්ත අනුව පෙනී යන කරුණකි.ලංකාවේ ජනගහනය මිලියන 20 කට අධිකය. ඉන් 70% ක් වාසය කරන්නේ් ග්‍රාමීය ප්‍රදේශවල වන අතර, ඔවුන්ගේ ප්‍රධාන ජීවන වෘත්තීන්ද, කෘෂිකර්මය හෝ ඒ ආශි‍්‍රත කර්මාන්ත හා බැඳී පවතින බව සංඛ්‍යා ලේඛන අනුව පෙනී යයි.විශේෂයෙන් ම, ගැමි දුප්පත්කම ඇති නැති පරතරය වඩාත් කැපී පෙනෙන ක්ෂේත්‍රයක් ලෙස පවතී. එබැවින්, මෙම ගැටලුව නිරාකරණය කර ගැනීමේ දී දිසාවට, එදා මෙදා තෙක් පැවැති විවිධ රජයන්, නොයෙකුත් ක්‍රමෝපායන් ක්‍රියාවට නැඟීම කළත්, එතරම් සාර්ථක ප්‍රතිඵල අත් කර ගත නො හැකි වී ඇති බව පෙනී යයි.ග්‍රාමීය සම්පත් අපතේ යාමමූලික වශයෙන් ගත් කල, වටිනාකම නිර්මාණය කරන්නා වූ ශ්‍රමය හා සම්පත් ග්‍රාමීය ප්‍රදේශවල සුලභය. එමෙන්ම සියලු නිෂ්පාදන වල මූලික අමුද්‍රව්‍ය නොහොත් සම්පත් වල උල්පත වන්නේ ද නගරය නොවේ.එබැවින්, මෙම ඇති නැති පරතරය ක්ෂීණ කිරීම සඳහා ග්‍රාමීය දුප්පතුන් ගැඹුරු ලෙස ආර්ථික ක්‍රියාවලියට සහභාගි කරවීම කළ යුතුව ඇත. එසේ කළ යුත්තේ, අවශ්‍ය සම්පත් මැද, තම ශ්‍රම හැකියාවද සහිතව සිටින ඔවුනට, අවශ්‍ය ආර්ථික ක්‍රියාවලියට සහභාගි වීමේ, ඊට ප්‍රවිශ්ඨ වීමේ, හැකියාවක් නොමැති වීමෙන් පෙළෙන බැවිනි.ලංකාවේ ග්‍රාමීය ජනතාවගේ කෘෂි තාක්ෂණය සහ අදාළ අනෙකුත් ක්‍රියාවලීන් මෙන්ම, ග්‍රාමීය කෘෂි කළමනාකරණ කටයුතු ද, තවමත් පසුගාමී තත්ත්වයක පවතින බව නො කිව මනාය.මෙයට ප්‍රධාන හේතුව වශයෙන් දැක්විය හැක්කේ ගොවි ජනතාව සතු ඉඩම් කුඩා කැබලි වශයෙන් පැවැතීම වන අතර එනිසාම සහ, ඊට අමතරව, මනා ශ්‍රම සහභාගිත්වය සහ සංරක්ෂණ ක්‍රම අනුගමනය නොකිරීම ද හේතු වන බව පෙනී යයි.එ. ජා. පෙ. උපක්‍රමයඑක්සත් ජාතික පෙරමුණු රජය යටතේ සැලසුම් කළ ‘යළි පුබුදමු ශ්‍රී ලංකා’ යෝජනාවලිය යටතේ මෙයට විසඳුම ලෙස ඉදිරිපත් කෙරුණේ ගොවි බිම් අතහැර නාගරික ප්‍රදේශවලට ගැමි තරුණයන් සංක්‍රමණය වීමට මග සැලසීම සහ ගොවීන්ගේ ඉඩම් විදේශීය ආයෝජකයින් හට විකිණී යන තත්ත්වය නිර්මාණය කිරීමයි.එහි යටි අරමුණ වූයේ විදේශීය ආයෝජකයන් හට තරගකාරිත්වය හරහා ඉතා ලාභ ශ්‍රමය නොහොත් වහල් ශ්‍රමය සැපයීමට කටයුතු කිරීමය.පුරාණ කාලයේ සිට, ලංකාව කෘෂිකාර්මික රටක් ලෙස පැවත ඇත. එදා සිට අප ජනතාවගේ ප්‍රධාන ජීවන වෘත්තිය ලෙස පවතින්නේ කෘෂිකර්මය වුවත්, දිවයිනේ අඩුම ආදායම ලබන ජන කොට්ඨාසය වන්නේ ද කෘෂිකාර්මික ගොවින් වීම ඛේදජනක තත්ත්වයකි.ඵලදායිතාව නැංවීමත්, ගොවි කෘෂි නිෂ්පාදන සඳහා සාධාරණ මිලක් ඔවුනට ලබා ගැනීමට අවස්ථාව ලබා දීමත්, ඔවුන්ගේ දිළිඳුකම දුරු කිරීම සඳහා මූලික අවශ්‍යතාවක් ලෙස පවතී.අස්වනු කොල්ලයඅනෙක් අතට, ගොවි පලදාවට මිල නියම කරනු ලබන්නේ, තම අගහිඟකම් වලදී මෙන්ම අස්වැද්දුම් කාලය ඇතුළත තම වියදම් පිරිමසා ගැනීමට, ණයට බඩු භාණ්ඩ මෙන්ම මුදල් ද ලබා ගන්නා ගමේ වෙළෙන්දා විසිනි.මේ සියලු තත්ත්වයන් තුළ, ආහාර ද්‍රව්‍ය වල අධික මිල නිසා රටේ අඩු ආදායම් ලබන ජන කොටස්, විශේෂයෙන් නාගරික දුගී ජනයා ද බරපතළ ලෙස පීඩාවට පත් වේ.තවද ආර්ථික විද්‍යාවේදී වෙළෙඳ භාණ්ඩයක වටිනාකම සම්බන්ධයෙන් ඇඩම් ස්මිත් ගේ වටිනාකම පිළිබඳ ශ්‍රම න්‍යාය මේ දක්වා සෑම මූලික ආර්ථික විද්‍යාඥයකුම පාහේ ගුරු කොට ගෙන ඇත.එහෙත් වෙළෙඳ භාණ්ඩයක මිල තීරණය වන්නේ ඉල්ලුම හා සැපයුම අනුව ය යන ඇඩම් ස්මිත් ගේ න්‍යාය ද බොහෝ විට ආර්ථික විශේෂඥයෝ පිළිගෙන ගැටලු විසඳීමට භාවිත කරති. එහෙත් මෙම න්‍යාය ප්‍රායෝගික තලයේදී අත් කර ගන්නා ආකාරය පිළිබඳ එක් උදාහරණයක් මෙසේය.නිෂ්පාදනය කෙරෙන අලුත් ආහාර ද්‍රව්‍ය සම්බන්ධයෙන් සලකා බලන විට ගොවි ද්‍රව්‍ය නිෂ්පාදනය කරනු ලබන ගොවි ප්‍රදේශ වල සීමාව තුළ අස්වනු නෙළන කාලයේදී සැපයීම බහුල වීම නිසාත්, ඒවා ඉක්මනින් නරක් වීමට තුඩු දෙන නිසාත්, දරිද්‍රතාව හා ණයතුරුස් නිසාත්, ගොවියාට ඒවා විකුණා ගැනීමේ පවතින හදිසි භාවය හේතු කොටගෙන, සැපයුම එහි ප්‍රමාණයට වඩා කිහිප ගුණයක වැඩි බවක් අත් කර ගනී.එබැවින් ඉල්ලුමේ නැතහොත් මිලදී ගැනීමේ කිසිදු හදිසි භාවයකින් තොර, කල් තබා ගැනීමේ හා අතරමැදි පහසුකම් ඇති, වෙළෙඳ අධිකාරියක් ලත් වෙළෙන්දාට එම ගොවි ද්‍රව්‍ය ඉතා අඩු මිලකට ගොවි බිම් ආශි‍්‍රතයේ දී ගසා කෑමේ හැකියාව නොහොත් ‘කුණු කොල්ලයට’ ගැනීමේ හැකියාව පැවතීම ‘ස්වභාවිකය’.තවත් ලෙසකින් ගතහොත් ග්‍රාමීය දිළිඳු ජනතාවගෙන් අති මහත් බහුතරය හට ආදායම් මාර්ගය ලෙස පවතින්නේ කෘෂිකර්මය සහ ගොවිපළෙන් බැහැර රැකියාවන්ය. සාර්ථක වශයෙන් ග්‍රාමීය සංවර්ධනය ඇති කිරීමට සහ වේගවත් ආදායම් වර්ධනයක් සඳහා. ගොවිපළ නිෂ්පාදන කටයුතු කාර්යක්ෂම වීම හා. සාධාරණ වෙළෙඳපොළක් ඇති වීමත් අවශ්‍යය.ගොවිපළින් බැහැර රැකියාග්‍රාමීයව බහුලව පවතින ශ්‍රමය ගොවිපළින් බැහැර කටයුතු වල රැකියා අවස්ථා බහුල කිරීම සඳහා, ගොවි ද්‍රව්‍ය ප්‍රාථමික නිෂ්පාදන නිපදවීමේ සිට, වැඩි ඵලදායකත්වයකින් යුත් කර්මාන්ත හා සේවා අංශයේ නිපදවීම් කරා යොමු කිරීම කළ යුතුව ඇත. තවද ග්‍රාමීය සම්පත් තිරසාර ලෙස භාවිතයට ගැනීම මඟින් ග්‍රාමීය කර්මාන්ත අංශය නිර්මාණය කිරීම හා වැඩි දියුණු කිරීමත් යනාදිය සඳහා සාර්ථක යාන්ත්‍රණයක් ද අත්‍යවශ්‍ය වේ.මේ සඳහා ප්‍රධාන ග්‍රාමීය සම්පත වන ඉඩම්, ඵලදායි ලෙස භාවිතයට ගැනීම මෙන්ම, අනෙකුත් ග්‍රාමීය ස්වාභාවික සම්පත් තිරසාර ලෙස, අඩු ඵලදායකත්වයකින් යුත් ප්‍රාථමික නිෂ්පාදන නිපදවීමේ සිට, වැඩි ඵලදායකත්වයකින් යුත් කර්මාන්ත හා සේවා අංශයේ නිපදවීම් කරා යොමු කිරීම, ග්‍රාමීය ජනතාවගේ ආදායම ඉහළ නැංවීමේ ඉතා ශක්තිමත් හා ප්‍රධානතම වැඩ පිළිවෙළ විය යුතුය.එහෙත් මෙම ආදායම ග්‍රාමීය ජනතාව වෙත සාධාරණ ලෙස බෙදී යාමේ ක්‍රමවේදයකින් තොරව, සිදුවන කුමන සංවර්ධන ක්‍රියාමාර්ගයකින් හෝ දිළිඳුකම පිටු දැකීම හෝ ඇති නැති පරතරය අවම කිරීම හෝ සිදු නොවනු ඇත.මහින්ද චින්තනයේ විසඳුමඉහත සඳහන් කරුණු අනුව පැහැදිලි වන්නේ ග්‍රාමීය ගොවි ජනතාව මුහුණ පාන ගැටලු වන. පලදාව සාධාරණ මිලකට අලෙවි කර ගැනීම. අස්වැද්දුම් අවදියේදී හා අගහිඟකම්වලදී ආර්ථික අවශ්‍යතා පිරිමසා ගැනීම. කුඩා ඉඩම් කැබැල්ලකට සීමා වී අඩු ඵලදායිතාවකින් කටයුතු කිරීම. ගොවි නිෂ්පාදන ප්‍රාථමික නිෂ්පාදන නිපදවීමේ සිට වැඩි ඵලදායකත්වයකින් යුත් කර්මාන්ත හා සේවා අංශයේ නිපදවීම් කරා යොමු කිරීම. දැනුම පුහුණුව තොරතුරු බෙදා හදා ගැනීම. අවදානම් දැරීම. වත්කම් හා සම්පත් ළඟා කර ගැනීමයනාදිය සාර්ථක ලෙස නිරාකරණය කර ගැනීමට තනි තනිව නොව සාමූහිකව ක්‍රියා කිරීම අවශ්‍ය බවය. මේ සඳහා වන ක්‍රමවේදය හා යාන්ත්‍රණය ලෙස මහින්ද චින්තනය නව ඉදිරි දැක්ම තුළ ගොවි සමූපකාර ක්‍රමය ඉදිරිපත් කර ඇත.මෙය මෙතෙක් නොයෙකුත් ප්‍රතිපත්ති සම්පාදකයින් සහ විවිධ ආණ්ඩු විසින්, දුප්පත්කම මුලිනුපුටා දැමීම සඳහා ක්‍රියාත්මක කරන ලද උපාය මාර්ග වන ජන සවිය, සමෘද්ධි වැනි වැඩ සටහන් වලට වඩා තිරසාර සහ ප්‍රතිඵලදායක වනු ඇත.තවද ලංකාවේ දැනට වසර සියයක පමණ ඉතිහාසයක් ඇති සමූපකාර ව්‍යාපාරය මේ අයුරින් ගැමි ජනතාවගේ ස්ව ශක්තිය කෙරෙහි විශ්වාසය තබමින් මෙතෙක් පැවැති තත්ත්වයෙන් ඔබ්බට ගමන් කරවන්නක් වනු ඇත.පනහ දශකයේ මුල් අවදියේ බිහි වූ පාලුගම සංයෝග සමූපකාර සංකල්පය ඇතුළත ද මෙය දක්නට ලැබුණත්, එය හුදකලා කිරීම සහ අවශ්‍ය රාජ්‍ය අනුග්‍රහය නො ලැබීම නිසා අතරමග නතර විය.ඒ අනුව ඕනෑම දුගී ආධාරක සංවර්ධන වැඩ සටහනක් හෝ තිරසාර ජීවනෝපාය සඳහා වන ව්‍යාපෘතියක් මූලික වශයෙන් :-1. ග්‍රාමීය ප්‍රදේශ වල නිෂ්පාදනය හා ඵලදායිතාව ඉහළ නැංවිය යුතුය.2. නගර කරා වන සංක්‍රමණය සහ ඉඩම් කැබලි ගත වීම ඌන කළ යුතුය.3. පසු අස්වනු සහ අගය එකතු කිරීමේ ක්‍රියාවලින් අලුතින් හඳුන්වා දිය යුතුය.4. ග්‍රාමීය ප්‍රදේශවල ජනතාවගේ කුසලතාවන් සහ ස්වාභාවික සම්පත් ඔවුන්ගේ ආදායම් උත්පාදන මාර්ග ලෙස භාවිත විය යුතුය.5. පාරිභෝගිකයා හා නිෂ්පාදකයා අතර අති විශාල මිල පරතරය ක්ෂීණ විය යුතුය.එබැවින්, මෙම සියලු කරුණු සපිරෙන, විය හැකි විසඳුම ලෙස පවතින්නේ, කුඩා නොහොත් ක්ෂුද්‍ර කණ්ඩායම් හෝ පර්ෂද පදනම ලෙස ගත් සමූපකාර ක්‍රමවේදය අනුව සංවිධාන ගතවූ පද්ධතියක් ලෙස, නිෂ්පාදන හා සේවා මෙන්ම, අලෙවි හා බෙදාහැරීම් කටයුතු ද, ආදායම් උත්පාදන මාර්ග ක්‍රියාත්මක කිරීමේදී උපයෝගී කර ගැනීමය. මෙයින් මහින්ද චින්තන සමූපකාරය අර්ථගත වේ.සාධනීය ප්‍රතිඵලඑවැනි සමූපකාර ක්‍රමයක් ක්‍රියාත්මක කිරීමේදී,* දුගී ආධාරක සංවර්ධන ක්‍රියාකාරිත්වයන් නිර්මාණය කිරීම සඳහා උත්පේ‍්‍රරකයක් ලෙස එය ක්‍රියා කරන අතර එමඟින් ඔවුන් නිෂ්පාදනීය ආර්ථික ක්‍රියාකාරිත්වයට සම්බන්ධ වේ.* පවතින දිළිඳුකම පිටු දැකීමේ වැඩසටහන් සහ ව්‍යාපෘති සමඟ සහක්‍රියාකාරී වීම මඟින් ප්‍රතිඵල ගුණාකාරවලින් වර්ධනය වේ.* දුප්පතුන් හට මූල්‍ය සේවාවන් සහ වෙළෙඳපොළ සඳහා ඇති ප්‍රවිෂ්ඨය වැඩි වර්ධනය වේ.* ඔවුන්ගේ දැනුම හැකියාව නිර්මාණශීලිත්වය හා කාර්යක්ෂමතාව මුදා හැරේ.රාජ්‍ය හෝ රාජ්‍ය නොවන සංවිධාන, සමෘද්ධි හෝ වෙනත් දුගී බව දුරු කර ලීමේ වැඩසටහන් ක්‍රියාත්මක කිරීමේදී, මෙවැනි පද්ධතිගත සමූපකාර ක්‍රමවේදයකට අනුව කටයුතු කරන්නේ නම් ඉහත සඳහන් කළ සියලු අවශ්‍යතාවන් ඔවුන්ගේ සාමූහික හා කණ්ඩායම් උත්සාහය මත සපුරා ගත හැකි වනවාත් හැර, ඔවුන්ගේ උවමනාවන් හා අවශ්‍යතාවන් සඳහා තම පූර්ණ ධාරිතාවන් හා නිර්මාණාත්මක ජීවිතයත් සංවර්ධනය කර ගැනීමටත් අවශ්‍ය වාතාවරණය ගොඩ නැගෙනු ඇත.විශේෂයෙන්ම, මෙම ක්‍රමවේදය අනුව ග්‍රාමීය ප්‍රදේශ වල කටයුතු ඛ්ල;ම්දී එම ප්‍රදේශ වල බහුලව පවතින සම්පත් පුනර්ජනනීය ලෙස භාවිත කිරීමේ හැකියාව ඇතිවන අතර රටේ නිෂ්පාදන ධාරිතාවේද අතිමහත් වර්ධනයක් අත්කර ගනු ඇත. දල ජාතික නිෂ්පාදිතය ඉහළ නංවනු ඇත.මෙවැනි සමූපකාර වැඩ සටහනක් ක්‍රියාත්මක කිරීම සඳහා සමූපකාර හා පාරිභෝගික අමාත්‍යාංශයේ මූලිකත්වයෙන්, කෘෂිකර්ම, පශු සම්පත් හා ග්‍රාමීය කර්මාන්ත, විද්‍යා හා තාක්ෂණික, වැනි මූලික අමාත්‍යාංශ හා අදාළ දෙපාර්තමේන්තු සම්බන්ධීකරණය කරන්නාවූ සැලසුමක් සම්පාදනය කළ යුතුය.තවද මෙවැනි සමූපකාර ක්‍රියාකාරිත්වයකින් සාමාජික බලය තහවුරු වීම මූලික විය යුතු අතර මෙම ක්ෂුද්‍ර කණ්ඩායම් අතර වන ජාල සම්බන්ධීකරණය යටිකුරු පිරමිඩාකාර ව්‍යුහයක් අනුව නිර්මාණය වීම මඟින් සාමාජික බලය තහවුරු කළ යුතුව ඇත.මෙම ජාලයට දැනට මහින්ද චින්තනය මඟින් වැඩි දියුණු කර ඇති පවතින විවිධ සේවා සමූපකාර සහ සතොස හා සම්බන්ධ අලෙවි ජාලය ද ඒකාබද්ධ කිරීමෙන් සාර්ථක අලෙවියක් සිදු වීමෙන් නිෂ්පාදන ක්‍රියාදාමය අඛණ්ඩ සහ තිරසාර බවක් අත් කර ගනු ඇත.වී. බන්දුල නානායක්කාර ප්‍රධාන ලේකම්, සමූපකාර සමාජයක් සඳහා ජනතා සන්ධානය</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=af1005026</link>
    <topic>උද්ඝෝෂණ භික්ෂූන්ට අකැපය</topic>
    <author/>
    <content>පූජ්‍ය කිරිබත්ගොඩ ඤාණානන්ද හිමිමෙරට ඇතැම් ස්වාමීන්වහන්සේ ඍජු ලෙස ම දේශපාලනයට සම්බන්ධ වී සිටින අයුරුත් විශේෂයෙන් ම උපවාස වැනි ක්‍රියාවල ද නිරත වන අයුරුත් අපට පෙනේ. මෙවැනි කටයුතු ධර්මානුකූ®ල ව පහදා ගත හැක්කේ කෙසේ ද? නො එසේ නම් උපවාසය වැනි ක්‍රියාවක් සංඝ සමාජය විෂයෙහි අප තථාගතයන් වහන්සේ අනුමත කර තිබේ ද වැනි කරුණු විමසා විසඳා ගනු පිණිස අපි කිරිබත්ගොඩ ඤාණානන්ද ස්වාමීන් වහන්සේ මුණගැසුණෙමු.මේ වනවිට සංඝ සමාජය විශාල වශයෙන් දේශපාලනීකරණය වී ඇති බව පෙනෙනවා. මේ තත්ත්වය තවදුරටත් පැවැතියහොත් භික්ෂු සමාජය කෙරෙහි සමාජ පිළිගැනීමට කුමක් සිදුවේවි ද?අප ශාස්තෘන් වහන්සේ භික්ෂු සමාජය බිහි කළේ යම් යම් දේශපාලන අභිමතාර්ථවල අතකොළු වී ක්‍රියා කිරීමට නො වේ. භික්ෂු සමාජය බිහි කිරීමේ එක ම අදහස ධර්ම ප්‍රචාරය යි. මේ තත්ත්වය හරිහැටි වටහා නොගැනීමෙන් භික්ෂු සමාජය කෙරෙහි වන සමාජ පිළිගැනීම බිඳ වැටෙනවා ම යි.* උපවාසය ධර්මානුකූල ව පහදා දිය හැකි ද?පැහැදිලි ලෙස ම උපවාසය ගැන තථාගතයන් වහන්සේ කරුණු දක්වා තිබෙනවා. ඒ සිද්ධිය මෙවැන්නක්; ගෝසිංහ නමැති වනයෙහි වරක් රහතන් වහන්සේ විශාල පිරිසක් රැස්වී සිටියා. ඒ වනය කුමන ආකාරයේ භික්ෂූන්ගෙන් පිරී පැවැතුණහොත් වඩාත් හොඳ දැයි යනුවෙන් ඔවුන් අතර කතා බහක් උපන්නා. මෙතැන දී ඒ එක් රහතන්වහන්සේට වෙන් වෙන්වූ අදහස් තිබුණා. ශික්ෂාකාමී, සෘධි ප්‍රාතිහාර්ය යෙන් යුතු, ප්‍රඥාලාභයෙන් යුතු භික්ෂූන් ගෙන් මේ වනය ශෝභාමාන වූයේ නම් එය ම යහපත් යැයි එහිදී අදහස් ඉදිරිපත් වුණා.බුදුරජාණන් වහන්සේ ඒ අවස්ථාවේ එතැනට වැඩම කළා. එවිට ඒ රහතන්වහන්සේ උන්වහන්සේගෙන් විමසා සිටියා තමන්වහන්සේ ගේ ආකල්ප නිවැරැදි ද යන වග.මෙවිට තථාගතයන්වහන්සේ ඉතා වටිනා කාරණාවක් දේශනා කොට වදාළා. ඔබ සියලු දෙනාගේ ම අදහස් නිවැරැදි තමා. ඒත් මා කැමැතියි මේ වනයේ දී කිසියම් භික්ෂුවක් පළඟක් බැඳ වෘක්ෂ මූල ගතව අධිෂ්ඨානයකට එළැඹෙන්නේ නම් මා මේ භාවනාව ඔස්සේ නිකෙලෙස්ව මිස මේ ආසනයෙන් නොනැඟිටිමියි කියා එසේ ම ජීවිත පරිත්‍යාගයෙන් එයට යොමු වන්නේ නම් එවැනි භික්ෂුන්ගෙන් මේ වනය ශෝභමාන වනු දැකීම ම මගේ සතුටයි යනුවෙන් දේශනා කොට වදාළා.මෙය කිසියම් ආකාරයක උපවාස ක්‍රියාවක් උන්වහන්සේ අපේක්ෂා කෙළේ ජීවිත පරිත්‍යාගයෙන් නිකෙලෙස් භාවයට පත්වීමට උත්සුක වන සංඝ සමාජයක් දකින්නට මිස ජීවිත පරිත්‍යාගයෙන් යම් යම් අය ගේ දේශපාලන වුවමනා වෙනුවෙන් පෙනී සිටින භික්ෂු සමාජයක් දකින්නට නො වේ.ඒ අනුව අපට පැහැදිලි යි උන්වහන්සේ හැමවිටම භික්ෂු සමාජයෙන් අපේක්ෂා කෙළේ කුමක්ද යන්න. සාමාජික, දේශපාලනික, ආර්ථික වැනි කාරණාවලදී මැදිහත්වීම උදෙසා භික්ෂු සංඝයා මෙහෙයවූයේ නැහැ.* එසේ නම් කලා කටයුතුවල නිරත වීම සංඝ සමාජයට කැප ද?ඔය කාරණාවටත් පැහැදිලි ලෙස ම කරුණු දැක්විය හැකි අවස්ථාවක් අපට හමුවෙනවා. ඒ කාලෙ මිනිසුන් විහාර චාරිකාවල යෑම පුරුද්දක් කරගෙන තිබුණා. ඉතිං ඒ අය නිගන්ඨයන් සිටින විහාර කරාත් ගියා. ඒවාහි මනරම් කැටයම් නිම කොට තිබූ නිසා මිනිසුන් ඒවාට ප්‍රිය වූවා. එසේ ම සංඝයාවහන්සේ වැඩසිටි තැන්වල එවැනි කැටයම් නොමැති වූ හෙයින් මිනිසුන් ඒවා ප්‍රිය නොකළ බවක් පෙනෙන්නට තිබුණා.මේ කාරණාව අප තථාගතයන් වහන්සේ දැනගත් විට උන්වහන්සේ සඟ පිරිස අමතා මෙසේ වදාළා. ‘මහණෙනි ඔබ ද කැටයම් කලාවේ යෙදෙන්න. එහෙත් මල්කම්, ලියකම් මිස මිනිස් රූ නිර්මාණය නොකරන්න. ඔබ සුන්දරත්වයෙන් පිරි මල් ලියකම් කළ විට මිනිසුන් ඒ නරඹන්නට රැඳී සිටීවි. එවිට ඔබ ඔවුන් අමතා ධර්මය ම දේශනා කරන්න.මේ අනුව අපට පෙනෙනවා උන්වහන්සේ කලාව ඉදිරිපත් කර තිබෙන්නේත් ධර්මයට ප්‍රවිෂ්ඨ වීමේ මඟක් හැටියටමයි යන කාරණාව.* බෞද්ධ භික්ෂුව ගේ විනය ශික්ෂා පද කලින් කලට වෙනස් කරගත හැකි ද? දැන් මෙවැනි අදහසක් ප්‍රකට වෙමින් යනවා?එහෙම වෙන්න ම බැහැ. දැන් බලන්න පළමු වැනි ධර්ම සංගායනාවේ දී මුලින් ම සංගායනා කළේ ධර්මය නො වේ විනයයි. සාරිපුත්ත මහරහතන්වහන්සේ එතැන දී ප්‍රකාශයක් කළා මේ ගෞතම ශාසනය පවතින්නේ් විනය මතයි කියා.එතැනදීත් යම් යම් ශික්ෂාපද වෙනස් කිරීමක් ගැන අදහසක් ඉදිරිපත් වුණා. ඒත් ඒ වෙලාවෙ මහා කස්සප මහ රහතන්වහන්සේ පැහැදිලි ලෙස ම ප්‍රකාශ කොට සිටියා බුද්ධ ශාසනයේ පැවැත්ම උදෙසා එවැන්නක් සිදු කිරීම කිසිසේත් ම සුදුසු නොවන බව.විනය ශික්ෂාපද වෙනස් කළ යුතුයි යන අදහස බුද්ධ ශාසනයට විස පෙවීමක් මිස වෙනත් දෙයක් නම් නො වේ. ඒ විතරක් නෙවෙයි බොහෝ දෙනකුට අපාගත වීමටත් මෙයින් ම කරුණු යෙදේවි.* භික්ෂූන් දේශපාලනයට යොමු වන්නේ බලය හෝ ආධිපත්‍ය පිළිබඳ කිසියම් කැමැත්තකින් ද?භික්ෂුව දේශපාලනීකරණය නොවිය යුතු ය යන අදහස කවදත් අප සමාජයේ පැවැතියා. ඊට මූලික වුණේ භික්ෂුව ගේ පූජනීයත්වය පිළිබඳ ආකල්ප ය යි.ඒත් සුදු අධිරාජ්‍යවාදී බලය හරහා පාසල් ආදිය නතු කරගත් අන්‍යාගමික බලවේග සමාජය මත මහත් ආධිපත්‍යයක් පතුරුවා හැරියා. මේ තත්ත්වය මත මෙරට භික්ෂු සමාජය කිසියම් අපහසුතාවකට පත් වුණා. දේශපාලන බලය සිංහලයන් අතට පත්වන විට ඒ මිෂනාරී බලවේගවල තැන අප ලබාගත යුතු යැයි භික්ෂු සමාජය කල්පනා කළා නම් අන්න එතැන ඉඳලා තමයි අපට වැරදුණේ.භික්ෂුව සමාජයේ ධර්මදූතයකු ගේ කාර්යය වෙනුවට සමාජ ශෝධකයකු නැතිනම් සමාජ නායකයකු බවට පත්වන්නට යෑම බුද්ධ ශාසනයට හානියක්.* මේ තත්ත්වය යටතේ බෞද්ධ භික්ෂුව ගේ භූමිකාව මහත් අර්බුදකාරී අවස්ථාවකට පත්වී තිබෙනවා නේද?අනිවාර්යයෙන් ම. පසුගිය ජනාධිපතිවරණයට ඉදිරිපත් වුණු එක්තරා භික්ෂුවක් ට්‍රැක්ටරයක ගමන් කරමින් සිටිනවා අප දුටුවා. සමහර භික්ෂුන් දේශපාලන වේදිකා මත මාරාවේශ වූ ස්වභාවයකින් හැසිරෙන හැටි පෙනෙනවා. බෞද්ධ භික්ෂුවක් නියෝජනය කරන්නේ බුද්ධ ශාසනය මිස වෙනත් කිසිවක් නොවන බව මේ අය වටහා ගත යුතුයි.* ඇතැම් විට ජාතිවාදය පවා නියෝජනය කරමින් ඇතැම් භික්ෂුන් දේශපාලනයේ යෙදෙන බව පෙනෙනවා?ඔව්. මේ තත්ත්වය පැහැදිලි ලෙස ම පවතිනවා. අප පවා අතීතයේ පිරිවෙන් අධ්‍යාපනයේ යෙදෙන කාලේ නොදැනීම හේතුවෙන් එවැනි පෙළපාලිවල ගමන් කර තිබෙනවා. පාරවල් ගානෙ වාඩිවෙලා ඉන්න පවා අප පෙළඹුවා. රත්තරන් පොඩි හාමුදුරුවනේ කියා අප අමතා ඒ අය අපට පෙන්වා දුන්නේ ධර්ම මාර්ගය නොවන වග මට නම් වටහා ගන්නට වැඩි කලක් ගත වුණේ නැහැ. අවස්ථාවාදී දේශපාලනයේ ගැත්තන් වීම මුළු සඟ සමාජයට ම නිගරුවක්.* මෙවැනි ක්‍රියාදාම නිසා ප්‍රචණ්ඩත්වයට පවා භික්්ෂුන් ඇදී යනවා නේද?අනිවාර්යයෙන් ම වෙන්නේ ඒ දේ තමයි. යම් යම් අවස්ථාවල විශාල භික්ෂු අරගල මෙරට දියත් වුණා. භික්ෂු ඝාතන පවා සිදුවුණා.සංඝ සමාජයේ විශාල පරිහානියක් ඇති වුණා. සිවුරු දරාගත් ත්‍රස්තවාදීන් ගැන පවා මාධ්‍ය මඟින් කියැවුණා. මේවාට හේතු වුණේ ඇතැම් භික්ෂුන්වහන්සේ ආණ්ඩු විරෝධී කටයුතුවල නිරත වීම යි.අප හැම දෙනෙක් ම මහත් ශ්‍රද්ධාවෙන් යුතු ව පැවිදි දිවියට එළැඹෙන්නේ ගෞතම බුදුන් වහන්සේ ගේ සරණ පතා ගෙන යි. ඒත් පැවිදි දිවියේ වැසි කාලයක් ගත වන්නට මත්තෙන් ඇතැම් අය බුදු සරණ වෙනුවට දේශපාලන සරණ සොයා යනවා. ඊට පස්සෙ සමහරු තමන් ම බුදු වෙන්න පතනවා, තවත් අය වෙනත් බෝසත් වරයෙක් වඳීන්න ගන්නවා. එහෙමත් නැතිනම් මෛත්‍රී බුදුන් අදහනවා. මේ හැමදේ ම නිසා තමන් ගේ සරණ යෑම අපවිත්‍ර වෙනවා.* උපවාසයකදී ද්වේශය උපදිනවා නේද? එය බරපතළ අකුසලයක්?මෙයින් වෙනස් වූ මාරාන්තික උපවාසයක තොරතුරු අපට හමුවෙනවා කාශ්‍යප බුද්ධ ශාසන ඉතිහාසයේ. එකල භික්ෂුන් වහන්සේ පස් නමක් ශාසන බ්‍රහ්මචර්යාවේ යෙදෙනවා. ජීවිත පරිත්‍යාගයෙන්. ඊට හේතුව බුද්ධ ශාසනය බරපතළ ලෙස පිරිහී යෑමයි. කඳු මුදුනක සමථ විදර්ශනා භාවනාවේ යෙදෙනවා මේ අය ජීවිත පරිත්‍යාග යෙන් යුතුව. අන්න ඒක නම් හැබෑ උපවාසයක්. ඒ අය ජීවිත පරිත්‍යාගයේ යෙදෙන්නේ ද්වේශය උපද්දවන්න නො වේ. එහි අරුත කෙලෙස් ප්‍රහාණය යි.මේ පස් නම අතුරින් එක් ස්වාමීන්වහන්සේ කෙනෙක් අරහත්වයටත්, තවත් කෙනෙක් අනාගාමී තලයටත් පත්වෙනවා මේ උපවාසය හේතුවෙන්. අන්න උපවාසයක ප්‍රතිඵලය. මේ උපවාසය හේතුවෙන් අපවත් වූ ස්වාමීන්වහන්සේලා දෙව්ලොව උපන්නා. ඒ උපවාසය තමන් ගේ ක්ලේශයන්ට එරෙහි ව සිහි නුවණ උපදවා ගැනීම පිණිස කළ සටනක්. මෙයින් එක් නමක් ගෞතම බුදුන් දවස සත් වයසින් නිවන් අවබෝධ කළා. තවත් නමක් ක්ෂණයෙන් මාර්ගඵල ලැබුවා.* මේ සියලු අර්බුදවලට හේතුව ක්‍රමානුකූ®ල භික්ෂු අධ්‍යාපනයක් ලද හැකි ආයතන නොමැති වීම ද?ඒක ම තමයි. අද වනවිට කිසි ම පිරිවෙනකට කියන්න පුළුවන්කමක් නැහැ ශික්ෂාපද දහය රකින්න අනුබල දෙන බවටවත්. මේ අභිමානය අද කිසිම කෙනකුට නැහැ.අද වනවිට මේ දේවල් මොනතරම් ගැටලු සහගත තත්ත්වයකට පත්වෙලා ද කියනවා නම් ඇතැම් භික්ෂූන් හිස රැවුල වැවීම නවත්වා ගන්න බැරි ගානට දැන් හැමදේම ඇද වැටිලා. තවත් විවිධ චෝදනා භික්ෂු සමාජයට එරෙහි ව ඉදිරිපත් වෙන තත්ත්වයට අපි දැන් පිරිහිලා. මෙය බුද්ධ ශාසනයේ මහා කඩා වැටීම යි.කුමානුකූ®ල භික්ෂු අධ්‍යාපනයකට මඟ පෙන්වන කිසි ම ආයතනයක් මේ වනවිට මේ රටේ ස්ථාපිතව නැහැ. ශාසනික ඉලක්ක ගැන කිසිම අවබෝධයක් නැහැ.මේ හේතුවෙන් ම තරුණ භික්ෂුන්වහන්සේ උපවාස වැනි ක්‍රියාදාමයන්ට ගොදුරු වෙමින් යනවා.* මේ සියලු තත්ත්ව යටතේ වුවත් දේශපාලනීකරණයට ලක් වූූ භික්ෂූන් වහන්සේට කිසියම් පිළිගැනීමකුත් මේ සමාජයේ ලැබෙන්නේ නැද්ද?මේක තමයි ඊළඟ ඛේදවාචකය. මෙයින් වයසින් අඩු භික්ෂුන් අතර අදහසක් ඇතිවන්නට පුළුවන් මෙය යි පරමාදර්ශී මාර්ගය ආදී වශයෙන්. ඒත් මේ සමඟ ම තවත් දෙයක් සිදුවෙනවා. ඒ තමයි පොදු මහජනතාව අතර භික්ෂුව වෙත පවතින ශුද්ධාව ක්‍රමයෙන් අහෝසි වී යෑම. ඒ අනුව මෙය මහා ශාසනික පරිහානියකට මඟ කීමක් බවට පත්වෙනවා. මේ දේශපාලන අරගලවල දී සිදුවන ගුටි බැට දීම්, අසැබි වදන් භාවිතවීම් ආදිය මාධ්‍ය මඟින් පෙනෙන විට මොන තරමකට භික්ෂු චරිතය හෑල්ලුවට ලක්වෙනවා ද යන වග මේ අයට නොවැටහෙන්නේ ඇයි?සාකච්ඡා කෙළේතනූජා ධර්මපාල</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=af1005027</link>
    <topic>සිරස මාධ්‍යවේදියාට මර්වින්ගෙන් කේක් කෑල්ලක්</topic>
    <author>ඡායාරූප – විමල් කරුණාතිලක සහ ප්‍රබෝධි ලංකා</author>
    <content>ජනමාධ්‍ය අමාත්‍යාංශයේදී සුබ මොහොතින් සිය ධූරයෙහි වැඩ භාරගත් අවස්ථාව. අමාත්‍යාංශයේ ලේකම් ඩබ්. බී. ගනේගල මහතාද මෙහි සිටී.සමාජයේ සිටින විවිධ තරාතිරම්වල ජනී ජනයා අතර පුවත් මවන්නෝ ද වෙසෙති. ජනමාධ්‍යවේදීන්ගේ ඇස නිරායාසයෙන් ඇදෙන්නේ මේ පුවත් මවන්නන් වෙත.ඔව්හු කෑවත් බිව්වත් ගමනක් ගියත් ගමනක් නොගියත් කතාකළත් නොකළත් පුවත් මවති. කොටින්ම ඔවුන්ගේ සෑම චර්යාවක්ම මාධ්‍යවේදීන්ට ප්‍රවෘත්තියක් සපයා දෙයි.මොහොමඩ් අලි මෙන්ම සනී ලිස්ටන් බොක්සිං ක්‍ෂේත්‍රයේ පුවත් මවන්නෝ වී සිටියහ. සෑම බොක්සිං තරගයකටම පෙර ඔවුන්ගේ මුවින් පිටවෙන වචන ලෝකයටම රසය බෙදූ පුවත් බවට පත්විය.ඩයනා ද එවැනි පුවත් මවන්නියකි. ඇගේ ඇඳුම් විලාසිතාවම අලුත් ප්‍රවෘත්තියකි. පැපරාසීන් ඈ පසුපස ගියේ ඈ පුවත් මවන්නියක් බවට පත්ව සිටි නිසාය.ශ්‍රී ලංකා ක්‍රීඩා ක්‍ෂේත්‍රයේ ප්‍රකටම පුවත් මවන්නිය වූයේ සුසන්තිකා ජයසිංහයි. ඇය දිව්වත් පුවතකි. නොදිව්වත් පුවතකි. පිටවෙන හැම වචනයක්ම පුවතක් වීය.ලේක්හවුස් ආයතනයේදී සාකච්ඡාවකට සහභාගී වෙමින්දේශපාලන ක්‍ෂේත්‍රයේ ද එවැනි පුවත් මවන්නෝ එදා මෙන්ම අදත් සිටිති. දහනායක මහත්මයා එකල සිටි පුවත් මවන්නෙකි. මෙකල සිටින අංක එකේ පුවත් මවන්නා ආචාර්ය මර්වින් සිල්වාය.ගිය ගිය හැම තැනකම පිටකරන හැම වචනයකම පුවතක උණුසුම ගැබ්ව තිබිණි. ඒ නිසා මාධ්‍යවේදීහු ඔහු වටා රොක්වූහ. ඔහු අතහැරියේම නැත. සැර වචනය මෙන්ම සුමට වචනය ද ප්‍රවෘත්තියකි.මේ පුවත් මවන්නා පසුගියදා ජනමාධ්‍ය නියෝජ්‍ය ඇමැතිවරයා වශයෙන් දිවුරුම් දුන්නේය.මේ දවස් ටිකේම ඇමැතිවරුන් දිවුරුම් දීම පිළිබඳ ප්‍රවෘත්ති සෑම මාධ්‍යයකම පාහේ පළවෙයි.මෙන්න මගෙන් කේක් කැල්ලක්ඒ අතර ආචාර්ය මර්වින් සිල්වා නියෝජ්‍ය ඇමැතිතුමාගේ දිවුරුම් දීම ඒ ප්‍රවෘත්ති අතර සුවිශේෂම ප්‍රවෘත්තිය බවට පත්විය.ආචාර්ය මර්වින් සිල්වා මහතාගේ දිවුරුම්දීම වෙනුවෙන් සුබපැතීමේ උත්සවයක් ජනමාධ්‍ය අමාත්‍යංශයේ දී පැවැත්වීය. එහිදී කේක් එකක් කැපීමේ මොහොතක් ද තිබිණි.”කෝ සිරස මාධ්‍ය ජාලයේ කවුරුහරි මාධ්‍යවේදියෙක් ඉන්නවද?”සිරස මාධ්‍යවේදියෙක් අත එසවීය.”ජයවේවා”එසේ කියමින් මර්වින් සිල්වා මහතා ඔහුට අඬ ගැසුවේය. කේක් එක කැපුවේය. පළමු කේක් කෑල්ල සිරස මාධ්‍යවේදියාට කැවීමට තරම් ආචාර්ය මර්වින් සිල්වා මහතා සැබෑම සහෘදයකු බවට පත්විය. මෙවන් පුවත් මවන්නන් නොසිටින්නට මාධ්‍ය ක්‍ෂේත්‍රය වියළි කර්කශ එකක් වනු ඇත.ඡායාරූප – විමල් කරුණාතිලක සහ ප්‍රබෝධි ලංකා</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=af1005028</link>
    <topic>විභාගයත් ජීවිතයත් දෙකම දිනාගත යුතුයි</topic>
    <author/>
    <content>දිලිනි”මම පාසල් ගායනා කණ්ඩායමේ ගායිකාවක්. මාධ්‍ය ඒකකයේ නිවේදිකාවක්. සමස්ත ලංකා පද්‍ය ගායනා තරගයෙන් තුන්වැනි ස්ථානය දිනාගන්නත් මට පුළුවන් වුණා. පෙරදිග අපරදිග සංගීතයෙන් වගේම චෙස් ක්‍රීඩාවෙනුත් ජයග්‍රහණ ලබා ගත්තා. පාසලේ සෙසු බාහිර කටයුතු සියල්ලටත් සහභාගි වුණා. පාසලේ ශ්‍රේණි නායිකාවක ලෙසත් කටයුතු කළා. නිදිවරාගෙන පාඩම් කළෙත් නැහැ.”ඇත්තට? කොහොමද මේ තරම් වැඩ ගොඩක් කරන අතරෙ ලංකාවේ තුන්වැනි තැනට ආවේ?දිලිනිගෙ කථාව අහගෙන ඉන්න ඕනැම කෙනකුට මේ ප්‍රශ්නය අහන්න හිතෙනවා. ඒ ප්‍රශ්නයට උත්තරයත් දිලිනි ළඟ තියෙනවා.මේ හැම දේම කරන අතරේ කාලසටහනකට අනුව පාඩම් කටයුතු කරන්නත් මම අමතක කළේ නැහැ.දිලිනි සමබරයි. අධ්‍යාපනයෙන් වගේම බාහිර සියලු කටයුතුවලින් ඇය සමත්. ගාල්ල සවුත්ලන්ඩ් විද්‍යාලයේ අධ්‍යාපනය ලැබූ දිලිනි උපේක්ෂා රණවීර අ.පො.ස. සාමාන්‍ය පෙළ විභාගයෙන් තෙවැනි තැන දිනාගන්න සමත් වුණේ ඒ සමබර බව නිසයි.”මම ශිෂ්‍යත්ව විභාගයෙනුත් ලකුණු 179ක් ලබාගෙන සමත් වුණා.”ඇය සිය කුඩා අවදියේ අධ්‍යාපන සමත්කම් ගැන කියන්නෙ එලෙසයි. බුද්ධිමත් ගුරුවරුන් ලෙස ඇගේ මවුපියන් ඇයට සමබරතාවය රැකගන්න උදව් උපකාර කළ බව පැහැදිලියි.”මගේ දුව හැම අතින්ම දක්ෂයි” ගුරුවරියක වූ ඇගේ මව සිය දියණිය ගැන පවසන්නෙ එවැන්නක්.තම දරුවන් ගැන මේ රටේ හැම මවකටම මෙලෙස කථා කිරීමට හැකි නම් මේ රටේ උගත් බුද්ධිමත් පරාර්ථකාමී යහපත් පුරවැසියන් බිහි කිරීම අසීරු කරුණක් නොවේ. දිලිනි ගැන පමණක් නොවේ අ.පො.ස. සා.පෙ. විභාගයෙන් පළමු හා දෙවන ස්ථාන දිනාගත් කොළඹ දේවි බාලිකාවේ සචිත්‍රා ශ්‍යාමලී ගුණවර්ධන ශිෂ්‍යාවත්, අම්බලන්ගොඩ ධර්මාශෝක විද්‍යාලයේ චරිත් කෞශල්‍ය විමලරත්නත් බාහිර කටයුතුවල යෙදුණු දරුවන්.සචිත්‍රා පිහිනීමට වගේම චිත්‍ර කලාවටත් එක සේ දස්කම් දක්වනවා. ඒ හැරුණු විට ඇය ඉංග්‍රීසි භාෂාවෙන් පොත් ලියන ලේඛිකාවක්.”පුතා හැමදේටම දක්ෂ නිසා පාසලේ ගුරුවරුත් පුතාට ආදරෙයි”.චරිත්ගෙ අම්මා චරිත් ගැන කියන්නෙ එහෙම කථාවක්. මේ සියලු කථා අතරේ මේ සිසුන් තිදෙනාම පවසන්නෙ තමන් විභාගයට දැඩි ලෙස නොවෙහෙසුණ බවයි. සැහැල්ලුවෙන් විභාගයට මුහුණ දුන් බවයි. එහෙත් මේ තිදෙනාම කාලසටහනකට අනුව සිය අධ්‍යාපන කටයුතු විධිමත් ලෙස කළ බව පවසති.මේ තිදෙනාගේ කථාව සතුටු කථාවකින් කෙළවර වෙද්දී නිරන්තරයෙන් ම විභාගයට වෙහෙසුණ දරුවෝ කී දෙනෙක් තවමත් සිය ප්‍රතිඵල ගැන කනගාටුවෙන් සිටිනවාද යන්න ගැනත් විමසිය යුතුයි.”පුදුමයි. ඒ දරුවා හරි දක්ෂයි. හැම තිස්සෙම පාඩම් කළා. පාඩම් කළා ඇරෙන්න වෙන කිසිම දෙයක් කළේ නැහැ. අමතර පංතිත් ගියා. ගුරුවරු ගෙදරට ඇවිල්ලත් ඉගැන්නුවා. ඒත් ඒ දරුවා අසමත් වුණා.අධ්‍යාපනයෙන් දස්කම් දැක්වූ එහෙත් විභාග ප්‍රතිඵල සතුටුදායක නොවූ බොහෝ දරුවන් පිළිබඳ මෙවැනි කථා ඕනෑ තරම් ඇහෙනවා. එහෙම නම් බාහිර කටයුතුවලට දායකවීම දරුවකුගේ් අධ්‍යාපනයට බාධාවක් කියල හිතනවා නම් ඒ මතය වැරදි සහගත බව සාමාන්‍ය පෙළ ජයග්‍රාහකයෝ ඔප්පු කර තිබෙනවා. අධ්‍යාපනයෙන් මෙන්ම බාහිර කටයුතුවලින් ද සමබර දරුවා විභාගයෙන් පමණක් නොවයි ජීවිතයෙන් ද සමත්.”දිලිනි කතා කරද්දි දැනෙනවා ඒ දරුවා බොහෝම අවංක දරුවෙක් බව. ඒ වගේම බෙදා හදා ගැනීමට කැමැති පරාර්ථකාමී දරුවෙක් බව. ඒ දරුවගෙ දෙමවුපියන් ගුරුවරු. බුද්ධිමත් ගුරුවරු ලෙස ඔවුන් තමන්ගෙ දරුවා නිසි මඟ යවන මාර්ගය දැන සිටින්න ඇති.”දිලිනි රූපවාහිනියෙන් දුටු මහාචාර්ය පල්ලියගුරු මහතාට දිලිනි ගැන හිතුනෙ එවැනි හැඟීමක්.”අපිටත් හොඳ ළමා කාලයක් තිබුණා. මට මතකයි අපි ඉස්සර ගස්ගල්වල නැඟපු හැටි. අතපය කඩාගත් හැටි. සෙල්ලම් කළ හැටි. ඒ වගේම දෙමවුපියන් සමඟ ගමන් බිමන් ගිය හැටි. එවැනි ළමා කාලයක් දරුවකුගේ පෞරුෂ වර්ධනයට අත්‍යවශ්‍යයයි. ඒ විතරක් නොවේ ඒ කාලේ පොත් කියැවීමත් අපිට ප්‍රීතිජනක කටයුත්තක්. මවුපියන් ගමනක් ගිහින් එද්දි වුණත් අපිට ගෙනාවේ පොතක්. උපන් දිනයකට තෑගි ලැබුණෙත් පොතක්. ඉතින් අධ්‍යාපනයයි බාහිර කටයුතුයි දෙකම සමබරව අපිටත් ලැබුණා.”අපට ඕනෙ උගතෙක්ද? මනුෂ්‍යයෙක්ද? ගිරවෙක් මෙන් කටපාඩමෙන් පමණක් උගත් පුද්ගලයකුගෙන් යහපත් පුරවැසියකු බිහිවෙනවද? පොත්ගුල්ලෙක් වීමෙන් හෝ විභාග සමත් කිරීමෙන් පමණක් යහපත් පුරවැසියන් බිහිකිරීම පහසු කටයුත්තක් නොවෙයි. ඒ නිසා අධ්‍යාපනයත් බාහිර ක්‍රියාකාරකම්වලිනුත් සමබර වූ පුද්ගලයකු බිහිකිරීම ඉතා වැදගත් බවයි පල්ලියගුරු මහතා පවසන්නෙ.”අපිටත් හොඳ ළමා කාලයක් තිබුණා. අපි හොඳට සෙල්ලම් කළා, ක්‍රීඩා කළා. නිවසෙත්, පාසලෙත්, විශ්ව විද්‍යාලයෙත් අපි බාහිර ක්‍රියාකාරකම් කළා. මම පාසල් ගියේ අනුරාධපුර මැදි විදුහලට. පාසලේ හොකී ක්‍රීඩාව තිබුණෙ නැහැ. ඒත් මම විශ්ව විද්‍යාලයට ගියාට පස්සෙ හොකී ක්‍රීඩකයකුත් වුණා. මම විශ්ව විද්‍යාලයෙත් වර්ණ ලබාගත් ක්‍රීඩකයෙක්. ඒ කාලෙ සමහර විශ්ව විද්‍යාල ශිෂ්‍යයො හිටියා සමස්ත ලංකා ජයග්‍රහණ ලබාගත්.හොඳ පෞරුෂයකින්, නායකත්වයකින් හෙබි පුරවැසියන් වුණා.”විශ්ව විද්‍ය්‍යාල ප්‍රතිපාදන කොමිෂන් සභාවේ සභාපති මහාචාර්ය ගාමිණී සමරනායක මහතා සිය අතීතය සිහි කරන්නෙ ඒ විදියට.”ප්ලේටෝගේ ”රිපබ්ලික්” ග්‍රන්ථයේ තිබෙනවා විධිමත් අධ්‍යාපනය පිළිබඳ හොඳ විවරණයක්. එහිදී මේ බාහිර කටයුතු පෞරුෂ වර්ධනයට කෙතරම් පිටිවහලක් ද යන්න ගැන පැහැදිලි කෙරෙනවා. විෂයන් හැදෑරීම වගේම ශාරීරික අභ්‍යාස පිළිබඳ එහි හොඳ විවරණයක් තිබෙනවා.”ප්ලේටෝ” යන නම ප්ලේටෝ ට ලැබුණෙ ඔහුගෙ ක්‍රීඩා ගුරුවරයාගෙන්. එහි තේරුම පළල් උරහිස් ඇත්තා යන්නයි. එහිදී අපට ප්ලේටෝ ගැනත් අවබෝධ කරගන්න පුළුවන්.ක්‍රීඩාව ජීවිතයට අවශ්‍යයයි. අපේ ශරීරය සමබර වෙන්නෙ ක්‍රීඩාවෙන්. අපේ මනස සමබර කරන්නෙ සංගීතය. මේ කාරණා වලින් යමකු හිස් වුණොත් ඔහු හෝ ඇය පරිපූර්ණ වන්නේ නැහැ. විශ්ව විද්‍යාලයට ඇතුළත් වෙද්දි පවා මේ බාහිර කුසලතා සැලකිල්ලට ගන්නවා. ඒ නිසා දරුවො විභාග වගේම බාහිර කටයුතුවලින් ද සමත්කම් දක්වා තිබීම ජීවිතයේ හැම දේටම වැදගත්.”මහාචාර්ය සමරනායක මහතා අධ්‍යාපනය හා බාහිර කටයුතු ගැන දරන්නෙ එවැනි අදහසක්.”මම මගේ පාසලේ සියලුම දරුවන්ට බාහිර කටයුතුවල යෙදෙන්න අවශ්‍ය කරන මාර්ග පාදා දී තිබෙනවා.”අ.පො.ස. සාමාන්‍ය පෙළ විභාගයෙන් තෙවැනි තැන වගේම හතරවැනි හා අටවැනි තැන දිනාගත් ගාල්ල සවුත්ලන්ඩ් විද්‍යාලයේ විදුහල්පතිනි ශාන්ති සෙනෙවිරත්න මහත්මිය පවසන්නෙ එවැන්නක්.”දිලිනි වගේ ම මගේ පාසලේ හතරවැනි ස්ථානය දිනාගත් දැරියත් පාසලේ බාහිර කටයුතුවලට හොඳින් සහභාගි වුණා. දිලිනි කියන්නෙ පාසලේ සිටින දක්ෂ නිවේදිකාවක්. ඒත් හුඟක් දරුවො අද බාහිර කටයුතුවල යෙදෙනවා අඩුයි. මේ තත්ත්වය මවුපියන් පවා තේරුම් ගන්නෙ නැහැ. ඔවුන් හිතන්නෙ බාහිර කටයුතුවල යෙදීම අධ්‍යාපනයට බාධාවක් බවයි.”විදුහල්පතිනියගේ මේ ගැටලුවට හේතුව කුමක්ද? මහාචාර්ය පල්ලියගුරු මහතා පවසන්නෙ මේ ගැටලුව ආරම්භ වෙන්නෙ පළමු වසරෙන් බවයි. පළමු වසරේ “පොත් බෑගයේ බර” අධ්‍යාපන සංකීර්ණ හා බරපතල දෙයක් හැටියට දරුවන්ට දනවන බවයි ඔහුගේ හැඟීම. මේ බරට මවුපියන්ගේ පීඩනය ද එකතු වූ විට දරුවන්ට බාහිර කටයුතුවල යෙදීමේ අවකාශ නැති වී යයි.අද දරුවන් ටියුෂන් යාම ආරම්භ කරනුයේ පළමු වසරේ සිටයි. දරුවා පාසලෙන් පසු නිවෙසට යනු වෙනුවට යන්නේ ටියුෂන් පංතියටය. මේ වෙහෙස, දරුවා බාහිර කටයුතු වලට යොමු නොකරයි. පළමු වසරේ සිට පහේ ශිෂ්‍යත්ව ඉලක්කය ඊළඟට සාමාන්‍ය පෙළ, උසස් පෙළ විභාග තරගයට දරුවන් ද මවුපියන් ද අවතීර්ණ වී සිටිත්.”මේ තත්ත්වය විශ්ව විද්‍යාලවල පවා දකින්න තියෙනවා. ඒ කාලෙ පේරාදෙණිය විශ්ව විද්‍යාලයේ පිට්ටනිය පිරිලා තියෙන්නෙ විශ්ව විද්‍යාල සිසුන්ගෙන්. ඒත් අද ඒවායින් ඉඳ හිට හරි ප්‍රයෝජන ගන්නෙ පාසල් ශිෂ්‍යයො.”මහාචාර්ය ගාමිණී සමරනායක මහතා එලෙස පැවසුවෙ ඉතා කනගාටුවෙන්. මේ තත්ත්වය පරිපූර්ණ මිනිසකු බිහි කිරීමෙහිලා බාධා වන බව සිළුමිණට අදහස් දැක්වූ සියලුම වියතුන්ගේ අදහසයි.බාහිර කටයුතුවල නොයෙදෙන දරුවා විභාගවලින් සමත් වුවද මනා පෞරුෂයකින් හෙබි පුද්ගලයකු වන්නේ නැහැ. ඉවසීම, සමාජගත වීම, පරාර්ථකාමී බව, රැකියාවේ හෝ ජීවිතයේ හෝ ගැටලුවලට නිසි ලෙස මුහුණ දීමේ හැකියාව ද ඔවුන්ට නැහැ.මෙවැන්නෝ අවවාද උපදෙස් නොසලකා හරිනවා සේ ම වැරැද්දක් පෙන්වා දීමේ දී වහා කිපෙන සුළු වීම ද දක්නට ලැබෙන තවත් දුර්ගුණයන්.”හුඟක් දරුවන් වගේම මවුපියන් පවා දන්නෙ නැහැ බාහිර කටයුතුවල ජයග්‍රහණ විශ්වවිද්‍යාලයට ඇතුළත් වීමේදී පිටිවහලක් වන බවත්. විභාග ජය ගැනීමේ තරගයට තමයි මේ දෙගොල්ලම එකසේ මහන්සි වෙන්නෙ. ඒත් බාහිර කටයුතුවල යෙදෙන දරුවා ඉතා සැහැල්ලුවෙන් විභාගයත් ජීවිතයත් යන දෙකම දිනා ගන්නවා.”සවුත්ලන්ඩ් විද්‍යාලයේ විදුහල්පතිනියත් අවසාන වශයෙන් අප සමඟ පැවසුවේ එවැන්නක්.සුමේධා නවරත්න</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=as1005021</link>
    <topic>හයිටිය වෙනුවෙන් හිම පහන් පූජා</topic>
    <author/>
    <content>ජීවිතය කියන්නෙ සතුටු සිනහ වගේම දෝරා ගලන දුක් කඳුළුත් එමට පිරුණු මහා සාගරයක්. සිනහ නගන වෙලාවට දෑත් පටලවාගෙන සිනහ වෙන්නත්, හඬා වැටෙන වෙලාවට උණුසුමින් වැළඳ ගන්නටත් අපට හැකියාව තිබීම තමයි “මනුසත් භාවය” කියලා කියන්නේ.ලෝකයේ එක් රටක වැසියන් සාමයේ පහන් දල්වද්දී, තවත් රටක් මර බියෙන් කුළු ගැන්වෙනවා. මේ සියල්ලටම එපිටින් විටෙක ස්වභාව ධර්මයත් අපට ඔච්චම් කරනවා. ජනවාරි මාසයේ 12 වැනිදා හයිටි හි සිදුවූ භූමිකම්පා ඛේදවාචකය මුවින් මුව ගලා ගියේ අප කාගේත් සිත් සතන් තුළ ඉතාමත් ඛේදනීය හැඟුම් ජනිත කරමින්.උෂ්ණත්වය අංශක සෘණ 5 ත් 10 ත් අතර වුණත්, හිම කුණාටු ගත සිත සළිත කරමින් හමා ගියත්, ජපානයේ ජාත්‍යන්තර විශ්ව විද්‍යාලයේ අප නේවාසිකාගාරයේ ආලින්දයට රොක් වුණේ බීබීසී ලෝක ප්‍රවෘත්ති ඔස්සේ හයිටි වැසියන්ගේ දුක් සෝ සුසුම් බෙදා හදා ගැනීමටයි. ප්‍රවෘත්ති නරඹන අතරතුරේ “මොවුන් වෙනුවෙන් අපට කළ හැක්කේ කුමක් ද” යන පැනය මාතෘකාවට ලක් වුණා. විවිධ අදහස් දහසක් අතුරින් මුදල් ආධාර මෙන්ම සහනාධාර යැවීම ප්‍රමුඛ ස්ථානයට පත් වුණු අතර ශිෂ්‍ය විධායක කමිටුව මඟින් තවත් අපූරු අදහසක් ඉදිරිපත් කෙරුණා. ඒ අපගේ ආදරය සහ ආශිර්වාදය හයිටි වෙත ආලෝක ධාරා හා මුසු කර යැවීමයි.හිමෙන් නිම වූ සංදර්ශන වේදිකාව‘හයිටි වෙනුවෙන් හිම පහන්’ ලෙස නම් කෙරුණු මෙම උත්සවය ජනවාරි මාසයේ 30 වැනි සෙනසුරාදා සිදු කෙරුණා. ඇඟපත ශක්තිවන්ත තරුණයන් කිහිප දෙනකු මේ කාර්යය උදෙසා වෙන්වුණු විශ්ව විද්‍යාල භූමියේ හිම තැනිතලා කර ‘HAITI’ යන අක්ෂර පහ එහි භූමිය මත සලකුණු කළා. සවස 4 ට මෙම භූමියට රොක්වුණු සෙසු සිසු කණ්ඩායම් මේ එක් එක් අක්ෂරය උදෙසා කණ්ඩායම් 5 කට වෙන් කරනු ලැබුවා.තමන්ට අදාළ අක්ෂරය ඇති ස්ථානය වෙත ගිය සිසුන් ඉතා කාර්යක්ෂම ලෙස හිම පහන් සෑදීමේ කටයුතු ආරම්භ කළා. හිම පහන් කීවාට සෑදීම නම් එතරම් අපහසු කාර්යයක් නොවෙයි. ප්‍රථමයෙන් ටෙනිස් බෝල තරමේ කුඩා හිම බෝල සාදා ඉන්පසු පොළව මත වියතක පමණ වට ප්‍රමාණයක් සිටින පරිදි රවුමට මෙම හිම බෝල තට්ටු 3 - 4 ක් ලෙසට තැබීම පමණයි කළ යුතු වන්නේ. කෙසේ වෙතත් හයිටි යන අකුරු සියල්ල නිර්මාණය කිරීමට එක් පුද්ගලයකු හට පහන් 2 - 3 ක් සෑදීමට සිදු වූ නිසාවෙනුත්, ස්වභාව ධර්මයෙන් ඇති වුණු සුළු සුළු බාධා කිරීම් ආදියත් නිසාවෙන් මේ පහන් සියල්ල සාදා අවසන් කිරීමට අපට පැය 2 කටත් වඩා ගත වුණා.දැන් ඉතිරිව තිබෙන්නේ මේ හිම පහන් කූඩු තුළ ඉටිපන්දමක් දැල්වීම පමණයි. මේ වන විට සිසුන් බොහෝ දෙනෙකු වෙහෙසට පත්ව සිටින නිසා එම කර්තව්‍යය ශිෂ්‍ය විධායක කමිටුව මඟින් සිදු කළා. පහන් සියල්ල දැල්වුණු පසු ඒ ආලෝකයෙන් සීතලත්, සඳුදායින් ආරම්භ වීමට නියමිත මධ්‍ය වාර විභාගයට සූදානම් වීමේ කටයුතුත් පසෙක දමා පැමිණි සිසුන් ගේ සිත් සතන් ආලෝකවත් වුණා.දැන් එළඹෙන්නේ හයිටි වෙනුවෙන් යාඥා කිරීමේ කාලයයි. විවිධ භාෂා කථා කරන, විවිධ හැඩයේ ඇස්වලින් යුතු අප 120 ක් දෙනා අත්වැල් පටලවාගෙන මෙම පහන් පෙළ වටා සිට ගත්තා.හයිටි ඛේදවාචකයෙන් දිවි අහිමි වූවන් උදෙසා මිනිත්තු කිහිපයක නිශ්ශබ්දතාවයකට පසු ශිෂ්‍ය විධායක කමිටුව ශබ්දවාහිනී යන්ත්‍රය ඔස්සේ හයිටි වෙනුවෙන් ප්‍රථම ප්‍රාර්ථනාව ගුවනට මුදා හැරියා. ඉන් පසුව විවිධ රටවල්, ශිෂ්‍ය කමිටු වෙනුවෙන් ඒ ඒ කමිටුවල නියෝජිතයන් හයිටි වෙත ප්‍රාර්ථනා මුදා හැරියා.මෙහිදී චීනයෙන් පැමිණි ‘ලුලු’ කිව්වේ චීන ජනතාව විශාල භූමි කම්පාවකින් ඉතාමත් අසරණ තත්ත්වයකට පත්වුණු අවස්ථාවේ ලෝකවාසී ජනතාවගේ ආශිර්වාදයෙන් ඉක්මණින් යළි ගොඩනැගීමට පුළුවන් වූ බවය. හයිටි හි හඬන දහස් ගණනක් ජනතාව වෙනුවෙන් ඔවුන්ගේ දුක් අඳෙීනා ඉක්මනින් පහව යන ලෙසට අපගේ ප්‍රාර්ථනා ඔවුන් වෙනුවෙන් ලබා දීමට මෙය හොඳ අවස්ථාවක් වුණා.හිම අනුරූ සාදමින්ලොව සිවු දෙසින්ම ප්‍රාර්ථනා ඔබ වෙනුවෙන් මෙම වායුගෝලයට මුදා හැරෙනවා. ඒ ප්‍රාර්ථනා බල මහිමයෙන් ඔබ ඉතා ඉක්මනින් යළි ගොඩනැඟෙන බව අපට විශ්වාසයි කියා ද ලුලු පැවසුවා.දේශසීමා වෙනුවෙන් දශක ගණනාවක් යුද වැදුණු ඉන්දියානු පකිස්ථානු සිසුන් දකුණු චීන මුහුදේ සැඟව ඇති මිල කළ හැකි නිධාන පසුපස යමින් මිල කළ නොහැකි සුහදත්වය පළුදු කරගත් ඉන්දුනීසියානු, මැලේසියානු සහ වියට්නාම ජාතික සිසුන් සිය වාද බේද අමතක කර හිම බිමේ, හිම පහන් වටා අත්වැල් පටලවාගෙන හයිටි වෙනුවෙන් සිය හදෙහි නැඟෙන ප්‍රාර්ථනා ගුවනට මුසු කරද්දී අප සිත්වලට නැඟුණු පැනයකි. සොබාදහම් මාතාව මේ කළේ සරදමක් ද? එසේත් නැතිනම් එකමුතු බවෙහිත්, සාමයෙහිත් අගය, ආශ්චර්යය අපට කියා දීමක් ද?* * *පෙබරවාරි මාසෙ විසිවැනි සෙනසුරාදා ජාත්‍යන්තර විශ්ව විද්‍යාලයේ සිසුන් සියයකට වඩා අධික පිරිසක් බස්රථ, දුම්රිය සහ තම තමන්ගේ පෞද්ගලික වාහන වලට නැගී පිටත්වුණේ ‘තෝකමචි’ (Tokamachi) නගරය බලායි. ඒ එම නගරයේ පැවැත්වෙන 61 වැනි හිම උත්සවය (Snow festival) නැරැඹීමට යෑම සඳහායි. ජපානයේ පැවැත්වෙන හිම උත්සව අතුරින් මෙය දෙවැනි වන්නේ හොක්කයිදෝ ප්‍රදේශයෙහි පැවැත්වෙන සැපරෝ උත්සවයට පමණයි. කෙසේ වෙතත් පැරැණිම හිම උත්සවය යන ගෞරව නාමය හිමි වන්නේ තෝකමචි හිම උත්සවයටයි.හිමෙන් නිම වූ සංදර්ශන වේදිකාවඅද දිනයේ කාලගුණයත් මෙම උත්සවයේ අරමුණට ඉතාමත් හොඳින් ගැළපුණා. දවස පුරාම පැවැති අඛණ්ඩ චණ්ඩ හිම පතනයක් මඟින් හිම උලෙළට සහභාගි වන්නන්ට ආසිරි පැතුවේ සොබාදහම් මාතාවයි.තෝකමචි නගරය දළ වශයෙන් 63,000 කට අධික ජනගහනයක් ජීවත් වන වර්ග කිලෝමීටර 590 කට හිමිකම් කියන තරමක් විශාල පෞරාණික නගරයක්. මෙම නගරය ජපානය පුරා ප්‍රසිද්ධියට පත් වුණු නගරයක් වීමට හේතුව අධික හිම පතනය සහ උත්කෘෂ්ට හිම උත්සවය නිසාම පමණක් නොවෙයි ඉතාමත් අලංකාර, උසස් නිමාවකින් යුතු කිමෝනා නිෂ්පාදනය කෙරෙන නගරයක් ලෙසටත් කීර්ති නාමයක් දිනාගෙන තිබෙනවා. නමුත් අද මෙම නගරය අලංකාර කෙරුණේ අලංකාර කිමෝනේවලින් නම් නොවේ, මඟ දෙපස තනා තිබුණු කුඩා හා විශාල ප්‍රමාණයේ හිම කැටයම්වලින්.සාම්ප්‍රදායික හිම මිනිසා (Snow man) සංකල්පයට සිය කලාත්මක හැකියා මිශ්‍ර කොට කුඩා කුරුල්ලන්, වලසුන් වගේම කුරුල්ලන් ද තනා තිබුණා. චීන ගණනය කිරීම්වලට අනුව 2010 වර්ෂය හිමි වන්නේ ව්‍යාඝ්‍රයාටයි. මේ බව සිහිපත් කිරීමට විවිධ ඉරියව් විදහා දක්වන ව්‍යාඝ්‍ර රූප කිහිපයක් ද දක්නට ලැබුණා. ඒ වගේම ජපානයේ ජනපි‍්‍රය චරිත, තොත්තොරො, හෙලෝ කිටී, චිබි මරුකො චන් වගේම ඇන්පන්මන් අනුරූ කුඩා ළමයින්ට වගේම අපටත් සතුටක් ලබා දුන්නා.නගරයේ සිරි විසිතුරු නරඹමින් මෙලෙස එහා මෙහා ඇවිදින අතරතුරේ කුඩා පිටියක සෙල්ලම් කරමින් සිටි කුඩා පැංචෙක් හා පැංචියෙක් දුටු මට මතක් වුණේ අයියයි මමයි පුංචි කාලෙ වැලි කෝම්පිට්ටු හදපු ආකාරයයි. අපි පුංචි පොල්කටුවලට වැලි පිරවු ආකාරයටම මෙම පැටවුන් දෙදෙනා කුඩා බාල්දිවලට හිම පුරවා මුනින් අත හැරවුවා. එවිට ලැබෙන කුඩා හිම කුට්ටියේ කළු තීන්තෙන් දෙනෙත් ද රතු තීන්තෙන් දෙතොල් ද ඇඳ එම හිම කුටිය කුඩා බෝනික්කකු බවට පත් කිරීමට දයාබර පියාගේ උදව්ව ද ලැබුණා. පිටිය පුරා මෙවැනි කුඩා හිම බෝනික්කන් විස්සකට වඩා ඒ වන විටත් තනා තිබුණා.සිසුන් හිම බෝල තනමින්මඟ දෙපස තිබුණු අනේක අනුරූ අතරින් මගේ දෙනෙත් ඉවතට ගත නොහැකි වුණේ අග්යෝ (Agyo) සහ උන්ග්යෝ (Ungyo) ලෙස හැඳින්වුණු පන්සලක් ඉදිරියේ තබා තිබුණු දොරටු පාලක රූප දෙකකිනුයි. මොවුන් දෙදෙනාගේ මුහුණුවල තිබුණු තේජස්භාවය තව තවත් ඔප නැංවුණේ පසුපසින් දල්වා තිබුණු ගිනි දලු උපයෝගයෙනුයි.එහා මෙහා කළ නොහැකි දොරටුවක් සමඟ පෙරළි කරන අග්යෝ සහ උන්ග්යෝ පසු කර ගෙන ගිය විට අපට දර්ශනය වුණේ අති දැවැන්ත සංදර්ශන වේදිකාවයි. එය තනිකරම හිමෙන් නිම වූවක්. මෙවර, එනම් 61 වැනි හිම සංදර්ශනයෙහි වේදිකාව ‘තොකි’ (Toki) ලෙස හැඳින්වෙන කුරුල්ලාගේ හැඩරුව හිමි කර ගෙන තිබුණා. ජපන් භාෂාවෙන් තොකි ලෙස හඳුන්වන මෙම පක්ෂියා කරමලක් සහිත ජලචර පක්ෂියෙක්. ප්‍රදේශවාසීන් විශ්වාස කරන්නේ එම පක්ෂියාගේ ජන්ම භූමිය තෝකමචි නගරය කියායි.හිමෙන් තැනු මෙම සුදෝසුදු වේදිකාව මත විවිධ ප්‍රසංගය ආරම්භ වුණේ රාත්‍රී 7 ට පමණ. තෝකමචි නගරයේ නිපදවෙන අලංකාර කිමෝනෝ හැඳගත් යුවතියන්ගෙන්ද, පළාතෙහි පාසල් නියෝජනය කරමින් පැමිණි සංගීත කණ්ඩායම්වලින් ද, පොප් ගායකයන්ගෙන් ද හිප් හොප් නර්ථනයන්ගෙන් ද මෙම ශ්වේත වර්ණ වේදිකාව වර්ණවත් වුණා.හිම වැස්සෙහි තෙමෙමින් හිම රටෙහි මෙම සංදර්ශනය නරඹන පේ‍්‍රක්ෂකයන් ද ගායන වාදනයන්ට අනුව නර්ථනයෙහි යෙදුණේ එම රංගනයන්ගෙන් දැනවුණු සතුට නිසා මෙන්ම සීතලෙන් මිදෙන රුධිරය උණුසුම් කරගැනීමටයි. පැයක පමණ කාලයක් පැවති මෙම සංදර්ශනය නිම වුණේ ඉස්තරම් මල්වෙඩි සංදර්ශනයකට පසුවයි.හිම පහන් ඇතුළත ඉටිපන්දම් දල්වාසංදර්ශනය නිම වූ පසුව, සංදර්ශන භූමියෙහි සිට රථගාල වෙත පා ගමනින් යන දහස් ගණනක් ජනයාගේ ආරක්ෂාව වෙනුවෙන් රතු පැහැ විදුලි පන්දම් රැගත් පොලිස් භටයන් මඟ දෙපස රැඳී සිටියා. ‘ආරක්ෂාව පළමුවෙන්’ යන තේමාව නිරතුරුවම ධාරණය කරන ජපානයේ මෙම පොලිස් නිලධාරීන් රැඳී සිටියේ සිය රතු පැහැති විදුලි ආලෝක ධාරා ඔස්සේ අප යා යුතු ගමන් මාර්ගය පෙන්වීමට පමණක්ම නොවෙයි.ගනකම් හිම තට්ටුවක් මහා මාර්ගය මත වැතිරී තිබෙන නිසා ලෙස්සා වැටීමේ අවදානම වැඩි නිසා ප්‍රවේසමෙන් ගමන් කරන ලෙසටත්, ඉදිරියෙන් හා දෙපසින් ගමන් කරන්නන් තල්ලු කිරීමට උත්සාහ නොගන්නා ලෙසටත් සිය මයික්‍රොෆෝන හරහා ඔවුන් ජනතාවගෙන් කාරුණිකව ඉල්ලා සිටියා.වෙසක් දවසට, පොසොන් දවසට අපේ රටේ මංමාවත් දෙපස ඉදිවෙන දන්සැල් සිහියට නැගුණේ ප්‍රදේශ වැසියන්ගේ කෝපි කූඩාරම් දුටු විටයි. සීතලේ විඩාපත්ව සිටින සිරුරු උණුසුම් කර ගැනීමට මෙම කෝපි කෝප්පය දිව ඔසුවක් වුණා.කුඩා හිම බෝල තට්ටු තබා සකස් කළ හිම පහන්දිනය අවසානයේ අප සියලු දෙනා ඉතාමත් දැඩිව විඩාවට පත් වී සිටියත් හිම රටෙහිදී (යුකිගුනි) පමණක්ම අත්විඳිය හැකි මෙවැනි උත්කෘෂ්ට සංදර්ශනයක සහභාගි වීමට ලැබීමෙන් ලැබුණු සතුට නිසා මගේ දයාබර මිතුරු මිතුරියන්ගේ මුහුණු සිහින් සිනහවකින් ආලෝකවත් වෙලා තිබුණා.නිමන්තා ලියනගේජපානයේ ජාත්‍යන්තර විශ්ව විද්‍යාලය,උරාසා</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=as1005022</link>
    <topic>අපෙ අම්මා මහපොළව වගෙ සියල්ල දරා ගත් ගැහැනියක්</topic>
    <author>සටහන -උපාලි සමරසිංහ</author>
    <content>සිංහල ගැමි රඟමඩල ආකෘතියෙන් මෙරට නාට්‍ය කේෂත්‍රයේ විශිෂ්ට නිර්මාණ රැසක් බිහි කළ ජයලත් මනෝරත්න අපේ නාට්‍ය වපසරිය දශමයකින් හෝ පුළුල් කළ අධ්‍යක්‍ෂවරයෙකි. තලමල පිපිලා, අන්දරේලා, ගුරුතරුව, කණේරු මල් මේ නාට්‍ය අතර ප්‍රදීපස්ථම්භ වීය. පුත්‍ර සමාගමද ඔහුගේම පරිවර්තන නාට්‍යයකි. සිංහල බස කෙත නියර, අපේකම ගැන නිතර දොඩන අපටම උරුම ගමේ ළගන්නා බස්වහරක් හිමි මනෝ තම ජීවිතය මේ තැනට ඔසවා තැබුයේ තම ආදරණීය මෑණියන් බව තරයේම අදහයි. පුංචි කලදි තමා විඳි අත්දැකීම් ඔහුගේ බොහෝ නාට්‍යවලට වස්තු විෂයයන් සැපයීය. නළුවකු හා අධ්‍යක්‍ෂවරයකු වශයෙන් රාජ්‍ය සම්මානයට පත් මනෝ තම අම්මා පිළිබඳ සිතිවිලි මෙසේ අවදි කළේය.මගේ අම්මා අගලකොටුව හේරත් මුදියන්සෙලාගේ ලීලා කුමාරි. වත්තේගම පන්විල සොඳුරු ගම්මානයේ තමයි ඈ ඉපදුණේ. කෙසෙල්ගස්පෙ මනතුංග බණ්ඩාර කීවෙ පියා. වෘත්තියෙන් ලොරි රියැදුරෙක්. එතුමා සුද්දගෙ යටතේ වැඩ කළ කෙනෙක්. හඟුරන්කෙත දෙහිපෙ තාත්තගෙ මහගෙදර තමයි අපේ පුංචි කාලෙ ගෙවුණෙ. අයියලා තුන්දෙනයි අක්කලා දෙන්නයි අතර පවුලෙ බඩපිස්සා මමයි. අම්මා ගෙවිලියක්. ඇගෙන් මා ලද වඩාත්ම උසස් දායාදය තමයි ගැමිවහර. යම් දෙයක් වඩාත්ම රසවත්ව අවධාරණයෙන් කිය හැකි ගැමි බස් වහරක් අපට තියෙනවා. මේක අම්මට හොඳටම තිබුණා. මේ බස අපේ පුංචි හිත්වලට කාන්දු වුණේ අම්මගෙන්.පසුකාලයක මා ලියන ‘දවස තවමත් තරුණයි.’ පොතේ මේ බස තමයි මා හසුරුවන්නෙ. ඇත්තටම ඒ පොතේ නිරූපින මවත් මගේ අම්මාමයි. උඩරට හඟුරන්කෙත වගේ පළාත්වලට ආවේණික වෙනම කිඳුරු සොකරි නාටක විශේෂ ඒ කාලෙ තිබුණා. මේ ගැන මහාචාර්ය සරච්චන්ද්‍ර පවා ලියා තිබෙනවා. මේවා පැවතුණේ පළාතේ වැඩිහිටි පිරිමි පාර්ශ්වය අතර. අපට අයිති කුඹුරුවල වැඩකරද්දි අම්මා මේ සොකරි නාට්‍ය අනුසාරයෙන් පුංචි ළමයින් වන අප කරන සමහර නාටකීය ලක්‍ෂණ සහිත ප්‍රසංගවලට අනුප්‍රාණය පිම්ඹා.ඒ අපට සොකරි අන්දලා අප කරන කියන දෙයට අත් උදව් දෙමින්. මේක අපේ ජීවිතයේ නාට්‍ය පිළිබඳ මූලික උනන්දුව ඇති කළ කාරණයක් කියා මට හිතෙනවා. තාත්තා ලොරි රියැදුරෙක් නිසා සුද්දගෙ යටතෙ රාජකාරිවලට මහියංගන, අනුරාධපුර, යාපනය වැනි පළාත්වලට යනවා. ළඟ පාත රාජකාරි වැටුණොත් තමයි කලින් ගෙදර එන්නෙ. නැත්නම් උදේ රැයින් ගියාම දවස් 2 – 3 කට පස්සෙ ගෙදර එන අවස්ථා තියෙනවා.තමන් හම්බ කරන - සොච්චම අම්මගෙ අතට දුන්නම අම්මා තමයි පිරිමහලා සියලු කටයුතු කරන්නෙ. අපේ අම්මා ඇත්තටම මහ පොළොව වගේ සියලු දේ ඉවසාගත් ගැහැනියක්. ඇය හැප්පුණේ මහ පොළොව එක්කමයි. හෙල්මැලි සහිත බෑවුම් බිමේ පහළ තමයි ඇය වැවිලි ආදිය කරන්නෙ. මට මතකයි අපේ ජීවිත හැඩ කරන්න ඇය පුදුමාකාර දුක් වින්ඳා. ගිනි කූටකේ වැඩකර තමන් වවා ගන්නා දේවල් සමහර විට විකුණා ගන්න බැරිව ළතවෙනවා මා අනන්තවත් දැකලා තියෙනවා. සීතල ගලන උදේ පාන්දර හතරට විතර අම්මලා වවා තිබුණු රාබු වගේ දේවල් සිප්පන් ගහලා ලොරියට පැටවෙනවා. සමහර විට මේ බඩුවලට වෙළෙඳපළක් නෑ. වෙළෙඳපළට ගෙනියන්න යන ප්‍රවාහන වියදමවත් ලැබෙන්නේ නෑ.ඒ නිසා මට මතකයි ඇය රාබු එසේම තිබියදි නැවත පොළොව හානවා මා දැකලා තියෙනවා. අතරමැදි වෙළෙන්දො තමයි මේ අහිංසක ගොවියන්ව ගසා කන්නෙ. ඒත් හිතට සවිය තියෙන ධෛර්යවන්ත කාන්තාවක් වුණ අම්මා මහ පොළොව එක්කම හැප්පිලා අපේ බත සරි කරගන්නවා. කවරදාවත් අපව බඩගින්නෙ නම් තිබ්බේ නෑ. මට මතකයි අපේ පොඩි අයියට ඇදුම රෝගය තිබුණා. මේ රෝගයට බෙහෙත් කරන්න අම්මා නොකළ දෙයක් නෑ. ශාන්තිකර්ම බෙහෙත් හේත් විතරක් නොවේ බෝධිපූජා පවා තිබ්බා.සමහර වෙද මහත්වරු හොයාගෙන මයිල ගාණක් පයින් යනවා. ඒ දවස්වල අද වගේ බස් නෑ. සමහර විට මේ ගමන් යන විට බාලයා නිසා මාව තමයි එක්කගෙන යන්නෙ. අයියට එහෙම රෝගයක් තිබුණත් එයා තමයි පවුලෙ අති දක්‍ෂයා. අයියට පුංචි විවේකයක් තියෙන වෙලාවට පවුලෙ කවුරුත් අම්මගෙ කීමට එයාගෙ වටේ වාඩිවෙනවා. ‘විජයබා කොල්ලය’, ‘හිඟන කොල්ලා’ වගෙ ඩබ්ලිව්.ඒ. සිල්වාගෙ කතා මිනිහා කියවලා පණ පිහිටුවලා ඉදිරිපත් කරනවා. මේවා හරිම රසවත්. අම්මත් සතුටු වෙනවා. පුතේ, මේ වගේ යමක් හොඳින් කියවලා අහලා බලලා ඉදිරිපත් කරන්ට පුළුවන්කම හරි දස්කමක්. අම්මා ඒ වෙලාවට කිව්වෙ එහෙමයි. ඉතින්? මාත් වෙල් ඉපනැල්ලෙ සොකරි නටන්නෙ ගමේ වැඩිහිටියන්ගෙ නැටුමේ ආභාසය අරන්.ඒ ගායනාත් පුළුවන් විදියට ඉදිරිපත් කරනවා. කුඹුරුවල සකලයන් හඹන්නත් අපි යන්නෙ කිසියම් නාටකීය ගුණාංග අභිනයන් පාමින්. මේක දැක්ක අපේ අම්මා දවසක් රාත්තිරියෙ මඩකලපු ගිහින් ආපු තාත්තට රහසින් කියනවා මට ඇහෙනවා ‘පොඩි එකා නම් කලායතනයකට දැම්මොත් ගොඩ යාවි’ කියලා. මේ වචන ඊයම් බරුවක් මෙන් මගේ හදවතේ තැන්පත් වුණා. මං හිතුවා කවරදා හරි එහෙම වෙන්න ඕනෑ කියලා.අම්මා මහපොළවත් එක්ක හැප්පෙන හැටි බලා හිටලා මගේ නිර්මාණ හදවත අවදි වුණා. ඒ මිනිසුන්ගෙ කඳුළු දහදිය – මුදලාලිලා කොල්ල කාපු හැටි මා හිතන්නේ මා තුළ කෙතරම් කම්පන ඇති කළාද කීවහොත් ඒවා මගේ නිර්මාණවලටත් ආවා.”කණේරු මල්’ ඔහුගේ වේදිකා නාට්‍ය මේ ප්‍රස්තුතය වටා ගෙතුණකි. මුලින්ම මා අකුරු කරන්න ගියේ දෙහිපෙ මිශ්‍ර පාසලට. ඊළඟට පස්වැන්නෙන් පස්සෙ පොරමඩුල්ල මධ්‍ය මහා විද්‍යාලයට. පේරාදෙණිය සරසවියට උසස් පෙළ පාස්කළ ගමන් උපාධියක් දිනාගන්න ගියා. අම්මා ගැන ඇත්තටම මං ලියුවෙ ඊට පස්සෙ.මනෝ ලියූ ‘දවස තවමත් තරුණයි’ නවකතාවේ අම්මා ගැන කියැවෙන මේ වදන් වැල විතරක් බලන්න.”අම්මගෙ හිසකේ දැං තඹපාට වෙලා. දෑත් දරදඬුවෙලා. නහරවැල් පෑදිලා. දෙපා කළු ගැහිලා. දූවිල්ල. අම්මා පස් එක්කල උන්දෑ දැන් නම් මේ නහින්නෙ හිතේ වීරියටම. මහපොළොවත් එක්ක ගමන් කොරල කොරල උන්දැත් හරියට මහපොළොවෙ ගහක් ගලක් ගානයි. අම්මගෙ කල්පනාවෙ හැටියට ජීවිතේ කියන්නෙ මහපොළොව. මහපොළොව නැත්තං කොහොමද? අපි ජීවත් වෙන්නෙ. මහපොළොවට අපි සලකන තාක් කල් මහපොළොවත් අපිට සලකයි. මහපොළොවට ගරහන්ට හොඳ නෑ. අපට නියඟෙ වුණාට සමහර පළාත්වලට ගංවතුර මහා ධාරානිපාතෙ. ඇළදොළ උතුරලා. පාරවල් යටවෙලා. කුඹුරු මහ මුහුද වෙලා.ඒක තමයි පොළොවෙ හැටි. මොනවා වුණත් අපි ජීවත්වෙන්ඩ එපායැ. කොහෙන් ගියත් අන්තිමට අපට ඉතුරු මහපොළොව විතරයි. මහපොළොව අපේ නෙවි. අපි මහපොළොවෙ. මහපොළොවට කෙළ ගහනවා කියන්නෙ අපි අපේ මුහුණට කෙළ ගහ ගන්නවා කියන එක. නැද්ද? වැහිනිල්ලක් වැහැල වතුර පොදක් ගලලා පොහොට්ටුවක් පිපිල මහපොළොව හීතෙල වෙලා යනව කියන්නෙ අපෙ පපුව හීතල වෙලා යනව කියන එක නෙවිද?”(මේ පාඨයෙන් ඒ අම්මා එක්ක මහපොළොවෙ තිබුණ සම්බන්ධය හොඳටම පෙනෙනවා. ඇය කොච්චර මහපොළොවට ආදරය කළාද කියලා පෙනෙනවා. මනෝ මීට වඩා දේවල් ඒ පොතේ අම්මා ගැන ලීවා. මට ඒවා ගැන මෙතැනදි ලියන්න බෑ.)අපේ අම්මා ළඟ තරමක ආඩම්බරකමකුත් තිබුණා. ඒ තමන්ගෙකම පිළිබඳ ආඩම්බරයක්. ස්වාධීනව තමන්ගෙ කටයුතු - කොච්චර අමාරුකම් තිබුණත් කරගන්ඩ ඕනෑ කියන ආඩම්බරකමයි ඒ. බලනකොට ඒක ආඩම්බරකමකුත් නොවේ. හොඳට ඇඳලා පැළඳලා ගමන් බිමන් යන්න. වන්දනාවේ යන්න ආසයි. සිරිපාදේ වුණත් විසි තිස් පාරක් යන්න ඇති. මහපෝයට නොවරදවාම පන්සල් යන එක එයා වරද්දන්නෙ නෑ.මං පොඩි කාලෙ ක්‍රීඩාවට දක්‍ෂයි. විශේෂයෙන් දුරදිවීම මලල ක්‍රීඩා ආදියට. බඩවැටියෙ, ඇළේ දොළේ, විතරක් නොවේ කන්දෙ ලන්දෙ දුව පැනීමට ඇය අවසර දුන්නෙ අපේ හැකියාවන් තවත් දියුණු කරවන අදහසින්මයි. හැබැයි! හවසට පොත් ටික නම් අතට ගන්න ඕනෑ. වැඩ කරන ගමන් අප පාඩම් කරනවාදැයි සොයා බලන්ට ඇය පුරුදු වෙලා හිටියා. ඇය ඒ තරම් ක්‍රමික – අධ්‍යාපනයෙන් ඉහළ ගිය ගැහැනියක් නොවුණත් ප්‍රායෝගික ඥානයෙන් ඉතාම පිරිපුන්ව හිටියා. ගැමිකතා ජනකතා උප හැරණ කතා කියමින් අප ආ මඟ එකලු කළේ අම්මා. ලාම්පු එළියෙන් අප පාඩම් කළේ.සම්මානයක් ලැබූ මොහොතක සතුට බෙදාගත් මොහොතක්චිමිනිය පිහදාලා ඒ කටයුතු හරියට කරන්න අම්මා අපට උගැන්වුවා. අපේ තාත්තා ඉන්න දවසක හැන්දෑවක අපේ ගෙදර ගමේම සංගීත ගෙදර වුණා. ඇත්තටම මේ ගමේ සංගීතයට තිබුණු එකම ගෙදර අපේ ගෙදර කිව්වත් වැරැදි නෑ. ජපන් මැඩිලිනය, ඩොල්කිය හා ෆුට්බෙලෝ සර්පිනාව වාදනය කරමින් සමහරදාට තාත්තාත් අම්මාත් අපත් හැන්දෑවට සොඳුරු විරාමයක් ගතකරනවා. මේක මගේ කලාත්මක ආසාව දියුණු කළා. මං ප්‍රසිද්ධ වේදිකාවට රඟපාන්න ගත්තේ සරච්චන්ද්‍රයන්ගේ නාට්‍යවලින්. ඊට ඉස්සෙල්ලා පොරමඩුල්ලේ විදුහලේ රංග තක්සලාවේ මා රඟපෑ නාට්‍ය බලන්ට අම්මා ගියා. සුසිල් ශි‍්‍රයානන්ද ගුරුතුමාගේ අදිසි ගැටුම – එහෙම වුණේ මුදලිතුමා වැනි නාට්‍ය පොරමඩුල්ල විද්‍යාලයට මහත් කීර්තියක් ගෙනාවා.මගෙ කලා තිඹිරිගෙය හරියටම මතුවුණේ මෙතැනදි බව අම්මටත් හැඟී ගියා. අපේ ගෙදර මස් මාංශ නම් හැදුණෙම නැති තරම්. කරවල තමයි ප්‍රධානම මස් මාංශය. සරච්චන්ද්‍රයන්ගෙ ‘පෙමතො ජායති සෝකෙ’ මා රඟපෑවෙත් විශ්ව විද්‍යාලයේ ඉන්න කාලෙදිමයි. 1966 නොවැම්බර් 01 දා මා සරසවියට ඇතුළු කරද්දි අම්මා සකස් කළ ඒ සූට්කේසය තවමත් මා ළඟ තියෙනවා. කොටින්ම අයියයි අම්මත් එක්කයි සරසවියට ගියේ. අම්මට විශ්ව විද්‍යාලයේ සමහර හැසීරීම් අල්ලයිද දන්නෙ නැති හින්දා ඇයව දන්නා හඳුනන තැනක නවතලා තමයි සරසවියට ගියේ.අක්බාර් හෝල් එකේ ‘පෙමතො’ පෙන්වන වෙලාවෙ අම්මා මේ නාට්‍යය බැලුවා. ඒකෙ උද්දාලක බමුණගෙ චරිතය මා රඟපෑවෙ. ගැහැනු පෙන්වන්න බැරි මිනිහෙක් අන්තිමේ ගැහැනියක් එක්කම ජීවත්වෙවී තමන්ගෙ ශිල්ප ශාලිකාවට එන්නෙ නැතිව ජීවත්වෙනවා. මේකට ගෝලයො ගුරුතුමාගෙ බිරිඳ ස්වර්ණතිලකා මරනවා. අම්මා මේවා ගැන ලොකු විචාරිකාවක් නොවුණට ඒවයෙ සමහර සංවේදනාවලට ඈ දක්වන ප්‍රතිචාර මට පෙනුණා.මං නාට්‍ය ලෝකෙ ටිකින් ටික ඉහළට නඟිද්දි අම්මා ඈතින් ඉඳන් ආශිර්වාද කළා. ඒ ආශිර්වාදය මට මහා ශක්තියක්. මා කෙතරම් ස්වර්ණතිලකා සමඟ සම්බන්ධ වුණාද කියන්නෙ එයාගෙ චරිතය රඟපෑ මාලිනී රණසිංහගෙ නංගි තමරා ජයන්ති පසුකාලීනව මගේ බිරිඳ කරගත්තා. අපේ විවාහය දිහා වුණත් අම්මා උපේක්ෂාවෙන් බැලුවෙ. හැබැයි යෝජිත විවාහ සඳහා තමයි ඉඩ ලැබුණේ.මට පරිපාලන සේවා විභාගය ලියන්න ආසාවක් ආවා. අපේ අම්මලා දන්නවා D.R.O. ලා ගැන. ඔවුන්ගේ තත්ත්වය හපන්කම් ගැන. ඉතින් ! අපේ ගමෙන් කෙනෙක් එහෙම බිහිවුණේ නැති හින්දා අම්මා මේකට හරි කැමැති වුණා. මං 1976 දී මේ විභාගයට ලීවා. පන්දහස් ගණනකින් තුන්දහස් ගණනක් තේරුවා. ඒකට හසුවුණා. ඒකෙන් 315ක් තේරුවා. ඒකටත් අහුවුණා. දැන් අම්මලා හරිම සතුටින් ඉන්නෙ. ඒ තුන්සිය පහළොවෙන් 89ක් තේරුවා. ඒකට අහුවුණේ නෑ. මං නම් විශාල ලෙස ඒ වෙලාවේ කම්පනයට පත්වෙන්න ඇති. මා ගමට ගියේ තේරුණෙ නැති බව කොහොමද කියන්නෙ කියලා හිතමිනුයි. ඒත් අපේ අම්මා මහපොළොව වගේ සියල්ල දරාගන්නවා කීවෙ ඒකයි.ඇගෙ හැසිරීමේ අංශුමාත්‍රයක වෙනස්කමක් මා දැක්කෙ නෑ. ඇය මා D.R.O. කෙනෙක් කරන්න ආසාවෙන් හිටියට සිද්ධ වූ දේ ගැන කම්පා වුණේ නෑ. සියල්ල උපේක්ෂාවෙන් දරාගත්තා. මට කිසිවක් කීවේවත් ඇහැව්වේවත් නෑ. ඇයගේ අම්මා මුතුකුඩය වලව්වේ කෙනෙක්. ඒ උජාරුව විඳදරා ගැනීමේ ශක්තිය ඇයටත් නොතිබුණා නොවේ. මං නාට්‍ය කරගෙන ඉහළට එනකොටත් අම්මා බලා හිටියෙ හිටිවිදියටමයි. හැමවිටම උපේක්ෂා ගුණයෙන් හිටි මේ අම්මා කවරදාවත් මගේ රංගන ගැන ගුණදොස් කීවෙ නෑ. රටේ උගත් පුරවැසියෙක් හැටියට තමන්ගෙ දරුවා ඉන්නවා නේදැයි හිතූ® අම්මා කවරදාවත් අපේ සමාජයට බැස්සෙත් නෑ. එහෙම කතා කළාම පුතාට වරදක් වේදැයි ඇය හිතන්නත් ඇති. මහපොළොව සමඟ පොරබදලා අව්කූටකේ තමන්ගේ කඳුළෙන් දහදියෙන් අපේ ජීවිත හැඩකරන්න ඈ වින්ද දුක් ගැන මා ඇගේ මරණ මංචකය දක්වාම මතක් කළා. හැම මොහොතකම ඈ කීවෙ මෙච්චරයි.පුතේ මහපොළොව අපට ණය නෑ. මහපොළොව අපේ නෙවි. අපි මහපොළොවෙ උන්. අපි ඉපදිලා මැරෙන මේ මහපොළොවට තමන්නෙ මවට වගෙ ආදරය කරපන්. කවරදාවත් උඹට වරදින්නේ නෑ. පරිසරයට ගහකොළට සතා සීපාවාට, බැතට කමතට නියරට අම්බරුවනට ආදරය කරන්න අප පෙළැඹුවෙ ඒ අම්මායි. සොබාදහම වැළඳගෙන ඒ වෙනුවෙන් පොර බදන්න, එය විනාශ කරනවුනට එරෙහිවන්න මට කියාදුන්නී ඒ අම්මායි.ඇත්තටම මගේ රංග පෞරුෂයේ මුල් අත්පොත අම්මා යැයි කිව්වත් වැරැද්දක් නෑ. එදා ගමේ වෙල්එළියේ, කුඹුරේ, නියරේ, බඩවැටියේ සොකරි නාඩගමේ කොටස් නියා දුන් ඈ, රෙදි පෙරෙදි ලබාදුන් ඈ මගේ ජීවිත සරසවියේ ආචාර්යවරියයි.සටහන -උපාලි සමරසිංහඡායා - විමල් කරුණාතිලක</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=as1005023</link>
    <topic>හරක් කරච්චලය නිසා ස්ථාන මාරුවක්</topic>
    <author>ඩී.එන්. දිසානායක,</author>
    <content>ගාලු දිස්ත්‍රික්කයේ සුදුගම්පල රජයේ පාසල පිහිටා තිබුණේ අතිදුෂ්කර ප්‍රදේශයකය. පාසල අවට පිහිටි ගම්මානවල වෙසෙන දිළිඳු ගැමියන්ගේ දූ දරුවෝ මෙම පාසලට අකුරු කිරීමට පැමිණියහ.මුල් ගුරු විජේවික්‍රම මහතාත් ඔහුගේ ගුරු බිරිය සහ තවත් ගුරුවරියක් මේ පාසලේ ගුරු නිවාසයේ පදිංචිව සිටියහ. සිසුන් තුන්සිය පනහකින් සමන්විත මෙම පාසලේ තවත් ගුරු මහතෙක් හා ගුරුවරියක් පිටත පදිංචිව සිට මෙම පාසලට සේවය සඳහා පැමිණියහ.පාසලේ සිසුන්ගේ දිනපතා පැමිණීම ඉතාමත් දුර්වල වූ අතර ගොයම් කපන කාලයට හා හේන් අස්වනු නෙළන කාලයට පාසල් පැමිණෙන්නේ ඉතාමත් අඩු ශිෂ්‍ය සංඛ්‍යාවෙකි.විජේවික්‍රම මුල් ගුරුන්නාන්සේ ද මාතර ප්‍රදේශයේ අයකු බැවින් පාසලේ ළමයින් ලවා හෙතෙම පාසල්වත්තේ එළවළු, අල, බතල, මයියොක්කා යනාදිය වගා කෙරෙව්වේ ය. මෙකී බෝග වර්ගවලින් ලැබෙන ආදායම ද එකී සිසුන් අතර බෙදාදීම ද නිරන්තරයෙන් ම සිදුවිය. මේ නිසා සිසුහු ඉගෙනීමේ කටයුතුවලට වඩා ඇල්මක් දැක්වූයේ ගොවිතැන් කටයුතුවලට ය.මේ අතර පාසලේ සිටි උපගුරු බෝගහවත්ත ගුරුතුමා මේ ක්‍රියාදාමයට තදින් ම විරෝධය දැක්වූ අතර මේ පිළිබඳව කිහිප වරක් ම අධ්‍යාපන දෙපාර්තමේන්තුවට ද පැමිණිලි කළේ ය.ඔහු මොනතරම් පැමිණිලි ඉදිරිපත් කළ ද එම පැමිණිලි විභාග කිරීමට පැමිණෙන දෙපාර්තමේන්තු නිලධාරීන් මහ ඉහළින් පිළිගෙන ඔවුනට හොඳ හැටි සත්කාර උපකාර කර ඔවුනට තුටු පඬුරු ආදිය පිරිනමන විජේවික්‍රම මුල්ගුරුන්නාන්සේ තමාට විරුද්ධව ඇති එම පැමිණිලිවලින් උපාය ශීලීව බේරීමට වගබලාගත්තේ ය.දිනක් හදිස්සියේ ම පරීක්ෂකවරයකු එන බැව් දෙපාර්තමේන්තුවෙන් මුල් ගුරුන්නාන්සේට දන්වා එවා තිබිණි. පාසලේ හත්වැනි ශ්‍රේණියේ ජයසේන ශිෂ්‍යයා සෑම දිනකම උදෙන් ම පැමිණ මුල් ගුරුන්නාන්සේගේ හරක් දෙදෙනකු ඈත ප්‍රදේශයක තණ කෑමට ගැටගසා පාසලට පැමිණෙන්නේ දහවල් දහයට පමණ ය.ජයසේන ශිෂ්‍යයා කෙතරම් පමාවී ආවද කිසිම ගුරුවරයෙක් ඔහුගෙන් ඒ පිළිබඳව ප්‍රශ්න නොකරන්නේ මුල් ගුරුන්නාන්සේගේ අනුදැනුම උඩ ජයසේන ශිෂ්‍යයා හරක් බැඳීමේ කාර්යයෙහි යෙදෙන බැවිනි. මෙදින පාසලට පැමිණි පාසල් පරීක්ෂකතුමා අලුත් නිලධාරියෙකු බැවින් ඔහු පැමිණි වහාම විජේවික්‍රම මුල් ගුරුන්නාන්සේ වඩාත් උනන්දුවෙන් හා ඕනෑකමින් තේ පැන් සංග්‍රහය පවත්වන ලදී. තේ පානයෙන් පසු පරීක්ෂකතුමා මුල් ගුරුන්නාන්සේ සමඟින් පාසල් වත්ත පුරාම ගොස් එහි වගාකර ඇති එළවළු, අල, බතල යනාදී වගා කවුරුන් විසින් කළ ඒවා දැයි මුල්ගුරුන්නාන්සේගෙන් ප්‍රශ්න කළේ ය. එම වගා පාසල් ළමයින් විසින් කර ඇති වගා බැව් පරීක්ෂකතුමා හමුවේ පැවැසූ මුල් ගුරුන්නාන්සේට බොරුවක් කීමට වත් නොහැකි වූයේ අසලම පෙත්සම්කාර බෝගහවත්ත උපගුරුතුමාත් සිටි බැවිනි.පාසල් වත්ත පරීක්ෂා කිරීමෙන් අනතුරුව පරීක්ෂකතුමා පන්ති සමීක්ෂණයෙහි යෙදෙමින් හත්වැනි ශ්‍රේණියට පැමිණ එහි සිටි ළමයින්ගෙන් ප්‍රශ්න කිහිපයක් ඇසුවේය.ඉතා සරල ප්‍රශ්නවූ ඒවාට පිළිතුරු දිය හැකි වූයේ ළමයින් දෙදෙනකුට පමණි. මුල් ගුරුන්නාන්සේ ද බෝගහවත්ත උපගුරු මහතා ද එම පන්ති කාමරයෙහිම වූහ.මේ අතර හරකුන් බැඳ අවසන් වී දහවල් දහයට පමණ ජයසේන ශිෂ්‍යයා ද හත්වැනි ශ්‍රේණියට පැමිණි අතර ජයසේන ශිෂ්‍යයා දුටු මුල් ගුරුන්නාන්සේට හීන් දහඩිය දැම්මේ ය.මුල්ගුරුන්නාන්සේ ඔහු දැක පරීක්ෂකතුමා ඉදිරිපිට ක්ෂණිකව“ආ! ජයසේන ඔය ළමයට අර හරක් දෙන්න එළවන්න ඔච්චරවෙලා ගියා දැ’යි ඇසූ අතර එයට පිළිතුරු දුන් ජයසේන ශිෂ්‍යයා“නෑ! ලොකු මහත්තයා, මම හරක් දෙන්නා අල්ලපුවත්තෙ ගැට ගහල, කිරි ටික දොවල කඩේට කිරි ටික දීලයි ආවේ” යැයි පැවසුවේ මුල්ගුරුන්නාන්සේ අන්ද මන්ද කරවමිනි.මෙය කනවැකුණු පරීක්ෂකතුමා වහා නැගිට මුල්ගුරු කාර්යාලයට ගොස් ඔහුට තදින් දෝෂාරෝපණය කර ඔහු පිළිබඳව ඇති සියලු ම පැමිණිලි දෙපාර්තමේන්තුවට ඉදිරිපත් කරන බවට ලොග් සටහන් පොතේ සටහනක් දමා යන්නට ගියේ ය.සති කිහිපයකට පසු විජේවික්‍රම මුල් ගුරුන්නාන්සේට වෙනත් ප්‍රදේශයක පාසලකට ස්ථාන මාරුවක් ලැබුණු අතර බෝගහවත්ත උපගුරු මහතා එම පාසලේ ම මුල් ගුරු හැටියට වැඩ බාරගත්තේ ය. මෙහි නම් ගම් මනඞකල්පිතය. මෙය සත්‍ය සිද්ධියකි.ඩී.එන්. දිසානායක,විශ්‍රාමලත් ආචාර්ය,කොස්වත්ත - බිංගිරිය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=as1005024</link>
    <topic>කොටි එක්ක ගියාම ළමයි මැරෙනවා මිස්</topic>
    <author>ටෙක්ලා පද්මිණී කාරියවසම්</author>
    <content>“ළමයි, ළමයි, ළමයි. කන්න දෙන්න ඕනෑ, ඉස්කෝලෙ යවන්න ඕනෑ. බෙහෙත් දෙන්න ඕනෑ. රට වටේ ඇවිදලා වැරදි කළාම බැණුම් අහන්න ඕනෑ. ඒ ඔක්කොම මට...”“ආරන්... ආරන්... කෝ මේ ළමයි...”වත්ත පිටියේ වැඩ නිම කර ගිනි වතුරෙන් සප්පායම්ව පැමිණි ආරන් ගේ තාත්තා ඔහු සොයද්දී ආරන්ගේ මව ඔහුට සැමදා දෙන පිළිතුර එයයි. එය ප්‍රශ්නයට දිය යුතු පිළිතුර නොවුණ ද ඈගේ නූගත්කම හෝ ඉවසීමේ සීමාව ඉක්මයෑම එවන් පිළිතුරක් දීමට හේතුවක් වන්නට ඇත.ලංකාවේ උතුරු කරේ ඈත යාපා පටුනේ තල් අතු වටකළ මිදුලකින් ඇසෙන දෙමළ වදන් වැලෙහි තේරුම එය බව මට කීවේ ‘හරන්’ ය. හරන්ට අම්ම අප්පා නිවසේදී හඬ ගාන්නේ ‘ආරන්’ කියන ඇමතුමෙනි. ආරන්ට අය්යලා හතර දෙනෙක් ද අක්කා කෙනෙක් ද සිටිති.‘හරන්’ යාපන නගරයට ආසන්න මහා විද්‍යාලයක නව වැනි ශ්‍රේණිය තෙක් උගත්තේ ය. ආරන් ගේ පවුලේ ජීවිකාව වූයේ ගොවිතැනයි. ඔවුහු ලූනු තක්කාලි මිරිස් දුම්කොළ ආදිය වගා කළහ. ඔවුන්ට සුන්දර අතීතයක් තිබුණේ නැත. වෙඩි හඬට කාකි නිල ඇඳුම් ඇඳගත් තරුණයන්ගේ උකුසු ඇසට හසුවෙමින් කනස්සල්ලෙන් දිවි ගෙවූ ‘හරන්’ ලාට නිදහස සතුට ළමාවියේ සොඳුරු බව සිහිනයක් වී තිබිණි. හරන් සමඟ කතා බහ මට එතරම් පහසු වූයේ නැත. මම ඔහු සමඟ ගනු දෙනු කළේ සිංහල බසිනි.“නෝනට දෙමළ තේරෙනව ද?”හරන් කැඩුණු සිංහලයෙන් මගෙන් ඇසූ පළමු පැනය එයයි.“මම නම් මෙහේ ඇවිත් තමයි සිංහල ඉගෙන ගත්තේ. මෙහේ එනකොට මට සිංහල බැහැ. අපේ ගම යාපනේ.“මම ඉස්කෝලෙ යන ගමන් ගමේ පොඩි පොඩි වැඩ කරලා සල්ලි හොයා ගත්තා. ඒ සල්ලි අම්මට තමයි දුන්නේ අපේ ගමේ ඕන තරම් කරන්න වැඩ තියෙනවා. කාට හරි දර පළලා දෙනවා. ඒ සල්ලිවලින් මම බයිසිකලයක් ගත්තා. අපේ අය්යලා මේසන් වැඩ කරනවා. එයාලාගේ සල්ලි දෙන්නේ අක්කාට. අක්කා දැන් බැඳලා මාව බලන්න ළඟදි අම්මා එක්ක ඇවිත් ගියා. යුද්දේ ඉවර වුණ නිසා තමයි එයාලාට මාව බලන්න එන්න පුළුවන් වුණේ.අපි අපේ තාත්තා එක්ක වැඩිය කතා කරන්නේ නැහැ. තාත්තා වැඩ කරල එන කොට බීලා එන්නේ. එනිසා අපි තාත්තගෙන් සල්ලි ඉල්ලන්නෙත් නැහැ. අම්මා ඉන්නේ වෙනම ගෙදරක තාත්තා ඉන්නේ වෙනම ගෙදරක. ගෙවල් දෙකම එකම වත්තේ තියෙන්නේ.අම්මා අවුරුද්දට ඇවිත් මාව ගමේ එක්ක යනවා කීවා.මම ඉස්සර හිටියේ මෙහේ නෙමෙයි. ඒ හිටියේ “කොන්ඩාවිල් සිරිකිරිත්ත පාඨශාෙලෙ” (කොණ්ඩාවිල් බාලක චරිතශෝධනාගාරය) වල එහෙත් මම පැනලා ගියා. ඊට පස්සේ මාව මෙහේට එව්වා.”තුවාල කැළලින් දුර්වර්ණ වූ සිරුරින් යුත් කාල වර්ණ යෞවනයා තම අතීතය ආවර්ජනය කරයි. ඔහුගේ සිංහල පවා මට ඇතැම් විට නොවැටහේ. යමක් පැහැදිලි කර දීමට තරම් සිංහල දැනුමක් දරුවාට නැති වුව ද සිද්ධිය විස්තර කර දීමට ඔහු සමත් ය. කැඩුණු බිඳුණු සිංහලය සමඟ මුසු වූ දෙමළ වචන මා අතරමං කර දැමූ වාර ගණන වැඩි ය.“ඔයා මොකද කොණ්ඩාවිල්වලින් පැනලා ගියේ?”“අපේ අයියා මැරුණා. එයා බලන්න ගියේ.”“එයාට මොකද වුණේ?”“එයා වත්තට වතුර දාන ළිඳට වැටුණා. එයාගේ ඔළුව ටිකක් හොඳ නැහැ. එයා ඒකට බෙහෙත් බිබී හිටියේ. මළ ගෙදර වැඩ ඉවර වුණාට පස්සේ අම්මා ආපහු මාව ගෙනත් බාර දුන්නා. ඒ වුණාට 2008 අප්‍රේල් 24 වැනිදා මාව කොළඹට එව්වා.”“ඉතිං පුතා මොකද කොණ්ඩාවිල්වලට දැම්මේ?”“ගමේ කඩයකට රිංගලා.”අපේ ගමේ පිට්ටනියක් තියෙනවා. අපේ අයියලා අයියලාගේ යාළුවෝ ගමේ ළමයි ඒකට වෙලා තමයි හවසට ඉන්නේ. අපේ තාත්තා බීලා එන නිසා අපි රෑ වෙනකම් පිට්ටනියට වෙලා ඉන්නවා. හවසට ක්‍රිකට් ගහලා එහෙමම වාඩිවෙලා ඉන්නවා.”“කා එක්ක ද කඩේ කඩන්න ගියේ...?”“අයියගේ යාළුවෝ තුන් දෙනෙක් එක්ක.”“ඇයි ඔයා අයියලගේ යාළුවෝ ආශ්‍රය කළේ...?”“එයාලා අයියලා නේ”“කොහොමද කඩේ කඩන්න කතා වුණේ?”“අයියලාගේ යාළුවෝ දුප්පත්. එයාලට සල්ලි නැහැ. අපේ ගමේ ඉන්නේ දුප්පත් මිනිස්සු. සල්ලිකාරයෝ නෙමේ. අපිත් දුප්පත් තමයි. ඒත් අපේ ගෙදර අය වැඩ කරනවනේ... අපිට බඩු තියෙනවා. කෑම තියෙනවා. මාමාගේ කඩේ තියෙනවනේ... ඒත් අයියලගේ යාළුවෝ දුප්පත්. එයාලට කෑම නැහැ. එදා අපේ අයියා ගෙදර හිටියෙ නැහැ. ලොකු අම්මලගෙ ගෙදර ගිහින් අපි ගිහින් කඩේ කැඩුවා ඉබ්බ දාලා තිබුණෙ. ඉබ්බා ඇරලා ඇතුළට ගියා. පිටි සීනි හාල් අයියගේ යාළුවො ගත්තා. මම මොනවත් ගත්තෙ නැහැ. අරගෙන වැඩක් නැහැනේ. අපිට කෑම තියෙනවනේ එයාලා ඒවා අරන් කැලේට ගියා. කොහේ ගියා ද දන්නැහැ. මම ගෙදර ගියා. ඊට පස්සේ එයාලා මොනවා ගත්ත ද කියලා මම දන්නේ නැහැ. එයාලගේ එක්කෙනෙක් කොටි අල්ල ගෙන තව එක්කෙනෙක් කොටින්ට එකතු වෙන්න ගියාලු. මාව තමයි අහුවුණේ මාව මෙහෙට එව්වා.”“ඔයා ගේ ගමට කොටි එනවද?”“දන්නේ නැහැ. අපේ ගම වට කරලා ඉන්නේ ආමි එකේ මහත්තුරු. එයාල ළමයි එක්ක යාළුයි. මාත් එක්ක යාළුයි. අපේ එක අයියා කෙනෙක් කොටි. මම හමුදාවේ අයියලාට ඒක කීවා. අයියා කොටි එක්ක වවුනියා හිටියේ අයියට සිංහල හොඳට පුළුවන්. එයාව අපි අවුරුදු දහයකින් විතර දැකලා නැහැ. එයා එන්නෙත් නැහැ. අයියා මටත් අඬ ගැහැව්වා. කොටි එක්ක යන්න. මම ගෙදර හිටියා. ඒ අයියා ඉස්කෝලේ දහයට වෙනකම්ම ගියා.”මේ යෞවනයා ‘හමුදාව‘ සහ ‘කොටි’ යන දෙපිරිසම වීරයන් ලෙස සලකනු ලබයි. හමුදා නිල ඇඳුම තුවක්කු අවි ආයුධ අත දැරීම ඔවුන්ට ඉතා ප්‍රීති දායක දෙයක් හෝ අභිමානයක් කැන්දන්නක් වන්නට ඇත. තමන් ගේ පවුලේ අයකු එල්.ටී.ටී.ඊ. සංවිධානයට සම්බන්ධ වී සිටීම අපූරු දෙයක් විදියට ඔවුන්ට දැනෙන්නට ඇත. මේ දරුවන්ට එහි ඇති බරපතලකම කිසිවිටක දැනුණා වන්නට බැරි ය. එනිසා රැඳවුමක සිරවී අතීත ආවර්ජනයක යෙදෙන යුද මානසිකත්වයෙන් පීඩාවට පත්ව සිටි ප්‍රදේශයක දරුවකුගේ ප්‍රකාශයක් සත්‍ය ලෙස ගැනීමට මම මැළි වෙමි.ඔහු ඒ සමඟ කී සමාජ තොරතුරු සත්‍ය බව වටහා ගැනීමට මට ඔහුගේ මුහුණේ තිබූ චලන හැඟීම් ආදිය ප්‍රමාණවත් ය. “අයියාගේ යාළුවන්ගේ අම්මලා එයාලව ගෙදරට ගන්නෙ නැහැ. කන්න දෙන්න බැහැ කියල රස්සාව කරන්න කියනවා. ඉතිං ටිකක් අය රස්සාව කරනවා. සමහර අම්මලා තාත්තලා තනියම ඉන්නවා. පුතා ගෙදරට ගන්නෙ නැහැ. ඉතිං ඒකයි එයාල කඩය කැඩුවේ. එයාලට කෑම නැහැනේ.”“කොහොමද ඔයාව අසුවුණේ...”“ගමේ අය දැකලා, අපි එතන ඉන්නවා. මම ගෙදරනේ හිටියේ මාව පොලිසියට අහුවුණා. අනිත් අය පැනලා ගියා. එයාලගෙන් දෙන්නෙක් ව ගෙදරින් බාර ගත්තේ නැහැ. ඒ නිසා තමයි එයාලා කොටින්ට එකතු වෙන්න ගියේ.එයාලා පව් ඉන්නවද දන්නේ නෑ. හුඟක් ළමයි මැරෙනවා මිස් කොටි එක්ක ගියහම.”දරුවන් රටේ සම්පතයි. අද දරුවා හෙට දැයේ විරුවෝ ය. ඒත් වැඩිහිටියෝ ඔවුන් නොසලකා හරිති.තවත් යෞවනයෝ තිදෙනෙක් සොරකමට පැටළුණා. ඒත් ඔවුන්ගේ ඉරණම විසඳුනේ කෙසේද විසඳෙන්නේ කෙසේද යන්න පිළිබඳ අපට වැටැහීමක් නැත. ඔවුන්ගේ ඉරණම කෙසේ විසඳුණ ද ඊට වගකිව යුත්තන් ඔවුන්ගේ දෙමාපියන් බවට ආරන් ගේ වදන් අපට හෙළි කරයි. ඔවුන්ට මව්පිය රැකවරණය ලැබුණා නම් කුසට අහරක් ලැබුණේ නම්...ආරන් ගේ ඉරණම විසැඳුණේ චරිතශෝධනාගාරයකට යොමුවීමෙනි. අනේ මේ පොඩි ඈයෝ...යාපනයේ මහා විද්‍යාලයක නව වැනි ශ්‍රේණිය දක්වා උගත් ආරන් කොණ්ඩාවිල් හි රැඳවුම් නිවසට ඇතුළු වූ පසුව ද පාසල් අධ්‍යාපනය ලැබීය. එසේ කිරීමට හැකි වූයේ ඔහුට ඉගෙනීමට අවශ්‍ය අධ්‍යාපන පසුබිම එම ප්‍රදේශයෙහි වූ බැවිනි. දෙමළ දරුවෙකු වූ ආරන් ද අධ්‍යාපනය ලබමින් සිටියේ දෙමළ බසිනි. එහෙත් රැඳවුම් නිවසින් පැනගිය ඔහු මව ගෙනැවිත් බාර දුන් පසු සිංහල දරුවන් වෙසෙන සිංහල ප්‍රදේශයක රැඳවුම් නිවසකට ඇතුළත් කෙරිණ. අහළකවත් දෙමළ භාෂාවෙන් අධ්‍යාපනය හැදෑරීමට හැකි පාසලක් නොවූයෙන් ආරන් ගේ අධ්‍යාපනය බිඳ වැටිණි.“මට හොඳට පන්තියේ වැඩ පුළුන්. දෙමළ හොඳට කියවනවා. මට මෙහේ ඇවිත් ඉස්කෝලෙ නැතිවුණා. ගමේ හිටිය නම් කෝම හරි ඉස්කෝලෙ යනවා. ඒත් මම මෙහෙදි අධ්‍යාපන පාටියෙන් සිංහල ඉගෙන ගන්නවා. දැන් මට සිංහල හොඳට කියවන්න පුළුවන් කතා කරන්න පුළුවන්.”ඔහු ආඩම්බරයෙන් කියයි.“මම මෙහෙන් ගියහම අයියලා එක්ක මේසන් වැඩ කරන්න යනවා. මම මෙහෙදි ගෙවල් හදන්න ඉගෙන ගන්නවා.”කොලුවා ආඩම්බරකාර අහිංසකයෙකි. ඔහුට වූ පාඩුව ඔහු අපූරුවට පිරිමසා ගෙන තිබේ.ඒත් ඔහුගේ භාෂණ අයිතිය, ආගම ඇදහීමේ අයිතිය. සංස්කෘතිය හඳුනා ගැනීමේ අයිතිය නීතිය ඉදිරියේ දීම අහිමි වී ගොස් ඇත. කරන්න දෙයක් නැහැ. ඔහොම තමයි. කියා අපට සිත සදා ගත හැකි ය. ඒත් මේ දරුවන්ට ද අනාගත අපේක්ෂා, අරමුණු තිබෙන බව ද ඔවුන් යහපත් පුරවැසියන් ලෙස සමාජ ගතවිය යුතු බව ද නීතිය බලාත්මක කරනු ලබන නිලධාරීන් ගේ මතකයේ රැදෙනවා නම් හොඳය. මට රැඳවුම් නිවසකදී කුඩා මුස්ලිම් දරුවකු හමු විය. ඔහු පාසල් යාමට නොහැකිව හඬමින් සිටී. රැඳවුම් නිවසේ පාලන අධිකාරියට ඔහු පාසල් යැවීමට නොහැක. ඊට හේතු වී ඇත්තේ දෙමළ මාධ්‍ය පාසලක් අහල පහළ නොවීමයි. ආරක්ෂාව පිළිබඳ විමසිලිමත් වීමේදී ඔහු දුරක පිහිටි පාසලකට යොමු කිරීමේ හැකියාවක් නැත. ඒ පිළිබඳ විමසා බලා ඔහු ඊට සරිලන තැනකට යොමු කෙරුවා නම් කෙතරම් හොඳ ද? ආරන්ට මෙන් ඒ මුස්ලිම් දරුවාගේ ද අධ්‍යාපන බිඳ නොවැටේවායි අපි පතමු.රැඳවුම් නිවසක රැකවරණයට දරුවන් යොමු කරද්දී ඔවුන් ගේ ආගමික සංස්කෘතික අයිතිය සුරක්ෂිත කරලීම ද අගය ඇති කටයුත්තකි. ආරන්ට ඒ සියල්ල අහිමි වී ගොස් ය. ඔහු තම සංස්කෘතියෙන් ද ආගමින් ද තොර අලුත් සංස්කෘතියකට හුරු වූ අපූරු තරුණයකු ලෙස රැඳවුම් නිවසින් නික්ම යනු ඇත.ආරන් ගේ හිසේ සිට දෙපතුළ දක්වා ඇත්තේ තුවාල කැළැල් ය. ඒවා දුටුවිට මට වරෙක කනගාටුවක් ද තවත් වරෙක පිළිකුලක් ද දැනුණි. කනගාටු සිතුණේ ඔහුගේ කාලවර්ණ සුන්දර ඡවි වර්ණයෙන් යුතු සිරුර අවලස්සන වී ඇති බැවිනි. පිළිකුල් සිතුණේ මේ යෞවනයා අපිරිසිදු කොල්ලකු ය යන හැඟීම සිතට ආ බැවිනි. හිසෙහි ඉසකේ ගස් අතර වූ තුවාල කැළැල් දුටු මගේ සිත කුකුසින් පිරිනි.“ඔය තුවාල කැළැල් මොනවාද?”මම ඔහුගේ දෑසට එබී ඇසුවේ දඟකාර දඩබ්බරයෙකුගේ දඩබ්බර කතාවක් අසාගන්නට ය. කොල්ලා ද මවෙත නුහුරු බැල්මක් හෙළුවේ,“මොකද, මාව සැකද? මොනවද දැනගන්න ඕන යන්නෙන් විමසන දෑසිනි.”මම සිනා සී මෘදු පිළිතුරකට ඉඩ සලසා දුනිමි.“2003 යාපනේ බස් එකක් පිපිරුවා. අපි දන්නෑ බස් එකක් පුපුරනවා කියලා. අපි අපේ ගමට අල්ලපු ගමට ගියා. ඒ බස් එක පුපුරපු වෙලාවේ අපේ අයියටයි, මටයි කෑලි වැදිලා මෙහෙම තුවාල වුණා.”“සිංහල දන්න අය්ය ද?”“නෑ. අනිත් අයියා.”කොල්ලා සැකය සැණෙකින් මකා දැමුවේ ය. ඒ දරුණු ත්‍රස්තවාදයේ දුක්බර කතාවකි. ආයේ නම් දරුවන් කිසිවකු මෙලෙස ත්‍රස්තවාදයේ කුරිරුකම්වලට ගොදුරු නොවිය යුතු ය. මාපිය රැකවරණය දරුවන්ට නොඅඩුව ම ලැබිය යුතු ය. ඔවුන්ට සමනළ ළමා වියේ සොඳුරු බව විඳ ගැනීමට අවස්ථාව සැලැසිය යුතු ය. ගෞරවය නීතියේ රැකවරණය ලැබුවාවූ නව වසරේ දරුවන්ට අදටත් වඩා හොඳීන් ලැබිය යුතු ය.මගේ ප්‍රාර්ථනය ඉටු වුවහොත් මේ අලුත් අවුරුද්දේ දරුවන් සිනාසෙමින් මඟ තොටේ යනු ද පාසලේ කෙළි දෙළෙන් රඟනු ද නිවසේ සුරක්ෂිතව වෙසෙනු ද දැකබලා ගත හැකි වෙනු ඇත.ටෙක්ලා පද්මිණී කාරියවසම්</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=as1005025</link>
    <topic>නෙළුම් විල</topic>
    <author/>
    <content>ගුණසිංහ හෙට්ටිආරච්චිඅපේ දෙසතියක දඹදිව වන්දනා චාරිකාව අවසන් වූයේ නොබෝ දා ය. ඒ පිළිබඳ සැමරුම් මතකය සිත වෙළාගෙන ඇත.හතළිස් දෙදෙනකු සහභාගි වූ මෙය සංවිධානය කර තිබුණේ පෞද්ගලික ආයතනයකි.මුල දී අපි දැන හඳුනාගෙන නොසිටියෙමු. ඊට අවස්ථාව සලසා දුන්නේ ධර්මසේන නමැති ගුරු භවතෙකි.ඔහු බසයේ වූ මයික්‍රෆෝනය ගෙන උනුන් හඳුනා දෙන වැඩසටහනක් මෙහෙයවීය. වැඩි වේලාවක් යන්නට පෙර සභාව සරස්වතී මණ්ඩපයක් බවට පත්වූයේ චාරිකාවට සහභාගිවී සිටි වැඩිදෙනා දැන උගතුන් වූ බැවිනි.මේ සියල්ලන් මැද කාගේත් අවධානය දිනාගත් පුද්ගලයෙක් සිටියේය. සුදින් සැරසී සිටි හේ හිස් වැස්මක් පැළඳ සිටියේ ය. සිනා මුවින් යුතුව බසය තුළ නිතර ඔබ-මොබ යමින් සෙස්සන්ට සංග්‍රහ කිරීම ඔහුගේ් සතුට වූ සේ ය.චාරිකාව දුෂ්කර වූ දිනෙක දිවා අහර ගැනීම පමා විය. ඒ අවස්ථාවේ දී ඇතිවූ ක්‍ෂුධාව නිවීමට ඉදිරිපත් වූයේ මේ සංග්‍රහශීලීයා ය. ගෙදරින් හදාගෙන ආ රසමසවුළක් බිරිය ගෙන් ඉල්ලා ගන්නා ඔහු ඒ රැගෙන අප වෙත එන්නේ සුපුරුදු සිනාවෙනි.ඔහු පැමිණ සිටියේ තම වියපත් මව ද බිරිය ගේ මාපියන් ද ඥාතීන් ද කැටුව ය. තම පවුලේ වැඩිහිටියන්ට උවටැන් කරන ගමන් ම ඔහු වෙනත් වැඩිහිටියනට ද සැලකුවේ සමසිතිනි. ඔහු අප අතර හුන් විශ්‍රාමික ගුරුතුමකු ඇමතුවේ ‘ගුරු පියාණෝ’ යනුවෙනි. ගුරු මවක ඇමතුවේ ‘ගුරු මෑණියො’ නමිනි. සංග්‍රහශීලිත්වය ද අනුන් කෙරෙහි පැවැති දයාව ද, සිනාමුසු මුහුණද යන මේ සියල්ල අපට ගෙන දුන්නේ සැනසිල්ලකි.එදින අපි කුසිනාරාවේ සිට විශාලා මහනුවර බලා කි.මී. 380ක පමණ දුරක් යමින් සිටියෙමු. අපට දිවා අහර ගැනීමට යම් පමණ හෝ සුදුසු තැනක් හමුවූයේ සවස හතරට පමණ ය. පානීය ජල බඳුන් ලැබී තිබිණි. එහෙත් අත් සෝදා ගැනීමට හා ඉඳුල් සෝදා හැරීමට තැනක් නොවීය.මඟ අසල වූ එක්තරා නළ ළිඳක් අප නෙත් ගැටුණේ මෙසේ විමසිල්ලෙන් ගමනේ යෙදෙමින් සිටිය දී ය.බසය නැවතිණ. අපි නළ ළිඳ අසලට රොක් වීමු. එහෙත් ඒ වන විටත් එය අත්පත් කරගෙන සිටි ඉන්දියානු කාන්තාවෝ තිදෙනා අපට එහි ළඟාවීමට නොහැකි අයුරින් එය වටකරගෙන සිටියහ.අප පත්වූයේ දැඩි අසීරුතාවකට ය. සිය රටට ආ යාබද අසල්වැසි දිවයිනෙහි ආගන්තුකයනට දිය පොදක් ගැනීමට ඉඩදීමට තරම් වුවමනාවක් හෝ දැනුමක් ඔවුනට නොවූ සේ ය.මේ දුෂ්කර අවස්ථාව ජය ගැනීමට ඉදිරිපත් වූයේ ද අප කතා නායකයා ය. මඳ දුරක සිට සිද්ධිය නිරීක්ෂණය කරමින් සිටි ඔහු ළිඳ දෑතින්ම වසා ගෙන සිටි ස්ත්‍රිය කරා කෙමෙන් කෙමෙන් ළං වූයේ ය. ඇයට වඩාත් සමීප වූ හේ නිහඬව ම ඇගේ දෑස දෙස නොසැලී බලා සිටියේ ය. දෑස් එකට ගැටී පැවතියේ මොහොතකි. ඇය ඔහුට පැරදුණා ය. ඔහු ගේ දෑස දෙස බලා සිටිය දී ඇගේ කේන්තිය නිවී ගියේය. ඇය ළිඳෙන් ඉවත් වී ජලය ගැනීමට ඔහුට ඉඩ දුන්නේ ය.අප සියල්ලන්ටම ජලය ලැබුණේ එපරිද්දෙනි. ඔහු තමා තුළ වූ කිසියම් අධ්‍යාත්මික බලයකින් ඇය දමනය කළ සේ ය.අනතුරුව අප බසයට වහ වහා නැඟුණේ කුසගිනි දැඩිව දැනුණු බැවිනි. අප සියලු දෙනාට අසුන් ගන්නා ලෙස දැනුම් දුන් ඔහු අහර ළඟට ම ගෙනැ’විත් පිළිගැන්වූයේ අප ගේ දරුවකු සේ ය.බුද්ධගයාවේ දී සිරි මහ බෝ සමිඳුන් අබිමුව සිල් සමාදන් වූ අවස්ථාව මගේ මතකය අමරණීය කරයි. ඒ අවස්ථාවේ දී ඔහු තුන් සූත්‍රය ද, ධම්ම චක්ක පවත්තන සූත්‍රය ද සජ්ඣායනා කළ හැටි විසිතුරු ය.වන්දනා නඩයක් පැමිණි විට ඇතැම් කූට වෙළෙන්දෝ මිල දෙගුණ කර විකිණීමට උත්සාහ දරති. එබඳු අවස්ථාවල දී ඔහු එහි පැමිණ කූට වෙළෙඳුන්ගෙන් අප බේරා ගත් හැටි අපූරු ය.උප පොලිස් පරීක්ෂක (කථා නායක ආරක්ෂක නිලධාරි) ගාමිණී ගුණවර්ධන මහතාණනි, ඔබ පොලිස් දෙපාර්තමේන්තුවට රිදී රේඛාවකි.  කඩවත, පහළ බියන්විල, පුෂ්පාරාම පාරේ, වජිරා සිරිවර්ධන මහත්මිය විසින් යොමු කරන ලද ලිපියක් ඇසුරිනි.  සරසවියෙන් පිට ව සතියක් යෑමට පෙර කවුරුත් විස්මයට පත් කරමින් මට ගුරු පත්වීමක් ලැබිණ. එය ලැබුණේ උපාධියට නොවේ. ඉන් පෙර මා හැදෑරූ ඩිප්ලෝමාවක් වෙනුවෙනි.සාමාන්‍යයෙන් අලුත පත්ව එන හැම ගුරු භවතකුටම ලැබුණේ පාසලේ කරදරකාරී ම පන්තියයි. ඒ තත්ත්වයට මම ද මුහුණ දුනිමි.පත්වීම ලැබ දෙවන සතියේ දිනෙක විදුහල්පතිවරයා ගෙන් කැඳවීමක් ලැබිණි. ඔහු හමුවීමට ගිය මා ආපසු පන්තියට එන විට මගේ පන්තියෙන් නැඟුණේ මර ළතෝනියකි.මම පන්තියට දිව්වෙමි.සිසªවකුගේ පයක මහපටැඟිල්ල හා තවත් ඇඟිල්ලක් දරුණු ලෙස තැලී ලේ ගලමින් තිබිණි. ළතෝනි දෙමින් සිටියේ ඔහු ය. මම වහා ම ඔහු ප්‍රතිකාර ලබාදෙනු පිණිස පන්තියෙන් පිටත රැගෙන ගියෙමි.යළි මා පන්තියට එන විට දුටුවේ ජ්‍යෙෂ්ඨ ගුරුවරයකු මගේ පන්තියේ සිසුවකුට දැඩි ලෙස පහර දෙන ආකාරයයි. සිසුවා ඒ දැඩි ප්‍රහාරය ඉවසාගෙන ගුරුවරයා දෙස බලා සිටියේ කෝපයෙනි. සිසුවා දැන් දැන් පෙරලා ගුරුවරයාට පහර දෙති’යි මට සිතිණි.ඇඟිලි පොඩි වන පරිදි අර සිසුවා ගේ් පයට ඩෙස් එකක් පෙරළා තිබුණේ මේ පහර කෑ සිසුවා ය.කෙසේ වුව ද පහර කෑ සිසුවා කෙරෙහි මා තුළ ඇතිවූයේ අනුකම්පාවකි.විවේක කාලයේ දී කිසිවකු නොසිටි විද්‍යාගාරයට ගොස් පුටුවක හිඳගත් මම පහර කෑ සිසුවා එහි කැඳවීමි.ඔහු එනු ඈත තියා ම මම බලා සිටියෙමි. ඔහු ගේ කමිසයේ උඩ බොත්තම දමා නැත. ඔහු විද්‍යාගාර දොරටුවෙන් ඇතුළු වූයේ මගේ දෑස වෙත හෙළන ලද තද බැල්මෙනි. ‘එහෙනං උඹත් හදන්නෙ මට ගහන්ඩද?’ බඳු හැඟීමක් ඔහු ගේ හිත තුළ වී යැයි මට සිතිණි.’පුතා, ඇයි අර ළමයගෙ කකුළට ඩෙස් එක පෙරළුවෙ? එයා ඔයාට කිසිම වැරැද්දක් කරල නෑනෙ’ මම මෘදු ලෙස ඔහු අමතමින් ඔහු ගේ කමිසයේ උඩ බොත්තම පියවීමි.මගේ ඇඟට කඩා වැටුණු දරුවා ඉකිබිඳිමින් හඬන්නට වූයේ ය. ඔහු හඬා වැටෙන්නේ ඇයි දැයි ඒ අවස්ථාවේ දී තේරුම් ගැනීම අපහසු වූ ‘මුත් ඔහුට ඇති තරම් අඬන්නට ඉඩ දුන් මම ඔහු තුරුලු කොට ගතිමි.සිද්ධිය එතැනින් නිමා විය. මම ද පාසලින් මාරුවක් ලදිමි.වසර ගණනාවක් ගත විය.දිනක් මම බස් නැවතුම් පළේ සිටින විට තරුණ භික්ෂුවක් සන්සුන් ගමනින් මවෙත වැඩියේ ය.’සර්ට මාව අඳුනගන්න පුළුවන්ද? භික්ෂුව ඇසුවේ ය.මම අන්දුන් – කුන්දුන් වීමි.’දවසක් සර් මට විද්‍යාගාර කාමරේට එන්ඩ කියල ‘පුතා’ කියල කතා කෙරුව මතකද?’මට වහාම අර සිද්ධිය මතක් විය.මේ වෙනස්වීම මට අදහාගත නොහැකි ය.කඳුළු සඟවාගන්නට කිසිදු උත්සාහයක් නොගත් මම උන්වහන්සේට වැන්දෙමි.’සුවපත් වේවා!’සැබැවින් ම එය නම් නමස්කාර කළ යුතු වෙනස්වීමක් බව මට අවබෝධ වූයේ සිද්ධිය ගැන යළි යළිත් ආවර්ජනය කරද්දීය.මා මේ කතාව ලියන්නේ ඉන් ද කලකට පසුව ය. මේ කතාව ලියන මේ නිසල රැයෙහි ද මගේ නෙතු දියවී යයි. මම ඊට ඉඩහරිමින් බොහෝ වේලාවක් නොසෙල් වී සිටියෙමි.’මගෙ අම්මයි තාත්තයි රස්සාවල් කරන්න රට ගිහින් හිටිය සර්. මං නැවතිලා හිටියෙ ලොකු අම්මගෙ ගෙදර. ලොකු අම්මගෙ පුත්තු මට නිතරම කෙණෙහිළිකම් කෙරුව. මට ආදරේ අහිමි කරපු අම්ම තාත්ත ගැන වගේ ම මට අකාරුණික වෙච්ච හැමෝම ගැන මම හිටියෙ ලොකු කේන්තියකින්... මට ඕනෑ කළේ සර් ආදරය, කරුණාව, සෙනෙහස...’ඒ තරුණ භික්ෂුව ගේ වදන් දැනුදු මට ඇසෙන්නා සේ ය.දරුවන් කෙරෙහි පතළා වූ දයාවෙන් යුතු ව ඔවුන් ගේ මාපියන්ට මම මෙසේ කියමි.’මාපියනි, ඔබ විසින් නිර්මාණය කරගන්නා ලද ආරවුල් සහිත ලෝකයක ඔබලාට ඔබේ දරුවා තනිකර දමා - දුරස් කර දමා යා හැකිද? දරුවා නමැති නිධානය පසෙක තබා එතරම් නොවටනා කහවනු සොයා යා හැකිද? ඔබ හා එක ගෙදර විසුව ද දරුවා ගුප්ත ලෙස දුරස්ව තැබිය හැකි ද? දරුවකුට මාපිය සෙනෙහස හා රැකවරණය කුමකට නම් දෙවැනි වෙයි ද? දරුවන් හැර මෙලොව ඇති උතුම් සම්පත කුමක්ද? හිතන්න, මාපියනි හිතන්න!’  මොනරාගල, කලාප අධ්‍යාපන කාර්යාලයේ හිමාල මුතුකුමාර මහතා විසින් යොමු කරන ලද ලිපියක් ඇසුරිනි.  අට වසරක පමණ කාලයක සිට ඇවිද යෑමට නොහැකි ව සිටියෙමි.මේ නිසා නාන කාමරයක අවශ්‍යතාව මට තදින් දැනිණ.මා කලින් සේවාව කළේ පොලිසියේ ය.මම ගල්කිස්සේ පොලිස් අධිකාරිවරයාට මගේ දුක කියා යැව්වෙමි.මා පුදුමයට පත් කරවමින් ඔහු වහා ම මා සොයා පැමිණියේ ය.මගේ අවශ්‍යතාව ඉක්මනින් ඉටු විය.  පොලිස් අධිකාරි හේමන්ත මහතාණනි, සහාය දුන් සැරයන් විජේසිරි, ජයවර්ධන, පේමසිරි යන මහත්වරුනි, සෙසු මහත්වරුනි ඔබ සැමට යහපත සැලසේවා!ගල්කිස්සේ, තෙලවල එච්. අමරසේකර මහතා විසින් යොමු කරන ලද ලිපියක් ඇසුරිනි.  අඹගස්පිටියේ සේනාරත්න ගොවි මහතා මී හරකුන් සහ එළ හරකුන් කිහිප දෙනකු ඇති කරන්නේ ගොවිතැන් කටයුතුවලට ප්‍රයෝජන ගනු පිණිස මිස කිරි ටික දොවා විකුණා ගැනීමට නොවේ.එහෙත් රෝගියකුට හෝ දරුවකුට කිරි වුවමනා වූ විට ඔහු නොමසුරු ව පිහිට වෙයි.දිනක් මාගේ රෝගී මිතුරකුට දීම සඳහා මට කිරි බෝතල් බාගයක් වුවමනා විය. මම ඒ බැව් සේනාරත්නයනට කීමි. ඔහු මට කිරි ටික දොවා දුන්නා පමණක් නොවේ. වෙන අයට කරන්නා සේ කිරි උණු කර, සීනි ද මුසුකර තිබිණි.මේ ලියන්නේ ඔහු ගේ කාරුණික භාවය නිසා ඔහුට මුහුණ දීමට සිදු ව ඇති තත්වය ගැන කීමට ය.සේනාරත්නයන් ගේ ගව පට්ටිය සමඟ වන පෙතේ දී එක්තරා රිළවියක් සහ ඇගේ් පැටවා මිතුරු වී සිටිති. මේ මිත්‍රත්වයට දැන් දෙවසරක පමණ ඉතිහාසයක් තිබේ.ගව පට්ටිය දිගේලි කැරෙන කොතැනකට හෝ පැමිණ සවස් වන තුරු ඔවුන් හා රැඳී සිටීම රිළවියගේත්, පැටවා ගේත් පුරුද්ද විය. අනතුරුව දෙදෙන ගව පට්ටිය සමඟ ගමට ඒමට පුරුදු වූහ.රෑ කාලේ ගවයන් හා ගත කරන රිළවිය සහ පැටවා පසු දා උදයේ නැවත ගව පට්ටිය වනපෙතට යන විට ලණුවල එල්ලි - එල්ලී යෑම පුරුද්දක් කර ගෙන සිටිති.මුල දී සේනාරත්න ගොවි මහතාට පමණක් හීළෑ වූ රිළවිය හා පැටවා මේ වන විට ගමේ ඇතැම් අයට ද හීළැ වී සිටිති.මේ රිළා - ගව ඇසුර මිනිසුන් ගේ විනෝදය පිණිස ම හේතු වී නැත. කෝපයට ද හේතු වී ඇත. අසල්වැසි ගෙවල්වල අහර පැහැර ගෙන යෑම ඉවසීමේ සීමා බිඳ දමයි. එවිට ඇනුම් – බැණුම් වදින්නේ රිළවුන්ට පමණක් නොවේ. ගව පට්ටියේ හිමිකාරයාට ද වදී.’මං උංව ගෙනල්ල නෑ. උං තමයි ඇවිත් ඉන්නෙ.’ ගොවි මහතා නිහඬ ව ම කියයි.රිළා මව හා පැටවා සමඟ මිනිසුන් සටනට පැමිණි අවස්ථා ද තිබේ. දත් විළිස්සා බැරි තැන රිළවු සපා කති. ගම්මු වේදනාව උහුලා ගෙන ගොස් වෛද්‍ය ප්‍රතිකාර ලබති.මේ සියල්ල මැද ගමට හිරු පායයි. යළි බැස යයි. හිරු පායන විට ගවයෝ වන පෙත දිහාවට යති. රිළවියත්, පැටවාත් ඔවුන් ගේ ලණුවල එල්ලි - එල්ලී වන පෙත දිහාවට යති. ඉර බහින විට ගවයෝ ගමට එති. රිළවියත් පැටවාත් යළි ලණුවල එල්ලි - එල්ලී ගමට එති.මම උපේක්‍ෂාවෙන් මේ හැම දෙයක් දෙස ම බලා සිටිමි.රිළවිය මහත් සේ සතුටින් පසු වූ දවස් තිබිණ. ඒ, ඇයට තවත් පැටවකු ලද අලුත ය. ඇය දරුණු වේදනාවෙන් කෑ ගැසූ දවසක් ද තිබිණ. ඒ ඇගේ අලුත උපන් පැටවා කිසිවකු විසින් සුන් කරන ලද මොහොතක ය. හිස සුන් ළදරු රිළා කවන්දය තුරුලු කොට ගෙන රිළවිය කෑ ගෑවේ අප සසල කරවමිනි.එළිවෙයි. රෑ වෙයි. සියල්ල වෙනස් වෙමින් අතීතයට එක් වෙයි.අද ද රිළා මව සහ පැටවා උදෑසන ගවයන් ගේ ලණුවල එල්ලි - එල්ලී වන පෙත දිසාවට යති. නැවත හැන්දෑවේ ගමට එති.ලද අවසරයෙන් අන් සතු නිවෙසක යමක් රැගෙන පලා යති. එවිට නිවෙසින් දෙස් දෙවොල් නැගෙයි.’මං උංව ගෙනල්ල නෑ. උං තමයි ඇවිත් ඉන්නෙ.’ ගොවි මහතා ද නිහඬ ව ම කියයි.  අඹගස්පිටියේ බොනිපස් මැල්ලව මහතා විසින් යොමු කරන ලද ලිපියක් ඇසුරිනි.  සමහරුන් ආවේ බැල්ලන් වඩා ගෙන ය. ඒ නිවෙස්වල ඇති දැඩි වන සුරතලුන් ය. සමහරුන් ආවේ බල්ලන් බැඳ ගෙන, ඇදගෙන ය. ඒ අයාලේ යන බල්ලන් ය.හුරතල් බැල්ලන් කියා හෝ අයාලේ යන බැල්ලන් කියා හෝ වෙනසක් නොවී ය. හැමෝට ම වඳ සැත්කම කැරිණ. වඳ සැත්කම සිදු වූයේ නාවින්න මංසන්ධියට නුදුරු ප්‍රජා ශාලාවේ ය.සැත්කම් කැරුණේ නිර්වින්දනයෙන් පසු ය.සුනඛ සංහාරයට වඩා මෙවැනි දෙයක් හොඳ බව කවුරුත් කියා සිටියහ.රජයේ සෞඛ්‍ය අංශයටත්, අත හිත දෙන සැමටත් යහපත පතමු.  නාවින්නේ සුනිල් ශාන්ත මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=as1005026</link>
    <topic>ඔබේ ආරක්ෂකයා ඔබමය වෙනකකුට මැදහත් විය නොහැක</topic>
    <author>සාකච්ඡා කළේ -රමණී සුබසිංහ</author>
    <content>ආශාව නම් යම් දෙයක් මගේ කර ගැනීම උදෙසා වූ කැමැත්ත ය. එකී කැමැත්ත ක්‍රම ක්‍රමයෙන්, ප්‍රබලත්වය කරා යාමේදී අවිද්‍යාව හෙවත් විෂම ලෝබය කරාම එය ගමන් කළ හැකි ය.කුප්පියාවත්ත ජයශේඛරාරාම විහාරවාසීගෞරව ශාස්ත්‍රවේදීමාවරලේ භද්දිය හිමිබය හටගන්නේ කුමක් නිසාද?තමන් ආශාවෙන් ප්‍රාර්ථනා කළ දේ නොලැබී යයි ද යන මානසිකත්වය නිසා ය. යම් සිතක ආශාව පවතින තාක් ඒ පිටුපස බය සහ සැකය යන සිතිවිලි නිරන්තරයෙන් ම ලුහුබැඳ යන ආකාරය දැක ගත හැකි ය.ආශාව හට ගැනීමෙන් පසු උපදින්නේ සැකයයි. යම් දෙයක් පිළිබඳ, යම් කිසිකෙනෙක් පිළිබඳ අප සිතෙහි ආශාවක්, ඇල්මක් හට ගන්නේ ද ඉන් ඉක්බිතිව ඒ පිළිබඳ සැකයක් හට ගනී. තමන් ප්‍රියකළ පුද්ගලයා හෝ දෙය පිළිබඳ තව තවත් තොරතුරු සොයා යාමට, විස්තර ග්‍රහණය කර ගැනීමට නොඉවසිල්ලක්, සැකයක් ඇතිවේ. එය හටගත්තේ කොතැනින් ද? එය ලබාගත්තේ කෙසේද? මට එය ලබාගත හැකිවේද? මා ලබා ගන්නට පෙර එය වෙනකකු සතු වේද? එසේත් නැතිනම් මේ මොහොත වන විටත් එය අන්සතු වී ද? ආශාව හට ගැනීමත් සමඟ මෙකී සැකය අප සිතෙහි උද්දීපනය වේ. ඉන් නිදහස් වීමට නොහැකි වූ තැන සැකය දුරු කිරීමට හෝ අත්හැර දැමීමට නොහැකි වූ තැන බය උපදී.මේ නිසා සැකය සහ බය අතර වන හේතුඵල සම්බන්ධතාවය වටහා ගැනීම වැදගත් වේ. සැකය සහ බිය ඇති කිරීම සඳහා මොනතරම් දුරට ආශාව ඉවහල් වී තිබේද යන්න වටහා ගැනීම වැදගත් වේ.අප ආශාව ඇති කර ගත්තේ කුමක් නිසාද? සුඛ සහගත අත්දැකීම් පිළිබඳ තිබෙන්නා වූ මතකයන් නිසා ය.බය ඇතිවන්නේ කුමක් නිසා ද?බොහෝ විට වේදනාවේ මතකයන් නිසා ය.හොඳින් විමසා බලන්න. ඔබ ගේ ඇසින් සොඳුරු දසුනක් දැක, මිහිරි හඬක් අසා, මියුරු රසයක් විඳ ඇත්තේ යැයි සිතන්න. ඔබට තිබෙන මතකය විසින් නැවත නැවත ඒ දේ සොයා යාමට ඔබ පොළඹවයි. ඒ ආශාවයි. ආශාව උත්පාදනය වන්නේ සුඛ වේදනාවන්හි ප්‍රතිඵලයක් ලෙසටය.ඇතැම් දේ පිළිබඳ හටගන්නා බිය නිසා ඔබ ඉන් ඉවත්වේ. ඔබට දුකක් ගෙන දෙන, වේදනාවක් ගෙන දෙන දෙයින් ඔබ ඉක්මනින් ඉවත් වේ.ඔබගේ දිවට අමිහිරි රසයක් ගෙන දෙන කිසිවක් ළං කරගන්නට ඔබ නොකැමැතිය. ඊට හේතුව කුමක්ද? ඔබ විසින් මින් පෙර එකී රූප සමඟ, ශබ්ද සමඟ, රස සමඟ, ස්පර්ශ සමඟ ගනු දෙනු කළ පසු ලැබුණු දුක්ඛ වේදනාව නැමැති අත්දැකීම නිසාය. එම අත්දැකීම සිහිපත් වන සෑම මොහොතකම අපි ඒ රූපවලට, ශබ්දවලට බියවෙමු. ඔබ හොඳින් තේරුම් ගත යුත්තක් වේ. එනම් සුඛ වේදනාව නිසා ආශාවත් දුක්ඛ වේදනාව නිසා බයත් අප ගේ සන්තානයෙහි ගොඩනැඟෙන බව ය.අප කෙරෙහි වැඩි වශයෙන් ආශාවන් හට ගන්නේ අත්විඳි දේ පිළිබඳව ය. අත් නොවිඳි දේ පිළිබඳ, කෙනෙක් විඳින ආකාරය ගැන හෝ නොදුටු කෙනකුට එවැනි දෙයක් පිළිබඳ කැමැත්තක්, ආශාවක් ඇති කරගැනීමට තිබෙන අවකාශය සීමිතය.ඒ කුමක් නිසා ද? අත්දැකීම් නැති තැන ආශාව හට ගන්නේ නැත. අත්දැකීම් ඇති නම් පමණක් කෙටි වේලාවකින් ඒ පිළිබඳ මෙනෙහි කොට ආශාව උපදවා ගන්නට හැකිවේ. විද්‍යුත් මාධ්‍යයකින් හෝ නොදුටු තැනක් පිළිබඳ කැමැත්තක් ඇති කර ගන්නට කී පමණින් ඒ පිළිබඳ අප කෙරෙහි ආශාවක් ඇති වන්නේ නැත. ඒ සඳහා හේතු සහ ප්‍රත්‍ය නොමැති නිසා ය. හේතු ප්‍රත්‍ය වන්නේ කුමක් ද? අත්දැකීම් ය. ආශාව සහ බිය උපදින්නේ අත්දැකීම්වලට අනුවය.මිනිසා කෙරෙහි බිය යන මානසිකත්වය හට ගෙන තිබෙන්නේ දීර්ඝ කාලයකට පෙර සිට ය. එහි ආරම්භය සිදුවූයේ කෙසේදැයි කියන්නට මේ ලොව කිසිවකුටත් නො හැකිය. බිය ආරම්භ වූයේ මෙතැන යැයි කියන්නට තරම් ස්ථානයක් ද නොතිබීමට පුළුවන. මිනිසා ගස්, ගල්, පර්වත, ඉරහඳ, අව්ව, වැස්ස අදහන්නට පටන් ගත්තේ, ඒවාට වන්දනාමාන කිරීමේ අභිචාරය බිහිවූයේ බිය පදනම් කරගෙන ය. සැබැවින් ම ඒ දේ පිළිබඳ ප්‍රකෘති ගනුදෙනුවෙන් පලා යාමක් වශයෙන් ය.බුදුරජාණන් වහන්සේ එක් අවස්ථාවක මෙසේ දේශනා කළහ.”බහුං වේ සරණං යන්තී” බොහෝ කොට සරණ යන්නේය. පබ්බතානි වනානිච” පර්වත සහ වනාන්තර ”ආරාම රුක්ඛ චේත්‍යානි” ආරාම, ගස් සහ චෛත්‍යයන් ”මනුස්සා” මිනිසුන්. ඒ කවර මිනිසුන් ද? ”භය තජ්ජිතා” බියෙන් තැතිගත් මිනිසුන් ය. බිය ඉපදීම නිසා එය නැති කර ගැනීමට කොතැනින් හෝ යමක් ඉල්ලා සිටීම සාමාන්‍ය ස්වභාවයයි.බිය නම් වූ මනෝභාවය ඇති වූ කල්හි අපි ඕනෑ ම පුද්ගලයකුගෙන් ආශිර්වාදය ඉල්ලා සිටීමට කැමැත්තෙමු. රැකවරණය ඉල්ලීමට කැමැත්තෙමු. රක්ෂණ සමාගම් විසින් විවිධාකාරයේ රක්ෂණ යෝජනා ක්‍රම ඉදිරිපත් කර තිබෙන්නේ ද මේ නිසාය. යන්ත්‍ර මන්ත්‍රකරුවන් විසින් විවිධාකාරයේ යන්ත්‍ර මන්ත්‍ර යෝජනා කරන්නේ මේ නිසා ය. මතුපිටින් නොබැලුවේ නම්, මෙහි ගැඹුරින් ඇත්තේ බියත් සමඟ බොළඳකම යි. ලාමක බවයි.බුදුරජාණන් වහන්සේ ගේ අවවාදය කුමක්ද? ඔබ ගේ ගැලවුම්කරුවා අන් කවරකු හෝ නොව ඔබ ම වන බවයි.”අත්ත දීපා විහරථ අත්ත සරණාන අනඤ්ඤ සරණා”ඔබ ගේ ප්‍රදීපය, ආලෝකය, රැකවරණය, ආරක්ෂාව තීරණය වන්නේ ඔබ මතම ය. ඒ සඳහා වෙන කිසිවකුටත් මැදිහත් වීමට නො හැකි ය. එසේ නම්, මිනිසා කෙරෙහි හටගත් බිය නැමැති ප්‍රශ්නයට පිළිතුර තිබෙන්නේ කවරකු ළඟද? පිටස්තරයකු වෙත නොව තමන් කෙරෙහිමය. තමන් තමන් ම නිරීක්ෂණය කරනවා නම් එකී ප්‍රශ්නයට ඔබට ම පිළිතුරක් සොයා ගත හැකි ය.අප මානසිකව බිඳවන්නේ, වේදනා විඳින්නේ, මේ මොහොතෙහි ජීවත්වීමට දක්වන උනන්දුවෙහි අඩුව නිසා ය. අනාගතය වඩාත් සුවදායී කරන්නට, හෙට දිනය වඩාත් සුබදායී කරන්නට අපි අතිශයින් කැමැත්තෙමු. ඒ නිසා ම යහපත් හෙටක් මනසෙහි නිර්මාණය කරගෙන මේ මොහොතේ අප අතිශයින් දුක් විඳිමු. ඒ හෙට දිනය යහපත් වේය යන බලාපොරොත්තුවෙනි.එහෙත් ඔබ මේ මොහොතේ ජීවත් වනවා නම් මානසික අසහනයෙන්, ආශාව නිසා ඇතිවන්නා වූ වේදනාවෙන්, බියෙන් නිදහස් වීමට පුළුවන.මම දැන් ජීවත්වන ආකාරය නුසුදුසු ය. එහි කිසිදු සම්පූර්ණත්වයක් නැත. ඒ නිසා මම මේ විදිහට ජීවත් නොවී අසවල් පුද්ගලයාගේ තැනට පැමිණියේ නම්, ඔහු ගේ තත්ත්වය මමත් ලැබුවේ නම් මටත් යහපත් ජීවිතයක් ගත කළ හැකිය යන මානසිකත්වය පැමිණි විගසම අපි අනාගතය කරා ගමන් කරමු. ඒ අඩුවක් නැති හෙට දවස වෙනුවෙනි.පිරුණු හෙට දිනය වෙනුවෙන් අපි අපිරිමිත කැප කිරීමක් කරමු. එහෙත් එය ලබාගත් පසු අප ඉදිරියේ නැවතත් පෙනී සිටින්නේ කුමක් ද? අඩුව, හිස්බව සහ අතෘප්තිකර බව ම නොවේද?මේ මොහොතේ ඔබට ජීවත් වීමට නොහැකි වූයේ නම් ඔබ නිසැකව ම ඌණතාවලින් පීඩා විඳින කෙනෙක් බවට පත්වන බව බුදුරජාණන් වහන්සේ දේශනා කළහ.එකිනෙකා සසඳමින්, යහපත් වූ තවත් දේ අත්පත් කර ගැනීමෙන් පසුව ලැබෙන්නා වූ අනාගතයක් ගැන පෙරුම් පිරීමම, සිහින දකිමින් වේලාව කැප කිරීමම ඔබ ගේ මානසික අතෘප්තියට, මානසික අසමතුලිත බවට ප්‍රධාන හේතුවක් වේ. ”ඌණෝ ලෝකෝ අතිත්තෝ තණ්හා දාසෝ”යැයි බුදුරජාණන් වහන්සේ දේශනා කළහ. මේ ලොව ජීවත්වන මිනිසුන් ලැබෙන දෙය බාර නොගෙන, තව තවත් දේ අත්පත් කර ගැනීමට යාම නිසා සෑම දවසක් ම අඩුවෙන් පිරුණු දවසක් බවට පත් කරගෙන සිටී.එහි ම හූල්ලමින් සිටී. ඔබ මෙය නිවැරැදිව වටහා ගත්තේ නම් ඌණතාවයකින් තොරව මරණයට මුහුණ දීමට පුළුවන. අඩුවලින් පෙළෙන්නා වූ පිරිස් මේ ශරීරය අත්හැර යන්නේ ද ඌණතාවයක් හෙවත් අඩුවක් සහිතව ම බව බුදුරජාණන් වහන්සේ දේශනා කළහ.ඔබ එවැනි කෙනෙක් නොවී, බියෙන් සහ වේදනාවෙන් නිදහස් වුණ කෙනකු ලෙස තෘප්තිමත්ව ජීවත්වන්නට අපේක්ෂා කරනවා නම් ඔබ මේ මොහොතේ ජීවත් වීමට පටන් ගත යුතු ය. අනාගතයෙහි ජීවත්වන්නට යන සෑම මොහොතක දී ම, සෑම ස්ථානයක දී ම හමුවන්නේ සැකකාරයෙකි. එසේත් නැතිනම් සැක කටයුතු දෙයකි.දරුවෙක් සමඟ ඔබ තණ්හාවෙන් බැඳී සිටිනවා යැයි මොහොතකට සිතන්න. ඔබ ගේ බිරිය පිළිබඳ, ස්වාමියා පිළිබඳ ආශාවෙන් බැඳී සිටිනවා යැයි මොහොතකට සිතන්න. මඳ වේලාවක් ආශාවෙන් මෙනෙහි කරගෙන යන විට ඔහු හෝ ඇය පිළිබඳ, ඒ දේ පිළිබඳ ඔබ කෙරෙහි ඇතිවන ඊළඟ සිතිවිල්ල කුමක්ද?”මොහු වෙනස් වේවිද දන්නේ නෑ””ඇය වෙනස් වේද දන්නේ නෑ””මේ කෙනා වෙනස් වේවිද දන්නේ නෑ”යන සිතිවිලිය. සැකයෙන් තව තවත් දුරට යන්න. එවිට සිදුවන්නේ කුමක් ද?”මම මෙපමණ දේ කරලත් මට මොහු හෝ මැය අහිමි වේ ද?””මේ දෙය මාගෙන් කිසිවකු උදුරා ගනීද?”සැකයත් සමඟ ඔබත් නොදැනීම, ඔබ ගේ මනසෙහි බිය උපදින ආකාරය හොඳින් තේරුම් ගැනීමට පුළුවන. එහෙත් අතීතය හෝ අනාගතය ගැන නොසිතා මේ මොහොතේ ජීවත් වන්නට ඔබ පුරුදු වූයේ නම්, සැක සහ බිය පරාජයට පත්කිරීමට ඔබට හැකිවනු ඇත. තෘප්තිමත් බවින් ජීවත්වීමට අවශ්‍ය පදනම නිර්මාණය වනු ඇත.සාකච්ඡා කළේ -රමණී සුබසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=as1005027</link>
    <topic>හික්කඩුවේ ශ්‍රී සුමංගල නාහිමි අතින් බිහිවූ මාලිගාකන්ද විදුදය පිරිවෙණ</topic>
    <author/>
    <content>හික්කඩුවේ ශ්‍රී සුමංගල නාහිමියන් අපවත්වී අප්‍රේල් මස 29 වැනි දිනට 99 වසරක් සපිරේකොළඹ මාලිගාකන්ද විද්‍යෝදය පිරිවෙණ ආරම්භ කරනු ලැබුවේ ත්‍රිපිටකවාගීශ්වරාචාර්ය, බෝධිසÀවගුණෝපේත පරම පූජනීය හික්කඩුවේ ශ්‍රී සුමංගල නාහිමියන් වහන්සේ විසිනි. ඒ 1873 වසරේ දී ය. නොයෙක් භාෂා ශාස්ත්‍රයන්හි හසළ දැනීමක් ඇති හික්කඩුවේ ශ්‍රී සුමංගල නාහිමියන් පාලි ත්‍රිපිටකය තිස්හය වතාවක් කියවා ඇති බව සඳහන් වේ. උපසම්පදාව ලැබීමටත් පෙර සිට ඉතා ව්‍යක්ත ලෙස ශුද්ධ මාගධී පාලි භාෂාවෙන් කථා කිරීමේ හැකියාව උන්වහන්සේ සතු විය.පෙරදිග මෙන් ම අපරදිග රටවල ජනයා අතර ද හික්කඩුවේ ශ්‍රී සුමංගල නාහිමියන් ගේ කීර්තිරාවය පැතිරී තිබිණි. මුළු පෘථිවි තලයේ ම පාලි පඬිවරයා ලෙස ද දකුණු දිග බුදුදහමේ (ථෙරවාදී බුදු දහමේ) නායකයා ලෙස ද මුළු ලෝකයා එක හඬින් පිළිගත්තේ හික්කඩුවේ ශ්‍රී සුමංගල නාහිමියන් ය.තායි, බුරුම සහ කාම්බෝජ යන රටවල රජවරුන්, රජ කුමාරවරුන්, සංඝරාජවරුන් පමණක් නොව එංගලන්තය ආදී යුරෝපා රටවල රාජකීයයන් ද පෝල් ඩාල්කේ, විල්හෙල්ම් ගයිගර්, රීස් ඩේවිඩ්, මැක්ස් මුලර්, එඩ්වින් ආර්නෝල්ඩ් සහ කොපල්ස්ටන් බිෂොප් ආදී ලෝකප්‍රකට ගිහි පැවිදි උගතුන් උන් වහන්සේට මහත් වූ ගෞරවය දක්වා ඇත.මෙසේ මුළු මහත් ලෝකයා ගේ ම මහත් වූ ගෞරවයට පත් හික්කඩුවේ ශ්‍රී සුමංගල නාහිමියන් විසින් ආරම්භ කරනු ලැබූ කොළඹ මාලිගාකන්ද විද්‍යොදය පිරිවෙණ දිනෙන් දින ම වර්ධනය වී වැඩි කල් නොයවා පෙරදිග ලෝකයේ මහා විද්‍යාස්ථානය බවට පත් විය. සම්බුද්ධ ශාසනයේ චිරස්ථිතිය පිණිස දිවා රාත්‍රී වෙහෙස නොබලා මහත් වූ සේවාවක් කළ ත්‍රිපිටකධාරී, බෝධිසත්වගුණෝපේත හික්කඩුවේ ශ්‍රී සුමංගල නාහිමියන් වහන්සේ 1911 අප්‍රේල් මස 29 වැනි දින විජම් පෙළ අසමින් සිහි නුවණින් යුතුව අපවත් වූ සේක.සඟ පිරිසකට උගන්වන හික්කඩුවේ ශ්‍රී සුමංගල නාහිමිඅකුරටියේ ශ්‍රී අමරවංශ නාහිමියන් ගෙන් පසුව වත්මනෙහි පරිවෙණාධිපති ධූරය දරනුයේ අතිපූජ්‍ය බලංගොඩ ශ්‍රී සෝභිත නායක ස්වාමීන් වහන්සේ ය.කොළඹ මාලිගාකන්ද විද්‍යොදය පිරිවෙණ මහා පින් බිමකි. මේ මහා පින් බිමේ බොහෝ ශුද්ධ වූ ස්ථාන දක්නට ලැබේ. අප ලොව්තුරා බුදුරදුන් දන් වැළඳූ පාත්‍ර ධාතුව තැන්පත්ව ඇත්තේ ද මේ උතුම් භූමියේ ය. නමුත් මෙය බොහෝ දෙනා නොදන්නා කරුණකි. පාත්‍ර ධාතූන් වහන්සේ වැඩම කරවා ඇත්තේ ශ්‍රී සුමංගල නාහිමියන් වැඩ සිටින සමයේ දී ය. මේ ධාතූන් වහන්සේ ලැබුණේ කෙසේ ද? එය මෙසේ යි.බටහිර ඉන්දියාවේ මුම්බායි සාගරයට උතුරින් “සොපාරා” නමැති සාගරය පිහිටා ඇත. අතීතයේ මෙය “සුප්පාරක පටුන” යන නමින් ප්‍රකට වී තිබිණි. බාහියදාරුචීරිය බුදුරදුන් සොයා ගෙන පැමිණියේ මෙහි සිට ය. අතීතයේ මෙය බුදුදහම පැතිරී තිබූ ප්‍රදේශයකි. මෙහි තිබී “ගෝතමීපුත්‍ර” නම් වූ ශ්‍රද්ධා සම්පන්න රජ කෙනකු විසින් කරවූ පුරාණ ස්තූපයක් හමු විය.එසේ ම මෙහි කළ කැණීම්වලින් ගර්භය තුළ වූ ධාතු නිධානය ද හමු විය. එහි කරඬු කිහිපයක් ද සත්බුදුවරුන්ගේ රූප ද තව ශුද්ධ වස්තු ද තිබිණි. හමු වූ එක් කරඬුවක බුදුරජාණන් වහන්සේ දන් වැළඳීමට ගත් පාත්‍රයක කොටස් (කැබලි) දහතුනක් තැන්පත් කර තිබුණි. අනෙක් කරඬු තුළ තව බොහෝ අගනා දේවල් තිබුණි. රත්රන් මල් විශාල ප්‍රමාණයක් ද නිධානය තුළ තිබී හමු විය.මේ විස්තර දැන ගත් හික්කඩුවේ ශ්‍රී සුමංගල නාහිමියෝ ලංකාවේ බෞද්ධයින්ට වන්දනා කර ගැනීමට ධාතූන් වහන්සේ ගෙන් කොටසක් ලබා දෙන්නැ’යි කියා බොම්බායේ ආණ්ඩුකාරතුමා ගෙන් ඉල්ලීමක් කළහ. එය සාර්ථක විය. මේ අනුව කල් නොයවා සොපාරාහි කැණීම්වලින් හමු වූ සර්වඥ භික්‍ෂා පාත්‍ර ධාතු ඛණ්ඩයන් ගෙන් විශාල ම හා හොඳ ම කොටසත් රත්රන් මල් හතක් හා වාසචූර්ණා කැබැල්ලක් ද උන් වහන්සේ වෙත එවන ලදී. එසේ ලැබුණු සර්වඥ භික්‍ෂා පාත්‍ර ධාතූන් වහන්සේ අනෙක් ශුද්ධ වස්තූන් ද සමගින් 1882 ඔක්තෝම්බර් මස 26 වැනි දින කොළඹ මාලිගාකන්ද විද්‍යොදය පිරිවෙනේ දී දැක බලා ගෙන වැඳ පුදා ගැනීමට සැදැහැතියන්ට ඉඩ ලැබිණි.හික්කඩුවේ ශ්‍රී සුමංගල නාහිමියන් වැඩ සිටි දෙමහල් මන්දිරයධාතු මන්දිරය සමීපයේ ඇති අනෙක් කුටියේ හික්කඩුවේ ශ්‍රී සුමංගල නාහිමියන් පරිහරණය කරන ලද භාණ්ඩ රැසක් දක්නට ලැබේ. උන් වහන්සේ ගේ සැරයටිය, තීන්ත පෑන, හුණු කිල්ලෝට, බුලත් හෙප්පුව හා වෙනත් ගෘහ භාණ්ඩ හැරුණු විට 7 වැනි එඩ්වඩ් රජතුමා පූජා කළ විශාල බයිබලය ද සුවිශේෂී වේ. 1899 දී කැන්වසයක අඳින ලද හික්කඩුවේ ශ්‍රී සුමංගල නාහිමියන් ගේ සිතුවමක් ද මෙහි තැන්පත් කර ඇත.හික්කඩුවේ ශ්‍රී සුමංගල නාහිමියන් වැඩ සිටි මේ දෙමහල් මන්දිරය වසර 120 කට වඩා පැරැණිය. මේ වන විට මුළු ගොඩනැගිල්ලම බෙහෙවින් ජරාජීර්ණ භාවයට පත් වී තිබේ. සොල්දරය බෙහෙවින් දිරා ඇති අතර වැසි සහිත දිනවලදී වහලේ බොහෝ තැන්වලින් ජලය පහතට ඇද හැලේ. මෙතෙක් කිසිවෙකු ගේ අවධානය මේ කෙරෙහි යොමු නොවීම මහත් වූ දුකට හේතුවකි. වෙන රටක මෙවැනි ගොඩනැගිල්ලක් හා මෙවැනි පුරාවස්තු තිබුණෙ නම් ඔවුන් ඒවා කොපමණ හොඳින් ආරක්‍ෂා කර රැක බලාගන්නවාදැ’යි කියා අමුතුවෙන් කිව යුතු නොවේ.හික්කඩුවේ ශ්‍රී සුමංගල නාහිමියන් වැඩ සිටි දෙමහල් මන්දිරය සමීපයේ පිහිටා ඇති අනෙක් ගොඩනැගිල්ල වන්නේ ශ්‍රී සුමංගල ධර්ම ශාලාවයි. ශ්‍රී සුමංගල ධර්මශාලාවට පිටුපසින් එයට ම බද්ධ කර පිරිවෙනේ පුස්තකාලය ඇත. එහි ඉතා දුර්ලභ හා වටිනා පුස්කොළ පොත් රාශියක් ඇති අතර තව බොහෝ ධර්ම ග්‍රන්‍ථ, ප්‍රකරණ ආදිය ද තැන්පත් කර තිබේ.ශ්‍රී සුමංගල ධර්ම ශාලාවට ඉදිරියේ ඇති තරමක උස් භූමියෙහි මහා ධාතු ස්තූපය පිහිටා ඇත. උස් පාදමක් මත දාගබ තනා ඇත. දාගබ ප්‍රමාණයෙන් විශාල ය. දුටුගැමුණු මහ රජතුමා විසින් කර වූ රුවන්වැලි මහ සෑය හැරුණු විට සර්වඥ ධාතු වැඩිම ප්‍රමාණයක් නිදන් කර ඇති ස්තූපය මේ මහා ධාතු ස්තූපය යයි සැලකේ. ස්තූපය මේ වන විට වසර 104 ක් තරම් පැරැණි බව දත යුතු ය.මහා ධාතු ස්තූපය සමීපයේ විහාරගෙය ඇත. මෙය ප්‍රධාන කොටස් තුනකින් යුක්තයි. පිටත ගර්භය, මැද ගර්භය, ඇතුළු ගර්භය වශයෙනි. පැරණි සිතුවම් දක්නට ඇත්තේ පිටත ගර්භයේ ය. මේ සිතුවම් ඇම්. සාර්ලිස් මහතා විසින් නිර්මාණය කර ඇත. මේ සිතුවම්වලට යුරෝපා කලා ආභාෂය නොඅඩුව ලැබී තිබේ. බුදුසිරිතේ ප්‍රධාන අවස්ථා මෙහි සිතුවමට නගා ඇත. ධාතු ස්තූපය සමීපයේ පාර පැත්තට වන්නට මුළු මහත් බෞද්ධ ලෝකයා ගේ ම වන්දනාවටත් ගෞරවාදරයටත් පත් පරම පූජනීය බෝධිසත්වගුණෝපේත හික්කඩුවේ ශ්‍රී සුමංගල නාහිමියන් වහන්සේ ගේ ශාරීරික ධාතු සහිත භෂ්මාවශේෂ තැන්පත් කර තනන ලද ස්තූපය වෙයි. ඒ සමීපයේ ම උන්වහන්සේ ගේ ස්වර්ණ ප්‍රතිමාව සහිත ගෘහය වෙයි. මේ ප්‍රතිමාව තනා ඇත්තේ පූජ්‍ය මාපලගම විපුලසාර හිමියන් විසිනි. පිරිවෙනට පිවිසීම සඳහා තිබූ පුරාණ දොරටුව ඇත්තේ මේ අසල ය.මෙසේ මේ ලිපියේ සඳහන් කරුණු ලැබුවේ විද්‍යොදය පිරිවෙණේ දක්නට ඇති ශුද්ධ වූ ස්ථාන හා ඒ ආශි‍්‍රත ඉතා කෙටි විස්තරයකි. විද්‍යොදය පිරිවෙණේ ශාස්ත්‍රීය සේවාව ගැන කිසිවක් මෙහි විස්තර කළේ නැත. මේ එයට තැන නොවේ. සැකෙවින් පවසන්නේ නම් කොළඹ මාලිගාකන්ද විද්‍යාදය පිරිවෙණ රටට, ජාතියට, ආගමට, භාෂාවට වචනයෙන් කියා නිම කළ නොහැකි ආකාරයේ මහා සේවාවක් සිදු කර ඇත. ලෝකයට මහා පඬිවරුන් රැසක් බිහි කර ඇත. දැනුත් බිහි කරමින් සිටී. අනාගතයේ ද එසේ ම වනු ඇත. බුද්ධගයාව බේරා ගත් බෝධිසත්ව ගුණෝපේත ශ්‍රීමත් අනගාරික ධර්මපාල තුමා ද බෝධිසත්ව ගුණෝපේත වලිසිංහ හරිශ්චන්ද්‍රතුමා ද විද්‍යොදය පිරිවෙණේ ඇසුර නොඅඩුව ලැබුවේය. විද්‍යොදය පිරිවෙනින් බිහි වූ ධර්මධර, විනයධර, බහුශ්‍රැත භික්‍ෂූන් වහන්සේ අද ලොව පුරා බොහෝ රටවල ධර්මදූත සේවාවේ යෙදී සිටිති. ලංකාවේ ඇති පිරිවෙණ්වලින් බහුතරයක් විද්‍යොදය පිරිවෙනේ ශාඛා වෙයි.  කොළඹ මාලිගාකන්දවිද්‍යොදය පිරිවෙනේ ආචාර්යගයාන් චානුක විදානපතිරණ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=as1005028</link>
    <topic>සිබිල් නැන්දා සමඟ හෝරා කීපයක්...</topic>
    <author>රූපාන්ති බුලත්සිංහල</author>
    <content>පොල් රුප්පාව සිපගෙන හිරු කිරණ අබේපුස්ස දේවගිරි විහාර භූමියට එබී බැලීය. තැන තැන සෑදුණ කුඩා දිය කඩිති. පෙරදා වැසි වැටුණු බවට ලකුණු පෙන්වයි. රිවිදා නොවූව ද විහාර පරිශ්‍රය දහම් පාසල් දරුවන්ගෙන් සහ මවුපියන්ගෙන් පිරී පවතී. කඩිමුඩියේ දරු දැරියන් හා ගුරුවරු සමඟ එක්වෙමින් සංවිධාන කටයුතු වල යෙදෙන පුංචි හාමුදුරුවන් පිරිසකි. මේ සියල්ල සූදානම් වෙමින් පවත්නේ පන්සල, පල්ලිය, කෝවිල එකමුතුවෙමින් පවත්වන අවුරුදු උලෙළ සඳහා ය.භික්ෂුහු ගම්වැසියන් සමඟ ඒකරාශී වූහ. දහම් පාසල් දරුවන්ට මෙන් ම ගම් වැසියන්ට මෙය අපූරු අත්දැකීමකි. සිංහල, දෙමළ, මුස්ලිම්, හැම දරුවෙක් ම මේ සඳහා සහභාගිවීම විශේෂත්වයකි.නිදහස, සාමය, සතුට හැම දේටම වඩා ජනතාවට සම්පතකි. අවුරුදු තිහක් පුරා අඛණ්ඩව පැවැති යුද්ධය නිමාවීමෙන් අනතුරුව එළැඹි සිංහල - හින්දු අලුත් අවුරුද්ද හැම දෙනාම සැමරුවේ හද පිරි සතුටෙනි. එවන් සොම්නසක් බෙදා ගැනීමට අබේපුස්ස දේවගිරි විහාරයට දහම් පාසල් දරු දැරියෝ රැසක් එක්වූහ. මේ සඳහා අඹේපුස්ස බාබුල් මන්සූර් දහම් පාසල, ගම්පහ ලංකා සභා දහම් පාසල, තුඩැල්ල, නිසසල සෙමින් මනස වැඩෙන දරුවෝ, අඹේපුස්ස ශ්‍රී පරාක්‍රම දහම් පාසල, දොරවක සිරි සීලවිමල දහම් පාසල් දරුවෝ ද ඇතුළත් වූහ. හැමදාම අලුත් නිර්මාණයක් ඉදිරිපත් කිරීමට දායකවන ආචාර්ය සරත් හෙට්ටිආරච්චි පියතුමාගේ සංකල්පයකට අනුව මේ අවුරුදු උලෙළ නිර්මාණය වී තිබිණි.ළමයින් එකමුතුවී චිත්‍ර අඳිද්දීසිබිල් නැන්දාගෙන් උපදෙස්අලුත් යාළුවන් හා එක්ව අලුත් අත්දැකීමක් ලබන්නට අඹේපුස්ස ගම් දරුවෝ ලෙන්ගතු සිතින් පැතුම් පුරවාගෙන සිටියහ. හැමදාම එකම අන්දමකට එකම ආකාරයකට කොටු වී සිටි දරුවන්ට නම් මෙය විශේෂත්වයකි. ගිහි පැවිදි යැයි මෙහි වෙනසක් නැත. හැමෝම එකම දැයක දූ දරුවෝ ය.උළෙලේ සමාරම්භය සිදුවූයේ උදෑසන අටපසු වී විනාඩි තිහට පමණි. පැමිණි පිරිස පිළිගනිමින් පොඩි අප්පුහාමි මහතා පිළිගැනීමේ කතාව කළේ ය. ජාතීන් ත්‍රිත්වයම නියෝජනය කරමින් කුඩා දරුවෝ තිදෙනෙක් පොල් තෙල් පහන් දැල් වූහ.උත්සවයේ අපූරු අංගය වූයේ සිබිල් නැන්දා පිරිවරාගෙන පොඩිත්තන් චිත්‍ර ඇඳීමයි. පැමිණි සියලුම දහම් පාසල් නියෝජනය කරමින් දරු දැරියෝ මේ සඳහා සහභාගි වූහ. පොඩි දරුවන්ට අලුත් අත්දැකීමක් වුවත්, ඔවුන්ගේ කුසලතා මේ මගින් අපූරුවට නිරූපනය කර තිබුණි. ළදරු පාසලේ සිටින දරුවාගේ සිට පාසලේ 8, 9 ශ්‍රේණිවල දරු දැරියෝ ද මේ අවස්ථාවට සහභාගි වූහ.නිදහස් සංකල්පනාවකට අනුව තමන් කැමැති ඕනෑම චිත්‍රයක් ඇඳීමට සිබිල් නැන්දාගෙන් අවසර ලැබුණි. මිනිස් රූප අලි ඇතුන් පරිසරය, පන්සල්, පල්ලි සුන්දර පරිසරය මෙවැනි විවිධ මාතෘකා චිත්‍රයට නැඟීමට දරුවන් තෝරා ගත් බවක් පෙනිණ. චිත්‍ර ඇඳීමට සහභාගි වූ අයිෂා රුෂ්ඩා සිසුවිය දැක්වූයේ මෙවැනි අදහසකි.“මට හරිම සන්තෝෂයි. සිබිල් නැන්දත් එක්ක එකට එකතුවෙලා චිත්‍රයක් ඇඳීමට ලැබීම ගැන අපේ නිර්මාණ හැකියාවක් අගේ කිරීමක් මෙහිදී සිදුවුණා. ඒ වගේ ම මෙතන වයස් බේදයක් නැහැ. ජාති බේද ආගම් බේද මුකුත් නැහැ. හැමෝම එකට එකතු වෙලා චිත්‍ර ඇන්දා. ඒක අපිට අලුත් අත්දැකීමක්. ඇත්තටම මගේ හිතට දැනුණා, බෙදී හිටිය කාලය ඉවරයි කියන එක. අපි සාමය ගැන වචනයෙන් කියලා පමණක් වැඩක් නැහැ. ඒවා ක්‍රියාවෙන් පෙන්වන්න ඕනෙ. අද සාමය සමගිය ප්‍රයෝගිකරණය වුණ දවසක්. මම බාබුල් මන්පූර් දහම් පාසලේ ඉගෙන ගත්තෙ, මගේ ජීවිතයට මේ දවස විශේෂයි.නෙලුම් දිල්හාරා දේදුනු සිසුවිය තමන්ට දස්කම් පාන්න ලැබූ මේ අවස්ථාව පිළිබඳ දැක්වූයේ මෙවැනි අදහසකි. “හැම අවුරුදු උත්සවයකම මේ වගේ අවස්ථා නැහැ. මේ චිත්‍ර ඇඳීමේ අංගය විශේෂ දෙයක්. තරගයක් නැහැ. අපි හැමෝම වටිනව කියලා මට හිතුණා. එකමුතුකමින් සිටියොත් තමයි, ඒ වටිනාකම තවත් වැඩිවෙන්නේ.”දේවගිරි විහාරය නියෝජනය කරමින් සහභාගි වූ චතුර නදීෂාන් තාරක ජයසුන්දර සිසුවා තම සිතුවිලි මේ අයුරින් පෙළ ගැස්වීය.මනස සෙමෙන් වැඩෙන දරුවන් ගේ රංගනය“මං පාසලේදී චිත්‍ර කලාව විෂයක් විදිහට හදාරනවා. හැබැයි අපි ඒක ඉස්කෝලෙදි කරන්නෙ විෂයක් විදිහට ලකුණු ගන්න විතරයි. එහිදී අපි සීමාවෙනවා. ඒත් සිබිල් නැන්දා අපිව සීමා කළේ නැහැ. අපිට නිදහසේ අඳින්න කිව්වා. මං ඇන්දෙ ඇත්තු පෙළක් මං වැඩිය ආස සත්ත්ව රූප අඳින්න. නිර්මාණවලට සීමා දාන එක එතරම්ම සුදුසු නැහැ. මං හිතන්නෙ නැන්දට නම් අපි හැමෝගෙම නිර්මාණ ලස්සනයි. අනිත් අවුරුදු උත්සව වල මේ වගේ ක්‍රියාකාරකම් නැහැ. පුංචි අපිත් අලුත් නිර්මාණවලට කැමැතියි. මේ වගේ අවස්ථාවක් අපිට ලබාදුන්න සංවිධායක මණ්ඩලයට ගොඩක් ස්තුතියි.පරාක්‍රම දහම් පාසල නියෝජනය කරමින් පැමිණි ඒ.ඩී. සමිල ක්‍රිෂාන් ජයලත් සිසුවා තමන් ලද අවස්ථාව පිළිබඳ දැක්වූයේ මෙවැනි අදහසකි. එකමුතුකම ගැන කතා අහල තියෙනවා. කවි අහලා තියෙනවා. එකමුතුකම වැදගත් දෙයක්. ඒත් ඒක ප්‍රයෝගිකව භුක්ති විඳින්න ලැබෙන අවස්ථාව අඩුයි. බොහෝ දෙනා කතා කරනව විතරයි. ඒත් උත්සහ කරන්නෙ නැහැ.අපි වගේ ළමයි ෂතරක් නෙවෙයි සෙමින් මනස වැඩෙන ළමයිනුත් මේ චිත්‍ර ඇඳීමට සහභාගි වුණා. එකමුතුකම කියන්නෙ අන්න ඒක තමයි. ඒ ගොල්ලන්ටත් අපිට වගේ ම නිර්මාණ ශක්තිය තියෙනවා. අද දවසේ අපි හැමෝම සමසේ මේ දේවල්වල සහභාගි වුණා. සිබිල් නැන්දා මේ උත්සවයට සහභාගි වුණා එක ගැන මට තවත් සතුටුයි. පොඩිත්තන්ට කතා ලියන සිබිල් නැන්දට අපි හැමෝම ආදරෙයි.”පුංචි දියණියගේ දේවදාසි නැටුමඋත්සවයේ ප්‍රධාන ආරාධිත අමුත්තිය ලෙස සපැමිණි සිබිල් වෙත්තසිංහ මහත්මිය තම අදහස් දැක්වූයේ මේ ආකාරයටය. මේ වගේ අවස්ථාවකට සහභාගි කරවා ගැනීම පිළිබඳ මං මුලු හදවතින් ම ස්තුතිවන්ත වෙනව. මේ අවස්ථාවට සිංහල, දෙමළ, මුස්ලිම් හැම දරුවෙක් ම සහභාගි වෙනවා. එකම ශාලාවක ඉඳගෙන ඔවුන්ට තම නිර්මාණ කුසලතා පෙන්වන්න ලැබීම කෙතරම් අපූරු ද? අපිට තරගයකට වඩා සමඟිය කෙතරම් වටිනවද? අපි හැමෝම එකම රටක දූ දරුවෝ. දරුවන්ගෙ හිත්වල බෙදීම් නැහැ. පුංචි කාලෙ ඉඳලම මේ සිතුවිල්ල වර්ධනය කරන්න යහපත් ආකල්ප අවශ්‍යයි. මං හිතනව මේ වගේ එකමුතු ක්‍රියාකාරකම්වලින් ඒක ඇතිවෙනව කියලා. සාමය සමගිය අද වචනවලට සීමා වෙලා. මේ වගේ දේවල් සංවිධානය කිරීමෙන් මෙය තරමක් ප්‍රායෝගිකරණය වෙනවා. සරත් හෙට්ටිආරච්චි පියතුමාගේ මේ සංකල්පයට මං බෙහෙවින් ම අගේ කරනවා.”සිබිල් නැන්දා සමඟ චිත්‍ර ඇඳීම ආස්වාදජනක අවස්ථාවක් විය. මෙහිදී තරගයේ ජයග්‍රාහකයන් තේරීමේ වැලැකී සිටීම අගේ කළ යුතු ය. “පුංචි ළමයි හැමෝම දක්ෂයි. එක්කෙනෙක් දෙන්නෙක් තෝරා තෑගි දීම තේරුමක් නැහැ. මෙතන තියෙන්නෙ විවිධ නිර්මාණ. ඒ හැම එකක් ම එක වගේ ලස්සනයි” නිර්මාණයක විවිධත්වය විනිවිද දැකීම මං මේ අවස්ථාවේදී අපූරුවට දැක්කා.”සිබිල් නැන්දා සමඟ චිත්‍ර ඇඳීමෙන් පසු පැවැත්වූයේ බැලුම් පිපිරවීමේ තරගයයි. ටොපි ඇහිදීම, අලියට ඇස තැබීම තරග ද මේ අතරවාරයේ පැවැත්විණි.තරග වාරයන් අතරතුර දී පැවැත්වූයේ පුංචි දරු දැරියන්ගේ ගැයුම්, වැයුම්, රැගුම් පැවැත්වුණි. කවිදි චතුරංගි පතිරණ නම් අවුරුදු තුනක් වයැසැති දියණියගේ දේවදාසි රංගනය පැමිණ සිටි සියලු දෙනාගේ ම නෙත් සිත් පිනවීය.“කොහෝ කොහෝ කොහේ ඉඳන් කොහෝ කියනවද?” ගීතයට අනුව නර්තනයට දායක වූයේ සෙමින් මනස වැඩෙන දරු දැරියන් පිරිසකි. වෙනත් දිනකදී හැමදෙනාගේ අනුකම්පාවට බඳුන් වන ඔවුන් එදින හැමදෙනාගේ පැසැසුමට ලක්වූහ. අනුකම්පාව නොව ඔවුන්ට අවශ්‍ය වනුයේ ඔවුනගේ දක්ෂතාවය එළිදැක්වීමයි.ගතවූ හැම නිමේෂයක්ම සුන්දරත්වය හා සතුට සපිරුණු හෝරා විය. සංස්කෘතික අංග එකොළහක් එක්කරමින් පැවැත්වූ මේ උලෙළේ විනෝදාත්මක අංගය වූයේ සැඟවුණු භාණ්ඩය සෙවීමයි. පුංචි දියණියක් සැඟවුණු භාණ්ඩය ලෙස නම් කළ ඕලු හාල් කවරය සොයා ගත්තා ය.බැලුම් පිපිරවීමේ තරගයසෑම දරුවෙක් ම කුමන හෝ දස්කමක් ඉදිරිපත් කළේ ය. සුන්දරත්වය තවත් වැඩි වූයේ එළුවන් කෑමේ ක්‍රීඩාවෙන් ය. ජන නැටුම්, ජන ක්‍රීඩා පිළිබඳ දරු දැරියන්ට අවබෝධයක් ලබාදුන් මේ සොඳුරු හෝරාව හැම දෙනාගේම සිත්හි විනෝදය ඇති කිරීමට සමත් විය.අවසානයේ දරු දැරියන්ට ත්‍යාග ප්‍රදානයක් ද පැවැත්වූ අතර පන්සල පල්ලිය වෙනසක් නොමැතිව ජනතාවට සේවය කරන ආගමික මධ්‍යස්ථාන බව දක්වමින් ආචාර්ය සරත් හෙට්ටිආරච්චි පියතුමා සමුගැනීමේ කතාව පැවැත්වීය. තලවත්තේගෙදර ඤාණසිරි හාමුදුරුවන්ගේ ගීපද සංකල්පනාවක් මෙහිදී ඉදිරිපත් විය.බුදුන් පුදන්නට මලක් නෙළන්නම් දෙවි මැදුරේ මිදුලේ මල් ගසකින්සිතක් හදන්නට බණක් කියන්නම් කුරුස ගහේ පාමුල සිට මංමෝහය අඳුරකි ඥානය එළියකි පාපය කාටත් පාපයකි ජේසුනි ඔබගේ පිවිතුරු රුධිරය අබිනික්මනකට මට දිරිදෙයිජීවිතයේ හොඳ නරක වටහා දෙන පන්සල පල්ලිය අතර බෙදීමක් නැති බව උන්වහන්සේ දේශනා කළහ. මේ අවස්ථාවට ආචාර්ය මුබාරක් සහභාගි වූයේ මුස්ලිම් ප්‍රජාව නියෝජනය කරමිනි.වැසි වලාකුළුවලින් මුළු අහස් තලයම බරක් වී ගියේ ය. උත්සවය නිමාවත් සමඟ ආසිරි මල් වරුසාවක් සෙමින් සෙමින් මිහිකත සිපගත්තේ, මේ උලෙළට සොබාදහම ද ආශිර්වාද කරන බව හඟවමිනි.රූපාන්ති බුලත්සිංහලඡායාරූප -සුදම් ගුණසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av1005021</link>
    <topic>තිසරුට එන්න විදියක් නැහැලු</topic>
    <author/>
    <content>ඔය ගියේ.. හරියට වැස්සක් වැහැලා පෑව්වා වගේ.. අප්පේ ඒ නෝනලා දෙන්නගෙ තිබිච්ච හාරිච්චි.. බෝරිච්චි...?” මැගිහාමි කම්මුලට අත තබාගෙන හිකි.. හිකි ගෑවාය.”මට නම් ඔය අම්මන්ඩිලාව පේන්න බැහැ..”තේ උගුරක් තොල ගාමින් තිසරානි අසතුට පළ කළාය.”හැබෑට කව්ද සුදුබේබි ඒ නෝනලා?””ඔය ලොකු නෝනගෙ කුලඟන සමිතියෙ සාමාජිකාවොනෙ...””අනේ මන්දා.. වයසට නෙමේ ඒ ගොල්ලන්ගෙ විච්චූර්ණ..?”වාහනයක් එන හඬින් පරිසරයේ නිහැඬියාව බිඳී ගියේය.”ලොකු හාමු එනවද කොහෙද.. මන් යන්නම් සුදු බේබි..”තිසරානි හිස් කළ තේ කෝප්පය අතට ගනිමින් මැගි හාමි කාමරයෙන් පිට වූවාය.*******ආලින්දයට වී පුංචි ගවුම් පොඩියකට මල් වැලක් මසමින් සිටි අනුපමා හිස ඔසවා පාර දෙස බැලුවේ කුහුලින් යුතුවය. නිවෙස දෙසට ඇදී එන පුංචි රතුපැහැති මරුති කාරය දෙස එකවරම හඳුනා ගත්තේ නැත.වැඩි හඬක් නොනගා ගෙමිදුලේ නතර කළ මොටෝරියෙන් පළමුව බිමට බැස්සේ වික්ටර්ය. අනුපමා දෑසේ විස්මය රඳවාගෙනම සිය තරුණ සැමියා දෙස බලා සිටියාය. ඔහු පැමිණ සිටින්නේ කා සමඟ දැයි යන කුතුහලය ඇගේ හිත යට රැව් පිළිරැව් දුන්නේය.ඡායාරූප බහාලු විශාල ප්‍රමාණයේ කහපැහැති කවරයක් ද අතැ’තිව බිමට බට සඳුන් කළුපහනව අඳුනාගන්නට ඇයට වැඩි වෙලාවක් ගතවූයේ නැත. ඇය මැහුම පසෙක දමා සතුටින් ඉපිලෙන දෑසින් යුතුව පෙරමඟට දිව ගියාය.”එදා ගත්තු පින්තූර ටික බලන්න ආසයි කිව්වනෙ... ඔන්න මං අද අරන් ආවා..” අනුපමාගේ මුහුණ දෙස එක එල්ලේ බලමින් සඳුන් මුව පුරා සිනාසුණේය.”අනේ කොච්චර එකක්ද? මන් ඇඟිලි ගැන.. ගැන හිටියෙ. ෆොටෝස් ටික ලස්සනට තියෙනවද සඳුන්..?””ඔයාගෙ බඩගෙඩිය නම් ලස්සනට වැටිලා තියෙනවා අනූ””එන්න එපා ඔන්න මාත් එක්ක විහිළු කරන්න...” බොරු තරහක් පෙන්වමින් අනුපමා සැමියාගේ අත කෙනිත්තුවාය.”විකීගෙ ජෝක්ස් ගණන් ගන්න එපා අනුපමා... ආ.. මෙන්න ස්නැප්ස් ටික.. ඔයා අර සෑඩ් මූඩ් එකේ ඉන්න පින්තූරෙ නම් හරිම කලාත්මකයි”පින්තූර ටික බහාලු කහපාට කවරය අනුපමා අත තබමින් සඳුන් අසල තිබූ පුටුවක වාඩි ගත්තේය.”ඒක නෙමේ කොහොමද දෙන්නා එකට මීට් වුණේ..?””මන් එස්.එල්.බී.සී එකට ගියා.. විකී කැමැති වුණා හාෆ්ඩේ එකක් දාලා මාත් එක්ක එන්න..””ඒක නෙමේ මචං.. මොනවද උඹ බොන්නෙ.. සැර ජාති නම් අද මොකුත්ම නැහැ..””මං ඒවට නැහැනෙ විකී.. අපි ප්ලෙන්ටී එකක් බොමු..””අනූ හොඳ ළමයා වගේ තේ ටිකක් හදනවද? සඳුන් හාහාපුරා කියලා අද අපේ ගෙදර ආපු දවසනෙ...””ටිකක් ඉන්නකො අනේ.. මං මේ ස්නැප්ස් ටික බලනකන්..””වයිෆ්ට කරදර කරන්න එපා විකී.. එයා බබෙක් හම්බවෙන්නනෙ ඉන්නෙ””හරි.. හරි.. මන් ගිහින් තේ එකක් හදන්නම්කො. ඔයාට ඇතිවෙනකන් පින්තූර ටික බලන්නකො අනූ..””වයිෆ්ට ආදරේ තියෙන මහත්තුරු එහෙම තමා වැඩ කරන්න ඕනැ””ඔයාට තිබුණනෙ සඳුන් මට කෝල් කරලා එන්න.. එහෙම වුණා නම් මං තිසරුට මැසේජ් එක දෙනවා.. එයත් ආශාවෙන් ඇත්තෙ මේ පින්තූර ටික බලන්න..””මං එච්චර දුරට හිතුවෙ නැහැ අනුපමා.””අන්න ඒක තමා වැරැද්ද?” එවර ඇය කීවේ කටපුරා සිනාසෙමිනි.”මං කියන්නද.. ඔයා තිසරුට කෝල් කරලා කියන්න මං ඇවිල්ලා ඉන්නවයි කියලා.””ඇයි ඔයාට කෝල් එකක් දෙන්න බැරිද?””නැහැ අනුපමා.. ඔයාම රින්ග් එකක් දෙන්න ප්ලීස්..”ඇයට ඔහුගේ ඉල්ලීම ඉවතලන්නට බැරි සෙයක් දැනිණි.”ඒක නෙවෙයි.. කොහොමද ඔයාගෙ ෆොටෝස් ටික? හිතට ඇල්ලුවද?””මගෙ ස්නැප්ස් ටිකටත් වැඩිය ලස්සන තිසරුගෙ ෆොටෝස් ටික..””වික්ටර් කිව්වෙත් ඔය කතාවමයි..” සඳුන් ඒ වචන ටික කිව්වේ සිනාසෙමිනි.”ඉන්නකො එහෙනම් මං තිසරුට කෝල් එකක් දීලා බලන්න.” අනුපමා පුටුවෙන් නැගිට්ටේ සිය යෙහෙළියට ඇමතුමක් ලබා ගන්නා අටියෙනි. සඳුන්ගේ හිතට දැනුණේ මිහිරි හැඟුමකි. එම මිහිරි හැඟුම ඔහුගේ නහරවැල් ඔස්සේ දිව ගියේ එකවරය. මේ උදාවන්නට යන්නේ ඒ නුහුරු.. නුපුරුදු සුමිහිරි හෝරාව නොවේදැයි ඔහුට සිතිණ.”ඔන්න මංම තේ එකක් හදාගෙන ආවා මචං..””තැන්ක් යූ විකී””කොහොමද තේ එක? බලපන් රසයිද කියලා””නියමයි... ඉඟුරුත් දාලා..” තේ උගුරක් තොලගාමින් සඳුන් මුවපුරා සිනාසුණේය.අනුපමාගේ දුර ඇමතුම ලැබෙන විට තිසරු සිටියේ කැඩපත ළඟ හැඩ වැඩ වෙමිනි. ඇය මඳකට පිටතට යාමට සැරසෙමින් සිටියාය. ඒ මොහොතේ පියාත් පුංචි අම්මාත් නිවෙසින් බැහැරට ගොස් සිටියහ.”තිසරු ඔයා මොකද කරන්නෙ?” අනුපමාගේ කටහඬ ඇය එකවරම හඳුනාගත්තාය.”මං මේ පොඩ්ඩකට එළියට යන්න කියලා අනූ..?””ඒ මොකටද?””බර්ත් ඩේ කාර්ඩ් එකක් ගන්න. ලන්ඩන්වල ඉන්න මගෙ යාළු ගර්ල් කෙනකුට යවන්න..””ශුභ ආරංචියක් කියන්නයි කෝල් කළේ?””මොකක්ද අප්පේ ශුභ ආරංචිය? ස්වීප් එකක්වත් ඇදිලද?””සර්ප්‍රයිස් නිව්ස් එකක්..””ඉතින් කියන්නකො අගේ නොකර..””අර ‘හැන්ඩ්සම්’ අපේ ගෙදර ඇවිල්ලා...” අනුපමාගේ කිකිණි සිනා හ¼ඩින් තිසරුගේ හිත සලිත වී ගියේය.”මොන හැන්ඩ්සම්ද?” ඇය ඇසුවේ නොදන්නා තාලයකට කට උල්කරමිනි.”දන්නෙම නැහැ නේද? එදා ගත්තු ෆොටෝස් ටිකත් අරගෙන ඔන්න විකීත් එක්කම ඇවිල්ලා ඉන්නවා. ඔය යන ගමන නවත්වලා ඉක්මනට මෙහෙ ඇවිත් යන්න වරෙන්...””ඇයි එයාට තිබුණනෙ මට කෝල් එකක් දෙන්න. ඕකට තව කෙනෙක් අල්ලගන්න ඕනැයැ..””මේ අනවශ්‍ය ප්‍රශ්න ඕනෙ නැහැ.. එහෙනම් උඹ එන්නෙ නැද්ද?””එන්ඩ නම් බැරි කමක් නැහැ.. අනූ””ඕනැවට වැඩිය ගණන් උස්සන්ඩ එපා තිසරු.. මේ වගේ චාන්ස් එකක් මිස් කරනවා නම් ඒක මහ මෝඩකමක්.. සඳුන් උඹ ගැන දැන් හුඟක් හෝප්ස් තියාගෙන ඉන්නෙ.””තව ඒවට කල් තියෙනවා..” එවර ඇය උස් හඬින් සිනාසුණාය.”මං දන්නෙ නැද්ද උඹේ හිත.. මේ පිස්සු නැතුව වරෙන් කෙල්ලෙ””ඒක නෙවෙයි.. කෝ දැන් සඳුන්..””අන්න ඉස්තෝප්පුවට වෙලා විකීත් එක්ක කදේ දාගෙන ඉන්නවා..””කොහොමද අනූ අපේ ෆොටෝස් ටික. ලස්සනට තියෙනවද?””නියමෙට තියෙනවා. තිසරු ඔයාගෙ ෆොටෝස් ටික නම් කියලා වැඩක් නැහැ ෆස්ට් ක්ලාස්..””අනේ මේ බොරු නොකියා හිටපන්..””ඇවිල්ලම බලාපන්කො..””හරි.. හරි.. මං එන්නම්.. හැබැයි මං එන විත්තියක් එහෙම සඳුන්ට කියන්න එපා””ඒ මොකෝ?””එහෙම තමයි?”අනුපමා රිසීවරය තැබුවේ තිසරුගේ බොරු ආඩම්බරය ගැන මුවඟට නැඟුණ මද සිනාවෙන් යුතුවය.ඇය නැවත ඉස්තෝප්පුව දෙසට පිය නඟන විට මිතුරෝ දෙදෙනා බර කතාබහක නියැලී සිටියහ. ඔවුන් කතා බහ කළේ පසුගියදා නිමාවට පත්වූ මහ මැතිවරණය ගැනය. මනාප සඳහා එකම පක්ෂයේ උදවිය ඇන කොටා මරා ගන්නා මේ ජරා දේශපාලන ක්‍රමයට වහා තිත තැබිය යුතු යැයි සඳුන් තර්ක කළේය.”අපේ රටට ගැළපෙන්නෙ මචං ජර්මනියෙ තියෙන විදියෙ ඡන්ද ක්‍රමයක්” වික්ටර් කීවේය.”අනේ විකී.. ඔය දේශපාලනේ හැර වෙන වැදගත් දෙයක් ඇත්තෙම නැද්ද ඕගොලන්ට කතා කරන්න..?” අසල පුටුවක වාඩිවෙමින් අනුපමා සිය සැමියා දෙස බැලුවේ නුරුස්නා බැල්මක් හෙළමිනි.”අපි සේරම දේශපාලන සත්ත්ව කොට්ඨාශයක් ළමයො.. නැද්ද මචං””ඒක ඇත්ත.. මේ කිසිම දෙයක් දේශපාලනයෙන් බැහැර කරලා අපිට කතා කරන්න බැහැ.. අනුපමා””අනේ මට නම් ඔය බහුබූත තේරෙන්නෙ නැහැ. අපි වෙන දෙයක් ගැන කතා කරමු.. ඒක නෙමේ සඳුන් කවදටද ඔයාගෙ “එක්ස්සිබිෂන් එක?””ලබන මාසෙ දහවැනිදා.. ලයනල් වෙන්ඩ්ට් එකේ.. ඔන්න දෙන්නම එන්න ඕනැ.. හරිද?””අපි දෙන්නා විතරද? ඇයි තිසරුට ඉන්වයිට් කරන්නෙ නැද්ද?””කරනවා.. කරනවා...” සඳුන් දෑස් පුංචි කරමින් සිනාසුණේය.”අනූ.. තිසරු මොකද කිව්වෙ?” එනවයි කිව්වද?”සඳුන් අසන්නට පුල පුලා සිටි ප්‍රශ්නය ඇසුවේ වික්ටර්ය. අනුපමාගේ පිළිතුර දැනගන්නට සඳුන් තුළ වූයේ දැඩි නොඉවසිල්ලකි.. ඔහු ඇසිපිය නොහෙළා අනුපමාගේ මුහුණ දෙස බලා සිටියේය.”තිසරුට එන්න විදියක් නැහැලු විකී” අනුපමා හොරැහින් සඳුන්ගේ මුහුණ දෙස බලමින් ඉඟි මැරුවාය.මෙතෙක් හිත පුරා රැඳුණු සතුට හා ප්‍රබෝධය එකවරම සිඳී වියැකී ගියාක් බඳු වේදනාකාරී හැඟීමකින් සඳුන්ගේ හිත කීරිගැසී ගියේය.”බලන්නකො අනූ මෙයාගෙ මුහුණ දිහෑ..? තිසරු එන්නෙ නැහැයි කිව්වා විතරයි මිනිහගෙ මුහුණ අඳුරු වුණා.””ඒ විකීට පේන හැටි.. එහෙම ප්‍රශ්නයක් නැහැ””මොකද නැත්තෙ?””තිසරු ටිකක් එක විදිහක් සඳුන්..” අනුපමා ඔහුගේ් හිත සනහන්නට මෙන් කතා කළාය.”ලස්සන කෙල්ලො ඔහොම තමයි මචං.. බොරුවට ගණන් උස්සනවා. මාත් කොච්චර ට්‍රයි කරලද මෙයාව අල්ලා ගත්තෙ” අනුපමා දෙස හොරැහින් බලමින් වික්ටර් උස්හඬින් සිනාසුණේය.”ඉතින් ඔයාට නරක්වෙලා තියෙනවද?” අනුපමාද එකට එක කීවාය.”එහෙනම් මං ගිහින් එන්නම්.. එක්ස්සිබිෂන් එකේ වැඩ ගොඩවෙලා” එවර හදිසි කඩිසර බවක් පෙන්වමින් සඳුන් ආපසු යන්නට සැරසුණේය.”පොඩ්ඩක් හිටපන්කො මචං.. තිසරු එන්නෙ නැහැ කිව්වා විතරයි උඹට කඩිකුලප්පුව හැදුණා.. ඔහොම හදිසිවෙලා කෙල්ලො දාගන්න බැහැ මස්සිනා..””මං බොරු කිව්වෙ සඳුන්.. තිසරු මෙලහකටත් මඟ එනවා ඇති..” තවදුරටත් සඳුන්ගේ් හිත පෑරිය යුතු නැතැයි සිතූ අනුපමා ඔහුගේ සිතේ සතුට ගල්වමින් කීවාය.ලබන සතියට</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av1005022</link>
    <topic>ඉදිරියට වෙහෙසෙන්නේ පොරොන්දු ඉටු කිරීමටයි</topic>
    <author>තුෂාරි වික්‍රමසිංහ</author>
    <content>අනර්කලී ආකර්ෂාඅනර්කලී ආකර්ෂා අද රටම හඳුනන නමක්. රංගන ශිල්පිනියක ලෙස කලා ලොවට පිවිසි ඇය අද වන විට දේශපාලන ක්‍ෂේත්‍රයට ද පිවිස සිටින්නීය. ගාලු දිස්ත්‍රික්කයේ ලාබාලතම පළාත් සභා මන්ත්‍රීවරිය ඇයයි. අනර්කලී රංගනයෙන් දායක වූ නවතම චිත්‍රපටය ‘මගෝ ඩිගෝ ඩයි’ මේ දිනවල සිනමාහල් රැසක තිරගත වේ. රසඳුන සතුටු සාමීචිය සමඟ අනර්කලී ඇගේ නවතම තොරතුරු බෙදාහදා ගත්තේ මේ විදිහටයි.’මගෝඩිගොඩයි’ ගැන කොහොමද රසිකයන්ගේ ප්‍රතිචාර?ඇත්තටම ලැබෙන ප්‍රතිචාර නම් ගොඩාක් ඉහළයි. ‘මගෝඩිගොඩයි’ කාලෙට ගැළපෙන, වයස් සීමාවකින් තොරව හැමෝටම හිනාවෙවී බලන්න පුළුවන් චිත්‍රපටයක්. හුඟාක් දෙනෙක් සිනමාහලකට යන්නේ සුන්දර අත්දැකීමක් ලබන්නයි. ඇත්තටම මේ චිත්‍රපටය හරහා ඔවුන්ගේ ඒ බලාපොරොත්තු ඉෂ්ඨ වෙනවා කියලා මම විශ්වාස කරනවා.ඔබ මේ දවස්වල රූපවාහිනී වැඩසටහන් වලිනුත් දකිනවා.’අනර්කලී ඹ්ඪමඥ’ වැඩසටහන දැන් වසර තුනහමාරක කාලයක සිට මම ආසාවෙන් කරන වැඩසටහන්. ඒ වගේම සෑම සෙනසුරාදාවකම ජාතික රූපවාහිනියේ ‘පැහැබර අහස’ වැඩසටහනටත් දායක වෙනවා.ඇත්තටම එය ජාතික නාලිකාවෙන් ඉදිරිපත් කරන ඉතාම වටිනා වැඩසටහනක් කිව්වොත් නිවැරැදියි. රටටත් - සමාජයටත් වැඩදායක ලෙස අද රටේ කීර්තියක් දිනා සිටින ප්‍රබලයන් සහ විවිධ ක්‍ෂේත්‍රයන් හි ප්‍රවීණයන් මේ වැඩසටහනට සහභාගි කරවාගෙන ඔවුන් ආ ගමන් මඟ, ඔවුන් ජීවිතේ සාර්ථකත්වය ලැබූ අයුරු ජනතාවට දැනගන්නට අවස්ථාව මේ ඔස්සේ ලබා දෙනවා.ඒ තුළින් සාමාන්‍ය ජනතාවගේ ජීවිතය සාර්ථක කරගන්න, ඒ ප්‍රවීණයන් ගේ වටිනාකම් ජනතාවට අවබෝධ කරගන්න ඉඩකඩ මේ වැඩසටහන හරහා ලැබෙනවා. අද යුගයට ගැළපෙන අපූරු වැඩසටහනක් ලෙස එය මම අගය කරනවා.ඔබ දැනට ලංකාවේ සිටින ලාබාලම පළාත් සභා මන්ත්‍රීවරිය. මේ ගැන මොකද හිතෙන්නේ?ඇත්තටම එය මම ලැබූ මහත් භාග්‍යයක් ලෙසයි මා දකින්නේ. අනෙක කලාකාරියක් ලෙසත් මන්ත්‍රීවරියක ලෙසත් කටයුතු කරන්නට හැකිවීම මා සලකන්නේ මා ලද ජයග්‍රහණයක් ලෙසයි. ගොඩාක් දෙනා හිතනවා මම දේශපාලනය කරන්නේ දේශපාලන පසුබිමකින් තොරවයි කියලා.ඇත්තටම මගේ සීයා නාවලපිටිය ආසනයේ හිටපු අමාත්‍යවරයෙක්. ඒ කාලෙ දේශපාලනේ කළේ සමාජයේ හුඟාක්ම උසස් මහත්මා ගති පැවතුම් ඇති පුද්ගලයන්. ආරිය ජයතිලක කියන මගේ සීයත්, ආච්චිත් දෙදෙනාම දේශපාලනයට සම්බන්ධ අය.ඔබට මනාපය ලබා දුන් ගාලු දිස්ත්‍රික්කයේ ජනතාව වෙනුවෙන් මේ දිනවල ඔබ සිදුකරන කාර්යභාරය මොන වගේද?මම මේ දවස්වල ඉන්නේ ගාල්ල ප්‍රදේශයේ තමයි. ගාල්ල දිස්ත්‍රික්කයේ සංවර්ධන කටයුතු වෙනුවෙන් අප කළ යුතු වැඩපිළිවෙළ මේ වන විට සකසමින් පවතිනවා. මේ වැඩකටයුතු වෙනුවෙන් තවත් නොබෝ දිනකින් ප්‍රතිපාදන වෙන් කරයි.එය ගාල්ල දිස්ත්‍රික්කයේ ජනතාවගේ ජීවන තත්ත්වය නඟා සිටුවන්නටත්, ගාල්ල දිස්ත්‍රික්කයේ යටිතල පහසුකම් වැනි ජනතාවගේ අත්‍යවශ්‍ය දේ සඳහා යොදවන්නත් බලාපොරොත්තු වෙනවා.මැතිවරණ සමයේදී ජනතාවට ලබාදුන් පොරොන්දු ඉටුකරන්නට බොහෝ දේශපාලනඥයිනට ජයග්‍රහණයෙන් පසුව අමතක වෙනවා. ඔබටත් ඒ දේම වෙයිද?කවදාවත්ම නැහැ. මම පළාත් සභාවට තරගකරත්දී ජනතාවට ලබාදුන් පොරොන්දු ප්‍රමාණයක් තිබෙනවා. ඇත්තටම මම මින් ඉදිරියට වෙහෙසෙන්නේ මම ලබාදුන් පොරොන්දු ඉටුකිරීමටයි. ගොඩාක් අයට තමා දුන් පොරොන්දු අමතක වුණත් මට එහෙම වෙන්නේ නැති බව විශ්වාසයි.ඔබ තවමත් සුන්දර, කෙළිලොල් වයසේ පසුවන යෞවනියක්. ආදරය, විවාහය ගැන ඔබ තවමත් හිතලා නැත්ද?මම හිතන්නේ මම විඳපු අත්දැකීම් එක්ක ආදරයට, විවාහයට කලබල විය යුතුª නැහැ. ඒවා ඉතාම පරිස්සමින් තෝරාබේරාගෙන, ඉතා කල්පනාවෙන් කළ යුතු දේවල්. ඇත්තටම ආදරයට, විවාහයට කාලය, වගකීම් වැඩියි. මම තවමත් අවුරුදු 22ක යුවතියක්. ඉතින් මම හිතන්නේ මේ ගැන හිතන්න තව මට කාලය තිබෙනවා කියලයි.ඔබේ අනාගත බලාපොරොත්තු ගැනත් කතාකරමු.සුබ අනාගතයක් තේමාව ඔස්සේ යමින් අලුත් ශ්‍රීී ලංකාවක් නිර්මාණය කරන්නට මේ වෙනකොට බොහෝදෙනා අත්වැල් බැඳගෙන අවසන්. ලංකාවාසී හැමදෙනාටම සාමය සතුට පිරි අනාගතයක් ලබාදෙන්නට පළාත් සභා මන්ත්‍රීවරියක ලෙස මට ඉටු කරන්නට පුළුවන් උපරිම සේවය ලබා දෙන්නට කැපවීමෙන් කටයුතු කිරීම තමයි මගේ බලාපොරොත්තුව අධිෂ්ඨානය. ඒ වෙනුවෙන් ඉදිරි වසර පහ මා වෙන්කර අවසන්.තුෂාරි වික්‍රමසිංහඡායාරූපය-ටෙනිසන් එදිරිසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av1005023</link>
    <topic>දරුවො ලොකු වෙනතුරුවත් මට ජීවත්වෙන්න ලැබුණොත්</topic>
    <author>වසන්ත ජයසිංහ ආරච්චිගේ</author>
    <content>අසරණ පියකු කියන කතාවජීවිතේ මොකක්ද කියන එක මම දැන් හොඳට තේරුම් අරගෙන ඉන්නේ. මම දන්නවා කොයි මොහොතක හරි මේ සියලු දේවල් අත්හරින්න වෙනවා කියලා. ඒත් මගේ දරුවෝ දෙන්නයි බිරිඳයි ගැන හිතනකොට මට වාවන්නේම නැහැ. ඒ නිසයි තවදුරටත් මේ විදිහට හරි මම ජීවිතේ යදින්නේ.”මේ අපිව හොයාගෙන ‘හදවතක වේදනාව‘ට සිය අසරණකම එක්කරන්නට ආ ආදරණිය පියෙකුගේ හඬ. තවමත් තිස්අට වැනි වියේ පසුවන මේ ජවසම්පන්න තරුණයා අද මුහුණ දී සිටින්නේ සිය ජීවන ගමනේ අසීරුතම කාල පරිච්ඡේදයකටයි.හෝමාගම ගලවිල පාරේ ඉන්න රවින්ද්‍ර විජේවර්ධන මේ වෙන කොටත් දරුවන් දෙදෙනකුගේ ආදරණීය පියෙක් වගේම දයාබර සැමියෙක්. මෙවර අපි ‘හදවතක වේදනා’වේ හෙළිදරව්වට රවින්ද්‍රගේ ජීවිතය ගැන ඔබට කියන්නේ හැකිනම් සරණක් වෙන්න කියන ඉල්ලීමත් මතක් කරමින්.දන්න කියන කාලේ ඉඳලම රවින්ද්‍රගේ හිත තිබුණෙම කලාවට සම්බන්ධව වැඩ කටයුතු කරන්නයි. හිත තුළ රැඳුණු ඒ ආශාව නිසාම වේදිකාවට රංගන ශිල්පියකු ලෙස පය තිබු රවින්ද්‍ර ඉන් නොනැවති සිනමාවටත් ටෙලිනාට්‍යයටත් එකතු වෙන්නට වාසනාව උදාකර ගත්තා.අද අපි රවින්ද්‍රගේ අසරණකම ඔබට කියන මොහොතේ ඔහු ටෙලිනාට්‍යයෙත් සිනමාවෙත් සහාය අධ්‍යක්ෂවරයකු විදිහට කටයුතු කරමින් සිටියා. ඒ මිල්ලසොයා, පෙම්කැකුල, දරුවන්ගේ අම්මලා, තුන්පත්රැල, නිල් අහස ඔබ යන නිර්මාණ වලයි.ඉන් නොනැවති නිෂ්පාදන කළමනාකරුවකු විදිහටත් කලා අධ්‍යක්ෂ වරයකු විදිහටත් රවින්ද්‍ර නිර්මාණ ගණනාවකට සිය ශ්‍රමය දායක කර තිබෙනවා.“මම කලාවට සම්බන්ධ වෙලා අවුරුදු පහළොවක් විතර වෙනවා. ඒත් දැන් මට ලොකු වයසක් නැති වුණත් එහෙම වැඩ කරන්න පුළුවන් මොහොතක නෙමෙයි මම ඉන්නේ.මට මුලින්ම ප්‍රෙෂර් එක හැදෙන්න ගත්තේ 2002 අවුරුද්දෙ විතර. ඊට පස්සේ පරීක්ෂණ කිහිපයක් කළත් කිසිම ලෙඩක් හොයාගන්න තිබුණේ නැහැ. ඒත් මගේ ප්‍රෙෂර් එක දිගටම තිබුණා. ඊට පස්සෙයි මට ප්‍රෙෂර් එකට බෙහෙත් ගන්න සිද්ධ වුණේ.”හිටි ගමන් රවින්ද්‍රගේ ලෙඩ වීම නිසාම දිගින් දිගටම ඔහුට බෙහෙත් මතම යැපෙන්නට සිදුවුණා. එහෙත් වසර කිහිපයකට පසුව නැවත සිදුකළ පරීක්ෂණවලින් රවින්ද්‍රගේ වකුගඩු දෙකම අක්‍රිය වෙන්නට පටන්ගෙන ඇති බැව් වෛද්‍ය වාර්තා හෙළි කරන්නට වුණෙත් ඔය අතරෙදිමයි.“ඒ කරපු පරීක්ෂණවලින් තමයි දැනගත්තේ මගේ වකුගඩු දෙකම දියවෙලා යනවා කියලා. කොළඹ මහ රෝහලේ ලැනරෝල් වෛද්‍යතුමන් හරහා ඒ බව මට දැනගන්න ලැබෙද්දි මට මතක් වුණේ මගේ දරුවෝ දෙන්නයි. ඇත්තම කිව්වොත් එතනින් පස්සේ අපි ගොඩක් අසරණ වුණා.මට හරිහමන් වැඩක් කරගන්න බැරිවුණා. මගේ බිරිඳ තමයි හෙවණැල්ලක් වගේ මගේ ළඟින්ම හිටියේ. මගේ බෙහෙත් වියදම්වලට විතරක් රුපියල් දහඅට දහසක වගේ මුදලක් හොයාගන්න ඕන. ඒත් මම එවැනි මුදලක් හොයා ගැනීමේ ලොකු ආර්ථික අර්බුදයක දැන් ඉන්නේ.”දැනටමත් රවින්ද්‍රගේ වකුගඩු දෙකම දවසින් දවස අක්‍රිය වෙන්නට පටන් අරන්. ඒත් වෛද්‍යවරුන් නම් හැම මොහොතකම කියන්නේ හැකි ඉක්මනින් රවින්ද්‍රට වකුගඩුවක් බද්ධ කළ යුතුයි කියලයි. ඒ සඳහා ‘බී පොසිටිව්’ හෝ ‘ඕ පොසිටිව්’ නැතිනම් ‘බී නෙගටිව්’ හෝ ‘ඕ නෙගටිව්’ වකුගඩුවක් ඉතාම ඉක්මනින් හොයාගැනීමේ කටයුත්තටයි දැන් රවින්ද්‍ර මුහුණ දී සිටින්නේ.“මගේ මේ ලෙඩේ හින්දම තිබුණු හැම සේසතම නැතිවුණා අපට. මේ වෙනකොටත් විශාල මුදලක් මගේ පරීක්ෂණ වගේම බේත් හේත්වලට වියදම් කරන්න සිදුවුණා. දැන් මම ඉන්නේ ගොඩක් අවදානම් තත්ත්වයක.”රවින්ද්‍රගේ වකුගඩු දියවීම හැරුණුකොට මේ වෙන විට විවිධ ක්‍රම හරහා ශරීරයෙන් රුධිරය පිටවීමත් ඒ වගේම ප්‍රෝටින් පිටවීමත් සිදුවන බව තවදුරටත් වෛද්‍යවරුන් කියා සිටිනවා.එය එතරම් හොඳ සලකුණක් නොවන බවත් තමාට වෛද්‍යවරුන් දන්වා ඇති වග ඔහු අපට කිව්වා. ඒ නිසයි හැකි ඉක්මනින්ම වකුගඩුවක් බද්ධ කළ යුතුම බව රවින්ද්‍ර පුන පුනා ඔබට කියන්නේ.“දැන් මට ප්‍රෝටින් තියෙන කෑම ගන්න බැහැ. ඒ සියලු දේ බැහැර කරන්න සිද්ධ වෙලා තියෙන්නේ. මට මා ගැන හොඳ අවබෝධයක් තියෙනවා.මගේ ඇස්වලින්ම මේ වගේ දේවල්වලට මුහුණ දීලා ඉන්න රෝගීන් දැක්කා. ඒ අය විඳින දුක දැක්කා. මට ජීවිතේ ගැන පැහැදිලියි. ඒත් මගේ පැටව් දෙන්නා වෙනුවෙන් තව ටික කාලයක් හරි මම ජීවත් වෙන්න ඕන.මගේ බිරිඳ වැඩ කරන්නේ වෛද්‍ය පර්යේෂණාගාරයේ නිසා එයාට අවබෝධයක් තියෙනවා. අපි පුළුවන් හැම උත්සාහයක්ම ගන්නවා වකුගඩුවක් හොයා ගන්න.”“මගේ ලොකු පුතාට දැන් අවුරුදු අටයි. පුංචි පුතාට අවුරුදු දෙකයි. මට මේ දරුවෝ දෙන්නව අතහැරලා යන්න තරම් මානසික ශක්තියක් නැහැ.”රවින්ද්‍ර අපිත් සමඟ කියු බොහෝ දේ තුළ ඔහු ගේ ඇති අසරණකමත් සංවේදිකමත් අපට දකින්නට ලැබුණා. ඒත් ඒ හැමදේම සටහන් නොකරන්නට අපි හිතුවේ මේ මොහොතේ ඔහුට අවශ්‍ය ජීවත්වෙන්නට ඔබේ ශක්තියත් සරණත් පමණක්ම නිසාවෙන්.වකුගඩුවක් හොයා ගන්නවා වගේම සැත්කම සඳහා විශාල මුදලකුත් දැන් රවින්ද්‍රට හොයාගත යුතුම වෙනවා. ඒත් ඒ මුදල හොයන්නත් රවින්ද්‍ර නොවිඳිනා දුකක් නැති තරම්. මේ සියලු දේ මැද ඔහු ගතින් ලෙඩ වුණත් සිතින් තවමත් ශක්තිමත් බව අපට වැටහුණා. “මගේ ආශාව කැමැත්ත තිබුණේ කලාවට. ඒ වෙනුවෙන් ගොඩක් දේ මම කළා. කැපකිරීම් කළා.ඒ ජවය තාමත් මගේ ළඟ තියෙනවා කියලා මට දැනෙනවා. මට හිතෙනවා මට ගැළපෙන වකුගඩුවක් ඉක්මනින් ලැබුණොත් මේ සියලු ලෙඩවලින් ඉක්මනින් මිදෙන්න පුළුවන් වෙයි කියලා. මගේ දරුවෝ දෙන්නා තාම පොඩියි.පුළුවන් නම් මට වකුගඩුවක් හොයලා දෙන්න. එහෙම වුණොත් මට තව අවුරුදු දහයක් විතර ඉන්න පුළුවන් වෙයි. ඒ කාලය වෙනකොට මගේ දරුවන් ජීවිතේ තේරුම් ගනියි.”රවින්ද්‍ර විජේවර්ධන නම් මේ අසරණ පියාගේ එකම ඉල්ලීම පිළිබඳ බොහෝ දේ අපි ඔබට කිව්වා. ‘හදවතක වේදනා’ තීරුව ඔස්සේ අපි මෙතෙක් පළ කළ හැම පුවතකටම මේ පුණ්‍යවන්ත දේශයේ පමණක් නොව සත්සමුදුරින් එහාත් ඉන්න ඔබ ඔබේ පින් සිත් දෑත් දිගුකළ බව අපි දන්නවා.මේ මොහොතේ තවමත් යෞවනය පලා නොගිය මේ ආදරණීය පියා වගේම සැමියා අද ඔබේ දෑත් ඔහුට දිගු වෙනකම් බලා සිටිනවා. හැකිනම් ඔහුගේ ජීවිතයට සරණක් වෙන්න මේ රත්තරං දරු පැටව් දෙන්නට ආදරණිය පියෙක් වගේම බිරිඳට සෙනෙහෙබර සැමියකු ලෙස රවින්ද්‍රගේ ශක්තිය මේ අසරණ පවුලට තව තවත් එකතු වේවි.කලාව වෙනුවෙන් බොහෝ දේ ඔහු අතින් සිදු වේවි. එහෙම වුණොත් ඒක ඔබ කරන මහා පුණ්‍යකර්මයක්. එහෙම නේද?33/1, ගලවිල පාර, හෝමාගමදුරකතනය - 0773613295, 0712730429වසන්ත ජයසිංහ ආරච්චිගේඡායා - සුදම් ගුණසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av1005024</link>
    <topic>ක්‍රිකට් ලොවේ උන්මාදය T 20 යළිත්</topic>
    <author>ඉඳුනිල්</author>
    <content>අන්තර්ජාතික ක්‍රිතට් කවුන්සිලය (ICC) සංවිධානය කරන ඕවර විස්සයි විස්ස (T 20) ලෝක ශූරතා තරගාවලිය දැන් බටහිර ඉන්දීය කොදෙව් දූපත් හිදී පැවැත්වෙන අතර එහි ආරම්භක තරගය පසුගිය 30 වැනිදා ශ්‍රී ලංකාව සහ නවසීලන්තය අතර ගයානාහිදී පැවැත්විණි.දින පහේ ටෙස්ට් තරගවලින් ආරම්භ වී ක්‍රමයෙන් විකාශය වෙමින් ආ ක්‍රිකට් තරග වඩාත් ජනප්‍රිය සහ උණුසුම් තරග බවට පත්වූයේ ඕවර පනහේ එක්දින ජාත්‍යන්තර තරග රටාව හඳුන්වාදීමත් සමඟයි.එහෙත් මේ වනවිට ක්‍රිකට් ක්‍රීඩාවේ සියලු ගුණාංග වෙනස් කරමින් වඩාත් උණුසුම් තරගකාරී බවක් ඊට එක් කරන ඕවර 20 යි විස්සේ තරග ලෝකය පුරා උන්මාදයක් සේ ජනප්‍රිය වී අවසන්.කෙසේ වෙතත් ඕවර 50 හේ එක්දින තරග රටාව උඩු යටිකුරු කරමින් වරෙක ලෝක ශූරයින් වෙමින් සහ තවත් වරෙක ලෝක අනුශූරයින් වූ ශ්‍රී ලංකා කණ්ඩායම, මේ වනවිට විස්සයි විස්ස තරගවලදී ද නිල නොවන ශූරයින් ලෙස වඩාත් වැඩි අවධානයක් දිනා ගත් කණ්ඩායම වෙයි.ශ්‍රී ලංකාව, නවසීලන්තය සහ සිම්බාබ්වේ ‘බී’ කාණ්ඩය යටතේ තරග වදින අතර ඉන්දියාව, දකුණු අප්‍රිකාව සහ ඇෆ්ගනිස්ථානය ‘සී’ කාණ්ඩය යටතේ ද, බටහිර ඉන්දීය කොදෙව්, එංගලන්තය සහ අයර්ලන්තය ‘ඩී’ කාණ්ඩය යටතේ ද පාකිස්ථානය, ඕස්ට්‍රේලියාව සහ බංග්ලාදේශය ‘ඒ’ කාණ්ඩය යටතේ ද තරග වදිති.ලෝකයේ සුපිරිම ක්‍රිකට් තරු එකිනෙකා සමඟ මිශ්‍ර වී තරග වැදුණු මුළු ලොවේම අවධානය දිනාගත් ඉන්දීය ප්‍රිමියර් ලීග් තරග මාලාව අවසන් වූ සැණින් ආරම්භ වුණු මෙම ලෝක කුසලාන තරගාවලිය සඳහා රටවල් 12 ක් තරග වදිති.තරගාවලියේ තුන්වැනි තරගය ලෙස සී කාණ්ඩයේ ඉන්දියාව සහ ඇෆ්ගනිස්ථානය අතරත් සිවු වැනි තරගය ලෙස ඒ කාණ්ඩයේ බංග්ලාදේශය සහ පාකිස්ථානය අතරත් ඊයේ (1 දා) පැවැති අතර, ‘සී’ කාණ්ඩය යටතේ ඉන්දියාව සහ දකුණු අප්‍රිකාවත්, ‘ඒ’ කාණ්ඩයේ ඕස්ට්‍රේලියාව සහ පාකිස්ථානයත් අද (02) තරග වැදීමට නියමිත ය.ශ්‍රී ලංකා කණ්ඩායම සහභාගි වන මූලික වටයේ දෙවැනි තරගය හෙට (3) සිම්බාබ්වේ සමඟ ගයනා හිදී පැවැත්වෙයි.ඉන්පසු සුපිරි 8 වටයේ තරග මැයි 06, 07, 08, 09, 10 සහ 11 දිනවල පැවැත්වෙන අතර, ප්‍රථම අවසන් පූර්ව තරගය මැයි 13 වැනිදාත්, දෙවැනි අවසන් පූර්ව තරගය මැයි 14 වැනිදාත් පැවැත්වෙයි.අනතුරුව අවසන් මහා තරගය මැයි 16 වැනිදා බාබඩෝස් හි පැවැත්වීමට නියමිත ය.ඉන්දීය ප්‍රිමියර් ලීග් (IPL) තරගමාලාව අවසන් වූ සැණින් ආරම්භ කෙරෙන මෙම 3 වැනි ලෝක ඊ 20 කුසලාන තරගාවලියේ මෙවර කාගේත් වැඩි අවධානය ශ්‍රී ලංකා කණ්ඩායමත්, ඉන්දීය කණ්ඩායමත් දෙස එල්ල වී තිබේ.මෙයින් ශ්‍රී ලංකා කණ්ඩායම 2009 වසරේ පැවැත්වූ දෙවැනි ලෝක ශූරතා තරගාවලියේ සහභාගි වූ සියලුම තරග ජයගෙන අවසන් මහා තරගය තෙක් අපරාජිතව පැමිණ ඉතා අවාසනාවන්ත ලෙස අනුශූරයෝ වූහ.එහිදී ශූරතාව පාකිස්ථානයට හිමි වූ නමුත් සමස්ත තරගාවලියේ සියලුම ගෞරව ශ්‍රී ලංකා කණ්ඩායමට හිමි වූ අතර, සනත් ජයසූරිය, තිලකරත්න ඩිල්ෂාන්, කුමා සංගක්කාර, මහේල ජයවර්ධන පිතිකරුවන් ලෙසත් ලසිත් මාලිංග සහ අජන්ත මෙන්ඩිස් පන්දු යවන්නන් ලෙස අතිවිශිෂ්ට දස්කම් දැක්වූහ.පසුගියදා නිමාව දුටු (IPL) තරගාවලියේ සනත් ජයසූරිය සහ ඩිල්ෂාන් හැරුණු විට කුමා සංගක්කාර, මහේල ජයවර්ධන පිතිකරුවන් ලෙස අතිශයින් සාර්ථක වී සිටින අතර, ලසිත් මාලිංග, ඇන්ජලෝ මැතිවිස් සහ මුරලිදරන් පන්දු යවන්නන් ලෙස සුවිශේෂී දස්කම් දැක්වීමට සමත්වී තිබීම මෙම තරගාවලියේ ශ්‍රී ලංකා කණ්ඩායමට ප්‍රබල ශක්තියක් වී තිබේ.ආරම්භ පිතිකරුවකු ලෙස වඩාත් සාර්ථකත්වයට පත්වී සිටින ඩිල්ෂාන් සමඟ මහේල ඉනිම ආරම්භ කිරීමට නියමිත අතර, ශ්‍රී ලංකා ක්‍රීඩකයින්ට වඩාත් හිතකර කොදෙව් තණ තීරුවල සනත් ජයසූරිය සුපුරුදු ප්‍රවේගකාරී පිතිහරඹය දියත් කිරීමට සමත් වුවහොත් මෙවර විචාරකයින් දක්වන පෙරැළිය කිරීමට අසීරු නොවනු ඇත.ලොව පුරා කෝටි ගණනක් වූ ක්‍රිකට් ලෝලීනට කිසිදා අමතක නොවන සුපිරි පිති හරඹයක් දියත් කළ ඩිල්ෂාන් ජාත්‍යන්තරයට හඳුන්වා දුන් ඩිල්ස්කූප් පහර දෙස මෙවර ද විශේෂ අවධානයක් හිමිවනු ඇත.එදා මෙදා තුර පැවැති 20 - 20 තරගාවලි ඉතිහාසයේ දෙවැනි තරගාවලිය අවසානයේ තරග හතක් තුළ ලකුණු 317 ක් ලැබීම මෙතෙක් හොඳම වාර්තාව වන අතර, ලෝක කුසලාන තරගාවලි 2 කට සහභාගි වෙමින් තරග 12 ක් තුළ ලකුණු 382 ක් ලබා සාර්ථකම පිතිකරු ලෙස ඉදිරියෙන් සිටින්නට ඩිල්ෂාන් සමත් වී සිටී.මීට අමතරව (2009) දෙවැනි ලෝක කුසලාන තරගාවලියේ ඔහු එල්ල කළ හතරේ පහර 46 තරගාවලියක ලැබූ වැඩිම හතරේ පහර සංඛ්‍යාව ලෙස වාර්තා වන අතර, 2009 වසරේ තරගාවලියේ වීරයා වූ ඩිල්ෂාන් එම වසරේ ICC ඕවර් 20 - 20 හොඳම ක්‍රීඩකයා සම්මානයෙන් ද පිදුම් ලැබීය.කුමා සංගක්කාරගේ නායකත්වයෙන් තරග වදින ශ්‍රී ලංකා කණ්ඩායම අත්දැකීම් බහුල ප්‍රවීණ ක්‍රීඩකයින් මෙන් ම ඕනෑම අසීරු අවස්ථාවක තරගයක් දිනවිය හැකි දක්ෂ නවකයින් ගෙන් සමන්විත වන අතර, මේ නිසා ම මෙවර ඔවුන් කෙරෙහි ඇති අපේ බලාපොරොත්තු ඉහළ නැංවී ඇත.කුමා සංගක්කාර, මුත්තයියා මුරලිදරන්, තිලකරත්න ඩිල්ෂාන්, සනත් ජයසූරිය, මහේල ජයවර්ධන, චාමර කපුගෙදර, ලසිත් මාලිංග, අජන්ත මෙන්ඩිස්, නුවන් කුලසේකර සමඟ නවක දක්ෂයින් ලෙස දිනේෂ් චන්දිමාල්, සුරාජ් රන්දව්, ඇන්ජලෝ මැතිව්ස්, තිසර පෙරේරා සහ චානක වෙලගෙදර කණ්ඩායම නියෝජනය කරති.මෙම තරගාවලියේ මීළඟට කිරුළට ළංවන කණ්ඩායම ලෙස අනාවැකි පළකොට ඇත්තේ ඉන්දීය කණ්ඩායම පිළිබඳවයි.ඊට හේතුව මෙවර අයිපීඑල් තරගාවලියේ ශූරතාව දිනාගත්තේ මහේන්ද්‍ර සිං දෝනිගේ චෙන්නායි සුපර් කිංග්ස් කණ්ඩායම වීමයි. එසේම යොවුන් ක්‍රීඩකයින් පරිනත ක්‍රීඩකයන් යන දෙඅංශයෙන් ම සැදුම්ලත් ජවයෙන් අධික කණ්ඩායමක් සේ සැලකෙන ඉන්දීය පිල මේ වනවිටත් (IPL) ඔස්සේ යොවුන් ක්‍රීඩකයින්ට ලබාදී ඇති අත්දැකීම් ඔවුන්ගේ ප්‍රබලත්වයට ප්‍රධාන සාධකයක් වීමයි.එහෙත් සුපිරි ඉන්දීය පිතිකරු විරේන්ද්‍ර ෂෙවාග් ආබාධයකට ලක්වීමෙන් තරගාවලියට සහභාගි නොවීම සෙසු කණ්ඩායම් වලට යම් සැනසීමක් ගෙන දෙන කරුණක් වුවත්, ඉන්දීය පිල හොඳ තරගයක් දෙනු ඇත.ඉන්දීය කණ්ඩායමේ දෝනි, මුරලිවිජේ, රයිනා, යුවරාජ්, ගම්බීර් මෙන් ම දකුණු අප්‍රිකා කණ්ඩායමේ ජැක්කලිස්, ඩුම්නි සමඟ කොදෙව් පිලේ ක්‍රිස් ගේල් මෙම තරගාවලිය තුළදී ශ්‍රී ලංකා කණ්ඩායමට ප්‍රබලතම ප්‍රතිවාදී ක්‍රීඩකයින් වනු ඇත.ඩිල්ෂාන්, සංගා, මහේල, සනත් මෙන් ම ඇන්ජලෝ තිසර, සමඟ දිනේෂ් පිතිකරුවන් ලෙස සිය වගකීම් ඉටු කළහොත්, ප්‍රතිවාදීන්ගේ ලකුණු නැවැත්වීමට මුරලි මාලිංග, මෙන්ඩිස් මෙන් ම නුවන් චානක ද වගබලා ගනු ඇත.කෙසේ හෝ ඕවර 50 තරගවල ශූරතාව, අනුශූරතාව දිනාගනිමින් ලෝකයට ක්‍රිකට් ඉගැන්වූ අපේ කොල්ලෝ ඕවර 20 යි 20 අනුශූරතාව තුළින් මෙවර ශූරතාව රැගෙන මවුබිමට එනු දැකීම සෑම ශ්‍රී ලාංකිකයකු ගේ ම ප්‍රාර්ථනයයි.ඉඳුනිල්</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av1005025</link>
    <topic>කඳුළු විලේ පිපුණු මලක්</topic>
    <author>ඉනෝකා පෙරේරා බණ්ඩාර</author>
    <content>කැකුළි පබසරාඔබ කලණි පෙරේරා හඳුනනවද... නැතිව ඇති. ඒත් මේ ගී වැල නම් අහල ඇති.සිලිං - බිලිං පාට වළලු..., කැරකෙන රෝදේ – පුංචි කරත්තේ..., මලක් වුණේ ඇයි ඔබ මට..., කුමාරයාණනි...ගීත ගොන්නකින් කිහිපයක්.මේ හැම ගීයකම තනු නිර්මාණකරුවා කලණි. වෘත්තියෙන් ගුවන් විදුලි වාදක මඬුල්ලෙ වයලීන් වාදකයෙක්. හැබැයි මේ කියන්න යන්නෙ කලණි ගැන නම් නෙවෙයි.කලණිගෙත් – චම්පිකාගෙත් පුංචි දූ, කැකුළි ගැන.දූ උපන්නෙ අයියලා තුන්දෙනකුට පස්සෙ.අම්මගෙ ආඩම්බරේ පුංචි දූ කැකුළිඅම්මගෙයි තාත්තගෙයි ඉහේ මල් පිපිල.කළුම කළු කොණ්ඩෙ... දීප්තිමත් පුංචි නෙතු සඟල... රවුම් හුරුබුහුටි මූණ... හරියට මල් කැකුළක් වගේ.කැකුළි පබසරා... අම්මයි තාත්තයි දූට තබපු නම. දවස් - සති – මාස ගෙවිල ගියා. කැකුළිට ඇති දැන් මාස තුනක් තරම.”අම්මෙ නංගි කිරි බොන විදිය අමුතුයි... හොඳට බලන්න...”අයියෙක් තමයි නංගිගෙ අමුත්ත මුලින්ම කිව්වෙ. තවත් ටික දවසකට පස්සෙ පුංචි කැකුළිවත් අරන් අම්මයි – තාත්තයි ළමා රෝග විශේෂඥවරයෙක් ළඟට ගියා. පුංචි දූ හොඳට පරීක්‍ෂා කරපු දොස්තර මහත්තයා,“මේ බබා ඩවුන්ස්. ඩවුන්ස් සින්ඩ්‍රෝම්...” කියල තවත් විස්තර වගයක් කියද්දි දෙන්නටම තේරුණේ නෑ මොකක් ගැනද මේ කියන්නෙ කියලවත්.’මේ තරම් ලස්සන අපේ පුංචි දූ ගැන ඩොක්ට මොනව කියනවද මන්ද...”අම්මයි – තාත්තයි ගෙදර ආවෙ කනස්සලු හිතින්. ඒත් තවත් මාස කිහිපයක් යද්දි දෙන්නටම තේරුම් ගියා වෛද්‍යවරයා කියපු කතාව. දූගෙ තියෙනව වෙනසක්.පුත්තු තුන්දෙනකුට පස්සෙ උපන් දූ කුමාරි. මවුපියන්ගෙ ඇස්වලින් කඳුළු ගලා ගියා... දූ ගැන මවපු හීන ඔක්කොම ගඟේ ගියාවත්ද...ඔබ විශ්වාස කරන්න. මේ පවුලෙ අම්මවත් තාත්තවත් අයියල තුන්දෙනාවත් එතැන් පටන් පුංචි කැකුළි මන්ද මානසික දරුවෙක් කියල හුදෙකලා කළේ නෑ මොහොතකටවත්.”කැකුළි පළමු හෘද සැත්කමට මුහුණ දුන්නෙ මාස එකොළහේදි. එයා වැඩුණේ බොහොම සෙමින්. මමත් වෘත්තීය ගායිකාවක් සහ ශබ්ද පරිපාලකවරියක් නිසා හුඟක් වෙලාවට එළියට ගියා.ලොකු අයියා, පොඩි අයියා වගේම චූටි අයියා තුන්දෙනාම නංගිව බලා ගත්තෙ ඇහැක් වගේ. ’තෛ‍්‍රලෝකා’ ඒගොල්ලන්ගෙ බෑන්ඩ් එක. කැකුළි ටිකෙන් ටික ලොකු වෙද්දි සංගීත භාණ්ඩ අතපත ගාන්න ගත්තා. අයියල තුන්දෙනා එයාට සංගීතය ඉගැන්නුවා.වේදිකා නාට්‍යයක රඟන කැකුළිකම්පියුටර් එක ඉගැන්නුවා. එයාට සංගීත භාණ්ඩ වයන්න ඉගැන්නුවා. කැකුළිත් අපි එක්ක ස්ටුඩියෝ එකේ පැය ගණන් ගත කළා. එයා අද ගීතයක් ඇහෙද්දි තාත්තගෙ වයලීන් ඛණ්ඩයක් පවා තිබුණොත් හඳුනාගන්නව. අනික මේ ළමයින්ට ඉංගී‍්‍රසි භාෂාව ලෙහෙසියෙන් ග්‍රහණය කර ගන්න පුළුවන්. ඒ වචනවලට මේ වගේ ළමයින්ගෙ දිව පැටළෙනව අඩුයි...”කැකුළිගෙ අම්මා කියන්නෙ දූගෙ හපන්කම් ගැන. කැකුළි නිසා මේ හැමෝගෙම ජීවිත වෙනස් වුණා.ආදරය – කරුණාව - මෛත්‍රිය වගේම සතුට සැහැල්ලුව මේ වගේ ළමයින්ට ලබා දිය හැකි මාර්ගයක් ගැන ඔවුන් කල්පනා කළෙත් ඒ නිසා.’කෝසල දුල්ලෑව පදනම’ හරහා කැකුළිගෙ අම්මා ගුරුවරියක් සේ ඒ සේවාව තවත් ව්‍යාප්ත කළා.”මෙතැන අපි හැමෝම වැඩ කරන්නෙ ස්වේච්ඡාවෙන්. මානුෂීය හැඟීමෙන්. මගේ දරුවා වගේ දරුවො පිරිසකට සංගීතය උගන්වන්න ලැබුණු එක වාසනාවක්. ESCO ආයතනයේ නාට්‍ය තරගයකදි අපි වටුකුරුල්ලෝ කියල විනාඩි 07 ක නාට්‍යයක් කළා. සමඟිය ගැන කියැවෙන මේ නාට්‍යයේ අපේ පාසලේ දරුවො හුඟ දෙනෙක් රඟපෑවා.එයාලට සංගීතය ගැන - වෙලාව ගැන හොඳ දැනුමක් තියෙනව. හැඟීම් උද්දීපනය කරන්නත් මේ දරුවෝ දක්‍ෂයි. මේ දරුවො නාට්‍ය තරගයේ පළමු ස්ථානය දිනා ගත්තා. ඇත්තටම එදා සතුට වැඩිකමට අපිට ඇඬුණා. දරුවෙක් ලැබෙන්න ඉඳගෙනත් මේ පාසලේ නැටුම් ගුරුතුමීත් මේ වෙනුවෙන් සෑහෙන්න මහන්සි වුණා.පහුගිය මාර්තු 21 දාට යෙදුණු ‘ලෝක මන්ද මානසික දිනය’ වෙනුවෙන් අපි මෙවැනි දරුවන්ගේ විවෘත චිත්‍ර ප්‍රදර්ශනයක් සහ වැඩමුළුවක් පැවැත්වුවා. අපිට ඕනෙ පවුල්වල සැඟවිලා - කොන්වෙලා ඉන්න මේ වගේ දරුවන්ව අපේ පාසලට ගෙන්වා ගන්න. අපේ සේවය සම්පූර්ණයෙන්ම නොමිලේ.කෝසල දුල්ලෑව කියන්නෙත් මෙවැනි දරුවෙක්. ඒත් එයාගෙ දෙමව්පියෝ නැටුමින් - සංගීතයෙන් ඔහු පෝෂණය කළා. ‘කෝසල දුල්ලෑව පදනම’ කියන මේ පාසල ඇරැඹුණේ කෝසලගෙ මාමා දමිත කරුණාරත්න සහ එයාගෙ නෝනගේ පූර්ණ උදව්වෙන්. සමහර විට මගේ දරුවට වඩා දස්කම් දක්වන මෙහෙම දරුවො ගෙවල්වල හැඟවිලා ඇති.අම්මල – තාත්තලගෙන් අපි ඉල්ලන්නෙ මේ පාසලට දරුව ගෙනත් බාර දෙන්න කියල. ජීවිතයේ තනිවුණු දවසකවත් එයාලට එයාලගේ වැඩ ටික තනියම කරගන්න පුළුවන් විදියට හැඩගස්වන්නයි අපිට ඕනෙ.මගේ දූට පරිගණකය පාවිච්චි කරන්නත් හොඳට පුළුවන්. කැකුළි නිසා අපේ ජීවිත වෙනස් වුණා. ඒ වෙනස්වීම මේ වගේ හැම දරුවෙක් වෙනුවෙන්මයි.බස් එකකට නැග්ගත් මිනිස්සු අමුතු විදියට බලනව. ඒක මට ඒක ලැජ්ජාවක් නෙවෙයි. ආඩම්බරයක්. ඕන කඩේකින් ඕන දෙයක් කන්න කැකුළිට පුළුවන්. බස් එකේ ඕන දුරක් යන්න පුළුවන්. මේ සමාජයේ අපි ගැවසෙන ඕන තැනෙක ඇයත් යනව.මෙහෙම දරුවො පවුලකට ලැජ්ජාවක් කියල හිතන එක වහාම නවත්තන්න ඕනෙ. අපි පවුලක් හැටියට ඒක කළා. කැකුළිගෙ මානසික දියුණුවෙ රහස ඒකයි...”කැකුළිගෙ අම්ම – තාත්තා වගේම අයියලගෙත් දෑසින් ගලපු කඳුළුවලට අද අර්ථයක් ලැබිල.චම්පිකාට ඕනෙ මෙහෙම දරුවො ඉන්න මේ රටේ සුවහසක් මවුපියන්ටත් ඒ සතුට උදාකර දෙන්න.ඉනෝකා පෙරේරා බණ්ඩාර</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av1005026</link>
    <topic>පිස්සු හැදෙන සඳ</topic>
    <author>එඩ්වඩ් චන්ද්‍රසිරි</author>
    <content>වාට්ටුවේ සිටි රෝගියකු දහවල් ලෙඩුන් බැලීමේ අවස්ථාවෙන් පසු සිහි නැතිවී සිටින බවට ලද පණිවුඩයක් අනුව වාට්ටුව භාර වෛද්‍යවරයා එහි පැමිණ රෝගියා පරීක්ෂා කර බලා, ඒ අවස්ථාවේ සේවයේ යෙදී සිටි හෙදිය අමතා මෙසේ ඇසීය.‘මේ ලෙඩාව බලන්න එයාගෙ නෝනා ආවද?’‘නෑ ඩොක්ටර්, එයාව බලන්න දවාලේ කවුරුවත්ම ආවේ නෑ.’ හෙදිය වහා පිළිතුරු දුන්නාය.‘එහෙනං කොහොමද ආයෙත් ලෙඩාගෙ සිහිය නැති වුණේ?’ වෛද්‍යවරයා විමසුවේ විමතියෙනි.සුසන්ත, අජිත් සමග අවන්හලින් පිටතට පැමිණියේ හොඳ පදමට රත්වීමෙන් අනතුරුවය. නිවෙස් බලා යාමට බස් නැවතුම් පළ වෙත ඔවුන් දෙදෙනා ගියේ විසිවෙමිනි. එසේ යමින් සිටියදී සුසන්ත අජිත් ගෙන් මෙසේ ඇසීය.‘මචං අජිත්, උඹට වැඩියෙන් වදින්නේ ගල්වලින් ද එහෙම නැත්තං පොල් වලින් ද?’අජිත් පියවෙන තම දෑස් අමාරුවෙන් හැර මෙසේ පිළිතුරු දුන්නේය.‘බාර් එකේදි නම් ගල්වලිනුත් වදිනවා, පොල්වලිනුත් වදිනවා. ඒත් ගෙදරදි වදින්නේ පිඟන්වලින්.’කාර්යාලය අවසන් ව නිවෙස් බලා යමින් සිටි සංජීව තමා සමඟ ගමන් කරමින් සිටි වීරකෝන් එක් තැනෙක නැවතී බොහෝ උනන්දුවෙන් තාප්පයක අලවා තිබූ පෝස්ටරයක් කියවනවා දැක, එහි ගොස් එය කියවා බැලීය.‘කථා කරන ඉංගි‍්‍රසි පන්තිය. මුල් මාසය නොමිලේ.’ යනුවෙන් එහි ලොකු අකුරෙන් සඳහන් වී තිබෙනු දුටු හෙතෙම තම සගයා අමතා මෙසේ ඇසීය.‘බොහොම උනන්දුවෙන් මේ දැන්වීම කියෙව්වේ, උඹටත් ඉංගි‍්‍රසි ඉගෙන ගන්ඩ හිතිලද?’‘පිස්සුද මචං. ඒත් මං මේ කල්පනා කළේ මේ විදියට බෝඩිං තියෙනවා නම් කොයි තරම් හොඳ ද කියලයි.’ යනුවෙන් වීරකෝන් පිළිතුරු දුන්නේය.ආලවතී ඇඟලුම් කම්හලේ සේවයෙන් පසු පෙරළා බෝඩිමට යමින් සිටියදී බස් නැවතුම් පළට යාබද නුග ගහ යට සිටි සාස්තරකාරියගේ ඇමතුමෙන් මඳක් නැවතී, සාස්තරයක් අසනු පිණිස ඇයට තම දකුණ’ත පෑවාය.‘නෝනා කවදා හරි කසාද බඳින්නේ රතු හීන්දෑරි මහත්තයෙක්ව.’ අත දෙස මඳක් බලා සිටි සාස්තරකාරිය කීවාය.‘එහෙම කියල මදි. තව විස්තර ඕනෙ. දැන් මම යාළු වෙලා ඉන්න තුන් දෙනාම රතු හීන්දෑරි අයනෙ.’ආලවතී කීවාය.සෑම දිනෙකම බීමත්ව සිටින සොල්දාදුවකු දෙස බලා කණ්ඩායම භාර නිලධාරියා මෙසේ කීවේය.‘ඇයි තමුසෙ මේ අරක්කු බීලම ජීවිතේ නැති කර ගන්ඩ හදන්නෙ. ඔය ජරා පුරුද්ද දැන්මම අතහැරියොත් තමුසෙට වැඩි දවසක් නොගොහින් කෝප්‍රල් කෙනෙක් හරි සාජන් කෙනෙක් හරි වෙන්ඩ පුළුවන්, ලේසියෙන්ම.’එය අසා සිටි සොල්දාදුවා ගොත ගසමින් මෙසේ පිළිතුරු දුන්නේය.‘ඒත් සර් මේකෙන් උගුරක් ගැහැව්වාම මට දැනෙන්නේ මම මේ යුද්ධ හමුදාවේ කමාන්ඩර් කියල නෙ.’එඩ්වඩ් චන්ද්‍රසිරි</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av1005027</link>
    <topic>අයිෆා ක්‍රිකට් කණ්ඩායමේ නායකත්වය ෂාරුක්ට</topic>
    <author>හේමාලි විජේරත්න</author>
    <content>අපේ අසල්වැසි රාජ්‍යය වන ඉන්දියාවත් ලංකාවත් අතර කාලයක් පුරා ඇත්තේ බිඳිය නොහැකි ආදරණීය සබඳතාවයකි. දේශපාලනික, ආර්ථික, සමාජයීය මෙන් ම සංස්කෘතික වශයෙන් ද මේ අනෝන්‍ය බැඳීම දිනෙන් දින වර්ධනය වන්නකි.මේ සබැඳීයාව තවදුරටත් තහවුරු කරමින් ජාත්‍යන්තර ඉන්දියානු චිත්‍රපට ඇකඩමිය සංවිධානය කරන අයිෆා (iifa awards) සම්මාන උලෙළ සහ ‘අයිෆා’ සති අන්තය  (iifa weekend) මෙවර ලංකාවේ පවත්වන්නට තීරණය කිරීම ශ්‍රී ලාංකිකයන් වන අපට සැබැවින් ම සතුටට කරුණකි.‘අයිෆා’ යනු දකුණු ආසියාවේ ඉහළම පිළිගැනීමක් ඇති චිත්‍රපට ඇකඩමියයි. (iifa - international Indian Film Acadamy) ඉන්දියානු සිනමා කර්මාන්තයේ දැවැන්තයින් රැසකගේ ප්‍රබල සාමාජිකත්වයක් මේ සඳහා ඇත.දැනට ඉන්දියාවේ පවතින විශාලතම මාධ්‍ය ඉසව්ව වන්නේ ද iifa සම්මාන උළෙලයි. ලොව වටා නරඹන්නන් මිලියන 600 ක ප්‍රමාණයක් සමඟ ලෝකයේ වාර්ෂික විනෝදාත්මක වැඩසටහන් අතර ප්‍රමුඛස්ථානයකට පැමිණීමට අයිෆා (iifa)  සමත්ව සිටී.අයිෆා සම්මාන උළෙල ආරම්භ වූයේ 2000 වර්ෂයේදී ය. ලන්ඩන් නගරයෙන් ආරම්භ වූ අයිෆා (iifa) 2001 වර්ෂයේදී දකුණු අප්‍රිකාවේදී ද, 2002 වර්ෂයේ මැලේසියාවේ දී ද 2003 වර්ෂයේ ජොහැන්නස්බර්ග් නගරයේදී ද, 2004 වර්ෂයේ දී සිංගප්පූරුවේදී ද, 2005 වර්ෂයේදී ඕස්ට්‍රේලියාවේදී ද, 2006 වර්ෂයේදී ඩුබායි හි දීද, 2007 වර්ෂයේදී නිව්යෝර්ක් නගරයේ දී ද 2008 වර්ෂයේදී බැංකොක් නගරයේදී ද 2009 වර්ෂයේ ‘මැකෝ’ නගරයේදී ද පවත්වන ලදී. මෙවර ශ්‍රී ලංකාවේ පවත්වන්නේ අයිෆා සම්මාන උළෙලේ එකළොස්වැනි අදියරයි.එළඹෙන ජූනි මස 03 වැනිදා සිට 05 වැනිදා දක්වා උත්සවශ්‍රීයෙන් කොළඹ නගරයේදී මේ සම්මාන උළෙල පැවැත්වීමටත් ඒ නිමිත්තෙන් මෙරටට සම්ප්‍රාප්ත වන සුපිරි බොලිවුඩ් නළු නිළියන්, අධ්‍යක්ෂවරුන් ඇතුළු සම්භාවනීය අමුත්තන් පිළිගැනීමටත් මේ වෙනකොටත් ලහි ලහියේ කටයුතු සංවිධානය වෙමින් පවතී.ඉන්දියාවේ ජාත්‍යන්තර සිනමා ඇකඩමිය සමඟ මේ කටයුතු සංවිධානය කිරීමේ කර්තව්‍යය ලංකා සංචාරක අමාත්‍යංශය සහ සංචාරක මණ්ඩලය මැදිහත් වී සිටිති.සම්මාන උළෙලේ ඉදිරි කටයුතු සංවිධානය කිරීම සහ මාධ්‍ය දැනුම්වත් කිරීම උදෙසා අයිෆා සන්නම් තානාපති (Brand Ambassoder) වන සුපිරි බොලිවුඩ් නළු අමිතාබ් බච්චන් පසුගියදා ශ්‍රී ලංකාවට පැමිණියේ ය.අතිශය රමණීය දිවයිනක් ලෙස සහ ඉහළ ගණයේ ආගන්තුක සත්කාරයකින් හෙබි රටක් ලෙස ශ්‍රී ලංකාව හැඳින්වූ ඔහු ලංකාවේ දැනට පවතින සාමකාමී වාතාවරණය නිසා මෙම උළෙල මෙහි පැවැත්වීමට තීරණය කළ බව පැවසුවේ ය.අයිෆා (iifa) සම්මාන උලෙළට පෙර පැවැත්වෙන අයිෆා සති අන්තය (iifa weekends) විශේෂයෙන් අපේ රටේ ආර්ථික, සමාජයීය, දේශපාලනික වශයෙන් ජාත්‍යන්තර සබඳතා ඇතිකර ගැනීමට ප්‍රබල සාධකයක් වෙයි. ජූනි 03 වැනිදා ආරම්භ වන ‘අයිෆා’ සති අන්තය වෙනුවෙන් මාධ්‍ය හමුවක්, මෝස්තර දැක්මක්, ව්‍යාපාරික හමුවක්, ක්‍රිකට් තරගයක්, චිත්‍රපට වැඩමුළුවක් ඇතුළු අංග රැසක් ඇතුළත් වේ.ජූනි 03 වැනිදා සවස 6.30 ට කොළඹ ඩී.ආර්. විජේවර්ධන මාවතේ පිහිටි ශ්‍රී ලංකා ප්‍රදර්ශන හා සම්මේලන ශාලාවේදී ‘green Carpet’ විවෘත වේ. එහිදී සුපිරි තරු රැසක් මෙම කොළ පැහැති පලස මතදී රසික රසිකාවියන්ට හමුවීමේ අවස්ථාව හිමි වේ.‘අයිෆා’ මෝස්තර දැක්ම එම ස්ථානයේදීම රාත්‍රි 7.30 සිට 11.30 දක්වා පැවැත්වේ. මෙය ඉන්දියානු මෝස්තර නිර්මාණ ශිල්පීන් දෙදෙනකු සහ ලාංකික මෝස්තර නිර්මාණ ශිල්පියකුගේ දක්ෂතා දැක බලාගත හැකි අනගි අවස්ථාවක් වේ.අයිෆා සති අන්තයේ දෙවැනි දිනය වන ජූනි 04 වැනි දින ජාත්‍යන්තර ව්‍යාපාරික හමුවකින් ආරම්භ වේ. උදේ 9.00 සිට පස්වරු 1.30 දක්වා මෙම ව්‍යාපාරික හමුව ‘සිනමන් ග්‍රෑන්ඩ්’ හෝටලයේ ‘ඕක් රූම්’ හිදී පැවැත්වේ.ලෝකයේ විවිධ රටවල සිනමාව සඳහා දායක වන චිත්‍රපට අධ්‍යක්ෂවරුන්, නිෂ්පාදකවරුන්, බෙදා හරින්නන්, නළු නිළියන් ඇතුළු තවත් බොහෝ ව්‍යාපාරික ප්‍රජාවන් රැසක් මේ සඳහා සම්බන්ධවේ.ඉන්දියානු චිත්‍රපට කර්මාන්තය ජාත්‍යන්තරයට රැගෙන යාම සහ ඒ සඳහා ජාත්‍යන්තර ආයෝජනයක් ඇතිකර ගැනීම මෙහි ප්‍රධාන අරමුණ වන අතරම මෙය ලංකාව හා ඉන්දියාව අතර වන වෙළෙඳ ගනුදෙනුව නංවාලීමට ද ශක්තියක් සපයයි.එදින පස්වරු 1.00 සිට 4.00 දක්වා හෝ පස්වරු 2.00 සිට 5.00 දක්වා කොළඹ එස්.එස්.සී. ක්‍රීඩාංගණයේදී සුපිරි බොලිවුඩ් තරු සමඟ ශ්‍රී ලාංකේය සුපිරි ක්‍රිකට් ක්‍රීඩකයන් අතරවන මහා ක්‍රිකට් තරගය ඇරැඹේ.අයිෆා ක්‍රිකට් කණ්ඩායමේ නායකත්වය සුපිරි බොලිවුඩ් නළු ෂාරුක් ඛාන් දරන අතර අතර ශ්‍රී ලාංකික ක්‍රිකට් කණ්ඩායමේ නායකත්වය බොහෝ විට අරවින්ද ද සිල්වාට හිමි විය හැකි බව සඳහන් වේ.අයිෆා සම්මාන උළෙල පැවැත්වෙන ජූනි 05 වැනි දින සිනමන් ග්‍රෑන්ඩ් හෝටලයේදී සිනමා වැඩමුළුවක් පැවැත්වෙන අතර මේ සඳහා ලාංකේය චිත්‍රපට නිෂ්පාදකවරුන්ට, අධ්‍යක්ෂවරුන්ට, මෙන්ම සිනමාව පිළිබඳ උනන්දුවක් දක්වන ශිෂ්‍ය ශිෂ්‍යාවන්ට ද සහභාගි විය හැකිය. ප්‍රවීණ ඉන්දියානු සිනමා ශිල්පීන් මෙම වැඩමුළුව මෙහෙයවනු ඇත.අවසන් මහා සුපිරි සම්මාන උළෙල ජූනි 05 වැනි දින සවස 6.00 සිට රාත්‍රි 11.00 දක්වා කොළඹ සුගතදාස ගෘහස්ථ ක්‍රීඩාංගණයේදී පැවැත්වේ.සුපිරි බොලිවුඩ් නළු නිළියන් රැසකගේ සම්ප්‍රාප්තියෙන් වර්ණවත් වන මේ රාත්‍රිය නෙක විසිතුරු නර්තන ඇතුළු අංග රැසකින් සමන්විත වේ. මේ වනවිට සුපිරි නළු නිළියන්, අධ්‍යක්ෂවරුන් 73 ට අධික ප්‍රමාණයක් මෙරටට පැමිණීමට සූදානම් වන බව දැනුම් දී ඇත.සුගතදාස ක්‍රීඩාංගණය ඇතුළත සවි කරන ලද දැවැන්ත තිර මතින් මෙම උළෙලේ විචිත්‍රත්වය රසිකයන්ට දැකබලා ගත හැකි වන්නට කටයුතු සූදානම් කරමින් සිටින අතර සම්මාන උළෙල සඳහා ආරාධිතයන්ට පමණක් සහභාගි විය හැකි ය.මෙම සම්මාන උළෙල වෙනුවෙන් සුගතදාස ගෘහස්ථ ක්‍රීඩාංගණය ජාත්‍යන්තර තත්ත්වයේ ප්‍රමිතියකින් නිර්මාණය කිරීමට මේ වනවිටත් කටයුතු සූදානම් කරමින් සිටියි.හේමාලි විජේරත්න</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av1005028</link>
    <topic>මේ දකින්නේ හීනයක් ද කියලා හිතුණා</topic>
    <author>හේමාලි</author>
    <content>‘දෙරණ ඩ්‍රීම් ස්ටාර්’ උපේකා නිර්මාණිදෙරණ ඩ්‍රීම් ස්ටාර් තරගාවලියේ අවසන් මහා තරගය පසුගියදා උත්සවශ්‍රීයෙන් නිමාව දුටුවා. ඩ්‍රීම් ස්ටාර් කිරුළ හිමිකර ගත්තේ කාලයක් පුරා ප්‍රේක්ෂක ප්‍රතිචාර රැසක් හිමිකර ගනිමින් ඉදිරියට පැමිණි මීගමුවේ උපේකා නිර්මාණී ය. වයස අවුරුදු 18ක ලාබාල යුවතියක වන ඇය තිඹිරිගස්කටුව මහා විද්‍යාලයෙන් හා මීගමුව නිවුස්ටඩ් බාලිකා විද්‍යාලයෙන් අධ්‍යාපනය ලැබුවාය. සංගීත ක්ෂේත්‍රයේ ජනප්‍රිය ගායකයකු වන චන්දු ද සිල්වා හෙවත් ජොලි සීයා ඇගේ ආදරණීය පියාණන් වන අතර මව උමංගා ජයසිංහය. ඇගේ ජයග්‍රහණය පිළිබඳ පසුගියදා ඈ සමඟ කළ කතාබහකි මේ.ඩ්‍රීම් ස්ටාර් කිරුළ ගැන ඔබට බලාපොරොත්තුවක් තිබුණද?කවදාවත් තිබුණේ නෑ. ඒ ගැන හිතනවට වඩා මම එදිනෙදා මට මුහුණ දෙන්න තිබුණු අභියෝගයන්ට මුහුණ දෙන්න සූදානම් වුණු එකයි කළේ. ඇත්තටම මම ඩ්‍රීම් ස්ටාර් කිරුළ ගැන හීන දකිමින් හිටියා නම් මගේ අඩුපාඩු හදාගෙන මට ඉදිරියට යන්නට නොහැකි වෙන්න තිබුණා.අවසන් තිදෙනා සඳහා තේරුණාමවත් ඒ ගැන හිතුවේ නැත්ද?නැහැ. නමුත් නිමේෂ් අයියා තුන්වැනියා විදියට තරගයෙන් ඉවත් වුණාම මට නිකමට වගේ හිතුණා මම වෙයිද දන්නේ නෑ කියලා.ඔබට කිරුළ හිමිවුණ මොහොතේ මොනවද දැනුණේ?ඇත්තටම ඩ්‍රීම් ස්ටාර් කිරුළ මට හිමිවුණා කියලා මගේ නම කියවෙනකොට මට කෑගැස්සුණා. ඒ සතුට කොයිතරම් ද කියලා මට කියාගන්න, ප්‍රකාශ කරගන්න අමාරුයි.ඔබේ මව්පියන්ගේ ප්‍රතිචාර?අම්මටයි, තාත්තටයි සතුට වැඩිකමට කිසි දෙයක් කියාගන්න බැරි වුණා. ඒත් මාව බදාගත්තම මට දැනුණා ඒ දෙන්නගේ හදවතේ තිබුණ සතුට, ආදරය, සෙනෙහස කොයිතරම් ද කියලා.ඔබට හිමිවුණු තිළිණ ගැන මොනවාද හිතෙන්නේ?කවදාවත් මම හිතුවේ නෑ මේ තරම් තෑගි ගොඩක් මට හිමිවෙයි කියලා. මොකද ගියපාර දෙරණ ඩ්‍රීම් ස්ටාර්ටත් මේ තරම් තෑගි ප්‍රමාණයක් හිමි වුණේ නෑ. වෙලාවකට හිතුණා මේ දකින්නේ හීනයක් ද කියලත්.වයස අවුරුදු 18 ක් වැනි මා වගේ ලාබාල කෙනෙකුට මේ තරම් තෑගි ප්‍රමාණයක් ලැබුණ එක ගැන මටත් හිතාගන්න අමාරුයි. මේක හරිහම්බ කරල ලබාගන්න ගියා නම් කොයිතරම් කාලයක් යයිද? ඇත්තටම ඒ ගැන ලොකු සතුටක් තිබෙනවා.විශේෂයෙන් දෙරණ ආයතනයට සහ එස්.එම්.එස්. එවපු ප්‍රේක්ෂකයන්ට ස්තුති කරන්න ඕන මේ මොහොතේ.මේ ත්‍යාගවලින් ඔබ මොනවද කරන්න බලාපොරොත්තු වෙන්නේ?ඇත්තටම මට ඒ ගැන තාම හිතාගන්න බෑ. තිළිණවලින් මොනවද කරන්නේ කියලා තවම තීරණයක් අරන් නෑ.ඉදිරියේදී ඔබේ නිර්මාණ එළිදක්වන්න බලාපොරොත්තු වෙනවද?ඔව්. අනිවාර්යයෙන්ම ඒක සිද්ධ වෙනවා. සංයුක්ත තැටියක් නිකුත් කරන්නත් ගීත සඳහා රූප රචනා ඉදිරිපත් කරන්නත් බලාපොරොත්තු වෙනවා.ඒ කියන්නේ ගායිකාවක් විදියට ඉදිරියට යන්නයි බලාපොරොත්තුව?ගායිකාවක් විදියට මගේ නිර්මාණ එළි දක්වන්න ආසයි. ඒ වුණාට මගේ ලොකුම බලාපොරොත්තුව හොඳ සංගීත අධ්‍යක්ෂවරියක් වීමටයි.එතකොට ඔබේ අධ්‍යාපන කටයුතු?මේ අවුරුද්දේ මම අපො.ස. උසස් පෙළ ලියන්න ඕන. දැන් ඒ සඳහා වෙහෙස වෙන්න ඕන කාලේ ඇවිත්. උසස් පෙළට සංගීතයත් විෂයයක් විදියට හදාරන නිසා මගේ් ඉදිරි ගමනට ඒකත් ලොකු රුකුලක් වේවි.හේමාලිඡායාරූපය-මාලන් කරුණාරත්න</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av1005029</link>
    <topic>කොත්මලේ ජලාශ පතුලේ සැඟැවුණු පැරැණි පුදබිම්</topic>
    <author>ඉඳුනිල් වීරරත්න</author>
    <content>කොත්මලේ ජලාශය සිඳී පැරැණි බුදු පිළිම යළි මතුවෙලා. දිනපතා ප්‍රවෘත්ති පත්‍රයක පළවී තිබුණු මේ පුවත දුටු සැණින් ඒ පිළිබඳව විශේෂාංගයක් සකස් කිරීමට යමු යැයි යෝජනාවක් ගෙනාවේ සුදම්.කඩදොර පන්සලනිහාල් .පී. අබේසිංහ සොයුරා කොත්මලේ මහවැලි කාර්යාලයට කතා කොට ගමනට අවශ්‍ය පසුබිම සකස් කර දුන්නා. ඒ අනුව අප කොළඹින් පිටත්වුණේ හිමිදිරි පාන්දරම. පෙරවරු 9.00 පමණ වන විට කොත්මලේ මහවැලි කාර්යාලයට ළඟාවුණු අප එහි සිවිල් ඉංජිනේරු ආනන්ද කුලරත්න මහතා මුණ ගැසුණේ ජලාශයට ගොස් තොරතුරු ලබා ගන්නට අවශ්‍ය පහසුකම් ඔහු සූදානම් කර තිබුණු නිසාවෙන්.කොත්මලේ වේල්ල බාරව සිටින තාක්‍ෂණ නිලධාරී (TO) ආර්.ඩබ්ලිව්.එම් ජයතිලක මහතා ඒ වන විටත් සිටියේ අප බලාපොරොත්තුවෙන්.ඉතාමත් සුහදව අපව පිළිගත් ඔහු පළමුව අපට වේල්ල පිළිබඳවත් ජලාශයේ වැදගත්කම පිළිබඳව ඉතා වටිනා තොරතුරු ඉදිරිපත් කළා.“තිස්පනේ කන්ද සහ කඩදොර කන්ද අතරින් ගලාගිය කොත්මලේ ඔය නිසා මේ ප්‍රදේශයේ පැවතියේ අසීමිත සශ්‍රීක බවක්. මේ නිසා ගොවිතැනට ඉතාමත් සුදුසු පරිසරයක් නිර්මාණය වී තිබුණු අතර පෙර රජ දවස ගොවිතැන කුඹල් කර්මාන්තය, වඩු කර්මාන්තය, රන් කර්මාන්තය, ධීවර කර්මාන්තය වැනි විවිධ වෘත්තීන්හි නියැලුණු මිනිසුන් ගෙන් පිරුණු ගම්මාන බිහිවී මේ ප්‍රදේශයේ ජනාවාස බවට පත්වුණා.පිදුරු තලාගල ඔය, නානු ඔය, ග්‍රෙගරි වැව වැනි ඔයවල් ඔස්සේ ජලය ගලා විත් ප්‍රසිද්ධ දිය ඇලි වන ඩෙවෝන් ඇල්ල, සෙන්ක්ලෙයාර් ඇල්ලත්, පූන ඔය ඔස්සේ ගලාවිත් රම්බොඩ ඇල්ල, පූන ඇල්ල සහ ගැරැඬි ඇල්ලත් නිර්මාණය කරමින් කොත්මලා ඔයට ජලය සපයනවා.මේ ජලය අතීතයේ දී කෙළිින්ම බැස ගියේ මහවැලි ගඟට. වර්ෂාව අධික කාලයට කොත්මලා ඔය ඔස්සේ යෝධ ජල කඳක් බැස ගිය අතර, ගම්මාන, නගර රැසක්ම ගංවතුරෙන් යටවී යාම සිදුවුණා. වේල්ල තැනීමට පෙර ගංවතුර ගැලූ උස ප්‍රමාණය අදටත් ගම්පොළ දුම්රිය පොළේ බිත්ති වල සටහන් වී තිබෙනවා.1950 ගණන් වල සිටම මීට පිළියමක් ලෙස මෙම වේල්ල තැනීමේ අවශ්‍යතාව හඳුනාගෙන තිබූ අතර කඩිනම් මහවැලි යෝජනා ක්‍රමයට අනුව 1979 මෙහි වැඩකටයුතු ආරම්භ කර 1986 වසරේ විවෘත කර තිබෙනවා.ඈතින් පෙනෙන මහවැලි මහා සෑයඑවකට මහවැලි ඇමැතිව සිටි ගාමිණී දිසානායක මහතාගේ මූලිකත්වයෙන් මෙහි වැඩකටයුතු සිදු කළ නිසාවෙන් මෙය හැඳින් වෙන්නේ ඔහුගේ නමින්.ඉංජිනේරු කාර්යයන් පිළිබඳ මධ්‍යම උපදෙස් කාර්යාංශයේ (CECB) අධීක්‍ෂණ යටතේ ස්වීඩ්න් ආයතනයක් විසින් වේල්ලේ ඉදිකිරීම් සිදුකර තිබෙනවා.අහසින් වැටෙන එක ජල බිඳුවක් හෝ අපතේ නොයවා රැස්කර ගොවිතැනට යොදා ගන්නට එදා රජවරු ක්‍රියා කළා සේ, කොත්මලා ජලාශය තැනීමේ මූලික පරමාර්ථය වී ඇත්තේ ද කෘෂි කර්මාන්තය සඳහා ජලය රැස්කර තබා ගැනීමයි.ඒ සමඟම විදුලිය නිපදවීම, ගංවතුර නැවැත්වීම වැනි ප්‍රයෝජන ද ප්‍රධානයි.මෙය සාම්ප්‍රදායික නොවන වේල්ලක්. කළුගල් අඩියක් අඟලකට තලා තනා ඇති මෙහි ජලාශය පැත්තේ සෙමී 50 ක ඝනකමැති කොන්ක්‍රීට් තට්ටුවකින් සවිමත් කර තිබෙනවා.සම්පූර්ණයෙන්ම පිරී ගිය විට ජලය ඝන මීටර් දශලක්‍ෂ 174 ක ධාරිතාවක් ඇති අතර ජලය ඝන මීටර් දශ ලක්‍ෂ 665 ප්‍රමාණය තෙක් විදුලිය නිපදවීම සිදු කළ හැකියි.පාවිච්චියට ගන්නට බැරි කොටස ඝන මීටර් 24 ක්. එම ජලය අවශ්‍ය වුවහොත් ඉවත් කරන්නට හැකි මඩ සොරොව්වක් ද තිබෙනවා.ජාතික විදුලි බල පද්ධතියට සෑහෙන දායකත්වයක් ලබා දෙමින් මෙගාවොට් 201 ක විදුලියක් මෙයින් නිපද විය හැකියි. විදුලිය නිපදවීමේදී ජලය කිලෝ මීටර් 7 1/4 ක දිගට උමඟක් ඔස්සේ අටබාගේ ප්‍රදේශයේ පිහිටා ඇති බලාගාරයේ ටර්බයින වෙත ගෙන යනවා. ගොඩ බිමින් නම් එම දුර ප්‍රමාණය කිලෝමීටර් 15 ක් පමණ.කොත්මලේ ජලාශයමේ විස්තර කරන අතරේ ජයතිලක මහතා අප ජලාශයේ ජලය රඳවා තබා ගන්නා යෝධ වාන් දොරටු පාමුලට කැඳවා ගෙන යනවා.ජල මට්ටම අඩුවී ඇති නිසා පමණක් යා හැකි මේ ස්ථානයට යාමට ලැබීම අතිශයින් විරල අත්දැකීමක්. වරකට ජලය තත්පරයකට ඝන මීටර් 5500 ක් මේ එක් දොරටුවකින් මුදැ හැරිය හැකි අතර එසේ මුදා හැරෙන ජලය කිලෝ මීටර් 10 ක පමණ දුරක් ගොස් මහවැලි ගඟට එකතු වනවා.අපගේ ගමනේ මූලික පරමාර්ථය ඉටුවන වෙලාව ඇවිත්. ජලාශයට යටවුණු පන්සල් දැක බලා ගන්නට අප රැගෙන යායුතු බෝට්ටුව සූදානම්.Yamaha Enduro එන්ජිමක් යෙදූ ෆයිබර් බෝට්ටුවේ රියැදුරා මාපලගමත් සහායක කිරිබණ්ඩාත් ජයතිලක මහතාත ඉංජිනේරු සහකාර හෙට්ටිආරච්චි මහතාත් වසන්ත සුදම් අපගේ රියැදුරු පොල්ගම්පොල සහ මම අපගේ පිරිසට අයත්. බෝට්ටුවට නැගීමට වේල්ල අසලින් ජලාශයේ පහළට බැස යා යුතුයි. ඒ ජල මට්ටම අඩුවී ඇති නිසාවෙන්.”ජලාශය සම්පූර්ණයෙන් පිරුණාම මට්ටම තමයි මේ” ජයතිලක මහතා ස්ථානයක් පෙන්වනවා. එය මුහුදු මට්ටමේ සිට මීටර් 703 ක්. ජලයෙන් යටවුණු පන්සල් මතු වන්නේ මීටර් 670 පමණ තෙක් ජලය අඩුවුණු පසුවයි.”මේ ගම්මාන ගැන විස්තර දැනගන්න හොඳම කෙනා තමයි කිරිබණ්ඩා. එයා පදිංචි වෙලා ඉන්නේ වේල්ලට පහළ ගමක.”ජීවිතාරක්‍ෂක කබා හැඳගත් පසු අප රැගත් බෝට්ටුව ගමන් ඇරැඹුවා. වෙලාව මධ්‍යාහන දොළහට ආසන්න වුණත් උඩින් යොදා ඇති ටෙන්ට් වහලය නිසාත් කැළතෙන ජලයේ සිසිලසත් නිසාවෙන් අව් රශ්මිය නොදැනීම සහනයක්.ඕතලාව පන්සලමේ ජලාශයට මෝටර් මගින් ධාවනය වන බෝට්ටු දැමීමේ අයිතිය ඇත්තේ මහවැලි අධිකාරියටත් වේල්ලේ ආරක්‍ෂාවට සිටින නාවික හමුදාවටත් පමණයි.ගමන ආරම්භ කර ටික දුරකදී ධීවරයකුගේ දැලක් පැටලීමෙන් අපේ ගමන පැයක් පමණ ප්‍රමාද වුණා. ධීවර ජනතාවට මෙහි ධීවර කටයුතුවල යෙදීමට අවසර ඇතත් පෙරවරු 6.00 සිට සවස 6 තෙක් ජලාශය හරහා දැල් එළීම තහනම්.ගමන ආරම්භයේ සිට විනාඩි 15 ක පමණ ගමනකින් පසු පළමු පන්සල දිස්වන අතර ප්‍රමාදය නිසාවෙන් සෑහෙන ඉවසීමකින් ඉන්නට සිදුවුණා.”අර පේන පන්සල මොකක්ද?”අපේ ප්‍රශ්නයට පිළිතුරු දුන්නේ ජයතිලක මහතා.“මේ කොත්මලා ඔය දෙපැත්තේ තියෙන කඩදොර කන්දත් තිස්පනේ කන්දත් පාමුල ගම්මාන 57 ක් ජලයෙන් යටවෙලා තිබෙනවා. ඒ ගම්මාන ආශි‍්‍රතව තිබුණු පන්සල් 54 ක් ඒ සමඟම ජලයෙන් යටවෙලා.අපට ඉස්සෙල්ලාම පේන්න තියෙන පන්සල කඩදොර පන්සල. ජලාශය පිරුණාම යටවුණු මේ පන්සල මේ වසර 25 පුරාවටම දෙතුන් සැරයකට වඩා මතුවෙලා නෑ.”පුරාණ නම් පොතෙහි (විහාර අස්න) පවා සඳහන්ව ඇති වසර දහස් ගණනක් පමණ පැරැණි යැයි සිතිය හැකි කඩදොර පන්සලේ බණ මඩුව, වෙහෙර ඇතුළු අනෙකුත් ගොඩනැගිලි කැඩී බිඳී ගොස් ජලයට සේදී කළුගල් පමණක් ඉතිරි වී ඇති අතර බුදු පිළිමය මල් ආසනය සහ දේව පිළිම තවමත් ඉතිරි වෙලා. බුදුගෙට ඇතුළුවන ස්ථානයේ මකර තොරණේ් අඹා ඇති පිළිම ද දියවී යන්නට ආසන්නයේ.ජලාශයේ පිටාර මට්ටමමෙලොව කිසිම දෙයක් නිත්‍ය නොවන බවත් සියල්ල අනිත්‍ය බවත් පෙන්වා දෙමින් බුදු හිමි දෙසූ වදන් සත්‍ය බවට මේ හොඳම සාක්‍ෂියකි.”අවුරුදු 5 කට විතර පස්සෙ තමයි මේ සැරේ මේවා මතු වුණේ. දවසින් දවස වතුරට හේදිලා දියවෙලා ගිහින් තව අවුරුදු 25 කින් තිහකින් මේවා තිබුණු තැනක් වත් හොයා ගන්න බැරිවේවි.” ජයතිලක මහතා බුදු පිළිම දෙස බලමින් පවසනවා. ඈතින් පෙනෙන කිකිළියාමාන කන්දට යාවුණු නුවරඑළිය රම්බොඩ කඳු පෙළ මවන්නේ නෙත් වශීකරන දර්ශනයක්.ඉන්පසු යළිත් අප බෝට්ටුවට නැගුණේ කිලෝ මීටරයක පමණ ඈතින් එහා ඉවුරේ පිහිටි අනෙක් පන්සලට යාමට.””මේ ගම තිස්පනේ. පන්සලට කියන්නෙ තිස්පනේ මැද්දේගම පන්සල කියලා. ඉස්සර මේ කිට්ටුව පාලමක් තිබිල තියෙනවා. අර ඈතට ඈතට යන ගල් අතුරලා හදලා තියෙන්නෙ මිනිස්සුන් එහා මෙහා ගිය පාරවල්. ඉස්සර මේවා හැඳින්වුණේ ගම්සභා පාරවල් කියා.” කිරිබණ්ඩා විස්තර කර දෙනවා.තිස්පනේ පන්සලේ සෙසු ගොඩනැගිලි බුදු ගෙවල් ජලයෙන් දියවී ගොස් දැනට ඉතිරිව ඇත්තේ චෛත්‍යය පමණකි. එයද අසලට ළං වීමට නොහැකි වන තරමට යෝධ නිදිකුම්බා ගස් වලින් වැසී ගොසින්. ඉතා අමාරුවෙන් කටුවලින් බේරෙමින් එහි පිටුපසට ළඟා වු අපට ජයතිලක මහතා පෙන්වූයේ අපූරු දර්ශනයක්.”මේ චෛත්‍යය පවා නිදන් හොරුන්ගෙන් බේරිලා නෑ වගේ. අර මැද හාරලා තියෙන්නෙ චෛත්‍යය හදනකොට තැන්පත් කරපු මොනවා හරි වෙන්නැති” චෛත්‍යයේ වටේම අඹා ඇති සිංහ පූට්ටුව, ලියවැල් තවමත් ඉතා පැහැදිලිව දක්නට ලැබීමත් භාග්‍යයක්.ඉන්පසු යළිත් අපි ඉක්මනින් ගමන් ඇරැඹුවේ තව සෑහෙන දුරක් යායුතු නිසාවෙන්.”මේ ආශි‍්‍රතව තිබුණු ගම්මානවල 70 දශකය පමණ වන තුරුම පැවතුණේ වැඩවසම් ජීවන ක්‍රමයක්. මේවායේ තිබුණු කුඹුරු ඉඩකඩම් වැඩි ප්‍රමාණයක් අයිති වී තිබුණේ වළව් කිහිපයකට.වලව්වල ඉඩම්, කුඹුරු අඳේට වැඩකරන ගොවියෝ අස්වැන්න කපලා පාගනවිට කංකානම එනවා. ඔහුට සලකලා කන්න බොන්න දීලා වී ටික අරගෙන ගිහින් වලව්වේ අටුවටම දාන්න ඕන.මැද්දෙගම පන්සලේ චෛත්‍යයමේ ජලාශය නිසා ඒ හැම දෙනාටම ඉඩම් අක්කර 3 ක් ලැබුණා. ඉතින් තමන්ට කියලා ඉඩමක් නොතිබුණු සෙනඟ ඉතාමත් කැමැත්තෙන් මේවායින් ඉවත්වෙලා ගිහින් තියෙනවා.වේල්ල ආසන්නයේ කිසිවකුට පදිංචියට හෝ ධීවර කටයුතු සඳහා අවසර නැතත්, වේල්ලෙන් ඈතට වන්නට ධීවර කටයුතු වලට අවසර තිබෙනවා.ජලාශයට යටවුණු පන්සල් වලින් බෝට්ටුවේ යනකොට පේන තවත් පන්සලකි. පුසුල් පිටිය රජ මහා විහාරය. එහි ළඟාවීම දුෂ්කර වන්නේ එය ඈතින් පිහිටා ඇති නිසාවෙන්.එහෙත් ජලාශයේ කෙළවරේ කොත්මලා ඔයත් රම්බොඩ ඇල්ලත් එකතුවන ස්ථානයේ (වෙන්වුවර්) ඇති ඕතලාව පන්සලේ බුදු පිළිමයත් අරටුව පමණක් ඉතිරි වී සැකිල්ලක් බවට පත්වුණු බෝ ගසත් දැක ගත හැකියි.අධික මඩ නිසාවෙන් එම ස්ථානයට බැස යා නොහැකි නමුත් සුදම්ගේ කැමරාවේ මේ සියල්ල සටහන් වෙනවා. අතීතයේ තවලම් තැන්න හරහා නුවරඑළිය තෙක් මාර්ගයත් ටොන් 350 කට වඩා බර වාහන යා හැකිව තිබූ පාලමත් මතුවෙලා. වැසි කාලයට ජලයෙන් යටවී යන මාර්ගයේ ට්‍රක් රථයක් යන අයුරු කැමරාවේ සටහන් වනවා.හෝරා ගණනාවක් ගතවුණු මේ චාරිකාවේ නෙත් සැනසු දසුන් අපමණයි. ජලය සිඳී ක්‍රමයෙන් අඩුවන විට කඳු වල පස් දිය වීම නිසා මැවී තිබූ අපූරු රටාව ගෙන එන්නේ සොබා දහමට මිස සිත්තරකුට අඳින්නටවත් නොහැකි තරමේ චමත්කාරයක්. ඒ සමඟම බෝමුරු ඔය ආශි‍්‍රතව ගලා හැලෙන බෝමුරු ඇල්ල පිහිටා තිබෙන්නේ ජලාශයේ හරි මැදට වන්නට.”මේ හරියේ දිය බුබුළක් තිබෙනවා. ඒක නොදැක්කොත් ගමනෙන් වැඩක් නෑ.” ගඟේ පළල අඩුම තැන ලෙස හැඳින්වෙන හඳපාන්ගම ඉසව්වේදී එන්ජිම නවත්වලා අපට දිය බුබුලේ චමත්කාරය විඳින්නට අවස්ථාව දෙන ගමන් රියැදුරා පවසනවා.සැබැවින්ම ජලාශයේ පතුලේ සිට අධික පීඩනයක් සහිතව ඉහළට එන ජල කඳ බුබුළු නංවමින් නෙත් වලට සුන්දර දසුනක් මැවූවත් මෙහි ගැඹුර ගැන අවබෝධයක් එනවිට සිතට දැනුණේ බියකරු බවක්.”කොත්මලේ කියන ගමට ඉතිහාසයේ ලැබිලා තියෙන්නේ වැදගත් තැනක්. ඒ දුටුගැමුණු කුමාරයා මාලිගාවෙන් පැනලා ඇවිත් කොටකේපිටිය ගමේ ගුප්තා කියන අන්වර්ථ නාමයකින් හැංගිලා හිටිය නිසා. අර ඈත පෙනෙන්නේ එතුමා හිටිය ගම තියෙන කන්දයි.ඒකට කියන්නෙ මොනරාගල කියලා. ඔය කන්ද උඩ තැනිතලා තණ බිම්, හරකුන්ට වතුර පෙවූ වැව තියෙනවා කියලා තමයි කියන්නෙ.” කිරිබණ්ඩා විස්තර කරනවා. අප චාරිකාවේ අවසානයට ළඟා වෙලා. ඈතින් පෙනෙන මහවැලි මහා සෑයත් වේල්ලත් මවන්නේ අපූරු දසුනක්. වේල්ල මතින් ගමන් ගන්නා බස් රථයක් අපේ අවධානයට යොමු වුණා.බෝමුරු ඇල්ල”වේල්ල උඩින් තියෙන්නෙ නුවරඑළිය තවලම් තැන්න හරහා මාර්ගයයි. ඔය බස්එක දවසට දෙසැරයක් එහා මෙහා ගමන් කරනවා.අතීතයේ කොත්මලේ ඉඳලා තියෙනවා දක්‍ෂ ගණිතඥයෙක් කොත්මලේ ගණිතයා කියලා. ඔහු අනාවැකියක් කියලා තියෙනවා මේ කඩදොර කන්දයි තිස්පනේ කන්දයි කවදාහරි යාවෙනවා කියලා. කොත්මලේ වේල්ල හැදුණාට පස්සේ ඒ අනාවැකිය තමයි මේ හැබෑ වෙලා තියෙන්නෙ.ජලාශය නිසා යටවී ගිය පන්සල් සියල්ලම වෙනුවෙන් තමයි ඔය මහවැලි මහා සෑය හදලා තියෙන්නෙ.” කිරිබණ්ඩා ගමන අවසානයේ මෑතින් පෙනෙන වේල්ල පෙන්වා පවසන විටම සිහිල් වැසි පොදක් වැටෙන්න පටන් ගත්තා.”පෙබරවාරි මාසයේ මුල් සතියේ වැස්සට පස්සෙ මාස 3 කින් අද තමයි පොඩි හරි පොදයක් යන්නෙ.” දැන් ඉතින් වැහි පටන් ගනීවි. හෙට්ටිආරච්චි මහතා පැවසුවේ බෝට්ටුවෙන් බසින ගමන්.තව ටික දිනකින් ජලාශය පිරී ඉතිරී ගොස් අප දුටු සියල්ල ජලයෙන් යටවී යනු ඇත. පන්සල්, බුදු පිළිම, චෛත්‍යය මේවා ටිකෙන් ටික ජලයට දියවී ගොස් තව වසර ගණනාවකට පසු ජලය සිඳී ගියත් යළි දැක ගන්නට නොලැබෙනු ඇත.එවිට ඒ පිළිබඳව මතු පරපුරට දැක බලාගන්නට අප තබන මේ සටහන ඉතිහාසයේ සුවිශේෂී සාක්ෂයක්ම වනු ඇත.විශේෂ ස්තූතියමහවැලි අධිකාරියේ මාධ්‍ය උපදේශක ආනන්ද ධර්මප්‍රිය, ප්‍රධාන ඉංජිනේරු ඩබ්ලිව්.ජේ. විජේසේකර, සිවිල් ඉංජිනේරු ආනන්ද කුලරත්න, තාක්‍ෂණ නිලධාරී ආර්.ඩබ්ලිව්.එම්. ජයතිලක, එම්.ඒ.එම්. මුණසිංහ, වනසිංහ, භද්‍රා නවරත්න ඇතුළු කොත්මලේ වේල්ල බාර සියලුම නිලධාරී මහත්ම මහත්මීන්ට.ඉඳුනිල් වීරරත්නවසන්ත ජයසිංහඡායාරූප - සුදම් ගුණසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av10050210</link>
    <topic>වයසට ගියත් හිත තාම තරුණයි</topic>
    <author>වසන්ත ජයසිංහ ආරච්චිගේ</author>
    <content>විමල් කුමාර ද කොස්තාමට අද වගේ මතකයි මුලින් ම මම හැඳල විජය චිත්‍රාගාරයට ගියේ මගේ හිතේ චිත්‍රපටයක රඟපාන්න තිබුණු ආශාව කොහොම හරි ඉටුකර ගන්නවා කියලා හිතාගෙනයි. එදා ඒ ගිය මාව ඇදලා දැම්මේ මේකප් රූම් එකට. දැන් මම ඉතිං මොනවා කරන්න ද? රඟපාන්න හිතාගෙන ආව මම වේශ නිරූපණ ශිල්පියෙක් විදිහට වැඩ කරනවා.අර කතාවට කියනවා නේ ඔරුව පෙරළුණොත් ඒ පැත්ත හොඳයි කියලා. දැන් මම රඟපාන ආශාව හිතේ තදකරගෙන ම සහය වේෂ නිරූපණ ශිල්පියෙක් විදිහට වැඩ කරනවා. ඔන්න ඔය අතරෙදියි දවසක් මට ගාමිණී ෆොන්සේකා මහත්තයාව හඳුනගන්න ලැබෙන්නේ.ඒ හඳුනාගැනීමට මාව චිත්‍රපට රාශියක රඟපාන නළුවෙක් බවට පත් කළා. එහෙම නොවුණා නම් ඉතිං අද වෙනකොටත් මේ විමල් කුමාර ද කොස්තා වේශ නිරූපණ ශිල්පියෙක් ම වෙන්න තිබුණා.”ප්‍රවීණ රංගන ශිල්පියකු ලෙස සිය භාව පූර්ණ රංග ප්‍රතිභාව ගෙනහැර පෑ විමල් කුමාර ද කොස්තා සිය රංගන ජීවිතය පිළිබඳ අතීතාවර්ජනයට ගියේ ඔය විදිහට.කොහොම නමුත් පොළොවේ පයගසා ජීවත්වන රංගන ශිල්පීන් අතර සරුව පිත්තල නළුවාගේ භූමිකාවෙන් මිදී දශක හතරකට අධික කලක් කලාවේ විවිධ ඉසව් ඔස්සේ කරක් ගැසූ විමල් එක් වකවානුවක ලංකාවට අභිරූපණ කලාව හඳුන්වා දුන් පුරෝගාමියා ද වුණා. මෙතෙක් ආ ගමන් මගේ ආපසු හැරි බලන්නට අපි ඔහුට ආරාධනා කළා.“මගේ ගම් පළාත කැලණිය. කැලණියේ ගුරු කුල විද්‍යාලයේ තමයි මම අකුරු කළේ. ඒ කාලේ මගේ සමකාලීනයින් විදිහට ගුරුකුලේ හිටියේ මාලිනී ෆොන්සේකා, පතිරාජ එල්.එස්. දයානන්ද, ඩොනල්ඩ් කරුණාරත්න, එච්.ඩී. ප්‍රේමරත්න, කුසුම් පීරිස්, එච්.ඩී. විජේදාස යන අය. ඇත්තටම පසුකාලීනව කැලණියේ ගුරුකුලෙන් බොහෝ දෙනෙක් කලාවට අවතීර්ණ වුණා.අපි හැමෝ ම ඒ කාලේ පාසලේ විවිධ ප්‍රසංගවල නාට්‍ය රඟදැක්වූවා. හරිම කලාකාමි ඇසුරක් අපි අතර තිබුණේ. මට මතකයි අපිට නැටුම් පුහුණු කළේ එස්. මලල් කියන ගුරුතුමා. එතකොට විද්‍යාලංකාර පිරිවනේ තමයි ස්කෝලේ තිබුණේ.ඔය අතරෙදි පතිරාජ එල්.එස්. දයානන්ද ප්‍රසිද්ධ වේදිකාවට නාට්‍යයක් කළා ‘දියසේන’ කියලා. ඊට පස්සේ ‘යකාගේ කම්මල’. මෙතනදි තමයි මම පාසල් කාලයේදී ප්‍රසිද්ධ වේදිකාවට නළුවෙක් විදිහට එන්නේ. ඔය අතරෙදි ‘ගොඩෝ එනකම්’ වේදිකා නාට්‍යයටත් මම සම්බන්ධ වෙනවා. ඩබ්ලිව්. ජයසිරි මම හඳුනාගත්තේ මේ නාට්‍යය හරහායි. ඔහු මාර්ගයෙන් සුගතපාල ද සිල්වා ගේ ‘හිත හොඳ අම්මණ්ඩි’ වේදිකා නාට්‍යයට සම්බන්ධ වෙන්න මට පුළුවන් වුණා.එතැන් පසු ‘නැට්ටුක්කාරි’, ‘පුටු’, කවුරුත් එන්නේ නැහැ’, කොරා සහ අන්ධයා’ වැනි ප්‍රබල වේදිකා නාට්‍ය රැසකට මට එකතු වෙන්න පුළුවන් වුණා.ඔන්න ඒ අතරෙදියි අර මම මුලින් ම කිව්ව හැඳල විජය චිත්‍රාගාරයටත් ගියේ. හැබැයි ඊට කලියෙන් කෙටි චිත්‍රපට වලටත් මම රංගනයෙන් දාක වෙලා හිටියා. ‘සිගරට් කොටය’ ‘පාලම’, ‘සතුරෝ’ වැනි කෙටි චිත්‍රපට මට මතකයි.හාපුරා කියලා මම සිනමාවට එන්නේ ලාල් දිසානායක නිෂ්පාදනය කළ සිරිල් වික්‍රමගේ අධ්‍යක්ෂණය කළ ‘සිහින ලොවක්’ චිත්‍රපටයෙන්. ඒ පටන් ගැන්ම ‘අහස් ගව්ව‘, ‘බබරු ඇවිත්’, ‘එයා දැන් ලොකු ළමයෙක්, ‘මරුවා සමඟ වාසේ’ ‘සරුංගලය’ ‘සාගරයක් මැද’ වැනි සිංහල සිනමාවේ ප්‍රබල සිනමාපට රැසකට රංගනයෙන් දායක වෙන්න අවස්ථාව උදා වුණා.ප්‍රවීණ කලාකරුවකු විදිහට වර්තමානය ගැන මොකක්ද හිතන්නේ.හැත්තෑව දශකයේ අපි නිර්මාණ ඔස්සේ කළ කී දෑ ගැන අද බලනකොට මට තියෙන්නේ ලොකු තෘප්තියක්. අදට වඩා විශාල වශයෙන් ඒ කාල වකවානුව ගැන ලොකු සතුටක් දැනෙනවා. අපි පුදුම කැපකිරීමක් කළේ.ඒ වගේ ම එවැනි ශිල්පීන් සමඟ කටයුතු කරන්න ලැබීමම ලොකු භාග්‍යයක්. නමුත් ඒ තිබුණ ළබැඳියාව, කැපවීම අද මම චිත්‍රපටවලවත් ටෙලිනාට්‍යය වලවත් දකින්නේ නැහැ. එදා ඒ තිබුණ නිර්මාණවල සුන්දරත්වය අද නැහැ කියන දේ මම දකිනවා.අද අපට දක්ෂ නළු නිළියන් ඉන්නවා කියලා ඔබ හිතනවද?ඔව් ඇත්තටම අද දක්ෂ නළු නිළියන් ඉන්නවා. ඒ අයගේ රඟපෑම් හරිම ඉහළයි. හැබැයි මේ ඉන්න බොහෝ දෙනෙක් වේදිකාව හරහා ආව අය කියන එක මම කියන්න ඕන. කිහිප දෙනෙක් මගේ මතකයට එනවා ජැක්සන්, ශ්‍රියන්ත, සෞම්‍ය, මහේන්ද්‍ර වැනි දක්ෂ රංගන ශිල්පීන් අපට ඉන්නවා. මං හිතන්නේ ඔවුන්ගෙන් හරි ප්‍රයෝජනය ගන්න ඕන කියන එකයි මට දැනෙන්නේ.දශක හතරකට ආසන්න කලක් රංගන ශිල්පියෙක් ලෙස කළ කී දේ ගැන සෑහීමකට ඔබ පත්වෙනවද?ඇත්තටම සෑහීමකට පත්වෙන්න පුළුවන් දේ මම කරලා තියෙනවා. හැබැයි ඉතිං ඇගයීම් සම්මාන උලෙළවල් ගැන නම් මට එතරම් ප්‍රසාදයක් නැහැ. හරි විනිශ්චයක්, ඇගයීමක් ඇතුව ඒ දේවල් වෙනවා නම් හොඳයි. කලා නිර්මාණ විනිශ්චය කරන්න ඕන කලාව ගැන දන්න පිරිසක් මිසක් ඉංජිනේරුවන් වෙන්න බැහැනේ.අවසන් වශයෙන් අභිරූපණ රංග ක්‍රමය ලංකාවට හඳුන්වා දුන් ඔබ අද ඒ කලාව ගැන මොකද හිතෙන්නේ.ඒ ගැන මට ලොකු සතුටක් තියෙන්නේ. අභිරූපණය කියන්නේ ලෝක ප්‍රසිද්ධ කලාවක්. ඒ වගේ ම ඉතාම අමාරුවෙන් කැපවීමකින් කරන්න ඕන දෙයක්. ලෝකයේ බොහෝ රටවල එය ඉතාම ජනප්‍රියයි.හැත්තෑව දශකයේ අභිරූපණ රංග ක්‍රමය කැලණිය විශ්වවිද්‍යාලයේ පටන් ගන්න කොට පතිරාජ එල්.එස්. දයානන්ද, ධර්මසේන පතිරාජ, චන්ද්‍රසිරි පල්ලියගුරු, ගාමිණී හත්තොටුවේගම, සරත් කැල්ලපත වැනි පිරිසක් මූලික වුණේ. කණ්ඩායමක් විදිහට අපි හැදිලා අභිරූපණ රංග දර්ශන රැසක් ලංකාවේ පෙන්නුවා. ඇත්තටම එය ප්‍රචලිත කරන්න සෑහෙන්න වෙහෙසක් දැරුවා.ඉතිං දැන් මගේ අභිප්‍රාය අභිරූපණ රංග ක්‍රමය පාසල් දරුවන් අතරට රැගෙන යන එකයි. ඒ වෙනුවෙන් මමත් සුදත් සමරදිවාකරත් ‘නිහඬ’ නමින් ප්‍රසංගයක් මේ දිනවල රැගෙන යන බව කියන්න ඕන.දැන් අපි වයසට ගියත් හිත තාම තරුණයිනේ. (සිනාසී) ඒ හින්දා පුළුවන් කියලා හිතෙන චරිතයක් ලැබුණොත් කරනවා. කොහොමත් ඉදිරියේදී ‘පොලිටිකල් ජෝක්ස්’, ‘සංගිලි’ වැනි චිත්‍රපට වගේ ම ‘ජීවිතයට පාට දෙන්න’ ටෙලිනාට්‍යයෙන් මාව දකින්න ලැබේවි.වසන්ත ජයසිංහ ආරච්චිගේ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av10050211</link>
    <topic>‘මගෝ ඩිගො ඩයි’ හැදූ ජනිත මාරසිංහ</topic>
    <author>තිස්ස කරුණාසේකර</author>
    <content>’මගෝ ඩිගො ඩයි’, මේ දිනවල සාර්ථකව ඊ.ඒ.පී. මණ්ඩලයේ සිනමාහල්වල සාර්ථකව තිරගත වෙන පවුලේ විනෝදාත්මක චිත්‍රපටයක්. සාර්ථක නිෂ්පාදනයක් පිටුපස ඉන්නෙ සාර්ථක නිෂ්පාදකවරයෙක්. ‘මගෝ ඩිගෝ ඩයි’ නිෂ්පාදක ජනිත මාරසිංහ. ඔහු චිත්‍රපට නිෂ්පාදනයට ආගන්තුකයෙක්, නොවෙයි.කලකට පෙර තිරගත වූ ‘ලේ කිරි කඳුළු’ රන්කෙවිට චිත්‍රපට වලට ඔහු නිෂ්පාදනයෙන් හවුල් වී තියෙනවා. ‘මාරසිංහ’ නාමය චිත්‍රපට නිෂ්පාදනයට අතීතයක් ඇති නමක්.සුගතදාස මාරසිංහ. මුල් යුගයේ නිෂ්පාදක වරයෙක්. ඒ ජනිත් ගේ මහප්පා. ප්‍රකට ව්‍යාපාරයක හිමිකරු වුවත් කලාවට හිතැති පරපුරකට හිමිකම් කියන චිත්‍රපට නිෂ්පාදක ජනිත් මාරසිංහ සමඟ පුංචි කතාබහකටයි අපි මේ සූදානම් වෙන්නේ.මහප්පා - සුගතදාස මාරසිංහ චිත්‍රපට නිෂ්පාදකයා වූ නිසා ද ඔබත් ඊට එක්වන්නේ.එයත් එක හේතුවක් වෙන්න පුළුවන්. මගේ පියා මට මතකයි මහප්පාගේ චිත්‍රපට කටයුතු වෙනුවෙන් මහන්සි වෙනවා.මගේ පියා ඒ කාලේ මාව චිත්‍රපට බලන්න එක්කන් යනවා. හිඟන කොල්ලා, සුර දූතියෝ, සසර චේතනා වැනි චිත්‍රපට බැලුවා මට මතකයි ඔහු සමඟ. මේවා දැකලා මට පුංචි කාලෙදිම හිතුණා කවදා හරි චිත්‍රපට නිෂ්පාදකයෙකු වෙනවා කියලා.ඔබේ පාසල් කාලෙදි කලාව පැත්තට යම් නැඹුරුවක් තිබුණාද?මම අධ්‍යාපනය හැදෑරුවේ කොළඹ කේරී විද්‍යාලයේ සහ හලාවත ආනන්ද විද්‍යාලයෙන්. ආරච්චි කට්ටුවේ පියාගේ ව්‍යාපාර තිබූ නිසායි හලාවත පාසලකට යන්න වුණේ. කේරි විදුහලේ නේවාසිකව සිටි කාලෙදි පාසල් නාට්‍ය කළා. නාට්‍ය ලිව්වා රඟපෑවා අධ්‍යක්‍ෂණය කළා.චිත්‍රපට නිෂ්පාදනය අවදානම් සහිත මුදල් ආයෝජනයක් නේද?ඕනෑම ව්‍යාපාරික කටයුත්තක අවදානමක් තියෙනවා හරියට සැලසුම් නොකළොත්. මම චිත්‍රපටයට මුදල් යොදලා පැත්තකට වෙන්නේ නැහැ. මෙහි හැම දෙයකටම මගේ හැකියාව අදහස් සැලසුම් යොදනවා. සමහර අය එක නිෂ්පාදනයෙන්ම නවතිනවා. මම මේ දක්වා ඇවිත් තියෙනවා.ඔබේ නිෂ්පාදන කටයුත්තේ සාර්ථකත්වයට හේතුව කුමක්ද?මම නිෂ්පාදන කටයුතු සැලසුම් කරන්නේ ප්‍රේක්‍ෂක ඇසින් බලලා. මම ඉන්නේ රසික ජනතාවගේ පැත්තේ. කාව හරි ඉස්මතු කරන්න හෝ සම්මාන බලාගෙන නෙමෙයි මම කරන්නේ. බලන්නාට අවශ්‍ය වින්දනය හැම දේම තියෙනවා නම් අසාර්ථක වෙන්නේ නෑ.ඔබේ වත්මන් නිෂ්පාදන කටයුතු ගැන කතා කළොත්’මගෝ ඩිගො ඩයි’, මේ දිනවල ඡ්ඒර්‍ථමණ්ඩලයේ සිනමා හල්වල ප්‍රදර්ශනය වෙනවා. එය ලාල් පි‍්‍රයදේවගේ අධ්‍යක්‍ෂණයක්. කැමරාකරණයෙන් යාපා විජේබණ්ඩාරත් සංගීතයෙන් සන්ෆලවර් වාදක මණ්ඩලයත් දායක වී තියෙනවා. සිරස සුපර් ස්ටාර් ජනාදරය දිනූ ගාමිණි සුසිරිවර්ධන ගේ කුළුඳුල් රංගනයත් සමඟ විජය නන්දසිරි ඇතුළු පිරිස ගේ විනෝදාත්මක රංගනය මීට ඇතුළත්.ඉදිරියේදී රන්කෙවිට (2) ට දායක වෙනවා. පුංචි අයට මෙන්ම වැඩිහිටි අයටත් රස විඳිය හැකි ලෙස ද උසස්ම තාක්‍ෂණ ශිල්ප ක්‍රම යොදා රන්කෙවිට (2) නිෂ්පාදනය කරන්න බලාපොරොත්තු වෙනවා.සාර්ථක ව්‍යාපාරිකයෙකු සේම ධනාත්මක ආකල්ප ඔස්සේ චිත්‍රපට කලාව දෙස බලන ජනිත් වැනි නිෂ්පාදකවරුන් දේශීය සිනමා කලාවට සම්පතකි.ජනිත් ගේ ලිපිනය. ජනිත ෆිල්ම්ස්. අංක 491, පුත්තලම පාර, ආරච්චිකට්ටුව.තිස්ස කරුණාසේකර</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av10050212</link>
    <topic>ගාමිණීගේ එකම ටෙලි රංගනය ‘සුදු සහ කළු’ DVD තැටියට නැඟෙයි</topic>
    <author>තුෂාරි වික්‍රමසිංහ</author>
    <content>ඔහු හෙළ සිනමාවේ දැවැන්ත ප්‍රතිරූපය විය. එපමණක් නොව එහි දැවැන්ත සෙවණැල්ල ද විය. සිනමා සක්විති ගාමිණී ෆොන්සේකා අප සැම අතැර ගොස් මේ වන විට සය වසරක් ඉක්ම ගොස්ය.හෙළ සිනමාවට, කලා ක්‍ෂේත්‍රයට, නළු නිළි පරම්පරාවට ඔහු අතින් ඉටුවුණු අමිල මෙහෙවර සුවිශාලය. ගාමිණී ෆොන්සේකා කලාකරුවාණන්ගේ 74 වන ජන්ම දින අනුස්මරණය පසුගිය මාර්තු 21 වැනි දාට යෙදි තිබිණි. එදින ඔහු සමරමින් ඔහුගේ රසික රසිකාවියන් වෙනුවෙන් සුවිශේෂී කාර්යයක් ඉටුවිණි.ඒ ගාමිණී ෆොන්සේකා රංගනයෙන් දායක වූ පළමු සහ අවසන් ටෙලි නාට්‍යය වූ ‘සුදු සහ කළු’ ඩී.වී.ඩී. නිෂ්පාදනයක් ලෙස ටොරානා වීඩියෝ මූවීස් ආයතනය මඟින් එළිදැක්වීමය.  - ඩී.බී. නිහාල්සිංහමෙහිදී අදහස් දැක්වූ ‘සුදු සහ කළු’ ටෙලිනාට්‍යයේ අධ්‍යක්ෂක ඩී.බී.නිහාල්සිංහ මහතාමම මේ ටෙලිනාට්‍යය නිර්මාණය කරන්නට ප්‍රථම ‘දිමුතු මුතු’, ‘රේඛා’, ‘නදී ගීතය’ වැනි ටෙලිනාට්‍ය කිහිපයක්ම නිර්මාණය කළා. මේ වකවානුවේ මම ඉතාම කිට්ටුවෙන් ඇසුරු කළ අයෙක් හිටියා, ඒ ගාමිණී ෆොන්සේකා.ඔහු මගේ ඉතාම ළඟ මිත්‍රයෙක්. අපි දෙදෙනාගේ ඒ මිතුදම කෙතරම් කිට්ටු ද කියනවා නම්, ඒ වකවානුවේ මට හැඟී ගියා, පෙනී ගියා ගාමිණී රූපවාහිනී ක්‍ෂේත්‍රයට පිවිසීමට මැලිකමක් දක්වන බව. ඔහු සමඟ නිතර නිතර කතාබහ කරන කොට ඒ බව මට වඩ වඩා තේරුම් ගියා.නමුත් මගේ සිතේ ලොකු හැඟීමක් තිබුණා ගාමිණී වැනි ප්‍රතිභාසම්පන්න නළුවෙක් රූපවාහිනී ටෙලිනාට්‍යවලට දායක වෙන්න අකැමැති ඇයි කියලා. මට එතනදි පෙනීගිය දෙයක් තමයි ගාමිණීගේ හිතේ චකිතයක් තිබුණා රූපවාහිනී ක්‍ෂේත්‍රයට පිවිසීමෙන් ඔහුගේ සිනමා රංගන ප්‍රතිභාවට යම්කිසි හානියක් සිදුවේදෝ කියලා.මේ වගේ සැකයක් ඔහු තුළ තිබුණු බව මට හැඟුණා. චිත්‍රපට කලාවත්, රූපවාහිනී කලාව පිළිබඳවත් ඔහුට තද අවබෝධයක් තිබුණා. මේ මාධ්‍ය දෙක කොයි තරම් දුරට වෙනස් ද කියන එක ගැන. මම ඒ වකවානුවේ මේ මාධ්‍ය දෙකේම කටයුතු කළා. චිත්‍රපට සහ ටෙලිනාට්‍ය යන මාධ්‍ය දෙකේම නිර්මාණ කළා.ගාමිණීගේත් මගේත් අතර තිබූ දැඩි මිතුදම මත ගාමිණීව ටෙලිනාට්‍යයකට සම්බන්ධ කර ගන්න උවමනාව මට තිබුණා. ඒ අනුව මම කතා රචක ධර්ම ශ්‍රී මුණසිංහ සමඟ සාකච්ඡා කරලා කතාවක් නිර්මාණය කරගත්තා. එහි කතා සාරාංශයක් ලියලා ගාමිණීට යෝජනා කළා මේ කතාව පදනම් කරගෙන කොටස් 12 ක ටෙලිනාට්‍යයක් කරමු කියලා. ගාමිණීට සුදුසු ප්‍රධාන චරිතයක් ටෙලි නාට්‍යයේ තිබුණා.මම ගාමිණී සමඟ මේ චරිතය ගැන සාකච්ඡා කළා. එහිදී ඔහු කිසි පැකිලීමකින් තොරව කියූ දෙයක් තමයි ‘ඔබතුමා මෙය නිර්මාණය කරනවා නම් මම එයට සම්බන්ධ වෙනවා’ කියලා.ඒ තරම්ම ගාමිණීගේ හිතේ මා කෙරෙහි ලොකු විශ්වාසයක් තිබුණා. ඒ වගේම මේ රූපවාහිනී මාධ්‍ය ඔස්සේ තමාට සාධාරණයක් වෙන ආකාරයට රඟපාන්න අවකාශ ලැබෙයි කියා ඔහු තුළ ඉතාම දැවැන්ත විශ්වාසයක් තිබුණා. ගාමිණී ෆොන්සේකා ශූරීන් දායක වුණු පළමුවන සහ අවසාන රූපවාහිනී ටෙලිනාට්‍යය මෙයයි.මට දැනෙන විදිහට මෙයට ඉතාම සාර්ථක ප්‍රතිචාර ලැබුණා. විජය - සුවේන්ද්‍රා ටෙලිනාට්‍ය උළෙලේදී ‘සුදු සහ කළු’ ටෙලිනාට්‍යයට සම්මාන 7ක් ලැබුණා.මේ ටෙලි නාට්‍යය ජනප්‍රියත්වයට අමතරව ගුණාත්මක අතිනුත් සම්මානයට පාත්‍රවුණා. අද වෙනකොට මම නිර්මාණය කරපු ටෙලිනාට්‍ය අභාවයට පත්වෙලා.ඒවායේ කොටස් විටින් විට දකින්නට ලැබෙනවා. අපෙන් පසුව ආ පරපුර මේ ටෙලිනාට්‍ය ගැන අසා තිබුණා. ඒවා දැකලා නැහැ. මොකද ඒ ටෙලිනාට්‍යවල මුල් පිටපත් අභාවයට පත්වෙලා තිබෙන නිසා.‘සුදු සහ කළු’ ටෙලිනාට්‍යයේ මුල් පිටපතත් අද අභාවයට පත්වෙලා. නමුත් කුමාර කොතලාවල මහතා ඒවා සංරක්ෂණය කරලා තිබුණ නිසා යම් තරමකින් හෝ අනාගත පරපුරට ඒවා දැකගන්න ලැබී තිබෙනවා. ‘සුදු සහ කළු’ ටෙලිනාට්‍යයත් කුමාර කොතලාවල මහතා සංරක්ෂණය කර තිබුණා.දමිත් ෆොන්සේකා (ගාමිණී ෆොන්සේකාගේ පුතු) ගේ යෝජනාවක් පරිදි මේ ටෙලිනාට්‍යය DVD හරහා නිකුත් කරන්නට මම අනුමැතිය ලබා දුන්නා. ඒ අවස්ථාවේදී මට යම් තරමක චකිතයක් තිබුණා මොනතරම් පැහැදිලිභාවයක් කුමාර කොතලාවල මහතා සංරක්ෂණය කළ වීඩියෝ පටයේ තිබෙනවාද කියලා. මොකද මේවා මුල් පිටපත් නෙවෙයි.මුල් පිටපත තරම් පැහැදිලි නැති වුණත් DVD තැටියක් හරහා නිවෙසක කුඩා ප්‍රමාණයෙන් නැරැඹීමට සුදුසු තත්ත්වයක එය තිබෙන බව මට පෙනී ගියා. ඒ අනුව ‘සුදු සහ කළු’ කියන ටෙලිනාට්‍යය DVD තැටිවලට පතිත කරවලා නිකුත් කරන්නට කුමාර කොතලාවල සමඟ මා ගිවිස ගත්තා.ඇත්තටම කොතලාවල මහතා කරන සේවය අපි අගය කළ යුතුයි. ඔහු මෙය පටිගත කර නොතිබුණා නම් එය අනාගත පරම්පරාවටම අහිමි වෙනවා. ගාමිණී ෆොන්සේකා යනු කවුද කියන එක හඳුනාගැනීමට එක පරම්පරාවකට අහිමි වී යනවා.ඒ වකවානුවේ තිබුණු තාක්ෂණික පහසුකම් අද මෙන් ඉතා දියුණු මට්ටමේ තිබුණෙ නැතිවුණත් මේ ටෙලිනාට්‍යය නරඹන කොට මෑතකදී නිර්මාණය කළ එකක් වගේ තාක්ෂණික මට්ටමක එය පවතින බව පවසන්න පුළුවන්. කුමාර කොතලාවල මහතාට ප්‍රසංශා කළ යුතුයි. ඔහු කරන සමාජ සේවය ඔහුගේ ව්‍යාපාරික පැත්ත ඉක්මවා යන්නක්.  - දමිත් ෆොන්සේකාඑම අවස්ථාවට සහභාගි වූ ගාමිණීගේ පුත් දමිත් ෆොන්සේකා අදහස් දක්වමින්,මේ වන විට මගේ පියා නැතිවෙලා අවුරුදු 6ක්. මම හුඟාක් මහන්සි ගත්තා විශේෂයෙන්ම තාත්තා රඟ පෑ මුල් පිටපත් විනාශ වූ චිත්‍රපට ටෙලිනාට්‍ය සංරක්ෂණය කරන්න.ඒ වගේම තාත්තගේ පමණක් නොවෙයි අනෙකුත් චිත්‍රපටත් සංරක්ෂණය කරන්න එවක පැවැති රජයන්වල උපකාර ලබාගන්න උත්සාහ කළා. නමුත් ඒ සියල්ල කතාවට පමණක් සීමාවෙලා තිබුණා.මේ නිසා එම චිත්‍රපටවල තත්ත්වය දවසින් දවස තව තවත් දුර්වල වෙනවා. මට අදහසක් ආවා ඩිජිටල් තාක්ෂණය හරහා මේවා සංරක්ෂණය කළ යුතුයි කියා.ගාමිණී ෆොන්සේකා පදනමේ සභාපති හැටියට බොහෝ නිෂ්පාදකවරුන්ට කතාකරලා මේ තාක්ෂණය ඔස්සේ එම චිත්‍රපට සංරක්ෂණය කරන්න අවශ්‍ය බව පෙන්වා දුන්නා. ඒ අනුව මේ වෙනකොට චිත්‍රපට 4කට ආසන්න ප්‍රමාණයක් ච්ඍච් ඔස්සේ සංරක්ෂණය කර ටොරානා ආයතනය මඟින් ප්‍රකාශයට පත්කොට තිබෙනවා.ඇත්තටම විනාශ වෙමින් යන චිත්‍රපට ච්ඍච් වලට අරගෙන ඒවායේ අඩුපාඩු සකස්කොට සංරක්ෂණය කරලා අනාගත පරපුරට බලන්න පුළුවන් තත්ත්වයකට පත්කරන්න අවශ්‍ය සංරක්ෂණාගාරයක් ඉක්මනින් ඉදිකරන්නට වැඩකටයුතු කෙරුණොත් හොඳයි කියා මා සිතනවා මේ ගැන ගරු ජනාධිපති මහින්ද රාජපක්ෂ මැතිතුමාගේ අවධානයට මේ වෙනකොට යොමුව පවතිනවා.ආසියාවේ චිත්‍රපට කර්මාන්තය රැගෙන බැලුවොත් වසර 60කට එහා ගිය ඉතිහාසයක් හෙළ සිනමාව සතු වෙනවා. මේ ඉතිහාසය වෙනත් රටවලට නැහැ.‘සුදු සහ කළු’ ටෙලිනාට්‍යය ගත්තොත් මා දන්නා තරමින් එය 1980 ගණන්වල මගේ පියා රඟපාපු එකම සහ අවසාන ටෙලි නාට්‍යය. මම දවසක් සියත TV නාලිකාවේ සාකච්ඡාවක් බලාගෙන ඉන්නකොට මේ ටෙලිනාට්‍යය පිළිබඳ දැනගන්නට ලැබුණා.ඒ අනුව මම ආචාර්ය නිහාල්සිංහ මහත්මයාට යෝජනා කළා මෙය DVD පටයකට නඟමු කියලා. එහි පිටපතක් ඔහු ළඟ නොමැති බව ඔහු පැවසුවා. නමුත් ‘සුදු සහ කළු’ ටෙලිනාට්‍යයේ විස්තර මම හොයලා බැලුවා.ඒත් කිසිම කෙනෙක් ළඟ එහි පිටපතක් තිබුණෙ නැහැ. වාසනාවකට වගේ මට දැනගන්නට ලැබුණා කුමාර කොතලාවල මහතා ළඟ එයාගෙ රසවින්දනය සඳහා ලබාගත් VHS කොපි එකක් තිබෙනවා කියලා.ඒ අනුව ඩී.බී.නිහාල්සිංහ මහත්මයත්, කුමාර කොතලාවල මහත්මයත්, මමත් සාකච්ඡා කරලා මෙම ‘කළු සහ සුදු’ ටෙලි නාට්‍යය DVD නිෂ්පාදනයක් ලෙස එළිදක්වන්න හැකිවුණා.ඇත්තටම, මගේ පියාගේ රසික රසිකාවියන් වෙනුවෙන් සහ අනාගත පරපුරට ඔහු පිළිබඳ මතකය තව තවත් මේ ඔස්සේ වැඩිවේවි කියා මා විශ්වාස කරනවා.  - කුමාර කොතලාවලටොරානා වීඩියෝ මූවීස් අධිපති කුමාර කොතලාවල සිය අදහස් මෙසේ පළකළා.‘සුදු සහ කළු’ ටෙලිනාට්‍යය ටොරානා වීඩියෝ මූවීස් ආයතනය මඟින් ඩීවීඩී පටයකට නැඟීමට හැකිවීම ඇත්තටම සතුටක්. මේ ටෙලිනාට්‍ය විකාශය වුණේ 1983 – 84 ගණන්වලයි. ඒ කාලෙ කිසිම දවසක මේ ටෙලිනාට්‍ය සංරක්ෂණය කළ යුතුයි කියා මගේ සිතේ අදහසක් තිබුණෙ නැහැ. නමුත් මම පුංචි කාලෙ ඉඳලම ප්‍රිය කරපු විනෝදාංශයක් තිබුණා. ඒ තමයි මේ ටෙලිනාට්‍ය, චිත්‍රපට තැටිගත කරගැනීම.ඒවා මගේ රසවින්දනය උදෙසා පමණයි. ඒ වගේම පැරණි දේවල් එකතු කර තැබීමේ පුරුද්දකුත් මට තිබුණා. මා නොදැනුවත්වම මා සතුව විශාල වශයෙන් පැරැණි ටෙලිනාට්‍ය සහ චිත්‍රපට පිටපත් එක්රැස්වුණා.ඇත්තටම අදටත් මේවා සංරක්ෂණය කරල මුදල් උපයන්න අවශ්‍යතාවයක් මට නැහැ. මම වෘත්තියෙන් ව්‍යාපාරිකයෙක් වුණත් මම එදා ඉඳන් අදටත් අපේ දේ රැකගන්න ආසයි.මම අපේ දේට ආදරේ කරනවා. සමාජ හා ජාතික වගකීමක් සහ යුතුකමක් ඉටුකරන්නෙක් වශයෙන් අනාගත පරපුර වෙනුවෙන් අපේ වටිනා කලා නිර්මාණ මේ විදිහට හෝ සංරක්ෂණය කරලා DVD ඔස්සේ එළිදැක්වීමට මට හැකිවීම මා ලද විශාල භාග්‍යයක් ලෙසයි මා දකින්නේ.ගාමිණී ෆොන්සේකා කියන්නේ අපේ හෙළ සිනමාවේ, කලාවේ දැවැන්තයෙක්. ඔහුගේ චිත්‍රපට සහ ටෙලිනාට්‍යවලට ඇළුම් කරන රසික පිරිස අතර මමත් එක් අයෙක්.ඔහු වෙනුවෙන්, ඔහු රඟපෑ ප්‍රථම සහ අවසන් ‘සුදු සහ කළු’ ටෙලිනාට්‍යය ටොරානා වීඩියෝ මූවීස් හරහා එළිදැක්වීමට හැකිවීම මා සිතන්නේ ඔහු වෙනුවෙන් ඔහුගේ රසික ප්‍රජාවට, අනාගත පරපුරට මා කරන ලද උපහාරයක් ලෙසයි.තුෂාරි වික්‍රමසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av10050214</link>
    <topic>ලෝකයේ ශ්‍රේෂ්ඨතම නළුවා</topic>
    <author>රංජිත් කුරුප්පු</author>
    <content>මාලන් බ්‍රැන්ඩෝසී බී. ඇස්. රූපවාහිනියේ ප්‍රකට මාධ්‍යවේදිනිය කොනී චං මහත්මිය 1989 දී මාලන් බ්‍රැන්ඩෝ සමග කළ සම්මුඛ සාකච්ඡාවේ සිංහල පරිවර්තනය.කොනී - ඔබ සම්මුඛ සාකච්ඡාවකට මුහුණ දෙන්නෙ අවුරුදු 16 කට පස්සෙ?බ්‍රැන්ඩෝ - කාලය ගෙවී යනවා කියලා දැනෙන්නට තරම් මට ඒ ගැන අවබෝධයක් තිබුණෙ නැහැ. අවුරුදු හතරක් තරම කාලයේදී මට හිතුණා මම කවදාවත් වැඩෙන එකක් නෑ කියලා.මම හිතුවා ජීවිතය මේ විධියටම ඉදිරියට යයි කියලා. මැදිවියට පැමිණුණාට පස්සෙ එක පාරටම මට බයක් දැනෙන්නට පටන් ගත්තා. ජීවිතයේ බොහොම දේවල් මට විඳගන්නට බැරි වුණා නේද කියලා.ජීවිතය ක්‍රමයෙන් ගෙවී යනවා නේද කියලා. ඉතින් මම හැම දෙයක්ම එක පාරටම වාගෙ කරන්නට පටන්ගත්තා. ඒත් දැන් මගේ දැනුමෙ හැටියට මට හිතෙනවා කාලය හරි හෙමින් යන්නෙ කියලා. හරි හෙමින්.කොනී - ඔබට දැන් අවුරුදු 65 ක්. එහෙම ඔබට දැනෙනව ද?බ්‍රැන්ඩෝ - කොහෙත්ම නැහැ. ජීවිතයෙ වෙන කවරදාකවත් මා නොවින්ද සතුටක් දැන් මට දැනෙනවා.කොනී - ඇයි එහෙම සතුටක් දැනෙන්නෙ?බ්‍රැන්ඩෝ - මට තේරෙන්නෙ නැහැ. මේ වගේ අද්භූත ප්‍රශ්න තියනවා කිසිදාක පිළිතුරු දෙන්නට බැරි. ඒ වාගේ අද්භූත ප්‍රශ්නවලට උත්තර දෙන්නට පුළුවන් නම් මම හිතනවා ලෝකෙ ඉන්න බුද්ධිමත්ම මිනිහා මමයි කියලා. එහෙම නෙමේ ද? ඇයි මම විද්‍යාඥයෙක් එහෙමත් නැත්නම් කීට විද්‍යාඥයෙක් (entomologist) වෙන්නෙ නැතිව නළුවෙක් වුණේ. ඇයි මම නළුවෙක් වෙන්න තීරණය කළේ. ඇයි මම සත්තු හීලෑ කරන්නට නොගියෙ?කොනී - ඔබට කියන්න පුළුවන්ද එහෙම වුණේ ඇයි කියලා.බ්‍රැන්ඩෝ - බැහැ... ඇත්තෙන්ම මට ඒ ගැන මොකුත් කියන්න බැහැ. මුදල් හම්බු කිරීමේ පරමාර්ථයෙන් නම් නෙමේ මම නළුවෙක් වුණේ. ඇත්තෙන්ම මුදල් හම්බු කිරීම නම් මට වුවමනා වෙලා තිබුණෙ මට විශාල මුදලක් හම්බු කරන්න තිබුණා. ඇත්තෙන්ම මම ඉතුරු කළා නම් සමහරවිට මට ඩොලර් මිලියන 200 ක් විතර හොයා ගන්න තිබුණා. මට එහෙම මුදල් හම්බු කරන්න කොහෙත්ම වුවමනාවක් තිබුණෙ නැහැ.කොනී - ඔබට උනන්දුවක් හෝ අසාවක් තිබුණෙ නැද්ද හැම අවුරුද්දකම චිත්‍රපටයක් කරන්න.බ්‍රැන්ඩෝ - කොහෙත්ම නැහැ... ඇත්තෙන්ම ඒක කාලය කා දැමීමක්. මම හිතන විධියට ඒක ඒ තරම් සිත්ගන්නා දෙයක් හෝ කෙනෙකුව උනන්දු කරවන දෙයක් නොවේ. ඒ හින්දා ඒ වෙනුවෙන් මගෙ ජීවිතය කැප කරන්නට මට වුවමනාවක් තිබුණෙ නැහැ. චිත්‍රපටයක රඟපාන්න ඔබට අවස්ථාවක් ලැබුණොත් ඔබ රඟපානව ද?කොනී - අනේ නැහැබ්‍රැන්ඩෝ - ඇයි?කොනී - මම දන්නෙ නෑ අර ඔබ රඟපාන විධියට ඒක කරන්නෙ කොහොමද කියලා.බ්‍රැන්ඩෝ - මේ අහන්ඩ... අපි එදිනෙදා ජීවත්වන විධිය තමයි රඟපෑම කියන්නෙ. ඔබ උදේට හමුවන කෙනෙකුට මෙහෙම කියනවා ‘ආ කොහොමද ඉතින් සැපසනීප එහෙම’ එහෙම කිව්වට ඔබ යටි හිතින් මෙහෙම හිතනවා ‘පර බල්ලා’. ඇරැත් මිනිස්සු තමන් අවංකවම හිතන දේ ප්‍රකාශ කරන්නෙ නෑ. බොහොමයක් දෙනා තවත් ගැහැනියෙකු හෝ මිනිහකු ලස්සන බව හොඳින්ම දැනගෙන ඒ බව නොදන්නවා වාගෙ ඉන්නවා.කැත ඇඳුමක් ඇඳගෙන සිටින කෙනෙක් දැක්කාම ඔබ කියනවද ‘ඔයා ඇඳගෙන ඇවිල්ලා තියෙන්නෙ කැත ගවුමක් කියලා... කොහෙත්ම නැහැ. ඔබ කියන්නෙ; ‘හලෝ මැගී... ඔයා ආව එක කොච්චර දෙයක්ද’ නමුත් ඔබ කිසිදාක කියන්නෙ නෑ ‘මගෙ අම්මේ කොයි ලෝකෙන්ද ඔය කැත ගවුම හොයා ගත්තෙ’ කියලා. අන්න ඒක තමයි රඟපෑම කියන්නෙ.කොනී - ඔබ කියූ දේ මට හොඳට තේරෙනවා. නමුත් මම මේ කියන්නට උත්සාහ කරන්නෙ මේකයි. ඔබට විශේෂ හැකියාවක් තියෙනවා, ලැබෙන ඕනෑම චරිතයකට ගැළපෙන ආකාරයට ඒ චරිතයට ආරූඪ වෙන්න.බ්‍රැන්ඩෝ - නැහැ ඒක වැරැදි අදහසක්... කවුරුවත් එහෙම චරිතයකට ආරූඪ වෙනවා කියලා මම හිතන්නෙ නෑ... ඇත්තෙන්ම කෙනෙකුට නළුවෙක් හෝ නිළියක් වෙන්නට පුළුවන් වෙන්නෙ තමුන් කවුද කියන එක හරියටම වටහාගන්න හැකි නම් පමණයි.කොනී - ඔබ දන්නවද ... මේ යුගයේ පහළවුණ ශ්‍රේෂ්ඨතම නළුවා ඔබයි කියලා.බ්‍රැන්ඩෝ - (ඔහුගේ හුරතල් බල්ලා ටිම් පෙන්වමින්) මේ ඉන්නෙ හොඳම නළුවා. ඌට බඩගිනි වුණාම ඌ මට බොරු ආදරයක් පෙන්නනවා කන්ඩ මොකවත් ලබාගන්න.කොනී - නෑ නෑ මම විහිළුවට නෙමේ කිව්වෙ... ඔබ ශ්‍රේෂ්ඨතම නළුවෙක් බව කවුරුත් පිළිගන්නා සත්‍යයක්.බ්‍රැන්ඩෝ - මේ බලන්න කවුද ජයග්‍රාහකයා... කවුද පරාජිතයා... කවුද හොඳ කවුද නරක. කවුද දක්ෂ... කවුද අදක්ෂ ආදි වශයෙන් වර්ග කිරීම මම දකින්නෙ ඇමරිකාවට වැළදිලා තිබෙන රෝගයක් ලෙසටයි. මම ඒකට කොහෙත්ම කැමැති නැහැ. මොකද හැම මිනිහෙක්ගෙම මොන යම් හෝ අතකින් වටිනාකමක්, වැදගත්කමක් තියනවා.කොනී - පසුගිය අවුරුදු නමයේදි ඔබ එකම චිත්‍රපටියකවත් වැඩ කරලා නෑබ්‍රැන්ඩෝ - ඒක ඒ තරම් පි‍්‍රය උපදවන රස්සාවක් නෙමේ... නළුවෙක් හැටියට මට සතුටුවෙන්න බැහැ. මම හිතනවා යමක් රචනා කිරීම ඊට වඩා ප්‍රයෝජනවත් කියලා. මම කිසියම් ගවේෂණාත්මක ජීවිතයක් ගත කළේ.ඒ තුළින් මම උත්සාහ කෙරුවා ඇත්තෙන්ම මේ ජීවිතයෙන් මම බලාපොරොත්තු වෙන්නෙ මොනවද කියලා සොයාගන්න. නමුත් මෙතෙක් මට ඒ දේ සොයාගන්නට බැරි වුණා. නමුත් යමක් රචනා කිරීමෙන් සහ අනෙකුත් දේවල්වලින් චිත්‍රපටිවල රඟපානවාට වඩා තෘප්තියක් මා ලැබුවා. මම කැමැතියි වෙනත් දේවල් ගැන මගේ අවධානය යොමු කරන්න.කොනී - මොන වගේ දේවල් ගැන ද? උදාහරණයක් වශයෙන්බ්‍රැන්ඩෝ - හැම දෙයක් ගැනම මට උනන්දුවක්, රුචියක් තියෙනවා. මම රුචියක් නොදක්වන, උනන්දුවක් නොදක්වන කිසිවක් නැහැ. මගෙ නාන කාමරේ බේසම දිගේ උඩටයි පහළටයි යන කුහුඹි දිහා මම කොපමණ නම් වෙලා බලාගෙන ඉඳලා තියනවද. මම හුඟක් උත්සාහ කළා හොයා ගන්න ඔවුන් කොහෙ ඉඳලද එන්නෙ කියලා... සීතල කාලෙට ඔවුන් ඇතුළට එනවා...කොනී - ඕකද ඔබ පසුගිය අවුරුදු නමය පුරාම කළේ?බ්‍රැන්ඩෝ - නැහැ... මම තවත් බොහෝ දේ කළා... අමතක කරන්න එපා මට දරුවන් නම දෙනෙක් ඉන්නවා. ඒ අයගෙ වැඩවලට සෑහෙන කාලයක් යනවා.කොනී - මේ ඊයෙ පෙරේදා ඔබ නැවත වරක් පියෙක් වුණා නේද?බ්‍රැන්ඩෝ - හ්ම්.කොනී - ඔබගේ බිරිඳට ළඟදී තවත් දරුවෙකු ලැබුණා නේද?බ්‍රැන්ඩෝ - ඔව් අපිට දැන් තව පුංචි දුවෙක් ඉන්නවා.කොනී - ඈ ගැනත් පොඩ්ඩක් කියන්න.බ්‍රැන්ඩෝ - ඒ ගැන කිසිවක් කතා කරන්න මම කැමැති නැහැ. ඒක මගේ පෞද්ගලික දෙයක්. ඔය නළු නිළියො රූපවාහිනියෙන් තමුන්ගෙ පෞද්ගලික දේවල් ගැන කතා කරනවා දක්කහම මගෙ බඩ දඟලනවා. පළවැනි පැය ඇතුළත ඔවුන් ප්‍රථම පුරුෂ ඒක වචනයෙන් කතා කරනවා. ඒ ටිකට ඇහුන්කන් දුන්නාම තවත් දුරට ඒක අහගෙන ඉන්න එපා වෙනවා.කොනී - ඔබ කිව්වා පසුගිය අවුරුදු 9 ය තුළ ඇත්තෙන්ම මේ ජීවිතයේදී ඔබට අවශ්‍ය දේ මොනවද කියලා සොයන්නට උත්සාහ කළා කියලා... ඉතින් ඔබ ඒක සොයා ගත්ත ද?බ්‍රැන්ඩෝ - ඔබ සොයාගෙන තියනවද?කොනී - ඔබ කෙදිනක හෝ සිතුවද ජාතික රංග ශාලාවක් වගේ දෙයක් ගොඩනඟන්න?බ්‍රැන්ඩෝ - එහෙම දෙයක් කරන්න තරම් සංස්කෘතික පදනමක් මේ රටේ නෑ.කොනී - ඇයි ඔබ එහෙම කියන්නෙ?බ්‍රැන්ඩෝ - ලෝකෙ කොයිම රටකවත් ඔය කියන සංස්කෘතියක් තියනවා කියලා මම හිතන්නෙ නෑ. කවුද ඉන්නෙ මේ කාලෙ චිත්‍ර ශිල්පියෙක්, දාර්ශනිකයෙක් නැත්නම් කලාකරුවො කියලා නම් කරන්න පුළුවන් අය. කොහෙද ඉන්නෙ ඒ වගෙ අය. ඔබ දන්නවද ඇරිස්ටෝටල්, ප්ලේටෝ වැනි දාර්ශනිකයින් චනට අවුරුදු 150 කට පෙර ගී‍්‍රසියෙ හිටියා කියලා.කොනී - ඉතින් ඔබට බැරිද ඒ දාර්ශනිකයින්ගෙ කලාකරුවන්ගෙ කෘති නැවත නිෂ්පාදනය කරලා ඇමරිකාවෙ වේදිකාවට අරගෙන එන්න?බ්‍රැන්ඩෝ - මිනිස්සු මේ “කලාකරුවා කියන වචනය එළියට විසි කරනවා අර පාපන්දුවක් විසි කරනවා වාගේ... මට ඔබට පැහැදිලි කරන්න ඕනෑ කාරණය මේකයි. කලාකරුවො කියලා එහෙම කවුරුත් නෑ... ඉන්නෙ ඔබ මම වගේ මිනිස්සු. ඔවුන් ජීවත්වන්න මුදල් උපයනවා.කොනී - මට දැනගන්නට ඕනැ ශේක්ෂ්පියර්ගෙ කෘතියක් වේදිකාවට ගේන්න ඔබට බැරිද කියලා.බ්‍රැන්ඩෝ - ඇයි කවදාවත් මේ රටේ ජාතික රඟහලක් කියල එකක් බිහිවෙලා නැත්තෙ.. ඔර්සල් වේල්ස්, ජෝන් හවුස්මන් සහ ඒ නාට්‍ය කණ්ඩායම එකතු වෙලා ජාතික රඟහලක් ගොඩනඟන්න උත්සාහ කළා. නමුත් ඒ උත්සාහය ඉතා කනගාටුදායක ලෙස අසාර්ථක වී ගියා.කොනී - “ස්ට්‍රීට් කා නේම් ඩිසයර්” නැමති වේදිකා නාට්‍යයේ රඟපෑවට පස්සෙ ඇයි ඔබ නැවතත් බ්‍රෝඩ්වේ නාට්‍යයක රඟපාන්න නොගියෙ.බ්‍රැන්ඩෝ - මම ඔබෙන් අහන්න කැමැතියි ඇයි ඔබ ඔබේ වම් කකුල දකුණු කකුලට උඩින් දමාගෙන ඉන්නවා වෙනුවට දකුණු කකුල වම් කකුලට උඩින් දමාගෙන නොඉන්නෙ කියලා. ඔබට ඒකට හේතුවක් දක්වන්නට පුළුවන් ද?කොනී - ඒක ඒ තරම් සරලව විග්‍රහ කරන්නට පුළුවන් ද?බ්‍රැන්ඩෝ - ඔව්කොනී - මම දන්නවා ඒකට හරි පිළිතුරබ්‍රැන්ඩෝ - හොඳයි එහෙනං කියන්නකොනී - එකම දේ නැවත නැවත කරන්නට ඔබ තුළ ඇති අකැමැත්ත. හැම හැන්දෑවෙම වේදිකාවට නැඟලා එකම දේ කරන කොට කාට වුණත් ඒ දේ එපා වෙනවා... ඒ නිසා කොහොම හරි ඔබට ඒකෙන් අයින් වෙන්ඩයි වුවමනා වෙලා තිබුණෙ.බ්‍රැන්ඩෝ - මම ඒ රස්සාවට අකැමැති වුණා පමණක් නෙමේ... මම ඒකට ද්වේශ කෙරුවා. ඒ වගේ කටුක අමිහිරි අත්දැකීමක් මගෙ ජීවිතේ කවදාවත්ම මම විඳලා නෑ. මට පිස්සු නොහැදි බේරුණ එක පුදුමයි.කොනී - ඒ කියන්නෙ ඔබ වේදිකාවෙ රඟපාන්න කොහෙත්ම කැමැති නෑ.බ්‍රැන්ඩෝ - ඒක චිත්‍රපටියක රඟපානවට වැඩිය හරිම දුෂ්කර වැඩක්... හැම හැන්දෑවෙම වේදිකාවට ගොඩවෙලා හැමදාම කරන විධියට භාවයන්, හැඟීම් පුබුදු කරගන්නවා කියන එක... ඒක ඒ තරම් පි‍්‍රය උපදවන දෙයක් නෙමේ. චිත්‍රපටියක රඟපාන එක ඒ තරම් අමාරු නෑ... භාවයන්, හැඟීම් පුබුදු කරගෙන සමීප රූප රාමුවක රඟපෑවා... ඊට පස්සෙ ඒක ඉවරයි. මම අහන්ඩ කැමැතියි... තව කොච්චර වෙලාවක් ඔබ මාව මඩවන්න හදනවද කියලා.කොනී - මට තව ප්‍රශ්න දෙක තුනක් තියනවා අහන්න.බ්‍රැන්ඩෝ - එහෙනම් තව එක ප්‍රශ්නයක් අහන්ඩ පුළුවන්කොනී - හොඳයි... පසුගිය වතාවේ මම දැක්කට වැඩිය ඔබේ බර අඩුවෙලාබ්‍රැන්ඩෝ - ඔව් මගෙ බර කිලෝග්‍රෑම් 25 කින් අඩුවෙලාකොනී - කොහොමද ඔබ බර අඩුකරන්නෙබ්‍රැන්ඩෝ - මම හැමදාම නටනවාකොනී - ඇත්තටමදබ්‍රැන්ඩෝ - ඔබ දන්නවද මම ඉස්සර නටන්නට දක්ෂයෙක්. කැතරින් ඩුන්හම්ගෙ නැටුම් පාසලෙන් මම නැටුම් ඉගෙන ගත්තා... ඒ විතරක් නෙමෙයි මට හොඳට බෙර ගහන්නත් පුළුවන් ඉස්සර... ඉතින් මම අෆ්රෝ කියුබන් සංගීතයට නටනවා.කොනී - විහිළුවට නෙමේ... ඇත්තට කොහොමද ඔබ බර අඩු කරගන්නෙබ්‍රැන්ඩෝ - උදේට නැගිටිනවා... ඊට පස්සෙ ආයෙත් ඇඳට යන්නෙ නෑ... එළවලුයි මාළුයි කනවා.කොනී - ඔච්චර මහත්වෙලා ඉන්න ඔබ කැමැති ද?බ්‍රැන්ඩෝ - ඒක මට ප්‍රශ්නයක් නෙමේ... මම මහත් වෙලා හිටියා... ඊට පස්සෙ කෙට්ටු වෙනවා... ඇහුනද... මේ ජීවිතයේදී වැදගත් වෙන්නෙ ඔබ මහතද නැත්නම් කෙට්ටුද කියන එක නෙමේ... ඔබ ගුණ ගරුක හොඳ මනුස්සයෙක්ද කියන එක (සිනාසෙයි)කොනී - ඔබ තව චිත්‍රපටිවල රඟපාන්න එහෙම අදහසක් නැද්ද?බ්‍රැන්ඩෝ - ඕ... කොනී ඔබ මේක නවත්වන්නෙ නැති පාටයි පෙනෙන්නෙ... ඔබ ළඟ තිරනාටක තියනවද? මට ඒ ගැන කියන්න බෑ. කවුද දන්නෙ මොනවා වෙයිද කියලා.කොනී - මුලදි ඔබ ඉතා උසස් චිත්‍රපටි කළා.බ්‍රැන්ඩෝ - එහෙම උසස් චිත්‍රපටි මම කරලා නැහැ... එහෙම උසස් චිත්‍රපටි කියලා ජාතියක් මේ ලෝකෙ නෑ... ඔබ දන්නවද මොන වගේ දේවල් ද උසස් කියලා රැම්බැරෑන්ඩ්ගෙ චිත්‍රයක්, මොසාර්ට්ගෙ සංධ්වනි සංගීතයක්... අන්න ඒවයි උසස් දේවල්.කොනී - ඇයි ඔබ හිතන්නෙ නැත්තෙ ඔබ ඉතා උසස්ම අන්දමින් චිත්‍රපටිවල රඟපෑවා කියලා.බ්‍රැන්ඩෝ - මම දන්නෙ නෑ ඔබ කොයි විධියටද ඔය ‘උසස්’ කියන වචනය නිර්වචනය කරනවද කියලා... මේ වචනය ඉතාමත් වැරැදි විධියට හැම තැනම භාවිතා කරලා තියනවා. ඒ නිසාම ඒ වචනයෙ ඇති ගාම්භීරත්වය හීන වෙලා ගිහින් තියනවා... අන්න ශේක්ෂ්පියර්, උසස් අයෙක්. ඒ වගේම මොසාර්ට්.කොනී - ඔබ හිතන්නෙ නැද්ද ඔබ ශ්‍රේෂ්ඨ පුද්ගලයෙක් කියලාබ්‍රැන්ඩෝ - කොහෙත්ම නැහැ... සමහරවිට ඔබ ශ්‍රේෂ්ඨ කාන්තාවක්කොනී - අනේ නෑබ්‍රැන්ඩෝ - එහෙනං අපි සමු ගනිමු (අතට අත දෙයි)රංජිත් කුරුප්පු</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av10050215</link>
    <topic>ලිංගික සබඳතා අනාරක්ෂිතව එපා</topic>
    <author/>
    <content>අද අප ‘සුවමඟෙන්’ තොරතුරු විමසා බලන්නේ ගොනෝරියා සහ ක්ලැමීඩියා ලෙස හඳුන්වන ලිංගාශ්‍රිතව බෝවන රෝග දෙක පිළිබඳව. ඒ සඳහා අදහස් දක්වන්නේ කොළඹ ජාතික රෝහලේ ලිංගාශ්‍රිත රෝග සහ ඒඩ්ස් මර්දන වැඩසටහනේ විශේෂඥ වෛද්‍ය ජී. වීරසිංහ මහතායි.වෛද්‍යතුමනි පළමුවෙන්ම ගොනෝරියා සහ ක්ලැමීඩියා යන රෝග දෙක පිළිබඳව හැඳින්වීමක් කළහොත්....?වර්තමානයේ ලිංගාශ්‍රිතව බෝවෙන රෝග සඳහා පැවැත්වෙන වෛද්‍ය සායනවලදී මෙම රෝග දෙකට ගොදුරුවූවන් බොහොමයක් හමුවෙනවා.අපි පළමුව ගොනෝරියා රෝගය පිළිබඳව තොරතුරු සොයා බලමු. ගොනෝරියා (Gonorrhoea) යනු මෙම රෝගය ඉංග්‍රීසි බසින් හඳුන්වන නම. මෙය සිංහලෙන් හඳුන්වන්නේ ‘සුදුබිංදුම’ නමින්. මෙහි රෝග කාරකය බැක්ටීරියාවක්. ඒ Neisseria Gonorrhoea නම් බැක්ටීරියාව.මෙම බැක්ටීරියාව කෙනෙකුගෙන් තවත් අයකුට යන ප්‍රධානම ක්‍රමය වන්නේ අනාරක්ෂිත ලිංගික සම්බන්ධතාවයනුයි.එමෙන්ම මෙම රෝගයෙන් පෙළෙන මවක් දරුවකු බිහි කරන විට එම දරුවාට රෝගය වැළඳීමේ හැකියාව තිබෙනවා. විශේෂයෙන්ම අලුත උපදින දරුවාගේ ඇස් මෙහිදී ආසාදනයට ලක්වෙනවා. ඒ ගොනෝරියා රෝගය බෝවන ප්‍රධානම ක්‍රම දෙක.යමෙකුගේ ශරීරයට මෙම බැක්ටීරියාව ඇතුළු වී රෝග ලක්ෂණ පහළ වීමට ගතවන කාලය ‘බීජෞෂණ සමය’ ඉතා කෙටියි. එය පැය 24ක් වැනි සුළු කාලයක් විය හැකියි. එහෙත් ඉතා කලාතුරකින් ඇතැමෙකුට බීජෞෂණ සමය මාසයක් පමණ වන අවස්ථාද තිබෙනවා. බොහෝ විට දින දෙක තුනක් ගත වන විට රෝග ලක්ෂණ පහළ වෙනවා.මෙහි රෝග ලක්ෂණ මොනවාද?මෙහි ප්‍රධානතම රෝග ලක්ෂණය වන්නේ ලිංගේන්ද්‍රියෙන් සැරව වැනි ඝන ශ්‍රාවයක් නිකුත් වීමයි. මෙම සැරව වැනි ශ්‍රාවය උකු කිරි (ටින් කළ කිරි) වැනි ස්වභාවයක් ගන්නවා. මෙම රෝගයට ගොදුරු වූ පුරුෂයකු ගේ ලිංගේන්ද්‍රිය මදක් තෙරපූ විට එම සැරව බිංදුවක් ආකාරයෙන් එළියට එනු දැකගත හැකියි. එනිසයි මෙම රෝගය ‘සුදු බිංදුම’ ලෙස හඳුන්වන්නේ පුරුෂයකුගේ නම් මෙම රෝගය ඉහත දැක්වූ ආකාරයෙන් හඳුනාගත හැකියි.එහෙත් මෙම රෝගය කාන්තාවකගේ හඳුනාගැනීම පහසුවන්නේ නෑ. බොහෝවිට මුල් අවස්ථාවේදී කාන්තාවක් තුළ මෙම බැක්ටීරියාව තිබෙන්නේ ගර්භාෂ ගෙලේ. (ගැබ්ගෙල). ගර්භාෂය ශරීර අභ්‍යන්තරයේ තිබෙන ඉන්ද්‍රියයක්.රෝගය වැළඳුණු පුරුෂයකුගේ ලිංගේන්ද්‍රියෙන් සුදු පැහැති ශ්‍රාවය බිංදු ලෙසින් පිටතට පැමිණියත් කාන්තාවන්ගේ එම ශ්‍රාවය පහසුවෙන් එළියට දිස් වන්නේ නෑ.මෙම සැරව ශ්‍රාවය පිටවනවාට අමතරව තවත් රෝග ලක්ෂණ ගණනාවක්ම මෙහිදී පෙන්නුම් කරනවා. නිතර ඇතිවන මුත්‍රා දැවිල්ල, ලිංගේන්ද්‍රිය අවට රතුපැහැවීම සහ වේදනාවක් ඇතිවීම අනෙකුත් රෝග ලක්ෂණයි.මෙහිදී ඇතිවන සංකූ®ලතා මොනවාද?ඉහතින් දැක්වූ රෝග ලක්ෂණවලින් රෝගය හඳුනා ගෙන නිසි ප්‍රතිකාර නොකළහොත් ගොනෝරියා විෂබීජය ශරීරයේ ඉහළ අවයවයන්ට ගමන් කළ හැකියි. පුරුෂයකුගේ නම්, ඔහුගේ ලිංගේන්ද්‍රියේ විවිධ කොටස්වලට මෙම ආසාදනය පැතිරී යා හැකියි.වෘෂණකෝෂවල යම් යම් කොටස්, පුරස්ථි ග්‍රන්ථියේ කොටස් ඉතා පහසුවෙන් මෙහිදී ආසාදනයට ලක්වෙනවා. ශරීරය පුරා මෙම විෂබීජය පැතිරීම නිසා ශරීරයේ විවිධ ස්ථානවල සමේ, සැරව බිබිලි මතුවෙනවා. එමෙන්ම ශරීරයේ සන්ධිවල, හෘදයේ, මොළයේ විවිධ කොටස් ආබාධයට ලක්වෙනවා.කාන්තාවන් පිළිබඳව සැලකීමේදී ඉහතින් දැක්වූ පුරුෂයින්ට ඇතිවන සියලුම සංකූ®ලතා ඇතිවෙනවා. ඊට අමතරව ගොනෝරියා බැක්ටීරියාව කාන්තාවන්ගේ උකුල අභ්‍යන්තරයේ පිහිටි ගර්භාෂය, පැලෝපීයනාල වැනි ඉන්ද්‍රියයන් ආසාදනයට ලක්වෙනවා.පැලෝපීය නාලවලට ගොනෝරියා බැක්ටීරියාව ඇතුළුවීමෙන් එම නාලවල සැරව ගෙඩි ඇතිවිය හැකියි. එහිදී පැලෝපීය නාල අවහිර වෙනවා. එය කාන්තාවන්ගේ සරුභාවය අඩුවීමට හේතුවක්.එමෙන්ම කාන්තාවන්ගේ බාහිර ලිංගික අවයව ප්‍රදේශයේ පිහිටි බාතොලින් ග්‍රන්ථිය (Bartholin gland) ආසාදනයට ලක්වීම නිසා එහි සැරව ගෙඩි ඇතිවෙනවා. ගර්භණී මවකට මෙම රෝගය වැළඳී ඇත්නම් ඇයට නිසි ප්‍රතිකාර නොලැබුණහොත් ඇයට උපදින දරුවාට මෙම රෝගය වැළඳීමට ඇති හැකියාව වැඩියි. විශේෂයෙන්ම ඇස්වලට හානි වෙනවා.ක්ලැමීඩියා රෝගයත් ගොනෝරියා රෝගයට සමානද?මෙය ක්ලැමීඩියා ට්‍රැකොමාටිස් (Chlamydiea Trachomatis) නම් බැක්ටීරියාව මඟින් ලිංගාශ්‍රිතව බෝවන රෝගයක්. දැන් මෙය ඉතාම සුලභ රෝගයක්. මෙම රෝගය බෝවන්නේත් මූලික වශයෙන්ම අනාරක්ෂිත ලිංගික සබඳතාවන් නිසයි.මෙම රෝගයේ බැක්ටීරියාව ශරීරගතවී රෝග ලක්ෂණ පහළ වීමට සතියක් හෝ දෙකක් පමණ ගතවෙනවා. මෙයත් බොහෝ දුරට ගොනෝරියා රෝගයට සමාන රෝගයක්.මෙම රෝගයේ ලක්ෂණ?ක්ලැමීඩියා රෝගයේ රෝග ලක්ෂණ ගොනෝරියා රෝගයේ රෝග ලක්ෂණවලට බොහෝසෙයින් සමානයි. එකම වෙනස වන්නේ ක්ලැමීඩියා රෝගයේදී ලිංගේන්ද්‍රියෙන් පිටවන ශ්‍රාවය ගොනෝරියා රෝගයේදී මෙන් උකු ශ්‍රාවයක් නොවීමයි.ගොනෝරියා රෝගයේ රෝග ලක්ෂණ වන ලිංගික ප්‍රදේශවල දැවිල්ලක් ඇතිවීම, වේදනාවක් ඇතිවීම, කැසීමක් ඇතිවීම වැනි රෝග ලක්ෂණ මෙහිදී ද පෙන්නුම් කෙරෙනවා.මෙහිදී පිරිමියකුගේ වුවත් ලිංගේන්ද්‍රියෙන් පිටවන ශ්‍රාවය ඝණත්වයෙන් අඩු නිසා මෙය රෝග ලක්ෂණයකැයි බොහෝ දෙනෙක් නොසලකා සිටින අවස්ථා ද තිබෙනවා. ගොනෝරියා රෝගයේදී මෙන් කාන්තාවකගේ මෙම රෝගය ඇතිවන්නේ ගැබ් ගෙලෙහි නිසා රෝගය හඳුනාගැනීම ඉතාම අපහසුයි.ක්ලැමීඩියා රෝගයේ සංකූ®ලතා මොනවාද?මෙහිදී පුරුෂයින්ගේ පුරස්ථි ග්‍රන්ථි ඉදිමීම වෘෂණ කෝෂවල ඇතිවන ආසාදනයන් මෙන්ම අක්මාව වටා ඇතිවන ආසාදන තත්ත්ව (Pery Hepatitis) ඇස්වල ඇතිවන ආබාධ, මුත්‍ර මාර්ගයේ කෙළවර ඇතිවන ආබාධ වැනි සංකූලතා පෙන්නුම් කෙරෙනවා. ඊට අමතරව කාන්තාවන්ගේ ගර්භාෂය පැලෝපීය නාල සහ ඩිම්බ කෝෂ අශ්‍රිතව විවිධ ආබාධ ඇතිවෙනවා.විශේෂයෙන්ම පැලෝපීය නාලවලට මෙම විෂබීජය පැතිරීම නිසා ඒවා අර්ධ වශයෙන් වැසීමේ හේතුවෙන් පැලෝපීය නාල අභ්‍යන්තරයේ පිළිසිඳ ගැනීම් පවා ඇතිවීමට ඉඩ තිබෙනවා.කාන්තාවන්ගේ සරු භාවය නැතිවීමට ද ක්ලැමීඩියා රෝගය හේතුවක් වෙනවා. ගර්භණී මවකට ක්ලැමීඩියා රෝගය වැළඳී ඇත්නම් ගොනෝරියා රෝගයේදී මෙන්ම දරුවා උපදින අවස්ථාවේදී දරුවාට රෝගය වැළඳීමේ හැකියාව තිබෙනවා.මෙම රෝග දෙක සඳහා කෙරෙන ප්‍රතිකාර මොනවාද?කිසියම් ස්ත්‍රියක් හෝ පුරුෂයෙක් ඉහත සඳහන් රෝග ලක්ෂණ ඇති විටකදී හෝ තමන්ගේ ලිංගේන්ද්‍රියෙන් අසාමාන්‍ය ආකාරයේ ශ්‍රාවයක් පිටවෙයි නම් හෝ ඔහු හෝ ඇය වහාම වෛද්‍යවරයකු හමුවීම වැදගත්.එසේ නොමැති නම් කෙළින්ම ජාතික රෝහලේ ඒඩ්ස් සහ ලිංගාශ්‍රිත රෝග පිළිබඳව පැවැත්වෙන සායනවලට සහභාගී විය හැකියි. එහිදී සියලුම වෛද්‍ය පර්යේෂණ නොමිලේ කර ගත හැකියි. එහිදී රෝගියාගේ පෞද්ගලිකත්වය, අනන්‍යතාව සම්පූර්ණයෙන්ම ආරක්ෂා වෙනවා.මෙහිදී සදහන් කළ යුතු වැදගත් කරුණක් තිබෙනවා. ඒ මෙවැනි රෝග සඳහා වෛද්‍යවරයකු හමුනොවී හිතමිතුරකුගෙන් හෝ වෙනත් පුද්ගලයකුගෙන් ඖෂධ ලබාගෙන රහසේ ප්‍රතිකාර කරගැනීම ඉතා අනුවණ ක්‍රියාවක් බවයි.ඇතැමුන් මෙම රෝග වැළඳුණු වෙනත් අයකුගෙන් ඖෂධ පිළිබඳ තොරතුරු විමසා වෛද්‍ය උපදෙස්වලින් තොරව භාවිතා කරනවා. මෙහිදී ටික දිනකට රෝගය යටපත් වුවත් ශරීරයේ අභ්‍යන්තර ඉන්ද්‍රියයන් රෝගයට ගොදුරු වෙනවා.ඒ නිසා සුදුසුකම් ලත් වෛද්‍යවරයකුගෙන් පමණක් ඖෂධ ලබාගැනීම වැදගත්. මෙම රෝග දෙක ඉතා පහසුවෙන් හඳුනාගෙන ඉතා පහසුවෙන් නිට්ටාවට සුව කිරීමේ හැකියාව තිබෙනවා. සතියක් ඇතුළත මෙම රෝග දෙකට ප්‍රතිකාර කොට සුවපත් කළ හැකියි.ඒ නිසා මෙම රෝග සඟවාගෙන නොසිටිය යුතුයි. මෙම රෝගවලට ප්‍රතිකාර කොට සුව කිරීමෙන් අනතුරුව රෝගියා සම්පූර්ණයෙන්ම රෝගයෙන් මිදී ඇතිදැයි සොයා බැලීමට පසු විපරමක් ද කෙරෙනවා.මෙම රෝගවලින් වැළකී සිටීමට නම්....?වඩාත් වැදගත් වන්නේ අනාරක්ෂිත ලිංගික හැසිරීම්වලට යොමු නොවීමයි. තරුණ වියේ සිටින අවිවාහකයින් හට විවාහ වන තෙක් තම ලිංගික හැසිරීම් පමා කළ හැකියි. ලිංගික හැසිරීම්වලට යොමුවන පුද්ගලයින් විශ්වාසවන්ත එක් සහකරුවකු ගේ හෝ සහකාරියකගේ ඇසුර පමණක් පැතිය යුතුයි. එසේත් නොමැතිව අනාරක්ෂිත ලිංගික හැසිරීමකට යොමුවන්නේ නම් පුරුෂයා නිවැරැදි ලෙස කොන්ඩමයක් භාවිත කළ යුතුයි.ඵ ගාමිණී සුසන්තකොළඹ ජාතික රෝහලේලිංගාශ්‍රිත රෝග සහඒඩ්ස් මර්දන වැඩසටහනේවිශේෂඥ වෛද්‍යජී.වීරසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av10050216</link>
    <topic>ජෝතිගේ ‘මුලදි බැන්ද ආදරයක’ ගීය ලියූ ඇලෝයි ගුණවර්ධන අද අසරණව ලෙඩ ඇඳේ</topic>
    <author>චන්ද්‍ර ශ්‍රී සෝමසිරි</author>
    <content>හිත මිතුරු ජෝතිපාලයන්ගේ හදිසි සමු ගැන්ම කවරදාකටත් වඩා ඔහුගේ හිතට දැරිය නොහැකි වේදනාවක් එක් කළේ ය. ඒ තරමටම ඔවුන් දෙදෙනා අතර දැඩි මිතුරු දමක් තිබිණි. ජෝතිපාලයන් ගැයූ හැඟුම්බර ගී එදා බොරැල්ල සොහොන් බිම හාත්පස රැව් පිළිරැව් දෙද්දී ඔහුට සියුම් හිත් අමාරුවක් ද ඇති විය. ඒ ජෝතිපාල දේහය රැගත් ආදාහන පෙරහර ගමන් කරද්දී එදා නිවේදකයින් මහ හඬින් තමා ලියූ ගී වෙනත් අයගේ නම් වලින් නිවේදනය කිරීමේ හේතුවෙනි.මේ අකර තැබ්බයටත් අසාධාරණයටත් ඔහු මුහුණ දුන්නේ වරක් දෙවරක් නොවේ. මේ මදි පුංචිකම නිහඬව විඳ දරා ගනිමින් දිගටම නිර්මාණකරණයේ නියැළුණු ඔහු ප්‍රවීණ ගීත රචක ඇලෝයි ගුණවර්ධනයන් ය.“මා ලැබූ ජීවිතයේ”, “ඇස් දෙක වාගෙ හිටිය දෙන්නට මේ මොකද වුණේ”, “මගෙ ජීවිතයේ සතු වී...” වැනි අතිශය ජනප්‍රියත්වයට පත් ජෝති ගැයූ ගීතවල සැබෑ අයිතිකරුවා ඇලෝයිය.මින් පනස් වසරකට පෙර රචිත මේ ගී එදා ගුවන් විදුලියෙන් ප්‍රචාරය වෙද්දී ඔහුගේ දෑසට කඳුළු ඉනූ වාර අනන්තය.ඒ වෙනත් අයගේ නම්වලින් ඒවා ප්‍රචාරය වීම නිසා ය. මෙය නිදොස් කර ගැනීමට තමා නොයෙක්වර ගුවන් විදුලියට ගොස් බලධාරීන් දැනුම්වත් කළත් එය මේ වනතුරුත් නිවැරදි කර නැති බව ඇලෝයි පවසන්නේ දැඩි කනස්සල්ලකිනි.ගී පද රචනයෙහි පනස් පස් විය ද සපුරා ඇති ඇලොයි ගුණවර්ධනයන් ලබන ජූනි මාසයේ 22 වැනිදාට සිය 77 වැනි උපන් දිනය සමරන්නේ තමාට වූ මදි පුංචිකම් පිළිබඳ අමිහිරි මතකය ද අවදි කරමිනි.මේ පද රචකයා අද හෘදයාබාධයකින් පෙළෙමින් සිය කුඩා නිවෙසේ අසරණව කල් ගෙවයි. නිර්මාණයක අයිතිය පිළිබඳව උදේ සිට රෑ වනතුරු කතා බහ කරන රටක අපට මෙහෙම කරන්නේ මන්දැයි ගුණවර්ධන බැගෑපත්ව විමසයි.“ජෝතිපාල ගායනා කරන “ඇස් දෙක වාගෙ හිටිය දෙන්නට මේ මොකද වුණේ...” ගීතය ලිව්වේ මායි. ඒත් එහි පද රචකයා ලෙස තාමත් කියන්නෙ එදා ගුවන් විදුලියෙ හිටපු ලොකු මහත්තයෙකුගෙ නමක්. ඒ වගේ ම ජෝතිපාල ගයන ‘මුලදි බැන්ද ආදරයක මිහිර දැන්’... මිල්ටන් පෙරේරා ගයන ‘අහන්න මගෙ හොඳ පුංචි පුතේ’ ගීතත් ප්‍රචාරය වෙද්දී මගෙ නම වෙනුවට කියන්නෙ ගුවන් විදුලියෙ එදා හිටපු තවත් ලොකු මහත්මයෙකුගෙ නමක්.බලන්න... කොච්චර වැරදි වැඩක් ද මේක? මේක හරිම අසාධාරණයක්... මට මේ ගැන එදා කරුණාරත්න අබේසේකරටත් තවත් සහෝදර ශිල්පීන් කීප දෙනෙකුටත් කිව්වා. ඒත් වැඩක් වුණේ නෑ. ඒ අයම දන්නවා ඒ ගීත ඒ අය ලීවෙ නැහැයි කියලා. ඒත් එයාල ඒ වැරැද්ද හැදුවෙත් නෑ. අද ඉන්න අය හදන්නෙත් නෑ. මං මේ ගැන හරිම කලකිරීමෙන් ඉන්නෙ.” ඇලෝයි ගුණවර්ධනයන් යටගියාව සිහිපත් කරන්නේ තරමක සිත් තැවුලකිනි.ඇලෝයි කලා ලොවට පිවිසියේ මිල්ටන් පෙරේරාගේ පියා වූ තබ්ලා පොඩි අප්පුහාමිට අයත් සින්දු කාමරයෙනි. කොටහේනේ සින්දු කාමරය මිල්ටන් පෙරේරා, ජෝතිපාල ඇසුර පසුකාලයේ දී තුන් දෙනාටම කලා ලොවේ ජය කෙහෙළි නැංවීමට මහඟු තෝතැන්නක් විය.එවක සිටි දැවැන්තයන් වූ රූපසිංහ මාස්ටර්, ඇලන් රත්නායක, මොහොමඩ් ගවුස්, එඩී, මාස්ටර්ලාගේ ඇසුර ඇලෝයිගේ ගී පද රචනා කලාව තවත් හැඩ වැඩ කළේ ය. මිල්ටන් පෙරේරා ගැයූ ‘ආලේහි බැඳී ජීවිත අඳුරේ ගැලේවි’ ගීතය ඇලෝයි ලියූ පළමු ගීතය ද මිල්ටන්ගේ පළමු ගායනය ද ලෙස ගී පොතට එක් වෙයි.ඒ 1956 වසරේ ය. සින්දු කාමරයේ දී දැන හඳුනාගත් පසුව ගජ මිතුරකු වූ ජෝතිපාලයන්ගේ පළමු ගුවන් විදුලි ගීතය රචනා කිරීමේ වාසනාවට හිමිකම් කියන්නේ ද ඇලෝයි ය. ඒ එදත් අදත් පෙම්වතුන්ගේ දෙතොල මිමිණෙන ‘මුලදි බැන්ද ආදරයක මිහිර දැන්’ ය.පසුව හරූන් ලන්ත්‍රා, මොරිස් දහනායක, වසන්තා සන්දනායක, මොහිදින් බෙග්, සරත් සන්දනායක, ජී.එස්.බී. රාණි පෙරේරා, සුමිත් අහංගම වැනි සමකාලීන ගායන ශිල්පීන් රැසකට ගී ලියූ ඇලෝයි ගීත ලෝලීන් අතර පුරා දසක ගණනාවක් ජනාදරයට පත් විය.ගුවන් විදුලියෙන් හෝ ප්‍රසංග වේදිකාවෙන් මේ ගී ඇසෙද්දී ගායකයාගේ හෝ ගායිකාවගේ නම කියැවුණා මිස ගීත රචකයා වූ ඇලෝයි ගුණවර්ධනයන්ගේ නම කියැවුණේ ඉඳහිට ය.පුරා දසක පහක් තිස්සේ ඇලෝයි මේ අසාධාරණයට ලක්විය. මේ නිසා ගුවන් විදුලි නාළිකාවලින් හා කැසට් නිෂ්පාදකවරුන් ගෙන් ඇලෝයිට අය විය යුතු බර පැන පවා අහිමි වී ගියේ ය. කිසිදු වෙනත් ආදායමක් නැති මේ අහිංසක කලාකරුවා අද ලෙඩ ඇඳේ සිට ලොවට හඬගා කියන්නේ මෙය කවරකු හෝ නිවැරදි කළ යුතු බව යි.‘සිඟිති සුරතල්’, ‘කොළඹ හාදයෝ’, ‘සුදුසු දා’, ‘මිරිඟුව‘ ඇතුළු එදා රිදී තිරය බැබළවූ චිත්‍රපට රැසකට රසාලිප්ත ගී රචනා කළ ඇලෝයි සිනමාලෝලීන්ගේ අදෘශ්‍යමාන ‘ආදරවන්තයා’ බවට පත්ව සිටියේ ය. බොහෝ දෙනකු ඔහු ලියූ ගීවලට ඇලුම් කළත් නමින් හෝ ඇතැම් විට රුවින් ඔහුව හඳුනාගත්තේ ටික දෙනෙකි.ජෝතිපාල ගයන ‘මුලදි බැන්ද ආදරයක...’, ‘පණවාගෙ හිටියාට...’ ‘පායා ඇයි හිනැහෙන්නේ...’ ‘පිළිගන්න මම චන්න...’, පෙරදා එක්වී ගී ගයමින්’ ‘ඔබ දැකුමෙන් මානෙත ලැබුවේ’, ඇයි දැන් එපා වෙලා’, ‘මගෙ ජීවිතයේ සතු වී’, ‘සසරේ පිපාසේ’, ‘සුගත ලෝනා සම්බුද්ධ රාජා’, ‘පෙර දිනක එදා...’, ‘හැන්දෑවෙ මං...’ මිල්ටන් පෙරේරා ගයන ‘නෙළන්න බැරි මල්’, ‘මධු සදෙන් තවත්’, ‘ඔබේ ප්‍රේම නගරේ’, ‘අහන්න මගෙ හොඳ පුංචි පුතේ’, අතීතේ උන්න හැටි දෙන්නා’, සුමිත් අහංගම ගයන ‘සුවඳයි මුවේ මල් පැණි’, ධර්මදාස වල්පොල ගයන ‘ජීවිතේ ප්‍රීති සංසාරෙකී ලොවේ’, සුනිල් ප්‍රේමරත්න ගයන ‘මං ආදරෙයි ඔබට මනමාලියේ’, ‘ආදරේ මට නැහැ කියා’, මොහිදින් බෙග් ගයන ‘පුංචි පුතේ පුංචි දුවේ’ ‘ඔබ එනව බලා පැල්පතට වෙලා’, ඇන්ටන් රුද්‍රිගු ගයන ‘සිංහල ඉතිහාස පොතේ, හරුන් ලන්ත්‍රා ගයන ‘රත්තරන් කූඩුවේ’, මැව්වාද කව්රු ප්‍රේමේ’ එකසේ ජනප්‍රිය ගීත රැසක් ඇලෝයි ගුණවර්ධනයන් අතින් රචනා වී ඇති බව දන්නේ කිහිප දෙනෙකි.වියපත් වී ලෙඩ ඇඳකට වැටී නිසොල්මන්ව කල් හැරීමට ඉඩ නොදී මොහු කළ මහඟු මෙහෙය අගයා ඒ වෙනුවෙන් සැලකිය යුතු මාසික දීමනාවක් ලබාදීමේ වැඩපිළිවෙළක් ලහි ලහියේ ම දියත් කළ යුතුව ඇත. 2010 ජූනි 23 වැනිදාට එළඹෙන ඇලෝයි ගුණවර්ධනයන්ගේ 77 වැනි උපන් දිනය වෙනුවෙන් ඔහුගේ දූ දරුවන් සංවිධානය කරන උපහාර උලෙළෙකදී ජනප්‍රිය ගී 16 ක් ඇතුළත් ගී තැටියක් පිළිගැන්වීමට නියමිත ය.දරුවන් මෙය කරන්නේ අසනීපයෙන් සිටින තම පියාගේ සිත සුවපත් කිරීමේ උතුම් අදිටනිනි. එහෙත් ඇලෝයි ගුණවර්ධන කලා ශිල්පියාගේ ජීවිත පැවැත්ම වෙනුවෙන් යම් අරමුදලක අවශ්‍යතාව තදින් ඉස්මතු වී ඇති බව කුලුණු බරව අවධාරණය කරනු කැමැත්තෙමි.චන්ද්‍ර ශ්‍රී සෝමසිරිඡායාරූපය - ගීත් ද මෙල්</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=av10050218</link>
    <topic>‘කයිට්ස්’ වෙනුවෙන් රිතික්-බාබරා බරටම වැඩ</topic>
    <author>සුජීව තේවහෙට්ටිගේ</author>
    <content>මෙක්සිකෝවේ ජනපි‍්‍රය නිළි බාබරා මෝරි මේ වන විට ලොව පුරා ප්‍රසිද්ධියට පත්ව සිටින්නේ බොලිවුඩ් නිළියක හැටියටයි. ඒ, ඇය ‘කයිට්ස්’ චිත්‍රපටයේ රඟපෑ නිසයි. බොලිවුඩයේ ජනපි‍්‍රය නළු රිතික් රෝෂන් සමග රඟපෑ නිසා ඇය වඩාත්ම ජනපි‍්‍රය වුණා.ඒ වුණත් ‘කයිට්ස්’ චිත්‍රපටය තවමත් තිරගත වුණේ නැහැ. එය ළඟදී තිරගත වීමට නියමිත බවයි එහි අධ්‍යක්ෂ රාකේෂ් රෝෂන් පවසන්නේ. රාකේෂ්, රිතික් ගේ පියා බව ඔබ දන්නවා. තිරගත වීමට ආසන්න නිසාදෝ මේ චිත්‍රපටයේ ප්‍රවර්ධන වැඩ සටහන් මේ දිනවල ඉන්දියාවේ ප්‍රධාන නගරවල පැවැත්වෙනවා.එවැනි ප්‍රචාරක කාර්යයකට පසුගිය සතියේ රිතික් සමග බාබරා සහභාගි වුණා. ඉන් පසුව ඇය රිතික් ද සමගින් මාලදිවයින බලා පිටත්ව ගිය බවයි බොලිවුඩ්පුරයෙන් දැනගන්නට ලැබුණේ.එහි රූපගත කෙරෙන ලෝක ප්‍රකට සුවඳ විලවුන් වර්ගයක් වෙනුවෙන් වූ රූපවාහිනී වෙළෙඳ දැන්වීමක රඟන්නටයි රිතික් සහ බාබරා මාලදිවයිනට ගියේ. රිතික් සහ ඔහුගේ පියා බෙහෙවින් උත්සාහ දැරුවේ මෙම සංචාරය මාධ්‍යයට හෙළි නොකර සිටින්නටයි. නමුත් එය සාර්ථක වුණේ නැහැ. කුමන ක්‍රමයකින් හෝ මේ ආරංචිය ශීඝ්‍රයෙන් පැතිරී ගොස් තිබුණා.මාලදිවයිනට ගිය රිතික් සහ බාබරා නැවතත් මුම්බායි වෙත පැමිණියේ පසුගිය 22 වැනිදායි. එතැනින් පසුව ද බාබරාට විවේකයක් තිබුණේ නැහැ. ‘කයිට්ස්’ චිත්‍රපටය වෙනුවෙන් සංවිධානය කර තිබුණු මාධ්‍ය හමුවකට සහ තවත් ප්‍රචාරක කටයුතු රැසකටම සහභාගිවන්නට ඇයට සිදුවුණා.ඒ අතරේදී රිතික්ට සිදුවුණේ සන්ජේ ලීලා භන්සාලි අධ්‍යක්ෂණය කරන ‘ගුසාරිෂ්’ චිත්‍රපටයේ රූපගත කිරීම් කිහිපයකට සහභාගි වෙන්නටයි. ඒ නිසා බාබරා සමග ‘කයිට්ස්’ හි ප්‍රචාරක කටයුතුවලට එක්වෙන්නට රිතික්ට හැකිවුණේ නැහැ.තික් සහ බාබරාගේ ගමන් බිමන් පිළිබඳව ඉන්දියාවේ විද්්‍යුත් සහ මුද්‍රිත මාධ්‍ය නැවතත් සොයා බලන්නට පටන්ගෙන තිබෙනවා. මේ නිසා පෙර පරිදිම රිතික් - බාබරා ගැන කට කතා හැදෙන්නටත් ඉඩ ඇති බවයි සමහරු ප්‍රකාශ කරන්නේ.මේ කට කතා කොයි ලෙසින් පැතිරී ගියත් ඒවා රිතික් සහ ඔහුගේ බිරිඳ සුසාන්ගේ විවාහ ජීවිතයට නම් තර්ජනයක් වෙලා නැහැ. ඒ නිසා තමයි රිතික්ගේ බිරිඳ ඇතුළු පවුලේ හැම දෙනාම බාබරා සමග බොහොම සුහදව ඇසුරු කරන්නේ. ඇය මාලදිවයිනට පිටත්ව යන්නට පෙර නවාතැන් ගෙන සිටියේත් රිතික්ලාගේ නිවෙසේ බවයි ආරංචි.රිතික් ගේ පියා, රාකේෂ් රෝෂන් බාබරා ගේ රංගන හැකියාවන් ඉහළින්ම අගය කරන්නට පැකිළෙන්නේත් නැහැ.“බාබරාව අපි ‘කයිට්ස්’ චිත්‍රපටයට තෝරා ගත්තෙ එයාගෙ විශිෂ්ට රංගන කුසලතා නිසයි. අපි ඒ හැකියාවන් දැක්කෙ එයා රඟපාපු ‘කෝසස් ඉන්සිග්නිෆිකන්ට්ස්’ චිත්‍රපටයෙන්. එහෙම නැතුව වෙනත් දැන හැඳුනුම්කමක් නිසා බාබරාව තෝරා ගත්තා නෙමෙයි.” අධ්‍යක්ෂ රාකේෂ් රෝෂන් පැවසුවා.බාබරා මෝරි මැයි 2 වැනිදා ඇමරිකා එක්සත් ජනපදය බලා පිටත්ව යෑමට නියමිතව සිටින බවත් ඔහු පැවසුවා.ඉන්දීය පි‍්‍රමියර් ලිග් හෙවත් අයි.පී.එල්. ක්‍රිකට් තරගාවලිය තව තවත් උණුසුම් වෙලා. පසුගියදා ඉන්දීය විදේශ ඇමැතිවරයාට සිය ධූරයෙන් ඉල්ලා අස්වන්නට පවා සිදුවුණේ අයි.පී.එල්. නිසයි.මෙම තරගාවලියේ සභාපතිවරයා ලෙස කටයුතු කරන ලලිත් මෝඩි විසින් කරන ලදැයි පැවසෙන මතභේදයට තුඩු දෙන වැඩ කටයුතු කිහිපයක් නිසයි එවැනි වාතාවරණයක් මතු වුණේ.ඉන්දීය රජය ලලිත් මෝඩිගේ එම වැඩ කටයුතු පිළිබඳව පරීක්ෂණයක් පැවැත්වීමටත් තීරණය කරලා. මේ ගැන බොලිවුඩ් පුරයේ සුපිරි නිළියක වන ශිල්පා ශෙට්ටි, තමන්ගේ අදහස් ප්‍රකාශ කර තිබුණා.ඇය, අයි.පී.එල්. තරගාවලියට සහභාගි වන රාජස්ථාන් රෝයල්ස් ක්‍රිකට් කණ්ඩායම වෙනුවෙන් මුදල් ආයෝජනය කර තිබෙනවා. ශිල්පා එහි සම අයිතිකාරියක්.“මම දෙවැනි වතාවටයි අයි.පී.එල්. වෙනුවෙන් මුදල් ආයෝජනය කළේ. මුලදී නම් හැම දෙයක්ම හොඳින් සිද්ධ වුණා. නමුත් දැන් මට නම් පෙනෙන්නේ මේ හැම දෙයක්ම අනවශ්‍ය විදිහට දේශපාලනීකරණය වෙලා වගෙයි.” එලෙස පවසන ශිල්පා, ලලිත් මෝඩි ගේ දොසක් දකින්නට අකැමැති බවක් හඟවනවා.“මම නම් වැරැද්දක් ඔප්පු වෙනතුරු කිසිම කෙනෙක් වැරදිකාරයෙක් කියල කියන්න කැමැති නැහැ. ලලිත් මෝඩි මේ දක්වා විශිෂ්ට සේවයක් කරලා තියෙනවා. අයි.පී.එල්. තරගාවලිය නිසා අපේ රටට හොඳ නමක් ලැබුණා. ඒ වගේම විශාල ආදායමකුත් ලබාගන්න උදව් වුණා.කොතනක හරි දූෂණයක්, වංචාවක් සිද්ධ වෙලා තියෙනවානම් ඒකට නීති මඟින් කටයුතු කරන එකයි තියෙන්නේ. එහෙම නැතුව නීතියට පිටින් දඟලලා හරියන්නෙ නෑ. ලලිත් මෝඩි කළ සේවය වෙනුවෙන් අපේ ප්‍රශංසාව එයාට හිමිවෙන්න ඕනෙ.” ශිල්පාගේ මේ කතාවට හෙට අනිද්දා වන විට කෙබඳු ප්‍රතිචාර ලැබේවි ද දන්නේ නැහැ.සුජීව තේවහෙට්ටිගේ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=ay1005021</link>
    <topic>ලයිට් වැඩට යකඩ වැඩට මට බාස්ලා ඕනැ නෑ</topic>
    <author>සාගරිකා දිසානායක ජයසිංහ</author>
    <content>කැලණිය විශ්ව විද්‍යාලයේ උපකුලපති මහාචාර්ය සරත් අමුණුගමපුංචි කාලෙ තොරතුරු හොයාගෙන යන ගමනෙදි “ලොවින් අයෙක් එක් දෙයකට වෙයි සමත” යන කියමන බොරු කළ පුද්ගලයන් බොහෝ විට අපට හමුවෙනවා. මෙවර අප හා කතා බහට එක් වුණු කැලණිය විශ්ව විද්‍යාලෙ උපකුලපති මහාචාර්ය සරත් අමුණුගම මහත්තයත් එහෙම කෙනෙක්. ප්‍රංශ භාෂාව පිළිබඳ මහාචාර්යවරයෙක් වුණාට එතුමා සතු කුසලතා එකිනෙකින් වෙන් වූ, එකිනෙක පරයන විවිධ ඉසව් කරා විහිද පැතිරීම තරමක් විස්මය දනවන සුලුයි.බැලූ බැල්මට බොහොම ගම්භීර පෙනුමක් තිබුණත් පුංචි කාලේ සුන්දර මතකය අවදි කරමින් එතුමා අප හා පිළිසඳරට එක්වුණේ සැබැවින්ම සිතින් ඒ මනකල් ළමා වියට පිවිසෙමින්.එතුමාගේ් වදනින්ම කතාව අරඹනවා නම් පුංචි කාලේ ටිකක් නොවෙයි හැබෑම දඟකාරයෙක්ලු.ලංකාවට නිදහස ලැබිලා හරියටම වසරකට පස්සෙ ඔහු උපන්නේ කන්ද උඩරට සෙංකඩගල පුරවරයට ආසන්න ගුරුදෙණිය ගමේදි. නවසිය හතළිස් නවයේ පෙබරවාරි හතරවැනිදා. රටම උත්සවශ්‍රීයෙන් බැබළෙන සුබ දවසක උපන් මේ පින්බර පුතාට නම තිබ්බේ “සරත් අමුණුගම” කියලා. සරත් පවුලෙ තුන් වැන්නා. පවුලෙ වැඩුමල් අයියා. දෙවැන්නී අක්කා. සරත්ට බාල මල්ලිලා දෙන්නයි.ඔහුගේ පියා එවකට මුල් ගුරුවරයෙකු වූ රණසිංහ ලොකුබණ්ඩාර අමුණුගම. සරත් ඉපැදෙන කොට ඔහු පිළිමතලාවෙ ලංකා සභා පාසලේ මුල් ගුරුතුමා. අම්මා ඒ පාසලේ පහල බාලාංශයේ භාර ගුරුතුමී. ඩී.එම්. කරුණාවතී අමුණුගම.මවුපියන් ගුරුවරුන් වූ නිසා පුංචි සරත්ලට පාසල් යන්න නිශ්චිත දින වකවානුවක් නෑ. හය හතර තේරුණු දා ඉඳන්ම ඔවුන් අම්මගේ ඔසරි පොටේ එල්ලිලා පාසල් ගියා.පිළිමතලාවේ පාසලේ සරත් ඉගෙන ගත්තේ දෙකේ පන්තිය දක්වා පමණයි. තුනේ පන්තියේ පටන් ඔහු අයියත් එක්ක මහනුවර කිංස්වුඩ් විද්‍යාලයට ගියා. ඒ කාලෙ පාසල් බස් සේවය බොහොම සාරයි. හැමදාම යන සිසුන් ගැන ලොකු ආදරේකින් පාසල් බස් රථයේ රියැදුරන් කොන්දොස්තර කටයුතු කළා. ඒ කාලෙ පාර අද්දර හිටපු ළමයි ප්‍රමාද වුණාම රියැදුරා නළාව හඬවල ඒ ළමයි එනතුරු බලා ඉඳලා පාසලට රැගෙන ගියේ.සරත් ගේ් පියා පසු කලක පාඨශාලා පරීක්‍ෂකවරයකු බවට පත් වුණා. මවුපියො දරුවන්ගේ ඉගෙනුම ගැන වගේම ක්‍රීඩා නැටුම් ගැයුම් කලා කුසලතා වර්ධනය කරන්නත් උනන්දු වුණා. සරත් පාසල් වැඩට දක්‍ෂයි. පාසල වගේම නිවෙසත් අධ්‍යාපනික පරිසරයක් තිබුණා. “පුංචි කාලෙ ඉඳන් අපි තුළ ඇතිවන පුරුදු තමයි ජීවිතේ් පුරාම ඕනෑම පුද්ගලයකුගේ චර්යාවට බලපාන්නේ. මං ඉතාම කුඩා කාලෙ ඉඳලම කිසිවකු අවදි නොකරම තනිවම පාන්දර අවදි වෙනවා. ඒ කාලෙ අපේ ගෙවල්වලට විදුලිය පහසුකම් නෑ. උදේ පාන්දර නැගිටලා, හිමිදිරි ශීතල ගැන නොසිතාම මම පොත පතේ වැඩ කළා.ඒකට හේතුවක් තිබුණා. මම පාසලේ ක්‍රීඩා කටයුතුවලට, බාල දක්‍ෂ ව්‍යාපාරෙට සහභාගි වෙනවා. කරාතේ, ජූඩෝ වැනි ක්‍රීඩා කණ්ඩායම්වල නායකත්වය දැරුවා. පාසලෙන් පසුව මේ කටයුතුවල යෙදිලා ගෙදර එන්නෙ හැන්දෑ ජාමෙ හොඳටම වෙහෙසිලා. ඇඟපත සෝදාගෙන තියෙන දෙයක් කාලා අට නවය වෙනකොට නින්දට යනවා. පසුදා උදේම නැගිටලා පාසලේ වැඩ කරනවා. පාන්දර නැගිටලා පාසල් වැඩ ඉවර කරලා කලට වේලාවට පාසලට යා යුතු නිසා මම කෙටි කාලයක් ඇතුළත හුඟක් වැඩ ඉක්මනට කරන්නට සිදු වෙනවා. ඒ නිසා කාලය මනාව කළමනාකරණය කරගෙන දෛනික වැඩකටයුතු නිම කරන්නට මම පුංචි කාලෙදිම හුරු පුරුදු වුණා.අද මගේ ජීවිතේ බොහෝ වැඩකටයුතු කරගන්න පුංචි කාලෙදි ඇති වූ මේ පුරුද්ද මට ප්‍රයෝජනවත් වෙලා තිබෙනවා. අදටත් මම උදේ පාන්දර තුන වෙනකොට අවදියෙන්. විශ්ව විද්‍යාල පරිපාලන කටයුතු නිසා මට දැන් අධ්‍යයන කටයුතු කරන්න දවල් දවසේ ඉඩක් නෑ. පාන්දර දෙක තුනට අවදි වෙලා මම මගේ ශාස්ත්‍රීය කටයුතුවල යෙදෙනවා.සරත් හයේ හතේ පන්තිවල ඉගෙනුම ලබන විට ඔහුගේ පියා ලංකා කලා මණ්ඩලයේ උඩරට නැටුම් අනුමණ්ඩලයේ කලායතන පරීක්‍ෂකවරයකු ලෙස කටයුතු කළා. ගම්වල තිබුණු කලායතන පරීක්‍ෂා කරන්න අප්පච්චි යනකොට පුංචි සරතුත් ඒ එක්ක ගියෙ ඔහු නැටුම් කලාවට බොහෝ ඇලුම් කළ නිසා. සරත්ගේ ආසාවත් ඒ පිළිබඳ වූ හැකියාවත් හඳුනාගත් පියා ඔහුට පුංචි කාලෙදිම දක්‍ෂ ගුරුවරුන් යටතේ උඩරට නැටුම් ඉගැන්නුවා. පාසලේ නැටුම් ගුරුතුමා වූ තිත්තපජ්ජල ගුරුන්නාන්සෙ යටතේ උඩරට නැටුම් හදාරපු සරත් වයස දා හතරෙදි මධ්‍යම පළාතේ විවෘත උඩරට නැටුම් තරගයෙන් ප්‍රථම ස්ථානය දිනා ගත්තා. මහනුවර එම් පී සුගතදාස ගුරුතුමාගෙන් ඔහු පෙරදිග සංගීතය ඉගෙන ගත්තා.පාසලේදි සරත්ලා වඩු වැඩත් ඉගෙන ගත්තා. ඒත් පොතේ හැටියට ඉගෙනගන්න වඩු කර්මාන්තෙට වඩා අලුතින් යමක් හිතලා පුංචි පුංචි අත්හදා බැලීම් කරන්න ඔහු තුළ ලොකු කැමැත්තක් තිබුණා. හැම වේලාවෙම ඔහුගේ විවේකය ගත වුණේ අලුත් යමක් හදන්න කඩන්න. ආයෙත් හදන්න. තුනේ හතරෙ පංතිවල ඉගෙනගන්න කාලෙ ගෙදරදි සරත්ගෙ පොත් පත් තියාපු ඩෙස්කුවත් ඔහු ඉඳගත්තු පුටුවත් ඔහු තනිවම හදා ගත්ත. අහක දාන යකඩ ඇණ මුරිච්චි තහඩු කෑලි යොදා ගෙන පුංචි පුංචි භාණ්ඩ හැදුවා.කුස්සියට ගිහින් තමන්ට හිතුණු හිතුණු දේ දාලා තමන්ටම ආවේණික කෑම ජාති හදලා බැලුවා. මේ පුංචි පුරුදු වැඩිවියට පත්වෙනකොට මහාචාර්යතුමාගේ ජීවිතේට මහත් ඵල ලබා දීලා. අද ඔහු වෙසෙන දෙමහල් නිවසෙ සම්පූර්ණයෙන්ම විදුලි පරිපථ සකස් කළේ මහාචාර්යතුමාමයි. එහි ඇති බොහොමයක් ගෘහ භාණ්ඩ, යකඩ ගි‍්‍රල් ගේට්ටු සියල්ල ඔහුගේ නිර්මාණ. විවිධ කටයුතුවලට නිතර දෙවේලේ විදේශගතවෙන මහාචාර්යතුමා පිටරටවලින් ගේන්නෙම කාර්මික උපකරණ. ඒ උපකරණ දාන්න ඔහු තැනූ පුංචි නිවසෙ බිත්තිවල ගඩොලේ පටන්ම ඔහුගේ අතින්ම නිමැවීම අරුමයක් නොවේද?පුංචි කාලෙ ඉඳන්ම උයන්න පිහින්න උගත් ඔහුට අද දක්ෂතම ප්‍රංශ කෝකියෙකුට වඩා හොඳට ප්‍රංශ කෑම හදන්න පුළුවන්. සිංහල තාලෙට බතක් මාළුවක්, මසක් ඉස්ටුවක් අතුරු පසක් හදාගන්න එක ඔහුට විනාඩි ගණනක් ගතවෙන සුළු කාරියක්.සිංහල භාෂාවටත් වඩා ප්‍රංශ භාෂාවට දක්ෂ මහාචාර්යතුමාට ප්‍රංශ භාෂාව ඉගෙන ගන්න අවස්ථාව එළැඹුණේ අප්පච්චිගේ හිතමිත්‍ර ප්‍රංශ ජාතික මහාචාර්යවරයකු නිසයි. ප්‍රංශ ජාතිකයකු වූ ඔහු පේරාදෙනිය විශ්ව විද්‍යාලෙ ඉගැන්නුවා. සරත් ඔහුගෙන් ප්‍රංශ භාෂාව ඉගෙන ගෙන 1960 දී සාමාන්‍ය පෙළ විභාගෙට විශේෂ අවසරයක් මත ප්‍රංශ භාෂා ප්‍රශ්න පත්‍රයට පිළිතුරු ලිව්වා. විශිෂ්ට සම්මානයක් ඇතුව සමත් වුණා.කොළඹ ප්‍රංශ තානාපති කාර්යාලයේ අනුග්‍රහයෙන් මහනුවර ඇලියොන්ස් ආයතනය පිහිටුවන්නට සරත් මුල් වෙලා කටයුතු කළා. පාසල් වියේදීම මහනුවර ඇලියොන්ස් ආයතනයේ උගන්වන්නට සරත්ට අවස්ථාව ලැබුණා. උසස් පෙළ විභාගෙට ඔහු ප්‍රංශ භාෂාව, සිංහල ආණ්ඩුක්‍රම සහ භූගෝල විද්‍යාව තෝරා ගත්තා. උසස් ප්‍රතිඵල ලැබු සරත් 1970 දී පේරාදෙනිය විශ්ව විද්‍යාලෙට ඇතුළත් වුණා.1971 කැරැල්ල හේතුවෙන් වසරකට වැඩි කාලයක් සරසවිය වසා තැබුවා. ඒ අතරතුර කාලයෙදි ප්‍රංශයේ සෝර්බෝන් විශ්ව විද්‍යාලෙ ශිෂ්‍යත්වයක් ලබා 1973 දී ප්‍රංශය බලා පිටත්ව ගියා. ප්‍රථම විභාගය ඉහළින්ම සමත් වූ සරත්ට එහිදීම පශ්චාත් උපාධිය ලබා ගන්නටත් අවස්ථාව එළැඹුණා.ප්‍රංශයට ගිය දා පටන්ම ඔහු තනිවම උයා පිහාගෙන කෑවා. ප්‍රංශ ජාතිකයො කෑම හදන හැටි බලා සිටි ඔහු තව තවත් දේ එක් කොට අලුත්ම කෑම වර්ග හදා ගත්තා. කටට රහට කෑම හදන සරත්ගේ කාමරේ ඒ කාලෙ මිතුරන් අතරේ බොහොම ජනපි‍්‍රයයි.1974 දී ඔහු ලංකාවට ඇවිත් එතෙක් ඔහුගේ අත පතා සිටි මහනුවර ජයන්තා වික්‍රමසිංහ මෙනෙවිය හා විවාපත් වුණා. විවාහයෙන් පසුව ප්‍රංශය බලා ගිය සරත් වගේම බිරියත් අධ්‍යාපන කටයුතුවල නියැළුණා. 1977 දී ඔවුන්ගේ කුළුදුල් පුතා රවීන්ද්‍ර උපන්නා. කොළඹ විශ්ව විද්‍යාලයේ විද්‍යා උපාධිධරයකු වන රවීන්ද්‍ර දැන් ඇමරිකාවේ ඔහායෝ විශ්ව විද්‍යාලයේ ආචාර්ය උපාධිය සඳහා ඉගෙනුම ලබනවා. 1981 දී උපන් බාල පුතා මහේන්ද්‍ර කැලිෆෝර්නියා විශ්ව විද්‍යාලයේ ග්‍රැෆික් මෝස්තර ශිල්ප ඥානය ලබමින් කටයුතු කරනවා.ප්‍රංශයේ නාගරික මෙන්ම ගම්බද පළාත්වලත් වසර දොළහකට අධික කාලයක් ඹ්වත් වූ සරත් 1978 දී ලංකාවට ඇවිත් මහනුවර පදිංචි වුණා. 1978 දී කැලණිය විශ්ව විද්‍යාලෙ නූතන භාෂා අංශයේ බාහිර කථිකාචාර්යවරයකු ලෙස සේවයට එක්වුණා. කොළඹ හා නුවර ඇලියොන්ස් ප්‍රොන්සේස් ආයතනවල ඉගැන්වූවා. ලංකාවෙදිත් ප්‍රංශයේදිත් මුදල් වැය නොකොට ලබා ගත් ශිල්පය මුදලට වහල් කිරීමට තමා කවදාවත් කටයුතු කළේ නැතැයි මහාචාර්යතුමා පවසනවා.1980 දී විශ්ව විද්‍යාලයේ ස්ථිර කථිකාචාර්ය තනතුර ලැබු ඔහු 1983 දී යළිත් ප්‍රංශය බලා ගියේ ආචාර්ය උපාධිය ලබා ගන්නට. ප්‍රංශ භාෂාවෙන් ශාස්ත්‍රීය ලිපි ලේඛන රැසක් ලියා පළ කළ ඔහු ප්‍රංශ ජාතික ෆොන්සුවා මොරියැක්ගේ “තෙරේස් දෙස් කෙරු” නව කතාව සිංහලට පරිවර්තනය කර තිබෙනවා. ප්‍රංශ භාෂාවෙහි උපමා අලංකාර යෙදුම් පිළිබඳ ශබ්දකෝෂයක් ඉංගී‍්‍රසි බසින් පළ කර තිබෙනවා.1985 දී යළිත් ලංකාවට පැමිණි ආචාර්ය සරත් අමුණුගම කැලණිය විශ්ව විද්‍යාලයේ නූතන භාෂා අධ්‍යයන අංශයේ අංශ ප්‍රධානියා ලෙස පත් වුණා.අසූව දශකය තුළ ඔහු ප්‍රංශ භාෂා පාඨමාලා සංවර්ධනය, ප්‍රංශ ශ්‍රී ලංකා සංස්කෘතික සබඳතා ශිෂ්‍ය මට්ටමින් සංවර්ධනය කිරීම, ගුරුවරුන් හා දක්ෂ සිසුන්ට ශිෂ්‍යත්ව ලබා දීම, ගුරු පුහුණු වැඩසටහන්, ශිෂ්‍ය ගුරු හුවමාරු වැඩසටහන් වැනි කටයුතු රාශියක් අලුතින්ම දියත් කළා.භෞතික සම්පත් වගේම මානව සම්පත් සංවර්ධනය කළා. නූතන භාෂා අංශයට චීන සහ කොරියානු භාෂා ඇතුළත් කළේ එතුමාගේ පාලන කාලෙ.වසර දෙදහසේදි ආචාර්ය අමුණුගම මානව ශාස්ත්‍ර පීඨාධිපති තනතුරට පත්වුණා. එවරත් ඔහු පීඨයේ මානව සහ භෞතික සම්පත් සංවර්ධනයට පාඨමාලා කළමනාකරණයට හා සංවර්ධනයට මුල් තැනක් දුන්නා. අලුතින් පාඨමාලා ඒකක ක්‍රමය හඳුන්වා දුන්නා. 2005 වසරෙදි එතුමා සෞන්දර්ය විශ්ව විද්‍යාලයේ ප්‍රථම උප කුලපතිවරයා ලෙස පත් වුණා.එතෙක් ආයතනික සැලැස්මකින් යුතුව තිබූ සෞන්දර්ය ආයතනය විශ්ව විද්‍යාලයීය තත්ත්වයට සැලැසුම් කොට අංග සම්පූර්ණ විශ්ව විද්‍යාලයක් බවට පත් කරන්නට එතුමා මුල්වී කටයුතු කළා. වෙනත් විශ්ව විද්‍යාලයක ක්ෂේත්‍රයෙන් වෙනස් වූ සෞන්දර්ය විශ්ව විද්‍යාලයේ සිසුන්ට නැටුම් ගැයුම් වැයුම් පමණක් නොවේ ජීවන කුසලතා සංවර්ධනය කර ගන්නට විශේෂ වැඩ සටහන් හඳුන්වා දුන්නා.ඉංගි‍්‍රසි ඇතුළු භාෂා අධ්‍යයනය, පරිගණක තාක්ෂණ දැනුම තොරතුරු තාක්ෂණික ඥානය වැනි කාලීන අවශ්‍යතා හඳුනා ගෙන සිසුන්ට ඒ දැනුම ලබා ගන්නට අවස්ථාව සැලැස්සුවා. ප්‍රංශ සබඳතා උපයෝගී කරගෙන ප්‍රංශ ශ්‍රී ලංකා සංස්කෘතික වැඩසටහන් සඳහා සිසුන්ට අවස්ථාව උදා කර දුන්නා. ප්‍රංශයේ මෝනා බිස්මාර්ක් පදනමේ අනුග්‍රහයෙන් මෙරට සිසුන් හා දක්ෂ චිත්‍ර ශිල්පීන් හැට දෙනකුගේ දෘෂ්‍ය කලා මෙන්ම චිත්‍ර නිර්මාණ හැටක් ප්‍රංශයේ මෝනා බිස්මාර්ක් ගැලරියේ ප්‍රදර්ශනය කිරීමට අවස්ථාව සලසා දුන්නා.ඒ වන විට මහාචාර්ය තනතුර ලබා සිටි අමුණුගම මහතා දීර්ඝ කාලයක් ශිෂ්‍යයන් සම්බන්ධව සමීපව කටයුතු කිරීම ඔහුට පරිපාලකයකු ලෙස අභියෝග ජයගන්නට උපකාරී වූ බව ඔහු පවසනවා.සමස්ත විශ්ව විද්‍යාල ක්‍රීඩා සංගමයේ ද උපදේශකවරයකු ලෙස දිගු කලක් සේවය කළ මහාචාර්යතුමා සෑම විශ්ව විද්‍යාලයකම ශිෂ්‍යයන්ගේ ක්‍රීඩා දස්කම් වැඩි දියුණු කරගන්නට ක්‍රීඩා කණ්ඩායම් සංවර්ධනයට අවශ්‍ය පහසුකම් ලබා දුන්නා. විදේශ විශ්ව විද්‍යාල සමඟ මෙරට සිසුන් ක්‍රීඩා තරග සඳහා ඉදිරිපත් කළා. වසර තුනකට වරක් පැවැත්වෙන ලෝක විශ්ව විද්‍යාල ක්‍රීඩා තරගයට ලංකාවේ විශ්ව විද්‍යාලවලින් තෝරා ගත් ක්‍රීඩකයන් පනහකට අධික සංඛ්‍යාවක් සහභාගි කළේ එතුමා ගේ කාලෙ. එවැනි එක් අවස්ථාවක කැලණිය විශ්ව විද්‍යාලෙ ශිෂ්‍යයෙක් රිදී පදක්කමක් දිනා ගත්තා.2008 දී සෞන්දර්ය විශ්ව විද්‍යාලෙ ධූර කාලය අවසන් කළ මහාචාර්ය අමුණුගම 2008 ඔක්තෝබර් 15 වැනිදා කැලණිය විශ්ව විද්‍යාලෙ වැඩ බලන උප කුලපති වරයා ලෙස පත් වුණා. 2009 ජූලි 23 වැනිදා පටන් කැලණියේ උප කුලපති ධුරයට පත්වූ මහාචාර්යතුමා තවමත් එම ධුරයේ කටයුතු කරනවා. කැලණිය විශ්ව විද්‍යාලයට වසර පනහක් පිරීම නිමිත්තෙන් එහි ස්වර්ණ ජයන්ති ප්‍රදර්ශනය මහ ඉහළින් සංවිධානය කරන්නට මහාචාර්යතුමා මුල් වෙලා කටයුතු කළා.ශිෂ්‍ය පහසුකම් සංවර්ධනය, වෛද්‍ය මධ්‍යස්ථානය පුළුල් කිරීම, ජ්‍යෙෂ්ඨ පොදු කාමරය නවීකරණය වැනි යටිතල පහසුකම් සංවර්ධනය වගේම කැලණිය විශ්ව විද්‍යාලයේ පුරා වෘත්තය කියාපාන කෞතුකාගාරයක් ඇරැඹීමත් එතුමා ක්‍රියාවට නංවන්නට සූදානම් වන සැලසුම් අතර තිබෙනවා.තමන් උපන් රට ගැන ජාතිය ගැන ඔහු ගේ හිතේ තියෙන ඇල්ම කිසිවකටත් දෙවැනි වෙන්නෙ නෑ. ජීවත්වූ කාලය තුළ වයස වගේ දෙගුණයක් පමණ කටයුතු ඉටු කර ඇති මහාචාර්යතුමා අතීතය මෙනෙහි කරන්නෙ අතිශය තෘප්තිමත් හැඟීමෙන්. අනාගතය ගැන එතුමා තුළ තියෙන්නෙ පැහැදිළි නිරවුල් හැඟීම් දහරාවක්.සාගරිකා දිසානායක ජයසිංහඡායාරූපය – විමල් කරුණාතිලක</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=ay1005022</link>
    <topic>නාග විහාරයට කෝටි 3ක නව විශ්‍රාම ශාලාවක්</topic>
    <author>යාපනයේ සංචාරයකින් පසු</author>
    <content>රුපියල් කෝටි 3ක වියදමින් ඉදිවන යාපනය නාග විහාර විශ්‍රාම ශාලාවට මුල්ගල් තැබීමට පැමිණි ජනාධිපති මහින්ද රාජපක්ෂ මැතිතුමා ගොඩනැඟිලි සැලැස්ම පරීක්ෂා කරමින්. උත්තර ලංකාවේ ප්‍රධාන සංඝනායක යාපනය නාග විහාරාධිපති මීගහජඳුරේ ඤාණරතන නාහිමියන් ප්‍රමුඛ මහා සංඝරත්නයද උතුරු ආණ්ඬුකාර මේජර් ජනරාල් ජී. ඒ. චන්ද්‍රසිරි මහතාද මෙහි සිටිති.නාග විහාරයඑල්ටීටීඊ ත්‍රස්තවාදින්ගේ වාහන නැවතුම් පළ අද යාපනයට එන බෞද්ධ බැතිමතුන්ගේ මූලස්ථානය බවට පත්ව ඇති බව ඔබ දන්නවාද.යාපනයේ නාග විහාරය පිහිටුවන ලද්දේ 1935 දීය. කඩවැද්දුවේ නන්දාරාම නාහිමියන්ගේ මෙහෙයවීමෙන් මෙම විහාරය ඉදිකිරීම සිදුකර තිබේ.ශ්‍රී මහා බෝධි අංකුරයක් මෙහි රෝපණය කළ අතර පසුව චෛත්‍යයක් ද ඉදිකරන ලදී. ඉන් පසුව බුද්ධ මණ්ඩපය ඉදිකළ අතර මල් අසුන් පුද පූජා සකස් කරන ස්ථාන ද ඉදි කෙරිණි.පසුව උතුරේ සියලු බෞද්ධ කටයුතු මෙහෙයවන මූලස්ථානය ලෙස යාපනයේ නාග විහාරය පත්විය.දකුණේ මෙන්ම යාපනයේ සිංහල බෞද්ධ ජනතාවද මේ නාග විහාරයට පැමිණියහ. පසළොස්වක පොහෝ දිනවල ආගමික වතාවත් විධිමත්ව සිදුවුණු අතර පසුව හමුදා සාමාජිකයන්ගේ ආගමික කටයුතු ද මේ ආශි‍්‍රතව සිදුවී තිබේ.1983 යුද්ධය ආරම්භ වීමත් සමඟම ඒ තත්ත්වය වෙනස් විය. 1984 දී කොටි ත්‍රස්තවාදීන් යාපනය අල්ලා ගත් අවස්ථාවේ ශ්‍රී නාග විහාරයට ද ප්‍රහාරයක් එල්ල විය. ත්‍රස්තවාදීහු 1985 දී මෙහි බෝධින් වහන්සේ හැර අන් සියලු දේ බිමට සමතලා කළහ.අන්තිමේදී නාග විහාර භූමිය කොටි සංවිධානයේ වාහන නැවතුම් පොළ බවට පත් විය.1995 න් පසුව යාපනය මුදා ගැනීමත් සමඟ යළි නාග විහාරය ගොඩ නැංවීමට පටන් ගැනිණි. හිටපු හමුදා මේජර් ජනරාල් පරාක්‍රම පන්නිපිටිය මහතා මේ පන්සල යළි ඉදිකිරීමට පෙරමුණ ගත්තේය.2001 - 2002 සාම ගිවිසුම් කාල පරිච්ඡේදයේදී දකුණේ අයට ද නාග විහාරය වැඳ පුදා ගැනීමට යළි අවස්ථාව සැලසිණි.උත්තර ලංකාවේ ප්‍රධාන සංඝනායක හා යාපනයේ ශ්‍රී නාග විහාර ජාත්‍යන්තර බෞද්ධ මධ්‍යස්ථානයේ විහාරාධිපති මිගහජදුරේ ඤාණරතන නාහිමි පවසන පරිදි 2002 පසුව වුවද යාපනයේ සිටින හමුදා සෙබළුන්ගේ පොලිස් නිලධාරීන්ගේ බෞද්ධ ආගමික මධ්‍යස්ථානය වූයේ මේ යාපනයේ නාග විහාරයයි.එහි වැඩ වසන භික්ෂුන් වහන්සේලාට දානමානාදිය ලබාදීම සිදුකළේ එම හමුදා නිලධාරිහුය.යුද්ධය නිම වීමෙන් පසු ඒ 9 මාර්ගය විවෘත කෙරිණි. දකුණේ ජනතාව යාපනයේ සංචාරය කිරීම වැඩි වීමත් සමඟ නාග විහාරය වන්දනාවට එන බැතිමතුන්ගේ සංඛ්‍යාව ද වැඩි විය. නාග විහාරයේ විශ්‍රාම ශාලාවේ ඉඩකඩ ද ඇහිරිණි.“සමහර සති අන්තවල යාපනයට 15000 ක් විතර එනවා. අපේ විශ්‍රාම ශාලාවේ ඉඩ තියෙන්නේ 400 - 450 කට විතරයි.ඒ දිනවල හරිම තදබදයක් තියෙනවා. සමහර අය රාත්‍රිය පහන් කරන්නේ දොරෙඅප්පා ක්‍රීඩාංගණයේ. මේ ප්‍රශ්නය විසඳීමට ජනාධිපති තුමාගේ උපදෙස් පරිදි උතුරු වසන්තය පිළිබඳව කාර්ය සාධක බළකායේ සභාපති බැසිල් රාජපක්ෂ මහතා යාපනයේ තිබු ප්‍රධාන ආහාර ගබඩාව විශ්‍රාම ශාලා සංකීර්ණයක් ලෙස පවත්වාගෙන යාමට කටයුතු සලසා දී තිබෙනවා. එය දිනකට 12000 කට විතර ඉන්න පුළුවන් විශාල ගොඩනැගිල්ලක්.නාග විහාරීය චෛත්‍යයඊට අමතරව නාග විහාරය අසල නව විශ්‍රාම ශාලාවක් ධර්ම ශාලාවක් හා භික්ෂු මධ්‍යස්ථානයක් සහිත තට්ටු 3 ක ගොඩනැගිල්ලක් ඉදිකිරීමට පසුගියදා මහින්ද රාජපක්ෂ ජනාධිපතිතුමා මුල්ගල තිබ්බා.” ඤාණරතන නාහිමියෝ අප සමඟ පැවසූහ.ඉදිවන විශ්‍රාම ශාලා ගොඩනැගිල්ල වර්ග අඩි 7500 කි. එය ඉදිවූ පසු දකුණෙන් එන භික්ෂුන් වහන්සේට ද විශ්‍රාම ශාලා පහසුකම් ද ලැබේ. තවත් 2000 කට අධික පිරිසකට නවාතැන් පහසුකම් ද සැපයේ. මේ සම්පූර්ණ ගොඩනැඟිල්ලේ ඉදිකිරීම්වලට රුපියල් කෝටි 3ක් වැයවේ. උතුරු වසන්තය වැඩසටහන යටතේ මෙම සංවර්ධන කටයුතු සිදුවේ.මහජන හා පරිත්‍යාගශීලීන්ගේ ආධාර ද එහි ඉදිකිරීම සඳහා අපේක්ෂා කරයි.මෙම විශ්‍රාම ශාලාවල නැණසල පරිගණක මධ්‍යස්ථාන පිහිටුවීමට ද අදහස් කර ඇතැයි ඤාණරතන නාහිමියෝ පවසති.ඊට අමතරව දෙමළ අයට සිංහල ඉගැන්වීමටත් සිංහල අයට දෙමළ ඉගැන්වීමටත් වැඩපිළිවෙළක් ද අධ්‍යාපන අමාත්‍යාංශයේ සහයෝගය ඇතිව ක්‍රියාවට නැංවීමට යෝජිතය.මීගහජඳුරේ ඤාණරතන නාහිමියන්ගේ අධිපතිත්වය යටතේ යාපනයේ තවත් බෞද්ධ විහාරස්ථාන 2 ක් පවතී. යාපනයේ මාදගල්වල පිහිටි දඹකොළ පටුන රාජමහා විහාරය ඉන් එකකි.එම විහාරස්ථානය ඉදිරියේදී බෞද්ධ කටයුතු දෙපාර්තමේන්තුවේ පූර්ණ සහාය ඇතිව හා නාවික හමුදාවේ උදව් ඇතිව පිරිවෙනක් බවට පත්කිරීමට සැලසුම් කර තිබේ. මීට අමතරව යාපනයේ චුන්නාකම් හි පිහිටි කදුරුගොඩ රාජමහා විහාරයේ සංරක්ෂණ කටයුතු ද විධිමත් කිරීමට පියවර ගෙන ඇත. බුදුරජාණන් වහන්සේ නාගදීපයට වැඩි දිනයේ මඳක් විවේකීව සිටි ස්ථානයක් ලෙස පුරාවිද්‍යාත්මක වටිනාකමක් ඇති විහාරස්ථානයක් ලෙස මෙම කදුරුගොඩ විහාරය හඳුන්වනු ලැබේ.නාග විහාරයේබුදු මැදුර1919 දී පුරාවිද්‍යා දෙපාර්තමේන්තුව මඟින් මෙහි කැණීම් කර තිබේ. විහාර ගෙයක් සමඟ කුඩා දාගැබ් 60ක් මෙහි තිබීම උතුරට සුවිශේෂී සිදුවීමකි. මෙහි අතීතය ක්‍රි.ව. දෙවැනි සියවස දක්වා දිවෙන බව කියැවේ.දැන් දකුණේ බෞද්ධ ජනතාව වැඩිපුර උතුරේ සංචාරය කරයි. ඔබ යාපනයේ සංචාරයක යෙදෙන්නට අදහස් කරන්නේ නම් මුලින්ම පැමිණිය යුත්තේ යාපනයේ ස්ටැන්ලි පාරේ ඇති නාග විහාරයටය. එහි සිටින භික්ෂූන් වහන්සේ හා බෞද්ධ ගිහි පිරිස හා හමුදා නිලධාරීන් ද ඔබට යාපනයේ සංචාරයට උපදෙස් ලබාදෙනු ඇත.කදුරුගොඩ පුරාණ රජ මහා විහාරස්ථානය යාපනයේ සංචාරයේ යා යුතුම සිද්ධස්ථානයකි.ඒ ස්ථානයට යාමට කන්කසන්තුරේ මරඳගාමමඩම් මන්සන්ධියට යා යුතුය. පසුව එතැනින් උඩුවිල් මන්සන්ධියට ගොස් කිලෝමීටරයක් දකුණු දෙසට යා යුතුය. මේ පිළිබඳ වැඩි විස්තර යාපනයේ නාග විහාරයෙන් දැනගත හැකිය. එමෙන්ම යාපනයේ නාග විහාරය අසල මෙන්ම තවත් ස්ථාන කිහිපයක පිහිටුවා ඇති යුද හමුදා මුරපොළවල සෙබළුන් ද ඔබට යාපනය සංචාරය සඳහා මඟ පෙන්වනු ඇත. මීට අමතරව පොලිස් නිලධාරීන්ගෙන් ද ඔබට උදව් ලබාගත හැකිය.ඒ 9 මාර්ගය දැන් කාපට් අතුරා සකස් කර අවසන් වෙමින් පවතී. මෙහි ගමන් කරන ජනතාවගේ පහසුව සඳහා ඒ 9 මාර්ගය දෙපස සහන මිලට ආහාර ද්‍රව්‍ය ලබාගැනීමට යුද හමුදා කඳවුරු මඟින් ආපන ශාලා පහසුකම් ද සපයා තිබේ.ඈත අතීතයේ උතුරේත් දකුණේත් දෙමළ සිංහල ජාතීන් අතරත් තිබුණු සහයෝගය හිතවත්කම අන්‍යොන්‍ය බැඳීම ශ්‍රී ලාංකික හැඟීම යළි ස්ථාපිත කරගැනීමට ඔබේ සංචාරය ද ඉමහත් පිටුබලයක් වනු ඇත.යාපනයේ සංචාරයකින් පසුනිහාල් පී.අබේසිංහසේයාරූ - ජනාධිපති මාධ්‍ය ඒකකය හා ඉන්ද්‍රජිත් පෙරේරා</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=aj1005021</link>
    <topic>බාර වූ එල්ටීටීඊ තරුණයනට තොරතුරු තාක්‍ෂණය දැනුම</topic>
    <author/>
    <content>වර්ටූසා සමාගමෙන් වවුනියාවේ තොරතුරු තාක්‍ෂණ මධ්‍යස්ථානයක්ජනාධිපතිතුමා සහ වර්ටූසා කණ්ඩායම වවුනියාව පොම්පමඩුහි තොරතුරු තාක්‍ෂණ මධ්‍යස්ථානය විවාත කළ අවස්ථාවේදි.රජයට බාර වූ එල්ටීටීඊ සාමාජිකයන් පුනරුත්ථාපනය කර නැවත සමාජයට එක්කිරීමේ කාර්යයට තම දායකත්වය සපයමින් වර්ටූසා සමාගම නවීනතම පහසුකම්වලින් අංග සම්පූර්ණ තොරතුරු තාක්ෂණ මධ්‍යස්ථානයක් පසුගියදා වවුනියාව පොම්පමඩුහිදී විවෘත කෙළේය.එම අංග සම්පූර්ණ තොරතුරු තාක්ෂණ මධ්‍යස්ථානය මහින්ද රාජපක්ෂ ජනාධිපතිතුමා අතින් පසුගියදා විවෘත කෙරුණි.”මෙම තරුණයින් පුනරුත්ථාපනය කිරීමේ ජාතික කර්තව්‍යයේදී වර්ටූසා කණ්ඩායම දක්වන කැපවීම අපි ඉතා අගය කරනවා. රජයට බාර වූ සන්නද්ධ තරුණයන් සාමාන්‍ය වැසියන් ලෙස නැවත සමාජයට එක් කිරීමට විශාල අනුබලයක් මෙමඟින් සැපයෙනවා.” යැයි පුනරුත්ථාපන කොමසාරිස් ජෙනරාල් බ්‍රිගේඩියර් සුදන්ත රණසිංහ මහතා එහිදී පැවසීය.මේ තොරතුරු තාක්ෂණ මධ්‍යස්ථානය රජයට බාර වූ සන්නද්ධ තරුණයින් තොරතුරු තාක්ෂණ අධ්‍යාපනය හා පුහුණුව ලබාදීමේ අරමුණින් පිහිටවනු ලැබූ අතර මේ වනවිට පුනරුත්ථාපනය කෙරෙනු ලබන තරුණ තරුණියන්ගේ පරිගණක සාක්ෂරතා මට්ටම්වලට ගැළපන අයුරින් තොරතුරු තාක්ෂණ පාඨමාලාවන් සකස් කෙරෙමින් පවතී.විවෘත කිරීමේ උත්සවයේදී අදහස් ප්‍රකාශ කරමින් වර්ටූසා සමාගමේ සාමාන්‍යාධිකාරි මධූ රත්නායක මහතා පැවසුවේ “අපේ රටේ කල් පවතින සාමයක් හා ආර්ථික සමෘද්ධිය සඳහා අත්‍යවශ්‍යතම කාරණයක් වන්නේ එකමුතු සමාජයක් නිර්මාණය කිරීමයි.එකමුතු සමාජයක් නිර්මාණය කිරීමේ ක්‍රියාවලිය සඳහා අපි හැමකෙනාටම වගකීමක් තිබෙන බව අපි විශ්වාස කරනවා. මේ ආකාරයෙන් අපේ වගකීම් කොටස ඉෂ්ට කිරීමට හැකියාව ලැබීම පිළිබඳව අපි සතුටට පත්වෙනවා.” යන්නයි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=aj1005022</link>
    <topic>මහජන බැංකුවේ බදු පෙර ලාබය බිලියන 6.1 යි</topic>
    <author/>
    <content>අඛණ්ඩව නව වැනි වසරටත් ඉහළ කාර්ය සාධනයක්මහජන බැංකුව පසුගිය වසර නවය මුළුල්ලෙහිම අඛණ්ඩව ලාභ සහ ශේෂ පත්‍රයේ වර්ධනයෙහිලා සිත් ගන්නා සුලු කාර්ය සාධනයක් පෙන්නුම් කරයි. ශ්‍රී ලාංකික පොදු ජනතාව වෙත බැංකු සහ මුල්‍ය සේවා සපයමින් පුරා අවුරුදු 48 ක් සම්පූර්ණ කරන බැංකුව 2009 වර්ෂයේදී ද සිත් ගන්නා සුලු කාර්ය සාධනයක් වාර්තා කර තිබේ.2009 මුදල් වර්ෂයේදී බදු සහ විසර්ජනයට පෙර ලාබය රුපියල් බිලියන 6.1 ක මින් පෙර නොවූ විරූ මට්ටමක් වෙත ලඟා වී ඇති බව බැංකුවේ විගණිත මුල්‍ය වාර්තා පෙන්නුම් කරයි.එමෙන්ම, සමූහයේ බදු පෙර ලාබය රුපියල් බිලියන 7.8 ඉක්මවා තිබේ. බැංකුවේ බදු පෙර ලාභයේ වර්ධනය 7.3% ක් ලෙස පෙන්නුම් කෙරෙන අතර, බදු පසු ලාභය පසුගිය වර්ෂයට සාපේක්ෂව 23% ක වර්ධනයකි.මහජන බැංකුවේ මේ වන විට, ශාඛා යන සේවා මධ්‍යස්ථාන 670 කින් සමන්විත දිවයිනේ පුළුල්තම බැංකු ශාඛා ජාලයට හිමිකම් කියන අතර, රුපියල් බිලියන 476 ක වත්කම් පදනමකට සහ රුපිබල් බිලියන 396 ක තැන්පතු සමුච්චිතයකට හිමිකම් කියයි.බැංකුවේ ප්‍රධාන තැන්පතු සමුච්චය වන රුපියල් ඉතුරුම් තැන්පත් වටිනාකම 2008 වසරට සාපේක්ෂව රුපියල් බිලියන 18.8 කින් හෙවත් 13.5% ක යහපත් වර්ධනයක් සිදුවී ඇත. එහි වටිනාකම මේ වන විට රුපියල් බිලියන 158.2 කි.අලෙවි සහ මහජන සම්බන්ධතා ප්‍රධානි දීපාල් අබේසේකර, ජ්‍යෙෂ්ඨ නියෝජ්‍ය සාමාන්‍යාධිකාරි ඒ. සබ්රි ඊබ්‍රාහිම්, මුල්‍ය ප්‍රධානි යොහාන් සෝසා, ප්‍රධාන පරිපාලන නිලධාරි / සාමාන්‍යාධිකාරි පී.වී. පතිරණ, ජ්‍යෙෂ්ඨ නියෝජ්‍ය සාමාන්‍යාධිකාරි වී කුමාර, ජ්‍යෙෂ්ඨ නියෝජ්‍ය සාමාන්‍යාධිකාරි සහ අධ්‍යක්‍ෂ මණ්ඩල ලේකම් කේ. අතුකෝරල, මහත්ම මහත්මීන් මහජන බැංකුවේ ප්‍රගතිය පිළිබඳ දැනුම් දෙන මාධ්‍ය සාකච්ඡාවට එක් වෙමින්.2009 තෙවැනි කාර්තුව දක්වා පැවති ඉහළ පොලී අනුපාතිකයක් මත ක්‍රියාත්මක වූ කාලීන තැන්පතු සඳහා ක්‍රියාත්මක වූ සමාන සහ තියුණු ඉල්ලුම් හේතුව නිසා හටගත් දැඩි තරගකාරීත්වය සැලකිල්ලට ගත් කල මෙය සඳහන් කළ යුතු සාර්ථකත්වයකි.පුද්ගලයන් සඳහා සහ මහා පරිමාණ සහ සුළු පරිමාණ ව්‍යවසායනට යොමුගත පුළුල් පරාසයකින් යුතු තැන්පතු සහ ණය යෝජනා ක්‍රම බැංකුව සතුව පවතී.2008 මුදල් වර්ෂයට සාපේක්ෂව බැංකුවේ ණය සහ අත්තිකාරම් 13.5% ක වර්ධනය 2009 මුදල් වර්ෂයේ දී සිදුවී ඇත. මෙම වර්ධනය ලබා ගෙන ඇත්තේ 2008 වර්ෂයට සමගාමීව සමස්ථ බැංකු ක්ෂේත්‍රයේ 4% ක ඍණාත්මක වර්ධනයක් පවතිද්දීය.මේ වන විට මහජන බැංකුව ශාඛා සහ සේවා මධ්‍යස්ථාන අතරින් 461 ක් එසැණ ගනුදෙනු පහසුකම් සහිතව දිවයිනේ පුළුල්තම පරිගනකගත ශාඛා ජාලයකට හිමිකම් කියයි.එමෙන්ම දිවයිනේ වැදගත් ස්ථානයන්හි ස්ථාපිත කරන ලද ස්වයංක්‍රීය ටේලර් යන්ත්‍ර 300 ක් ද ක්‍රියාත්මකව පවතී. මීට අමතරව, කෙටි පණිවුඩ බැංකු සේවාව ද 2009 වසරේ දී සිය සේවාවන් අතරට එක් කොට ඇත.2009 – 2014 කාලය සඳහා වන බැංකුවේ ක්‍රමෝපායන සැලැස්ම මේ වන විට මුළුමනින්ම ක්‍රියාත්මක කර තිබේ. සැලැස්මට අනුව 2009 වර්ෂය ආරම්භයේ සිට නියම කර ගන්නා ලද ඉලක්ක සහ අරමුණු සාක්ෂාත් කර ගැනීම පිණිස මේ වන විට අවධානය යොමු කර තිබේ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=aj1005023</link>
    <topic>වාර්ෂික මහ සභාව කලින් පවත්වා සෙලාන් බැංකුව තවත් ඉදිරියෙන්</topic>
    <author/>
    <content>ශ්‍රී ලංකාවේ වාණිජ බැංකු අතරෙන් සෙලාන් බැංකුව 2010 මාර්තු 26 දා වාර්ෂික මහා සභාව පවත්වමින් තවත් පියවරක් ඉදිරියට තබයි.සෙලාන් බැංකුව 2009 වසර සඳහා බදු ගෙවීමෙන් පසු රුපියල් මිලියන 543.301 ක ලාභයක් ඉපැයූ බව නොබෝදා වාර්තා කළේය. මෙය පසුගිය මූල්‍ය වර්ෂයට සාපේක්ෂව ලාභය සියයට 250 කින් ඉහළ යෑමකි.සෙලාන් බැංකුවේ සභාපති ඊස්ට්මන් නාරංගොඩ මහතා ප්‍රකාශ කළේ “සෙලාන් බැංකුව අද ස්ථායිතාවෙන් සහ ලාභදායි බවින් ශක්තිමත් වී ඇති බව සාඩම්බරයෙන් පවසමි. ශ්‍රී ලංකා මහ බැංකුව විසින් පත් කරන ලද නව අධ්‍යක්ෂ මණ්ඩලයක් යටතේ බැංකුව මෙහෙයවීම සහ නව පුළුල් උපාය මාර්ගික සැලැස්මක් සමඟින් යළි යථා තත්ත්වයට පිවිසීම සඳහා අපි බොහෝ ක්ෂේත්‍ර ඇතුළත් වන පරිදි ප්‍රබල ප්‍රකෘතිකරණ ක්‍රියාවලියක් අරඹා තිබෙනවා.” යනුවෙනි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=aj1005024</link>
    <topic>ශ්‍රී ලංකා ආයෝජන මණ්ඩලයෙන් නව ආයෝජන ගිවිසුම් 8කට අස්සන්</topic>
    <author/>
    <content>කොග්ගල අපනයන සැකසුම් කලාපයේ අපනයන වෙළෙඳ මධ්‍යස්ථානයක් ඇරැඹීම සඳහා ගිවිසුම් අස්සන් කළ අවස්ථාව.ආයෝජන ප්‍රවර්ධනයෙහි දී සම්ප්‍රදායික ඇඟලුම් ක්‍ෂෙත්‍රයෙන් බැහැරව විවිධාංගකරණීය වූ ව්‍යාපෘති වෙත යොමුවීම සහ නව ක්‍රමවේද භාවිතා කිරීමේ ප්‍රතිඵලයක් වශයෙන් ආයෝජන මණ්ඩලය පසුගිය මාස 3 ඇතුළත සැලකිය යුතු ප්‍රගතියක් අත්කර ගැනීමට සමත්ව සිටී. මේ අනුව 2010 මුල් මාස 3 ඇතුළත පමණක් නව ආයෝජන ගිවිසුම් 34 ක් අස්සන් කර තිබේ.නව ව්‍යාපෘති 8 හි ඇස්තමේන්තුගත ආයෝජන වටිනාකම ඩොලර් මිලියන 20 කි. (රුපියල් බිලියන 2.2 යි) මෙමගින් උත්පාදනය වන ඍජු රැකියා අවස්ථා ප්‍රමාණය 500 ක් පමණ වේ.නව ගිවිසුම් 8 යටතේ මොරවක හා බගවන්තලාව ප්‍රදේශවල කුඩා පරිමාණයේ ජලවිදුලි යෝජනා ක්‍රම දෙකක් ආරම්භ කෙරෙනු ඇත.සංචාරක හා හෝටල් ක්‍ෂෙත්‍රය යටතේ කාමර 25 කින් සමන්විත සංචාරක හෝටලයක් වව්නියාවේ ඉදිකෙරෙන අතර, වයික්කාලේ ඩොල්පින් හෝටලය නවීකරණය කිරීම, බේරුවල නෙප්චූන් හෝටලය නවීකරණය කිරීම ද ඇරඹෙනු ඇත. කොග්ගල අපනයන සැකසුම් කලාපයේ අපනයන වෙළෙඳ මධ්‍යස්ථානයක් ස්ථාපිත කෙරේ.නැඟෙනහිර නවෝදය වැඩසටහන යටතේ චෙන්නකලඩි ප්‍රදේශයේ දේශීය වෙළඳ පොළ සඳහා කිරි සහ කිරි ආශි‍්‍රත නිෂ්පාදන ව්‍යාපෘතියක් ද, නිපැයුම් ශ්‍රී ලංකා කර්මාන්ත 300 වැඩසටහන යටතේ හම්බන්තොට ප්‍රදේශයේ අගය එක්කළ කෙසෙල් තන්තු (කෙඳි) නිෂ්පාදන ව්‍යාපෘතියක් ද මෙයට ඇතුළත්ය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=aj1005025</link>
    <topic>රිචඩ් පීරිස් ටයර් සමාගමේ දකුණේ අලෙවි නියෝජිතයෝ ඇගයෙති</topic>
    <author/>
    <content>ජ්‍යෙෂ්ඨ අලෙවි කළමනාකාර පී.ආර්. ගුණසේකර මහතා සමඟ අලෙවි විශිෂ්ටයෝ තිදෙනා.රිචඩ් පීරිස් ටයර් සමාගමේ දකුණු පළාත් කර්මාන්ත ශාලාව සමග ගනුදෙනු කරනු ලබන අලෙවි නියෝජිතයින් ඇගයීමේ සමුළුව සමාගමේ අධ්‍යක්‍ෂ සාමාන්‍යාධිකාරි පුෂ්පික ජනධීර මහතාගේ ප්‍රධානත්වයෙන් මාතර පසුගියදා පැවැත්විණි.එහිදී රීට්‍රේඩ් අංශයේ විශිෂ්ට අලෙවි නියෝජිතයින් හා ට්‍රේඩිං අංශයේ (බිර්ලා, කෝර්සා ටයර් ඇතුළු නව නිෂ්පාදන) විශිෂ්ට අලෙවි නියෝජිතයින් ඇගැයීමට ලක් කරන ලදී.ප්‍රථම දෙවන හා තෙවන ස්ථානය අනුපිළිවෙළින් හිමිකර ගනු ලැබුවේ අකුරැස්ස රත්නායක ටයර් සෙන්ටර් හි අධිපති පි‍්‍රයන්ත සංජීව රත්නායක, පිටබැද්දර දෙනිපිටිය ටයර් වර්ක්ස් හි අධිපති එච්. ලලිත් මහින්දසිරි, කඹුරුපිටිය නෙත්මා ටයර් සෙන්ටර් හි අධිපති සුනිල් රූපසිංහ යන මහත්වරුන් විසිනි. වෙළෙඳ නියෝජිතයින් දෙසීයකට අධික පිරිසක් සහභාගී වූ මෙම උත්සවයේදී සහභාගී වූ සැමට වටිනා ත්‍යාග පිරිනැමීමටද සමාගම කටයුතු යොදා තිබිණි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=aj1005026</link>
    <topic>සාපෙළ සමතුනට IT උපාධි පාඨමාලා හැදෑරීමට අවස්ථාවක්</topic>
    <author/>
    <content>Open Arc කාර්මික සරසවියෙන් අ.පො.ස. සාමාන්‍ය පෙළ සමත් තොරතුරු තාක්ෂණ ක්ෂේත්‍රයට විශේෂ ළැදියාවක් සහ හැකියාවක් ඇති සිසුන්ට උසස් පෙළ හදාරන්නේ නැතිව කොළඹ විශ්ව විද්‍යාලය මඟින් පිරි නමනු ලබන තොරතුරු තාක්ෂණ උපාධිය වසර තුනක පමණ කාලයකින් ලබා ගැනීමට දැන් අවස්ථාව සලසා ඇත.මේ පිළිබඳ සිසුන් සහ මවුපියන් දැනුවත් කිරීමේ සම්මන්ත්‍රණය අද (02) පෙ.ව. 10.00 ටත් හෙට ප.ව. 4.00 ට අංක 120, හයිලෙවල් පාර, කිරුළපන, නුගේගොඩ යන ස්ථානයේ පිහිටි Open Arc කාර්මික සරසවියේ පැවැත්වේ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=aj1005027</link>
    <topic>INTRAD EXPO  2010 ජගත් වෙළෙඳ ප්‍රදර්ශනය සහ ආයෝජන සමුළුව 7 දා සිට</topic>
    <author/>
    <content>ශ්‍රී ලංකා ජාතික වාණිජ මණ්ඩලය විසින් අපනයන සංවර්ධන සහ අන්තර්ජාතික වෙළෙඳ අමාත්‍යාංශය, කර්මාන්ත සංවර්ධන සහ ආයෝජන ප්‍රවර්ධන අමාත්‍යාංශය, ශ්‍රී ලංකා අපනයන සංවර්ධන මණ්ඩලය, ශ්‍රී ලංකා ආයෝජන මණ්ඩලය, වාණිජ දෙපාර්තමේන්තුව සහ ශ්‍රී ලංකා තේ මණ්ඩලය එක්ව සංවිධානය කරනු ලබන”INTRAD EXPO 2010” අන්තර්ජාතික වෙළෙඳ ප්‍රදර්ශනය සහ ආයෝජන සමුළුව බණ්ඩාරනායක අනුස්මරණ සම්මන්ත්‍රණ ශාලාවේදී මේ 07 වැනිදා සිට 09 වැනිදා දක්වා පැවැත්වේ.කෘෂිකාර්මික, කාර්මික, වැවිලි, ඉංජිනේරු, ආහාර සැකසුම්, විදුලි බලය, බල ශක්තිය, සංචාරක සේවා, සෞඛ්‍ය සේවා, අධ්‍යාපන, ඉදිකිරීම්, තොරතුරු තාක්ෂණය, රක්ෂණ, ප්‍රවාහන, බැංකු යනාදි භාණ්ඩ අලෙවි කරන සහ සේවා සපයන හැම ක්ෂේත්‍රයකටම සම්බන්ධ දේශීය සහ විදේශීය ප්‍රකට ආයතන රැසක් මෙම ප්‍රදර්ශනයට සහභාගි වේ.“INTRAD EXPO 2010” යුද්ධය අවසන් වීමෙන් පසු එළඹි සාමකාමී සමාජ, දේශපාලන පසුබිමක් යටතේ පැවැත්වෙන ප්‍රථම මහා පරිමාණ අන්තර්ජාතික වෙළෙඳ ප්‍රදර්ශනය සහ ආයෝජන සමුළුවයි.ශ්‍රී ලංකා ජාතික වාණිජ මණ්ඩලය, අංක 450. ඩී. ආර්. විජයවර්ධන මාවත, කොළඹ 10 ලිපිනයෙන් වැඩි විස්තර ලබාගත හැකිය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=aj1005028</link>
    <topic>ග්‍රැෆික් ඩිසයින් නොමිලේ සම්මන්ත්‍රණයක්</topic>
    <author/>
    <content>ජනමාධ්‍ය හා තොරතුරු අමාත්‍යාංශය යටතේ පැවැත්වෙන ශ්‍රී ලංකා මුද්‍රණ ආයතනය මගින් ග්‍රැෆික් ඩිසයින් තාක්‍ෂණය සහ රූ රටා නිර්මාණ මෘදුකාංග භාවිතය පිළිබඳ දැනුම ලබා දීමේ සම්මන්ත්‍රණයක් මැයි මස 9 වැනි ඉරිදා පෙ.ව. 8.30 සිට ප.ව. 2.30 දක්වා බොරැල්ලේ රජයේ මුද්‍රණාලයේ පිහිටි ශ්‍රී ලංකා මුද්‍රණ ආයතනයේ දේශන ශාලාවේදී පැවැත්වේ.මේ සම්මන්ත්‍රණය ග්‍රැෆික්ක් ඩිසයින් තාක්‍ෂණය හදාරන්නට අදහස් කරන පුද්ගලයන්ට මෙන්ම අදාළ රැකියාවලට නියුක්ත වීමට අදහස් කරන පුද්ගලයන්ටද සාර්ථක මූලාරම්භයක් සහ දැනුමක් ලබා දෙනු ඇත.වැඩි විස්තර දුරකථන අංක 2686162 හෝ 2679791 න් ලබාගත හැකිය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=aj1005029</link>
    <topic>ඔඩෙල් මහරගම ශාඛාව විවෘත වෙයි</topic>
    <author/>
    <content>ඔඩෙල් හි 12 වැනි ශාඛාව පසුගියදා මහරගමදී විවෘත කෙරිණි.මේ වසරේ විවෘත වූ දෙවන ඔඩෙල් ශාඛාව වන මෙය අංක 278, හයිලෙවල් පාර, මහරගම යන ස්ථානයේ පිහිටා ඇත.විවෘත කරන ලද නව ඔඩෙල් ශාඛාව මහරගම ප්‍රදේශවාසීන්ට නව අත්දැකීමක් ලබා දෙන බව පැවසූ ඔඩෙල් නිර්මාතෘ ඔටාරා ගුණවර්ධන මහත්මිය, එමඟින් පන්නිපිටිය, කොට්ටාව සහ හෝමාගම වැනි ආසන්න නගරවල පිහිටි ජනයාටද එම අත්දැකීම ලබා ගැනීමට අවස්ථාවක් සලසන බව පැහැදිලි කළාය.ආසියා ශාන්තිකර දන්ත වෛද්‍ය සංගමයේ වාර්ෂික විද්‍යා හමුව වන ආසියා ශාන්තිකර දන්ත වෛද්‍ය කොංග්‍රසයේ 32 වැනි සැසිවාරය මේ 12 වැනිදා සිට 16 වැනිදා දක්වා ශ්‍රී ලංකාවේදී පැවැත්වේ.ලොව විශාලතම දන්ත වෛද්‍ය සම්මන්ත්‍රණයක් වශයෙන් සැලකෙන මේ කොංග්‍රසය, මේ වසරේ ශ්‍රී ලංකාවේදී දෙවන වතාවට පැවැත්වෙන අතර එය ශ්‍රී ලංකා රජය මඟින් ජාතික වැදගත්කමකින් යුත් අවස්ථාවක් වශයෙන් හඳුනාගනු ලැබ ඇත.ඒ සඳහා සත්කාරකත්වය ශ්‍රී ලංකා දන්ත වෛද්‍ය සංගමය මඟින් සපයනු ලබන අතර අනුග්‍රහය දක්වනු ලබන්නේ යුනිලීවර් ශ්‍රී ලංකාහි ප්‍රමුඛ මුඛ සෞඛ්‍ය සත්කාරක වෙළෙඳ නාමය වන සිග්නල් මඟිනි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>02</day>
    </date>
    <link>http://www.silumina.lk/2010/05/02/_art.asp?fn=aj10050210</link>
    <topic>යුනිලීවර් ශ්‍රී ලංකා මිහිකත හෝරාව සමරයි</topic>
    <author/>
    <content>මිහිකත හෝරාව ලෝක වනජීවී අරමුදල මගින් දියත් කරන ලද දේශගුණික විපර්යාස සම්බන්ධ ව්‍යාපෘතියකි. ලොව පුරා විසිරුනු මිලියන සංඛ්‍යාත ජනතාව එක් පැයක් සිය නිවෙස්වල විදුලි පහන් නිවා දමමින් දේශගුණික විපර්යාස ආශි‍්‍රත අර්බුදය විසඳීම සඳහා සංකේතවත්ව සහයෝගය දැක්වූහ. මෙම වසරේ මිහිකත හෝරාව සමරන ලද්දේ මාර්තු 27 වැනි සෙනසුරාදා දින පස්වරු 8.30 ටය.යුනිලීවර් සමාගම මිහිකත හෝරාව සඳහා සහභාගී වෙමින් දේශගුණික විපර්යාස ආශි‍්‍රත අභියෝගයන්ට මුහුණදීම සඳහා තම ආයතනය සතු නිරන්තර කැපවීම විදහා දක්වන ලදී. මෙහිදී සමාගම මගින් සිය කාර්ය මණ්ඩලය හා ව්‍යාපාරික සහකරුවන් සඳහා දේශගුණික විපර්යාසයන්හි බලපෑම සහ මිහිකත හෝරාව පිළිබඳ පුළුල් දැනුවත් කිරීමේ ව්‍යාපෘතියක් සංවිධානය කෙරුණි.මේ දැනුවත් කිරීමේ ව්‍යාපෘතියෙහි අංගයක් වශයෙන් යුනිලීවර් ශ්‍රී‍්‍රලංකා මගින් සිය කාර්ය මණ්ඩල සාමාජිකයින් සහ ඔවුන්ග් දරුවන් අතර විවිධ තරග සංවිධානය කරමින් යහපත් පාරිසරික ක්‍රියාකාරකම් පිළිබඳ ඔවුන් දැනුවත් කරන ලදී.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa1005091</link>
    <topic>වෙළෙඳ පොළට කඩා පනින හමුදාවක්</topic>
    <author>චන්දන බණ්ඩාර</author>
    <content>ගසාකෑමට වැට බඳී. වරදකරුවන්ට උපරිම දඬුවම්චන්දන බණ්ඩාරපාරිභෝගික ජනතාව ගසා කෑමේ යෙදෙන වෙළෙඳුන් තරාතිරම නොබලා අත්අඩංගුවට ගෙන ඔවුනට එරෙහිව උපරිම දඬුවම් ලබාදීම සඳහා විශේෂ වැටලීම් ක්‍රියාවලියක් දිවයින පුරා සිදුකරන බව සමූපකාර හා අභ්‍යන්තර වෙළෙඳ කටයුතු අමාත්‍යංශය පවසයි.වැඩි මිලට භාණ්ඩ විකිණීම, කල් ඉකුත් වූ සහ ප්‍රමිතියෙන් තොර භාණ්ඩ වෙළෙඳ පළේ තබාගැනීම, නියමිත බරට වඩා අඩුවෙන් කිරුම් – මිණුම් සිදුකිරීම යනාදියෙන් පාරිභෝගික ජනතාව පීඩාවට පත්කරන වෙළෙඳුන් අත්අඩංගුවට ගැනීම සඳහා පූර්ණ බලයලත් නිලධාරි මණ්ඩලයක් පත් කරන බවද අමාත්‍යංශය සඳහන් කෙළේය.මේ අනුව ඉදිරි සතියේ පටන් දිවයින පුරා වැටලීම් කටයුතුª සිදු කැරෙනු ඇත. මේ වැටලීම්වල ප්‍රගතිය පිළිබඳව නිරතුරුව සොයා බලමින් නීතිය අකුරටම ක්‍රියාත්මක කරන බව විෂය බාර ඇමැති ජොන්ස්ටන් ප්‍රනාන්දු මහතා අවධාරණය කෙළේය.ඇමැතිවරයා තවදුරටත් සඳහන් කළේ පාරිභෝගික ජනතාවට තවත් සහනයක් ලෙස සියලුම අත්‍යවශ්‍ය ආහාර ද්‍රව්‍ය මිල ගණන් හැකිතාක් අඩු කිරීමට පියවර ගන්නා බවයි. මෙහිදී දේශීය ගොවි ජනතාව ආරක්ෂා කෙරෙන අතරම ආනයනකරුවන්ගේ ඒකාධිකාරිය බිඳ දැමීමට රජය මැදිහත් වන බවද හෙතෙම අවධාරණය කෙළේය.ඒ අනුව අත්‍යවශ්‍ය ආහාර ද්‍රව්‍ය ආනයනය කිරීමේදී රජය ද ඒ හා සම්බන්ධ වී භාණ්ඩ ගෙන්වීමට පියවර ගන්නා අතර එමඟින් හොඳ තත්ත්වයේ භාණ්ඩ අඩු මිලට පාරිභෝගිකයා අතට පත්කළ හැකි බවද ඇමැතිවරයා පෙන්වා දුන්නේය. මේ සඳහා ස.තො.ස. වෙළෙඳසල් ජාලය ශක්තිමත් කරන බවත් අවශ්‍ය නිලධාරීන් වහා සේවයට බඳවා ගන්නා බවත් ඇමැතිවරයා අවධාරණය කළේය. මේ කටයුතු කියූ ලෙසටම ඉටුවේදැයි සිළුමිණ ඇමැතිවරයාගෙන් විමසූ විට හෙතෙම සඳහන් කෙළේ කී පරිදිම කටයුතු කෙරෙන බවට තමා වගබලා ගන්නා බවයි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa10050915</link>
    <topic>පාසලේ අයිතිය දරුවන්ට දෙන්න</topic>
    <author/>
    <content>- ජනපතිරටේ ජාතික ඉතිහාසය ඉගෙන ගැනීම මඟින් මානුෂික ගුණධර්ම වර්ධනය කැරගත හැකි බවත් මවු බසට ගරු කිරීම හා මවු බසින් කතා කිරීම උදාර මනුෂ්‍යයකුට මදි පුංචි කමක් නොවන බවත් සඳහන් කළ මහින්ද රාජපක්ෂ ජනාධිපතිතුමා බෞද්ධ පරිසරයක සිට තොරතුරු තාක්ෂණය වැනි නවීන විෂයයක් ඉගෙන ගත හැකි බවත් චිත්‍රවල සිට ක්‍රිකට් දක්වා අන්තර්ජාතික තලයට යා හැකි ශිල්ප ක්‍රම මෙන් ම ක්‍රීඩා ද ඉගෙන ගත යුතු බව ද කීය.ජනාධිපතිතුමා ඒ බව සඳහන් කෙළේ මහනුවර අස්ගිරිය රජමහා විහාරයේ ශ්‍රී චන්ද්‍රානන්ද බෞද්ධ විද්‍යාලයේ ඉදි කැරුණු නව සය මහල් ගොඩනැඟිල්ල විවෘත කිරීමෙන් අනතුරුව පැවැති උත්සව සභාව අමතමිනි.රටේ අධ්‍යාපනය විහාරස්ථානයෙන් ඈත්ව ඇති බවත් අධ්‍යාපනයේදී මුලින් ම සතුටු විය යුත්තේ පාසල් දරුවන් බවත් පෙන්වා දුන් ජනාධිපතිතුමා පාසල අයිති දරුවන්ට බවත් එහි අයිතිය දරුවන්ට ලබා දිය යුතු බවත් කීය. වැඩිදුරටත් කතා කළ ජනාධිපතිතුමා මෙසේ ද කීය.පාසලක් ආරම්භ කරලා වසර හතරකදී මේ වාගේ දියුණුවක් ලබන්න පුළුවන් ද කියලා කෙනකුට පුදුම හිතෙන්න පුළුවන්. කාට පුදුම හිතුණත්, අස්ගිරි විහාරයේ ඉතිහාසය, වාගේ ම මේ සාසනයේ ඉතිහාසය දන්න පුද්ගලයකුට පුදුමයක් ඇති වෙන්නේ නෑ.එදා සතුරු ආක්‍රමණ එනකොට දළදා වහන්සේ වාගේ උතුම් වස්තු වාගේ ම රාජ කුමාරවරුන්වත් අපේ මුතුන් මිත්තන් ආරක්ෂා කළා. රාජ කුමාරවරු තමන්ගේ ආවාස වල, ගල් ගුහා වල හංගාගෙන ඉඳලා, තමන්ට ලැබෙන දානයෙන් කොටසක් කන්න දීලා, ශිල්ප ශාස්ත්‍ර උගන්නලා, ඒ අයව යුද්දෙට යවලා, රටත්, සාසනයත් ආරක්ෂා කර දුන්නා.පන්සලත් එක්ක අධ්‍යාපනය සම්බන්ධ වෙලා තිබුණ කාලේ මේ රටේ වැඩ කෙරුණේ එහෙමයි. රණවිරුවන්ට වාගේ ම මේ රටේ ජනතාවට අධ්‍යාපනය දීමේ උරුමය අවුරුදු දහස් ගණනක් තිස්සේ තිබුණේ විහාරස්ථානය භාරයේ. ඒ වාගේ පරපුරක ස්වාමීන් වහන්සේලා ආරම්භ කළ පාසලක් අවුරුදු හතරක දී මේ වාගේ දියුණුවක් ඇති කර ගත්ත එක පුදුමයට හේතුවක් නොවේ.මේ රටට, පරිසරයට උවමනා කර්මාන්ත මොනවාද, ශිල්පය මොකක්ද කියලා අපේ භික්ෂූන් වහන්සේලා දැනගෙන හිටියා. මේ රටේ සම්ප්‍රදාය ගැන උරුමය ගැන අපේ භික්ෂූන් වහන්සේලා දැන ගෙන හිටියා. ඒ නිසා අපේ විහාරස්ථානය ඇසුරේ අධ්‍යාපනය තිබෙන තාක්කල් මේ රටට උවමනා බුද්ධිමතුන් බිහිවුණා.නමුත් අධ්‍යාපනය විහාරස්ථානයෙන් ඈත් කළ දවසේ ඉඳන් ජාතිය බරපතළ අර්බුදයකට මුහුණ දුන්නා. අධිරාජ්‍යවාදීන් පාසල් පිහිටවලා උත්සාහ කළේ ඒ අයට උවමනා පිරිසක් බිහි කරගන්න. ඒ නිසා බෞද්ධ අධ්‍යාපනය විනාශ වෙන්න ගත්තා.අද වෙනකොට අපේ රටේ අධ්‍යාපනය විහාරස්ථානයෙන් බොහොම ඈත් වෙලයි තියෙන්නේ. අද අපි මේ රටේ අධ්‍යාපනයට විශාල මුදලක් වියදම් කරනවා. යුද්ධය ඉතාම දරුණුවට තිබුණා. 2009 අවුරුද්දේ ජාතික ආරක්ෂාවට ගිය වියදම අතිවිශාලයි. ඒ වගේ ම ගිය අවුරුද්දේ මේ රටේ අධ්‍යාපනයටත් ඊට ආසන්නම මුදලක් අපි වෙන් කරලා තියෙනවා. අධ්‍යාපනයේ දී මුලින් ම සතුටු වෙන්න ඕනෑ.උදේට ඉස්කෝලේ උගන්වන කොට අප්‍රිය කෙරෙන ගුරුවරයා හවසට ටියුෂන් දෙනකොට ප්‍රිය මනාප විදියට වැඩ කරනවා. එතකොට අපිට බිලියන ගානක් වියදම් කරලත් දරුවෝ සතුටු කරන්න බැරිවෙලා තියෙනවා. අපි මේවා ගැන දැන් නැවත හිතන්න ඕනෑ.ලංකාවේ තියෙන ලොකුම තරගය පාසල් වලට දරුවන් ඇතුල් කර ගැනීමේ තරගයයි. මේ තරගය මේ රටේ දරුවන්ටත් විශාල බරක්. පාසල් පොත් බෑගය වාගේ ම මේ තරගයත් දරුවන්ට බරක් වෙලා. දරුවෝ අද අම්මාගෙන්, තාත්තාගෙන් පවා ඈත් වෙනවා. ඊළඟට ගමෙන් ඈත් වෙනවා. අන්තිමට උපන් බිමෙනුත් ඈත් වෙනවා. එදා විහාරස්ථානය අධ්‍යාපනය දීලා රට රැක ගන්න රජවරු හැදුවා. පර සතුරු ආක්‍රමණ වලදී සතුරන් සත් සමුදුරෙන් එහාට පන්නන්න විරුවරු හැදුවා. නමුත් අද බොහොමයක් ජාත්‍යන්තර පාසල් වෙන් වෙලා තියෙන්නේ පිටරට වලට උවමනා ජනතාවක් මේ රටේ ගොඩ නඟන්නයි.උගතුන් දක්ෂයින් විශේෂඥයින් රට අත හැරලා ගියහම අපේ රටත් හරියට පහේ ශිෂ්‍යත්වය සමත් ළමයි අත හැරලා ගිය ඉස්කෝලයක් වාගේ වෙයි. දක්ෂයෝ රට හැර ගියහම ඉතුරු වෙන අයගෙන් රට ගොඩ නගන්න පුළුවන් ද? මේක තමයි අපිට තියෙන එක අභියෝගයක්. මව්බිම ආසියාවේ ආශ්චර්යය කරන්න නම් මේ ක්ෂේත්‍රවල බොහොමයක් වෙනස්කම් වෙන්න ඕනෑ කියලයි මගෙ විශ්වාසය.අපි ධර්මය ඉගෙන ගන්න ඕනෑ. ධර්මය ඉගෙන ගත්තහම තමයි ප්‍රඥාව ලැබෙන්නේ. පව් පින් ගැන හැඟීම මේ බෞද්ධ රටෙන් අමතක වෙලා යනවා. මේ පවය, මේ පිනය කියන හැඟීම හදවතේ තිබුණොත් තමයි අපට සදාචාර සම්පන්න මිනිහෙක් වෙන්න ඇහැකි. පව් පින් හැඟීම ඇති කරන්න පුළුවන් බෞද්ධ අධ්‍යාපනයෙන් විතරයි.අපි අපේ ඉතිහාසය ඉගෙන ගන්න ඕනෑ. අද කන්ද උඩරට බොහොම දෙනකුට වුණත් මොනරවිල කැප්පෙටිපොළ නිලමේ තුමා අමතක බව මට පෙනෙනවා. ඉතිහාසය අමතක කරනවා කියන්නේ අපේ අම්මා තාත්තා අමතක කරනවා වාගේ පවක්. රටේ ජාතික ඉතිහාසය තමයි මනුස්සකම ඇති කරන්නේ.ජයග්‍රහණය වගේ ම පරාජයත් විඳගන්න ඕනෑ. අද මේ වාර්ෂික ත්‍යාග ප්‍රදානෝත්සවයේදී ත්‍යාග ලබන නොලැබෙන දරුවෝ ඉන්න පුළුවන්. නමුත් ඒ අය හිතන්න එපා තමන්ගෙන් මේ රටට වැඩක් නෑ කියලා. පංති කාමරයේදී අසමත් වුණත් පිට්ටනියේදී සමත් වෙන්න පුළුවන්. පිට්ටනියේ දී පරාද වුණත් වෙනත් ශිල්පයකදී ඔබ දිනන්න පුළුවන්. ස්වභාව ධර්මය මේ ලෝකයට නිකමුන් බිහි කරන්නේ නෑ. අපි කාටත් කුමක් හෝ විශේෂ හැකියාවක් තියෙනවා. ඒ හැකියාව අඳුනාගෙන ඒකෙන් ලෝකය ජය ගන්න අවශ්‍යය ධෛර්ය ඔබ වඩවා ගන්න ඕනෑ යැයිද එතුමා කීය.අස්ගිරි මහා නායක අතිපූජ්‍ය උඩුගම ශ්‍රී බුද්ධරක්ඛිත නා හිමියන් ද අතිපූජ්‍ය රඹුක්කන ශ්‍රී සිද්ධාර්ථ, අතිපූජ්‍ය දරණාගම කුසලධම්ම යන හිමිවරුන් සහ ශ්‍රී චන්ද්‍රානන්ද බෞද්ධ විද්‍යාලයේ විදුහල්පති පූජ්‍ය ආචාර්ය ගොඩගම මංගල හිමියන් ප්‍රමුඛ මහා සංඝරත්නය ද ජී.එල්.පීරිස්, එම්.කේ.ඩී.එස්. ගුණවර්ධන, ගීතාංජන ගුණවර්ධන යන මැති ඇමැතිවරුන් ද මධ්‍යම පළාත් ආණ්ඩුකාර ටිකිරි කොබ්බෑකඩුව, ප්‍රධාන අමාත්‍ය සරත් ඒකනායක, ශ්‍රී දළදා මාළිගාවේ දියවඩන නිලමේ නිලංග දෑල, මහනුවර දිස්ත්‍රික් ලේකම් ගෝඨාභය ජයරත්න යන මහත්වරු ඇතුළු පිරිසක් මීට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa1005093</link>
    <topic>නව ජනමාධ්‍ය ඇමැති වැඩ බාරගනී</topic>
    <author>සුනිල් දයා අල්විස්</author>
    <content>සුනිල් දයා අල්විස්ජනමාධ්‍ය හා ප්‍රවෘත්ති ඇමැතිවරයා ලෙස කෙහෙළිය රඹුක්වැල්ල මහතා ඉකුත් සිකුරාදා (7) නාරාහේන්පිට එම අමාත්‍යංශයේදී වැඩ බාර ගත්තේ ය.විදේශ රැකියා ප්‍රවර්ධන හා සුබසාධන ඇමැතිවරයා ලෙසද ජාතික ආරක්ෂාව පිළිබඳව මාධ්‍ය ප්‍රකාශකවරයා ලෙස ද කෙහෙළිය රඹුක්වැල්ල මහතා, සුහදශීලීව ක්‍රියා කළ අතර ඔහු දෙස් විදෙස් මාධ්‍යවේදීන් ගේ ප්‍රසාදයට ද පත්ව සිටියේ ය.ජනමාධ්‍ය හා ප්‍රවෘත්ති අමාත්‍යංශයේ ලේකම් ඩබ්ලිව්. බී. ගනේගල මහතා නව ඇමැතිවරයා හඳුන්වා දුන්නේ ඔහු තම අමාත්‍යංශයේ නව ඇමැතිවරයා වුව ද එතුමා ජනමාධ්‍ය ආයතනවල හා ජනමාධ්‍යවේදීන් බහුතරයකගේ සුහදත්වය හා මිත්‍රශීලිත්වය දිනා ගත් ඇමැතිවරයකු ලෙස ය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa1005096</link>
    <topic>පුවත්පත් කතුවරුන්ගෙන් ජනපතිට ප්‍රසාදය</topic>
    <author>සුභද්‍රා දේශපි‍්‍රය</author>
    <content>තිස්සනායගම්ට සමාව දීම:සුභද්‍රා දේශපි‍්‍රයතිස්සනායගම් මාධ්‍යවේදියාට මහින්ද රාජපක්ෂ ජනාධිපතිතුමා විසින් සමාව දී විසි වසරක සිර දඬුවමින් නිදහස් කිරීම සම්බන්ධව ජාතික පුවත්පත් කතුවරු ප්‍රසාදය පළ කරති.මැයි මස තුන් වැනිදාට යෙදි තිබු අන්තර්ජාතික මාධ්‍ය දිනයේ දී ඔහුට සමාව ලබා දීම සමස්ත මාධ්‍යවේදින්ට කරන ලද සුවිශේෂි සැලකීමක් බවත් මාධ්‍යවේදියා සහ මහින්ද රාජපක්ෂ ජනාධිපතිතුමා අතර පවතින මිත්‍රත්වය එදා සිට අද දක්වා කිසිදු පලුද්දක් නැතිව පවත්වාගෙන ඒමට ජනාධිපතිතුමාට හැකි වී ඇති බවත් ඔවුහු ප්‍රකාශ කරති.මාධ්‍යවේදින්ට තර්ජන හා හිරිහැර සිදුවූ අවස්ථාවලදී ඇතැම් මාධ්‍ය සංවිධානවල අරමුණ වී තිබුණේ එහි වගකීම රජයට පැටවීම බවත් තිස්සනායගම් මහතා ත්‍රස්තවාදයට සහාය පළ කරන ආකාරයේ ප්‍රකාශන පළ කර තිබියදීත් ජනාධිපතිතුමා කිසිවකුගේ ඉල්ලීමකින් තොරව ඔහු නිදහස් කිරීම පිළිබඳ පුවත්පත් කතුවරුන් ලෙස තමන් එය අගය කොට සලකන බවත් ඔවුහු පැවසූහ. මෙය මෙරට ජනමාධ්‍ය ක්ෂේත්‍රයේ යහපත් ඉදිරි පියවරක් ලෙසත් රටටත් ලෝකයටත් එමඟින් හොඳ සංඥාවක් ලබා දී ඇති බවටත් පුවත්පත් කතුවරු පොදුවේ අදහස් දැක්වූහ.ඉරිදා ලක්බිම ප්‍රධාන කර්තෘ සුන්දර නිහතමානි ද මැල්, රාවය ප්‍රධාන කර්තෘ වික්ටර් අයිවන්, ඉරිදා ලංකාදීප ප්‍රධාන කර්තෘ ආරියනන්ද දොඹගහවත්ත, සියත ප්‍රධාන කර්තෘ තිලකරත්න කුරුවිට බණ්ඩාර, දිනපතා ලක්බිම කර්තෘ ජටිල වැල්ලබඩ, රිවිර සම කර්තෘ සිසිර පරණතන්ත්‍රි යන මහත්වරු සිළුමිණට මෙසේ අදහස් පළ කළහ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa10050916</link>
    <topic>බොරු SMS කාරයන්ට නඩු!</topic>
    <author/>
    <content>ශරීරයට හානි පැමිණෙන දුරකථන ඇමැතුම් හා කෙටි පණිවුඩ ලැබෙන බව කියමින් ඊයේ පැතිර ගිය ප්‍රචාරය සම්පූර්ණයෙන් අසත්‍යයක් බැව් ශ්‍රී ලංකා විදුලි සංදේශ නියාමන කොමිසමේ අධ්‍යක්ෂ ජෙනරාල් අනූෂ පැල්පිට මහතා ‘සිළුමිණ’ ට පැවසීය.ඊයේ (08) ව්‍යාජ කෙටි පණිවුඩ යවමින් ජංගම දුරකථන හිමියන් බියපත් කරවන ආකාරයේ ප්‍රචාරයක් ගෙන ගොස් ඇත්තේ දුරකථන අංක කිහිපයකින් ලැබෙන කෙටි පණිවුඩ මගින් ශරීරයට හානිකර තත්ත්වයක් ඇති විය හැකි බවයි. මේ කෙටි පණිවුඩ නිකුත් කළ අය පිළිබඳව සොයා බලා, ඔවුන් සම්බන්ධයෙන් නීති මඟින් කටයුතු කිරීමට පියවර ගන්නා බවත් අනූෂ පැල්පිට මහතා සඳහන් කෙළේ ය.තවදුරටත් මේ අසත්‍ය කෙටි පණිවුඩ (SMS) පිළිබඳ මෙරට ක්‍රියාත්මක වන ජංගම දුරකථන සමාගම්වලට දැනුම්දී ඒ පිළිබඳව විමසිලිමත් වන ලෙසට උපදෙස් දුන් බවත් ජංගම දුරකථන භාවිතා කරන අයට බියවීමට කිසිදු හේතුවක් නැති බවත් ඔහු අවධාරණය කෙළේ ය. මේ ව්‍යාජ කෙටි පණිවිඩ ලැබී ඇත්තේ විදේශ රටක සිට බවටත් තොරතුරු අනාවරණය වී තිබේ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa1005092</link>
    <topic>ශ්‍රී ලංකාවට එරෙහිව තවත් මඩ වීඩියෝ පටයක්!</topic>
    <author/>
    <content>ශ්‍රී ලංකා ආරක්ෂක හමුදා යුද අපරාධ කළ බව කියමින් තවත් මඩ වීඩියෝ පටයක් නිපදවා එය කුප්‍රකට චැනල් 4 රූපවාහිනිය ඔස්සේ විකාශය කිරීමට ශ්‍රී ලංකාවෙන් පලාගිය පිරිසක් හා එල්.ටී.ටී.ඊ. හිතවාදී විදේශිකයන් පිරිසක් සූදානමින් සිටින බවට තොරතුරු අනාවරණය වෙයි.මරණ තර්ජන ඇති බවට බොරු හේතු දක්වමින් මෙරටින් පලාගොස් විදේශ රටවල රැකවරණ ලබාගත් මාධ්‍යවේදීන් ලෙස පෙනී සිටින කණ්ඩායමක් දැනට ලංකාවේ ජීවත්වන කරුමාරන් නම් පුද්ගලයකු සමඟ රහස් සබඳතා පවත්වමින් මෙසේ ශ්‍රී ලංකාවට එරෙහිව ව්‍යාජ වීඩියෝ පටයක් නිර්මාණය කරන්නට යන බවට වැඩිදුරටත් තොරතුරු අනාවරණය වෙයි. එල්.ටී.ටී.ඊ. කප්පම් ජාලයෙන් එකතු වී ඇති ධන සම්භාරය මත තවමත් විදේශ රටවල ක්‍රියාත්මක වන ත්‍රස්තවාදීන් මේ ශ්‍රී ලාංකික ව්‍යාජ මාධ්‍ය කණ්ඩායම සමඟ දිගුª කලෙක සිට සබඳතා පවත්වා ඇති අතර ඔවුන් අතර මුදල් ගනුදෙනු රැසක් සිදුවී ඇත.යුද අපරාධ චෝදනා මතු කරමින් ශ්‍රී ලංකාවට එරෙහිව නැවත වරක් ප්‍රචාරක ව්‍යාපාරයක් ගෙන යෑමේත් අලුතින් බලයට පත්වන බ්‍රිතාන්‍යයේ පාලක පක්ෂයට ද බලපෑම් ඇතිකිරීම මේ උදවියගේ තවත් අරමුණක් වී ඇත.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa1005094</link>
    <topic>ගාමිණී සෙනරත් ජනාධිපති කාර්ය මණ්ඩල ප්‍රධානී තනතුරට</topic>
    <author>සුනිල් දයා අල්විස්</author>
    <content>සුනිල් දයා අල්විස්ජනාධිපති කාර්යාලයේ කාර්ය මණ්ඩල ප්‍රධානී ධූරය දරන ගාමිණී සෙනරත් මහතා අමාත්‍යංශ ලේකම්වරයකුගේ බලතල සහිතව උසස් කොට ඇත.ඒ අනුව ඒ මහතාට අමාත්‍යාංශ ලේකම්වරයකුගේ සියලු බලතල හිමිවෙයි. මේ පිළිබඳ තීරණය ගෙන ඇත්තේ ඉකුත්දා පැවැති කැබිනට් මණ්ඩල රැස්වීමේදීය. ජනාධිපති කාර්යාලයේ කාර්ය මණ්ඩල ප්‍රධානී තනතුර අමාත්‍යාංශ ලේකම්වරයකුගේ බලතල සහිතව උසස් කිරීමට ඇමැති මණ්ඩලය ඒකමතිකව ගත් තීරණය මත මෙය සිදු කරන ලද බව ජනාධිපති මාධ්‍ය අංශය නිකුත් කළ නිවේදනයක දැක්වෙයි.මහින්ද චින්තනය ඉදිරි දැක්ම වැඩපිළිවෙළ යටතේ රජය විසින් ක්‍රියාත්මක කිරීමට සැලසුම් කර ඇති දැවැන්ත සංවර්ධන වැඩපිළිවෙළ සඳහා ජනාධිපති කාර්යාලයෙන් ශක්තිමත් දායකත්වයක් ලබාදීමේ අරමුණින් කැබිනට් මණ්ඩල අනුමැතිය සහිතව ජනාධිපතිතුමා විසින් මෙම පත්වීම සිදුකර ඇත. ගාමිණී සෙනරත් මහතා මාතර රාහුල විද්‍යාලයේ සහ ගාල්ල රිච්මන්ඩ් විද්‍යාලයේ ආදි ශිෂ්‍යයකු වන අතර කැලණිය විශ්වවිද්‍යාලයේ වාණිජ්‍යවේදී (විශේෂ) උපාධිධාරියකු සහ කොළඹ විශ්වවිද්‍යාලයේ පරිගණක විද්‍යාව පිළිබඳ පශ්චාත් උපාධිධාරියෙකු වේ. අනතුරුව ශ්‍රී ලංකා පරිපාලන සේවයට බැඳුණු ඔහු 1984 ත්‍රිකුණාමලය උපදිසාපතිවරයා ලෙස සිය රාජකාරි ජීවිතය ඇරඹූ අතර 1985 ආගමන හා විගමන දෙපාර්තමේන්තුවේ සහකාර පාලක ලෙස පත් වූ අතර පසුව එහි නියෝජ්‍ය පාලකවරයා බවට පත්විය. ඉන් අනතුරුව 2003 ජනවාරි 01 වනදා ඒ මහතා මෝටර් රථ ප්‍රවාහන කොමසාරිස්වරයා ලෙසට පත්කරනු ලැබීය.2004 වසරේ වත්මන් ජනාධිපති මහින්ද රාජපක්ෂ මැතිතුමා අග්‍රාමාත්‍යවරයා වශයෙන් පත්වීමෙන් අනතුරුව අග්‍රාමාත්‍ය අතිරේක ලේකම් ධූරයට ඔහු පත්කරනු ලැබීය.පසුව 2005 වසරේදී ජනාධිපති අතිරේක ලේකම් ධූරයට පත්වූ ඒ මහතා මේ දක්වා එම තනතුරේ රාජකාරි කටයුතු ඉටු කළේය.රාජ්‍ය සේවය තුළ මහත් කැපවීමෙන් සිය රාජකාරිය ඉටු කරන ගාමිණී සෙනරත් මහතා කා අතරත් ජනාදරයට පත්වූ කීර්තිමත්, කාර්යශූර මෙන්ම නිහතමානී නිලධාරියෙකි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa1005095</link>
    <topic>විජයග්‍රහණයේ සමරුව 11 දා සිට...</topic>
    <author/>
    <content>රජය විසින් ප්‍රකාශයට පත්කරන ලද රණවිරු සතිය මැයි 11 දා සිට 18 දක්වා පැවත්වෙයි. පළමුවන රණවිරු කොඩිය ජනාධිපතිතුමාට පිරිනැමීමෙන් මේ සැමරුම්  සතිය ආරම්භ වෙයි. රණවිරු සතියට සමගාමීව 12 දා මධ්‍යම පළාතේ ද, 13 දා ඌව, නැඟෙනහිර හා උතුරු පළාත්වල ද 14 දා වයඹ පළාතේ ද 15 දා දකුණු පළාතේ ද 16 දා උතුරුමැද පළාතේ හා 17 දා සබරගමු පළාතේ ද රණවිරු සමරු උත්සව පැවැත්වෙන්නේ ඒ ඒ පළාත්වල පළාත් ආණ්ඩුකාරවරුන්ගේ හා මැති ඇමැතිවරුන්ගේ ප්‍රධානත්වයෙනි.රණවිරු අධිකාරියේ මෙහෙයවීමෙන් පැවැත්වෙන උත්සව මාලාව අවසන් වන්නේ 20 දා ගාලුමුවදොර පිටියේ රණවිරු ස්මාරකය අභියස පැවැත්වෙන විජයග්‍රහණයේ හමුදා සංදර්ශනයෙනි. ත්‍රිවිධ හමුදාව, පොලිස් හා සිවිල් ආරක්ෂක හමුදා සාමාජිකයන්ගේ සහභාගිත්වයෙන් පැවැත්වෙන මේ විජයග්‍රහණයේ සමරුව මහින්ද රාජපක්ෂ ජනාධිපතිතුමන්ගේ ප්‍රධානත්වයෙන් ආරම්භ වේ.සෑම වසරකම මැයි මස 20දා මේ විජයග්‍රහණයේ සමරුව පැවැත්වීමට රජය තීරණය කොට තිබේ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa1005097</link>
    <topic>ජී. එස්. පී. සහනයට කොන්දේසි නෑ...</topic>
    <author>දයා ඩී. ෆොන්සේකා</author>
    <content>- යුරෝපා සංගමයදයා ඩී. ෆොන්සේකාශ්‍රී ලංකාවේ පවත්නා යුක්තිය පසිඳලීමේ ක්‍රියාවලියට ගරු කරන බවත්, ජී. එස්. පී. ප්ලස් ලබාදීමේදී අධිකරණය හමුවේ පවතින කාරණා සම්බන්ධයෙන් තමන් කිසිදු මැදිහත්වීමක් සිදු නොකරන බවත් යුරෝපා සංගමය පවසයි.ඔවුන් මේ බව කියා සිටින්නේ විශේෂ පුවත්පත් නිවේදනයක් නිකුත් කරමිනි. මේ මස 20 සහ 21 යන දිනවල බ්‍රසල්ස්හි යුරෝපා කොමිසමේ මූලස්ථානයේ දී පැවැත්වෙන ජී. එස්. පී. ප්ලස් සහනය පිළිබඳ සාකච්ඡාවලට ශ්‍රී ලංකා නියෝජිතයන් සහභාගි වීම ස්ථිර බව ද එම නිවේදනයේ තවදුරටත් සඳහන් වෙයි.ශ්‍රී ලංකාවට ජී. එස්. පී. ප්ලස් සහනය ලබාදීමට ඇති හැකියාව පිළිබඳව මෙහිදී සාකච්ඡා කරනු ලබන අතර ඒ සඳහා කිසිදු කොන්දේසියක් පනවා නැති බව ද ශ්‍රී ලංකාව හා මාලදිවයින පිළිබඳ යුරෝපා කොමිසමේ නියෝජිතයෝ අවධාරණය කරති.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa1005098</link>
    <topic>නායකත්වයේ අඩුවක් තියෙනවා</topic>
    <author>සුමේධා නවරත්න</author>
    <content>- එජාප මාධ්‍ය ප්‍රකාශකසුමේධා නවරත්නඑක්සත් ජාතික පක්ෂය පසුබෑමකට ලක්ව ඇති බව නිහතමානීව පිළිගත යුතුª බව එ.ජා.ප.යේ මාධ්‍ය ප්‍රකාශක පාර්ලිමේන්තු මන්ත්‍රී ගයන්ත කරුණාතිලක මහතා සිළුමිණට පැවසුවේය. මේ තත්ත්වයෙන් පක්ෂය බේරා ගැනීමට නම් ජනප්‍රිය හා ජනතා විශ්වාසය දිනූ චරිතවලට බලතල හා නිලතල ලැබිය යුතු බවද ඔහු ප්‍රකාශ කළේය.ඉදිරි මාස තුනේදී පක්ෂයේ විප්ලවීය වෙනසක් සිදු කරන බවද එහිදී සියලු නිලතල හා බලතලවල වෙනසක් කිරීමට නියමිත බවද හෙතෙම පැවසුවේය. මේ වන විට එ.ජා.ප.යේ සිංහල බෞද්ධ හා ගම් මට්ටමේ ඡන්ද ප්‍රතිශතයේ පසුබෑමක් ඇති බව පවසන කරුණාතිලක මහතා කියා සිටියේ දිගින් දිගටම මැතිවරණ පරාජය වීමෙන් පැහැදිලි වන්නේ පක්ෂ නායකත්වයේ යම් අඩුවක් තිබෙන බවය. එබැවින් නැවත පක්ෂය ජයග්‍රහණය කරවීමට පක්ෂයේ නිලතල හා බලතලවල දැවැන්ත වෙනස්කම් හා ප්‍රතිසංවිධාන ඇති විය යුතුª බව ඔහු ප්‍රකාශ කළේය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa1005099</link>
    <topic>එංගලන්තයේ ‘ලිබරල්’ විසි වී සභාග ආණ්ඩුවක් එන හැඩ</topic>
    <author/>
    <content>ඉකුත් බ්‍රහස්පතින්දා බ්‍රිතාන්‍යයේ පැවැති මහ මැතිවරණයෙන් පාලක කම්කරු පක්ෂය පරාජය ලැබීමත් සමඟ කොන්සර්වේටිව් පක්ෂය සභාග ආණ්ඩුවක් පිහිටුවීමට සූදානම් වෙයි.මේ මහමැතිවරණයේදී පාර්ලිමේන්තු ආසන 650 න් 306 ක් දිනා ගත් කොන්සර්වේටිව් පක්ෂය රජයක් පිහිටුවීමට එම ආසන සංඛ්‍යාව ප්‍රමාණවත් නොවන නිසා ලිබරල් ඩිමොක්‍රැටික් පක්ෂය හා එක්ව සන්ධාන රජයක් පිහිටුවීමට සාකච්ඡා ආරම්භ කොට ඇත.පාලක කම්කරු පක්ෂයට මේ මැතිවරණයේදී දිනා ගැනීමට හැකිවී ඇත්තේ ආසන 258 ක් පමණි.  පාර්ලිමේන්තුවේ බහුතරය ලබා ගැනීමට ආසන 326 ක් ලබාගත යුතුව ඇත.බ්‍රිතාන්‍යය මුහුණ පා ඇති ප්‍රශ්න විසඳීම සඳහා බලවත් රජයක් පිහිටුවීම අත්‍යවශ්‍ය බව කොන්සර්වේටිව් පක්ෂයේ නායක ඩේවිඩ් කැමරන් කියයි. බ්‍රිතාන්‍යය මුහුණ දෙන උද්ධමනයට පිළිතුරක් ලෙස රජයේ අනවශ්‍ය වියදම් කපා හැරීමට වුව තමා පසුබට නොවන බව ඔහු පවසයි.මේ පිළිබඳ සිය අදහස් පළ කරන බ්‍රිතාන්‍යයේ පුවත්පත් ගෝඩ්න් බ්‍රවුන්ගේ කම්කරු පක්ෂය අභිබවා වඩා ස්ථාවරත්වයකට පැමිණීමට කොන්සර්වේටිව් පක්ෂයේ නායක ඩේවිඩ් කැමරන්ට ලිබරල් ඩිමොක්‍රැටික් පක්ෂය සමඟ වහා සන්ධානයකට පැමිණීමට කාලය අපතේ හැරිය යුතු නැතැයි පෙන්වා දෙයි.‘ඩේලි එක්ස්ප්‍රස්’ සඳහන් කරන්නේ කැමරන් හා ලිබරල් ඩෙමොක්‍රැටික් නායක නික් ක්ලෙග් රටේ සෞභාග්‍ය ඇති කිරීමට එක්ව කටයුතු කළ යුතු කාලය පැමිණ ඇති බවයි.‘ඩේලි මිරර්’ පත්‍රය සඳහන් කරන අන්දමට සන්ධානගත වීමට ක්ලෙග් අදි මදි කළොත් අනාගතයේ ඔහුට සමාවක් නොලැබෙන බවයි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa10050910</link>
    <topic>ගාමිණී ලොකුගේට සුබ උපන් දිනයක්</topic>
    <author/>
    <content>කම්කරු සබඳතා සහ පලදායිතා ප්‍රවර්ධන අමාත්‍ය ගාමිණී ලොකුගේ මහතාගේ 68 වැනි උපන් දිනය ඊයේට (8) යෙදී තිබිණි. 1983 පැවැති පාර්ලිමේන්තු අතුරු මැතිවරණයෙන් කැස්බෑව අසුන ජයගත් ඒ මහතා මේ දක්වා අඛණ්ඩව වසර 27 ක් පාර්ලිමේන්තු මන්ත්‍රීවරයකු ලෙස කටයුතු කරන අතර එම කාලය තුළ සංචාරක රාජ්‍ය අමාත්‍යවරයා ලෙසත්, සංචාරක අමාත්‍යවරයා ලෙසත්, ක්‍රීඩා හා පොදු විනෝදාත්මක කටයුතු අමාත්‍යවරයා ලෙසත් කටයුතු කර ඇති අතර මේ වන විට වත්මන් රජයේ කම්කරු සබඳතා සහ පලදායිතා ප්‍රවර්ධන අමාත්‍යවරයා ලෙස කටයුතු කරමින් සිටියි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa10050911</link>
    <topic>චීන CCTV - දැන් ලංකාවේත්</topic>
    <author/>
    <content>චීනයේ CCTV  රූපවාහිනී විකාශය නැරඹීමේ අවස්ථාව දැන් ශ්‍රී ලාංකිකයන්ටත් හිමි වී ඇත. මෙය යූ.එච්.එෆ්. 29 නාලිකාව ඔස්සේ දවසේ පැය 18 ක් මෙය නැරඹිය හැකි ය.චීනයේ මධ්‍යම රූපවාහිනි සේවය (CCTV ) මඟින් කාලීන ප්‍රවෘත්ති හා වාර්තා වැඩසටහන් රැසක් විසුරුවා හැරේ. අගමැති දි.මු. ජයරත්න, ජනමාධ්‍ය ඇමැති කෙහෙළිය රඹුක්වැල්ල යන මහත්වරුන්ගේ් ප්‍රධානත්වයෙන් පැවැති උත්සවයකද ීCCTV  වැඩසටහන් විකාශය ඉකුත් සිකුරාදා සිට ආරම්භ කෙරිණ. මෙහි ශ්‍රී ලාංකික සමාගම ලෙස ක්‍රියා කරනුයේ ‘විස් බ්‍රෝඩ්කාස්ටිං’ සමාගමයි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa10050912</link>
    <topic>මහවැලියෙන් යල කන්නෙට වී ටොන් ලක්ෂ හතරක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමහවැලි ව්‍යාපාර සංවර්ධන ප්‍රදේශයේ 2010 යල කන්නයේදී වී මෙට්‍රික් ටොන් ලක්ෂ හතරකට ආසන්න සරු වී අස්වැන්නක් ලැබෙනු ඇතැයි මහවැලි අධිකාරිය අපේක්ෂා කරයි.මේ වී අස්වැන්නට රුපියල් කෝටි 1160 ක ආදායමක් ලබා ගත හැකි බවත් පසුගිය වසරේ මහවැලි කලාපවලින් ලැබුණු වී අස්වැන්නේ වටිනාකම වූයේ රුපියල් කෝටි 648 ක් බවත් මහවැලි අධිකාරියේ ප්‍රකාශකයෙක් සිළුමිණට කීය.2010 යල කන්නයේදී මහවැලි ප්‍රදේශවල කුඹුරු හෙක්ටයාර 68081 ක් වගා කිරීම කරනු ලැබේ. 2009 යල කන්නයේ වගා කළ කුඹුරු ප්‍රමාණය හෙක්ටයාර 40565 කි. ඒ අනුව මෙවර යල කන්නයේ අලුත් කුඹුරු ඉඩම් හෙක්ටයාර 27553 ක් මහවැලි ව්‍යාපාරය යටතේ අලුතින් අස්වද්දන බවද මහවැලි අධිකාරියේ සංඛ්‍යා ලේඛන ගෙනහැර දක්වයි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa10050913</link>
    <topic>ජාතික රූපවාහිනී සංස්ථාවේ නව සභාපති</topic>
    <author>සේයාරුව - සුදත් මලවීර</author>
    <content>ජාතික රූපවාහිනී සංස්ථාවේ නව සභාපති ලෙස නීතිඥ සරත් කෝන්ගහගේ මහතා පසුගියදා සිය තනතුරේ වැඩ බාරගත් අවස්ථාවේ ආගමික කටයුතුවල නිරතවූ අවස්ථාව. ආර්ථික සංවර්ධන ඇමැති බැසිල් රාජපක්ෂ, ජනමාධ්‍ය හා තොරතුරු අමාත්‍යාංශයේ ලේකම් ඩබ්ලිව්. බී. ගනේගල යන මහත්වරු ප්‍රමුඛ මාධ්‍ය ක්ෂේත්‍රයේ ප්‍රවීණයෝ රැසක් මෙම අවස්ථාවට එක්වූහ.සේයාරුව - සුදත් මලවීර</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aa10050914</link>
    <topic>ඛනිජ තෙල් ආශි‍්‍රත කර්මාන්ත නියෝජ්‍ය ඇමැති</topic>
    <author>සේයාරුව - සරත් වීරසිංහ</author>
    <content>ඛනිජ තෙල් ආශි‍්‍රත කර්මාන්ත නියෝජ්‍ය ඇමැති ගම්පහ දිස්ත්‍රික් පාර්ලිමේන්තු මන්ත්‍රී සරණ ගුණවර්ධන මහතා කොල්ලුපිටියේ පිහිටි සිය අමාත්‍යාංශයේදී නව තනතුරේ වැඩ බාරගත් අවස්ථාව. ආර්ථික සංවර්ධන ඇමැති බැසිල් රාජපක්ෂ මහතා ඇතුළු මැති ඇමැතිවරු රැසක් ද මෙම අවස්ථාවට එක්වූහ.සේයාරුව - සරත් වීරසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=ab1005091</link>
    <topic>ඇමැති බන්දුල මන්ත්‍රී බුද්ධිකට වේට්ටියක් අන්දවයි</topic>
    <author>චන්දන බණ්ඩාර</author>
    <content>පසුගිය 20 වැනි දා ඉරිදා ආණ්ඩු පක්ෂයේ මන්ත්‍රී කණ්ඩායම ජනාධිපති කාර්යාලයේදී රැස්වුණේ ජනාධිපතිතුමාගේ ප්‍රධානත්වයෙනි. ආණ්ඩු පක්ෂ මන්ත්‍රී කණ්ඩායම රැස්වීමට පෙර ජනාධිපති කාර්යාලයට මුලින්ම ආවේ ජාතික ලැයිස්තුවෙන් මෙවර පාර්ලිමේන්තුවට තේරීපත්වූ නවක මන්ත්‍රීනී කමලා රණතුංග ය. ඒ වෙන විට එම ස්ථානයේ ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ් ද එහි වීය.පාර්ලිමේන්තු මන්ත්‍රීනී කමලා රණතුංගහෙට්ටිගේ ලේකම්වරයා සමඟ නවක මන්ත්‍රීනී කමලා රණතුංග තම අතීතයේ දුක්මුසු සිදුවීම් ගෙන හැර පෑවාය. “මල්ලී මම ශ්‍රී.ල.නි.ප.ය වෙනුවෙන් මැරයන්ගෙන් ගුටි කෑවා. හිරේ ගියා. අනන්ත දුක්වින්දා. එදා පක්ෂයේ හිටපු කිසිම නායකයෙක් මං ගැන හොයලා බැලුවේ නැහැ. ජනාධිපතිතුමා විතරයි මට සැලකුවේ. මම මැරෙන තුරු පක්ෂය වෙනුවෙන්, ජනාධිපතිතුමා වෙනුවෙන් වැඩ කරනවා.” කමලා රණතුංග මන්ත්‍රීවරිය හෙට්ටිගේට කීවාය.කාදර්ට එජාපය එපා වෙයිගිය සතියේ පාර්ලිමේන්තුව රැස්විය. එදින හදිසි නීතිය පිළිබඳ විවාදය සහ හදිසි නීතිය දීර්ඝ කිරීමේ ඡන්ද විමසීම පැවැත්විණි. එදින තවත් සුවිශේෂී සිදුවීමක් විය. එනම් ජනාධිපතිතුමාගේ ජ්‍යෙෂ්ඨ පුත් පාර්ලිමේන්තු මන්ත්‍රී නාමල් රාජපක්ෂ සිය මංගල පාර්ලිමේන්තු කථාව එදින පැවැත්වීමය. පාර්ලිමේන්තු මන්ත්‍රී නාමල් රාජපක්ෂ තම මංගල පාර්ලිමේන්තු කථාව පැවැත්වීමට පෙර ජනාධිපතිතුමාගේ පාර්ලිමේන්තු කටයුතු ලේකම් කුමාරසිරි හෙට්ටිගේ සමඟ ජනාධිපති ලේකම් කාර්යාලයේ බුද්ධ මන්දිරයට ගොස් බුදුන් පුදා සභා ගැබට පිවිසුණේය.නාමල් රාජපක්ෂ නවක මන්ත්‍රීවරයාට පාර්ලිමේන්තුව ඇමැතීමට අවස්ථාව ලැබුණේ එ.ජා.ප. නියෝජ්‍ය නායක කරු ජයසූරියගේ කතාවට පසුවය. ආණ්ඩු පක්ෂයේ සහ විපක්ෂයේ නවක මන්ත්‍රීවරුන්ගේ අත්පොළසන් හඬ මධ්‍යයේ නාමල් රාජපක්ෂ මන්ත්‍රීවරයා කළ කතාවට කාගේත් සිත ඇදී ගියේය.කතාව අවසන් කැර මන්ත්‍රී ආලින්දයට පැමිණි නාමල් රාජපක්ෂට මුලින්ම සුබ පැතුවේ දි.මු.ජයරත්න අගමැතිතුමාය.අනතුරුව පාර්ලිමේන්තුවේ කොරිඩෝවට පැමිණි ආණ්ඩු පක්ෂයේ සහ විපක්ෂයේ මැති ඇමැතිවරු නාමල් රාජපක්ෂට සුබ පැතුම් එක්කළහ. “ඔබතුමා ඉතාම සාර්ථකව කතා කළා. නවක මන්ත්‍රීවරයෙක්ගේ කතාවක් කියලා හිතාගන්නවත් බැහැ” මැති ඇමැතිවරු නාමල් රාජපක්ෂ මන්ත්‍රීවරයාට කීහ.ගිය සතියේ එ.ජා.ප. මහනුවර දිසා මන්ත්‍රී අබ්දුල් කාදර් කුමාරසිරි හෙට්ටිගේගේ කාර්යාලයට පැමිණියේ දුක් ගැනවිල්ලක් ඉදිරිපත් කිරීමටය. “මං අවුරුදු 52 ක් එ.ජා.ප.යේ හිටියේ. ඒත් දැන් එ.ජා.ප.ය ගැන විශ්වාසයක් නැහැ. එ.ජා.ප. නායකත්වය ජාතිවාදය ඇතිවෙන විදියට වැඩ කරනවා. මහනුවර මුස්ලිම් ජනතාව බහුතරය ඉන්නේ මා සමඟ. හකීම් එක්ක ජනතාව නැහැ. මං ජනාධිපතිතුමාට ගෞරව කරනවා. “ අබ්දුල් කාදර් මන්ත්‍රීවරයා එසේ ප්‍රකාශ කරන විට කුමාරසිරි හෙට්ටිගේ ලේකම්වරයා කියා සිටියේ අතීත කතාවකි.”මම ඔබතුමාට අවුරුදු කීයක ඉඳලද කියන්නේ ජනාධිපතිතුමා එක්ක එකතුවෙලා වැඩ කරන්න කියලා” හෙට්ටිගේ ලේකම්වරයා කියා සිටියේය. “මම එ.ජා.ප.යේ හිටියා කියලා ජනාධිපතිතුමාට විරුද්ධව වැඩ කරලා නැහැ” අබ්දුල් කාදර් මන්ත්‍රීවරයා කියා සිටියේය.ඉන් අනතුරුව හෙට්ටිගේ ලේකම්වරයා අබ්දුල් කාදර්ගෙන් විමසා සිටියේ නාමල් රාජපක්ෂගේ කතාව ගැනය. “නාමල් මන්ත්‍රීතුමාගේ කතාව ඉහළ මට්ටමක කතාවක්. හොඳ ෆියුචර් එකක් තියෙනවා. සිරියාවන්ත තරුණයෙක්. මම එතුමාට පාර්ලිමේන්තුවේදී උපරිමයෙන් උදව් කරනවා. මම ඇත්තටම හදිසි නීති විවාදයට පක්ෂව ඡන්දය දුන්නේ හොඳ දවසක. ඒ නාමල් මන්ත්‍රීතුමාගේ මංගල පාර්ලිමේන්තු කතා දිනයේදී.” එ.ජා.ප. මන්ත්‍රී කාදර් කියා සිටියේය.පාර්ලිමේන්තු මන්ත්‍රී බුද්ධික පතිරණගිය සතියේ පාර්ලිමේන්තු දිනයේදී මන්ත්‍රී ආලින්දයේදී අධ්‍යාපන ඇමැති බන්දුල ගුණවර්ධනට මාතර දිස්ත්‍රික් එ.ජා.ප. මන්ත්‍රී බුද්ධික පතිරණ හමුවිය. “සර් මට වේට්ටිය අඳින්න ඒතරම් හොඳට බැහැ. සර් කොහොමද ඔය තරම් හොඳට වේට්ටිය අඳින්නේ” බුද්ධික පතිරණ ඇමැති බන්දුල ගුණවර්ධනගෙන් විමසා සිටියේය.ඉන් අනතුරුව ඇමැති බන්දුල සහ පාර්ලිමේන්තු මන්ත්‍රී ජේ.ආර්.පී.සූරියප්පෙරුම පාර්ලිමේන්තු ආලින්දයේ කෙළවරේ පිහිටි ආවරණ ස්ථානයකට බුද්ධික පතිරණ මන්ත්‍රීවරයා කැඳවාගෙන ගොස් ඔහුට වේට්ටිය අඳින ආකාරය ඉගැන්වීය.නව අමාත්‍යංශ ලේකම්වරයකු ලෙස පත්වූ විලී ගමගේ භෝජන සංග්‍රහයක් සංවිධානය කැර තිබිණි. ඒ කොළඹ තරු හෝටලයකදීය. ආර්ථික සංවර්ධන ඇමැති බැසිල් රාජපක්ෂ, රාජ්‍ය ආරක්ෂක ලේකම් ගෝඨාභය රාජපක්ෂ, ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ලක්ෂ්මන් හුළුගල්ල සහ රාජ්‍ය ආයතන කීපයක ප්‍රධානීහු සහ සංස්ථා සභාපතිවරු ඊට සහභාගිව සිටියහ.පදික වෙළෙදුන්ටතැනක් දෙන්නරාත්‍රී භෝජන සංග්‍රහයට පැමිණි පිරිස රාත්‍රී ආහාර ගැනීමට සූදානම් වෙද්දී ජනාධිපතිතුමා එම ස්ථානයට පැමිණියේය. ජනාධිපතිතුමා එම ස්ථානයට පැමිණ සියලු දෙනා සමඟම කතාබහ කිරීමෙන් අනතුරුව ඇමැති ජොන්ස්ටන් ප්‍රනාන්දු සහ දෙහිවල ශ්‍රීලනිප සංවිධායක ධනසිරි අමරතුංග සමඟ රාත්‍රී ආහාරය ද ගත්තේය.මේ අතරතුර ආරක්ෂක ලේකම් ගෝඨාභය රාජපක්ෂ මහතා දෙහිවල ශ්‍රීලනිප සංවිධායක ධනසිරි අමරතුංගගෙන් විමසා සිටියේ දෙහිවල නගරයේ පදික වේදිකා ඉවත් කිරීම ගැන ජනතාවගේ මතය කුමක් ද කියාය.“ජනතාව ඒ ගැන ප්‍රශංසා කරනවා. හැබැයි අහිංසක මිනිස්සුන්ට වෙළෙඳාම් කර ගන්න තැනක් ලබා දෙන එක ගැන ඒ අය බලාපොරොත්තු තබා ගෙන ඉන්නේ.” ධනසිරි අමරතුංග කියා සිටියේය. “අනිවාර්යයෙන්ම පදික වේදිකාවල වෙළෙඳාම් කළ අයට වෙනම තැනක් හදලා දිය යුතු තමයි. ලබන සතිය විතර වන විට මම දිනයක් දා ගෙන දෙහිවල සුදුසු ස්ථානයක් හොයා ගන්න බලන්නම්.” ගෝඨාභය රාජපක්ෂ මහතා කියා සිටියේය.ගිය සතියේදී විදුලිබල සහ බලශක්ති ඇමැති චම්පික රණවක සිය ධුරයේ වැඩ බාර ගැනීමට ප්‍රථම මහනුවරට ගොස් දළදා වහන්සේ වැඳ පුදා ගත්තේය. හෙළ උරුමයේ මධ්‍යම කාරක සභිකයන් වන නිශාන්ත වර්ණසිංහ, තුෂාර ස්වර්ණතිලක, ආචාර්ය රංජිත් විජේවර්ධන සහ වෛද්‍ය සරත් රුබේරු එම අවස්ථාවට එක්ව සිටියහ.අනතුරුව ඇමැති චම්පික රණවක ඇතුළු පිරිස ගියේ මල්වතු මහනාහිමියන් බැහැ දැකීමටය. එහිදී මල්වතු මහනාහිමියෝ ඇමැති චම්පිකට ආශිර්වාද කළහ. “ඔබතුමාගේ මැතිවරණ ව්‍යාපාරය ආදර්ශමත් එකක් වුණා. පෝස්ටර්, පොලිතින් සහ රතිඤ්ඤා නැති පරිසර හිතකාමී ප්‍රචාරක ව්‍යාපාරය බොහෝ දෙනාගේ සිත් ඇද ගත්තා. ඇත්තටම ඔබතුමා බාර ගත්තේ අභියෝගයක්. ඔබතුමා එය ජය ගත්තා. ඒ මඟින් රටට ගුණාත්මක වෙනසක් ;පන්වා දුන්නා. දැන් ඔබතුමාට නව අභියෝගයක් ජනාධිපතිතුමා බාර දී තිබෙන්නේ. පරිසර අමාත්‍යංශය හැදුවා වගේ විදුලිබල අමාත්‍යංශයත් හදන්න ඔබට හැකියාව ලැබෙන්න ඕන.” මල්වතු මහනායක හිමියෝ ඇමැති චම්පිකට කීහ.ඉන් අනතුරුව ඇමැති චම්පික ගියේ අස්ගිරි මහනාහිමියන් බැහැදැකීමටය. “ඔබතුමා හොඳටම දන්නවා ලෝකයේ ඇතිවෙලා තියෙන පරිසර සහ බලශක්ති අර්බුද ගැන. ඒ නිසා විකල්ප බලශක්ති ගැන අවධානය යොමු කළොත් හොඳයි.” අස්ගිරි මහ නාහිමියෝ ප්‍රකාශ කළහ.“සුළං බලය සහ සූර්ය බලය ගැන මම වැඩි අවධානය යොමු කරන්න බලාපොරොත්තු වෙනවා.” ඇමැති චම්පික අස්ගිරි මහනාහිමියන්ට ප්‍රකාශ කළහ.අනතුරුව ඇමැති චම්පික ඇතුළු පිරිස දළදා මාලිගාවට යළි පැමිණෙන විට කථානායක චමල් රාජපක්ෂ මහතා සහ පාර්ලිමේන්තු මන්ත්‍රිනි කමලා රණතුංග දළදා මාලිගාවට පැමිණ සිටියහ. කථානායකතුමා එහිදී පිළිගනු ලැබූයේ මධ්‍යම පළාත් මහ ඇමැති සරත් ඒකනායක විසිනි. ඉන් අනතුරුව දළදා මාලිගාවේ විශේෂ අමුත්තන් සඳහා වූ පර්යන්තයේ තේ පැන් සංග්‍රහයක් ද පිළියෙල කැර තිබිණි. ඒ දියවඩන නිලමේ ප්‍රදීප් නිලංග දෑල විසිනි. ඉන් අනතුරුව කථානායකතුමා ඇතුළු පිරිස දළදා වහන්සේ වැඳ පුදා ගත්හ.ඉන් අනතුරුව ඇමැති චම්පික රණවක පරිසර ඇමැතිවරයාව සිටි කාලයේ දළදා මාලිගාවට පරිත්‍යාග කළ අලි පැටවුන් දෙදෙනා බැලීමට ද ගියේය. එහිදී ඇමැති චම්පික රණවක අලි පැටවුන් දෙදෙනාට පලතුරුවලින් සංග්‍රහ කිරීමට ද අමතක නොකළේය.එජාප තනතුරුකෘත්‍යාධිකාරි ඡන්දයෙන්දිවංගත ජනාධිපති රණසිංහ පේ‍්‍රමදාස මහතාගේ ගුණ සමරු උලෙළක් ගිය සතියේ අලුත්කඩේ උසාවිය අසල පිහිටි පේ‍්‍රමදාස පිළිරුව අබියසදී පැවැත්විණි. ඒ, එජාප නායක රනිල් වික්‍රමසිංහගේ ප්‍රධානත්වයෙනි. කරු ජයසූරිය, රුක්මන් සේනානායක, ගයන්ත කරුණාතිලක සහ ජෝන් අමරතුංග ඊට එක්ව සිටියහ. එජාප නායකයා එම ගුණ සමරු උලෙළේදී පිළිගනු ලැබූයේ සජිත් පේ‍්‍රමදාස හම්බන්තොට දිසා මන්ත්‍රීවරයා විසිනි.එජාප උප නායක ධුරයෙන් හිටපු පාර්ලිමේන්තු මන්ත්‍රී රුක්මන් සේනානායක ඉවත් වීමෙන් අනතුරුව එජාප නායකයා සහ රුක්මන් සේනානායක හමුවූ ප්‍රථම අවස්ථාව එය විය. එහෙත් එජාප නායකයා සහ රුක්මන් සේනානායක දෙදෙනා කතාබහ නොකර සිටීම කාගේත් අවධානයට යොමු වූ කාරණයක් විය.ගිය සතියේ ඉරිදා එජාප නියෝජ්‍ය නායක කරු ජයසූරිය මහනුවර දිසා එජාප මන්ත්‍රී අබ්දුල් කාදර්ගේ නිවෙසට ගියේය. ඒ අබ්දුල් කාදර් මන්ත්‍රීවරයා සහ ශ්‍රී ලංකා මුස්ලිම් කොංග්‍රස් නායක රාවුෆ් හකීම් අතර ඇතිව තිබු මත ගැටුමක් සංසිඳවීම සඳහාය. එහිදී එජාප නියෝජ්‍ය නායක කරු ජයසූරිය අබ්දුල් කාදර්ට උපදෙස් දුන්නේ එජාපයට හිතවත් පක්ෂ නායකයන් අතර මත ගැටුම් ඇති කර ගැනීමෙන් වැළකී සිටින ලෙසටය.ගිය සඳුදා එජාප නායක රනිල් වික්‍රමසිංහගේ ප්‍රධානත්වයෙන් එජාප පාර්ලිමේන්තු කණ්ඩායම රැස්වීය. එහිදී එජාප පාර්ලිමේන්තු කණ්ඩායම තීරණය කළේ පාර්ලිමේන්තුවේදී හදිසි නීතියට එරෙහිව ඡන්දය ප්‍රකාශ කිරීමටය.ගිය සතියේ එජාප කෘත්‍යාධිකාරී මණ්ඩලය සිරිකොතදී රැස්වීය. ඒ එජාප නායක රනිල් වික්‍රමසිංහගේ ප්‍රධානත්වයෙනි. කෘත්‍යාධිකාරී මණ්ඩල රැස්වීම ආරම්භයේදීම එජාප නායකයා ඉල්ලා සිටියේ පක්ෂ ප්‍රතිසංවිධානය උදෙසා යෝජනා සහ අදහස් ලබා දෙන ලෙසය.නිළධාරී වෙනස් කර බලය අල්ලන්න බෑකෘත්‍යාධිකාරී මණ්ඩල රැස්වීම ආරම්භයේදීම එජාප මහ ලේකම් තිස්ස අත්තනායක අදහස් දැක්වීමට ඉදිරිපත් වීය. “අපේ පක්ෂයේ එකම අරමුණ ආණ්ඩු බලය ලබා ගැනීමයි. ඒ සඳහා පක්ෂයේ නිලධාරී මණ්ඩලය වෙනස් කිරීමෙන් පලක් සිදු වෙන්නේ නැහැ. අද පක්ෂය ගම් මට්ටමින් බිඳ වැටී තිබෙනවා. ඊට මේ කෘත්‍යාධිකාරී මණ්ඩලයේ සිටින සියලුම දෙනා සහ අපේ ආසන සංවිධායකවරු ඇතුළු සියලු දෙනා වගකිව යුතුයි. අපේ පක්ෂයේ නායකයන් තනතුරු වෙනස් කරනවාට වඩා අප පක්ෂය ජනතාව අතරට ගෙන යන වැඩ පිළිවෙළක් සකස් කර ගත යුතු වෙනවා.” එජාප මහ ලේකම් තිස්ස අත්තනායක කියා සිටියේය.අනතුරුව එජාප කෘත්‍යාධිකාරී මණ්ඩලයට අදහස් දැක්වූයේ එජාප හම්බන්තොට දිසා නායක සජිත් පේ‍්‍රමදාසය. “මට පක්ෂයේ ප්‍රතිසංවිධානය සමඟම පක්ෂයේ උප නායක ධුරය බාර ගන්නා හැටියට යෝජනා කළා. නමුත් මා කියන්නේ මේ තනතුර ලබා දීමේ දී කෘත්‍යාධිකාරී මණ්ඩලයේ ඡන්ද විමසීමකින් පසුව ලබා දිය යුතුයි කියලයි” සජිත් පේ‍්‍රමදාස මන්ත්‍රීවරයා කියා සිටියේය.එජාප නියෝජ්‍ය මහ ලේකම් ලක්ෂ්මන් සෙනෙවිරත්න ඊළඟට එජාප කෘත්‍යාධිකාරී මණ්ඩලයේදී අදහස් දැක්වූයේය. “සමහර එක එක තැන්වල පක්ෂයේ ප්‍රතිසංවිධාන ගැන කතා කරනවා. හැබැයි කෘත්‍යාධිකාරී මණ්ඩලයේදී එයාලා අදහස් දක්වන්නේ නැහැ.” ලක්ෂ්මන් සෙනෙවිරත්න එජාප මන්ත්‍රීවරු කීප දෙනෙකු ගැන කියා සිටියේය.“මුළු රටේම ජනතාවගේ අදහසක් තිබෙනවා එජාප නායකත්වය වෙනස් විය යුතුයි කියලා. ඒ නිසා අපේ පක්ෂය දිනන ආකල්පයේ ඉඳලා වැඩ කළ යුතු වෙනවා. එහෙම නැතිනම් මම පක්ෂයේ කටයුතුවලින් ඉවත්වෙලා සිටිනවා.” එජාප පොලොන්නරු දිසා මන්ත්‍රී අර්ල් ගුණසේකර කියා සිටියේය.අනතුරුව එජාප නියෝජ්‍ය නායක කරු ජයසූරිය කෘත්‍යාධිකාරී මණ්ඩලයේදී අදහස් දැක්වූයේය. “මම පක්ෂයට සම්බන්ධ වුණේ 1970 දී. මම කවදාවත් තනතුරු ඉල්ලාගෙන නැහැ. මම පක්ෂයේ තනතුරුවලින් කවුරුවත් එලවා තනතුරු ලබා ගෙනත් නැහැ. මට හැම දෙයක්ම පක්ෂයෙන් ලැබුණා. රන්ජන් විජේරත්න මැතිතුමා නැතිවුණ වෙලාවේ පේ‍්‍රමදාස මැතිතුමා මට ආරාධනය කළා ජාතික ලැයිස්තුවෙන් පාර්ලිමේන්තුවට පැමිණෙන හැටියට. එදා මම ඒ ඉල්ලීම ගෞරවයෙන් ප්‍රතික්ෂේප කළා. මම මේ දරන නියෝජ්‍ය නායක ධුරයට මා සුදුසු නැහැ කියලා බහුතරය කියනවානම් සුදුස්සකුට මේ තනතුර ලබා දෙන්න සූදානම්.” එජාප නියෝජ්‍ය නායක කරු ජයසූරිය කියා සිටියේය.එජප නායක රනිල් වික්‍රමසිංහ කෘත්‍යාධිකාරී මණ්ඩලයට අදහස් දැක්වූයේ ඉන් අනතුරුවය. “පක්ෂයේ කෘත්‍යාධිකාරී මණ්ඩලය මා නායක ධුරයෙන් ඉවත් කිරීමට තීරණය කරනවානම්, නායකත්වයෙන් ඉවත් වෙලා පක්ෂය වෙනුවෙන් වැඩ කරන්න සූදානම්.” එජාප නායක රනිල් වික්‍රමසිංහ කියා සිටියේය.එජාප තනතුරු වෙනස් කිරීම සහ නව තනතුරු ලබාදීම පක්ෂයේ කෘත්‍යාධිකාරි මණ්ඩලයේ ඡන්දයෙන් සිදු කිරීම පිළිබඳ සොයා බැලීමට කමිටුවක් පත්කිරීමට තීරණය කරමින් එජාප කෘත්‍යාධිකාරී මණ්ඩල රැස්වීම නිමාවට පත් විය.ගිය සතියේ නාමල් රාජපක්ෂ මන්ත්‍රීවරයා පාර්ලිමේන්තුවේ සිය මංගල කතාවේදී අතීතය සිහිපත් කළේය. “හම්බන්තොට ජනතාව මේ රටේ අවස්ථා තුනකදීම පාර්ලිමේන්තුවට ළාබාල මන්ත්‍රීවරු තෝරා පත්කර එවා තිබෙනවා. 1948 දී ලක්ෂ්මන් රාජපක්ෂ, 1970 දී මහින්ද රාජපක්ෂ සහ 2010 දී නාමල් රාජපක්ෂ එලෙස පත්කැර තිබෙනවා. මට වයස අවුරුදු 23 දී පාර්ලිමේන්තුවට ඒමට වරම් ලබාදුන් හම්බන්තොට ජනතාවට මාගේ ස්තුතිය පිරිනමනවා. ඒ වගේම මට මේ සභාවට ඉදිරිපත් කිරීමට වැදගත් යෝජනාවකුත් තිබෙනවා. මෙරට ත්‍රස්තවාදයට හේතු වූ කරුණු සෙවීමට කොමිෂන් සභාවක් පත්කරන ලෙස මා ඉල්ලා සිටිනවා” නාමල් රාජපක්ෂ මන්ත්‍රීවරයා කියා සිටියේය.නාමල්ගේ මංගල කතාවහදිසි නීතිය ගැන කතාකරන විට මේ රටේ හදිසි නීතිය මගේ වයසටත් වඩා වැඩිමල් ඒ නිසා එය ලිහිල් කිරීම ගැන සතුට පළ කරනවා” නාමල් රාජපක්ෂ කියා සිටියේය. ගම්පහ දිසා එ.ජා.ප. නවක මන්ත්‍රී රුවන් විජයවර්ධන ගිය සතියේ දළදා වහන්සේ වැඳපුදා ගැනීමට මහනුවරට ගියේය. රුවන් විජයවර්ධන දළදා මාලිගාවේ දියවඩන නිලමේ ප්‍රදීප් නිලංග දෑලගේ නිල කුටියේ සිටින විට ඇමැති දිනේෂ් ගුණවර්ධන ද ඔහුගේ පුත්‍රයා සමඟ එහි පැමිණියේය.”වැදගත් දේශපාලන පරපුරක් නියෝජනය කරන ඔබතුමා දේශපාලනයට පැමිණීම සතුටට කාරණයක්” ඇමැති දිනේෂ් ගුණවර්ධන එම අවස්ථාවේ රුවන් විජයවර්ධන මන්ත්‍රීවරයාට කියා සිටියේය.ඉන් අනතුරුව රුවන් විජයවර්ධන මන්ත්‍රීවරයා මල්වතු මහනායක හිමියන් බැහැ දුටුවේය.“ඔබතුමා ගැන මම දන්නවා. ඔබතුමා දේශපාලනයට පැමිණීම ගැන සතුටුයි. සේනානායක පරපුර මේ රට පාලනය කළා. රටට සේවය කළා. නමුත් ඒ පරපුරේ සිටින රුක්මන් සේනානායක මැතිතුමා පාර්ලිමේන්තුවේ නොසිටීම ගැන කනගාටුයි.” මල්වතු මහනායක හිමියෝ ප්‍රකාශ කළහ.ගිය සතියේ පාර්ලිමේන්තුවේදී චමල් රාජපක්ෂ කතානායකතුමාගේ ප්‍රධානත්වයෙන් අභිනව පාර්ලිමේන්තුවේ ප්‍රථම පක්ෂ නායක රැස්වීම පැවැත්විණි. අගමැති දි.මු.ජයරත්න, නිමල් සිරිපාල ද සිල්වා, ඩිව් ගුණසේකර, ඩග්ලස් දේවානන්දා, කරු ජයසූරිය, අනුර කුමාර දිසානායක, ද්‍රවිඩ ජාතික සන්ධානයේ ආර්.සම්බන්දන් ඊට එක්ව සිටියහ.ලෝක වෙළෙඳ පොළේ මිල වෙනස්වීම්පක්ෂ නායක රැස්වීමේදී මුලින්ම සාකච්ඡාවට ගැනුණේ හදිසි නීතිය ලිහිල් කිරීමට අදාළ කරුණු ගැනය. “හදිසි නීතිය ලිහිල් කරනවා නම් ඊට අදාළ වගන්ති පක්ෂ නායකයන්ට දැනුවත් කළ යුතුයි” ජෝන් අමරතුංග මන්ත්‍රීවරයා කියා සිටියේය. “ඒ සම්බන්ධව නිකුත් කෙරෙන ගැසට් පත්‍රය ඉක්මනින්ම ලබා දෙන්නම්” නිමල් සිරිපාල ද සිල්වා ඇමැතිවරයා කියා සිටියේය.”පාර්ලිමේන්තු විවාදවලදී කාලය වෙන් කිරීමේදී රජයට සියයට 60ක් සහ විපක්ෂයට 40%ක් ලබා දෙන්න” ජෝන් අමරතුංග ඉල්ලා සිටියේය. “නැහැ රජයේ මන්ත්‍රීවරු 143ක් ඉන්නවා. ඒ නිසා පාර්ලිමේන්තු කතා සඳහා ලැබෙන කාලයෙන් රජයට සියයට 75ක් සහ විපක්ෂයට සියයට 25ක් බැගින් ලබා දිය හැකියි” ඇමැති නිමල් සිරිපාල ද සිල්වා කියා සිටියේය.ඉන් අනතුරුව අනුර දිසානායක මන්ත්‍රීවරයා කතාවට මැදිහත් විය. “නව කතානායකතුමා විපක්ෂයට සාධාරණය ඉටු කරමින් පාර්ලිමේන්තු ප්‍රජාතන්ත්‍රවාදය තහවුරු කරන බවට පොරොන්දු වුණා. ඒ නිසා අපි එතුමාගෙන් ඉල්ලා සිටින්නේ එම පොරොන්දුව නිසි පරිදි ඉටු කරන හැටියටයි” අනුර දිසානායක මන්ත්‍රීවරයා ඉල්ලා සිටියේය.”පාර්ලිමේන්තු සම්ප්‍රදායක් තිබෙනවා. රජය ඊට ගරු කළ යුතුයි” එ.ජා.ප. නියෝජ්‍ය නායක කරු ජයසූරිය කියා සිටියේය.”ඔබතුමන්ලා කියන සම්ප්‍රදාය නිවැරැදියි. නමුත් අපේ රජයේ පැත්තේ තරුණ මන්ත්‍රීවරු වැඩිවෙලා තිබෙනවා. ඒනිසා රජයට වැඩි කාලයක් අවශ්‍යයි. අගමැති දි.මු.ජයරත්න කියා සිටියේය.සමුපකාර සහ අභ්‍යන්තර වෙළෙඳ කටයුතු ඇමැති ජොන්ස්ටන් ප්‍රනාන්දු වැඩ බාර ගෙන සතියක් නික්ම යන්නට පෙර ගිය සතියේ ගෑස් මිල වැඩි කිරීමට අවසර ලබා දීමට පාරිභෝගික සේවා අධිකාරියට සිදු විය. කෙසේ වෙතත් ගෑස් මිල වැඩි කිරීම ගැන කියා තිබුණේ ලෝක වෙළෙඳ පොළේ ගෑස් මිල ගණන් වැඩි වීම නිසා ගෑස් මිල වැඩි කිරීමට සිදුවූ බවය.එහෙත් ඉදිරි මාස දෙක තුන ඇතුළත දී ගෑස් මිල අඩු කිරීමට හැකි වනු ඇති බව ද ඇමැතිවරයා විශ්වාසය පළ කැර තිබිණි. මේ අතර ගිය සතියේ ඇමැති ජොන්ස්ටන් වෙළෙඳ අමාත්‍යංශයට නව කමිටුවක් පත් කළේය.එම කමිටුවේ වගකීම වන්නේ ලෝක වෙළෙඳ පොළේ භාණ්ඩ මිල ගණන් වෙනස්වීම විසි හතර පැයේ ම සොයා බැලීම ය. ඊට අමතරව පාරිභෝගිකයන්ට ඍජුව ම භාණ්ඩ මිල ගණන් ගැන සහ අමාත්‍යංශයට පැමිණිලි ඉදිරිපත් කිරීමට ගිය සතියේ නව දුරකථන ඇමැතුම් පද්ධතියක් ඇති කිරීමට ද ඇමැති ජොන්ස්ටන් ගිය සතියේ කටයුතු කළේ ය.ඊට අමතරව වැඩි මිලට භාණ්ඩ විකුණන ව්‍යාපාරිකයන් ගැන සොයා බැලීමට සහ ඔවුන්ගෙන් දඩ මුදල් අය කැර ගැනීම සඳහා නව නිලධාරීහු පිරිසක් ද ඇමැති ජොන්ස්ටන් ගිය සතියේ පත් කෙළේ ය.සමුපකාර සහ අභ්‍යන්තර වෙළෙඳ අමාත්‍යංශයේ ලේකම්වරයා මෙතෙක් කාලයක් තම රාජකාරි සිදු කළේ අමාත්‍යංශයට තරමක් දුරින් පිහිටි ස්ථානයකය. මේ පිළිබඳව සොයා බැලූ ඇමැති ජොන්ස්ටන් ප්‍රනාන්දු ගිය සතියේ අමාත්‍යංශ ලේකම්වරයාට දැනුම් දුන්නේ තම අමාත්‍යංශය පරිශ්‍රයේ කාර්යාලයක සිට රාජකාරි සිදු කරන ලෙසට ය.මේ අතර ගිය සතියේ දී ඇමැති ජොන්ස්ටන් ප්‍රනාන්දු තම නිලධාරීන්ට උපදෙස් ලබාදුන්නේ අත්‍යවශ්‍ය භාණ්ඩ වහාම ආනයනය කැර සතොස ගබඩා 250 එම භාණ්ඩ ගබඩා කිරීම සිදු කරන ලෙස ය. එම ගබඩා වල අත්‍යවශ්‍ය ආහාර ද්‍රව්‍ය දිනපතා සතොස වෙළෙඳ සල් වෙත නිකුත් කරන ලෙසට ඇමැතිවරයා නිලධාරීන්ට උපදෙස් ලබා දුන්නේ ය. ඉදිරියේ දී අත්‍යවශ්‍ය ආහාර ද්‍රව්‍යවල මිල පහත හෙළීමට ඇමැති ජොන්ස්ටන් මේ අනුව විශේෂ වැඩපිළිවෙළක් සකසා තිබේ.ගිය සතියේ සාර්ක් රාජ්‍ය නායක සමුළුවට සහභාගී වූ ජනාධිපතිතුමා විදේශ රාජ්‍ය නායකයන් කීප දෙනෙකු සමඟම ද්විපාර්ශ්වීය සාකච්ඡා පැවැත්වීය. ඒ අනුව ජනාධිපතිතුමා ඉන්දීය අගමැති මන්මෝහන්සිං සමඟ ද ද්විපාර්ශවීය සාකච්ඡා පැවැත්වීය. උතුරේ යුද්ධය අවසන් වීමෙන් අනතුරුව ජනාධිපතිතුමා සහ ඉන්දීය නායකයා හමුවූ ප්‍රථම අවස්ථාව එය විය.එම හමුවේදී විශේෂයෙන්ම අවධානයට යොමුවී තිබුණේ උතුරු නැඟෙනහිරට ලබා දෙන දේශපාලන විසඳුම් පිළිබඳවයි. එහිදී ජනාධිපතිතුමා ඉන්දීය අගමැතිවරයාට තමන් සතු ඉදිරි ක්‍රියාමාර්ග පැහැදිලි කළේය. “මේ ප්‍රශ්නයට විසඳුම් සොයන්න ව්‍යවස්ථා සංශෝධනයක් නැතිනම් නිර්පාක්ෂික විද්වතුන්ගෙන් සමන්විත කමිටුවක් මඟින් අවශ්‍ය දේ සිදු කළ හැකියි.” ජනාධිපතිතුමා කියා සිටියේය.ඊට පිළිතුරු ලෙස ඉන්දීය නායක ආචාර්ය මන්මෝහන් සිං ප්‍රකාශ කළේ 13 වන ව්‍යවස්ථා සංශෝධනය පදනම් කර ගත් විසඳුමකට ඉන්දියාව වැඩි කැමැත්තක් දක්වන බවය. “මේ ගැන පාර්ලිමේන්තුව නියෝජනය කරන දෙමළ පක්ෂ සමඟ සාකච්ඡා කරනවා නම් වඩාත් හොඳයි” ඉන්දීය අගමැතිවරයා කීවේය.”පාර්ලිමේන්තුව නියෝජනය කරන දෙමළ පක්ෂ සමඟ පමණක් නොවෙයි. ඉන් පිටත සිටින දෙමළ පක්ෂ සමඟත් උතුරු නැඟෙනහිරට ලබා දෙන විසඳුම ගැන සාකච්ඡා කරනවා.” ජනාධිපතිතුමා කියා සිටියේය.ඉන් අනතුරුව ජනාධිපතිතුමා සහ ඉන්දීය අගමැතිවරයා අතර සාකච්ඡාවට ලක්වූයේ උතුරු නැඟෙනහිර පුනරුත්ථාපන සහ ප්‍රතිසංස්කරණ කටයුතු පිළිබඳවයි. මේ සුහද කථාබහ නිමා වූයේ ඉන්දීය අගමැතිවරයාගේ සුබ පැතුම් මැදය.නිවාස ලක්ෂ හයේ ඉලක්කයඇමැති විමල් වීරවංශජාතික නිදහස් පෙරමුණේ නායක, ඉදිකිරීම්, ඉන්ජිනේරු සේවා නිවාස හා පොදු පහසුකම් ඇමැති විමල් වීරවංශ පසුගියදා අනුරාධපුරයේ සංචාරයක නිරත විය. එදින උදෑසන 6.30 ට අමාත්‍යවරයා ශ්‍රී මහා බෝ සමිඳුන් ගේ ආශිර්වාදය පතා විශේෂ පූජාවකට ද සහභාගි වූ අතර ඉන් පසු පැමිණියේ මිරිසවැටියාරාමාධිපති ඊතලවැටුණුවැව ඥානතිලක නාහිමිපාණන් බැහැ දැකීමටයි. මෙහිදී විමල් වීරවංශ ඇමැතිවරයා අනුරාධපුර ශ්‍රී බුද්ධ ජයන්ති විහාරාධිපති නුගේතැන්නේ ශ්‍රී සෝභිත මාහිමිපාණන් බැහැදැකීමට ද අමතක නො කළේ ය.එසේ ම අටමස්ථානාධිපති පල්ලේගම සිරිනිවාස නාහිමියන් බැහැ දැක උන්වහන්සේ ගේ ආශිර්වාදය ලබා ගත් විමල් වීරවංශ ඇමැතිවරයා තම ඉදිරි කටයුතු පිළිබඳව ද නාහිමියන්ට කරුණු පැහැදිලි කළේ ය.“පූජා භූ®මි සංවර්ධනය පිළිබඳ වගකීමත් ඔබතුමාට පැවරී ඇති බව දැන ගැනීමට ලැබුණා” සිරිනිවාස හිමියෝ එහිදී පැවසූහ.“දැනට ලැබී ඇති ආයතන, විෂයය හා කාර්යයන් අපි අධ්‍යයනය කරමින් ඉන්නේ නායක හාමුදුරුවනේ. ඒ කෙසේ වෙතත් අපේ උරුමයන් රැකගැනීම අපේ සැබෑ වගකීමක්” විමල් වීරවංශ කියා සිටියේ ය.අනතුරුව විමල් වීරවංශ ඇමැතිවරයා රුවන්වැලිසෑය වැඳ පුදා ගත්තේ ය. මේ සංචාරයට ජාතික නිදහස් පෙරමුණේ අනුරාධපුර දිස්ත්‍රික් නායක සාම්ප්‍රදායික කර්මාන්ත හා ග්‍රාමීය ව්‍යවසාය සංවර්ධන නියෝජ්‍ය අමාත්‍ය වීරකුමාර දිසානායක ද එක්ව සිටියේ ය. දිවා ආහාරය සූදානම් කොට තිබුණේ අනුරාධපුර දිස්ත්‍රික් ජානිපෙ ක්‍රියාකාරීන් පිරිස ද සහභාගි කරවා ගෙනයි. දිවා ආහාරයට පෙර විමල් වීරවංශ ඇමැතිවරයා, වීරකුමාර දිසානායක මන්ත්‍රීවරයා ගේ ජයග්‍රහණය වෙනුවෙන් කැපවූ අනුරාධපුර දිස්ත්‍රික් ජානිපෙ ක්‍රියාකාරීන් වෙත ගොස් ඔවුනට ස්තුති කිරීමට ද අමතක නොකළේ ය.දිවා ආහාරයෙන් පසුව එම පිරිසගෙන් සමුගත් වීරවංශ අමාත්‍යවරයා පිටව ගියේ අනුරාධපුර දිස්ත්‍රික් නිවාස සංවර්ධන අධිකාරි කාර්යාලය වෙත ය. එය විමල් වීරවංශ ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යංශය බාරගත් පසු සිදු කළ ප්‍රථම ප්‍රාදේශීය නිරීක්ෂණ චාරිකාවය. එහිදී ඇමැතිවරයා පිළිගනු ලැබුවේ අනුරාධපුර දිස්ත්‍රික් නිවාස සංවර්ධන අධිකාරි කාර්යාලයේ ජ්‍යෙෂ්ඨ කළමනාකරු ඇතුළු සේවක පිරිස විසිනි.“නිවාස සංවර්ධන අධිකාරිය අද නිවාස ණය වාරික එකතු කිරීම, නිවාස කුලී එකතු කිරීම වැනි කාර්යයන් කිහිපයකට කොටු කරලා තිබෙනවා.අපි දන්නවා නිවාස සංවර්ධන අධිකාරිය මේ රටේ නිවාස ප්‍රශ්නය විසඳන්න යෝධ භූමිකාවක් ඉටු කළා. නමුත් අද මේ ආයතනය අඟුටුමිට්ටකුගේ තත්ත්වයට ඇඳ වැටිලා. අපි සියලු දෙනා මේ ආයතනය ඒ තත්ත්වයෙන් මුදා ගෙන ඊට හිමි යෝධයකුගේ භූමිකාව යළි අත්පත් කර ගැනීමට සූදානම් වෙමු.” විමල් වීරවංශ පැවසුවේ සේවක පිරිසගේ අත්පොළසන් හඬ මැද්දේ ය.“මහින්ද චින්තන ඉදිරි දැක්මේ සඳහන් වෙනවා. ඉදිරි වසර 06 ක කාල සීමාවෙ නිවාස ලක්ෂ 06 ක් ඉදි කළ යුතුයි කියලා. අපි ඒ අභියෝගය ජයගත හැකි අන්දමට ජාතික නිවාස සංවර්ධන අධිකාරිය සවිබල ගැන්විය යුතුයි.රාජ්‍ය අංශයෙන් ඉදිවන සියලු නිවාස ව්‍යාපෘති මේ යටතේ සිදුවිය යුතුයි. ඒ සඳහා වන ප්‍රතිපත්තිමය එකඟතාව ඉදිරියේදී ජනාධිපති මහින්ද රාජපක්ෂ මැතිතුමා සමඟ සාකච්ඡා කොට ලබා ගැනීමට බලාපොරොත්තු වෙනවා.” විමල් වීරවංශ සේවක පිරිසට වැඩිදුරටත් අවධාරණය කළේ ය.චන්දන බණ්ඩාර</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=ab1005093</link>
    <topic>ඓතිහාසික වාපි ශිෂ්ටාචාරයට අප යා යුතුයි...</topic>
    <author>සාකච්ඡා කෙළේ - බණ්ඩාර ඒකනායක</author>
    <content>වාරි මාර්ග හා ජල කළමනාකරණ නියෝජ්‍ය අමාත්‍ය එස්. එම්. චන්ද්‍රසේන* කෘෂිකාර්මික කටයුතුවලට අත්‍යවශ්‍ය වාරි මාර්ග කටයුතු සම්බන්ධ නව ඇමැති ධුරය ගැන යම් අදහසක් පළ කළොත්.අපි වැවෙන් උපන් මිනිස්සු. රජරට ජනතාවගේ ආත්මය වැවයි. අතීතයේ මුළු රටම බත් රටක් කළේ වැව් බැඳි රටේ වැව් ටිකෙන්. “වැව අපේ දෙයියෝ” ගමේ මිනිස්සු එහෙමයි වැවට සලකන්නේ. මා උපන් බිමේ පවතින වැව් ගැන, ජලය ගැන, ජල මාර්ග ගැන කටයුතු කරන්නට ලැබීම මොනතරම් පිනක් ද?* වාරි මාර්ග හා ජල කළමනාකරණ විෂය යටතේ විශේෂයෙන් රජරටට කරන්නට බලාපොරොත්තු වන සේවාව ගැන විස්තරයක් කළොත්...වාරි මාර්ග ක්‍රමය තිබුණේ සුද්දන්ට. අපිට තිබුණේ වාපි සහ වාරි ශිල්පයයි. වාපි ශිල්පය ගැන සුද්දෝ දන්නේ නෑ. ලෝක ඉතිහාසයේ ප්‍රථම වාපිය අපේ. පණ්ඩුකාභය රජතුමන් අනුරාධපුරයේ හදා ඇති “අභය වැව“ තමයි ලෝකයේ ප්‍රථම වැව. මේ වැව අද ලෝක උරුමයක්. වැව වගේම වාරි ශිල්පයත් අපට තිබුණා. කලා වැවේ ඉඳලා තිසා වැවට ජලය ගෙන යන යෝධ ඇළ, පොළොන්නරුවේ යෝධ ඇළ මේ වගේ ජලය ගෙන යන වාරි මාර්ග අපට තිබුණා. මේ නිසා සුද්දන්ගේ වාරි මාර්ග කෑල්ල පමණක් ගන්නේ නැතිව වාපි හා වාරි ශිල්පය හැටියට අපි මෙය හඳුන්වන්නට ඕන.රජරට පුරා ගමක් නෑර පෙරදා වැවක් තිබුණා. ඒ වගේම වැව් ගම්මාන සංස්කෘතියක් තිබුණා. ගමයි, වැවයි අතර යෝධ බැඳීමක් තිබුණා. එදා මුළු රටම බත් රටක් වුණේ මේ වැව් ගම්මාන සංස්කෘතිය නිසා. රටේ ආර්ථිකය ශක්තිමත් කළ මේ වැඩ පිළිවෙළ සුද්දට ඉහිලුම් නැතිව ගියා. ඔවුන් කීප ආකාරයකින් රජරට වැව් විනාශ කළා. වැව් මැදින් ප්‍රධාන පාරවල් දාලා වැව් දෙබෑ කළා. වැව් වල වැඩ කිරීම බ්‍රවුන්රිග් ආණ්ඩුකාරයා නීතියෙන්ම තහනම් කළා. ගමේ මිනිසුන්ගෙන් වැවේ අයිතිය උදුරාගෙන වැව රාජ්‍ය දේපළක් බවට පත් කරලා වාරි මාර්ග දෙපාර්තමේන්තුවට බාර දුන්නා. වැව් වනබත් වෙන්න හැරියා. වැව් වලට ජපන් ජබර පැළෑටිය බෝ කරලා වැව් ගොඩවෙන්න ඇරියා. සෙල්ලමක් නෙමෙයි රජරට පුරා ගමක් ගානේ සිංහල රජ කාලේ වැව් තිබුණා. අලුතින් අපට රජරට වැව් හදන්න ඉඩක් නෑ. රජරට වැව් බැඳි රටක් වුණේ ඒකනේ. නමුත් අද එදා තිබුණු වැව් වලින් කීයෙන් කීයද අද තියෙන්නේ.බොහෝ ගම් වැව් නටඹුන් වෙලා. සුද්දගේ වැව් තහනම නිසා ගම්මු වැවෙන් ඈත් වුණා. වැව් වැඩි කොටස කැලේට ගියා. පළමුවෙන්ම අපි කරන්න ඕන කැලේට ගිය වැව් හඳුනාගෙන ඒවා නැවත අස්සද්දන එක. පිටින් ජලය ගෙනෙන්න ඉස්සර වෙලා රජරටට වැටෙන වැහි ජලය රැක ගැනීමයි කළ යුත්තේ.පෙරදා රජවරුන් කළේ ඒකයි. අහසින් වැටෙන වැසි ජලයෙන් භූතලය පුරවාගෙන ගමක් ගමක් ගානේ් වැව් බැන්දා. එදා රජරට භූතලයේ වතුර පිරිලා තිබුණා. අඩි හතක් අටක් පොළව හැරූ විට ජලය. අද රජරටට බොන්නත් වතුර නැතිව විවිධ ජල සම්පාදන යෝජනා ක්‍රම හදන්න වෙලා.මේ සියලු ගැටලු වලට සාර්ථක විසඳුම වෙන්නේ පෙර රජවරුන් කළාක් මෙන් රජරටට වැටෙන වැසි ජලයෙන් වැව් පුරවා ගැනීම. වැව් පිරෙව්වාම භූතලය ජලයෙන් පිරෙනවා.* මෙයින් අදහස් කරන්නේ රජරට ඇති වැව් සියල්ල නැවත සක්‍රීය කළ යුතුයි කියන එකනේ... ඒ සඳහා යෝජනා කරන ක්‍රමවේදය...?දැනට හදන වේගය මදි. මෙහෙම හදලා මේ වැව් සම්භාරය කවදා ඉවර කරන්නද? වැව් 3472 ක් තියෙනවා. වැව් සංස්ථාවක් හරි වැව් අධිකාරියක් හරි ඇති කරලා ඒ මඟින් අවුරුද්දෙන් දෙකෙන් වැව් ටික හදලා සිංහල රජ කාලේ තිබුණු විදිහට සුද්දා ගමෙන් උදුරා ගත්තු වැව් ටික ආයිත් ගමටම භාර දෙන්න වැඩ පිළිවෙළක් හදන්න බලාපොරොත්තු වෙනවා. ගමට වැව බාර දීලා, ගමේ වැව් සංස්කෘතිය ප්‍රතිපෝෂණය කළාම ඊට පස්සේ වැව රජයට බරක් වෙන්නේ නෑ. වැව ගමේ අයිතිය. ගමේ අය වැව බලා ගනීවි. ඒ වගේම වැවට, ගමට ජල හිඟයක් ඇති වෙන්නෙත් නෑ. රජරට යළිත් බතින් බුලතින් පිරුණු රටක් වේවි.* වැව් හදන්න තියෙන එක බාධාවක් වැව් තාවුලු බලවතුන් විසින් අල්ලාගෙන තිබීම. අනිත් කාරණය වැව් හදන්න යන කොන්ත්‍රාත් කරුවන්ට වාපි ශිල්පය ගැන අවබෝධයක් නැතිකම. මේ ප්‍රශ්නය ගැන යමක් කියනවානම්...?රජරටට ආදරය තියෙන අය ගමේ මිනිසුන්ට ආදරය තියෙන අය, අපි වැව් ඛ්දන්න ගියාම කැමැත්තෙන්ම වැව් තාවුලු වලින් ඉවත් වේවි. කොන්ත්‍රාත්කරුවන් මඟින් වැව් හැදීම අසාර්ථක බව පෙනී ගොස් තිබෙනවා. මේ සඳහා ක්‍රමවේදී විකල්ප ක්‍රියා මාර්ගයක් ගන්නවා. විශේෂයෙන් වාපි ශිල්පය ගැන දන්නා වැඩිහිටියෝ තාමත් ගම්වල ඉන්නවා. අපි ඒ අයගේ ගුරුහරුකම් අරගෙනයි වැව් වලට බහින්නේ.* මහවැලි එච් කලාපයේ දැන් ජල අර්බුදයක් මතු වෙමින් පවතිනවා. විශේෂයෙන් යල් කන්නයට ජල හිඟයක් ඇති වෙනවා. මේ නිසා එච් කලාපීය ගොවියන් යල් කන්නයේදී වී වගාවෙන් ඈත් වෙනවා. මේ ගැන යම් වැඩ පිළිවෙළක් ඇති කරනවා ද...?ඇත්ත වශයෙන්ම මහවැලිය ඉදි කළේ ජාතික වී නිෂ්පාදනය වැඩි කරන්නයි. මේ විදිහට ජල අර්බුදයක් නිසා මහවැලි එච් කලාපයේ යල් කන්නයේ වී වගාව අසාර්ථක වෙනවා ය කියන්නේ මහවැලි එච් කලාපයේ වී නිෂ්පාදනය වාර්ෂිකව අඩකින් අඩු වීම. එය ජාතික වී නිෂ්පාදනයට පාඩුවක්.නැවත මෙම එච් කලාපීය වී නිෂ්පාදනය ශක්තිමත් කරන්න නම් යලටත් ප්‍රමාණවත් ජල සම්පාදනයක් තියෙන්න ඕනැ. ඒකට විකල්ප ක්‍රියා මාර්ග දෙකක් තියෙනවා.එකක් තමයි කලා වැව වගේ තවත් ජල ගබඩාවක් ඇති කිරීම. මහවැලි එච් කලාපයේ පවතින කුඹුරු අක්කර අසූදහසක් පමණ ප්‍රමාණය වගා කිරීමට ජලය අක්කර අඩි තුන්ලක්ෂයක් පමණ අවශ්‍යයි. නමුත් කලාවැවේ අල්ලන්නේ ජලය අක්කර අඩි ලක්ෂයක් පමණයි.ජල අර්බුදය තියෙන්නේ මෙතනයි. මේ නිසා නිවැරැදි ජල කළමනාකරණයක් ඇති කරන්න නම් තවත් අක්කර අඩි ලක්ෂයක් වත් අල්ලන ජල ගබඩාවක් එච් කලාපයට ලබා දෙන්න ඕනැ.මේ පිළිබඳව එච් කලාපයේ දකුණු ඉවුරේ ගොවීන්ගේ දැඩි ඉල්ලීමක් කලක ඉඳලා තියෙනවා. ගොවියන් කියන්නේ එප්පාවල කෝන් වැව ජලාශය ජල ගබඩාවක් කරන්න කියලයි. මේ ගැන ශිල්පීය අධ්‍යයනයක් කරලා මේ අවශ්‍යතාව සම්පූර්ණ කිරීමට ඉදිරියේදී කටයුතු කරනවා.* මීට අමතරව අනෙක් විකල්ප ක්‍රියා මාර්ගය කුමක් ද?මොරගහ කන්ද ජලාශය දැන් ඉදිවෙමින් පවතිනවා. මේ ජලාශයේ වැඩිපුර ජලය ලැබෙන්නේ උතුරුමැද පළාතට. දැන් එච් කලාපයේ මතු වී තිබෙන ජල අර්බුදය විසඳන්න මොරගහකන්ද ජලාශයෙන් ජලය ලබා දෙන්න බලාපොරොත්තු වෙනවා.මේ නිසා මහවැලි එච් කලාපයේ ජල අර්බුදය වැඩි කලක් පවතින්නේ නෑ. ඒ වගේම යල් කන්නයේ ජල හිඟය පවතින්නේ නෑ. අපි ඉක්මණින් මේ ප්‍රශ්නය විසඳනවා.* මේ වන විට මහවැලි එච් කලාපය තුළ ගොවි ජනතාව පදිංචි කරලා අවුරුදු හතළිහකට කිට්ටුයි. නමුත් තවමත් ගොවි ජනපදවල නොවිසඳුණු ඉඩම් ප්‍රශ්න, බලපත්‍ර ප්‍රශ්න, ඔප්පු ප්‍රශ්න පවතිනවා. මේ කැකෑරෙන ප්‍රශ්න විසඳීමට කඩිනම් පියවරක් ගන්නවා ද...?ඇත්තටම මේවා නම් සමාවක් දෙන්න බැරි ප්‍රශ්න. මමත් මහවැලි එච් කලාපයේ අක්කර පන්සීය ගොවි ජනපදයේ ඉන්න ගොවියෙක්.ගොවීන්ට ඉඩම් ප්‍රශ්න, බලපත්‍ර ප්‍රශ්න පවතින බව මම ප්‍රායෝගිකව දන්නවා. අපට මේ අමාත්‍යංශය ලැබුණයින් පස්සේ අපි හිතට ගත් ලොකුම දේ තමයි මහවැලි එච් කලාපය මුල් කොට මහවැලි ගොවි ජනපද වල ගොවීන්ගේ ඉඩම් ප්‍රශ්න ආදිය ඉක්මණින් විසඳන එක.විශේෂ වැඩ පිළිවෙළක් ඇති කරලා මහවැලි ගොවි ජනතාව අතර කැකෑරෙමින් පවතින ඉඩම්, ඔප්පු, බලපත්‍ර, පසු උරුමකම් ආදි ප්‍රශ්න විසඳීමට කටයුතු කරනවා.ගොවි ජනතාව තුළ නිරවුල් දිවි පෙවතක් ඇති කළොත් තමයි ඔවුන්ට නිදහස්ව ගොවිතැනක් බතක් කරගන්න පුළුවන් වෙන්නේ.* මහවැලි එච් කලාපය හැදු කාලේ සුද්දන්ගේ උපදෙස් අනුව කලා වැවේ සිට එප්පාවල දක්වා පැවැති පුරාණ වැව් සියල්ල කපා දමලා පොළවට සමතලා කරලා කුඹුරු අස්වැද්දුවා. ගොවිජන වීරෝධය නිසා එප්පාවලින් ඔබ්බට වැව් 127 ක් පමණ කපන්න බැරි වුණා. නමුත් ඒවා මහවැලි න්‍යාය පත්‍රයෙන් බැහැර කරලා නටඹුන් වෙන්න ඇරියා. දැනට එච් කලාපයේ පවතින ජල අර්බුදයට මේ වැව් ටික හදලා ගත්තොත් හොඳයි නේද...?දැනට ඉතිරිව පවතින එච් කලාපීය සියලුම වැව් අලුත්වැඩිය කරනවා. ඒ ඒ ගම්වල පවතින ගොවි සංවිධානවල දායකත්වය ලබාගෙන මේ වැව් අලුත්වැඩියා කරලා ඒ ඒ ගොවි සංවිධාන වලටම නඩත්තුව භාර දෙනවා.මේ සඳහා විශේෂ වැඩ පිළිවෙළක් අපි සකස් කරනවා. විශේෂයෙන් රජරට ජල කළමනාකරණයේ සහ වාපි සහ වාරි අංශ වල නව ප්‍රබෝධයක් ඇති කරනවා. රජරට හොඳ ගොවි පරපුරක් ඉන්නවා. හොඳ පොළවක් තියෙනවා.අඩුවකට තියෙන්නේ ප්‍රමාණවත් ජලය නැතිකම. ජනාධිපතිතුමා ආශිර්වාදය ලබාගෙන රජරට පවත්නා මේ අඩුව සම්පූර්ණ කරනවා.සාකච්ඡා කෙළේ - බණ්ඩාර ඒකනායක</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=ab1005094</link>
    <topic>කෝඩු කාරයන්ගේ කතා</topic>
    <author>බුද්ධිකා බ්‍රාහ්මණගේ</author>
    <content>තරුණ අරගලවලට හේතුව සෙවිය යුතුයිහම්බන්තොට දිස්ත්‍රික් එජනිස මන්ත්‍රී නාමල් රාජපක්ෂගරිල්ලා සටන්කරුවන්ට හා ත්‍රස්තවාදීන්ට සොල්දාදුවන් එකතුකරන තැනක් බවට ගම පත්වීමට ඉඩ නොතබා ගම සංවර්ධනය කළ යුතුයි. ඒ සඳහා රජය අවශ්‍ය පියවර ගෙන තිබෙනවා.1948 දී ලක්ෂ්මන් රාජපක්ෂ මහතාත් 1970 දී ජනාධිපතිතුමාත් 2010 වසරේදී මාත් හම්බන්තොට ජනතාවගේ ඡන්දයෙන් පාර්ලිමේන්තුවට තේරුණා. ඒ ගැන හම්බන්තොට ජනතාවට ස්තුතිය පළ කරනවා. මම මේ පාර්ලිමේන්තුවේ ඉන්න ළාබාලම මන්ත්‍රීවරයායි. මටත් වඩා හදිසි නීතියට වයස වැඩියි. රටේ ජනතාවගෙන් වැඩි කොටස වැඩි කාලයක් ගෙව්වේ හදිසි නීතිය යටතේයි. හදිසි නීතිය සම්පූර්ණයෙන් ලිහිල් කළ යුතුයි. ඒත් තවමත් අළු යට ගින්දර තියෙනවා. හදිසි නීතියෙන් වැඩිපුරම බැට කෑවේ රටේ තරුණ පරපුරයි.මේ රටේ ත්‍රස්තවාදයට, තරුණ අරගලවලට හේතුව සෙවිය යුතුයි. ඒ සඳහා කොමිෂන් සභාවක් පිහිටවිය යුතු යැයි මම යෝජනා කරනවා. අපට අද අවශ්‍ය වන්නේ නිදහස වෙනුවෙන් වැඩ කරන ජනතාවක්. ජීවිත පූජාවෙන් ලබාගත් නිදහස අප ආරක්ෂා කළ යුතුයි. රටේ නිදහස වෙනුවෙන් ඒකීයත්වය වෙනුවෙන් අප අප්‍රමාදව කටයුතු කළ යුතුයි.හදිසි නීතියේ වගන්ති සංශෝධනයප්‍රජාතන්ත්‍රවාදය ශක්තිමත් කිරීමක්කොළඹ දිස්ත්‍රික් එජනිස මන්ත්‍රී තිලංග සුමතිපාලමගේ කාර්යභාරය වන්නේ මා තෝරා පත්කර එවූ ජනතාවගේ අවශ්‍යතා ඉටු කිරීමයි. මහින්ද චින්තනයේ ඉදිරි දැක්ම අනුව ශ්‍රී ලංකාව ආසියාවේ ආශ්චර්ය බවට පත් කිරීමේ අභියෝගය ජය ගැනීමට ක්‍රියා කරනවා. හදිසි නීතියේ වගන්ති කිහිපයක් ඉවත් කිරීම ප්‍රජාතන්ත්‍රවාදී ගමන්මඟ ශක්තිමත් කිරීමට කැපවූ රජයක් බව තහවුරු කරනවා.සාමය පවතින කාලයකහදිසි නීතිය කුමට ද?කොළඹ දිස්ත්‍රික් එජාප මන්ත්‍රීසුජීව සේනසිංහසාමය පවතින අවස්ථාවක හදිසි නීතියක් අවශ්‍ය ඇයි. පාලකයන්ට ජනතාව ගැන විශ්වාසයක් නැති නිසා ද? මේ ආණ්ඩුව ජනතාවට පොරොන්දු ගොඩක් දුන්නා. ඒවා ඉටු නොවුණහොත් ජනතාව ඊට එරෙහිව පෙළ ගැහෙනවා. ආණ්ඩුවට එම තත්ත්වයට මුහුණ දිය නොහැකි නිසා හදිසි නීතිය ගෙන එන බව මගේ විශ්වාසයයි. තවම ත්‍රස්තවාදයේසෙවණැලි තිබෙනවාඅනුරාධපුර දිස්ත්‍රික් එජනිස මන්ත්‍රීඅසංක සේමසිංහදශක තුනක් තිස්සේ පැවැති කුරිරු ත්‍රස්තවාදයේ අනිසි ප්‍රතිවිපාක වලට විශාල වශයෙන් මා නියෝජනය කරන දිස්ත්‍රික්කයේ ජනතාව මුහුණ දුන්නා. තවමත් ඇතැම් ප්‍රතිවිපාක වලට මුහුණ පෑමට සිදුවී තිබෙනවා. මේ ත්‍රස්තවාදය නිමා කිරීමට හැකි වුණේ මහින්ද රාජපක්ෂ ජනාධිපතිතුමාගේ අභීත නායකත්වය නිසයි.ජනාධිපතිතුමාගේ බලාපොරොත්තුව ශ්‍රී ලංකාව දකුණු ආසියාවේ ආශ්චර්යය බවට පත්කිරීමටයි. ඒ සඳහා පෙරමුණ ගැනීමට අනුරාධපුර දිස්ත්‍රික්කයේ අපි සූදානම්. මගේ මංගල කතාව කරන මේ අවස්ථාවේදී මගේ සීයා වන හිටපු කතානායක කේ. බී. රත්නායක හා මගේ පියා වන හිටපු ඇමැති එච්. බී. සේමසිංහ මහත්වරු ගෞරවයෙන් සිහිපත් කරනවා.නීතිය ක්‍රියාත්මක විය යුත්තේජනතා සුබසිද්ධිය පිණිසයිකළුතර දිස්ත්‍රික් එජනිස මන්ත්‍රීවිදුර වික්‍රමනායකඅප දන්නා පරිදි 1956 හර්තාලය අවස්ථාවේදී තමයි මේ රටේ හදිසි නීතිය පලමුව ක්‍රියාත්මක වුණේ. ඉන්පසු ගතවූ ගැටුම්කාරී වාතාවරණය තමයි හදිසි නීතිය පෝෂණය කළේ. හදිසි නීතිය නොවේ ඕනෑම නීතියක් ක්‍රියාත්මක විය යුත්තේ ජනතාවගේ සුබසිද්ධි පිණිසයි. අද අපිට ජනතා සුබසිද්ධිය වෙනුවෙන් කටයුතු කරන යුගයක් එළැඹි තිබෙනවා.ත්‍රස්තවාදය නිසා වැඩිපුරමපීඩාවට පත්වුණේ කාන්තාවන්ගම්පහ දිස්ත්‍රික් එජනිස මන්ත්‍රිනිසුදර්ශනී ප්‍රනාන්දුපුල්ලේකොටි ත්‍රස්තවාදීන් විසින් ඝාතනය කළ මාගේ ස්වාමි පුරුෂයා වන ජෙයරාජ් ප්‍රනාන්දුපුල්ලේ මහතා මා ගෞරවයෙන් සිහිපත් කරනවා. එතුමා හදිසි නීති විවාදය මෙන්ම අනෙකුත් විවාදවලදී නිර්භීතව අදහස් දැක්වූ අයුරු මට සිහිපත් වෙනවා. ත්‍රස්තවාදය නිසා මට මගේ සැමියා අහිමි වුණා. දරුවන්ට පියා අහිමි වුණා. මට වගේම මේ රටේ බොහෝ කාන්තාවන්ට තම සැමියාත් දරුවන්ට පියාත් ත්‍රස්තවාදය නිසා අහිමි වුණා. ජනාධිපතිතුමාගේ නායකත්වය යටතේ රණවිරුවන් එක්ව ත්‍රස්තවාදය පරාජය කළා.යුද්ධය නිසා වැඩියෙන්ම පීඩාවට පත්වූයේ කාන්තාවන්. දකුණේ දේශපාලන නායකයින් කී දෙනෙක් ත්‍රස්තවාදීන් විසින් ඝාතනය කරනු ලැබුවා ද?සමහරුන්ට ඒවා අමතක වෙලා හදිසි නීතියේ යම් සංශෝධන කළත් එය සම්පූර්ණයෙන්ම ඉවත් කිරීමට තවමත් හැකියාවක් නැහැ. යුද්ධයෙන් හෙම්බත් වූ රට සංවර්ධනය කිරීමට හැම දෙනාම එක්වෙමුයි මා ඉල්ලා සිටිනවා.හදිසි නීතිය දැන්ම සහමුලින්ම ඉවත් කරන්න බෑඑජනිස මන්ත්‍රිනිමාලනී ෆොන්සේකාත්‍රස්තවාදීන් විසින් පසුගිය කාලයේ සොබාදහම පවා හැඬවූවා. එය මැඩ පවත්වා රජය සාමය ලබා දී තිබෙනවා.ළඟදී පැවැත්වෙන මහා සිනමා සම්මාන උළෙල මෙහි පවත්වන්න එපා යයි ත්‍රස්තවාදී කොටස් දැන් ව්‍යාපාරයක් ගෙන යනවා. අමිතාබ් භච්චන්ගේ නිවෙස අසලත් ශාරුක් ඛාන්ගේ නිවෙස අසලත් විරෝධතා දක්වා තිබෙනවා. සුරක්ෂිත දේශයක් සඳහා හදිසි නීතිය සම්පූර්ණයෙන්ම ඉවත් කිරීමට කල් වැඩියි.මෙවර පත්වුණේජවසම්පන්න පාර්ලිමේන්තුවක්කොළඹ දිස්ත්‍රික් එජනිස මන්ත්‍රීආර්. දුමින්ද සිල්වාරටට නිදහස ලබා දුන් ජනාධිපතිතුමාට ආරක්ෂක ලේකම්ට හා රණවිරුවන්ට අප ණයගැතියි. රටට සාමය උදාවී තිබෙනවා. මෙවර පත්වී ඇත්තේ ජවසම්පන්න පාර්ලිමේන්තුවක්. ජනතා පරමාධිපත්‍යය රැකිය හැක්කේ හන්දි ගානේ හට්ටි මුට්ටි පොළොවේ ගැසීමෙන් නොවේ.හත්වැනි පාර්ලිමේන්තුවේතරුණ නියෝජනය වැඩියිපුත්තලම දිස්ත්‍රික් එජනිස මන්ත්‍රීඅරුන්දික ප්‍රනාන්දුමනාප රැසක් ලබා දෙමින් මාව ජයග්‍රහණය කිරීමට උරදුන් පුත්තලම සියලු ජනතාවට මාගේ ප්‍රණාමය. හත්වැනි පාර්ලිමේන්තුවට තරුණයින් විශාල පිරිසක් තේරී පත්ව සිටිනවා ඒ අවස්ථාව ලබා දුන්නේ ජනාධිපතිතුමායි. තම පටු දේශපාලන අරමුණු සඳහා ශිෂ්‍යයින් යොදා ගත් ජනතා විමුක්ති පෙරමුණේ අතීතය ජනතාව දන්නවා.ජනාධිපතිතුමා නිදහසේ ජීවත් වන්නපරිසරයක් සකසා දුන්නාගාල්ල දිස්ත්‍රික් එජනිස මන්ත්‍රීනිශාන්ත මුතුහෙට්ටිගමඅපි පාසල් ගියේත්, දේශපාලනය කළේත් හදිසි නීතිය එක්කයි. හදිසි නීතිය රටේ පැවැත්මට ද නැත්නම් දේශපාලනඥයින්ගේ පැවැත්මට ද කියල අපිට ප්‍රශ්නයක් තියෙනවා.මහින්ද රාජපක්ෂ ජනාධිපතිතුමා රටට නිදහසක් ලබා දුන්නා. රණවිරු පවුල්වල දරුවන්ට දැන් නිදහසේ ජීවත්වෙන්න පුළුවන්. මේ සියල්ල අපට ළඟා වූයේ යුද්ධය නිමාවූ නිසයි.අපේ රට ලෝකයේ ආශ්චර්යය වන දිනය අත ළඟයිකෑගල්ල දිස්ත්‍රික් එජනිස මන්ත්‍රීකනක හේරත්ආසියානු කලාපයේ අනෙකුත් රටවල් අතරින් පසුගිය කාලයේදී යම් පසුබෑමකට ලක්වීමට ත්‍රස්තවාදය හේතු වුණා. එහෙත් ත්‍රස්තවාදී ප්‍රශ්නය දැන් ඉවරයි. මේ රට ලොව ආශ්චර්යය බවට පත් කිරීම සඳ හා දැන් බාධාවක් නෑ. මහින්ද රාජපක්ෂ ජනාධිපතිතුමාගේ නායකත්වයෙන් අරඹා ඇති ඒ ගමන සාර්ථකව යාමට අධිෂ්ඨානයෙන් යුතුව අප කටයුතු කරනවා. මෙය දේශපාලන සංකල්පවලින්ඔබ්බට ගිය ජයග්‍රහණයක්දිගාමඩුල්ල දිස්ත්‍රික් එජනිස මන්ත්‍රිනිශ්‍රීයානි විජේවික්‍රමඅම්පාර දිස්ත්‍රික්කයේ මා තෝරාගත් සඟ, වෙද, ගුරු, ගොවි, කම්කරු, සෑම දෙනාටම ස්තුතිවන්ත වෙනවා. දේශපාලන පක්ෂ සංකල්පවලින් ඔබ්බට ගොස් දිගාමඩුල්ලේ සැමට සේවය කරන්න මම කැප වෙනවා. තිස් වසරක යුද්ධයෙන් පීඩා විඳි ප්‍රදේශයක් ලෙස මේ ප්‍රදේශය දියුණු කළ යුතුයි. අධ්‍යාපනයත් කෘෂිකර්මයත් නඟා සිටුවිය යුතුයි.අපි එජාපයට ඕනෑ විදිහටකටයුතු කරන්නෙ නැහැනුවරඑළිය දිස්ත්‍රික් එජාපෙ මන්ත්‍රීජෙයරාම් ශ්‍රී රංගාහදිසි නීතියෙන් දෙමළ මුස්ලිම් ජනතාවට හානි වුණා. එදා නිහඬව සිටි එක්සත් ජාතික පක්ෂය අද බඩේ අමාරුව හැදුණ වගේ ඊට විරුද්ධ වෙනවා. නිවැරැදි පුද්ගලයන් සැකය මත තවමත් බන්ධනාගාරවල ඉන්නවා. ඔවුන් නිදහස් කළ යුතුයි. නුවරඑළිය දිස්ත්‍රික් ජනතාව අද දුක් විඳිනවා. පාන් මිල වැඩි වෙලා අපේ ජනතාවට උද්ඝෝෂණයක්වත් කරන්න විදිහක් නෑ. ඔවුන් බයයි හදිසි නීතිය යටතේ අත්අඩංගුවට ගනීවිය කියලා. අපි මේ පාර්ලිමේන්තුවේදී පුරවැසි පක්ෂ ලෙස තනිවී සිටිනවා හදිසි නීතියට විරුද්ධව අපි ඡන්දය පාවිච්චි කරනවා. නමුත් එක්සත් ජාතික පක්ෂයට අවශ්‍ය ලෙස අපි කටයුතු කරන්නේ නෑ.ගම්බද ජනතාවඅලුත් යමක් බලාපොරොත්තු වෙනවාමහනුවර දිස්ත්‍රික් එජනිස මන්ත්‍රීදිලුම් අමුණුගමආණ්ඩු පක්ෂය සහ විපක්ෂය දෙස බලන විට තරුණ පිරිස් වැඩි බව පෙනෙනවා. එයින් ලබා දෙන්නේ වැදගත් පණිවුඩයක්. අප මෙහිදී කෙතරම් ගැටුණත් ගම්බද ජනතාව අපෙන් අලුත් දෙයක් බලාපොරොත්තු වන බව පෙනෙනවා. ජනාධිපතිතුමා රටට ලබා දුන් බලාපොරොත්තුව ඉටුකිරීමට දෙපක්ෂයටම මතක් කරන්න කැමැතියි. අපට දැනුම් තේරුම් ඇති කාලයේ සිටම ජීවත්වුණේ හදිසි නීතිය යටතේයි. යුද්ධය අවසන් වුණත් හදිසි නීතිය සම්පූර්ණයෙන්ම අවසන් කිරීමට කල් වැඩියි.උතුරේ ජනතාවටසම්පූර්ණ නිදහස දෙන්නයාපනය දිස්ත්‍රික් එජාපෙ මන්ත්‍රිනිවිජයකලා මහේෂ්වරන්මගේ සැමියා වෙනුවෙන් යාපනේ ජනතාව මට ඡන්දය ලබා දී මා මෙම සභාවට එවීම ගැන ඔවුනට ස්තුති කළ යුතුයි. යුද්ධය අවසන් වුණත් උතුරේ ජනතාවට නිදහස ලැබී නෑ. මගේ ස්වාමියා ඝාතනයට ලක්වී වසර දෙකකට වඩා ගතවී ඇතත් මේ රජය හෝ පොලීසිය ඒ පිළිබඳව කිසිම තොරතුරක් හෙළි කරගෙන නැහැ.ඝාතකයා කවුරුදැයි අපි පෙන්වා දුන්නා. මම මැතිවරණ ව්‍යාපාරයේ යෙදී සිටියදී තර්ජන එල්ල වුණා. යාපනයේ සිිටින ආයුධ සන්නද්ධ කණ්ඩායම් නිරායුධ කරන ලෙස ඉල්ලා සිටිනවා.බුද්ධිකා බ්‍රාහ්මණගේ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=ab1005095</link>
    <topic>කන්ද උඩරටින් බිහිවූ දෙවැනි ජනමාධ්‍ය ඇමැති</topic>
    <author>ඉන්දික පොල්කොටුව සහ අසේල කුරුළුවංශ</author>
    <content>ජනමාධ්‍ය හා ප්‍රවෘත්ති ඇමැතිවරයා ලෙස පෙරේදා සුබ මොහොතින් වැඩ භාරගත් කෙහෙළිය රඹුක්වැල්ල මහතා කන්ද උඩරටින් බිහිවූ දෙවැනි ජනමාධ්‍ය ඇමැතිවරයා වෙයි.මෙයට පෙර මහනුවරින් එම තනතුරට පත්වූයේ දිවංගත ජනාධිපති ඩී. බී. විජේතුංග මහතාය.ජනමාධ්‍ය හා ප්‍රවෘත්ති ඇමැති මහනුවර දිස්ත්‍රික් පාර්ලිමේන්තු මන්ත්‍රී කෙහෙළිය රඹුක්වැල්ල මහතා නාරාහේන්පිට පිහිටි ජනමාධ්‍ය අමාත්‍යංශයේ දී සිය ධූරයේ වැඩ බාරගත් අවස්ථාව. සේයාරූ - සමන් ශ්‍රී වෙදගේ1993 වසරේදී ප්‍රජාතන්ත්‍රවාදී ජාතික පෙරමුණ ඔස්සේ දේශපාලනයට පිවිසි ඒ මහතා එම වසරේදී මධ්‍යම පළාත් සභා මැතිවරණය ජය ගෙන එහි මන්ත්‍රීවරයකු ලෙස මුල්වරට තේරී පත්විය.අනතුරුව 1994 දී ගාමිණි දිසානායක මහතා සමඟ එජාපයට එක්වූ රඹුක්වැල්ල මහතා 1999 වසරේ පළාත් සභා මැතිවරණයට මුහුණ දෙමින් 168000 ක මනාප ඡන්ද ප්‍රමාණයක් ලබා ගනිමින් මධ්‍යම පළාත් සභා ඉතිහාසයෙ වාර්තාවක් තැබීය.2000 මහා මැතිවරණයෙන් මනාප ඡන්ද 154403 ක් ලබා ගනිමින් මුල්වරට පාර්ලිමේන්තුවට පිවිසි හෙතෙම 2001 මහා මැතිවරණයෙන් ඡන්ද 143235 ක්ද පසුව 2004 මහා මැතිවරණයෙන් මනාප 116720 ක් ලබා ගනිමින් ඒ මහතා යළිත් පාර්ලිමේන්තුවට පිවිසියේය.2001 එජාප රජයේ විද්‍යා තාක්ෂණ අමාත්‍ය ධුරය දැරූ රඹුක්වැල්ල මහතා 2006 වසරේදී ත්‍රස්තවාදය පරාජය කිරීමේ වැඩපිළිවෙළ උදෙසා මහින්ද රාජපක්ෂ ජනාධිපතිතුමාට සහාය දීම සඳහා සන්ධාන රජයට එක්විය.එම රජයේ ප්‍රතිපත්ති සැලසුම් ක්‍රියාත්මක කිරීමේ අමාත්‍යවරයා ලෙස දිවුරුම් දුන් ඒ මහතා ජාතික ආරක්ෂාව පිළිබඳ මාධ්‍ය මධ්‍යස්ථානය නිර්මාණය කරමින් එහි මාධ්‍ය ප්‍රකාශකවරයා ලෙස පත්විය.එහිදී රට වෙනුවෙන් සිදුකළ ජාතික මෙහෙවර ඇගැයීමට ලක් කරමින් අමාත්‍යවරයාට ආචාර්ය උපාධියක් පිරිනමනු ලැබු අතර හෙතෙම පසුගිය මහා මැතිවරණයේ මනාප ඡන්ද 133720 ක් ලබා යළිත් පාර්ලිමේන්තුවට පිවිසි ඒ මහතා මෙවර ජනමාධ්‍ය හා ප්‍රවෘත්ති අමාත්‍යවරයා ලෙස දිවුරුම් දුන්නේය.ඒ මහතා අඛණ්ඩව මැතිවරණ පහකදීම ලක්ෂයට අධික මනාප හිමිකැර ගැනිමට සමත්විය.ඉන්දික පොල්කොටුව සහ අසේල කුරුළුවංශ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=ab1005096</link>
    <topic>කෙවිට නොව මනුස්සකම පෙරට ගනිමි</topic>
    <author>සුනිල් දයා අල්විස්</author>
    <content>- නව ජනමාධ්‍ය ඇමැතිජනමාධ්‍ය නිදහස තවත් තහවුරු කිරීම මිස කෙවිටක් ගෙන එය පාලනය කිරීමට තමා කිසිසේත්ම පියවර නොගන්නා බව ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල මහතා පවසයි.ජනමාධ්‍යවේදින්ගේ පළපුරුද්ද හා අත්දැකීම් ද ජනමාධ්‍ය ආයතන විසින් ලබා දෙන සහයෝගය ද යහපත් ජනමාධ්‍ය සංස්කෘතියක් ඇති කර ගැනීමට හොඳම සාධකය වනු ඇතැයි තමා විශ්වාස කරන බව ද අමාත්‍යංශයේ වැඩ බාර ගැනීම නිමිත්තෙන් සිකුරාදා (07) පැවැති ප්‍රවෘත්ති සාකච්ඡාවේදී ඇමැතිවරයා පැවැසීය.විවෘත මනසකින් ක්‍රියා කිරීමත් මාධ්‍ය නිදහස හා මාධ්‍යවේදීන්ගේ අයිතිය මෙන්ම මහජනතාවගේ නිදහස හා අයිතිය ද සුරැකීම මහජන නියෝජිතයකු හා ඇමැතිවරයා වශයෙන් තම යුතුකම බව හෙතෙම කියා සිටියේය.ඇමැතිවරයා මෙසේ ද කීය.ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල මහතා නාරාහේන්පිට ජනමාධ්‍ය අමාත්‍යංශයේ දී සිය ධූරයේ වැඩ භාර ගැනීමට පෙර ආගමික කටයුතු වල නිරත වූ අවස්ථාව.හිටපු ජනමාධ්‍ය හා තොරතුරු ඇමැති හා පරිසර ඇමැති අනුර ප්‍රියදර්ශන යාපා, ආරක්ෂක ලේකම් ගෝඨාභය රාජපක්ෂ පාර්ලිමේන්තු මන්ත්‍රී නාමල් රාජපක්ෂ, ජනමාධ්‍ය අමාත්‍යංශයේ ලේකම් ඩබ්.බී. ගනේගල යන මහත්වරු ද මෙම අවස්ථාවට එක්වූහ.මාධ්‍යවේදීන් මම හඳුනන්නේ අද ඊයේ නොවේ. වසර 30 ක් පුරා රටේ පැවැති යුද්ධයේදී යුද පුවත් සම්බන්ධයෙන් තොරතුරු දැනුම් දීමේ දී මාධ්‍ය අතර මනා සම්බන්ධතාවයක් ඇති කර ගැනීමට මට හැකි වුණා. සමහර අවස්ථාවලදී යම් යම් එකඟතාවලට එළැඹෙන්නට මාධ්‍යය හා වාදවිවාද ඇති කැර ගන්නටත් සිදු වුවද අපි ඒවා සුහදශීලීව අවසන් කර මිත්‍රත්වයෙන් ක්‍රියා කිරීමට ද හැකි වුණා.අපට පසුගිය වසර 30 ක් තිස්සේ නැතිවුණ දේ අතිවිශාලයි. මැද වයසේ සිටින්නන්ට ජීවිතයෙන් බාගයක් ද තරුණ වයසේ පසුවන අයට ජීවිත කාලයෙන් වැඩි කොටසක් ද වැඩිහිටියන්ට ජීවිතයේ යම්කිසි කාල පරිච්ඡේදයක් ද යුද්ධය සමඟ ජීවත්වන්නට සිදු වූ බව මතක තියෙනවා. එම කුරිරු යුද්ධය දැන් අවසන් කර ඉකුත් අපේ‍්‍රල් 10 වැනිදා රටේ නව කාල පරිච්ඡේදයක් ආරම්භ වූයේ ආසියාවේ ආශ්චර්ය රටක් බවට ශ්‍රී ලංකාව පත් කිරීම ආරම්භ කරමිනි.තුන්වැනි පාර්ශ්වයක් සමඟ තමා සමඟ ප්‍රශ්න විසඳා ගන්නට නොපැමිණ කෙළින්ම තමා හා ප්‍රශ්න විසඳා ගන්නට ක්‍රියා කරන්නැයි ද ඉල්ලා සිටි ඇමැතිවරයා මනුෂ්‍යත්වයෙන් ප්‍රශ්න විසඳා ගත යුතු යැයි ද තමා කෙරෙහි විශ්වාස තබා මේ තනතුරට පත් කරන ලද මහින්ද රාජපක්ෂ ජනාධිපතිතුමාට මෙන්ම මේ තැනට තමා ඔසවා තැබීමට මහනුවරින් පාර්ලිමේන්තුවට තමා තෝරා පත් කළ ජනතාවට ස්තුතිය පළ කරන බව කීය.ආසියාවේ ආශ්චර්ය සහ අසිරිමත් රාජ්‍යය ලෙස අප රට ගොඩනඟන්නට ඉදිරියේදී අප ක්‍රියා කරන විට ඒ අභියෝගයට මාධ්‍යයේ සහයෝගය වඩා ප්‍රබල ලෙස ලබා දෙන්නැයි ද ඇමැතිවරයා මාධ්‍යයෙන් ඉල්ලා සිටියේය.මාධ්‍ය සංස්කෘතිය හා මාධ්‍යයේ හැසිරීම අපි අපිම වෙනස් කරගෙන සුහදතාවයෙන් ක්‍රියා කිරීම සුදුසු බව පැවසූ ඇමැතිවරයා පසුගිය කාලයේ මාධ්‍යය සමඟ තමා ක්‍රියා කළ ආකාරය අනුව අදත් ඒ ආකාරයෙන් කටයුතු කළ හැකි බවත් පසුගිය අපේ‍්‍රල් 10 වැනිදායින් පසුව එළැඹුණු රටේ නැවුම් යුගයේ සැවොම එක්ව කටයුතු කරමු යැයි ඇමැතිවරයා පැවසීය.ජනමාධ්‍ය අමාත්‍යංශ ලේකම් ඩබ්ලිව්. බී. ගනේගල මහතා ද කතා කෙළේය.සුනිල් දයා අල්විස්</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=af1005092</link>
    <topic>තිස්සනායගම් නිදහස ජනපතිගත් ශ්‍රේෂ්ඨ පියවරක් කතුවරු කියති</topic>
    <author>සාකච්ඡා කෙළේ- සුභද්‍රා දේශප්‍රිය</author>
    <content>ප්‍රශංසනීය පියවරක්සියත කර්තෘ -තිලකරත්න කුරුවිට බණ්ඩාර මහතාකිසියම් පුද්ගලයකු සැකයට තුඩු දුන්නා නම් සාධාරණ සැකයකට අනුව ඔහු අත්අඩංගුවට ගැනීමත් අධිකරණ තීන්දු ලබා දීමත් ශිෂ්ට සමාජ ක්‍රමයයි. එම රාමුව තුළදී ඔහුට චෝදනාවක් තිබුණා. ඒ අනුව අධිකරණ තීන්දුවක් ලබා දුන්නා. ඒ අනුව විසි අවුරුදු සිර දඬුවමක් ලැබුවා. එසේ සිරගත වූ පුද්ගලයෙකුට අන්තර්ජාතික ජනමාධ්‍ය දිනයේදීම සමාව ලබාදී නිදහස් කිරීම ප්‍රශංසනීයයි.ස්වේච්ඡා සංවිධාන, සමහර මාධ්‍ය චෝදනා නඟා තිබුණා මාධ්‍යවේදීන් සිර අඩස්සියට ගැනීම වැරැදි කියලා. අන්තර්ජාතික වශයෙන්ද ශ්‍රී ලංකා ආණ්ඩුවට චෝදනාවක් එල්ල කළා මාධ්‍යවේදින් සිර අඩස්සියට ගැනීම, මාධ්‍යවේදියාට හිංසා කිරීම දිගින් දිගටම සිදු කළා කියලා. එවැනි චෝදනා එල්ලවී ඇති මොහොතක තිස්සනායගම්ට සමාව ලබාදී නිදහස් කිරීම ඉතාමත් කාලෝචිත කි‍්‍රයාවක් මෙන්ම ප්‍රශංසනීය ක්‍රියාවක්.මාධ්‍යවේදින් ඝාතනය වීම, අතුරුදන්වීම්, පහරදීම් වැනි සිද්ධීන්වල නියම වරදකරුවන් කවුරුන්දැයි සොයා බලා සැබෑ තත්ත්වය මහජනයාට දැන ගැනීමට වැඩපිළිවෙළක් ක්‍රියාත්මක කළ යුතු යැයි මගේ අදහසයි.ජනාධිපතිතුමා මාධ්‍ය මිතුරෙක් බව සනාථ වුණාදිනමිණ ප්‍රධාන කර්තෘ -මහින්ද අබේසුන්දර මහතාමාධ්‍යවේදින්ට තර්ජන හිරිහැර සිදුවුණාම මාධ්‍ය සංවිධානවල සහ ඇතැම් දේශපාලන පක්‍ෂවල නියෝජිතයන්ගේ අරමුණ වී තිබුණේ එහි වගකීම රජයට හරවන්නයි. මාධ්‍ය උද්ඝෝෂණ වර්ජන සිදු කරන්නේ ඔවුන්ගේ න්‍යාය පත්‍රවලට අනුවයි. තිස්සනායගම් මාධ්‍යවේදියා කොටි ත්‍රස්තවාදීන් සහාය පළ වන ආකාරයෙන් පුවත්පතක් මුද්‍රණය කළා. එය අධිකරණයේදී ඔප්පු වුණා.ඒ අනුව ඔහුට විසි වසරක සිර දඬුවමක් නියම වුණා. නමුත් ජනාධිපතිතුමා මාධ්‍යවේදියාගේ මිතුරෙක්. මාධ්‍යවේදියා වෙනුවෙන් ඕනෑම අවස්ථාවක පෙනී සිටිනවා.මාධ්‍යවේදියකුට වුවත් චෝදනාවක් එල්ල වුණොත් එය අනෙක් සිවිල් වැසියන්ට එල්ල වන චෝදනා සමඟ සමාන විය යුතුයි. අන්තර්ජාතික මාධ්‍ය දිනයේදී තිස්සනායගම් මාධ්‍යවේදියාට ජනාධිපතිතුමා සමාව දුන්නා. මෙය සියලුම මාධ්‍යවේදීන්ගේ සතුටට කරුණක්. ජනාධිපතිතුමා මන්ත්‍රි, ඇමැති, විපක්‍ෂ නායක, අගමැති වශයෙන් සිටින කාලවකවානුවල මාධ්‍ය සගයන් සමඟ ගොඩනඟා ගත් මිත්‍රත්වය කිසිම පලුද්දක් නැතිව අදටත් පවතිනවා.රටින් පැනපු මාධ්‍ය සංගම්කාරයන්ගේ වෙන්දේසි භාණ්ඩයක් නොවී තම මාධ්‍ය මෙහෙවර ඉටු කරන්නැයි මාධ්‍යවේදී තිස්සනායගම්ගෙන් අපි ඉල්ලිය යුතුයි.මේ ප්‍රශ්නයට දේශපාලන අර්ථකථන දෙන්නඇතැමුන්ගේ උත්සාහය වුණාඉරිදා ලංකාදීප කර්තෘ -ආරියනන්ද දොඹගහවත්ත මහතාතිස්සනායගම් මාධ්‍යවේදියා නිදහස් කිරීම සම්බන්ධව අපි සතුටු වෙනවා. සමහර මාධ්‍යවේදීන් ඇතුළු සංවිධාන, දේශපාලන පක්‍ෂ මෙය දේශපාලනමය ප්‍රශ්නයක් බවට පත් කිරීමට උත්සාහ කළා.අධිකරණ කටයුත්තකට අපිට අත ගහන්න බැහැ. මෙය දේශපාලනමය කටයුත්තක් නොවෙයි. දේශපාලනමය කරුණක් බවට පත් කිරීමට උත්සාහ කිරීම අවාසනාවන්තයි.දඬුවම ලිහිල් කරන්න කියලයි ඉල්ලුවේනිදහස් කිරීම සුවිශේෂ ක්‍රියාවක්රිවිර සම කර්තෘ -සිසිර පරණතන්ත්‍රි මහතාතිස්සනායගම් මාධ්‍යවේදියාට එල්ල වී තිබූ චෝදනාව අතිශයින්ම බරපතලයි. ඒ අනුව ඔහුට විසි වසරක සිර දඬුවමක් නියම වුණා. මෙරටින් ත්‍රස්තවාදය තුරන් කරමින් සටනක් පැවති අවසාන මොහොතේ ත්‍රස්තවාදයට අනුබල දීම යන චෝදනාවට ඔහු සාධාරණ සැකය මත වරදකරු වුණා. එය බරපතල දෙයක්. තිස්සනායගම් නිදහස් කරන්නැයි කිසිම මාධ්‍යවේදියෙක්, කිසිම සංවිධානයක් හඬ නැඟුවේ නැහැ.මාධ්‍යවේදින් මාධ්‍ය සංවිධාන ජනාධිපතිතුමාගෙන් ඉල්ලා සිටියේ දඬුවම ලිහිල් කරන්න කියලයි. බෙදුම්වාදයට ත්‍රස්තවාදයට කත් අදින රාජ්‍ය නොවන සංවිධාන, මාධ්‍යවේදින් මෙය මානව හිමිකම් කඩකිරීම සම්බන්ධ සිදුවීමක් ලෙස හුවා දක්වන්න උත්සාහ කළා. ජනාධිපතිතුමාගෙන් දඬුවම යම් ප්‍රමාණයකටඅඩු කරන්නැයි ඉල්ලීමක් කළ ද එතුමා දඬුවම අඩු කරන්නේ නැතුව සම්පූර්ණයෙන්ම සමාව දී නිදහස් කිරීම සුවිශේෂි කරුණක්.මානව හිමිකම් ලේබලය ගසාගෙන අන්තර්ජාතිකව ත්‍රස්තවාදයට කත්අදින රාජ්‍ය නොවන සංවිධාන හඬ නැඟුවේ තමන්ගේ ගෝස්තරය වෙනුවෙන්. ජාත්‍යන්තරය බෙදුම්වාදීන් දෙස බැලුවේ මානව හිමිකම් චෝදනාව යටතේ ශ්‍රී ලංකාව දඬුකඳේ ගහන අරමුණින් මෙය තවත් හේතුවක් කරගන්නයි. මෙවැනි බරපතළ චෝදනාවනට ලක්ව තිබූ තිස්සනායගම් මාධ්‍යවේදියා නිදහස ලැබුවේ ඔහු මාධ්‍යවේදියකු වීමේ හේතුව නිසාමයි.මාධ්‍යවේදින් ලෙස අපි ගරු කරනවාදිනපතා ලක්බිම කර්තෘ -ජටිල වැල්ලබඬ මහතාමෙය යහපත් පියවරක් ලෙස මා දකිනවා. ජනාධිපතිතුමා ගත් මේ තීන්දුවට මාධ්‍යවේදීන් ලෙස අපි ගරු කරනවා. මේ සියලු සමාජ කරුණු පිළිබඳව පුළුල් සංවාදයක, කතිකාවකට මේ සියලු කරුණු බඳුන් විය යුතුයි. එසේ ම දේශපාලනය මාධ්‍ය අතර විශ්වසනීයත්වය හා අන්‍යොන්‍ය අවබෝධය වර්ධනය කිරීමේ හොඳ පියවරක් ලෙසයි මා මෙය දකින්නේ. එමෙන්ම මාධ්‍යවේදියා වෙනුවෙන් ගත් යහපත් තීරණයක් ලෙසත් මා මෙය දකිනවා.ජනමාධ්‍ය විෂයයෙහි ලොකු ඉදිරි පියවරක්රාවය ප්‍රධාන කර්තෘ -වික්ටර් අයිවන් මහතාජනමාධ්‍ය විෂයෙහි ලොකු ඉදිරි පියවරක්, රටත් ලෝකයටත් දැල්වූ ලොකු සංඥාවක්. රජය විසින් ගත් වැදගත් හොඳ පියවරක්. ඇත්ත වශයෙන්ම තවදුරටත් ජනමාධ්‍ය නිදහසට අනුව පාර්ලිමේන්තු තේරීම් කාරක සභා ජනමාධ්‍යවලට විවෘත කළ යුතුයි. එවිට ජනමාධ්‍යයට තවදුරටත් වඩා අර්ථවත් තැනකට යා හැකියි.විශේෂයෙන් මාධ්‍යවේදියකුටජාතික වගකීමක් තිබෙනවාතිනකරන් ප්‍රධාන කර්තෘ -සිවා සුබ්‍රමනියම් මහතාතිස්සනායගම් නිදහස් කිරීම සම්බන්ධව සැබැවින්ම අපි සතුටු වෙනවා. ඔහු නිදහස් කිරීම සම්බන්ධව කිසිම ඉල්ලීමක් තිබුණේ නැහැ. ඔහු ලැබු දඬුවම බරපතළයි.ඒ නිසා එම දඬුවම ලිහිල් කරන මෙන් ජනාධිපතිතුමාගෙන් ඉල්ලීම් කළා. කිසිම ඉල්ලීමකින් තොරව නිදහස් මාධ්‍ය දිනයේදී ජනාධිපතිතුමා විසින් තිස්සනායගම් නිදහස් කිරීම අප අගය කොට සලකනවා.ජනාධිපතිතුමා මාධ්‍ය නිදහස අගය කොට සලකනවා. රටක ත්‍රස්තවාදය උච්චතම අවස්ථාවකට පැමිණ තිබූ අවස්ථාවක තිස්සනායගම් කළ වරද සුළුපටු නැහැ. නමුත් මාධ්‍යවේදියකු නිසා ඔහු සමාව ලැබුවා. මාධ්‍යවේදියා දැනගත යුතුයි රටේ සාමය ප්‍රජාතන්ත්‍රවාදය යන රාමුව ඇතුළත ඔහුගේ නිදහස පාවිච්චි කරන්න.ඇත්තටම විශාල සතුටක්ලක්බිම ඉරිදා සංග්‍රහයේ ප්‍රධාන කර්තෘ -සුන්දර නිහතමානි ද මැල් මහතාආණ්ඩුව මාධ්‍ය සම්බන්ධයෙන් ගන්නා ක්‍රියාමාර්ගවලට විරුද්ධව ප්‍රකාශ නිකුත් කිරීම මාධ්‍යකරුවන් බොහෝ විට කරන දෙයක්. නමුත් තිස්සනායගම් නිදහස් කිරීම ජනාධිපතිතුමාට හා ආණ්ඩුවට මාධ්‍යකරුවන්ගේ ගෞරවය අනිවාර්යයෙන්ම හිමි විය යුතු ක්‍රියාවක්. මාධ්‍යකරුවෙක් ලියූ දෙයකට දඬුවම් කිරීම සුදුසු නෑ කියලා මෙයින් පිළිගැනී තිබෙනවා. එයත් විශාල සතුටක්. මේ තීන්දුව ගැනීම සඳහා තෝරාගත් දිනය ජනමාධ්‍ය නිදහස සඳහා වෙන්වූ මැයි 03 වැනිදා වීම නිසා වටිනාකම තවත් වැඩි වෙනවා.ජාතීන් අතර සහයෝගීතාවටමේ පියවර හරිම වැදගත්සන්ඩේ ඔබ්සර්වර් කර්තෘ -දිනේෂ් වීරවංශමවුබිමට එරෙහිව, මවුබිමේ ස්වාධිපත්‍යයට හානිවන පරිදි ඕනෑම කෙනකු හැසිරෙනවා නම් ඔහු අනිවාර්යෙන්ම දඬුවමට ලක්විය යුතුයි. මවුබිමේ ජාතියේ ආරක්ෂාවට තර්ජනයක් වන ආකාරයට මිනිසුන් උසිගන්වන ආකාරයට ඕනෑ කෙනකු ක්‍රියා කරනවා නම් එයට දඬුවම් ලැබිය යුතුයි. ඒ අනුව තිස්සනායගම්ට ලැබු තීන්දුව සාධාරණයි.රටේ ත්‍රස්තවාදය උච්චතම අවස්ථාවකට පැමිණ තිබූ මොහොතකයි ඔහුට චෝදනා එල්ල වුණේ. එහෙත් වර්තමාන තත්ත්වය ඊට වඩා වෙනස්. ජාතීන් අතර සහයෝගය, එක්සත් බව වැඩිදුරටත් වර්ධනය කිරීම සඳහා මේ ගත් තීරණය අතිශයින් ම වැදගත්. තිස්සනායගම් සමාව ලැබීමත් සමඟ එයට හොඳ පෙර නිමිත්තක් සංඥාවක් වෙයි. මාධ්‍යවේදියාගේ නිදහසට රජයක් ගරු කළ යුතුයි. නමුත් මාධ්‍යවේදියා යන ලේබලය ගසාගෙන ඕනෑම වැරැදි ක්‍රියාවකින් මාධ්‍යවේදින් ආවරණය වීමට යාම වැරැදියි. එවැනි පුද්ගලයන් නීතිය ඉදිරියේ දඬුවම් ලබන විට එයට වැරැදි රජය යැයි කියමින් රජයට ඇඟිල්ල දිගු කරමින් කෑගැසීම වැරදියි.සාකච්ඡා කෙළේ- සුභද්‍රා දේශප්‍රිය</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=af1005091</link>
    <topic>මොකක්ද මේ කොටස් වෙළෙඳපොළ</topic>
    <author>සංවාද සටහන සරත් පෙරේරා</author>
    <content>කොළඹ කොටස් වෙළඳ පොළේ ව්‍යාපෘති සංවර්ධන කළමනාකාර තුෂාර ජයරත්නදැනටමත් ලෝකයේ හොඳම කොටස් වෙළඳපොළ බවට වාර්තාගතවී ඇති කොළඹ කොටස් වෙළඳ පොළ මේ වසරේ මේ දක්වා පෙන්වා ඇති ප්‍රගතිය අනුව මේ වසර අවසන් වන විට දැනට ඇති පිරිවැටුම් වාර්තා සියල්ල ද අභිබවා යනු ඇතැයි කොළඹ කොටස් වෙළඳ පොළේ ව්‍යාපෘති සංවර්ධන කළමනාකාර තුෂාර ජයරත්න මහතා පවසයි.සිළුමිණ සමඟ සම්මුඛ සාකච්ඡාවකට එක්වෙමින් ජයරත්න මහතා මේ ප්‍රකාශය කළේය.එම සම්මුඛ සාකච්ඡාවේදී ඇසූ ප්‍රශ්න කීපයක් හා ඒවාට ජයරත්න මහතා දුන් පිළිතුරු මෙසේ ය.* යුද්ධය හමාරවීමත් සමඟ ලංකාවේ සංවර්ධනය පිළිබඳ නව බලාපොරොත්තු ඇතිවී තිබෙන බව කවුරුත් දන්නවා. මේ වර්ධනය කොළඹ කොටස් වෙළඳ පොළෙත් දකින්න තියනවා. මේ ප්‍රගතිය ඔබ කොහොමද දකින්නේ.පසුගිය මැයි මාසයෙන් පසුව යුද්ධය හමාරවීමත් සමඟම කොටස් වෙළෙඳ පොළේ විශාල වර්ධනයක් සිදුවුණා. 2009 වසර අවසන් වන විට කොටස් වෙළඳ පොළේ සීයට 125ක ඉහළ යාමක් වුණා. මේ අනුව බලන කොට ජාත්‍යන්තර බ්ලූම් බර්ග් සංඛ්‍යාලේඛන අනුව කොළඹ කොටස් වෙළඳ පොළ ලෝකයේ මිල ඉහළ යාම් අතින් හොඳම දෙවැනි කොටස් වෙළෙඳ පොළ වුණා.’ජාත්‍යන්තර කොටස් වෙළෙඳ පොළ සංගමයට’ අනුව අපේ කොටස් වෙළඳ පොළ මිල ඉහළ යාම අතින් ලෝකයේ හොඳම කොටස් වෙළඳ පොළ වුණා. මේ සංගමයට ලෝකය පුරා සාමාජික ආයතන 52ක් ඇතුළත්. ගිය අවුරුද්දේ කොටස් වෙළඳ පොළේ මිල ඉහළ යාම ගත්තම සීයට 77ක් විතර ඉහළ ගියේ මැයි මාසෙදි යුද්ධය හමාර වුණායින් පස්සේ. හැබැයි මේ අවුරුද්ද ගත්තම මේ අප්‍රේල් මාසය දක්වා ඒ හැම වාර්තාවක්ම අභිබවා ගිහිල්ල තියනවා.සමස්ත මිල දර්ශකය මේ සතිය වෙනකොට ඒකක 4219.2 ඉතිහාසයේ වාර්තාගත වූ ඉහළම අගය වුණා. මිලංක මිල දර්ශකය ඒකක 4752ක්. මෙයත් ඉතිහාසයේ වාර්තාගත ඉහළම අගය.කොටස් වෙළඳ පොළේ මුළු වටිනාකම රුපියල් බිලියන 1373ක් වශයෙන් ඉතිහාසයේ වාර්තාගත ඉහළම වටිනාකම වෙනවා.* ප්‍රමාණාත්මකව මේ සිදුවී ඇති වර්ධනය ගැන කතා කළොත්?පසුගිය වසර දෙකක කාලය තුළ කොළඹ කොටස් වෙළඳපොළ විශාල ලෙස ඉහළ යාමට පටන් ගත්තා.2001 වසරේදී කොටස් වෙළෙඳ පොළේ මුළු වසරටම පිරිවැටුම රුපියල් බිලියන 13.9යි. දැන් බලන්න මේ වසරේ ගෙවී ගිය මාස හතරේ වාර්තාගත මුළු පිරිවැටුම රුපියල් බිලියන 120.2යි.කොළඹ කොටස් වෙළඳ පොළේ මුළු වටිනාකම 2008 අග වෙනකොට තිබුණේ රුපියල් බිලියන 488යි. දැන් එම වටිනාකම රුපියල් බිලියන 1373 දක්වා ඉහළ ගිහිල්ලා තියනවා. කොටස් වෙළෙඳ පොළේ සෑම වාර්තාවක්ම ඉහළ ගිහිල්ලා. පිරිවැටුම් වාර්තාත් සියල්ලක්ම මේ වසර අන්තිම වෙනකොට බිඳ වැටෙනවා.* මේ කොටස් වෙළඳ පොළේ වර්ධනයට දායක වූ පිරිස ගැනත් කතාකළොත්?කොටස් වෙළෙඳ පොළේ ඉහළ යාමට දායක වෙලා තියෙන්නේ දේශීය ආයෝජකයෝ. කොටස් වෙළඳ පොළේ මුළු ආයෝජනයෙන් සීයට 65-70 කට දායක වෙලා තියෙන්නේ දේශීය ආයෝජකයෝ. ඔවුන් තමා පසුගිය අවුරුදු දෙක තුළ කොටස් වෙළඳ පොළේ ආයෝජනය ඉහළට අරන් ගියේ.* ජනතාවගෙන් කොයි වගේ ප්‍රතිචාරයක්ද තියෙන්නේ?ඔව් හුඟක් විමසුම් එනවා. විවිධ තරාතිරම්වල අය කතාකරල අහනව සම්බන්ධ වෙන්නේ කොහොමද කියලා. තොරතුරු ජනතාවට ගලා යනකොට ජනතාව අහන දේ තමයි අපි කොහොමද කොළඹ කොටස් වෙළඳපොළට සම්බන්ධවෙලා ආයෝජනයක් කරන්නේ කියන කාරණය. මම මුලින්ම කියන්න කැමැතියි කොළඹ කොටස් වෙළඳ පොළේ ආයෝජනයක් කරන්න කොටස් මිලදී ගන්න කැමැති කෙනෙක් ඉන්නව නම් දෙවිදියකට කොටස් මිලදීගත හැකියි.පළමුවැන්න තමයි ප්‍රාථමික වෙළඳ පොළ හරහා. මේකෙන් අදහස් කරන්නේ සමාගමක් ප්‍රථම වතාවට මහජනයාට කොටස් නිකුත් කිරීම. සමාගමක් ආරම්භ කිරීමේදී අවශ්‍ය ප්‍රාග්ධනය උපයාගැනීමට හෝ පවතින සමාගමත් තමන්ගේ් ඉදිරි වැඩ කටයුතු ඉදිරි ආයෝජනයන් සඳහා හෝ මුදල් සොයාගන්න අවශ්‍ය වෙනවනේ. ඊට කලින් අදාළ සමාගම මාධ්‍ය හරහා ජනතාව දැනුවත් කරනවා පුළුල් ප්‍රචාරයක් ලබාදෙනවා මෙවැනි කොටස් නිකුත් කිරීමක් කරන බවට. මේ අවුරුද්දේ මේ වෙනකොට ප්‍රාථමික නිකුතු හතරක් කරල තියනවා.මෙවැනි කොටස් නිකුතුවකදී ඒ සමාගම සමාගමේ විස්තර ඇතුළත් පොතක් නිකුත් කරනවා. ’සංස්ථා ප්‍රකාශය’ කියලා. මේ පොත ඕන කෙනෙකුට නොමිලේ ලබාගන්න පුළුවන් කොටස් ඉල්ලුම් පත්‍රයත් එක්ක. එතකොට කොටස් මිලදී ගන්න කෙනෙක් මේ අයදුම්පත්‍රය සම්පූර්ණ කරල තමන් ඳලදී ගන්න කොටස් ප්‍රමාණය සඳහා වූ චෙක්පතක් එක්ක අදාළ සමාගමට හෝ සමාගම කියන ස්ථානයකට බාරදෙන්න ඕන. මෙහෙම තමයි ප්‍රාථමික කොටස් නිකුත් කිරීමකදී මිලදී ගැනීමක් කරන්නේ. අනෙක් කොටස් මිලදී ගන්න ක්‍රමය තමයි ද්විතීයක වෙළඳ පොළ.* මේ කියන්නේ කොටස් වෙළෙඳපොළෙන් කොටස් මිලදී ගැනීම ගැනනේ?ඔව්. ද්විතීයික වෙළඳපොළ කියන එකෙන් අදහස් කරන්නේ කොටස් වෙළෙඳ පොළේ ක්‍රියාකාරිත්වය. දැන් මේ ප්‍රාථමික වෙළෙඳපොළෙන් කොටස් මිලදී ගත්ත පුද්ගලයෙකුට නැවත විකුණගන්න වෙනවනේ. ලාභයක් ලබා ගැනීමට නම්, ඒ සඳහා පැමිණෙන ස්ථානය තමයි කොටස් වෙළඳපොළ කියන්නේ. අපි හිතමුකෝ අර කියපු විදියට ප්‍රාථමික කොටස් වෙළෙඳපොළෙන් කෙනෙක් කොටස් මිලදී ගත්ත කියලා. එතකොට ඒ මිලදී ගත්ත ප්‍රමාණයට එයාට කොටස් සහතික පත්‍රයක් ලැබෙනවා. ඒක ගනුදෙනු කරන්න පුළුවන් ලියවිල්ලක්.* මේ කටයුත්ත කරන්න ඕනෑම පුද්ගලයෙකුට කොටස් තැරැව්කාර ආයතනයක සේවය ලබාගන්න වෙනවා?ද්විතීයික වෙළෙඳපොළේ යමෙක් කොටස් ගනුදෙනු කරන්න යනවා නම් ඔහු අනිවාර්යයෙන්ම කොටස් තැරැව්කාර ආයතනයට යන්න ඕන. අපේ කොටස් වෙළෙඳපොළේ තැරැව්කාර ආයතන 21 ක් තියනවා. ඒ ආයතන 21 න් තමන් කැමැති තැරැව්කාර ආයතනයක් වෙත යන්න පුළුවන්. ඒ තැරැව්කාර ආයතනයක් වෙත ගිහින් ලියාපදිංචි වෙන්න ඕන. ලියාපදිංචිය යනුවෙන් අදහස් කරන්නේ ඔවුන් ළඟ ගිණුමක් ආරම්භ කරන්න ඕන. ඒකට අපි කියන්නේ මධ්‍යම තැන්පතු ක්‍රමයේ ගිණුමක් ආරම්භ කරනව කියලයි. මේ සඳහා අවශ්‍ය වෙන්නේ ජාතික හැඳුනුම්පත හා තම ස්ථිර ලිපිනය සහතික කරන ලියවිල්ලක් පමණයි. මේ සියල්ලම කෙරෙන්නේ කිසිදු අය කිරීමකින් තොරව නොමිලේ. මේ සඳහා වූ ආකෘති පත්‍රය පුරවල දුන්නට පස්සේ එක් දිනක් තුළ ගිණුමක් විවෘත කරල ගනුදෙනු ආරම්භ කරන්න ආයෝජකයකුට පුළුවන්.කොටස් මිලදී ගත්ත කොටස් සහතික පත්‍රයක් තියන කෙනෙකුට තම කොටස් තැරැව්කාර ආයතනයට ගිහින් ඒ කොටස් ප්‍රමාණය මේ විවෘත කළ ගිණුමේ තැන්පත් කරන්න පුළුවන්. දැන් මේ විවෘත කළ ගිණුම බැංකුවක විවෘත කරපු ජංගම ගිණුමක් වගේ. වෙනස වෙන්නේ මේ ගිණුම හරහා හුවමාරු වෙන්නේ කොටස්, මුදල් නෙමේ. දැන් මේ ගිණුම මාර්ගයෙන් තමන් සතු කොටස් ඕන නම් විකුණගන්නත් පුළුවන්. නැතිනම් මිලදී ගන්නත් පුළුවන් කොටස් වෙළෙඳපොළ හරහා.* මුලින්ම කොටස් වෙළෙඳපොළට එන ආයෝජකයෙකුට ඔබ දෙන උපදේශය කුමක්ද?කියන්න ඕන මුල්ම දේ තමයි මුලින් මේ පිළිබඳ යම් හැදෑරීමක් කරන්න කියන එක. මොකද කොළඹ කොටස් වෙළෙඳපොළ කියන්නේ ඉතුරු කිරීමක් නෙවෙයි. පැහැදිලිව ආයෝජනයක් කරන්නේ. මෙතන අවදානමකුත් තියනවා.ආයෝජකයෝ කරන්න ඕන ඔය කොටස් තැරැව්කාර ආයතනවල ඉන්නවා ආයෝජන උපදේශකයෝ කියලා පිරිසක්.ඉස්සෙල්ලම බලන්න ඕන ඔහු සහතික ලත් ආයෝජන උපදේශකයෙක් ද කියලා. එයා උපදෙස් දෙනවා මොනවද කරන්න ඕන කියලා. ආයෝජන උපදේශකයෝ උපදෙස් දෙනවා තමන්ට මේ වෙලාවේ මොනවද විකුණන්න ඕන කොටස්. මොන කොටස්ද මිලදී ගන්න ඕන කියලා. නමුත් ආයෝජකයා දැනගන්න ඕන කාරණය තමා එයා තමයි හැම වෙලාවෙම අවසාන තීරණය ගන්නේ. මේකෙන් අදහස් කරන්නේ අර උපදේශකයා මොන විදියෙන් උපදෙස් දුන්නත් ආයෝජකයටත් පුළුවන් වෙන්න ඕන ඇත්තටම මේක වෙන්න පුළුවන් දෙයක් ද කියල හිතල තීරණයක් ගන්න. මොකද සල්ලි එයාගෙනේ.මෙතැනදි හැම තැරැව්කාර ආයතනයක් වගේම සමීක්ෂණ කරනවා. ඒ සමීක්ෂණ අංශය දෙන වාර්තා අනුව තමයි මේ උපදේශකයන් උපදෙස් දෙන්නේ අද මේ කොටස් මිලදී ගන්න නැතිනම් විකුණන්න කියලා. හැබැයි අවසාන තීරණය ගන්න ඕන ආයෝජකයා.* කොටස් වෙළෙඳපොළ හරහා කොටස් ගැනීම විකිණීමේ ක්‍රියාපටිපාටිය ගැනත් කතා කළොත්...?දැන් අර ආයෝජකයා කොටස් විකුණන්න තැරැව්කාර ආයතනයට බාර දුන්නොත් කොටස් වික්කම ඔහුට ලැබෙනවා තැරැව්කාර ආයතනයෙන් කුවිතාන්සියක් ඒ කොටස් ප්‍රමාණය වික්කා කියලා. ඒක තමයි ඔහුට ලැබෙන සහතිකය. විකුණු කොටස් ප්‍රමාණයට අදාළ මුදල දවස් තුනක් තුළ ඒ ආයෝජකයාට ලැබෙනවා. කොටස් මිලදී ගත්තම ආයෝජකයාට ලැබෙනවා ගැනුම් කුවිතාන්සියක්. ඒකටත් මුදල් ගෙවන්න ඕන දවස් තුනක් ඇතුළත. ඕක තමයි කොටස් වෙළෙඳපොළේ ක්‍රියා පටිපාටිය.* තවමත් කොටස් වෙළෙඳ පොළට එන්න සමහරු අදිමදි කිරීම ගැන කියන්නේ කුමක් ද?මෙතන බියවෙන්න කිසිම දෙයක් නැහැ.දැන් මං කිව්වනේ කොටස් වෙළෙඳපොළ ගැන හැදෑරීමක් කරන්න කියලා. හැබැයි මේක ඔය සමහරු හිතාගෙන ඉන්නවා වගේ මහා සංකීර්ණ දෙයක්. බැරෑරුම් දෙයක් නෙවෙයි. එහෙම තේරුම් ගන්න බැරි සංකීර්ණ කිසිම දෙයක් මේකෙ නැහැ. සාමාන්‍ය පුද්ගලයෙක් බැංකුවට ගිහිල්ලා ගනුදෙනු කරනව වගේ තමයි මෙතනත්. ඒ වගේම සරල ක්‍රියා පටිපාටියක් තමයි මෙතනත් තියෙන්නේ.* මෙතන පාඩුවක් වෙන්නත් ඉඩ තියනව...?ඒකනෙ අවදානම කිව්වේ. හැදෑරීමක් කරන්න ඕනත් ඒකයි. සමාගම් ගැන වගේම රටේ ආර්ථිකය ගැනත් හැදෑරීමක් ඕන. මම කියන්නේ මේක ඉංගි‍්‍රසි කතා කරන සල්ලිකාරයන්ට සීමාවුණ තැනක් නෙවෙයි. පුද්ගලයන් වශයෙන් ගත්තොත් ලක්ෂ පහකට විතර කොටස් වෙළෙඳ පොළට සම්බන්ධ ගිණුම් තියනවා. මේ සංඛ්‍යාව තව වැඩිවෙන්න ඕන. කොටස් වෙළෙඳ පොළ හා එහි ශාඛා මඟින් දැනුවත්භාවය ඇති කරන්න දේශන හා සම්මන්ත්‍රණ පවත්වනවා. ඒවට ඕනම කෙනෙකුට සම්බන්ධ වෙන්න පුළුවන්. දැන්මම ඔබට මේ කරන කරුණු පැහැදිලි කිරීමත් ඒ වගේ දෙයක්. පුවත්පත්, රූපවාහිනී, රේඩියෝ මේ හැම මාධ්‍යකින්ම කොටස් වෙළෙඳ පොළ කියන්නේ මොකක්ද කියල ජනතාවට දැනුම ලබා දෙන්න අපි උත්සාහ කරනවා. මේකට ඕනම පුද්ගලයකුට සම්බන්ධ වෙන්න හැකියාවක් තියනවා. අපි පාසල් දරුවන්වත් ගෙන්වල දැනුම ලබා දෙනවා.* මේ ඉන්න ගිණුම් හිමියන් කොතරම් ක්‍රියාකාරී ද?මාසෙකට එක ගනුදෙනුවක් හරි සිදුවන්නේ ගිණුම් 40000 - 50000 ක විතරයි. මේ තත්ත්වය මදි. මේ සංඛ්‍යාව ලංකාවේ අවුරුදු 18 ට වැඩි ජනගහනය එක්ක සැසඳුවොත් සීයට තුනක් විතර ඇති.* කොටස් මිලදී ගැනීම බැංකුවක සල්ලි දැමීමක් හා සමානව සලකන්න පුළුවන් ද?බැහැ. මම පෙන්වා දෙන්න කැමැතියි කොළඹ කොටස් වෙළෙඳ පොළ කියන්නේ ඉතුරු කිරීමක් නෙවෙයි. පැහැදිලිවම ආයෝජනයක්. කොළඹ කොටස් වෙළෙඳ පොළට ඇවිල්ල යම් කෙනෙක් කොටස් ගන්නව කියන්නේ ඉතුරු කිරීමක් නෙවෙයි ඔහු කරන්නේ ආයෝජනයක්. එතන අවදානමක් තියනවා. මේකෙන් පෙන්වන්නේ මේ වර්ධනය කියන්නේ කොටස් වෙළෙඳ පොළේ කොච්චර ආයෝජනය වැඩි වෙලා තියනවද කියන එකයි. අපි දන්නව රටක ආර්ථික සංවර්ධනයට අනිවාර්යයෙන්ම ආයෝජනය වැදගත් වෙනවා.මේ කොටස් වෙළෙඳ පොළේ තියන ඉහළ යාම අනුව දැනට ලංකාවේ තියන ආයෝජන මාර්ගවලින් ඉතාම ඉහළ ආයෝජන මාර්ගයක් තමා කොළඹ කොටස් වෙළෙඳ පොළ කියල කියන්නේ. එතකොට සාමාන්‍ය ආයෝජකයටත් තියනව හැකියාවක් කොටස් වෙළෙඳ පොළේ ආයෝජනය කරල ප්‍රතිලාභ ලබාගන්න. වෙලා තියෙන්නේ ඒකට දැනුවත්භාවයක් නොමැති වීමයි.* අර්ථ ශාස්ත්‍රඥයන් කියන්නේ රටක කොටස් වෙළෙඳ පොළ ඒ රටේ ආර්ථිකයේ කැඩපතක් කියල නේද?මෙහෙමයි. කොටස් වෙළෙඳ පොළ අද ඉහළ ගිය එකෙන් පෙන්වන්නේ ඉදිරි ආර්ථික ප්‍රගමනයයි. කොටස් වෙළෙඳ පොළ ඉහළ යාමෙන් පැහැදිලිව පෙන්වන්නේ රටේ ඉදිරි ආර්ථික සංවර්ධනයයි. මොකද අද කොටස් මිලදී ගන්න පුද්ගලයා එසේ කරන්නේ අනාගතයේ ඒ කොටස් විකුණන්න. ඔහු හිතනව අනාගතයේ තමා මේ මිලදී ගන්න කොටස්වල මිල වැඩිවෙයි කියලා. ඔහුට අනාගතය ගැන විශ්වාසයක් තියනවා. හොඳම උදාහරණය තමයි පසුගිය මාස කීපය තුළ කොටස් වෙළෙඳ පොළේ තියන හෝටල් සමාගම් සියල්ලකම කොටස් මිල ඉහළ ගියා.සමස්ත ආර්ථිකයේ වගේම සංචාරක කර්මාන්තයේත් වර්ධනයක් රටම බලාපොරොත්තු වෙනවා. කොටස් වෙළෙඳ පොළේ සමාගම් 233 ක් තිබෙනවා. තව සමාගම් මේකට සම්බන්ධ විය යුතුයි. දැන් මේ අවුරුද්දේ විතරක් සමාගම් හතරක් කොටස් නිකුත් කළා. එහෙම කොටස් නිකුත් කළ එක සමාගමක් වන රයිගම් සෝලටන්ස් සමාගමේ නිකුත් කළ කොටස් ප්‍රමාණය වගේ විසි ගුණයක් ඉල්ලල තිබුණා. කොටස් වෙළෙඳ පොළේ තියන උනන්දුව කොයි වගේ එකක් ද කියල ඒකෙන් පෙන්වනවා. කොටස් වෙළෙඳ පොළේ ගනුදෙනුවලින් ලබන ලාභය බද්දෙන් තොරයි. ඒක ප්‍රාග්ධන ලාභයක් වන නිසා.* කොටස් වෙළෙඳ පොළ හා සම්බන්ධ මිල දර්ශක දෙක ගැනත් පැහැදිලි කිරීමක් කළොත්...?සමස්ත මිල දර්ශකයෙන් පෙන්වන්නේ කොටස් වෙළෙඳ පොළේ සමාගම් සියල්ලේම මිල ගණන්වල ඉහළ යාම සාමාන්‍ය සංඛ්‍යාවක් වශයෙන්. මම කලින් කිව්වා මේ අවුරුද්දේ සමස්ත මිල දර්ශකය සීයට 25 ක් ඉහළ ගිහිල්ලා තියනවා. මේකෙන් අදහස් කරන්නේ සමාගම් සියල්ලගේම කොටස් මිල සීයට 25 ක් ඉහළ ගිහිල්ලා තියනවා.මේ ඉහළ යාම සමහර සමාගම්වල සීයට සීයක් ඉහළ යාමක් වෙන්න පුළුවන්. සමහර සමාගම් තියෙන්න පුළුවන් සීයට 75 ක් ඉහළ ගිහිල්ලා. තව සමාගම් තියෙන්න පුළුවන් සීයට 5 ක් ඉහළ ගිහිල්ලා. ඉහළ නොගිය සමාගම් තියෙන්න පුළුවන් වගේම මිල පහළ ගිය සමාගමුත් තියෙන්න පුළුවන්. සාමාන්‍යයක් අරන් බැලුවොත් සීයට 25 ක් ඉහළ ගිහිල්ලා තියෙනවා. ඕක තමයි කොටස් වෙළෙඳ පොළේ සමස්ත මිල දර්ශකය ඉහළ යාමෙන් පෙන්වන්නේ.අනෙක මිලංක මිල දර්ශකයෙන් පෙන්වන්නේ තෝරාගත් සමාගම් 25 ක් සඳහා වූ දර්ශකයක්.* මේවා ලොකු සමාගම්...?මේවට අපි කියනවා ද්‍රවශීල සමාගම් කියලා. වැඩියෙන් ගනුදෙනු සිදුවන විශාලත්වයෙන් වැඩි සමාගම් මිලංකා මිල දර්ශකය සීයට 25 ක් ඉහළ ගිහිල්ල කියන එකෙන් අදහස් වන්නේ අර සමාගම් 25 කොටස්වල මිල ඉහළ යාම සාමාන්‍යයක් වශයෙන්.සංවාද සටහන සරත් පෙරේරා</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=af1005095</link>
    <topic>දරුවන්ගේ කෑම පිඟාන කන්දෙන් සහ මුහුදෙන් පුරවන්න</topic>
    <author>සුමේධා නවරත්න</author>
    <content>ඉතියෝපියාව, සෝමාලියාව වැනි රටවල ජනතාව දැඩි මන්දපෝෂණයෙන් පෙළෙන්නේ සැබැවින්ම ඒ රටවල ඇති දරිද්‍රතාවය නිසාය. විවිධ ලෙඩ රෝග පමණක් නොව මරණය ද සුලබ මෙවැනි රටවල් කෙදිනක එම අන්ත දිළිදු බවින් මිදේවිද යන්න ගැන සිතා ගත නොහැකිය.ලංකාව ද තුන්වන ලෝකයේ රටකි. එහෙත් ඉතියෝපියාව, සෝමාලියාව මෙන් මන්දපෝෂණයෙන් මරණය සුලබ වන්නට තරම් ලංකාව අවාසනාවන්ත රටක් නොවේ. එහෙත් වෛද්‍යවරුන් පවසන්නේ මෙරට ජනතාව මන්ද පෝෂණය හේතු කොට ගෙන අධික රුධිර පීඩනය, දියවැඩියාව, හෘදයාබාධ මෙන් සමහර පිළිකාවලට ද ගොදුරු වෙමින් සිටින බවය. මීට හේතුව දුප්පත්කම මද? එසේත් නොමැති නම් නොසැලකිල්ල හෝ නොදැනුවත්කමද? මේ කරුණු සියල්ල ද? කෙසේ වුවද ඇමරිකාවේ කෙටි කෑම බීම නොහොත් නිවැරදි පෝෂණයක් නොලැබීම හේතුවෙන් ඇමරිකානු ජනතාව ද රෝගී වී ඇත. ඒ සඳහා ප්‍රතිකාර කිරීමට ඇමරිකානු ආණ්ඩුවට වසරකට ඩොලර් මිලියන ගණනක වියදමක් ද දැරීමට සිදුව තිබේ.ඇමරිකාව ද මේ පිළිබඳ වසර කීපයක සිට සාකච්ඡා කරමින් සිටින අතර කෙටි කෑම තහනමකට ද අවධානය යොමු කර ඇත. ලංකාවේ ඇතැම් මවුපියවරුන් ද තම දරුවන්ගේ කෑම පෙට්ටි කන්දෙන් හා මුහුදෙන් ලබාගත් යමකින් පුරවනවා වෙනුවට කෙටි කෑම (ෂෝර්ට් ඊට්ස්)පුරවාලීම පහසුවක් කරගෙන ඇත. දරුවෝ ද ඊට හුරුවී සිටිති. ලංකාවේ දරුවෝ මන්දපෝෂණයට ලක්වන ප්‍රධාන හේතුවක් ලෙස කෙටි කෑමද හඳුන්වා දිය හැක. මේ සියල්ල පිළිබඳ සිළුමිණ කළ විමසුමකි මේ.දරුවන් ගේ අහර බඳුනට කන්දෙන් යමක් හා මුහුදෙන් යමක් එකතු කළ යුතුය.” මෙසේ කීවේ හරි පුදුම ඉස්කෝලෙ මුල් ගුරුතුමාය. ඒ නිසා මේ ඉස්කෝලේ හැම දරුවකුගේම අහර බඳුනේ කන්දෙන් යමක් හා මුහුදෙන් යමක් විය. මේ දෙවර්ගයෙන් එකක් හෝ අඩු සිසුවකුගේ අහර බඳුනට මුල් ගුරුතුමාගේ බිරිඳ අඩු ආහාර වර්ගය බෙදන්නීය. ඒ සමබල ආහාර වේලක් සිය පාසලේ දරුවන්ට ලැබිය යුතු බවට හරි පුදුම ඉස්කෝලේ මුල් ගුරුතුමා තීරණය කර තිබුණ හෙයිනි. ඊළඟට ඔහු දරුවන්ට මේ ආහාර වේල කන ආකාරය ගැන ද විස්තර කෙළේ ය.“හපන්න හපන්න හොඳ හැටි හපන්න කන විට සියල්ල හපන්න බත් මාළු මස් අවුළු හප හපා හප හපා බුදින්න”ජනපි‍්‍රය ගීතයක තනුවකට අනුව මුල් ගුරුතුමා ගැයූ ගීතයෙන් ආහාර වේල කන ආකාරය සිසුහු උගත්හ. “හරි පුදුම ඉස්කෝලේ නැමැති” පරිවර්තන කෘතියේ සමබල ආහාර වේලක් ගැනත් ඒ ආහාර වේල ලබා ගන්නේ කෙසේ ද යන්න ගැනත් පාසලේ මුල් ගුරුතුමා ටොට්ටෝ චං ඇතුළු පාසලේ ළමයින්ට අවබෝධ කර දුන්නේ ඒ ආකාරයෙන්ය. මේ පාඩම වටින්නේ ජපානයේ ටොට්ටෝ චං ලාට පමණක් නොවේ. ලොව සෑම දෙසකම වෙසෙන සියලුම දරුවන්ටත්, ජනතාවටත් එය සිය පෝෂණය සම්බන්ධ කදිම පාඩමකි. මන්දයත් පෝෂණය යනු ජිවිත කාලය පුරා ම වැදගත් වන සාධකයක් වන හෙයිනි.සෞඛ්‍ය අමාත්‍යංශයේ පෝෂණ අංශයේ අධ්‍යක්ෂිකා වෛද්‍ය ශාන්ති ගුණවර්ධන මහත්මිය පවසන්නේ යමකු පිළිසිඳගත් දිනයේ සිටම මරණය තෙක් පෝෂණය එකසේ වැදගත් බවය.කුසේ දරුවාගේ පෝෂණය“බොහෝ මවුවරුන් තමන් පිළිසිඳගෙන ඇති බව දන්නේ ඇතැම් විට මාසයක් දෙකක් ගත වුණාට පසුවයි. මේ දැනුවත් වීමෙන් අනතුරුව තමයි මව, කුස තුළ සිටින දරුවා වෙනුවෙන් අමතර පෝෂණයක් ලබා දීම ආරම්භ කරන්නෙ. එහෙත් ඒ මුල් මාස දෙකේදී පවා පිළිසිඳ ගත් දරුවාට පෝෂණය අත්‍යවශ්‍ය වේ. පෝෂණය දරුවට ලැබීමට නම් මව ඉතා හොඳ සෞඛ්‍ය සම්පන්න කාන්තාවක වී සිටීම ඉතා වැදගත්ය. ඇය ළමා කාලයේ හෝ තරුණ කාලයේදී නිසි පෝෂණයක් ලබා නොගත් කාන්තාවක් නම් දරුවාට මුල් මාස දෙකේදී අවශ්‍ය පෝෂණය ලැබෙන්නේ නැහැ.”වෛද්‍යවරිය පවසන ආකාරයට කළලයකට මුල් මාස දෙකේ පෝෂණය ඉතාම වැදගත්. මේ පෝෂණය නොලැබීමෙන් ඇතිවන අහිතකර ප්‍රතිඵල සුළුපටු ඒවා නොවේ. මොළයේ සෛල නිසි ලෙස වර්ධනය නොවීම එක් අහිතකර ප්‍රතිඵලයක්. දරුවාගේ ඉන්ද්‍රියන් නිසි ලෙස නොවැඩීම තවත් අහිතකර තත්ත්වයක්.මේ මාස දෙක ඇතුළත නොලැබී යන පෝෂණය අනාගතයේ දරුවා ගොදුරු වෙන ලෙඩ රෝග පවා තීරණය කර හමාරයි. අධික රුධිර පීඩනය, හෘදයාබාධ, දියවැඩියාව වගේ ම සමහර පිළිකා ද ඇති වීමේ ප්‍රවණතාවය සමඟයි එවැනි දරුවකු මෙලොවට බිහි වන්නේ.නීරක්තියමේ වන විට විවාහ අපේක්ෂිත කාන්තාවන්ගෙන් සියයට තිස් එකක් ම නීරක්තියෙන් පෙළෙන බව වෛද්‍ය සමීක්ෂණ වලින් සොයා ගෙන තිබේ. වයස අවුරුදු පහළොවේ සිට හතළිස් නමය දක්වා වූ වයස් කාණ්ඩයේ සිටින තරුණියන් හා කාන්තාවන් මේ තත්ත්වයට මුහුණ පා සිටී. ඔවුන් මුහුණ දෙන පෝෂණ ගැටලුව නීරක්තියට පමණක් සීමා වන්නේ නැත. ප්‍රෝටීන් හිඟතාවය හෙවත් ශක්ති මන්දපෝෂණය, අයඩින් හා යකඩ ඌනතාවය ද ඔවුන් මුහුණ දෙන සෙසු සෞඛ්‍ය ගැටලු අතර වේ.මෙවැනි කාන්තාවන්ට පිළිසිඳ ගන්නා දරුවන් විවිධ බෙලහීනතාවයන්ට ද ගොදුරු වන බව වෛද්‍ය ශාන්ති ගුණවර්ධන මහත්මිය පවසයි. යකඩ අඩුවීම, නීරක්තිය යනාදි කරුණු හේතු කොට ගෙන කළලයට ලැබෙන ඔක්සිජන් ප්‍රමාණය අඩුවේ. එය මොළයේ හා සෙසු ඉන්ද්‍රියන්වල වර්ධනයට මෙන්ම හිමොග්ලොබින් නිපදවීමට ද බාධාවකි.මේ හේතු මත ඉපදෙන දරුවා විවිධ බෙලහීනතාවයන්ගෙන් පෙළීමට ඇති ඉඩකඩ වැඩිය. අනෙක් අතට එම දරු උපත් අඩු බර දරු උපත් වේ. එවැනි දරුවන් ප්‍රතිශක්තිකරණ ශක්තියෙන් ද බෙලහීනය. එබැවින් ඔවුන් ඉපදුණ පසුව විවිධ ආසාදන, ලෙඩ රෝගවලට ඉක්මනින් ගොදුරු වන ප්‍රවණතාවය ද වැඩිය. එවැනි තත්ත්වයක් යටතේ දරුවා නිරන්තරයෙන් ලෙඩ රෝගවලට ගොදුරු වන අතර වර්ධනය ද බාල වීමට ඉඩ තිබේ. මේ දරුවන් සම්බන්ධයෙන් නිතර වෛද්‍ය උපදෙස් ලබා ගැනීම ද ඉතා වැදගත්ය.ගර්භනී සමයේදී මෙන් ම දරුවකු ඉපැදුණ මොහොතේ සිටම දරුවාගේ පෝෂණය පිළිබඳ සැලකිලිමත් වීම මවුපියන්ගේ වැඩිහිටියන්ගේ වගකීමය.දරුවාගේ බරමාස හයක් යන තුරු මව් කිරෙන් පමණක් පෝෂණය වන දරුවාට ඉන්පසු වෛද්‍ය උපදෙස් මත ක්‍රමානුකූලව ආහාර දීම ආරම්භ කළ යුතුය. ආහාර මඟින් නිසි ලෙස ළදරුවා පෝෂණය වී ඇතිද යන්න සොයා බැලීමට ඇති ප්‍රධානම මාර්ගය වන්නේ දරුවාගේ බර කිරා බැලීමය. වයසට අනුව බර ප්‍රමාණවත් නොමැති නම් ඉන් අදහස් වන්නේ දරුවාට නිසි පෝෂණය ලැබී නොමැති බවය.“දරුවා නිරෝගී නම් ක්‍රියාශීලි නම් බර ගැන තැවෙන්න එපා!”මේ ඇතැම් වෛද්‍යවරුන් මවුපියන්ට දෙන උපදෙසයි. දරුවකුගේ පෝෂණ තත්ත්වය ගැන ඉහත නිගමනය නිසා සෑහීමකට පත්වෙන්න පුළුවන් ද?“විවිධ වෛද්‍යවරු පෝෂණය සම්බන්ධයෙන් කරන මෙවැනි ප්‍රකාශ නිසා පෝෂණය සම්බන්ධයෙන් නිසි පණිවුඩයක් සමාජගත කිරීමට අපහසු වී තිබෙනවා. ඇත්තටම දරුවකු වයසට අනුව උස බර ප්‍රමාණවත් නැත්නම් පෝෂණ හිඟතාවයක් තිබෙන බව පැහැදිලිය. ඒ නිසා අනිවාර්යෙන්ම මවුපියන් දරුවන්ගේ ආහාර රටාව හා වයසට අදාළ බර, උස ගැන සැලකිලිමත් විය යුතුමයි.”වෛද්‍ය ශාන්ති ගුණවර්ධන මහත්මිය පෝෂණ තත්ත්වය මැන බැලීමේ ප්‍රධාන සාධකය පිළිබඳ දරන්නේ එවැනි මතයකි.ඇගේ මතය නිවැරදි බව ඔප්පු කරන්නේ වෛද්‍ය සමීක්ෂණයකි. ඊට අනුව වසරක් වයසැති දරුවන් සීයට පනස් හත් දෙනෙකුම නීරක්තියෙන් පෙළෙන බව සොයා ගෙන තිබේ. වයස අවුරුදු පහ වෙන විට මේ තත්ත්වය යම් ප්‍රමාණයකට අඩු වුවද ඒ වන විට ද නීරක්තියෙන් පෙළෙන දරුවන්ගේ සංඛ්‍යාව සීයට විසිනමයකි. මේ තත්ත්වය සෘජුවම මොළයේ වර්ධනයට බලපානු ලබයි. මොළයේ වැඩීම බාලවීමෙන් මතක තබා ගැනීමේ ශක්තිය ද හීන වේ. නිපදවන හිමොග්ලොබින් අඩුවීම ද, ඉන්ද්‍රියයන් වර්ධන වේගය බාල වීමද සිදුවෙන අතර ක්‍රියාශීලී දරුවකු වීමට ඇති ඉඩකඩ ඇහිරී යාමට ඉඩ ඇත.යොවුන් දරුවන්මේ ඉරණමට ගොදුරු වී සිටින්නේ වයස අවුරුදු පහට අඩු දරුවන් පමණක් නොවේ. නව යොවුන් වියේ පසුවන දරුවන් අතර ද, මේ තත්ත්වය දකින්නට ඇති බව ගුණවර්ධන මහත්මිය පැවසුවාය.”ගර්භණී සමයේ මෙන්ම වයස අවුරුදු පහ වන තෙක් පෝෂණය නිසි ලෙස ලැබීම ඉතාම වැදගත්. යම් විදියකින් මේ පෝෂණ තත්ත්වය මඟ හැරුණොත් ඊළඟට යම්තාක් දුරට හෝ එය නිවැරැදි කරගත හැක්කේ යෞවනෝදය කාලසීමාව හෙවත් වයස අවුරුදු දහයේ සිට විස්ස දක්වා කාලසීමාවයි. (වයස පහ-දහය ඇතුළත පෝෂණය ගැන සැලකිලිමත් වීම වැදගත් නැතැයි ඉන් කිසිසේත් අදහස් නොවේ) එම සීමාවේදී ද ආරම්භයේ ම මේ පෝෂණය ගැන සැලකිලිමත් වීම ඉතාම වැදගත්ය.වයස අවුරුදු දහයෙන් පසු දරුවකුගේ වර්ධනය වේගවත් වේ. ගැහැනු ළමයකු නම් වයස එකොළහත් දහතුනත් අතර වැඩිවියට පත්වන අතර පිරිමි ළමයකු වැඩිවියට පත්වන්නේ වයස අවුරුදු දහතුනත් පහළොවත් අතර කාලය ඇතුළතයි. මේ කාලයේදී ලැබෙන නිසි පෝෂණයෙන් කුඩාම අවදියේ නොලැබී ගිය පෝෂණයේ අඩුව යම් ප්‍රමාණයකට මඟ හරවා ගැනීමට පුළුවන.මිථ්‍යා විශ්වාසමේ පෝෂණය නිසි ලෙස නොලැබී යන්නේ ඇයි? සැබැවින්ම දුප්පත්කම නිසාමද? නැතිනම් නොසැලකිලිමත් බව නොදැනුවත් බව, මිථ්‍යා විශ්වාස යන හේතු නිසාද? මේ සියල්ලම හේතුවන බව ඒ පිළිබඳ සැලකිලිමත් වන විට පැහැදිලියි. මීට අමතරව මාධ්‍ය හා වෙනත් පෙළඹවීම් ද පෝෂණ මට්ටම පහළ බැසීමට හේතු වී තිබේ.නව යොවුන් වියට එළැඹෙන දරුවන් ගේ ආහාර වේල බොහෝ විට සමබල ආහාර වේලක් නොවීමට හේතුව වන්නේ දුප්පත්කමම නොවේ. වෛද්‍ය ශාන්ති ගුණවර්ධන මහත්මිය පවසන ආකාරයට ඊට හේතු සාධක කීපයකි.”මේ වයසේ දරුවන් ස්වාධීන වීමට හුඟක් කැමැතියි. ඔවුන් ආහාර පිළිබඳ තීරණ ගන්නෙත් තම කැමැත්ත හා රුචිකත්වය අනුවයි. ඒ වගේම සමාජීය හා අධ්‍යාපන රටාවට අනුගත වීම හේතුකොට ඉතා කාර්ය බහුල ජීවන රටාවකට දරුවන් හුරු වෙලා සිටිනවා. තවද ශරීරයේ බාහිර ස්වරූපය පිළිබඳ දැඩි ලෙස උනන්දු වීම, ස්ව අනන්‍යතාව සොයා යාම මාධ්‍ය හා යහළුවන්ගෙන් සිදුවන බලපෑම් නිසා නව යොවුන් දරුවන්ගේ ආහාර පුරුදු ජීවිතයේ වෙනත් අවධිවලට වඩා වෙනස් වෙනවා.මේ නිසා ප්‍රධාන ආහාර වේල් දරුවන්ට මඟ හැරෙනවා. විශේෂයෙන් පාසල් යාම ආරම්භ වූ දිනයේ සිටම දරුවාට උදේ ආහාර වේල මඟ හැරෙනවා. බොහෝ විට නිවසින් පිළියෙළ කර දුන් ආහාරය වෙනුවට පිටතින් ක්ෂණික කෑම ගැනීමට දරුවන් කැමතියි. සීනි, තෙල් හා ලුණු අධික සෞඛ්‍යයට අහිතකර ක්ෂණික කෑම, බයිට් වර්ග, බිස්කට්, පැණි රස කෑම හා පැණි බීම වලට දරුවන් වැඩි කැමැත්තක් දැක්වීමෙන් ඔවුන්ගේ පෝෂණය බාල වෙනවා.විවිධ ආහාර, විශේෂයෙන් ශක්තිජනක ආහාර පාන පිළිබඳ මාධ්‍ය හා ඇතැම් ක්‍රීඩා උපදේශකයන්ගෙන් ලැබෙන තක්සේරු මත දැඩි විශ්වාසයක් හා මිථ්‍යා විශ්වාසවලට එළැඹ සිටීම තවත් ප්‍රශ්නයක්.මේ ක්ෂණික කෑම බීම ආහාරයට ගැනීමේදී එළවුළු, පළතුරු හා පළාවර්ග ආහාරයට ගැනීමේ කැමැත්ත දරුවන්ගෙන් ගිලිහී ගොස් තිබෙනවා.ක්ෂණික කෑමආහාරවලින් වගේම ක්‍රීඩා, ව්‍යායාම ශරීර සෞඛ්‍ය යහපත් ලෙස පවත්වාගෙන යාමට අවශ්‍ය සාධකයි. එහෙත් විශේෂයෙන් නාගරික දරුවන් ක්ෂණික කෑම බීමවලට හුරුවීම සහ ජංගම දුරකථන හා පරිගණකවලට වැඩි කාලයක් යෙදවීමෙන් වයසට හා උසට සරිලන බරට වඩා බර වැඩිවී තිබෙනවා. මේ තත්ත්වයත් පෝෂණය පිළිබඳ අලුත් ගැටලුවක්. මේ වන විට නාගරික දරුවන්ගෙන් සීයට හතක් මේ ගැටලුවට මුහුණ දී සිටිනවා. මේ තත්ත්වය ද අනාගතයේ දී දරුවා දියවැඩියාව, හෘදයාබාධ, අධික රුධිර පීඩනය හා පිළිකා වර්ගවලට ගොදුරු වීමේ ප්‍රවණතාවයන්ට මුහුණ දෙනවා.එමෙන්ම මේ ක්ෂණික ආහාර පානවල ඇති ඇතැම් රසායනික ද්‍රව්‍ය අක්මාවට හා වකුගඩුවට බොහෝ සෙයින් හානිදායකයි. එතැනින් නොනැවතී ඇට මිදුළු ද රෝගී කරනවා. යම් පිළිකා ඇතිවීමට ද මේ රසායනික ද්‍රව්‍ය හේතුවෙනවා. ඒ නිසා වෙළඳ දැන්වීම්වලට හසු වී දරුවන්ගේ පෝෂණය බාල කරන දරුවන් ලෙඩ කරවන ආහාර පුරුදුවලට නොයෑමට මවුපියන් වග බලා ගත යුතුයි.”වෛද්‍ය ශාන්ති ගුණවර්ධන මහත්මිය පවසන්නේ මේ හානිකර සෞඛ්‍ය තත්ත්වය ගැන දැන් යුරෝපය යම් ප්‍රමාණයකට අවදි වී සිටින බවයි. ඒ අනුව බ්‍රිතාන්‍ය රජය සිය දරුවන්ට වගේම ජනතාවටත් එළවුළු පළතුරු පිළිබඳ වටිනාකම අවධාරණය කිරීමට පටන්ගෙන තිබේ. “දිනකට ආහාර පහක්” යනුවෙන් සංකල්පයක් බ්‍රිතාන්‍ය ආණ්ඩුව දියත් කර තිබෙන්නේ ඒ නිසයි. ඒ අනුව එළවුළු වර්ග 3ක් පළතුරු වර්ග 2ක් හෝ පළතුරු වර්ග 3ක් හෝ එළවුළු වර්ග 2ක් ආහාරයට එකතු කරගන්නා ලෙස බ්‍රිතාන්‍ය ආණ්ඩුව ජනතාවට අවධාරණය කර සිටී.පෝෂණ මාසයඑළැඹෙන ජූනි මාසය ලංකාවේ පෝෂණ මාසය ලෙස නම් කිරීමට ද සෞඛ්‍ය අමාත්‍යාංශය තීරණය කර තිබේ. පෝෂණය පිළිබඳ දැනුවත් කිරීම, කථා කිරීම දිනකට සීමා නොකර මසකට දීර්ඝ කිරීම වඩා හොඳය. එවිට නොසැලකිල්ල නොදැනුවත්කම වගේම දුප්පත්කම නිසාද නොලැබෙන පෝෂණය ලබාදීමට මෙන්ම ලබා ගැනීමට බලධාරීන්ට ද ජනතාවට ද වැඩි කාලයක් ලැබේ.එහෙත් පෝෂණය යනු දිනකට මසකට සීමා විය යුත්තක් නොවේ. ජීවන චක්‍රය පුරා ම ක්‍රියාත්මක විය යුත්තකි. ඒ ක්‍රියාත්මක වීමට ජනතාව මෙහෙයවීමට කටයුතු කිරීම සෞඛ්‍ය අමාත්‍යාංශයේ ප්‍රධාන වගකීමක් ය. මේ වගකීම සම්පූර්ණ බර ගත යුත්තේ සෞඛ්‍ය අමාත්‍යංශය පමණක් යන්න ඉන් අදහස් නොවේ. අධ්‍යාපන අමාත්‍යාංශය, සමෘද්ධි අමාත්‍යාංශය, කෘෂිකර්ම අමාත්‍යාංශය, වෙළඳ අමාත්‍යාංශය වැනි අමාත්‍යාංශවල සහයෝගයත් මේ සඳහා අත්‍යවශ්‍ය වේ. මක්නිසාද අධ්‍යාපනයෙන් ක්‍රීඩාවෙන් හා බාහිර කටයුතුවලින් උපරිම ඵල නෙලා ඵලදායී අනාගත පරපුරක් බිහිකිරීමට නම් පෝෂණය ඉහළ මට්ටමක තිබිය යුතුය. ඒ සඳහා අදාළ සියලු පාර්ශවයන්ගේ සහයෝගය ලැබිය යුතුය.සුමේධා නවරත්න</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=as1005091</link>
    <topic>කණ්ඩලමෙන් ඉපදුණු ‘තරු පහේ’ පරිසර උයන</topic>
    <author>නිහාල් පී. අබේසිංහ</author>
    <content>කණ්ඩලමෙන් ඉපදුණු ‘තරු පහේ’ පරිසර උයනඅවට පරිසරය ගිනියම් ව තිබුණත් මේ ස්ථානය සිහිල්ය. යාබදව පිහිටි කණ්ඩලම වැවේ සිට එන මඳ නළ හා අප සිටින තැන ඇති ගස්වල සෙවණ සිතත් ගතත් නිවාලයි. අවට සෞන්දර්යය කුරුලු කූජනය සමඟ සිසිල් සුළඟෙන් වශීකෘත ව සිටි මගේ දැහැන මදකට බිඳුණේ සුමිත් ජයසිංහ ගේ කටහඬ අවදි කිරීම නිසාය.“අන්න අර උකුස්සා පහළටම ආවා ඌ අර අත්තේ දිගටම ඉන්නවා. මෙහෙම උකුස්සෙක් පහළදි අපට දකින්න ලැබෙන්නේ කලාතුරකින්.”මේ වැව් උකුස්සා හැමදාම උදේට ඉන්නේ මෙතනය“අර... අර අතන ගිරව් ටික පියඹා ආපු ලස්සන. අන්න උන් බිම දිගේ ඇවිදිනවා වී ඇට කන්න.”“සුදම් අර බලන්නකෝ පුංචි මුව පැටියෙක්. එයාට අර වැඩ කරන එක්කෙනා කිරි පොවන්නේ බෝතලයෙන්” මම සුදම්ට පෙන්වූයේ ඇත් අතුරු සෙවණේ අලි පැටවුන්ට කිරි පොවනවා මතක් කරමිනි.අපේ සිත නිවෙන දසුන් දකිමින් අප මේ සිටින්නේ දඹුල්ල කණ්ඩලම ප්‍රදේශයේ පිහිටි මෙරට සුවිශේෂ පරිසර උද්‍යානයේ විචිත්‍රවත් බව වින්දනය කරමිනි.මේ පරිසර උයනේ ජෛව විවිධත්වය ඉහළ මට්ටමක ඇත. අප දුටු නුදුටු ගහ කොළ සතා සීපාවා සර්පයන් මෙහිදී ආරක්ෂිත ලෙස දැක බලා ගත හැකිය.කණ්ඩලම හෝටලය පිහිටුවන මුල් කාලයේ එම පාලකයන්ට විවිධ ප්‍රශ්න මතු විය. ඒ නිසාම අද මේ හෝටලය ආශි‍්‍රතව මේ සුවිශේෂ පරිසර උයන පවා පිහිටුවා ඇත. ඔවුන් කරන පාරිසරික සංරක්ෂණ සේවයට අද ජගත් පාරිසරික සංරක්ෂණ සම්මාන පවා ලැබී ඇත. මේ උයන පරිසර උයනක් පමණක් නොවේ සත්ත්ව සංරක්ෂණ හා ප්‍රතිකාර මධ්‍යස්ථානයක් ලෙස ද ක්‍රියා කරයි. එය දුර්ලභ හා තුවාල වූ සත්ත්වයන් සුරකින ජෛව විවිධත්වයෙන් අනූන පරිසර ක්ෂේම භූමියකි.කණ්ඩලමේ අලි සෆාරිදඹුල්ල සිට කණ්ඩලම හෝටලයට යන මාර්ගයේ අතරමැද ඇති මේ පරිසර උයන මෙරට තරු පහේ හෝටලයක් ආශි‍්‍රතව පිහිටා ඇති නමුත් එතෙර මෙතෙර ඕනෑම අයකුට නොමිලේ නැරැඹිය හැකි එකම පරිසර උද්‍යානයයි.“1994 දී පමණ කණ්ඩලම හෝටලය ආරම්භ කළා. ඒකට පාරිසරික සංරක්ෂණය අතින් ලොකු වගකීමක් තිබුණා. ඒ නිසාම කණ්ඩලම හෝටලයේ කළමනාකාරිත්වය සමඟ සියලු සේවකයන් හෝටලය අවට හා ඇතුළත පරිසරය සුරැකීමට පරිසර කමිටුවක් ආරම්භ කළා. එහි මුල් පියවර වුණේ අපද්‍රව්‍ය කළමනාකරණ ඒකකයක් පිහිටුවීමයි. ඒ සමඟම අප මේ හෝටලයට අයිති අක්කර 40 ක ඉඩම ඇතුළත හා ඊට අනුබද්ධ අක්කර 175 ක කැලය ඇතුළත සංචාරකයන්ට පාරිසරික සංචාර ද ආරම්භ කළා. එහිදී අප දැක්කා මේ පරිසරය ඇතුළත සංරක්ෂණය කළ යුතු සත්ත්ව ශාක විශේෂ රැසක් ඇති බව.ඒ අනුව ඒවා සුරැකීමට පරිසර උද්‍යානයක් පිහිටුවිය යුතු බව එවකට හෝටලයේ කළමනාකරු ලෙස සේවය කළ යූ. සී. ජයසිංහ මහතා තීරණය කළා. ඒ වැඩ පිළිවෙළට එදා සිට අද දක්වාම ආයතනයේ සහකාර උප සභාපති, බී. එච්. ආර්. සර්ෆොඩින් මහතාත් උදව් කළා. ඒ අනුව තමයි මේ පරිසර උද්‍යානය බිහිවුණේ.” ඒ කණ්ඩලම හෝටලයේ මානව සම්පත් කළමනාකාර අසෝක මෙන්ඩිස් මහතාගේ අදහසයි.මෙම පරිසර උද්‍යානයට පිටින් සේවකයන් බඳවා ගත්තේ නැත. හෝටලේ පරිසර කමිටුවේ උනන්දුවෙන් සේවය කළ ගිණුම් අංශයේ ලිපිකරුවකු වන සනත් වේලාරත්න මහතා මේ පරිසර සංරක්ෂණ කටයුතු පිළිබඳව ඉතා හැඟීමකින් යුතුව කටයුතු කළේය. පරිසරය පිළිබඳව පොත්පත් කියවීම ප්‍රදේශයේ සිටින සත්ත්ව පරපුර ශාක පරපුර හඳුනා ගැනීම ආදි දස්කම් නිසා ඔහු මේ උද්‍යානයේ කටයුතු බාරව පත්කරන ලදි.“ඔහු හෝටලයට පමණක් නොව මුළු කණ්ඩලම දඹුල්ල ප්‍රදේශයටම සම්පතක්. ඒ අනුව මේ ප්‍රදේශයේ පරිසර සංරක්ෂණයට ඔහු ස්වේච්ඡාවෙන් කැපවෙන අයෙක්. මේ පැත්තෙ සතෙක්ට තුවාල වුණොත් ඔහු බේත් කරනවා. පාරේ යන සර්පයෝ වාහනවලට අසුවි තුවාල වූ විට මෙහාට ගෙනත් බේත් කරනවා. සතෙක් ගෙන් යම් අයකුට කරදරයක් වුණත් බෙහෙත් කරනවා. මේ අනුව මේ පරිසර උද්‍යානයේ කළමනාකාරිත්වය අප ඔහුට බාරදී තිබෙනවා. ඔහු ඒ වැඩේ හරියට කරනවා.”පරිසර උද්‍යානය ආරම්භ කරලා තිබෙන්නේ අපේ සත්ත්ව හා ශාක පරපුර පිළිබඳව දෙස් විදෙස් පරිසර ලෝලීන්ට අවබෝධයක් ලබාදීමත් වඳවී යන සත්ත්ව හා ශාක සුරැකීමත් අරමුණු කරගෙනයි. මෙය හෝටලයේ කළමනාකාරිත්වයගේ අවසරය ලබාගෙන නොමිලේ නැරැඹීමට ඕනෑම අයකුට අවස්ථාව තිබෙනවා. අවශ්‍ය අයට අපි ඒ ගමනේදීම හෝටලය නැරැඹීමටත් අවස්ථාව දෙනවා. ඒ වගේ සිසු දරු දැරියන් දහස් ගණනක් මේ උද්‍යානය නරඹා තිබෙනවා. ඒ සියලු අය ප්‍රශංසා කරලා තිබෙනවා.” දඹුල්ල කණ්ඩලම හෝටලයේ ප්‍රධාන කළමනාකාර රිෆාන් රසින් මහතා අප සමඟ පැවැසුවේ කණ්ඩලම හෝටලයේ නව පරිසර සංරක්ෂණ කටයුතුවලට ජගත් සම්මාන රැසක් ලබාගෙන ඇති බව ද පෙන්වා දෙමිනි.කණ්ඩලම හෝටලයේ ප්‍රධාන කළමනාකාර රිෆාන් රසින්පරිසර උද්‍යානයේ භාරකරු ලෙස කටයුතු කරන සනත් වේලාරත්න මහතා පරිසර අධ්‍යයන පාඨමාලා රැසක් කර ඇත්තෙකි. වනජීවි සංරක්ෂණය පිළිබඳව එතෙර මෙතෙර පුහුණුව ලබා ඇත. ඔහු පරිසර උද්‍යානය වෙනුවෙන් මුළු ජීවිතයමවාගේ වෙන් කර තිබේ.මේ ඔහුගේ අදහස් ය.“කණ්ඩලම පරිසර උද්‍යානය ප්‍රධාන වශයෙන් අක්කරයක භූමියක පැතිරී පවතිනවා. ඊට අමතරව අවට ඇති අක්කර 175 ක වනාන්තර ප්‍රමාණයත් මෙයට අනුබද්ධයි.මෙය අපි ආරම්භ කළේ සත්ත්ව පුනරුත්ථාපන මධ්‍යස්ථානයක් එක්කයි. දැන් මේ පරිසර උද්‍යානයේ විශේෂ අංග රැසක් තිබෙනවා. ඉන් එකක් පුනරුත්ථාපන සත්ත්ව කඳවුර. මෙහි දැනට තුවාල වූ මම සුවපත් කළ මුව පැටවකු ඉන්නවා. දවසක් මට ආරංචියක් ලැබුණා කණ්ඩලම කැලයේ මැද මුව පැටියෙක් අතරමං වී සිටින බව. මම එහි යන විට එයාගේ අම්මව මරා දමලා එයා අතරමං වෙලා.“මම අමාරුවෙන් මෙයාට බේත් කළා. දැන් සුවපත් වෙමින් සිටිනවා. මේ වගේ සතුන් රැසකට මම බේත් කරලා සුවපත් කරලා තිබෙනවා.මේ පරිසර උද්‍යානයේ තවත් සුවිශේෂ ආරක්ෂක කුටිවල උරගයන් කීපදෙනෙක් ද සිටිති. මේ නාග මාපිලා සමඟ ලේ මාපිලා, අර නයා අතන ඉන්නවා පොලගා, ඊටත් එහා තෙල් කරවලා මේ සේරම මට ලැබුණේ ගම්වල අයගෙන්. ඒ සත්තු තුවාල වෙලා හිටියේ මම ඒ අයට බේත් කළා. අවශ්‍ය ශල්‍යකර්ම පවා කළා. මාපිලා ඌ විෂ සතෙක් නෙමේ, සුළු විෂ සතෙක් එතරම් බය වෙන්න ඕන්නැ. නයා පොළඟා තෙල් කරවලා විෂ සහිතයි.පරිසර උයනේ භාරකාර සනත් වේලාරත්න මුව පැටවාට කිරි පොවමින්මේ සත්තු අප දිගටම තියාගන්නේ නැහැ. තුවාල සුව වූ පසු කැලේට මුදා හරිනවා.” ඒ සනත් වේලාරත්න පවසන තවත් අදහසකි.මීට අමතරව මේ පරිසර උද්‍යානයට දිනපතාම උකුස්සන්, රාජාලියන්, ගිරවුන් ඇතුළු කුරුලු විශේෂ රැසක් ද පැමිණෙති. ඔවුන්ට අවශ්‍ය ආහාර මෙහිදී ලබාදීම ද සිදුවේ. ස්වාභාවික සෞන්දර්ය සමඟ අපේ සත්ත්ව පරපුර ස්වභාවිකව සිය චර්යා රටා අනුගමනය කරන අයුරු ඔබට මෙහිදී ස්වාභාවික ලෙස බලා ගත හැකිය. සරලව කිව්වොත් මෙය අභය භූමියක සතු සියලු ජෛව විවිධත්වය ඇති පරිසර උද්‍යානයකි. විවිධ වර්ගයේ ගස්වැල් රැසක් ද (එහි නම් සහිත ව) මෙහි වවා තිබේ.ප්‍රදේශයේ පවතින දුර්ලභ වඳ වෙමින් පවතින ශාක විශේෂ හා රටේ පවතින දුර්ලභ හා රතු දත්ත ලැයිස්තුවේ ඇති ශාක විශේෂ රැසක් මෙම උද්‍යානයේ ඇත. එම ශාක වැවීමට අවශ්‍ය පැළ තවානක් මේ පරිසර උද්‍යානය සතුව ඇත. එහි පැළ 30000 ක් පමණ තිබිණි. ඊට අමතරව හෝටලයේ එළවළු අපද්‍රව්‍ය හා ගහකොළවල කොළ ආදිය යොදා කොම්පෝස්ට් සකස් කිරීම මෙහිදී සිදු කරනු ලැබේ. පරිසර උද්‍යානයේ වැවෙන දුර්ලභ පැළැටිවලට මෙන්ම හෝටලය මඟින් පවත්වාගෙන යන ගොවිපළේ වගාවන්ට අවශ්‍ය කොම්පොස්ට් පොහොර අවශ්‍යතාව ද මේ මඟින් සපයනු ලැබේ.මේ පරිසර උද්‍යානයට අනුබද්ධව හෝටලයේ ගොවිපළක් ද ක්‍රියාත්මක වේ. එය රසායනික පොහොර නොදමන කාබනික ලෙස වගා කරන ගොවිපළකි. වී, ලොකු ලූනු, මෑකරල්, හවරි මෑ, බටු, මඤ්ඤොක්කා, කතුරුමුරුංගා, බතල ආදි දේවල් මෙහි සරු ලෙස වගා කර තිබිණි. “අපි මේකට දමන්නේ තනිකරම කොම්පෝස්ට් වෙන කිසි දෙයක් මෙහි ගහකොළට දමන්නේ නැහැ. එමෙන්ම කෘමිනාශක ලෙස යොදන්නේ ද කොහොඹ ඇට කෘමිනාශක පමණයි. පිටරට අය ආවම මේ වගාව හුඟක් අගය කරනවා. මේ අස්වැන්න සේරම අපේ හෝටලයේම ප්‍රයෝජනයට ගන්නවා.” කණ්ඩලම හෝටලයේ සහකාර කළමනාකාර (ආහාරපාන) ගාමිණි විජේසිංහ මහතා පැවසීය.දඬුලේනාහෝලටයේ අපිරිසුදු ජලය තුන් ආකාරයකට එකතු වේ. ඉන් ප්‍රධාන ආකාරය කුස්සියේ අපජලයයි. අනෙක් ආකාරය ලොන්ඩරි අපජලයයි. අනෙක් අපජලය කාමරවලින් එයි. මේ අයුරින් දිනකට අපජලය ලීටර් 65000 ක් පමණ කණ්ඩලම හෝටලයේ එකතු වේ. ඒ සියලු අපජලයත් වැසිකිළි ඝන අපද්‍රව්‍යයත් පිරිසුදු කිරීමට වෙනම අපජල හා වැසිකිලි අපද්‍රව්‍ය පිරිපහදු හා ප්‍රතිචක්‍රිකරණ පද්ධතියක් මේ පරිසර උද්‍යානයට අනුබද්ධව ක්‍රියාත්මක කෙරේ. මෙහි වැසිකිළි ඝන අපද්‍රව්‍ය වලින් සකස් කර ගන්නා පොහොර ජීව පොහොර ලෙස උද්‍යානයේ ගස්වැල් සඳහාත් හෝටලය ආශි‍්‍රතව වැවෙන ප්‍රධාන වැල වූ කලවැල ඇතුළු තණකොළ වල වර්ධනයට යොදනු ලැබේ.වියළි කාලවලදී හෝටලයේ උද්‍යානයට අවශ්‍ය වන ජලය ලබාගැනීම සිදු කරන්නේ අපජලය පිරිසිදු කිරීම මඟිනි. ඒ අනුව වියළි කාලවලදී විශාල ජල ප්‍රශ්නයක් හෝටලයට නැති තරම්ය.මේ හෝටලයේ අවට සුන්දරත්වය වැඩි දියුණු කිරීම මෙන්ම පරිසර උද්‍යානය ඇතුළතත් සියලු සුන්දරත්වය ඇති කර තිබෙන්නේ සාමාන්‍යයෙන් කැලේ වැවෙන තණකොළ හා ගස්වැල් උපයෝගී කරගෙනය. ඒ අනුව තනිකරම මේ හෝටලය ඇත්තේ කැලේ හා තණකොළ වැල් මැදි කරගෙනය. සෑම තට්ටුවකම පියස තණ පිට්ටනියක් ලෙස සකස් කර තිබීම අලංකෘතය. ඇන්තුරියම්, බෝගන්විලා, කානේෂන් වැනි මල් වර්ග හෝ විසිතුරු පැළැටි මෙහි එකක්වත් නැත.පරිසර උයනේ නාම පුවරුවකණ්ඩලම පරිසර උයනේ කුරුල්ලන් ගැන අලුත්ම තොරතුරු අපට ලැබුණේ පරිසර උයනෙන් නික්ම යාමට මොහොතකට පෙරය. ඒ දිනපතාම කුරුල්ලන් බැලීමට සංචාරකයන් රැගෙන යන පී. ජී. පියසේන මහතාගෙනි. “කණ්ඩලම උයනෙත් ඒ අවටත් කුරුලු විශේෂ 176 ක් මම දැකලා තිබෙනවා. ඉන් හය දෙනෙක් අපේ රටට ආවේණිකයි. ඒ කියන්නේ උන් ලෝකයෙන්ම ඉන්නේ අපේ රටේ විතරයි. හිස බොර දෙමළිච්චා, ගිරා මලිත්තා, වලි කුකුළා, අළු කැදැත්තා, පොදු ඇස් පටියා ඒ අතර සිටිති. උදේ 6 ට හා සවස 6 ට පමණ වන විට කුරුල්ලන් වැඩිපුර දකින්න පුළුවන්.ඊට අමතරව මෙහි ක්ෂිරපායින් විශේෂ 43 ක් ඉන්නවා. සමනළයන් විශේෂ 76 ක් මෙහි ඉන්නවා. ඉන් විශේෂ 21 ක් අපේ රටට ආවේණිකයි. මීට අමතරව මේ පරිසර උද්‍යානය අවට ඇති අක්කර 300 කට වඩා විශාල කැලේ තවත් සත්ත්ව හා ශාක සම්පත් රැසක් තිබෙනවා.” යැයි ද පියසේන මහතා අප සමඟ කීය.මේ අනුව බලන විට මේ කණ්ඩලම පරිසර උද්‍යානයත් ඒ අවට ප්‍රදේශයත් පරිසර ලෝලින්ට ක්ෂේම භූමියකි. එය නැරැඹීමට ඔබටත් අවසර තිබේ. නමුත් එය අපවිත්‍ර කිරීමට කුණු කසළවලින් දූෂණය කිරීමට ඔබට ඉඩකඩ නැත.(ගමනට සහාය දැක්වූ අශෝක මෙන්ඩිස් හා ගාමිණි විජේතුංග යන මහත්වරුන්ට ස්තුතියි).නිහාල් පී. අබේසිංහසේයාරූ - සුදම් ගුණසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=as1005092</link>
    <topic>ලෝක ඉතිහාසයෙන් බිඳක් රැගෙන අප වෙත ආ “මුහුදු මැණික”</topic>
    <author>ඉනෝකා සමරවික්‍රම</author>
    <content>ලෝක ඉතිහාසයෙන් බිඳක් රැගෙන අප වෙත ආ “මුහුදු මැණික”අතීතය බොහෝ වටින්නේය. ඒ අතීතය හරහා ඔපවැටෙමින් වැඩිදියුණු වෙමින් වර්තමානය හා අනාගතය සකස්වන බැවිනි. ලෝකය ඇරැඹි දා පටන් එහි තිබූ භෞතික වස්තූන්වල නෂ්ටාවශේෂ අනාගත ලෝකය සකස් කරමින් යන්නේය. එසේ යන ගමනේ දී ඇතැම් දේ වසර දස දහස් ගණනක් ගිය ද බොහෝ වටින්නේය. ඒ වටිනාකම් ලොවට පෙන්වන්නේ අප අතරම සිටින විශ්මකර්ම ශිල්පීන්ය.ඉකුත් 19දා ගාලු වරාය සංකීර්ණයට අමතක නොවන දිනයක් විය. ඒ වසර එක්දහස් එකසියයක් පමණ පැරැණි රුවල් නැවක් ගාලු වරායට සේන්දු වීමය. ඉපැරැණි සේද මාර්ගය ඔස්සේ ගාලු වරායට පැමිණි ජුවෙල් ඔෆ් මස්කට් යාත්‍රාව පිළිබඳව ඔබට කියන්නට ඇති දෑ බොහෝය.දියුණු තාක්ෂණයක් නොතිබූ ඈත අතීතයේ රටින් රට වෙළෙඳාමට යෑමට යොදා ගැනුණු ප්‍රවාහන මාධ්‍යය වූයේ රුවල් නැව්ය. දින සති මාස ගණනක් මහමුහුද මැද තනිවෙමින් විටෙක දරුණු කුණාටු සුළංවලට හසුවෙමින් ආව ගිය රුවල් නැව් ඇතැම් විටෙක ගමන නිමාව දක්වාම පැමිණියේය. ඇතැම් රුවල් නැව් මහමුහුදේ සුළිකුණාටු ආදියට හසුවී මුහුදු පත්ල යටම සැඟව ගියේය. කාලයක් තිස්සේ මුහුදු පත්ල යටම සැඟවී සිටි එවැනි නැව් කාලයකට පසුව සොයාගන්නා ලද්දේය.ජුවෙල් ඔෆ් මස්කට් රුවල් නැව ද කාලයක් මුහුදු පත්ල යට සැඟව තිබී සොයා ගැනුණු අතීතයේ බොහෝ සලකුණු ලොවට කියාපාන්නකි.නව වැනි සියවසේ එක් දිනෙක එනම් මීට අවුරුදු එක්දහස් එකසියයකට පමණ පෙර ඕමාන් රාජ්‍යයට අයත් රුවල් යාත්‍රාවක් රන්, රිදී, පෝසිලේන් පිඟන් භාණ්ඩ, කුළුබඩු ආදී ඉතා වටිනා දේවල් රැගෙන යන ගමනේ දී ඉන්දුනීසියාවේ සුමාත්‍රා දූපත්වලට ආසන්නයේ බෙලිටුන්ග් දූපත් අසලදී මුහුදුබත් වූයේය. එහි සිටි නැවියන් මෙන්ම වටිනා කියන සියලු දේ මුහුදු පතුල යට සැඟව ගියේය. දින, සති, මාස, අවුරුදු පමණක් නොව රුවල් නැව මුහුදු පතුල යට සැඟව වසර සිය දහස් ගණනක් ගතව ගියේය.කාලයේ වැලිතලාවෙන් වැසීගිය රුවල් නැව පිළිබඳව ඉතිහාස තොරතුරු යළිත් අලුත් වූයේ එක්දහස් නමසිය අනූඅට අවුරුද්දේදීය. ඒ ඉන්දුනීසියානු ජාතික මසුන් මරන්නන් මෙන්ම කිමිදුම් කරුවන් විසින් මුහුදුබත්වූ රුවල් නැවෙහි තිබූ වටිනා පෝසිලේන් භාණ්ඩ සොයා ගැනීමත් සමඟය. මුලදී මේ සොයා ගන්නා දේවල් ඔවුන් විසින් විකුණා ගත් අතර රුවල් නැව පිළිබඳව තොරතුරු අනාවරණය වීමත් සමඟම ඉන්දුනීසියානු රජය මැදිහත් වී මෙම රුවල් නැව ඓතිහාසික පුරාවස්තු පිළිබඳව උනන්දුවෙන් ඒ හා ගනුදෙනු කරනු ලබන ටිල්මාන් වෝටර් ෆැන්ග් නැමැති අයකු සතු ජර්මන් සමාගමකට විකුණා දම්මේය. ඒ එහි ඓතිහාසික භාණ්ඩ විකුණා තම රටට සියයට පනහක වටිනාකම ලබාදෙන පොරොන්දුව මතය.ජර්මානු සමාගම නැව පිළිබඳව ගවේෂණ කටයුතු ආරම්භ කළේය. එහි ප්‍රතිඵලය වූයේ වසර ගණනක් ඈත ඉතිහාසයට නෑකම් කියන චීනයේ ටෑග් රජ පෙළතකට අයත් පෝසිලේන් කොටස් ඇතුළු ද්‍රව්‍ය හැටදහසක් පමණ සොයා ගැනීමය. මෙම සොයා ගත් දෑවල වටිනාකම ඩොලර් මිලියන පහක් පමණ වූ අතර භාණ්ඩවල වටිනාකමින් සියයට පනහක් ඉන්දුනීසියානු රජයට ලබාදුන් අතර ජර්මානු සමාගම එම භාණ්ඩ තොගයම සිංගප්පූරු රජයට විකුණා දැම්මේය.සිංගප්පූරු රජය විසින් මිලයට ගන්නා ලද භාණ්ඩ තම කෞතුකාගාරයේ තැන්පත් කළ අතර මහජනතාව මේ කෙරෙහි වඩාත් ආකර්ෂණය වීම නිසා වසර එක්දහස් එකසියයකට පමණ පෙර මුහුදුබත් වූ නෞකාව යළි ප්‍රතිනිර්මාණය කිරීමේ අදහස ඔවුන්ට පහළ වූයේය. සඟවන්නට නොව අතීතය ලෝකය ඉදිරියේ මවා දැක්මේ අරමුණින් සිංගප්පූරු රජය ඕමාන් රාජ්‍යයේ රජුගේ ද උපදෙස් ගෙන දෙරටේ ව්‍යාපෘතියක් ලෙස මුදල් යොදවමින් රුවල් නැව යළිත් ජීවමාන කරවීමට අවශ්‍ය සැලසුම් සකස් කළේය.ගාලුවරායේ නැංගුරම්ලා ඇති නැව අලුත්වැඩියා කරමින්ඒ මීට වසර දෙකකට පෙර එනම් දෙදහස් අටේ ඔක්තෝබර් විසි එක්වැනිදා ඕමානයේ මස්කට් හී ක්වාන්ටැබ් වෙරළ තීරයේදීය. මෙහි පුරෝගාමියා වූයේ බටහිර ඔස්ට්‍රේලියාවේ සමුද්‍ර පුරාවිද්‍යාඥයකු වූ ටොම් ඔස්මන් නමැත්තෙකි. ඔහු ඈත අතීතයේ රුවල් නැව් පිළිබඳව විශේෂඥයෙකි. පැරැණි රුවල් නැව යළිත් නිර්මාණය කිරීම දැවැන්ත කාර්යයකි. නැව යළිත් නිර්මාණය කිරීමේදී ඒ සඳහා තේක්ක දැව පොල් කෙඳි යොදා ගනිමින් අඹරාගත් කඹ හා ලණු ද ඝානාවෙන් ගෙන්වා ගත් අෆ්සෙල්ටා ඇෆ්රිකානා දැව වර්ගය ද භාවිතා කරන ලදී.වසරක් තුළදී නැව ප්‍රතිනිර්මාණය කළ අතර ඒ සඳහා යොදා ගැනුණු මිනිස් පැය ගණන පනස් දහසකි. රුවල් නැවෙහි දිග මීටර් දහඅටක් පමණ වන අතර අතීතයේ නොතිබූ අංග කිහිපයක් ඊට ඇතුළත් ව ඇත. ඒ නැවෙහි ආරක්ෂිත උපාංග කිහිපයක් පමණි. සියලු නිමැවුම් අවසානයේ ඕමානයේ මස්කට් වරායෙන් මේ වසරේ පෙබරවාරි 21 දා ගමන් ඇරැඹූ ජුවෙල් ඔෆ් මස්කට් නෞකාව අතීත සේද මාවත ඔස්සේ ඉකුත් දා ගාලු වරායට සේන්දු වූයේය.වෙළෙඳ නාවික ඉතිහාසයේ සේද මාවතේ දී අපේ රටේ ගාලු වරාය ද සුවිශේෂී වන්නේය. ගාලු වරාය ඓතිහාසික සමුද්‍ර පුරාවිද්‍යා භූමියකි. අතීතයේ සිටම අරාබි නැවියන්ගේ සොඳුරු නවාතැන් පළක් වූ ගාලු වරායට ක්‍රි.වර්ෂ දාහෙදි පමණ ඉබාන් බතූතා, අල්මසුදි නමැති අරාබි වෙළඳුන් පැමිණි බව චීන, පර්සියන්, දෙමළ බසින් ලියන ලද ගාල්ලේ දී හමුවූ ගල්පුවරුවක සඳහන් ව ඇතැයි ඉතිහාසඥයෝ සඳහන් කරති.නැව සාදන කාලයේඕමාන් රාජ්‍යය හා සිංගප්පූරුව එක්ව ජීවමාන කළ රුවල් නැව ගාලු වරායෙන් නික්මි මලයාසියාවේ මලක්කා වරායට ද එතැනින් සිංගප්පූරුවට ළඟාවේ. රුවල් නැවේ මුහුදු සවාරිය එතැනින් අවසන් වන අතර ජූනි මස අගදි එය සිංගප්පූරුවේ සමුද්‍ර කෞතුකාගාරයේ තැන්පත් කරනු ලැබේ.රුවල් නැව සැදීමේ කටයුත්තේ දී මුලසිටම එහි උපදේශකවරයෙක් ලෙස කටයුතු කළ අයෙකි නිකොලොස් ස්වැලෝන් මහතා. ඕමානයේ රජුගේ රාජ්‍ය කාලයට වසර හතළිහක් සම්පූර්ණ වීම නිමත්තෙන් මෙම රුවල් නැව යළි ප්‍රතිනිර්මාණය කළ අතර මේ සඳහා එක් ජාතියක් නොව ජාතීන් කිහිපයකම ශ්‍රම දායකත්වය ලැබිණි. ඉන්දියාව, ඕමානය, එංගලන්තය, ඕස්ට්‍රේලියාව සහ ඇමෙරිකාව ආදී රටවල් ගණනාවක ශිල්පීන්ගේ දායකත්වය මේ සඳහා ලැබුණු අතර මෙම නැවේ ගමන් ගන්නා නැවියන් අතර ද විවිධ ජාතිකයෝ සිටිති. අපට කීර්තියක් ගෙන එන්නෙකු ද ඒ අතර සිටී. ඔහු ශ්‍රී ලාංකිකයෙකි. මුස්ලිම් ජාතිකයෙකු වන තුවාන් ඉස්මයිල් මහතා මෙම කාර්යයට සම්බන්ධ වූයේ මීට මාස කිහිපයකට පෙරය.”මම උපන්නේ මහනුවර. ඒත් හැදී වැඩුණේ මොරටුවේ. දැන් මගේ වයස අවුරුදු පනස් නමයක් විතර වෙනවා. මම පොඩි කාලේ ඉඳලම විනෝදයට බෝට්ටු හැදුවා. ගාල්ල සමුද්‍ර කෞතුකාගාරයේ තිබෙන ඇවොන්ඩ්ස්ටර් යාත්‍රාවේ අනුරුව තැනීම හරහා තමයි මට මෙයට සම්බන්ධ වීමට අවස්ථාව ලැබුණේ. මේක හරි සුන්දර ගමනක්. අපේ ප්‍රධාන නාවිකයා ලෙස කටයුතු කරන්නේ ඕමාන් ජාතික සලාහ් මහතා. මේ අතර ඇමරිකාවේ එංගලන්තයේ නැවියෝ ඉන්නවා. අපි හැමෝම එකාවගේ කටයුතු කරනවා. පැරැණිම රුවල් නැවේ තිබිලා තියෙන්නේ එක රුවලයි. නමුත් මේ නැවේ රුවල් දෙකක් තිබෙනවා. ඒ හැරුණම උයාපිහාගන්න තැනක්, නිදන්න ඇඳන් ආදියත් තිබෙනවා.අපට ඉන්දියාවේ කොචින් වරායේ ඉඳලා ගාලු වරායට එන්න දින දහයක් පමණ ගතවුණා. අතරමඟදි කුණාටුවකට අහුවෙලා නැවේ කුඹ ගහට හානි සිදුවුණා. ගාලු වරායේ නතරව සිටින කාලයේ මේ කුඹ ගහ අලුත්වැඩියා කිරීමට තේක්ක කඳක් සොයනවා. මේ නැව ඇතුලේ ජීවිතාරක්ෂක බෝට්ටුවක් තිබෙනවා. ඒ හැරුණම සමබරතාවය රඳවා ගැනීමට ඊයම් බොරසු ජලය තිබෙනවා. අතීතයේ නැවේ නම් සමබරතාව තබා ගන්න ඊයම් ටොන් පහක් විතර තිබිලා තියෙනවලු.හදිසියකට හැඬවීමට ඇති ඝණ්ටාරයතනිකරම මේ නැව සුළඟේ ක්‍රියාකාරිත්වය අනුව ගමන් කරන්නේ. මේ නැව සෑදීමේදී යකඩ ඇණ භාවිතා කරලා නැහැ. කොහු ලණු පදම් කරලා තියෙන්නේ. නැවේ ජල කාන්දුවීම වලක්වන්න එළුතෙල් හුණුගල් යොදාගෙන හදපු ආලේපයක් ගාලා තියෙනවා. දවස් ගණන් මාස ගණන් මුහුදේ ගෙවන මේ ජීවිතය දුෂ්කරයි වගේම සුන්දරයි. ගමනේ පාළුව මඟහැරෙන්න අපි සංගීත භාණ්ඩ වාදනය කරලා ගී ගයනවා. ඒ වගේම මේ ඉන්න හැමෝම හරි සමඟියෙන් කටයුතු කරන්නේ. මම මේ ගමනට එකතු වෙලා ඉන්නේ නාවිකයෙක් හා නැව් තනන්නෙක් ලෙසයි.”තුවාන් ස්මයිල් මහතා පවසන්නේය.අතීතය සොඳුරුය. විටෙක බිහිසුණුය. ජුවෙල් ඔෆ් මස්කට් නෞකාව ගමන් ඇරැඹි ඈත අතීතය සුන්දරය. එය බිහිසුණු අත්දැකීමකට මුහුණ දී මුහුදුබත් වූයේය. කලක් කාලයේ වැලිතලාවෙන් වැසී ගිය එය යළිත් කාලය විසින් ම ගොඩගැණුනේය.පෙනුමින් සුන්දර දිගු ඉතිහාසයක් ඇති යාත්‍රාව අපේ රටට ද කීර්තියක් එක්කරමින් ඉතිහාසයට අපේ නම රැගෙන යමින් පෙර අපර දෙදිග නාවික ගමන් මඟේ සංධිස්ථාන සටහන් කරමින් ඉපැරැණි සේද මාවත ඔස්සේ ගමන් අරඹා ඇත්තේය. මඳක් ඉසඹු ලන්නට ගාලු වරායට සේන්දු වූයේය. අපේ නාවික හමුදාව සත්කාරක සේවාවේ යෙදී සිටින්නේය. ඔවුන් වෙනුවෙන් කැපව හිඳින්නේය.නැව් බඳේ ඇති පදම් කළ ලණුයුද ගිනිදැල් නිවී ගිය රටක මෙවන් ඓතිහාසික දේ සිදුවෙද්දී එය නරඹන්නට සෙනසුරාදා හා ඉරිදා දිනයන්වල ගාලු වරායට ඔබට ද ගොඩවිය හැකිය. තවත් මාස කිහිපයකින් මැලේසියාවේ ජෝර්ජ්ටවුන්, පෙනන්ග් දූපත් මලක්කා වරායන් පසුකරමින් සිංගප්පූරුවට ළඟාවන ජුවෙල් රුවල් නැව සිංගප්පූරු කෞතුකාගාරයේ තැන්පත් කෙරෙනු ඇත.ඉදින් එය තවත් සියවස් ගණනාවක් ලෝකයේ පවතිනු ඇත. ඒ සියවස් ගණනාව පුරාම ජුවෙල් ඔෆ් මස්කට් රුවල් නැව සමඟ අප රටේ නාමය ද ගාලු වරාය ද බැඳී පවතිනු ඇත.තොරතුරු සොයා ගිය ගමනේදි අපට බෙහෙවින් උදව් කළ ගාලු වරායේ සහකාර ආරක්‍ෂ කළමනාකරු කේ.ඒ.කේ. කලුආරච්චි මහතාට විශේෂ ස්තූතිය.ඉනෝකා සමරවික්‍රමඡායාරූප -විමල් කරුණාතිලක</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=as1005093</link>
    <topic>මගේ අම්මා මිනිස්කමේ සමනළ මහ කන්ද වගේ</topic>
    <author>සටහන -උපාලි සමරසිංහ</author>
    <content>මගේ අම්මා මිනිස්කමේ සමනළ මහ කන්ද වගේහර්බට් ස්පෙන්සර්, රේමන්ඩ් පර්ත්, මලිනොව්ස්කි වැනි සමාජ මානව විද්‍යාඥයින් විසින් 19 වැනි සියවසදී පමණ දියුණු කරන ලද සමාජ මානව විද්‍යාව අද වනවිට ලෝකයේ මහත් ජනප්‍රිය විෂයයකි. මේ විෂයයන් පිළිබඳ දුලබ පොත් ගණනාවක් ලියූ පේරාදෙණිය විශ්වවිද්‍යාලයයේ සමාජ විද්‍යා පීඨයේ ජ්‍යෙෂ්ඨ කථිකාචාර්ය ආචාර්ය දයා අමරසේකර ගේ පොතක් නොකියැවූ සරසවි සිසුවෙකු අද වනවිට සොයාගත නොහැකි තරම් ය.අපේ සංස්කෘතිය හා බැඳුණු බොහෝ දේ ඔහුගේ පර්යේෂණවලට පාදක වීය. ‘ඉඳුවර’ නමින් ශාස්ත්‍රීය සංග්‍රහයක් ද කරන එතුමා තම ජීවිතයේ පදනම ලෙස සලකන්නේ සිය සදාදරණීය මෑණියන් ය. ඔහුගේ මව අයිරා අමරසේකර ගුරු මෑණිය - බණ මඩුවක් මහ විදුහලක් කැර ගමකට නුවණ බෙදා දුන් උදාර ගුරු මවකි.දූ දරුවන් නිසි මඟ හෙවීම, කුටුම්භ දිවියේ කාන්තාවකගේ කාර්ය භාරය ඉටු කිරීම හා සමානව ම මේ මව තමා උපන් දේශය වෙනුවෙන් ද මහ මෙහෙවරක් කළා ය. කටවහර ආකෘතියෙන් සංවාදාත්මක ස්වරූපයෙන් අප ඔබට ලියන්නේ ඒ අයිරා අමරසේකර ගුරු මාතාව ගැන ඇගේ පුතු දයා අමරසේකරයන් කියන කතාවයි.මගේ අම්මා විදුහල්පතිනියක්, ලේඛිකාවක් ලෙස ප්‍රකටව සිටි අයෙක්. අම්මා පිළිබඳ කතා කරන කොට විදුහල්පති, පාසල් ජීවිතයෙන් තොරව වෙනම ඇගේ ජීවිතය සාකච්ඡා කළ නොහැකි තරමට ඇය පාසල සමඟ බැඳී සිටි චරිතයක්.ආචාර්ය දයා අමරසේකරඒ ගුණය මගේ අම්මා පිළිබඳ කතා කරන කොට මුලින් ම අවධාරණය කළ යුත්තක්. අනෙක් අතට තමන්ගේ ජීවිතය පරිවර්තනකාරි අප්‍රකට සිදුවීම් මාලාවක් ඔස්සේ ගොඩනැඟී මහත් වෙනස්වීම් රැසක් පෙන්නුම් කළ ජීවිතයක් ලෙස ද ඇගේ ජීවිතය දෙස බැලිය හැකි යි.උපතින් ක්‍රිස්තියානි පවුලක උපත ලද ඇය, වරෙක මර්සලින් ජයකොඩි පියතුමා කතෘත්වය දරන සමයෙහි ලංකාවේ පැරැණිතම පුවත්පත වන ඥානාර්ථ ප්‍රදීපය පුවත්පතේ ජනකාන්ත ලේඛිකාවක් ලෙස කටයුතු කර තිබෙනවා.රාගම කුරුකුලාවේ ශුද්ධ වූ ලාසුරුස් මුනිඳුන්ගේ දේවස්ථානයේ ක්‍රියාකාරී සාමාජිකාවක් ලෙස එහි රෝමානු කතෝලික විදුහලේ ඉගෙනුම ලබා 1948 තරම් ඈත කාලයක එවකට දීප්තිමත් ගුරු විදුහලක් ලෙස ප්‍රකටව පැවැති මීරිගම ගුරු විදුහලේ පුහුණුව ලබාගත්තා.ඇය ඒ කාලයේ පුවත්පත් වලට ලිපි රචනා ලිවීම පුරුද්දක් කරගත් අතර, එහි ප්‍රතිඵලයක් ලෙසයි වැවිලි කරුවෙකු වූ ඩි.ආර්.පී. අමරසේකර නම් වූ මගේ පියා හඳුනාගන්නේ.බෞද්ධයෙකු වූ මගේ පියා නිසා හැකි තරම් බොදු පොත්පත් කියවීමට ඇයට ඉඩ ලැබුණා. ඇය පැවසූ අන්දමට විවාහ වනවිට ධම්මපදයත්, ත්‍රිපිටකය පිළිබඳ ලියැවුණු සිංහල පොතුත් බොහෝ කියවා හොඳ අවබෝධයක් බුදුදහම පිළිබඳ ලබා තිබුණා. අම්මා නිතර කියූ දෙයක් තමා බුදුදහම අනෙක් ආගම්වලින් කොතරම් වෙනස්ව තේරුම්ගත හැකි ද යන්න.කෙසේ වුවත් ඔවුන්ගේ විවාහය කතෝලික සමාජය තුළ පල්ලියේ දී සිදුවිය යුතු නිසා එලෙස සිදුවූවත්, විවාහයෙන් පසු කෙළින් ම කැලණි විහාරයට ගිය බවත් , තම මංගල මල් කළඹ කැලණි විහාරයට පූජා කළ බවත් අම්මා අපට කියා තිබුණා. ඉන් පසුව ඇය ඇගේ දෙවන ජීවිතය ගත කරන්නේ බොදු පොතපත කියවා දහම ජීවිතයට ළං කරගත් පසු කාලයේ අතිවිශාල පිරිසකට දහම් මඟ කියා දුන් කාන්තාවක් විදියටයි. මේ තත්ත්වය මා දකින්නේ එක්තරා අන්දමකට දෛවයේ ආශිර්වාදයක් ලෙසයි.අම්මාගේ ජීවිතයේ දෙවන පරිවර්තනකාරී යුගය මා දකින්නේ ඇය සේවය කරමින් සිටි ගම්පොළ ශාන්ත ජෝශප් කන්‍යාරාමයේ ගුරු සේවයෙන් අස්වී මගේ පියා සේවය කළ නාරම්මල ප්‍රදේශයට පැමිණීමයි.ඇත්තටම අම්මා පැමිණ ඇත්තේ තවත් රජයේ පාසලකට නොවේ. ගමේ පන්සලේ බණ මඩුවේ පවත්වාගෙන යමින් තිබූ පාසලකටයි. එවකට එහි විහාරාධිපතිව සිටි හිමියන් මගේ පියාගෙන් ඉල්ලා තිබුණා කවදාහරි පාසලක් පටන්ගෙන කරගෙන යාමට විදුහල්පතිවරයෙක් සොයා දෙන ලෙස.ඒ අනුවයි වැටුප් ලබන රජයේ රැකියාව අතහැර වැටුප් නොලබන ස්වේච්ඡා ගුරු සේවයට එතුමිය පැමිණුනේ. ඉන් පසුව තවත් දෙදෙනෙකු සමඟ පැන්තැනිගොඩ ගමේ දරුවන්ට බණමඩුවේ ඉගැන්වීම ආරම්භ කළා.අම්මාගේ ජීවිතයේ වැදගත් ම කාලය ආරම්භ වන්නේ මෙතැනින් බවයි මා සිතන්නේ. එදා පන්සලේ බණ මඩුවේ ළමුන් 10 දෙනෙකුගෙන් පටන් ගත් මේ පාසල පැන්තිනිගොඩ බෞද්ධ මිශ්‍ර පාසල නමින් ධර්මායතනය නම් බෞද්ධ සමාගමක ලියාපදිංචිය යටතේ පවත්වාගෙන ගියේ.ටිකෙන් ටික ළමුන් සංඛ්‍යාව වැඩි වනවිට මගේ පියා විසින් පන්සල් වත්තේම පාසල් ශාලාවක් සදා දෙනු ලැබුවා. එම පාසල් ගොඩනැඟිල්ලට මුල්ගල තැබුවේ බණ්ඩාරනායක අගමැතිතුමාගේ ආදාහනය සිදුවන දිනයේදීයි.ඉන් ටික කලකට පසුව එම පාසල රජයේ පාසලක් ලෙස ලියාපදිංචි කළ අතර, අම්මා එහි විදුහල්පතිනිය වෙමින් වසර 30 කට කිට්ටු කාලයක් එහි සේවය කළා. මේ කාලය තුළ අම්මාගෙන් මා දැක්කේ ඉතා කලාතුරකින් දැකිය හැකි උදාර විදුහල්පතිනියක්, හොඳ සමාජ සේවිකාවක් මෙන් ම ආදර්ශවත් මාතාවක්. මට මතකයි අම්මා පැන්තිනිගොඩ පාසල දියුණු කිරීමට මෙතැන් සිට දැරූ අපිරිමිත වෙහෙස. එන්න එන්නම මේ පාසලට එන සිසුන් ගණන වැඩි වුණා.එහෙත් පාසලට ගොඩනැගිලි හදන්න ආණ්ඩුවලින් මුදල් ලබාගන්න ලේසි වුණේ් නෑ. ගමේ මිනිසුන් එකට එකතු කරගෙන රාත්‍රි වෙන්දේසි සල්පිල් පාසල් බිමේ පවත්වමින් තමයි මුදල් සොයා ගෙන ගොඩනැගිලි හැදුවේ.රෑට පැට්‍රොල් මැග්ස් ලාම්පු දල්වාගෙන ඈවරයි දෑවරයි කියමින් ගමේ මිනිසුන් තමන්ගේ ගෙවල්වලින් ගේන බඩු ඔවුන්ට ම අලෙවි කොට මුදල් එකතු කළ හැටි මට මතකයි. හැම මාසයකදීම මේ විදිහේ සල්පිල් දෙකක් විතර පවත්වනවා.මේ හැම එකකටම පොල්වලින් හැදූ තොරණක් තියෙනවා. ඒක වෙන්දේසියෙන් තමයි වැඩිපුරම මුදල් ලැබෙන්නේ. ඔය වෙන්දේසි පවත්වන රාත්‍රී කාලයේ ගැමියන්ගේ විනෝදය සඳහා පාසල මඟින් නාට්‍ය සන්දර්ශන පවත්වනවා. ඒ නාට්‍ය සියල්ලම ලිව්වෙත්, ශිෂ්‍යයන් පුරුදු කළෙත් අම්මා විසින්මයි.මේ විදියට වසර ගාණක් මහන්සි වී මුදල් උපයා මේ පාසලේ ගොඩනැගිලි තුන හතරක් ම හදා නිම කළා. ඊට පසුව තමයි රජයෙන් ගොඩනැගිලි දෙකක් හදා දුන්නේ. මේ එක ගොඩනැඟිල්ලක් හදාගෙන යනකොට වරින් වර බාස්ලාට මුදල් දෙන්න සිදුවුණා. අද වගේ නෙවෙයි විදුහල්පතිට මුදල් ලැබෙන්නේ එක කොටසක් අවසාන වුණහම, එතකන් කොහොම හරි ඒ වැඩ කෙරෙන්න ඕන. මට මතකයි අම්මා රත්තරන් බඩු ඔක්කොම නාරම්මල මහජන බැංකුවේ උකස් කරලයි බාස්ලට සල්ලි ගෙව්වේ. ඒ තරම් පරාර්ථය වෙනුවෙන් කැප කළ මවක්.අම්මා ඉතා කාර්යශූර්ය විදුහල්පතිනියක්. පාන්දර 04 ට අවදිවන ඇය උදේ පාන්දර 06 ට ගුවන් විදුලියේ ප්‍රවෘත්ති යන වේලාවට පාසලේ සිට එය අහන්නට පුරුදු වූවා. අප පදිංචිව සිටි පියතුමා පාලනය කළ වත්ත පාසලට යාබදව පිහිටි නිසා ඇයට මේ කාර්යය පහසු වුණා.හැන්දෑවට 06 ප්‍රවෘත්ති ගුවන්විදුලියේ යන වේලාව දක්වාම ඇය තවත් ගුරුවරු කිහිප දෙනෙකු සමඟ පාසලේ හවස් වරුවේ පංති පවත්වනවා. මා දැක තිබෙනවා පාසල අවසන් කොට එන හැම විටම අම්මා පාසලට වදින බව. එතුමිය මුළු පාසලම තමන්ගේ නිවෙස ලෙස සලකා පාලනය කළා.අයිරා අමරසේකරවැඩ නොකරන ගුරුවරුන් ගැන තදින් ක්‍රියා කළා. දුර්වල සිසුන් සඳහා වෙනම අභ්‍යාස පංති හවස් වරුවේ පවත්වමින් හරි හරියට වැඩ කළා. මට මතකයි සාමාන්‍ය පෙළ විභාගයට සිංහල සහ ගණිතය අම්මා ඉගැන්වූ බව.තම පංතියේ දුර්වල ළමයින් කවුද, ඔවුන්ට බැරි කුමන විෂයක කුමන කොටසක් ද කියලා පුදුම මතකයක් එතුමියට තිබුණා. දුර්වල ළමයෙක් ඉහළට ගන්න එතුමිය පුදුම වෑයමක් ගත්තා. ඒ සඳහා වෙනමම පොතක් තබාගෙන දුර්වල සිසුන් සඳහා අභ්‍යාස නමින් ඔවුන් සඳහා වෙනම පාඩම් සකස් කළා.දුර්වල ළමයෙක් ඉන්න කොට මට හරියට නින්ද යන්නේ නෑ කියලයි අම්මා කිව්වේ. ඉස්කෝලේ එන්නේ නැති ළමයින්ගේ ගෙවල්වලට ගිහින් ඒ ළමයින්ගේ දෙමාපියන්ට මුදල් දීලා රෙදි ඇරන් දීලා, ඉස්කෝලේ එක්ක ආපු විදුහල්පතිනියක් අපේ අම්මා.වරක් ජ්‍යෙෂ්ඨ පංතියේ ළමයෙකුගේ පොල් අතු සෙවිලි කළ ගෙයක් ගිනි ගත්තා. අම්මා ඉස්කෝලේ ඉවරවෙලා පිරිමි ළමයින් ටිකක් එක්ක ගිහින් ඒ ගේ වහලේ හදලා දීපු බව මට මතකයි. අපේ පදිංචිය පාසලේ සිට සැතපුම් 20 ක් පමණ ඈතට ගිය විටත් අම්මා මේ පාසල හැර දමා යන්නට කල්පනා කළේ නෑ.ඒ කාලේ හැන්දෑවේ පංති අවසන් කොට එතුමිය ප්‍රධාන පාරට පැමිණියේ ජ්‍යෙෂ්ඨ පංතියේ ළමයෙකුගේ බයිසිකලයේ නැඟී. බයිසිකලය ඉදිරිපස එතුමිය තබාගෙන බස් පාරට රැගෙන ඒමට සිසුන් පුරුදු වී සිටියා. අනුන්ගේ දුප්පත් දරුවන් විභාගවලින් ඉහළට යනකොට එතුමිය ඒ ගැන නිතරම ගෙදර කතා කරපු හැටි මට නිතර මතකයි.ගමේ දුප්පත් දෙමාපියන් ඒ නිසා ම එතුමියට පුදුම විදියට ආදරය කළා. සෑම මඟුල් ගෙදරකම මංගල මේසය විවෘත කිරීමට අවමඟුල් ගෙදරක ප්‍රධාන කතාව කිරීමට එතුමිය නැතුවම බැරිවුණා. මට මතකයි ඒ කාලේ අධ්‍යාපන ඇමැතිවරයෙක් ව සිටි අයි.එම්.ආර්.ඒ. ඊරියගොල්ල මහතා දෙවතාවක් මේ පාසලට පැමිණියා. එතුමා මේ විදියේ සටහනක් ලියා තිබුණා.“මගේ ජීවිතයේ මා දුටු හොඳම පිටිසර පාසල පැන්තැනිගොඩ පාසලයි. එය දඹදෙනි මණ්ඩලයේ දිලෙන තරුව වී ඇත” - ඒ සටහන අම්මාගේ අධ්‍යාපන සේවයට කළ ....... කියලා හිතෙනවා.හැම පාසලකම සිසුන් සරඹ සංදර්ශන සඳහා හුරු කිරීමේ වැඩපිළිවෙළක් ද රජය මගින් කරගෙන ආවා. පැන්තැනිගොඩ පාසලට උසස් තැනක් මේ තුළින් ලබාගන්න අම්මාට ලොකු වුවමනාවක් තිබුණා. එහෙත් ඒකට පුහුණුකරුවෙක් සහ මග පෙන්වන්නෙක් සිටියේ නැහැ.කිසිම ක්‍රීඩා උපකරණයක්, ක්‍රීඩා භාණ්ඩ ප්‍රමාණවත් තරමේ මේ පාසලේ තිබුණේ නෑ. මට මතකයි අම්මා ගෙදර තිබූ පරණ තඹ කෑලි දෙකක් නූලක ගැට ගහලා තාලම් පොටක් හදලා අමරා ලංකාපුත්‍ර කියන තරුණ ගුරුවරියට ලෝකයෙන් උතුම් රට ලංකාවයි කියන ගීතය පුරුදු කරලා ඒ නාද රටාවට අනුකූ®ලව සරඹ සන්දර්ශනයක් කළා.ඒක මණ්ඩලීය තරගයෙන් පළමු තැනටත්, දිස්ත්‍රික්ක තරගයෙන් දෙවන තැනටත් ඇවිත් සමස්ත ලංකා මට්ටමට ගියා. ඒ වෙනකොට එතුමිය තමන්ගේ මුදලින් ඊට ගැළැපෙන භාණ්ඩ ලබාගත්තා.ක්‍රීඩා තරගවලදී කලාපයේ පළමුවන තැන නාරම්මල මැදි විදුහලට හිමිවන විට අනිවාර්යයෙන් ම අනුශූරතාව දිනාගත්තේ පැන්තැනිගොඩ විදුහලයි. පාසලේ සිටි කථිකත්වය හොඳට පුරුදු ගැහැනු ළමයෙකු ගැන අඅම්මා මිහිර පත්‍රයට විස්තරයක් ලිව්වා.ඒක නම් කළේ ‘වයඹ පළාතේ කට ඇති දුව‘ ලෙසයි. පසුව එම ශිෂ්‍යාව කථික තරගවලට ඉදිරිපත් කොට වයඹ පළාතෙන් ම පළමු තැන ලබාගත්තා.ඒ කතා ඒ ශිෂ්‍යාවට ලියා දී හවසට අපේ ගෙදරදී පුහුණුවක් ලබාදුන් හැටි මට මතකයි. මේ ශිෂ්‍යාව ගැන හැම පත්තරයකම ප්‍රසිද්ධ කළා විතරක් නෙවෙයි පසුව ඇයට පාසලේ ම ගුරු පත්වීමක් හදා දීමටත් අම්මාට හැකි වුණා.මේ විදියට දරුවන්ගේ ජීවිත ගොඩනඟන්නට සහජ දස්කම් මතු කරන්නට, මේ පාසල දියුණු කරන්නට, එතුමිය දැක්වූ මහා කැප කිරීම නිසා ම 1980 වනවිට මේ විදුහල මහ විදුහලක් බවට පත් කළා. ළමුන් 1000 කට ආසන්න සංඛ්‍යාවක් සිටියා.මට මතකයි අම්මා විශ්‍රාම ගන්නකොට ගමේ හිටපු හැම කෙනෙක් ම සම්බන්ධ වී විශාල උත්සවයක් පාසලේ පවත්වා ලොරියකින් එකක් වටිනා තෑගි ගෙදරටම ගෙනත් දී ඇඬූ කඳුලෙන් ගිය හැටි. ඒ සිදුවීම ගැන අම්මා ‘සිළුමිණ’ පුවත්පතට අනුවේදනීය කවිපෙළක් ලිව්වා. එය නම් කළේ ‘අමතක කළ හැකි ද මට මේ පියස හෙට’ නමින්.අම්මා කෙනෙක් විදියට මට අම්මා ගැන කියන්න පුළුවන් එකම දේ අප අනුන් වෙනුවෙන් කරන යහපත අපට ලැබෙනවා කියන විශ්වාසයෙන් කටයුතු කළ වීර මාතාවක් බවයි.මට මතකයි සහෝදරයන් තිදෙනෙක්ව සිටි අප තිදෙනා කුඩා කල මහනුවර කිංස්වුඩ් විදුහලේ නේවාසිකාගාරයේ නතරව සිටි කාලයේ හැම සෙනසුරාදාම උදේ පාන්දර ම ඇවිත් අප තිදෙනාම ළං කරගෙන ඒ සතියේ ඉගැන්වූ පාඩම් පරීක්ෂා කර බැලූ හැටි.ගුරුවරු පෞද්ගලිකව හමුවෙලා අපේ දුර්වලකම් සොයා බැලූ හැටි. මම ආනන්ද විද්‍යාලයේ සිටින කාලයෙත් අම්මා ඒ විදියට පැමිණියා. සමහර විට උදේ 9 යට විතර ඇවිත් යන විට සවස 5 විතර වෙනවා.සමහර දවස්වල හොස්ටල් එකේ සවසට තේ බොන්න දෙන බනිස් එක මම අම්මාට ගෙනත් දී තිබෙනවා. දවස් 05 ම පාසලේ උගන්වා සෙනසුරාදා දිනවල අතිරේක උත්සව ආදියත් පවත්වා අවුරුදු ගණනාවක් ම හැම ඉරිදාවකම අපි බලන්න අම්මා ආ හැටි කවදාවත් අමතක වන්නේ නෑ.අපේ තාත්තා හැමදේකටම පහසුකම් ලබා දුන්නත් හැම දේම කළේ අම්මා. තාත්තා නිතරම කිව්වේ පුතේ මම නෙවෙයි ඔයාලා හැදුවේ අම්මා කියලයි.මට මතකයි අම්මා මුල්වරට සත්කෝරලයේ මහිලා සමිති ව්‍යාපාරය පටන් ගත්තු හැටි. ඒ කාලයේ ලංකා මහිලා සමිතියේ සභාපතිනිය වූයේ වයලට් රාජපක්ෂ මැතිනිය. අම්මා මුල්වරට ගමේ කාන්තාවන් එකතු කරලා පැන්තැනිගොඩ ගමේ මහිලා සමිතිය ඇති කළා.එවකට මහිලා සමිතියක් පැවතුණේ මුතුගල නම් ගමේ විතරයි. ලංකාවේ මුල්වරට වනිතා බැංකු ක්‍රමය ඇති කළේ 1960 ගණන් වල මගේ අම්මාගේ මූලිකත්වයෙන් කියලයි මම හිතන්නේ.ගමේ හැම ගෙදරකින් ම තමනට හැකි ප්‍රමාණයක් මාසිකව මුදල් එකතු කරලා සිංහල අවුරුදු මාසයට පොළියකුත් එක්ක ඒ අයට බෙදලා දෙන ක්‍රමයක් ඒක. මහිලා සමිතියේ සාමාජිකාවන් ලියුම් කවරවල මුදල් දමා ලොකු පෙට්ටියක අඩුක්කර අපේ ගෙදර දී ඒ වැඩ කරන හැටි කුඩා ළමයෙක් ව සිටි මට මතකයි.මේ මහිලා සමිති ව්‍යාපාරය මී වැව, කරගහගෙදර, කඩහපොල වැනි ගම්වල ඇති කරන්න අම්මා ගමේ කාන්තාවන් එක්ක ගම්වල ඇවිද්දා. ඒ බොහොම අවස්ථාවල එතුමිය සමඟ මටත් ඒ තැන්වලට යන්න ඉඩ ලැබුණා. හැම සමිතියකටම ළදරු පාසලක් හදලා ගමෙන් ම කෙනෙක් පාලිකාවක් ලෙස පත් කළා. ඒ පාලිකාවට මහිලා සමිති කඩුවෙල මූලස්ථානයේ පුහුණුවක් දීලා.දීමනාවක් ලැබෙන්න සැලැස්සුවා. ඒ අය පුහුණු කරන්න කොළඹ රැගෙන ගියේ අම්මා. ඒ යන බොහෝ විට මාත් ගිහින් තිබෙනවා. මුල්වරට තට්ටු දෙකේ බස් කොළඹ දී මා දුටුවේ එබඳු ගමනකදී. එදා එතුමිය ඇරැඹූ ළදරු පාසල් අද දිවා සුරැකුම් මධ්‍යස්ථාන ලෙස දියුණු වෙලා. අද සිටින පාලිකාවන්ට සමාජ සේවා අමාත්‍යංශයෙන් වැටුප් ලැබෙනවා.අපේ අම්මා මොනතරම් මිනිසුන්ට සේවය කළා ද කියන එක අපිට හොඳට තේරුම් ගියේ සිංහල අවුරුදු කාලයේදී එතුමියට දණ ගසා වඳින්න ශිෂ්‍යයින්ට අමතරව අතිවිශාල පිරිසක් හැම අවුරුද්දකම ආ හැටි, බුලත් දුංකොල කඳු ගොඩගැසී තිබුණු හැටි, බිස්කට් පෙට්ටි සිය ගණනක් එකතු වුණ හැටි, ගෙදර කෑම මේසය අස් නොකොට දිගටම පැවැතුණු හැටි, තේ වතුර හඳන කේතලය ලිප මතම තිබුණු හැටි මට සිහි කරන්න පුළුවන්.ටියුෂන් නිසා බැබලෙන පාසල්වල අද සිටින දරුවන්ගෙන් අද ගුරුවරුන්ට මෙබඳු ගෞරවයක් ලැබේ යැයි සිතිය නොහැකියි. අවුරුද්දට මගේ පියා හරියටම නැකත් අනුගමනය කළා.නොනගතයට කොච්චර වේලාවක් ගියත් නොකා නොබී බඩගින්න දරාගෙන අපි හිටියා. කිරි උතුරුවන වේලාවට අම්මා ගුවන් විදුලිය ළඟ තියාගෙන තප්පරයෙන් තප්පරය ගණන් කරගෙන ලිප දල්වන තෙක් සිටි අන්දම මට කවදාවත් අමතක කළ නොහැකියි.ලේඛිකාවක් විදියට එතුමිය වටිනා කෘති කිහිපයක් ම ලිව්වා. දයාබර දියණියට, නිවසේ පහන ඔබයි කියන පොත් දෙක තරුණ දියණිවරුන් අතර හුඟාක් ජනප්‍රිය වුණා. දරුවා ඔබේ සම්පතයි කියන පොත ළමා පෞරුෂය ගැන ලියූ පොතක්, අම්මා නිතරම පුවත්පත්වලට ලිපි ලිව්වා.කිසිම විශ්වවිද්‍යාලයක උපාධියක් නොමැති පුහුණු ගුරුවරියක් වූ අම්මා අද අපට දැකිය හැකි බොහෝ උපාධිධාරීන් සහ පශ්චාත් උපාධිධාරීන් ඉක්මවා වැඩ කළ හැකි කෙනෙක් බව මට කිව හැකියි. ඒ කාලයේ මිහිර පත්තරය හරිම ජනප්‍රියයි. එකේ කර්තෘ කම් කළේ හික්කඩුවේ ශ්‍රීලාල් ලියනගේ මහතා. ඒ වගේ ම තරුණි පත්තරේ සුමනා සපරමාදු, සෝමාදේවි පරණයාපා වැනි දක්ෂ කර්තෘවරියන් සිටියා.ඒ හැම පත්තරයකම අම්මාගේ ලිපි නිතරම පළවුණා. මිහිර පුවත්පතේ උසස් විභාග සඳහා සිංහල විෂය අලලා හැම දෙසැම්බර් මාසයකම අම්මා ලිපි ලිව්වා. ගුවන් විදුලියෙන්, ඉතිහාස විෂය යටතේ ලංකාවේ රජවරු පිළිබඳව සාකච්ඡා මාලාවක් කිරීමට කොළඹ ගුවන් විදුලියට ගිය හැටි මට මතකයි.මම අද පත්තරවලට ලියන්න, පොත් ලියන්න හුරු වුණේ අම්මා නිසයි. අපේ ගෙදර හොඳ පුස්තකාලයක් තිබුණා. ලංකාවේ මුද්‍රණය වන සෑම ප්‍රධාන පුවත්පතක් ම, ඡ්‍යොතිෂ්‍ය සහ සෑම බෞද්ධ පුවත්පතක් ම අපේ ගෙදරට ගත්තා.මගේ පියා මාර්ටින් වික්‍රමසිංහ මහතා ‘සිළුමිණ’ පුවත්පතේ කර්තෘවරයාව සිටි කාලයේ ඒ පත්තරයට ලිපි ලියූ කෙනෙක්. ශත 10 යේ විශ්වවිද්‍යාලය ලෙස ගෞරවයට පත්වූ සිළුමිණ පුවත්පතට 50 වසරක් පිරීම නිමිත්තෙන් පළවූ අතිරේකයට මගේ පියාගෙන් ලිපියක් ලබාගැනීමට සිළුමිණ කර්තෘව සිටි දයාසේන ගුණසිංහ මහතා ගෙදරට ආ හැටි මට මතකයි.මේ විදියේ සාහිත්‍යයික පසුබිමක් ගෙදර තිබූ නිසා අදත් අපි ගෙදර පුස්තකාලයක් තබාගෙන පොත් සංස්කෘතියක් ඇති කරන්න කැප වී කටයුතු කරනවා. ඒ ගුණය අපට ඇති වුණේ අම්මාගෙන් සහ තාත්තාගෙන්.අම්මා කෙනෙක් හැටියට. මට අම්මා පිළිබඳ උණුසුම් සදානුස්මරණීය මතකයන් තිබෙනවා. ගමේ දුප්පත් දරුවන්ට ජීවිතය කැප කළ මගේ අම්මා මට විශ්වවිද්‍යාලයේ උගන්වන්න ඉඩ ලැබුණ දවසේ හුඟක් සතුටු වුණා.එතුමිය විතරක් නොවෙයි ඒ පාසලේ සියලුම දෙනා ඒ ගැන සතුටු වූ බව මං දන්නවා. මං ආචාර්ය උපාධිය කරන්න පිටරට ගිහින් හිටපු කාලයේ මේ රටේ දරුණු භීෂණයක් තිබුණ කාලයක්. අපේ ගෙදරටත් නොයෙකුත් තර්ජන ගර්ජන එල්ල වී තිබුණා.ඒ කාලයේ අම්මා ඇතුළු හැමම රාත්‍රි කාලවල රුවන්ගිරි කන්ද කැලේ සිටි බව මට දැනගන්න ලැබුණා. මට පිටරටට අම්මා එවූ ලිපිවල මරණය පෙනි පෙනී ජීවත්ව සිටි ආකාරය ලියා තිබුණා.එහෙත් අම්මා වැනි කෙනෙකුට විපතක් සිදු නොවන බව මා දැන සිටියා. අවුරුදු 76 ක් ජීවත් වෙලා හුඟක් ගැඹුරු ධර්මඥානයක් ඇති කරගෙන දෙවතාවක් දඹදිව වන්දනා කළ ඇය බුදු දහම ගැන නිරන්තරයෙන් කරුණු සොයා බැලුවා.මරණෙන් පසු මාර්ගඵලයක් ලබාගැනීම එතුමිය සිය ජීවිතයේ අරමුණක් බව නිතර සිහිපත් කළා. ඒ වගේ ම නැවත සසර ඉපිද දිළිඳු පාසලක දිළිඳු දරුවන්ට සේවය කිරීමට ආශාවක් ඇති බව නිතර ප්‍රකාශ කළා.අම්මා ගැන කියනවා නම් බොහෝ දේ කිව හැකියි. අපේ ජීවිත මහා ව්‍යවසනයන්ට හසුවී කඩා වැටීමට යද්දී ඇය ඉදිරියට පැන මහා ශක්තිමත් බලවේගයක් ලෙස අප බේරාගත් ආකාරය, අනුන්ගේ දරුවන් මැති ඇමැතිවරුන් ළඟට කැඳවාගෙන ගොස් සිය ගණනක් රැකියා ලබාදුන් ආකාරය, තමා සතු බොහෝ දේ අනුන් වෙනුවෙන් කැප කළ ආකාරය සිහිපත් වන විට එතුමිය පරමාදර්ශී මව් චරිතයක් බව කියන්න පුළුවන්. අන්තිමට මට මතක් වන්නේ කරුණාරත්න දිවුල්ගනේ ගයන මෙම ගීතය අපේ අම්මාට ලියූ ගීතයක් බවයි.‘වෙහෙරක් වගේ පින් දුන් කෙනෙක් දෙවොලක් වගේ දුක් නිව් කෙනෙක් කුඹුරක් වගේ බත් දුන් කෙනෙක් වේ නම් ඔබයි අපේ අම්මා”සටහන -උපාලි සමරසිංහඡායාරූප - විමල් කරුණාතිලක</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=as1005094</link>
    <topic>දරුවන් තුළ නිදහස් චින්තනයක් ඇති කිරීමට වැඩිහිටියන් ඇප කැප විය යුතුයි.</topic>
    <author>සාකච්ඡා කළේ -රමණී සුබසිංහ</author>
    <content>දරුවන් තුළ නිදහස් චින්තනයක් ඇති කිරීමට වැඩිහිටියන් ඇප කැප විය යුතුයි.බුදුරජාණන් වහන්සේ ගේ ධර්මය තරම්, නිදහස්, නිවහල් චින්තනයකට මඟ හෙළි කළ වෙනත් සදහම් මාර්ගයක් ක්‍රි.පූ. හයවැනි සියවස වන විට භාරතයෙහි දැක ගන්නට ලැබුණේ නැත. බුදුරජාණන් වහන්සේ පහළවන සමය වන විට භාරතීය සමාජයේ මතවාද බලවත් කිරීම සහ මතවාද හැසිරවීම පිළිබඳ තීරකයන් වූයේ බ්‍රාහ්මණයන් ය. මිනිස් වර්ගයාට තමන් ජීවත්වන සමාජ ඒකකය කුමක් ද යන්න පිළිබඳව තීරණය කරදෙනු ලැබුවේ ද බ්‍රාහ්මණ සමාජය විසිනි.ඒ අනුව සමස්ත භාරතීය සමාජය ප්‍රධාන වශයෙන් කුල හතරකට බෙදා දැක්වූහ. එහිදී ඉහළම කුලය හෙවත් ආර්ය ගණයේ කුලයක් ලෙස හඳුන්වනු ලැබුවේ ද බ්‍රාහ්මණ සමාජයයි. එහිදී ඔවුන් වේද ග්‍රන්ථ උපුටා දක්වමින් පෙන්වා දුන්නේ බ්‍රාහ්මණයන් උපත ලැබුවේ මහා බ්‍රහ්මයා ගේ මුඛයෙන් වන බවය.”බ්‍රාහ්මණෝස්‍ය මුඛ මාසිද්”කුප්පියාවත්ත ජයශේඛරාරාම විහාරවාසීගෞරව ශාස්ත්‍රවේදීමාවරලේ භද්දිය හිමියන වේද පාඨයෙන් ඔවුහු එය සනාථ කර දැක්වූහ.රාජ්‍ය පරිපාලනයෙහි නියුතු වූ පිරිස එනම් ක්ෂත්‍රියයන් ඊළඟ සමාජ කාණ්ඩයයි. ඔවුන් රාජ්‍ය පරිපාලකයින් වුවද ඒ සඳහා අවශ්‍ය සියලුම උපදේශ ලබා ගත යුතු වූයේ බ්‍රාහ්මණයන් වෙතිනි. ඒ අනුව රාජ්‍ය පරිපාලනයෙහි බාරදූර හා අසීරු කාර්යයන් ක්ෂත්‍රිය කුලයට පවරා දෙනු ලැබූව ද රාජ්‍ය සම්බන්ධ මතවාද හා ආකල්ප සම්පූර්ණයෙන් ම ගොඩ නඟනු ලැබුවේ බ්‍රාහ්මණ සමාජය විසිනි. මෙම ක්‍රියාමාර්ගයෙහි දැකගත හැකි වූයේ ද වංචනික ස්වභාවයකි. රජවරු ස්වකීය නිදහස් චින්තනය මත පදනම් වී බ්‍රාහ්මණයන්ගෙන් උපදෙස් පැතුවේ නැත. උපදේශ ලබාගැනීමට සිදුවන තැනට බ්‍රාහ්මණයෝ සිය මතවාද ගොඩනැඟූහ.ක්ෂත්‍රීයයන් ගේ රාජ්‍ය පාලනය නාමික වන තරමට ම රාජ්‍ය පාලනය විෂයයෙහි බ්‍රාහ්මණයන් ගේ ආධිපත්‍යය පතුරුවා තිබූ ආකාරය තත්කාලීන සමාජය දෙස අවධානය යොමු කිරීමේ දී පැහැදිලි කරගත හැකි ය. විශේෂයෙන් ම ආගමික සහ අධ්‍යාපනික බලය අත්පත් කරගත් නිසා ම බ්‍රාහ්මණයන්ට සමාජය හසුරුවා ගැනීම අපහසු වූයේ නැත. එකල අධ්‍යාපනික මධ්‍යස්ථානය ඉතා පටු එකක් විය. ඒ දැනුම එක් පිරිසක් සතු වූ බැවිනි. ඉන් සූක්ෂ්ම ලෙස ප්‍රයෝජන ගත් බ්‍රාහ්මණයෝ ස්වකීය බලය තව තවත් ස්ථාපිත කරගත්හ. නිදහස් අධ්‍යාපනික අයිතිය, නිදහස් ආගමික අයිතිය, පමණක් නොව නිදහස් සමාජ අයිතිය ද ඉතා ශූර ලෙස සමාජයෙන් බැහැර කොට තිබූ ආකාරය දැකගත හැකිය.විශේෂයෙන් ම කාන්තාව සම්බන්ධව බ්‍රාහ්මණ සමාජය දරනු ලැබූ ස්ථාවරය ඉතා අවාසනාවන්ත එකක් විය. මානව නිදහසට සෘජුවම අභියෝග කළ ප්‍රතිපත්තියක් බවට පත්විය. ස්ත්‍රීත්වය ලැබීම පවා අභාග්‍යයක් කොට සැලකූ බ්‍රාහ්මණ සමාජය ඔවුන්ට ආගමික අධ්‍යාපනයක් ලැබීම කිසිදු අයිතියක් නැති ක්‍රියාකාරකමක් බවට පත් කළහ. ඇය කුඩා කල පියා යටතේත්, තරුණ අවධියේ ස්වාමිපුරුෂයා යටතේත්, වයෝවෘද්ධ අවධියේ වැඩිමහල් පිරිමි දරුවා යටතේත් විසිය යුතු බවට නීති පැනවූහ. යම් හෙයකින් දරුවන් නො සිටියේ නම්, ස්වාමියා දැවෙන ගින්නට පැන සති පූජා පවත්වමින් සිය දිවි හානි කරගත යුතු බව, පිරිමියා වෙනුවෙන් පූජාවක් ලෙස සිය දිවි කැප කළ යුතු බව සමාජයෙහි මතවාදයක් ලෙස ප්‍රචලිත කළහ. මෙය මානව නිදහසට බරපතල ලෙස පහර දෙනු ලැබූ යුගයක් ලෙස මේ අනුව අවබෝධ කර ගත හැකිය.මෙලෙස මානව අයිතීන් අහිමි වී තිබූ භාරතීය සමාජයට නිදහස භුක්ති විඳීමට ඇවැසි දාර්ශනික මැදිහත් වීමක් සිදුවූයේ බුදුරජාණන් වහන්සේ ගේ පහළ වීමත් සමඟ ය. උන්වහන්සේ සිව්කුලයේ ම පිරිස් සිය ශාසනයට එක් කර ගත්තේ මානව නිදහසට නිසි තැන් ලබා දෙමිනි. කුලවාදය මත පදනම් වී අහිමි කරනු ලැබූ මානව අයිතීන්ට නිසි අවස්ථාවක් ලබා දෙමිනි. සිව් මහා ගංගාවන්ගෙන් ගලා එන ජලය මහ මුහුදට එක්වූ පසු එකම ලවණ රසයකින් යුතු වන්නා සේ කවර කුලයකින් පැමිණ, මා වෙත මහණ වූයේ නම් ඔවුන් සංඝ යන උතුම් වූ ආර්යත්වයට පත්වන්නේ යැයි උන්වහන්සේ පෙන්වා දුන්හ.මහා රජවරු, සිටුවරු, මැති ඇමැතිවරු මෙන් ම බ්‍රාහ්මණ සමාජයේ ව්‍යක්ත බමුණන් ද බ්‍රාහ්මණ පරපුර නියෝජනය කළ සැරියුත්, මුගලන් වැනි බ්‍රාහ්මණ තරුණයින් පවා බුදු දහම වටා එක්වූ ආකාරය අපට දැකගත හැකිය. එපමණක් ද නොවේ. කසළ ශෝධකයින් ලෙස කොන්කර දැමූ සුනීත සෝපාක වැනි පංචම කුලය නියෝජනය කළ තරුණයන් පවා බුද්ධ ශාසනයෙහි පැවැදිව සමාජයේ ම වන්දනයට, පූජනීයත්වයට පාත්‍ර වූ ආකාරය පවා දැකගත හැකි ය.බුදු දහම යනු පුද්ගලයා උපතින් උසස් හෝ පහත් යැයි වෙන් කරනු ලැබූ දහමක් නොවන බවත් පුද්ගලයා ගේ ක්‍රියාකාරකම්, හැසිරීම් හා චරිත ස්වභාව අනුව හෙතෙම උසස් හෝ පහත් වන බව පෙන්වා දෙනු ලැබූ දහමක් බවත් මේ අනුව අවබෝධ කරගත හැකිය.”නජච්ඡා වසලෝ හෝතී නජච්ඡා හෝති බ්‍රාහ්මණෝ කම්මනා වසලෝ හෝතී කම්මනා හෝති බ්‍රාහ්මණෝ”උපතින් කිසිවකුත් වසළයකු නොවන්නේ ය. බ්‍රාහ්මණයකු ද නොවන්නේ ය. කෙනකු ගේ ක්‍රියාකාරකම් අනුව හෙතෙම වසලයෙක් වන්නේ ද, බ්‍රාහ්මණයෙක් වන්නේ ද යන කරුණ බුදුරජාණන් වහන්සේ පෙන්වා දුන්හ.බුදුරජාණන් වහන්සේ මව සහ පියා සමාන තත්ත්වයෙහි ලා සලකා ඇති ආකාරය බොහෝ සූත්‍ර දේශනාවන්හි දැක ගත හැකි ය. එයින් සනාථ වන්නේ ස්ත්‍රී පුරුෂ සමාජභාවය මත පදනම් වී පුද්ගලයින් ගේ උස් පහත් බව තීරණය කර නොමැති බවයි.”මාතා පිතූ උපට්ඨානං””යෝ මාතරංවා පිතරංවා”මහා මංගල සූත්‍රයේදී මව් පිය උපස්ථානය මංගල කාරණයක් ලෙස පෙන්වා දී ඇත. යමෙක් මවට සහ පියාට නොසැළකුවේ නම් හෙතෙම පිරිහීමටත්, වසලයකු බවට පත්වීමටත් එයම හේතුවක් වන බව පරාභව සහ වසල සූත්‍රයන්හි දී අවධාරණය කොට ඇත.එපමණක් ද නොවේ. උන්වහන්සේ මව සහ පියා,”බ්‍රහ්මාති මාතා පිතරෝ” මහා බ්‍රහ්ම යන උතුම් ශ්‍රේෂ්ඨ පදවියට සුදුසු වන බව පෙන්වා දුන්හ. ඒ මව සහ පියා මෙත්තා, කරුණා, මුදිතා, උපේක්ඛා යන ශ්‍රේෂ්ඨ ගුණාංගයන්ගෙන් යුතු වූ නිසාය.උන්වහන්සේ ස්වකීය ශාසනයෙහි ගොඩනඟනු ලැබූ සෑම ඒකකයකම ස්ත්‍රීන්ට යම් තැනක් හිමිවූයේ ද එය ම පුරුෂයින්ටත්, පුරුෂයින්ට යම් තැනක් හිමිවූයේ ද එයම ස්ත්‍රීන්ටත් ලබාදීමට කටයුතු කළහ. උපාසක හා උපාසිකා සමාජය පිළිබඳ බුදු සමයෙහි කැරෙන මඟ පෙන්වීම ඒ සඳහා නිදසුන් කරගත හැකි ය. සම්බුද්ධ ශාසනයෙහි භික්ෂු සමාජයට යම් තැනක් හිමි වූයේ ද එකී තනතුරු සහිතව භික්ෂුණී සමාජයට ද හිමි තැන ලබා දීමට කටයුතු කර ඇති ආකාරය බුද්ධ චරිතය විමසීමේ දී අවබෝධ කරගත හැකිය.මෙහිදී භික්ෂුව උදෙසා දෙසිය විසිහතක් තරම් ශික්ෂා පද ප්‍රමාණයක් පනවනු ලැබුවේ වුව ද භික්ෂුණිය උදෙසා ඊට වඩා වැඩි ශික්ෂා පද පනවන ආකාරය ද දැකගත හැකි වේ. යම් පුද්ගලයෙක් මේ පිළිබඳ අවධානය යොමු කොට පටු ආකල්පයකින් බැලුවේ නම් බුදු දහමේත් පිරිමියාට වඩා ස්ත්‍රිය නීතිරීතිවලින් කොටු කර තිබේදැයි තර්ක කිරීමට පුළුවන. එහෙත් එකී ශික්ෂාපද පැනවීමට හේතු වූ පසුබිම හොඳින් විග්‍රහ කර බැලූ විට භික්ෂුණියක් වුවද ඇය ස්ත්‍රියක් නිසාත්, ස්ත්‍රියකට සොබා දහම සමඟ ගනුදෙනුවේදී ඇතිවන්නා වූ යම් යම් තත්ත්වයන් සලකා බලා ඇතැම් ශික්ෂා පද පනවා ඇත.බුදුරජාණන් වහන්සේ ස්වකීය ශාසනික ආකෘතියේ දී සමානාත්මතාවය ඉස්මතු කිරීමට මානව නිදහස් ස්ථාපිත කිරීමට ඇප කැප වූවා පමණක් නොව ස්වකීය දාර්ශනික මඟ පෙන්වීම්වල දී මානව නිදහසට හානි නොවන ලෙස කටයුතු කළ ආකාරය දැක ගත හැකිය. කාලාම සූත්‍රය දෙස අවධානය යොමු කිරීමේ දී එය ඉතා හොඳින් අවබෝධ වේ.”ඒත තුම්හේ කාලාමා මා අනුස්සවේන මා පරම්පරාය මා ඉතිකිරාය මා පිටක සම්පදානේන මා තක්ක හේතු මා ණය හේතු මා ආකාර පරවි තක්කේන බා දිට්ඨි නිජ්ජා නක්ඛත්තියා මා ගබ්භ රූප තාය මා සමණෝ ගරෝතිතී”පුද්ගල චින්තනයට නිදහස සලසන මෙවන් ප්‍රකාශනයක් ලොව පහළ වූ කිසිදු ආගමික නායකයකුගෙන් මෙතෙක් ප්‍රකාශ වී නොමැති ආකාරය දැක ගත හැකිය.අනාගතයේ දී පවා මීට වඩා නිදහසක් ලැබිය හැකි ප්‍රකාශ ඉදිරිපත් කිරීමට හැකියාවක් කිසිවකු ගේ ආධ්‍යාත්මයෙහි ගොඩනැඟුණේ යැයි සිතීමටවත් අපහසු ය. ඉහත දැක්වූයේ එපමණට ම නිදහස් ප්‍රකාශනයකි.තථාගතයන් වහන්සේ ගේ ධර්මය වුවද මිනිසුන්ට පිළිගැනීමට හෝ නොපිළිගැනීමට ඇති ස්වාධීන අයිතිය තහවුරු කර ඇති ආකාරය අපට දැකගත හැකි ය. යමක් වඩාත් අර්ථවත් ලෙසින් විමසා පිළිගැනීමට මෙහිදී මිනිසා පොළඹවා ඇති ආකාරය සැබැවින් ම අගය කළ යුතු ය. එහිදී උන්වහන්සේ”මා අනුස්සවේන”යම් දහමක් ඇසූ පමණින් නොපිළිගත යුතු බව පෙන්වා දී ඇත්තාහ.බ්‍රාහ්මණයන් බොහෝ දෑ ප්‍රකාශ කළේ ස්වකීය පරම්පරාවෙන් හෝ දෙවියන්ගෙන් අසන ලද දේ ලෙසට ය.’මා පරම්පරාය’පාරම්පරික දැනුම මත, අපේ පරම්පරාවෙන් පැමිණි අදහසක් ලෙස, පරම්පරාවෙන් ආ පමණින් ම යමක් නොපිළිගත යුතු බව බුදුරජාණන් වහන්සේ පෙන්වා දුන්හ.’මා ඉතිකිරාය’ ‘මෙසේ වූයේ ලු’ කී පමණින් හෝ, පිටක සම්ප්‍රදායේ යෙදී ඇති පමණින් හෝ, වඩාත් තාර්කික වූ පමණින් හෝ, තර්කයට ගෝචර වන පරිදි පෙන්වා දී ඇති නිසාවෙන්, හෝ න්‍යායට ගැලපෙන ලෙස ඉදිරිපත් කර ඇති පමණින්, හෝ තමන් ගේ ගෞරවාදරයට පාත්‍ර වූ ශ්‍රමණයන් වහන්සේ පවසන පමණින් ම හෝ, නොවිමසා කිසිවක් පිළිනොගත යුතු බව උන්වහන්සේ ගේ උපදේශය විය.මිනිසුන් ගේ චින්තනයට නිදහස උදාකළ බුදුරජාණන් වහන්සේ, බමුණන් විසින් කණපිට හරවා කටයුතු කළ දෑ හි අසභ්‍ය බව, අතාර්කික බව පෙන්වා දීමටත් අවස්ථාව සැලසූහ. උන්වහන්සේ අපට මූලිකව අවබෝධ කරවන්නට උත්සාහ කරනු ලැබුවේ කුමක්ද? යම් පුද්ගලයකුට හෝ යම් චින්තනයකට මානසිකව වහල් වී සිටින තාක්, ඒ තැනැත්තාට සත්‍යාවබෝධය දුෂ්කර වන බවයි. යථාර්ථය අවබෝධ කරගැනීමට නම් අගතිගාමීත්වයෙන් තොර චින්තනයෙන් පුද්ගල වන්දනාවෙන් තොර චින්තනයෙන් යුතු විය යුතු බවත් ඒ ඔස්සේ ම නිදහස් නිවහල් චින්තනය තමන් කෙරෙහි ගොඩ නැඟෙන බවත් උන්වහන්සේ පෙන්වා දුන්හ.අන්ධයකුට තවත් අන්ධයකු උදෙසා මඟ පෙන්වීමට නොහැකි වන්නා සේ අන්ධානුකරණයෙන් කටයුතු කරන බ්‍රාහ්මණයින් ගේ නිරර්ථක ක්‍රියාකාරකම් සහ ඒවායේ ආදීනව ‘අන්ධවේනු උපමාව‘ ගෙනහැර දක්වමින් පෙන්වා දුන්හ. මානව නිදහස සුරක්ෂිත කිරීම උදෙසා බුදුරජාණන් වහන්සේ ස්වකීය දර්ශනයේ දී මොනතරම් මඟ පෙන්වා ඇති දැයි මෙහිදී අපට අවබෝධ කර ගත හැකිය.මෙවැනි උතුම් වූ නිවහල් චින්තනයකට මඟ පෙන්වනු ලැබූ බුදු සමය අනුගමනය කළ ජාතියක් ලෙස අප ගේ සමාජයේත් විශේෂයෙන් ම දූ දරුවන් කෙරෙහිත් නිදහස් නිවහල් සිතිවිලි ඇති කරන්නට සෑම මොහොතකම උනන්දු විය යුතුය. අවම වශයෙන් අනෙකා ගේ නිදහසට බාධාවක් නොවන සේ මා ගේ ජීවිතය හැඩ ගසා ගන්නේ කෙසේද යන්න පිළිබඳ දූදරුවන්ගේ සිතට ඒත්තු ගැන්වීම බුදු දහම අනුව යන මවුපියන් ගේ සුවිශාල වගකීමකි. යුතුකමකි. අනෙක් පුද්ගලයා ගේ නිදහසට ගරු කිරීමට, නිදහස භුක්ති විඳීමට ඇති අයිතියට ගරු කිරීමට නොදන්නා පුද්ගලයින් නිදහස යනු කුමක් ද යනුවෙන් හෝ අවබෝධ කොට ඇති දැයි සිතිය නො හැකිය.විශේෂයෙන් ම අධ්‍යාපනයේ දී පටු බවින්, අගතිගාමී බවින් තොරව සිතන්නට කටයුතු කරන පිරිසක් ගොඩනඟා ගැනීම අනිවාර්යයෙන් ම කළ යුතු වූවකි. බුදු දහම වැනි විශිෂ්ට ධර්මයක් අප සතු වන නිසා, බුදුන්වහන්සේ ගේ චරිතයෙන් හා දැක්මෙන් ද අනෙකාට කරදරයක් නොවන ලෙස සමාජ සංස්කෘතියට හානි නොවන ලෙස නිදහස භුක්ති විඳිනා ආකාරය පිළිබඳ ගැඹුරු අවබෝධයක් ලබා දී ඇති නිසා අප ගේ දරුවන් කෙරෙහි ද නිදහස් සිතිවිලි ඇතිකරවීමට නිදහස් චින්තනයන් ඇති කරවීමට අප ඇප කැප විය යුතු ය. සමස්ත සමාජයට ම නිදහස්, නිවහල් ජීවිතයක් අපේක්ෂා කළ හැකි වන්නේ එවිට ය.සාකච්ඡා කළේ -රමණී සුබසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=as1005095</link>
    <topic>සිරිපා කඳු සෙවණේ ජීවිතය</topic>
    <author>කේ.ජී.එච්. මුනිදාස</author>
    <content>සිරිපා කඳු සෙවණේ ජීවිතයමේජර් තෝමස් ස්කින්රගේ මතක සටහන්“හැම කඳු වැටියකම මුදුනේ කෙනෙකුට අශ්ව කරත්තයකින් වුව ද ගමන් කළ හැකි තරමේ පුළුල් මාර්ගයක් විය. එක් කඳු පන්තියක සිට තවත් කඳු පන්තියක් කරා ගමන් ගනිද්දී හරස් මාර්ගයක් හමුවන අතර එය අනිවාර්යයෙන් ම පහළ නිම්නයේ ඇති ගංගාව පහසුවෙන් තරණය කළ හැකි ස්ථානයකට කෙනෙකු යොමු කරයි.”බ්‍රිතාන්‍ය පාලන සමයේ ශ්‍රී ලංකාවේ සිටි අග්‍රගණ්‍ය මාර්ග සැලසුම්කරු ලෙස නම් දරා සිටි මේජර් තෝමස් ස්කින්ර සබරගමුව දිස්ත්‍රික්කය සඳහා භූමි සිතියමක් නිර්මාණය කිරීමේ කාර්යයෙහි නියැළී 1930 ගණන්වල ශ්‍රී පාද අඩවියේ ගත කළ ජීවිතයේ තම අත්දැකීම් ආවර්ජනය කරමින් සම්පාදනය කර ඇති ‘Fifty Years in Ceylon’ (පනස් වසරක් ලංකාවේ ගත කළ ජීවිතය) නම් සිය ග්‍රන්තයෙහි එසේ දක්වා ඇත.වේලකට අඟලක පමණ කරවල කැබැල්ලක් සමඟ බෙදා දුන් සිංහල හාලේ බත් ආහාරයට ගනිමින්, බූරු ඇඳකට, හකුළන මේසයකට හා පුටුවකට ද සීමා වූ පහසුකම් සහිත, තල කොළ සෙවිලි කළ පැල් කොටයක මේජර් ස්කින්ර ශ්‍රී පාද ගිරි ශිඛරය මුදුනේ දිවි ගෙවූ බව වාර්තාගතයි.මේ අන්දමින් සිය රාජකාරියේ නිරතව වනගත ජීවිතයක් ගත කරද්දී වල් අලින් ඇතුළු නොයෙකුත් වන සතුන්ගේ අතවරයන්ට මුහුණපෑමට ඔහුට සිදු විය. විශේෂයෙන් ම බුද්ධිමත්ව තෝරාගත්, නිසියාකාරව තැලී මට්ටම් වුණු අලි - ඇතුන්ගේ ගමන් මාර්ග තම කාර්යයන්හිදී බෙහෙවින් ප්‍රයෝජනවත් වූ බව ද ස්කින්ර සඳහන් කරයි.එක් අවස්ථාවක කඳු මුදුනේ සිට හාත්පස පරික්ෂා කළ ඔහුට කඳු පන්තියේ දකුණු කෙළවරේ වූ අනාවරණ ස්ථානයක් දක්නට ලැබී එහි ගොස් තත්ත්වය සොයා බැලීමට තීරණය කළේ ය. තම සේවකයින් දෙදෙනකුට සතියකට සෑහෙන කෑම - බීම සපයා දී, ඔවුන් කල් තියා එහි යවා භූමි නිරීක්ෂණ සිදු කිරීමට සුදුසු තැනක් සකස් කර ගැනීමට ස්කින්ර පියවර ගත්තේ ය. යහපත් කාලගුණික තත්ත්වයක් එළැඹෙන තෙක් බලාපොරොත්තු වූවාට වඩා වැඩි කාලයක් කඳු මුදුනේ පසුවීමට සිදු වන බැවින් එම කාලය තුළ සේවකයින්ට ආපසු කඳවුරට පැමිණිය හැකි බව ඔහුගේ අදහස විය.කෙසේ වෙතත් යථා කාලයේ තම මිනිසුන් ගැන සාංකා සහගත වූ මේජර් ස්කිනර් ඔවුන් ගැන සොයා බැලීමට තමන්ම පිටත්ව ගියේ ය. ඇළ මාර්ගයක් ඔස්සේ සැතපුමක් පමණ දුරක් ගමන් කළ ඔහු අතර මග නතර විය. අඳුරු වනයේ නිහඬතාවය ඔහුගේ සිත සසල කළේ ය. මුහුදු මට්ටමින් අඩි 6000 කට වඩා උඩින් පිහිටා ඇති ප්‍රදේශයක් බැවින් අවට වාතයේ ගනත්වය එහි පැවති නිසළ බව වැඩිදියුණු කරන බවක් ඔහුට හැඟිණි. බොහෝ ඈත මිනිසුන් කතා කරන්නාක් මෙන් හැඟීමක් ඔහු තුළ ඇති විය.කපිතාන් සී.ඕ. බ්‍රියන් විසින් 1864 දී සිතුවමට නගන ලද ශ්‍රී පාද කඳු වැටියේ දර්ශනයක්අසල ගසකට නැග ගත් ස්කින්ර උපරිම වෙර යොදා ‘හූ’ හඬක් නැඟීය. ක්ෂණිකව ඊට පිළිතුරු හූවක් ලද ඔහු නොබෝ වේලාවකින් මිනිසුන් දෙදෙනා තමන් වෙත කැඳවා ගැනීමට සමත් විය. කඳවුරෙන් පිටත් වූ තැන් සිට මුළු කාලයම තමන් ගමනේ යෙදුණු බව විනා අන් කිසිදු තොරතුරක් මිනිසුන්ගෙන් හෙළිකර ගත නොහැකි විය. කොතෙක් දුර ඇවිද්දත් අවසානයේ ස්කින්ර විසින් ඔවුන් සොයා ගන්නා විට තමන් සිටින්නේ කොතැන ද කියා හෝ අවබෝධයක් ඔවුන්ට නොවීය. වනාන්තරයේ අතරමං වූවන් ස්වභාවයෙන් කරන්නාක් මෙන් ඔවුන් ද නිසැකයෙන් ම එක දිගට කවාකාර ගමනක යෙදුණා විය හැකියි.“කඳවුරෙන් පිටත්ව යද්දී ඔවුන් ගෙන ගිය ආහාරපාන සියල්ල අවසන් වී තිබිණි. ඒ අන්දමින් මට ඔවුන් සොයා ගැනීමට ලැබුණේ ඉටු දෙවියන්ගේ මැදිහත්වීමක් නිසා බව මම සිතමි. එසේ නොවන්නට ඔවුන් අන්ත වෙහෙසට පත්ව කැලයේ මිය යෑමට පවා ඉඩ තිබිණි.”කඳවුරේ පසු වූ සියල්ලන් ම චිත්ත ප්‍රමෝදයට පත් කරමින් ස්කින්ර සහ මිනිසුන් දෙදෙනා එහි ළඟා වූහ. කැලයේ අතරමංව සිටි තම සගයන් දෙදෙනා සොයා ගැනීමට වෙහෙසුණු තම ස්වාමියාට ඔවුහු සිය කෘතඥතාවය එක හඬින් පළ කළහ.එදින උදය ආහාරයෙන් පසුව නැවතත් ගමන් ඇරඹූ මේජර් ස්කින්ර සහ ඔහුගේ පිරිස දින එකහමාරකින් ධාරානිපාත වැහි වළාවකින් අනතුරුව කඳු යායේ දකුණු කෙළවරේ වූ අපේක්ෂිත ස්ථානයට ළඟා වූහ. මහා වර්ෂාව විසින් කැලෑවෙන් එළියට පන්නා දමන ලද සියලුම වන සතුන් එළිමහනේ තණ කමින් සිටිනු දක්නට ලැබිණි. ගෝන්නු පමණක් දහතුනක් එහි වූහ. සියුමැලි සිරුරින් යුත් දෙනුන් හැඩි - දැඩි සිරුරැති පිරිමි සතුන්ගෙන් වෙන් කර හඳුනාගත හැකි විය. ආහාරයට දඩ මස් බිඳක් හෝ නොමැතිව තමන් පසුවන අවස්ථාවක එවන් සතුන් සමූහයකගේ දර්ශනය පවා ඔවුන් තුළ ජනිත කළේ බලාපොරොත්තු කඩවීමකට සමාන මානසිකත්වයකි.පසු දින උදය බෑවුමේ උස් තැන්නකට නැඟ අවස්ථාවෝචිතව කාලගුණික වාතාවරණය ප්‍රයෝජනයට ගනිමින් අවශ්‍යය නිරීක්ෂණයන් සිදු කිරීමේ අරමුණ ඇතිව මේජර් ස්කින්ර තනිවම කැලය හරහා පිටත්ව ගියේ ය. සමීක්ෂණ උපකරණ ද රැගෙන අනපේක්ෂිත ගමන් මාර්ගයේ ගස්වල තමන් තබන සලකුණු ඔස්සේ ඉදිරියට එන ලෙස ඔහු සිය මිනිසුන්ට අවවාද කළේ ය.තැනිතලා භූමිය ඉක්මවා පියමන් කළ ඔහු බලාපොරොත්තු වූ දිසාවට වැටී ඇති සතුන්ගේ ගමන් මගකට වැටී ඉදිරියට ඇඳුණේ ය. සැතපුම් භාගයක් පමණ මෙසේ ගිය විට යාබද නිලු ගාලකින් නික්මුණු සර - සර හඬකින් තිගැස්සුණේ ය. ඊළඟ මොහොතේ උදාර පෙනුමකින් යුත් දිවියෙකු හරියට අඩි අටක් උඩින් පිම්මේ පැන ඔහු සිටි තැනට අඩි 2 ක් පමණ ආසන්නව නතර විය. ගොදුරකට පනින ඉරියව්වෙන් බිම දිගා වූ දිවියා ඇස් නොපියා ඔහු දෙස බලා සිටින්නට විය. ඔහුගේ පා හඬ ඇසීමෙන් එය ගෝනකුගේ යැයි දිවියා සිතුවා විය හැකියි.ෙ කාතෙක් වේලා ඔවුන් එකිනෙකා දෙස නෙත් යොමා ගෙන සිටියා ද කියා ස්කින්රට අවබෝධයක් නැතත් එම කාලය තුළ දී තමාට මරණ බියක් ඇති නොවුණු බව ඔහු අවධාරණය කරයි. මිනිස් ඇසකින් එල්ල වන ඒකාකාරී බැල්ම කිසිදු සතෙකුට දරා සිටිය නොහැකි බව ඔහු අසා තිබේ. එබැවින් ඒ මොහොතේ උපදවා ගත හැකි උපරිම චිත්ත ධෛර්යයෙන් ඔහු සිය දෙඇස් දිවියාගේ දෑස් වෙත රඳවාගෙන පසු වූයේ ය. තමා බැල්ම ඉවතට ගත්තා නම් හෝ මඳක් පසුබෑවා නම් දිවියාගේ ඉදිරි පාදයෙන් එල්ල විය හැකි එක් ප්‍රහාරයකින් ඔහුගේ දිවි තොර වීමට ඉඩ තිබිණි.වැඩුණු දිවියකුට ගෝනකු හෝ මීමකු එක පහරකින් මරා දැමිය හැක. කෙසේ වෙතත් නියත අනතුරකින් තමා ගැලවුණු අන්දම ගැන සිතා ත්‍රාසයෙන් මුසපත් වූ ඔහු දිවියාට පිටුපා වන සත්ව ආර ඔස්සේ වේගයෙන් දිව ගියේ ය. වාසනාවකට මෙන් ඔහුගේ සුනඛයා ඔහු පසුපස ආවේය. එසේ නොවන්නට හොඳ උදය ආහාර වේලක් සපයා ගැනීමට දිවියාට ඉඩ තිබිණි.නොයෙක් අවස්ථාවලදී තමාට දිවියන් හමුවී ඇතත් එබඳු අනර්ඝ සත්වයෙක් ඊට පෙර කිසි දිනක නොදුටු බව අවධාරණය කරන ස්කින්ර මෙසේ ද කියයි. “වනාන්තරයේදී වල් අලින් හා අනෙකුත් වන සතුන් සම්බන්ධයෙන් ඉතාමත් අවදානම් අවස්ථාවන්ට මා මුහුණ පා ඇතිමුත් මගේ නිබඳ සහචරයා වන ක්‍රොග් (බල්ලා) මට ආරක්ෂාව ලබා දුන්නේ ය. ඔහු නොසිටි හැම විටම මගේ ආත්ම ආරක්ෂාවට තුවක්කුවක් රැගෙන යාමට මම පුරුදුව සිටියෙමි. ඔහු මා අසල සිටින විට ආරක්ෂාව පිළිබඳව අනවශ්‍ය බියක් මා තුළ නොවීය. සුනඛයින් වෙත අසාමාන්‍යය බියක් අලි - ඇතුන් දක්වන අතර වන සතුන් කෙරෙහි සූවිශේෂී අවධානයක් දැක් වූ ක්‍රොග් දුටු පමණින් පලා යාමට වල් අලින් පෙළඹෙනු මා දැක තිබේ.”කේ.ජී.එච්. මුනිදාස</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=as1005096</link>
    <topic>එහෙම නොකළා නම් මුර මාමාගෙ රස්සාව නැතිවෙනවලු</topic>
    <author>ටෙක්ලා පද්මිණී කාරියවසම්</author>
    <content>එහෙම නොකළා නම් මුර මාමාගෙ රස්සාව නැතිවෙනවලුඅපේ තාත්තාට වෙන කසාදයක් තියෙනවා. ඒ කසාදෙනුත් පිරිමි ළමයි දෙන්නෙක් ඉන්නවා. එයාලා ඉන්නේ අපේ ගමේමයි. අපේ තාත්තා අපි එක්ක කතා කරන්නෙ නැහැ. අපේ අම්මත් බැඳලා. එයාටත් පුතෙක් ඉන්නවා. ඒ බාප්පා හරියට බොනවා. එයාලා ඉන්නේ වෙනින් ගමක. දැන් අවුරුදු දෙකකට විතර ඉස්සෙල්ලා තමයි අපේ ගෙදර එන්න පටන් ගත්තේ. මට මාස තුනේදී අම්මා මාව දාලා ගිහින් තියෙන්නේ. මට ඉන්නෙ අයිය කෙනෙක් විතරයි. අපි ඉන්නේ කිරි අම්මා ළඟ. කිරි අත්තා තමයි අපිව බලාගන්නේ. කිරි අම්මා කරන්නේ බුලත් විකුණන එක. කිරි අත්තා බුලත් හිටවනවා. අපිව ලොකු කරන්න එයාලා කිරි අම්මට උදව් කළේ නැහැ. මට අවුරුදු දහතුනක් වුණාට පස්සේ තමයි අපේ අම්මා ගෙදර ආවේ..” යැයි ඔහුගේ විස්තර මා හා පැවසූ කොලුවා අනතුරුව “ඔය ඇතිද මිස්?” යැයි විමසීය.”අපොයි හොඳටම ඇති. කී මම සිනාසෙමින් කොලුවාගේ අත අල්ලා ගෙන කාණු ගැට්ටක් සොයා ගියෙමි. කොල්ලන් කාණුවලට දක්වන්නේ පුදුමාකාර කැමැත්තකි. මමත් ඔවුන් මෙන් කාණු ගැට්ටකට වී රස්තියාදු ගසන්නට පුරුදු වෙමින් සිටිමි. සතියකට පැය දෙක තුනක් යොවුන් වියේ කොලු කුරුට්ටන් සමඟ සතුටු සාමීචියේ යෙදී සිටීම ද සතුටකි. එයින් ඔවුන් ලබන සතුට සැහැල්ලුව අපමණය. ඒ බව ඔවුන් කියන වදන්වලින් මම හඳුනාගෙන සිටිමි. ඥාතියෙක් මිත්‍රයෙක් සහෝදරයෙක් ළඟක නොමැති ව ජීවත්වන මේ යෞවනයනට සෙනෙහස බිඳක ඇති අගය අපමණය.මා යනවිට රැඳවුම් නිවහනේ වෙන්දේසියකි. මේස, ඇඳ, පුටු, කබඩ්, වළං, පිහි, කැති ආදී සියල්ල වෙන්දේසියේ දමා ඇත.මේ කොල්ලො ටිකත් ශත 50කට රුපියලකට හරි වෙන්දේසි කරල දැම්ම නම් නරකද?මම ආයතන පරිපාලන නිලධාරියාගෙන් විමසීමි.”පුළුවන් නම් හොඳයි තමයි” ඔහුද සිනාමුසු මුවින් පවසයි.වෙන්දේසිය කොලු රැළට අලුත් අත්දැකීමකි. ඒකාකාරී දිවියේ වෙනසක් බලාපොරොත්තු වන දරුවන්ට සැබෑ වෙනසකි. ඔවුහු වෙන්දේසිපළට හැකි පමණ තම ශ්‍රමයෙන් දායක වෙමින් සිටිති. මේ දරුවෝ ගෙදරක හිටිය නම් ඔවුන් කොපමණ අත්දැකීම් ලබනවාද? ගෙදරදොර වැඩ, සාමාජීය කටයුතු, යුතුකම් වගකීම්, වැඩකරමින් වැරැදි නිවැරැදි කරගැනීම් මඟින් ඔවුන් ගේ ජීවිතය කොතරම් ආලෝකවත් වනු ඇතිද?වැඩිහිටියන් දරුවන් වරදට නොපෙළඹෙව්වා නම්, දරුවන් කරන වැරැදිවලට වරක් දෙවරක් තුන්වරක් සමාව දෙන්නට සිතුවා නම් මේ දරුවන්ගෙන් දහදොළොස් දෙනකුට වඩා මෙතැන රැඳෙන්නේ නැත.මෙතැන රැඳෙන දරුවන්ට හිමිවන දෙයට වඩා අහිමි වන දේ වැඩි බැවින් වැඩිහිටියන් දරුවන් රැඳවුම් නිවසට නොඑවීමට අදිටන් කරගත යුතුය. පරිවාස නිලධාරීන් ද රාජකාරිය දේවකාරිය සේ සලකා අහුවුණු එකා උසාවිය හරහා රැඳවුම් නිවසට එවීමට කටයුතු නොකර ඔවුන් හැදුණු වැඩුණු වැඩිහිටියා බාරයේම තබමින් ජීවිතය සුරක්ෂිත කොට අනාගත අභිවෘද්ධිය සලසා දීමට කටයුතු කිරීමට කාරුණික වන්නේ නම් මැනැවැයි මට මේ නිවහනේ ගේට්ටුව පසුකර ඇතුළු වන සෑම වරෙකම සිතේ.මා කළ දඟ වැඩවලට මාව උසාවිය හරහා රැඳවුම් නිවසකට එව්වා නම් අවම තරමින් රැඳවුම් නිවාස දහයකටවත් යවන්න වෙනවා නොඅනුමානය. දැනට රැඳවුම් නිවසේ සිටින පරිපාලන නිලධාරියා පවසන්නේ ඔහු වසර තිස්පහක් තිස්සේ රැඳවුම් නිවසේ වෙසෙන්නේ කුඩා අවධියේ කළ දඟවැඩවලට ලැබූ දඬුවමක් ලෙස බවයි.දඟ කොල්ලන් සොයන දරුවන් නැති දරු සෙනෙහස සොයන අම්මලාට තාත්තලාට මේ දරුවන් නීතිමය වශයෙන්ම හදා වඩාගැනීමට දෙන්නේ නම් කොල්ලන්ට රැකවරණය ද වැඩිහිටියන්ට සෙනෙහස ද නොඅඩුව ලැබෙනු ඇත.”ඉතිං මිස් ඇති කීවනේ. දැන් මං යන්නම්”. නිල්වන් පියකරු දෑසකින් යුතු ‘නිසල’ බියමුසු දෑසින් බලා මගේ අත මඟහැර යන්නට වෙර දරයි. වරෙක අවුරුදු තෑග්ගට මම ඔවුන්ට තිළිණ කිරීමට ගෙන ගිය චොක්ලට් පෙට්ටිය දෙස ද හොරැහින් බලයි.”ඉතිං වාඩිවෙන්න”අපි කාණුවේ වාඩිවීමු.මොකද මෙහේ ආවේ?මම අසන රුදුරු පැනයයි. ඒ පැනය ඉදිරියේ ඔවුන්ගේ අහිංසක දෑස් සසල වනු මම බොහෝ වාර ගණනක් දැක ඇත්තෙමි. ‘නිසල’ ද බිම බලාගත්තේ ඔහුගේ දෑසේ වෙනස මට නොපෙනෙන්නට විය යුතුය.ටික වේලාවකින් හිස එසවූ නිසල”හොරෙන් පොල් කඩලා..” යි කීවේය.”කීවෙනි දවසටද?””පළවැනි දවස””ඔයා මාර හොරෙක් නේ, ඔහොමද හොරකම් කරන්නේ?””කොහෙද පොල් කැඩුවේ?””රජයේ වත්තේ...””මාරයිනේ. ඉතිං....?”වත්ත මුරකරන මාමා තමයි කීවේ පැළ ගස්වල පොල් ටික කඩලා දෙන්න කියලා. තව අයියලා දෙන්නෙකුත් හිටියා. වෙනදා කඩන්නේ එයාලා. එදා මට කීවා කඩන්න කියලා. මම කැඩුවා. ඒ අයියලා ඇහින්දා. එතකොට වත්තේ මහත්තයා ආවා. මුරකාර මාමා මාව අල්ලලා දුන්නා පොල් කැඩුවා කියලා. මං මෙහේ එව්වා. එහෙම කළේ නැත්නම් මුර මාමාගේ රස්සාව නැතිවෙනවලු. ළමයි බඩගින්නේලු ඉන්න ඕන.අයියලා දෙන්නාම ඇපදීලා ගෙදර ඇරියා. මං මෙහේ. මට මෙහේ ඉඳලා දැන් ඇතිවෙලා....”මම පොල් කඩන්න යන්නෙ නැහැ. වත්ත මුරකරන මාමා තමයි කීවේ සල්ලි කීයක් හරි දෙන්නම් කියලා””ඇයි ඔයා ඉස්කෝලෙ ගියේ නැද්ද?””ගියා. මම මෙහේ ආවේ ඉස්කෝලේ 7 වසරෙදි. මෙහේ ආවට පස්සේ ඉස්කෝලෙ යන්න බැරිවුණා. අපරාදෙ මිස් මම එක සැරයක් ඉස්කෝලෙදි පන්තියේ තුන්වැනියා. අනිත් හැමසැරේම හතරවෙනියා. අපේ පන්තියේ ළමයි 24ක් හිටියා. මට ඉස්කෝලෙ ගියා නම් හොඳට ඉගෙනගෙන ලොක්කෙක් වෙන්න තිබුණා””වෙනදත් වත්තට හොර පොල් කඩන්න යනවද?”අනේ නෑ මිස් මමයි අයියයි නං පොල් කඩන්න යන්නෙ නැහැ. අපේ හරක් බඳින්න නම් යනවා. අපිට හරක් 14ක් හිටියා. ඒ ගියහම පොල් කඩනව නම් අපිත් කුරුම්බා බොනවා.නිසලට මේ ලොව උපන්නාට උපරිම දඬුවම් විඳින දරුවෙකි. මේ ලෝකයට බිහිවීමේ වරදට ඔහු ගේ මව ද පියා ද ඔහු අතැර ගොස්ය. වත්තේ මුර මාමාට හොරට විකුණන්නට පොල් කඩා දුන් වරදට රැඳවුම් නිවසේ වසන්නට සිදුවිය. රැඳවුම් නිවසට ආ හේතුවෙන් උගත් ශිල්පය අතර මඟ නතර විය. මේ දඬුවම් ප්‍රමාණවත් නැත. මේ මනුසත් ලොව අනවසරයෙන් උපන්නාට මොහුට තවත් දඬුවම් දිය යුතුය.”ගෙදර ඉන්න කොට ඔයා හොඳට දඟ වැඩ කරන්න ඇති නේද?””සෙල්ලම් කරන්න යනවා. ගම පුරා ඇවිදිනවා. එච්චරයි. අපේ ගෙදර ළඟ ඉන්න අයියා කෙනෙක්ට අත්ට්‍රැක්ටරයක් තිබුණා. මට ඒක වැඩකරන්න දෙනවා. මම ඒකෙන් පොල්අතු, දර, ඇදලා පොඩි පොඩි වැඩ කරලා සල්ලි හොයාගන්නවා. ඒවා කිරිඅත්තට දීලා ඕන වුණහම ඉල්ල ගන්නවා. ට්‍රැක්ටරේ වැඩ කළාම ට්‍රැක්ටරේ අයිති අමිල අයියට ලැබුණ සල්ලිවලින් බාගයක් ම දෙනවා. නැත්නම් හරි නෑනේ.”පුංචි සිත යුතුකම් දනී. වැඩිහිටියෝ තම වුවමනාව වෙනුවෙන් දරුවන් යෙදවීම හේතුකොටගෙන දරුවන් යුතු අයුතුකම් ඉදිරියේ අසරණ වේ.මුර මාමාගේ රස්සාව රකින්න ගොස් නිසල තම නිදහස ද පාසල් අධ්‍යාපනය ද අහිමිකර ගෙනය.2010 වසරෙන් මාස 4ක් ඉක්ම ගොස් හමාරය. තවමත්, රැඳවුම් නිවසේ දරුවන් නව වසරට පාසල් ගොස් නැත. දරුවන් 14 දෙනෙක් අලුතින් පාසල් යොමු කිරීමට අයදුම් පත් සකසා ඇති බව රැඳවුම් නිවසේ අලුත් මහත්තයා මට කියා මාස 4ක් ඉක්ම ගොස්ය. අනේ මට තේරෙන්නේ නැත. මේ දරුවන් අපේ දරුවන් යයි සිතා අපි මීට වඩා කාර්යක්ෂම වෙනවා නම් හොඳ නොවේදැයි මට සිතේ.”මිස් රහසක් කියන්නම්””අපේ අම්මා තමයි මේ සැරේ අවුරුදු නිවාඩුවට මාව එක්ක යන්න ආවේ.” කොල්ලා සිනාසෙයි.”පුතාට අම්මා ආදරේ ඇති නේ?”එය ඉතා නරක ප්‍රශ්නයකි. කොල්ලාගේ මුහුණ කළුවී ගියේය.”මොනවද අම්මා අරන් දුන්නේ?”එය ඊටත් වඩා නරක ප්‍රශ්නයක් බව මට වැටහුණේ කොළුවා මවෙත හෙලූ රුදුරු බැල්ම නිසාය. මම අහක බලාගතිමි.”එයාට පුතාලා ඉන්නවා. එයාලට තමයි අම්මා ආදරේ. මට මොකුත් දුන්නේ නැහැ. බස් එකේ නග්ගගෙන ගිහින් ගේ ගාවට ඇරලලා එයා ගියා කොහෙද යන්න තියෙනවා කියලා...”තම කුසින් වැදූ දරුවා සෙනෙහස අයදිද්දී ටොපියක්, ඇඳුමක්, සෙරෙප්පුවක්, පොතක් පතක් රැගෙන දෙන්නට මුදල් නැත්නම් සෙනෙහස බිඳක් දෙන්නට ඇය මැළි වූයේ ඇයි?කාටවත් ඕන නැති ළමයි.ටෙක්ලා පද්මිණී කාරියවසම්</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=as1005097</link>
    <topic>පොඩිත්තන් වෙනුවෙන් ‘හඳ මාමා’ට කතා කරන සුමනා නැන්දා</topic>
    <author>ජයමිණි අත්තනායක</author>
    <content>පොඩිත්තන් වෙනුවෙන් ‘හඳ මාමා’ට කතා කරන සුමනා නැන්දාඇගේ මුදු මොළොක්, ආදරණීය, ළෙන්ගතු හඬට, ආදරය නොකළ දරුවකු සොයා ගත නොහැකි තරම්ය. පුංචි දූ දරුවන්ගේ සමනල් ලෝකය, ඇගේ ලෝකයයි. ජීවිතේ වැඩි කොටසක්, ඒ ලොව තුළ ඇය සැරිසැරුවාය. ලොව උතුම් ගුණ - නුවණට මඟ කියා දෙමින් ඒ ළමා ලෝකයට විවිධ අයුරින් අරුත් සැපයුවාය.ශ්‍රී ලංකා ගුවන්විදුලියේ ‘හඳමාමා’ ළමා වැඩසටහන පිළිබඳව අප බොහෝ දෙනෙකු තුළ ඇත්තේ එවන් ආදරණීය, හැඟීම්බර මතකයකි. එසේම හඳ මාමා හි ‘හඳ නැන්දා - සුමනා ජයතිලක පිළිබඳවත් බොහෝ දෙනෙකුට ඇත්තේ ආදරණීය මතකයකි. ඒ එය අමතක කළ නොහැකි තරම්ම සංවේදී මතකයකි. පුරා දශක හතළිහකටත් වැඩි කාලයක් තිස්සේ ශ්‍රී ලංකා ගුවන් විදුලිය ඔස්සේ ප්‍රචාරය වන මේ වැඩ සටහනට අදටත් ඇත්තේ නොමඳ ප්‍රතිචාරයකි. මෙරට විද්‍යුත් මාධ්‍යයේ පැවැති ප්‍රථම ළමා වැඩසටහන නිසාම එහි වගකීම් උසුලන්නිය ලෙස සුමනා නැන්දාට පැවරුණ කාර්යභාරය අතිවිශාලය. විශේෂත්වය නම් 1963 වසරේ ඇරැඹි මේ වැඩසටහන, අදටත් ශ්‍රී ලංකා ගුවන් විදුලිය ඔස්සේ ප්‍රචාරය කරන්නට, සුමනා නැන්දා දුවා දරුවන් සමඟ අත්වැල් බැඳ ගැනීමය.දැනුමෙන්, අත්දැකීමෙන් පන්නරය ලත් ඇය තව දුරටත් ළමා ලොව අභියස ගුණ - නුවණ බෙදන්නීය.‘හඳ මාමා’ සෞන්දර්යාත්මක චාරිකාව පිළිබඳවත්, තව දුරටත් ඊට දායකත්වය ලබා දීම පිළිබඳවත්, තොරතුරු විමසීමට, පසුගියදා අපි ඇගේ නාවල පිහිටි නිවෙස වෙත පියමං කළෙමු. මේ සංවාදය එම චාරිකාවෙන් එහා ගොස් මේ සමාජය පිළිබඳව කාන්තාව පිළිබඳව ඇගේ අදහස් විමසා බැලීමක් ද වේ.ඉතින් අපි ඇගේ හඬට සවන් දෙමු.සුමනා ජයතිලක නිවේදන කටයුතුවල යෙදෙමින්“ඒ හරියටම 1963 දෙසැම්බර් 14 වැනි දින. ඒ වකවානුව මගේ ජීවිතය විශාල පරිවර්තනයකට ලක් කළ යුගයක්. ‘ළමා පිටිය’ හැරුණු කොට (ස්වදේශීය සේවයේ) ගුවන් විදුලියේ එක ළමා වැඩ සටහනක් වත් තිබුණේ නෑ.එවකට වෙළෙඳ සේවා අධ්‍යක්ෂ, ළමා වැඩ සටහනක් කරන්න යෝජනාවක් ඉදිරිපත් කර තිබුණා. ‘හඳ මාමා’ ලෙස නමත් යෝජනා වුණා. මේ වැඩ සටහන කරන්න මටයි බාර වුණේ, ඒ වන විට වැඩ සටහන සැලැසුම් කරලා මම නිර්මාණය කළා.ඊට සේවා දායකත්වයක් ලබා දුන්නේ එදා ‘හැටන් නැෂනල් බැංකුව‘. ඒ නිසා මේ වැඩ සටහන ගම් දනවු සිසාරා රැගෙන යන්නත් අපට හැකිවුණා. අද වන විට මේ වැඩ සටහනට අපට එවන් අනුග්‍රාහකත්වයක් ලබා දෙන්නේ ප්‍රවාහන අමාත්‍යාංශය. කියන්න සතුටුයි අවුරුදු 47 තිස්සේ ගෙන ආ මේ වැඩ සටහන අදත් (ශ්‍රී ලංකා ගුවන් විදුලියේ වෙළෙඳ සේවය ඔස්සේ) පුංචි දූ දරුවන්ට සෑම සෙනසුරාදාවකදීම පස්වරු 2 ට ශ්‍රවණය කළ හැකි වෙනවා.එවන් දීර්ඝ කාලයක් තිස්සේ කළ එකම ගුවන් විදුලි ළමා වැඩ සටහන ලෙස මීට ඓතිහාසික වටිනාකමකුත් ලැබී තියෙනවා. ඒ දීර්ඝ කාලය පුරාවටම මම දුවා දරුවන් එක්ක හිටියා.ඔවුන් සමඟ අත්වැල් බැඳගෙන කටයුතු කිරීමත්, එක්තරා විදියක මට අභියෝගයක් වුණා. මොකද පුංචි දරුවන්ගේ ලෝකය තුළ සැරිසරන්න අපි හිතුවට බෑ. ඔවුන්ගේ ලෝකය ඔවුන්ගේ සිත් ගැන හොඳින් තේරුම් ගන්න ඕනෑ. එතැනදී බටහිර විද්වතුන්, මනෝ විද්‍යාඥයන් ළමා මනස පිළිබඳව කළ ගැඹුරු සංවාද ඇතුළත් පොත පත පවා මා අධ්‍යයනය කළා.සැබැවින්ම, සෞන්දර්යාත්මක මනසකින්, චින්තනයකින් යුතුව කටයුතු කරන්නට එහිදී මට හැකි වුණා. ‘හඳ මාමා’ වැඩ සටහනකට වුණත් ළමයින් අපි යොමු කරවන්නේ ඉතා හොඳ පුහුණුවකින් පසුවයි. හඳ මාමා චිත්‍ර පිටුව, ප්‍රශ්න පිටුව, වාක්‍ය පිටුව නිසා ඔවුන් එක්ක ඉතා හොඳ සම්බන්ධයකින් හිටියා. එක සතියකට ලිපි 1000 කටත් වඩා කුඩා දරුවන්ගෙන් ලිපි ලැබෙනවා මට ප්‍රශංසා කරලා. එය මගේ ජීවිතයට ලැබුණු හොඳම සම්මානයි. දරුවන්ගේ ආදරයට මා තවමත් ආදරෙයි. ඒ වගේ ලංකාවේ ඉතා දක්ෂ දරුවන් රැසක් දායාද කරන්න මට හැකිවුණා. ඔවුන් අද විවිධ ක්ෂේත්‍ර නියෝජනය කරන දක්ෂ පුද්ගලයන් බවට පත්වීම, ඊටත් වඩා සතුටක්.ඔවුන් තුළ, දැනුම, සෞන්දර්ය, දයාව, සංයමය ආදි උසස් ගුණාංග ජනිත කරවන්නට අපට හැකිවුණා. ඒ ගුණාංගයන්ගෙන් යුතු ශිල්පීන් කොතෙක් නම් ‘හඳ මාමා’ වැඩ සටහනින් බිහි වුණා ද? මේ වැඩ සටහන ඉදිරිපත් කරන්න මා සමඟ කීප දෙනෙක් එක්වුණා.‘හඳ මාමා’ අවුරුදු හතළිස් හතරක් සපිරෙද්දී දක්ෂ දරුවන් තෝරාගෙන ගීත සංයුක්ත පටයක් මෙන්ම ළමා කෘතියක් කරන්නටත් මට හැකි වුණා. අපි මේ උත්සවය අරලිය ගහ මන්දිරයේදී ජනාධිපතිතුමාගේ ප්‍රධානත්වයෙන් පවත්වලා අර ළමා නිර්මාණ සංග්‍රහයන් එහිදීම එළි දැක්වූවා.”සැමියා සමඟමං හිතන්නේ යම් කිසි කෙනෙක් ජීවිතයේ තමා කළ දේ පිළිබඳව ආපසු හැරි බැලුවොත් මා හට අපේ රටේ සිටින දරු පරපුර වෙනුවෙන් ඔවුන්ට යහපත්, හොඳ පුරවැසියන් හැටියට ජීවත් වෙන්න දැනුම, ශක්තිය ලබාදීම පිළිබඳව මා කළ මෙහෙවර පිළිබඳව මට දස දහස්වර සතුටු විය හැකි යැයි හිතෙනවා.”නිවේදිකාවක් ලෙස ඇය පැමිණි ගමන්මගේ නිෂ්පාදිකාවක්, සංවිධායිකාවක්, පාලකවරියක් හා ළමා කාන්තා වැඩ සටහන් අතිරේක අධ්‍යක්ෂවරියක් ලෙසටත් කටයුතු කොට ඇත. ඒ තුළින් ඇයට විශ්ව විද්‍යාලයකට පැමිණ ලබාගත් දැනුම් සම්භාරයක් හා සමාන අධ්‍යාපනයක් ලබා ගන්නට අවස්ථාව උදාවූ බව ඇය පවසන්නේ නිහතමානීවය.අද ඇය එම ඉහළ නිලතලවලට සමුදී සිටින්නීය. එහෙත් මේ වන විට ශ්‍රී ලංකා ගුවන් විදුලියේ ළමා අංශයේ උපදේශිකාව ලෙස තව දුරටත් ඇය තම ශ්‍රමයත්; කාලයත් යොදවන්නීය.හඳ මාමා වගේ හරවත්, ගුණවත් වැඩ සටහන් අද බොහොම අල්පයි. ඊට හේතු? මම ඇයගෙන් විමසිමි.“අද ළමයි ජීවත්වෙන්නේ සංකීර්ණ ලෝකයක. දිගත නිරන්තර දිවෙන දෙපා ඇතිව ඔවුන් ලොකු තරගයකට මැදිවෙලා. මව්පියන් විසින් බොහෝ විට ඔවුන්ව ටියුෂන් හෙවත් අතිරේක පන්ති තරගයකට නතු කරලා. ඊට පස්සේ විවිධාකාර පන්තිවලට ඔවුන් සහභාගි වෙනවා.ඇත්තටම අද දරුවන්ට ඔවුන්ගේ ළමා කාලය ගිලිහී ගොස් තියෙනවා. ඒ පිළිබඳව වග කියන්න ඕනෑ මව්පියන්. එදා මෙවැනි තත්ත්වයක් නොතිබුණු නිසා තමයි විශාල වශයෙන් ළමයින් ‘හඳ මාමා’ වටා එක්රොක් වුණේ.කොහොම වුණත් එදාට සාපේක්ෂව අද ළමයින්ගේ දායකත්වය නම් අපට අඩුයි. ඒකට අනෙක් හේතුව තමයි රූපවාහිනිය. එහි කාටුන් වැඩසටහන් බලන්න ඔවුන් යොමුවීම. කොහොම වුණත් ළමා වැඩ සටහන් එක්ක අදටත් මම පුදුමාකාර බැඳීමකින් කටයුතු කරන්නේ.සෑම බ්‍රහස්පතින්දාවකම වෙළෙඳ සේවය ඔස්සේ මා ඉදිරිපත් කරන ‘රන්වන් මං පෙත’ වැඩ සටහනටත් ඉරිදා ප.ව. 5.15 ට වෙළෙඳ සේවය ඔස්සේ මා ඉදිරිපත් කරන ‘ඇවිද්ද පය දහස් වටී’ කියන වැඩසටහන් සඳහා මා මේ වන විට නොමඳ ප්‍රතිචාර ලබමින් ඉන්නවා. ගොඩක් සතුටුයි.”ඇගේ පවුල් ජීවිතයට අඩසිය වසරක් සපිරුණේ මීට අවුරුදු 7 කට පෙරය. වෘත්තිය ඔස්සේ යහපත් සමාජ මෙහෙවරකට දායක වෙද්දී පවුල් ජීවිතය තුළ ද විශාල කැපවීමක් තුළින් සාර්ථකත්වය කරා අපූරු ගමනක් ආ කාන්තාවක් ලෙස ද ඇය අපේ ගෞරවාදරයට නිබඳව පාත්‍රවන්නීය. ඕනෑම කාන්තාවකට පොදු, දියණිය, බිරිඳ, මව, මිත්තණිය යන භුමිකාවන් නිරූපණය කළ ඇය තවත් එක් අපූරු දැවැන්ත මිනිසෙකුට ආදරණීය බිරිඳක ද විය. ඇගේ සැමියා කේ. ඒ. ජයතිලක. ඔහු අප රටේ සිටින මහා සාහිත්‍යධරයෙක්.“අපි දෙන්නාට දෙන්නා දෛනික ජීවිතයේදී කාර්යබහුලයි. ඒත් ඕනෑම ජීවිතයක් ක්‍රමානුකූලව, සංවිධානාත්මකව, හසුරුවා ගන්නට හැකිනම්, ඕනෑම අයෙකුට සාර්ථකත්වය කරා ළඟාවිය හැකි. ඒකට අවශ්‍ය වෙන්නේ ඉවසීම හා කැපවීම.ජයේ හැම වෙලාවෙම පොතක් කියන්නට, ලියන්නට උනන්දු වුණ කෙනෙක්. ඒ වගේ ම මගේ වෘත්තීය කටයුතු පිළිබඳවත් ඔහුට තිබුණේ හොඳ අවබෝධයක්. ඔහු මගේ වෘත්තීය කටයුතුවලටත් ඉතා අනගි සහායක් ලබා දුන්නා. ඔහු මට ඉතා හොඳ සැමියෙක්. අපි එකිනෙකාට ගරු කළා. දරුවන් ඉදිරියේදීත් ඔහු මා අගය කළා. එතකොට අම්මට, තාත්තට ගරු කරන්න කියලා අමුතුවෙන් උගන්වන්න ඕනෑ වුණේ නෑ. සවන් දීමෙන්, සාකච්ඡා කිරීමෙන් හැම ගැටලුවක්ම විසඳා ගත්තා.ඒ වගේම කැපවීම වගේම හැම කටයුත්තකදීම අවංක වුණා.අපිට ඉන්නේ දූලා දෙන්නයි, පුතාලා දෙන්නයි. ඔවුන් හැමෝම විශ්ව විද්‍යාල උපාධිධාරීන්. එක් කෙනෙක් හැරුණු කොට අනෙක් තුන්දෙනාම විවාහ වෙලා. විදෙස් ගතවෙලා.ඔවුන්ගේ දරුවනුත් විවාහ වෙලා. මම දැන් හොඳ මිත්තණියක්. ඔවුන්ගේ සාර්ථකත්වය, අපේ ජීවිතවලින් ලැබුණු කැපවීම නිසා. ‘ජයේ’ ගොඩක් උනන්දු වුණේ දරුවන්ට උගන්වන්න. අපි අපේ ජීවිත තුළින් දරුවන්ට හොඳ ආදර්ශයක් ලබා දුන්නා. අවවාද කෝටියකට වඩා දරුවන්ට ආදර්ශයයි වටින්නේ. කොහොමත් අපේ ජීවිත තුළ ගැටලු මතුවුණු තැන් ඉතාම අඩුයි.” ඇය පැවසුවාය.ජයමිණි අත්තනායක</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=as1005098</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිආං උක්කු ආච්චි එනව!’ මම කෑගාමි.ඒ හඬින් මගේ කුඩා නැඟණිය ද හැරී බලන්නී ය. චීත්තයකින් හා හැට්ටයකින් සැරසුණු උක්කු ආච්චි ගේ දර්ශනයෙන් ඇය පිනා යයි.’යං පුතේ’ උක්කු ආච්චි අම්මා ගේ ද අවසර ඇති ව අප කැඳවා ගෙන ඇගේ පැළට යයි.’උක්කු ආච්චියෙ, අදත් රතු වැස්සි ගෙන් කිරි දෙව්ව ද?’’ඔව් පුතේ, කිරි දෝල, උණු කරල තියල තමයි මං පුතාලව එක්ක ගෙන ආවෙ‘උක්කු ආච්චි අපට රස කළ උණු කිරි බොන්නට දෙයි. අප කිරි බොන්නේ සතුටිනි. උන්දෑ අප කිරි බොන හැටි බලා සිටින්නේ හිනැහෙමිනි.උක්කු ආච්චි ගේ නියම නම ඩිංගිරිහාමි ය. ඒත් අප උන්දෑ ඇමතුවේ පුංචි සන්දියේ අප උන්දෑට තැබූ නමිනි. කිරිවලට කියන්නේ ‘උක්කු’ ය. අපට ‘උක්කු’ දෙන ආච්චි ‘උක්කු ආච්චි’ ය.උක්කු ආච්චි අපට දැක්වූයේ පුදුමාකාර ආදරයකි. මා මව ද අප ඇගේ භාරයට පත් කර ගෙදර වැඩ පළ කර ගන්නට ඉඩ හසර සොයා ගත්තා ය.උක්කු ආච්චි මා නැඟණිය වඩා ගෙන හුරතල් කරද්දී මම ඔවුන් දෙදෙනා ගේ ම ඇඟේ එල්ලෙමින් හුරතල් වීමි.කවදත් උක්කු ආච්චි හිටියේ සිනාසුණු ගමන් ම ය.ඇය අත පුරා වළලු පැළැන්දා ය. යන – එන විට ඇගේ ගමනට මිහිරි හඬක් එකතු වූයේ ඒ වළලු රැස එකට ගැටීමෙනි.කොණ්ඩය පීරා බැඳ, ඒ මත මලක් ගසා ගන්නා ඇය ලොකු ඇට පබළු මාලයක් ගෙල ලන්නී ය.උක්කු ආච්චි අපට මෙන් ම මුළු ගමට ම පෑවේ එක ම හිනාවකි.ඈ හැදූ මසවුළු ද රසවත් ය.’ඩිංගිරි ආච්චා හැදුව නං ඉතිං ඒකෙ ආයෙ දෙකක් නෑ’ ගම ම ඇගේ මසවුළු රස වින්දේ ඒ සහතිකය දෙමිනි.උක්කු ආච්චි වීරියවන්ත ගැහැනියකි. සැමියා මිය ගිය පසු වුවද ඇය කුඹුරට බැස මහන්සි වී වැඩ කළා ය. ඉස්සර තිබූ අතු පැල පුංචි උළු ගෙදරක් වූයේ ඇගේ වීරියෙනි.අප ලොකු මහත් කරමින් ද, උන්දෑ වියපත් කරමින් ද කාලය ගෙවී ගියේ ය.සිංහල අලුත් අවුරුද්ද ගෙවී ටික දොහකින් උන්දෑ අපේ ගෙදරට ගොඩ වූයේ අබල – දුබලව ය.’ආ උක්කු ආච්චි ඇවිදින්! වාඩි වෙන්ඩකො’ අපි උන්දෑ පිළිගෙන සැලකීමු.වෙනදා අවුරුදු කාලයට ගෙනෙන රස මසවුළු පොදිය වෙනුවට උන්දෑ මෙදා ගෙනැ’විත් තිබුණේ කේක් ගෙඩියකි.’මං කෙල්ලෙ මේ සැරේ අවුරුද්දට මොකුත් හැදුවෙ නෑ බං. වෙනද වගේ ඕව කරන්ඩ හයියක් නෑ දැං. මං ජීවත්වෙලා හිටිය කල් හොඳටම ඇති බං’ උන්දෑ අපේ අම්මාට කීවා ය.උක්කු ආච්චි වැඩි කල් නොගොස් ම එක් තැන් වූවා ය.ඇගේ එක ම දියණිය ද, මුනුපුරු ද උවැටන් කරන්නට වූහ.ආරංචියට හාමුදුරුවෝ ද වැඩියහ. පිරිත් දෙසූහ. පිරිත් නූලක් ද බැන්ද හ.’හතර පෝයට සිල් නොගත්තට මං පවුවැඩ කරල නෑ හාමුදුරුවනේ. මං කාටවත් එක වගේ සැලකුව. පස් පවින් වැළකිල හිටිය. පන්සලේ වැඩට කොස් ගස් පහක් දුන්න. ඒත් සිල්ගන්ඩ පන්සලට නොගිය හින්ද මට ‘උපාසකම්ම’ කියල කියන්ඩ බැරි වෙයි හාමුදුරුවනේ’ඇගේ මළගම චාමෙට පැවැත්විණි. එය හර – බර දෙසුමින් ගාම්භීර නොවිණි.මළ හිරු බැස යද්දී ඇගේ නිසල සිරුර කණමීවල කනත්තේ පස් යට සැඟවිණ.එහෙත් උක්කු ආච්චි ගේ ගුණ සුවඳ අපේ ගමේ තවමත් රැඳී පවතියි.අලව්වේ, කණමීවල, ජයන්ත කුමාර දිසානායක මහතා විසින් යොමු කරන ලද ලිපියක් ඇසුරිනි.  සර්, මගෙ පන්තියෙ දරුවෙකු ගෙ වටිනා අත්ඔරලෝසුවක් නැතිවෙලා! ඒක පන්තියෙම ළමයෙක් හොරකම් කරල. මං ළමයින්ගෙන් ප්‍රශ්න කෙරුව. ඒත් හොයා ගන්න බැරුව ගියා.’හය වැනි ශ්‍රේණියක පන්ති බාර ගුරුවරියක් මට පැමිණිලි කළා ය.’අපි ඒක හොයන්න උත්සාහ කරමු!’ මම කීමි.ඇය ඊළඟ පන්තියට ගියා ය.හොරකම අල්ලා ගැනීමට ගුරුවරයකු ගේ සහාය ඇවැසි බව මට වැටහිණ.මම ඊට සුදුස්සා සොයා වගකීම පැවරුවෙමි.අදාළ පන්තිය කරා නික්මුණු ඔහු ටික වේලාවකට පසු මා සොයා ආවේය.’සර් ළමයි සේරම පන්තියෙන් එළියට යවල බෑග් චෙක් කළා. ඔරලෝසුවක් තිබුණෙ නෑ. ඉන් පස්සෙ ළමයින් ගෙන් ප්‍රශ්න කෙරුව. ඒත් ඔරලෝසුවක් ගැන තොරතුරක් නෑ. ඒ වුණාට සර් එක ළමයෙක් ගැන මට අවිශ්වාසයි. සමහරවිට සර් ඇහුවොත් ඒ ළමයි කියයි’මම ළමයා කවුරුන්දැයි ඔහු ගෙන් දැන ගතිමි.’හොඳයි මං බලන්නං’ මම ඔහුට කෘතඥ පූර්වක බැල්මක් හෙළීමි.පාසල නිමා වීමට වැඩි වෙලාවක් ද නොවී ය. පාසල් වේලාවෙන් පසු ඔරලෝසුව සොයා ගැනීම අසීරු විය හැකි හෙයින් වහා ක්‍රියාත්මක විය යුතු විය.මම රහසේ ම සැකකාර සිසුවා ගෙන්වා ගතිමි.ඔහු තැති ගෙන සිටියේ ය.’පුතා, දැන් පුතා මට ඇත්ත කියන්න ඕනැ. ඇත්ත කිව්වොත් කිසිම දඬුවමක් දෙන්නෙ නෑ. ඒ තියා කාටවත් මේක දැන ගන්න තියන්නෙත් නෑ. ඔරලෝසුව ගත්ත නේද?’ මම ඇසීමි.සිසුවා ගේ දෑස පෙඟිණ. කඳුළු බිඳු කිහිපයක් බිම වැටිණ.”ඔව්! ගත්ත සර්. ගහන්ඩ එපා! ගෙදරටවත්, ළමයින්ටවත් කියන්ඩත් එපා!’ ඔහුට හැඬිණ.’ඇයි දරුවො ඔය හොරකම කෙරුවෙ?’ මම සානුකම්පික ව ඔහු දෙස බැලීමි.’... එයාල හරි පෝසත් සර්, එයාලට ලොකු ගේකුත් තියනව, කාර් එකකුත් තියනව. අපිට බයිසිකලයක්වත් නෑ. අපේ තාත්ත මූදු යනව. අපිට සෙල්ලම් බඩුවක්වත් නෑ. අරන් දෙන්ඩ අපේ තාත්තට සල්ලි නෑ. අපි ඉන්නෙත් පොල්අතු මඩුවක. මම කවදාවත් ඒ වගේ ඔරලෝසුවක් දැකල නෑ සර්. එයා ඔරලෝසුව පන්තියෙ ළමයින්ට පෙන්නුව. ඊට පස්සෙ බෑග් එකට දාල වැහුව. මට ඒකට ආස හිතුණ! මට හිතුණ ඒක ගත්තට එයාට පාඩුවක් වෙන්නෙ නෑ කියල... මට සමාවෙන්ඩ සර්, මං මීට පස්සෙ ඔහොම වැඩ කරන්නෙ නෑ.’මසිත උණු විය.ඔහු දිගට ම හැඬුවේ ය. මම කඳුළු සඟවා ගතිමි.’දැන් ඒක කොහෙද?’’ලැට් එක ළඟ කෙහෙල් පඳුර යට වළක් හාරල, කඩදාසියක ඔතල හැංගුව. උඩින් ගලකුත් තිබ්බ’’පුතා දැන් යන්ඩ!’’අනේ සර්, කාටවත් කියන්ඩ එපා! අනේ සර්!’’නෑ. කාටවත් කියන්නෙ නෑ.’ඔහු බිම බලාගෙන යන්නට ගියේ ය.පාසල ඇරුණ පසු මම ඔරලෝසුව සොයා ගතිමි.පසු දා ඔරලෝසුව හිමිකාර සිසුවා ගෙන්වා ඊළඟ දිනයේ මවට හෝ පියාට පාසලට එන ලෙස දන්වන්නැයි කීමි.පසු දා ඔහු ගේ මව පැමිණ මා හමු වූවා ය.’මේ අත් ඔරලෝසුව කාගෙද කියල දන්නවද?’ මම ඔරලෝසුව ඇය ඉදිරියේ තැබීමි.’ඕක අපේ පුතාගෙ නැති වෙච්ච ඔරලෝසුව සර්’ ඇය කීවා ය.”ළමේක් මේක අහුලල තිබිල ගෙනත් දුන්න. මේක ගන්ඩ. හැබැයි, මීට පස්සෙ මේ වගේ වටිනා දේවල් ළමයි අතේ ඉස්කෝලෙට එවන්ඩ එපා!’අවවාදය පිළිගත් මව ඔරලෝසුව රැගෙන මට ස්තූති කොට පිට ව ගියා ය.දැන් විශ්‍රාම සුවයෙන් පසුවන මට මේ සිද්ධිය ඇතැම් විට සිහිපත් වෙයි.ඒ සිද්ධියේ දී මා කටයුතු කළ ආකාරය කෙතරම් වැදගත් දැයි සිහිපත් වන විට සිත සතුටින් පිරී යයි.මේ සිද්ධියට සම්බන්ධ සිසුන් දෙදෙනා අද කුමන මට්ටමේ සිටිනවා දැයි මම නොදනිමි. වසර විසි පහක පමණ අතීතයක් මේ සිද්ධියට ඇති බැවින් ඔවුන් අද වැඩිහිටියන් ලෙස කිසියම් වෘත්තියක් නිරතව සිටිනවා විය යුතු ය.ඔරලෝසුව සොරකම් කළ දරුවා පාපෝච්චාරණය කළ අවස්ථාවේ දී ඔහු හොළිදරවු නොකරන බවට මා එදා දුන් පොරොන්දුව අද ද මම ආරක්‍ෂා කර ගෙන සිටිමි. එය හෙට ද එසේ ම ආරක්‍ෂා කරමි.ඔරලෝසුව සොයා ගැනීමට රහසේ මා හා සම්බන්ධ වූ ගුරු භවතා අද ජීවතුන් අතර නැත. ඒ, වෙන්නප්පුව ජෝෂප් වාස් විදුහලට අනුබද්ධ දෙව් මැඳුර අසල විදුහලේ ගණිතය උගන්වමින් ශිෂ්‍ය භට කණ්ඩායම ද පුහුණු කර, පසුව, හමුදා සේවාවට එකතු වූ ලුණුවිල ජයසිංහ මහතා ය. ඔහු ගේ නාමය බැබලේවා!මම එවක එහි විදුහල්පතිකම කළ තියොඩෝර් ගුරු මහතා වෙමි.බ/නයිනමඩමේ තියොඩෝර් මහතා විසින් යොමු කරන ලද ලිපියක් ඇසුරිනි.  අප ඒ වන්දනා ගමන ගියේ දිගු කාලයකට පසු ය.පළමු ව නාමල් උයන නැරඹූ අපි අනතුරුව අනුරපුර බලා පිටත්වීමු.පසුදා අපේ නැඟෙනහිර ගමන ඇරඹිණ. ත්‍රිකුණාමලයේ ශ්‍රී කෝනේශ්වරම් කෝවිලට ගිය අපි එතැනින් නිලාවේලි වෙරළට ගියෙමු. උණුවතුර ළිං දැක බලා ගෙන වෙල්ගම් රජ මහ වෙහෙර ද වැඳ පුදා ගතිමු.ජීවිතයේ අප ලද ලොකුම භාග්‍යය වූයේ සේරුවාවිල ගමනය. එදින රැය අප එහි ගත කළේ ලොකු සතුටකිනි.පසු දා අපි අලිඔළුව හරහා සෝමාවතිය බලා යන ගමන ඇරඹිණ. අපට යා හැකි වූයේ මහින්ද පුර තෙක් පමණි. එහිදී අපේ රිය ක්‍රියා විරහිත විය. මහා ගිනි කාෂ්ටක පොළොවේ අපි අතරමං වීමු.වහා අප වෙත ආයේ හමුදා දරුවන් කිහිප දෙනෙකි. ඒ සේරුනුවර, ට්‍රාන්ස්ෆෝමර් ආරක්ෂක මුරපොළේ අයය.’මොකද වුණේ?’’වාහනේ නැවතුණා!’තත්ත්වය අවබෝධ කරගත් ඔවුහු කාර්මිකයන් කැඳවාගෙන ආහ. එසේ වුවද වාහනය එදිනම පිළිසකර කරගැනීම අපහසු විය.රෑ බෝ වෙමින් තිබිණ. රෑ ගතකර ගන්නේ කොතැන ද යන්න අප හමුවේ තිබූ බරපතළම ප්‍රශ්නය විය.දෙපස වූයේ මහ වනයයි. තරමක් එහායින් කුඩා නිවසක් තිබිණ.අප පත්ව සිටි තත්ත්වය තේරුම්ගත් ඒ කුඩා නිවස හිමි උක්කුමැණිකේ – අබේරත්න වියපත් යුවළ අපට නවාතැන් දීමට ඉදිරිපත් වූහ.අපේ නඩයේ විසි පස් දෙනෙක් පමණ සිටියහ. එහෙත් අපි කෙසේ හෝ ඒ පුංචි නිවසෙහි නිදා ගතිමු.රෑ අලින් ගේ කුංඡනාදය අපට ඇසිණ. ඒ මාවිල්ආරුවට දිය බොනු පිණිස ආ අලින් ගේ හඬ ය. හමුදා දරුවන් ආරක්ෂාවට සිටියෙන් අපේ බිය පහවිය.එදින රැයේ එහි ආ ගම්මුන් පිරිසක් සමඟ ද අපි කතා කළෙමු.කොටි උවදුරින් සිය ගම් බිම් වැසී තිබුණු බව කී ඔවුහු දැන් තමන් මරබියෙන් තොරව ඉහවහා ගිය සතුටින් ජීවත්වන බව කීහ. ඒ ඉස්පාසුව එදා රැයේ අපට ද දැනිණ.පසුදින අපේ රිය පිළිසකර වී තිබිණි. අපි අපට උපකාර කොට, සංග්‍රහ කළ සැමට තුති පුදා ගමන යළි පිටත්වීමු. සේරු නුවර, මහින්දපුර, ආරක්ෂක මුරපොළේ හමුදා නිලධාරිනී, උක්කු මැණිකේ – අබේරත්න වියපත් මාපියනි, අලිඔළුව පොලිසියේ ඇල්ලපොළ මහතාණනි, ඔබ සැමට පින්.පිළියන්දල, නිවුන්ගම සීතා රාජසිංහ මහත්මිය විසින් යොමු කරන ලද ලිපියක් ඇසුරිනි.  පාදයක අස්ථියක් බිඳීම නිසා මාතර රෝහලේ නේවාසිකව ප්‍රතිකාර ලද මම මාතර නගරාසන්නයේ පදිංචිකරුවෙක්මි.මෑත දී සායනයට පැමිණි මම රෝහලේ මා ප්‍රතිකාර ලද වාට්ටුව සොයා ගියේ මට උදවු කළ අයට ස්තුති කරනු පිණිස ය.මේ වන විට එය අංක 6 ලෙස නම් කරනු ලැබ තිබේ. වාට්ටුවේ සිටි ප්‍රධාන හෙදි නිලධාරිනිය ද විශ්‍රාම ලබා ඇති බව ද දැන ගතිමි.මා හදිසි අනතුරකට මුහුණ දී, අස්ථියක් බිඳී රෝහල් ගත කරනු ලැබූ අවස්ථාවේ පටන් ඇය මට කළ උපකාර මගේ දිවි ඇති තුරා අමතක නොවේ.මගේ ඥාතීන් පැමිණෙන තුරු ඇය මා රැක බලා ගත්තේ තමාගේ ම අයකු මෙනි. අන් සියලු දෙනාට ද ඇය සලකන්නේ ඒ ආකාරයෙන් බව පසු ව මම අවබෝධ කර ගතිමි.වැඩිහිටි නිවාසයකින් ආ මවක් මේ කාලයේ වාට්ටුවේ ප්‍රතිකාර ලබමින් සිටියා ය. ඇය මිය යන තෙක් ම ඉතා හොඳින් රැකබලා ගැනීම ඊට හොඳම නිදර්ශනයකි.මේ මිනිස් දෙව් දුව දිනක් රාත්‍රි සේවාව කළේ පාදයක අස්ථියක ආබාධයක් තිබිය දී ය. ඇය සේවාව නිම කර පසු දා උදේ රෝද පුටුවෙන් පිට ව ගියේ පාදයට ප්‍රතිකාර ද කරවා ගෙන ය.’අනේ මේ තත්වෙ ඉඳගෙන ද එයා රෑ එළිවෙන කල් අපිට සාත්තු කෙරුවෙ?’ යි රෝගීන් තම තමන් ගෙන් අසා ගත්තේ පුදුමයෙනි.මහත්මියනි, ඔබ බඳු අය විරලය. සැබවින් ම මහජන සුවසෙත පිණිස සේවාවේ රැඳිය යුතු වන්නේ ද ඔබ බඳු අය ය.සිය සේවා කාලය තුළ ඔබ විසින් කරන ලද අති උතුම් මෙහෙවරෙහි ආනුභාවයෙන් ඔබ ගේ ද, ඔබේ කිට්ටුවන්තයන්ගේ ද ජීවිත නිදුක්, නිරෝගී වේවා යි පතමි.මාතර රෝහලේ අංක 6 වාට්ටුවේ ප්‍රතිකාර ලබා සුවය ලද අයකු විසින් යොමුකරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=as1005099</link>
    <topic>තොප්පි වෙළෙන්දාගේ පාඩම</topic>
    <author>ධර්මදාස වනසිංහ</author>
    <content>තොප්පි වෙළෙන්දාගේ පාඩමසමාගම් පාසලක උගන්වමින් සිට, එම පාසල රජයට පවරා ගැනීමේදී රජයේ ගුරු පත්වීමක් ලද පුංචි බණ්ඩා මහතාට එතරම් අධ්‍යාපන සුදුසුකම් ද තිබුණේ නැත. මැදි වයසේදී ගුරුපත්වීම ලද පුංචිබණ්ඩා මහතා පාසලේ ප්‍රාථමික පන්තිවලට උගන්වන, තරමක කම්මැලිකමක් ද ඇති අයෙක් විය.සවස් වරුවේ ගමේ ගොවිතැන් කටයුතුවලට ද සහාය වෙමින් හැන්දෑවේ යහළු මිත්‍රයින් සමඟ හීන් අඩියක් ගැසීම ද පුරුද්දක් කර ගත් පුංචි බණ්ඩා මහතා තැනට සුදුසු නුවණ ඇති, වාචාලකමින් ද පොහොසත් පුද්ගලයෙකි.ඇතැම් විටෙක තමාගේ අණට ද කීකරු නොවන, කිසිදු රාජකාරියක් ගණනට නොගන්නා පුංචි බණ්ඩා මහතා ගැන විදුහල්පතිවරයා ද සිටියේ කළකිරීමෙනි.ගමේ තොවිල්පලක් පැවැති දවසක මුළු රාත්‍රිය පුරාම මධුවිත ද පානය කරමින් යහළුවන් සමඟ විනෝද වූ පුංචි බණ්ඩා මහතා පසු දින විදුහලට පැමිණියේ තරමක හිසරුදාවෙන් හා ඇඟේ කෙඩෙත්තුවෙන් ද පෙළෙමිනි.තමාට බාර හතරවැනි ශ්‍රේණියේ පන්ති කාමරයට පැමිණි ඔහුට නිදිමතක් ද දැනෙන්නට වූයෙන් සිසුනට අභ්‍යාසයක් පවරා ගුරු මේසය මත හිස තබාගෙන නිදන්නට විය. ගුරු මේසය ඇත්තේ පන්ති කාමරයට ඇතුළු වන දොරටුව ඉදිරියෙනි.ගුරුවරයා නිදන ඇසිල්ලේ දඟකාර සිසුවෝ පන්තිය දෙවනත් කරමින් දඟලන්නට වූහ. එය ඔවුනට සුපුරුදු චර්යාවකි.කරුමයට වාගේ එදා පාසල් පරීක්ෂකවරයා හදිසියේම විදුහලට පැමිණියේය. විදුහල්පතිවරයා සමඟ පන්තියෙන් පන්තිය අධීක්ෂණය කරමින් පැමිණෙන පරීක්ෂකවරයාගේ සපත්තු ශබ්දය අඩ නින්දේ නිදන පුංචි බණ්ඩා මහතාට ඇසිණි. හිටි ඉරියව්වෙන්ම දොරටුව දෙසට ඇස් යොමු කළ ඔහුට දිළිසෙන සපත්තු කුට්ටමක් හා කලිසම් කකුල් දෙකක් ද විදුහල්පති තුමාගේ වේට්ටියේ වාටිය හා කබල් සෙරෙප්පු කුට්ටම ද පෙනිණි.පන්තියේ ඩෙස්ක් මත නැඟගෙන කරන ගාල ගෝට්ටිය ඇසෙද්දී ඔහුට ගණ දෙවි නුවණ පහල විය. විදුහල්පතිවරයා සමඟ පරීක්ෂකවරයා පන්ති කාමරයට පැමිණෙත්ම වහා නැඟී සිට දිග ඈනුමක් ද ඇර අත් දෙක දෙපසට විහිදුවා හළ පුංචි බණ්ඩා මහතා”ඕන්න ළමයිනේ, ඔහොම තමා තොප්පි වෙළෙන්දා නිදාගෙන හිටියේ. ඔයාලා වගේ තමා වඳුරෝ තොප්පි දමාගෙන සෙල්ලම් කළේ” යැයි සිසුන්ට පැවැසීය.සිසුහු වහ වහා තම අසුන්වල වාඩිගෙන නිශ්ශබ්ද වූහ.පාසලේ ප්‍රගති වාර්තාවෙහි පාසල් පරීක්ෂකවරයා ලියා තිබුණේ “ඉතාම ප්‍රායෝගික ලෙස නාට්‍යෝචිතව පාඩම් ඉගැන්වීමෙහි සමත් පුංචි බණ්ඩා මහතාගේ සේවය අගය කරන බවත්, ඔහුට පාරිතෝෂික වැටුප් වර්ධකයක් නිර්දේශ කරන බවත් ය.ධර්මදාස වනසිංහවේපත්අංගේ, පාදෙණිය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=as10050910</link>
    <topic>‘ඉඩම් නඩුව‘</topic>
    <author>අමරදාස දූවගේ</author>
    <content>‘ඉඩම් නඩුව‘ශක්‍ර දේවේන්ද්‍රයාට අයිති සරුසාර ඉඩමක් විය. අභාග්‍යයකට මෙන් එය පිහිටා තුබුණේ යමරජුගේ අපායට මායිම්ව ය. අවීචියේ නිරිසත්ව ගහනය වැඩිවත්ම යමයා යමපල්ලන් යොදවා, වැට මායිම් උගුලුවා, ශක්‍ර භූමියෙන් පර්චස් කීපයක් අපායට ඈදා ගත්තේ ය. චරපුරුෂ භූමාටු දෙවියකුගෙන්, මේ සිද්ධිය දැනගත් සක් දෙවිඳුට යකා නැග්ගේ ය. ඇඳ සිටි දිවසළුව කැසපට ගසාගත් ශක්‍රයා, මාතලී සමඟ වහා යමරජු ඉදිරියේ පෙනී සිටියේ ය.“මොකක්ද ‘රජෝ’ තමුන්නාන්සේ කරපු මේ කැත වැඩේ! මගෙන් කිසිම අවසරයක් නැතිව.”“අනේ! දේවේන්ද්‍රය; සමාවෙන්න. අපායෙ ඉඩකඩ දැන් හොඳටම මදි බව තමුන්නාන්සෙටත් සැලවෙලා ඇතිනෙ. දිවිය ලෝකෙට එකෙක් එනකොට අපායට සිය ගණනක් එනව. මම ප්‍රජාතන්ත්‍රවාදී විදියට, වැට ටිකක් එහායින් ගැහැව්ව. තමුන්නාන්සෙ ඒකට විරුද්ධ නම් ගහබැණ ගන්න ඕන නැහැ. මම ‘මහාබ්‍රහ්ම රාජය’ ළඟ නඩුවක් ‘ෆයිල්’ කරන්නම්. එතකොට අපි දෙගොල්ලටම සාධාරණ තීන්දුවක් ලැබෙයිනෙ!”ඔටුන්න ගලවා අතට ගත් ශක්‍රයා හිස කසන්නට පටන්ගත්තේ ය.“මේ! මේ! මං බණ දහම් දන්න කෙනෙක්! ඔය ඉඩං කෑල්ලකට නඩු කියන්න, තරම් ලැජ්ජ නැති කෙනෙක් කියල තමුන්නැහේ හිතනවද? මුළු ඉඩමම ඕනෑනම් ගන්නව!අපට ඕන ඇති නඩුවක් නැහැ. මාතලී; යමං අපි යන්න. එසේ කියමින් ශක්‍රයා රථයට නැග්ගේ ය.ධවල වලා කැරළි කපාගෙන අස්රිය දෙව් ලොව දෙසට ඇදෙද්දී, ශක්‍රයා දෙසට හැරුණු මාතලී මෙසේ ඇසීය.“යමය ඉඩං නඩුවක් ෆයිල් කරන්න කතා කළාම, තමුන්නාන්සෙ මොකද ඔය තරම් බය වුණේ.“ඇයි මෝඩයො! තොපට ඕක තේරුම් ගන්න බැරිද? යමය එක්ක නඩු කියල අපි කොහොම දිනන්නද? මනුස්ස ලෝකෙ මැරිච්ච නීතිඥයො ඔක්කොම ඉපදිලා ඉන්නෙ අපායෙනෙ. අපේ දිවියලෝකෙ බේතකට එකෙක් ඉන්නවද?”“අම්ම පල්ල ඒකනම් සත්තක ඇත්ත දෙවිඳුනි; මාතලීට ඉබේටම කියැවිණි.අමරදාස දූවගේවීදාගම  එක්ස්-රේ සොයාගත් ජර්මන් ජාතික විද්‍යාඥයකු වූ කොන්රාඩ් රොන්ජන්ට දිනක් සිය මිතුරකුගෙන් අපූරු ලිපියක් ලැබුණි.හිතවත් රොන්ජන්,මම ඉතාමත් කාර්යබහුල ව්‍යාපාරිකයෙක් බව ඔබ දන්නවා ඇති. මට මගේ සිරුර එක්ස් -රේ කරගැනීමට අවශ්‍යය. එම නිසා එක්ස්-රේ ටිකක් තැපැල් කර එවන්න.මෙම ලිපිය කියවූ රොන්ජන් සිය මිතුරාට මෙසේ ලියා යැවීය.හිතවත් මිතුර,මගේ එක්ස්-රේ කිරණ තොගය දැන් අවසන් ව ඇත. එසේම තැපැල් මඟින් එය එවීමට ද නොහැකිය. ඔබේ ඉළඇට කූඩුව මා වෙත එවන්න. එවිට මට එය එක්ස්-රේ- කිරණවලට ලක් කළ හැකි බව කරුණාවෙන් දන්වමි.මීටරොන්ජන්ප්‍රේමදාස රොඩ්රිගෝකළුතර</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av1005091</link>
    <topic>මේ වගෙ වෙලාවකට ඉබේටම හදවත ගොළුවෙනවා</topic>
    <author/>
    <content>මේ වගෙ වෙලාවකට ඉබේටම හදවත ගොළුවෙනවා”බලන්නකො අනූ... ඒ පාර සඳුන්ගෙ මුහුණට වැටුණ එළිය විතරක්?””ඒක තමා මේ මාත් බලන් හිටියෙ..” අනුපමා දෑස් විකසිත කරමින් සිනාසුණාය.සඳුන් කර කියා ගන්නට දෙයක් නැතුව මෙන් ඔහේ බලා සිටියේය. ඔහුගේ සිතට මඳ ලැජ්ජාවක් දැනුණද එය යටපත් කරගෙන නැඟුණු සතුට හදගැබට මිහිරක් එක් කළේය.”මොකද උඹ එකපාරටම කල්පනාවට වැටුණෙ?”වික්ටර්ගේ ප්‍රශ්නයෙන් සඳුන්ගේ හිත යළිත් චංචල විය.”අපි අතරෙ තාම එහෙම සම්බන්ධයක් නැහැ විකී.. එදා බීච් එකේදි මීට් වුණාට පස්සෙ මං එකම එක දවසයි ෆෝන් එකෙන් කතා කළේ...””ඒක එහෙම වෙන්න පුළුවන්.. ඒත් තිසරු ගැන උඹේ හිතේ ආදරයක් ඇති වෙලා නැද්ද? හිතට එකඟව ඇත්ත කියාපන්..””උඹ ප්‍රශ්න අහන්නෙ හරියට රහස් පොලීසියෙන් වගේනෙ...” වික්ටර්ගේ ප්‍රශ්නය මඟ හරිමින් සඳුන් ඇහි බැමි වකුටු කළේය.”ආදරෙයි.. කැස්සයි හංගන්න බැහැ මස්සිනා. අන්න ඒක මතක තියාගනින්.””කෝ මේ ළමයා තාමත් නැහැනෙ” අනුපමා දෙවැනි වරටත් කර උස්සා පාර දෙස බලමින් කීවාය.ඒ සමඟම වාගේ ගේට්ටුව ඉදිරිපිට නතර වුණ ත්‍රිරෝද රියේ ‘පුටු.. පුටු’ හඬින් සියල්ලන්ගේම දෑස් ඒ දෙසට යොමු විය.”ඔය කියන කොටම එන්නෙ..”රතු ටී ෂර්ට් එකකින් හා ඩෙනිමකින් සැරසී සිටි තිසරු වෙතින් දිස්වූයේ ආකර්ෂණීය පෙනුමකි. ඇගේ දිගු වරලස ‘පෝනි ටේලයක්’ ලෙස සකසා තිබිණ. ඇගේ රූ සිරිය දෙස සඳුන් දෑස දල්වාගෙන බලා සිටියේ හද පතුලේ රඟදුන් සතුටින් යුතුවය.”ඇයි කෙල්ලෙ මෙච්චර ලේට් වුණේ?” සිය යෙහෙළියගේ දෑත අල්ලාගනිමින් අනුපමා දෑස් විකසිත කළාය.”ඔයා එන කන් මෙයා ඉවසිල්ලක් නැතුව බලාගෙන හිටියෙ?” සඳුන් දෙසට දෑස විහිදුවමින් වික්ටර් උස් හඬින් සිනාසුණේය.”බොරු නොකියා හිටපන් විකී..” සඳුන් ලැජ්ජාවෙන් ඇඹරුණේය.”මං මේ දුවගෙන ආවෙ අපේ ෆොටෝස් ටික බලන්න..”සඳුන්ගේ දෑස මඟ හරිමින් තිසරු පියකරු ලෙස සිනාසුණාය.”ඔන්න ඉතින් ඔයත් ඒ පාර බොරුවට පොත දානවා?””මං ළඟ ඔය බොරු පොත් නැහැනෙ වික්ටර් අය්යෙ..””දන්නවා... දන්නවා...””කෝ දෙන්නකො අනේ ෆොටෝස් ටික?””ආ.. මේ තියෙන්නෙ.. ඇතිවෙන තුරු බලන්න” පින්තූර බහාලු කවරය සිය යෙහෙළිය අත තබමින් අනුපමා සිනාසුණාය. සඳුන්ගේ දෑස වරින් වර තිසරුගේ වත කමල දෙසට පියාඹුවේය. කුමක්දෝ මිහිරි හැඟුමක් ඔහුගේ හද පතුලේ රඟදෙන අයුරක් ඔහුට දැනුණේය.”ඉන්න මං ඕගොල්ලන්ට බොන්න මොකුත් හදාගෙන එන්නම්..””අනූ ඔරේන්ජ් ජූස් ටිකක් හදන්න. මේ වෙලාවෙ හොඳ කූල් ඩ්‍රිරින්ක් එකක් තමා.””කොහොමද තිසරු පින්තූර ටික.. ලස්සනයිද?”තිසරුගේ මුහුණ දෙසට එක එල්ලේ එබෙමින් සඳුන් කටහඬ බින්දේය.”ඔයාගෙ ෆොටෝග්‍රැපි නම් නියමයි..””ඔය එන්නෙ මචං කොමෙන්ඩේෂන්..” සිය මිතුරාගේ පිටට තට්ටුකරමින් වික්ටර් උස් හඬින් සිනාසුණේය.”මං කිව්වෙ ඇත්ත””පැත්ත ගියත් ඔයා ඇත්ත කතා කරන ළමයෙක් විත්තිය මන් දන්නවා””මට බොරු කරන අය... මිනිස්සු රවට්ටන අය පෙන්නන්න බැහැ””ඇත්තම කිව්වොත් මාත් එහෙමයි..””ඔය තියෙන්නෙ ජාඩියට මූඩිය වගේ..””හැම එකක්ම විහිළුවට හරවාගන්න එපා විකී.””ඒක විහිළුවක් නෙවෙයි මචං.. සීරියස්ලි හිතන්න ඕනැ දෙයක්.. දෙන්නෙකුගෙ අදහස්.. හැඟීම් එකට පෑහෙනවා නම් එතන තමා ජීවිතයේ සාර්ථකත්වය තියෙන්නෙ. මන් කියන්නෙ බොරුද තිසරු?””ඒකනෙ ඔයයි අනුපමායි සන්තෝසෙන් ඉන්නෙ..””මාත් ඒ අදහස බැහැර කරන්නෙ නැහැ විකී..””හරි.. එහෙනම් දෙන්නා කතා කර කර ඉන්නකො. මං අනූට පොඩි සපෝර්ට් එකක් දීලා එන්නම්කො.. එයා මේ දවස්වල ටිකක් අමාරුවෙන්නෙ ඉන්නෙ.””ඇයි අද විකීගෙ අම්මා ගෙදර නැද්ද?””අම්මා කැලණියෙ අක්කලාගෙ ගෙදර ගිහින්.. එයාට මේ දවස්වල පොඩ්ඩක් සනීප මදි.. හවසට ඒවි මගෙ හිතේ..”වික්ටර් ගේ තුළට යත්ම සඳුන් එක එල්ලේම තිසරුගේ මුහුණ දෙස බැලුවේය. එහෙත් ඔහුගේ දෑසට ඇගේ දෑස හසු නොවීය. ඇය සිටියේ ඡායාරූප ගොන්න දෙසට දෑස යොමාගෙනය. එහෙත් ඒ මොහොතේ ඇගේ හදවත සට.. සට ගා ගැහුණේය. කුමක් හෝ කතා කරමින් පවතින මේ නිහැඬියාව බිඳ දැමිය යුතු යැයි සඳුන්ට සිතුණද කිව යුතු යමක් එකවර ඔහුගේ සිතට ගලා නොආවේය.තිසරු සෙමින් දෑස් විදහා සඳුන් දෙස බලා මදහස පෑවාය.”මොකද ඔයා ගොළුවෙලා වගේ..?”ඇගේ පැනයට සඳුන්ට බකස් ගා සිනා ගියේය. එවර ඔහුගේ කටට පණ ආවේය.”මේ වගෙ වෙලාවකට ඉබේටම හදවත ගොළුවෙනවා””ඒක නම් ඒ හැටි හොඳ අසනීපයක් නෙවෙයි..”තිසරුගේ උස් සිනාහඬින් අවට පරිසරයේ නිහැඬියාව බිඳී ගියේය.”තිසරු අද ආවෙ මාව බලන්නද..? නැත්නම් ෆොටෝස් බලන්නද?””ඒ දෙකටම.. මං මේ ෆොටෝස් දෙක ගන්නද සඳුන්””ගන්න.. මාව මතක් වෙන්නත් එක්ක තියාගන්න.””මට නම් හැම වෙලාවෙම ඔයාව මතක් වෙනවා” යැයි කියන්නට සිතුණද ඇය ඉතා අමාරුවෙන් එම වචන ටික හිත යට ගුලිකර ගත්තාය.”ලබන දහවැනිදා මගෙ ඡායාරූප ප්‍රදර්ශනේ.. එනවා නේද?””ඉන්වයිට් කළොත් එන්නම්..””තාම ඉන්විටේෂන් කාර්ඩ්ස් ටික ලැබුණෙ නැහැ.. හෙට විතර ලැබෙයි..””එතකොට බලමුකො..””ඔයා අර ඈත මුහුදෙ පාවෙන ඔරුව දෙස බලාගෙන ඉන්න පින්තූරෙ තමයි මන් එක්ස්ෂිබිසන් එකට තියන්න හිතාගෙන ඉන්නෙ””මාත් ඒකට හරිම ආසයි.. හරිම නැචුරල්..””ඔයාටත් හොඳ කලාත්මක ඇහැක් තියෙන විත්තිය පේනවා””මාත් හරිම ආසයි ෆොටෝග්‍රැපි වලට. ඔයාට බැරිද මට ටිකක් උගන්වන්න..””මොකද බැරි..?””මොනවද ඉස්සෙල්ලම කරන්න ඕනැ..””ඉස්සෙල්ලම ‘තියරි’ ටික ඉගෙන ගන්න වෙයි. ඊට පස්සෙ තමා ප්‍රැක්ටිකල්වලට යන්න වෙන්නෙ. හොඳ කැමරාවකුත් ගන්න වෙයි””ලේසි නැහැ නේද?””උත්සාහ ගත්තොත් මොනවද අපිට කරන්න බැරි තිසරු? උත්සාහයෙන් ජීවිතේ ජය ගත්තු මිනිස්සු ගැන ඔයා අහලා නැද්ද? ඒබ්‍රහම් ලින්කන්.. මහත්මා ගාන්ධි.. ශ්‍රී නේරු.. ප්‍රැට්රික් ලුමුම්බා.. පිඩෙල් කැස්ට්‍රෝ.. ලෙනින්.. කාල් මාක්ස්.. ලියෝ ටොල්ස්ටෝයි... මාර්ටින් වික්‍රමසිංහ.. මංජු ශ්‍රී...”සඳුන් දිගටම නම් වැලක් කියාගෙන ගියේය. තිසරු ඔහු දෙස බලාසිටියේ ඔහු කෙරෙහි ඇතිවූ ගෞරවනීය හැඟීමෙනි. මෙවන් මොහොතක වෙනත් තරුණයෙකු කතා කරන්නේ මොන තරම් ළඳ බොළඳ දේවල් දැයි ඇයට සිතෙන්නට විය.”ඒක නෙමේ තිසරු ඔයා මං ගැන මොනවද හිතන්නෙ?””ඔයාට සමාජෙ ගැන ජීවිතේ ගැන හොඳ වැටහීමක් තියෙනවා කියලා මට හිතෙනවා. ඔයා වගේ කෙනෙක්ව හඳුනගන්න ලැබීම ගැනත් මන් සන්තෝෂ වෙනවා””ඔය ඇත්තමද කියන්නෙ..””ඔව්..””අපි එදා බීච් එකේදි හමුවුණෙත් හරිම අහඹු විදියට නේද?””ඒක තමා.. මං එදා ඔයාව දැක්කෙත් හරිම සැහැල්ලු විදියට. ඒත් දැන් බලනකොට නම් හිතෙන්නෙ ඔයා හරිම සීරියස් විදියට ජීවිතේ දිහා බලන කෙනෙක් කියලයි.””මතුපිටින් බලලා කෙනෙකුගෙ ඇතුළාන්තය තේරුම් ගන්න බැහැ තිසරු””මාත් ඔයා එක්ක එකඟවෙනවා...””ඔය ප්‍රශ්නෙදි තමා අපි හුඟ දෙනකුට වරදින්නෙ..””ඇත්ත..””හැඟීම්වලට වහල් වෙන්න නරකයි. බුද්ධියට තමා මුල් තැන දෙන්න ඕනැ.. එතකොට වරදින්නෙ නැහැ...” සඳුන්ගේ ප්‍රකාශය පිළිගත්තාක් මෙන් තිසරු සෙමින් හිස වැනුවාය.ලබන සතියට</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av1005092</link>
    <topic>කේන්දරේට අනුව මගේ විවාහය කල් යනවා</topic>
    <author>තුෂාරි වික්‍රමසිංහ</author>
    <content>කේන්දරේට අනුව මගේ විවාහය කල් යනවාඅනූෂා දමයන්තිරංගන ශිල්පිනියක ලෙසත් නර්තන ශිල්පිනියක ලෙසත් යොවුන් පරපුරේ ආදරය නොඅඩුව දිනාගත් ඇය අද වන විට ගායනයට ද දක්වන්නේ් සුවිශේෂී හැකියාවක්. විවිධත්වයෙන් යුතු කලා නිර්මාණ, වැඩසටහන් හරහා ජනපි‍්‍රයත්වයට පත් මේ යොවුන් තාරකාව නමින් අනූෂා දමයන්ති. ඇය දායක වූ කලා නිර්මාණ කිහිපයක්ම මේ දිනවල අපිට දකින්නට ලැබෙනවා. අද ‘රසඳුන’ සතුටු සාමිචිය වෙන්වන්නේ අනූෂාගේ රසබර කලා තොරතුරු වෙනුවෙනි.මේ දිනවල ඔබ රංගනයෙන් දායක වුණු නවතම චිත්‍රපට සහ ටෙලිනාට්‍ය කිහිපයක්ම දක්නට ලැබෙනවා. එතැනින් අපේ කතා බහ අරඹමු.මේ දවස්වල ටෙලිනාට්‍ය කිහිපයකටත් චිත්‍රපට සෑහෙන ප්‍රමාණයකටත් රංගනයෙන් දායක වුණා. නිශාන්ත ද අල්විස් ගේ් ‘රජාණෝ’ චිත්‍රපටයේත් ස්වර්ණවාහිනිය ඔස්සේ විකාශය වන ‘අල්ලපු ගෙදර’ ටෙලි නාට්‍යයේත් මගේ රංගනයන් ප්‍රේක්‍ෂකයින්ට දැක ගන්නට ලැබෙනවා.ඒ වගේම ‘මෙගා ස්ටාර්ස්’ රියැලිටි වැඩසටහනටත් දායක වෙනවා. සුනිල් ටී ප්‍රනාන්දුගේ ‘මනුස්සකම’ චිත්‍රපටයේත් ඉන්දියානු චිත්‍රපටයක් වන ‘කාලිදාස’ චිත්‍රපටයටත් රංගනයෙන් දායක වෙන්න ලැබුණා. ඒ වගේම මම රඟපෑ චිත්‍රපට හතක් පමණ රිලීස් වෙන්නත් තිබෙනවා. ‘මුතුසළඹ’, ‘සංජානා’, ‘තැන්ක් යූ බර්ටි’ ඒ අතර විශේෂයි.මේ දිනවල හුඟ දෙනෙක් කතා කරන්නේ මෙගා ස්ටාර්ස් හරහා ඉදිරිපත් වන ඔබේ ගායන හැකියාව ගැන. මේ ගැන මොකද හිතෙන්නේ?ඇත්තටම, මේ වැඩසටහන ගැන මම හුඟක් සතුටු වෙනවා. ‘මෙගා ස්ටාර්ස්’ වැඩසටහන නිසා මගේ නර්තන සහ ගායන හැකියාව ගැන රසික රසිකාවියන් අතර කතා බහට ලක්වෙලා කියා මා හිතනවා. ඔවුන්ගෙන් ලැබෙන ප්‍රතිචාර එයට කදිම සාක්ෂියක්.නර්තනයට ඔබ තුළ නිසඟ හැකියාවක් ඇති බව රටම හඳුනාගත්තේ ‘සිරස ඩාන්සින් ස්ටාර්ස්’ හරහා කියා ඔබ සිතනවාද?මෙහෙමයි, මම සිනමාවට එක් වෙන්නේ ඉතාම අඩු වයසෙදි. එහිදී මට සිනමා නිළියක් විදිහට මගේ රංගන හැකියාවන් එළිදක්වන්නට අවස්ථාව ලැබුණා. නමුත් ඒ කාලයේ සිනමාව යම් තරමකට පසු බෑමකට ලක්ව තිබූ අවධියක්.සිනමාවේදී මට මගේ නර්තන හැකියාව, දක්ෂතාව උපරිම වශයෙන් ඉදිරිපත් කරන්න අවස්ථාව ලැබුණෙ නැහැ වගේම මගේ රසික ජනතාවටත් ඒ හැකියාවන් දැක ගන්න ලැබුණෙ නැහැ. නමුත් ‘ඩාන්සින් ස්ටාර්ස්’ හරහා මට මගේ් නර්තනය ඉතා සාර්ථකව ඉදිරිපත් කරන්න ලැබුණා. මුළු රටටම මගේ නර්තන හැකියාව ගැන කතාබහ කරන්නට, දැක ගන්නට මේ ඔස්සේ අවස්ථාව ලැබුණා කියා මම හිතනවා.මේ රියැලිටි වැඩසටහන්වල විනිශ්චයන් පිළිබඳව ඔබ සෑහීමකට පත්වෙනවාද?ඇත්තටම විනිශ්චයන් තුළ විනිවිද භාවයක් දකින්න ලැබෙනවා අඩුයි. ගොඩක් වෙලාවට මේ වැඩසටහන්වල ජයග්‍රහණය හිමිවන්නේ ලැබෙන SMS ප්‍රමාණය මත. ඒවා අපිට පෙනෙන්නට තිබෙන දේවල් නෙමේ. සමහරවිට අපට ලැබෙන SMS ප්‍රමාණය නොපෙනෙන නිසා ඒ වෙලාවේදී අපිට අසාධාරණයක් වෙන්න තිබෙන ඉඩකඩ වැඩියි. අපේ ආදරණීය ප්‍රේක්‍ෂකයන්ගේ ආදරය ගෞරවය මත තමයි අපට ලැබෙන SMS ප්‍රමාණය තීරණය වෙන්නේ.නිවේදිකාවක ලෙසත් කටයුතු කරන්න ඔබට අවස්ථාව හිමි වුණා. ඒ අත්දැකීම ඔබ විඳ දරා ගත්තේ කොහොමද?ඇත්තටම නිවේදිකාවක් විදිහට මට කටයුතු කරන්න ලැබීම මා ලැබූ සුවිශේෂී අත්දැකීමක්. ස්වර්ණවාහිනියේ වැඩසටහන් අධ්‍යක්‍ෂක බුද්ධික කුලසේකර කළ ආරාධනාවකට අනුවයි මම ‘ෂැඩෝ ස්ටාර්ස්’ හි නිවේදිකාව ලෙස සහභාගි වුණේ. ඇත්තටම එයින් මා තුළ සැඟවී තිබුණු දක්ෂතාවයක් ප්‍රේක්‍ෂකයා හමුවට ගෙන ඒමට මට අවස්ථාව උදාවුණා.නිවේදිකාවක ලෙස කටයුතු කිරීමට මේ ඔස්සේ තවත් ආරාධනා ඔබට ලැබුණේ නැද්ද?ආරාධනා නම් ලැබුණා. මට හොඳයි කියල හිතෙන වැඩසටහන්වලට පමණක් දායක වෙන්න මම සූදානම්. නැතිව හරයක් නැති වැඩසටහන්වල නිවේදිකාවක ලෙස කටයුතු කරන්න මම සූදානම් නැහැ.ආදරය... විවාහය ගැන තවම හිතල නැත්ද?මෙහෙමයි, ආදරය හැම කෙනෙකුටම තිබිය යුතු, දැනිය යුතු අවශ්‍යම දෙයක්. අවංකවත්, විශ්වාසයෙන් හා කැපවීමෙන් යුතුව ආදරය කරනවා නම් සතුටින් ජීවත් වෙන්න පුළුවන්. ඇත්තටම ළඟදීම විවාහ වෙන්න මගේ අදහස් නැහැ. මොකද මම කේන්දරය විශ්වාස කරනවා. මගේ කේන්දරේ හැටියට තවත් අවුරුදු දෙකක් තුනක් මගේ විවාහය කල්යාවි.ඔබ කැමැති යෝජිත විවාහයකටද?අනේ... නැහැ. මම කැමැති ආදරේ කරලා විවාහ වෙන්නයි.ඔබේ අනාගත බලාපොරොත්තු ගැනත් අපි කතා කරමුද?මම නර්තන ප්‍රසංගයක් පවත්වන්න සැලසුම් කරමින් සිටිනවා. ඒ වගේම මෙගා ස්ටාර්ස් වැඩසටහනින් ඉදිරියට යන්නත් බලාපොරොත්තුවක් තිබෙනවා. මේවා සාර්ථකව ඉටු කර ගැනීම තමයි මූලිකම බලාපොරොත්තුව.අනූෂාගේ ලිපිනය :-194/2, ඔරුවල, අතුරුගිරියතුෂාරි වික්‍රමසිංහඡායා - සුදම් ගුණසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av1005093</link>
    <topic>ලෝකයේ ලස්සනම වචනය අම්මා ඒත් අද අම්මලා ඉන්නේ කොහේද?</topic>
    <author>ඉසවි</author>
    <content>ලෝකයේ ලස්සනම වචනය අම්මා ඒත් අද අම්මලා ඉන්නේ කොහේද?”ඔබට ඔබේ අම්මා ගැන මොනවද කියන්න තියෙන්නේ” මම යෙහෙළියකගෙන් විමසුවෙමි.”අපෙ අම්මා ගැන කොච්චර දේවල් කියන්න තියෙනවද? කවදාවත් මට අම්මගෙ ගුණ කියලා නිම කරන්න බැහැ. මල් තියලා අම්මාට වැන්දත් පව් නැහැ. අපේ පවුලේ ඔක්කොම දරුවෝ දහ දෙනයි. අපිව ලොකු මහත් කරන්න අම්මා කොච්චර නම් දුක් වින්දද? දැන් අම්මට අවුරුදු අනූවක් විතර වෙනවා. ඒත් එදා දරුවෝ වෙනුවෙන් දහදුක් වින්ද අම්මගෙ දුක සැප සොයලා බලන්නේ කීදෙනාද?””ඇයි ඒ...?””සමහර නංගිලා මල්ලිලට ගෙදර එන්න වෙලාවක් නැහැ. එයාලට වැඩ වැඩියි. සමහරු ගෙදර එන්නේ අවුරුද්දට විතරයි.””අම්මා ඉන්නේ හිතේ අමනාපෙන් ද?””අයියෝ නැහැ. අම්මගෙ කරුණාව එදා වගේමයි තාමත්. මේ වෙනකොට අම්මට ටිකක් විතර මතකය අඩුයි. දරුවෝ නිතර දෙවේලේ තමන් බලන්න එනවද නැද්ද කියන එක අම්මට වැදගත් නැහැ. අවුරුද්දක් නෙමෙයි අවුරුදු දෙකතුනකින් දරුවෝ තමන්ව බලන්න ආවත් අම්මා ඒගොල්ලන්ව පිළිගන්නේ හැමදාම තමන්ගෙ ගෙට ගොඩවුණා වගෙයි. අම්මා කවදාවත් කාටවත් වෙනසක් කළේ නැහැ. අපෙ අම්මා අහිංසකයි. අම්මා නපුරුකම්, අඳුනන්නෙම නැහැ.”යෙහෙළියට එතැනින් එහාට කතා කරගන්නට බැරි විය. ඇගෙ දෑසේ පිරී විසිරී ගියේ කඳුළු අහුරකි.”අම්මා” ලොව අසන්නට ඇති සුන්දරම වදන. අම්මලා ගැන ඔවුන්ගේ ගුණ ගැන කියන්නට කොතෙකුත් දේ ඇත. අම්මා අවදි වන්නේ හිරුටත් පෙරය. ඇගේ කඩිසර දෑත දරුවන්ගේ දවස පිළියෙල කරන්නීය.ලොවේ කොයි කාගේත් ‘අම්මා’ සිතන්නේ පතන්නේ එක ලෙසින්ය. අම්මලා දුක් විඳින්නේ ද ඇතැම් විට සමාජයෙන් නින්දා ගැරහුම් අවමාන ලබන්නේ ද දරුවන් නිසාවෙනි. දරුවාගේ ලෝකය සකස් කරන්නේ අම්මාය.එහෙත් අද අපේ සමාජයේ ‘අම්මාට’ නියම තැන හිමිව ඇත්ද?මොහොතකට සිතන්න. ඔබ ඔබේ අම්මා ගැන සිතන්න.ඇතැම්විට ඇය ඇගේ මුළු ජීවිත කාලයම ගෙවා දැමුවේ ඔබ වෙනුවෙනි. ඔබගේ යහපත වෙනුවෙනි.එහෙත් අවසන් කාලයේදි ඇයට නතර වන්නට සිදුවූයේ කොතැනද?”දුව මාව ගෙනල්ලා මෙහෙට ඇරලුවා.”ඈත මාවතට නෙත් යොමාගෙන වැඩිහිටි නිවහනේ කොරිඩෝවේ පුටුවක වාඩි වී හුන් ‘අම්මා’ පැවැසුවාය.”ඇයි ඒ?””එයාට මාව බලාගන්න අමාරුලු. අනිත් දරුවෝ කිව්වෙත් ඒ ටිකම තමයි. අන්තිමට මම තීරණයක් ගත්තා මෙතැනට එන්න. ගෙදර වගේ නෑ තමයි. ඒත් පුතේ යන්න එන්න තැනක් නැතිව දුක් විඳිනවට වැඩිය මෙතැන හොඳා...”දරුවන්ට සියලු දේ පැවැරූ අම්මා අද වැඩිහිටි නිවහනක කල් ගෙවන්නීය.දරුවන් වෙනුවෙන් ජීවිත කාලයම කැප කළ ‘අම්මා’ට අද අත්ව ඇති ඉරණම එසේය. හැම අම්මා කෙනෙකුටම එසේ නොවුණද ඇතැම් විට දරුවන් ගැන කිසිදු හැඟීමක් නැති අම්මලා ද මේ අතර වෙති.නැසීගිය ධර්මසිරි ගමගේ කලාකරුවාණන් ලියූ නැසීගිය සංගීතඥ ප්‍රේමසිරි කේමදාසයන් සංගීතවත් කළ ප්‍රවීණ ගායිකා නන්දා මාලනී ගයන මේ ගීතය අම්මාවරුන්ට උපහාර ගීයක් බඳුය.”අම්මාවරුනේ අම්මාවරුනේසම්මා සම්බුදු අම්මාවරුනේ.දරුවන්ගේ දුක් කඳුළු දකිනදාසුරලොව සිට අතපාඒ කඳුළැලි පිසින...අම්මාවරුනේ”අම්මා තැවෙන්නේ ද දැවෙන්නේ ද සැනසෙන්නේ ද දරුවන් නිසාවෙනි. ඇයට තම දරුවා පමණක් නොව ලොව කොයි දරුවාත් තමන්ගේය. ඇය එතරමටම කාරුණිකය. තමන් දුක් විඳිමින් දරුවන්ගේ දුක් නිවන්නේ එබැවිනි. එහෙත් දරුවන් එවන් දුක් ගැහැට විඳි ‘අම්මා’ ට සිය යුතුකම ඉටුකරන්නේ ද?යුතුකම් හා වගකීම් පමණක් අතරට මැදි වූ සමාජයේ අම්මාට ඇත්තේ කෙබඳු වටිනාකමක්ද?අදට යෙදෙන්නේ ලෝක මවුවරුන්ගේ දිනයයි. අම්මා වෙනුවෙන් දිනක් වෙන්වීම නම් හොඳය. එහෙත් අපේ අම්මාට එක දිනක් පමණක් සෑහේද? මහවැසි වැටෙද්දි පැලකුත් නැති හේනේ තමන් තෙමෙමින් දරුවා නොතෙමූ, තමන් කුස ගින්නේ සිටිමින් දරුවාගේ කුසගින්න නිවූ, සමාජයේ නින්දා අපහාස ලබමින් දරුවාගේ ලෝකය සොඳුරු කරවූ, දසමසක් කුස හොවා හරිහැටි නින්දක් නොලබා දරුවා ලොවට බිහිකර ලේකිරි කර පෙවූ උත්තරිතර ‘අම්මාට’ එක් දිනක් සෑහේද? ගම හැරදා නගරයට පැමිණි ඔබ ආපසු හැරී බලන්න.ඔබ අම්මා බලන්න කී වරක් ගමට ගියාද? ඔබ වෙනුවෙන් වෙල් එළිවල ඇවිද ගොස්, කළුගල් තලා කරගැට මතුවූ දෑත් පිරිමදිමින්, කිරිපිහියට කරගැට ආ අම්මාගේ දෑත් දෙපා පිරිමැද ඈ දෙපා නැමද සුවදුක් සොයා බලන්නට කී වරක් ගමට ගියාද?ගමට යන්නට වෙලාවක් නැතැයි කියා ඇගේ වියදමට මුදල් යැව්වද අම්මාට අවශ්‍ය මුදල්මද? තම ඇකයේ හැඳි වැඩුණු දුව, පුතා මොහොතකට මහගෙදරට ඇවිත් ඈ සෙවණෙ හිඳ යනු දැකීමට ඈ පි‍්‍රය කරන්නීය.බටහිර සමාජයේ නම් මවුවරුන්ගේ දිනයට අම්මාට සුබ පැතුම් පතක්, මල්කලඹක් හෝ වෙනත් කුමක් හෝ තෑග්ගත් ලැබේ. ඇතැම් විට ඊළඟ වසරේ මැයි මස දෙවනදා මව්වරුන්ගේ දිනය එළඹෙන තුරු දරැැවන් අම්මා බලන්නට යන්නේ නැහැ. අපේ අම්මලාටත් මවුවරුන්ගේ දිනයට එයම සෑහේද? එක දිනක් නොව අවුරුද්දේ දවස් තුන්සිය හැටපහම ඇය වෙනුවෙන් වෙන්කළාට කම් නැත. ඒ ‘අම්මා’ ඇගේ මුළු ජීවිතයම දරුවන් වෙනුවෙන් කැප කළ බැවිනි.විටෙක හඬමින්, විටෙක හිනැහෙමින්, තම ලෝකයම දරුවන් බව සිතමින් දිවි ගෙවන අම්මලා අතර දරුවන්ගේ ජීවිතවල වටිනාකමක් නොදන්නා අම්මාවරු ද වෙති.අපි මේ සියලු අම්මලාට අනුකම්පා කරමු. තම දරු පැටවුන් දුක් විඳනු බලා සිටින්නට බැරිකමට දරුවන් සමඟම මිය ගිය අම්මලා අතර උපන් හැටියේ බිළිඳුන් මරා දැමූ අම්මලා සිටින රටක බුදු පදවි ලබන්නට සුදුසු අම්මලා ද වෙති.’අම්මේ’ ඔබගේ ආදරයෙනි, ඔබෙන් ලද කිරි බිඳෙනි ලෝකය මෙතරම්ම හැඩ වූයේ සොඳුරු වූයේ.එක මලක් නොව මල් යායක් ඔබ වෙනුවෙන් පුද දුන්නද ඔබ ලොවේ දරුවන් වෙනුවෙන් කළ මෙහෙය අගය කළ නොහැක්කේය.ඉසවිපසුගියදා සිංගප්පූරුවේදී පැවැත්වූ 23 වන සිංගප්පූරු අන්තර්ජාතික සිනමා උළෙලේ පිරිනැමෙන සිල්වර් ස්ක්‍රීන් සම්මානයට සලකා බැලීම සඳහා 2009 වසරේ ආසියාවේ නිපදවන ලද විශිෂ්ට සිනමා කෘතීන් 12ක් තෝරා ගැනුණු අතර එයට ශ්‍රී ලංකාවෙන් බෙනට් රත්නායක අධ්‍යක්ෂණය කළ ‘ඉරහඳ යට’ චිත්‍රපටයත්, ප්‍රසන්න විතානගේ අධ්‍යක්ෂණය කළ ‘ආකාස කුසුම්’ චිත්‍රපටයත් ඇතුළත් විය.එහිදී ‘ඉරහඳ යට’ චිත්‍රපටය එකී සිනමා උළෙලේ විශිෂ්ට සම්මානයක් වන පරිපූර්ණ රංගන කුසලතා (Best Perfomance) නිරූපණය කළ චිත්‍රපටය සඳහා වන සම්මානය වෙනුවෙන් නිර්දේශ වූ අතර ‘ආකාස කුසුම්’ චිත්‍රපටය හොඳම සිනමා කැමරාකරණය සඳහා නිර්දේශ කළේය.මෙම නිර්දේශ කිරීම තුළ පවා අප රටේ ලාංකේය නළු නිළියන්ගේ රංගන විශිෂ්ටත්වය සහ ලාංකේය කැමරා ශිල්පී කුසලතා ආසියානු සිනමාව තුළ ඉමහත් අවධානයට පත්ව ඇති බව උළෙලට සහභාගි වූ ආසියානු සිනමා විචාරකයන්ගේ මතය විය.ජයකොඩි සෙනෙවිරත්න ලියූ අලුත්ම යොවුන් නවකතාව “පිනි පලස” මේ මස 11 වැනි අඟහරුවාදා උදේ 10.00ට කොළඹ මරදානේ පූජ්‍ය ඇස්.මහින්ද හිමි මාවතේ, දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී දොරට වඩී.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av1005094</link>
    <topic>HOLLY WOOD පුර‍‍‍‍‍‍යෙන් ඇ‍‍සෙන කතා</topic>
    <author>ටානියා මෝසස්</author>
    <content>HOLLY WOOD පුර‍‍‍‍‍‍යෙන් ඇ‍‍සෙන කතාමේ දිනවල ‘ද ටුවරිස්ට්’ චිත්‍රපටයේ රූගත කිරීම් සඳහා වැනීසියට ගොස් සිටින සුරූපී හොලිවුඩ් නිළි ඇන්ජලිනා ජොලීට වැනීසියේ දී අපූරු අදහසක් පහළ වී තිබෙනවා.ඒ තමයි මෙතෙක් දවස් තමාගේ පෙම්වතාව සිටි බ්‍රැඩ් පිට් හා නිත්‍යානුකූ®ලව විවාහ වීම. දැන් ඇය වෙහෙසෙන්නේ ඇගේ අදහස බ්‍රැඩ්ට පවසා ඔහුගේ කැමැත්ත දැනගැනීමටයි.ඇන්ජලිනාට හදිසියේම පහළ වූ මේ අදහසත් සමඟම බ්‍රැඩ් පිට් හා මෙතෙක් බැඳී තිබූ පෙම නවමු මුහුණුවරක් ගෙන ඇති බවයි ඇගේ තතු දන්නා අය පවසන්නේ.ඇන්ජලිනා හා බ්‍රැඩ් මෙතෙක් විවාහ නොවී එකට ජීවත් වීම ගැන නොසතුටුව සිටි බ්‍රැඩ්ගේ දෙමාපියන් වන බිල් සහ ජේන් ඇන්ජලිනාගේ මේ තීරණය නිසා ඉමහත් සතුටට පත්ව සිටිනවා.මේ තතු දැනගත් සියල්ලන්ම බලා සිටින්නේ බ්‍රැඩ් ඇන්ජලිනාගේ යෝජනාවට දක්වන ප්‍රතිචාරය දෙසයි.තවත් සුපිරි හොලිවුඩ් නිළියක වන ජෙනිෆර් ලෝපෙස් මේ දිනවල සිටින්නේ මඳක් කනස්සලු ස්වභාවයෙන්. ජෙනිෆර් ගැබිනියක්ව සිටි කාලයේදී ගත් ඡායාරූප කිහිපයක් තමයි ඇගේ මේ කනස්සල්ලට මුල් වී තිබෙන්නේ.අන්තර්ජාලය හරහා පළවී තිබූ මේ ඡායාරූප දෙස බැලූ ජෙනිෆර් ගැබිනියක්ව සිටි සමයේ තමා එතරම්ම මහත්වී සිටියාදැයි පුදුම වී සිටිනවා.ඇය පවසන්නේ ඇගේ නිවුන් දරුවන් වන මැක්ස් සහ ඒමි බිහිකිරීමෙන් පසු තමාගේ උදරය එල්ලා වැටීමේ ස්වභාවයක් ගෙන තිබුණත් ඇගේ සිරුරේ හැඩය ගැන ඇය සෑහීමකට පත්ව සිටි බවයි.එහෙත් මේ ඡායාරූප දැකීමෙන් තමාගේ ඇත්ත ස්වරූපය දැක ගත් ජෙනිෆර් මෙයට වහාම ප්‍රතිකර්මයක් කළ යුතු යැයි තරයේ කියා සිටියා.”මේ පින්තූර ටික දකිනකම් මම දැනන් හිටියේ නැහැ මම මෙච්චර මහතයි කියලා. මම දැන් ඒ පින්තූර සියල්ල පරීක්ෂා කරනවා. දරු ප්‍රසූතියෙන් මාස 08කට පසුවත් මම තරබාරු ලෙසයි ඉඳලා තියෙන්නේ. මේවා දකිනකොට මට හිතෙන්නෙම මගේ දෙයියනේ මේ මමද? මට මොකද වුණේ කියලා” යැයි ඇය සඟරාවට අදහස් දක්වමින් කියා තිබුණා.ලාස් වේගාස් හී හෝටලයක පැවැති සාදයකට සහභාගි වී සිටි ප්‍රකට නිරූපිකාවක හා හෝටල් ජාලයක උරුමක්කාරියක් වන පැරිස් හිල්ටන් ව සාදයකට සහභාගී වී සිටි බොහෝ දෙනෙකුට එකවරම හඳුනා ගැනීමට නොහැකි වී තිබෙනවා.මේ පැරිස් දැයි අහන තරමටම ඇය දැන් කෙසඟ වෙලා. ඈ සැරසී සිටි රෝස පාට බිකිනිය සහ ඒ වටා එතූ® සළුව නිසා ඇගේ සිරුරේ කෙසඟ බව වඩාත් මතු වී තිබී ඇති බව නිව්යෝර්ක් ඩේලි නිවුස් පුවත්පත වාර්තා කළා.29 වියැති හිල්ටන්ගේ මේ හදිසි වෙනසට හේතුව කුමක්දැයි සෙවූ විටයි දැනගන්නට ලැබී ඇත්තේ මාස 14 ඇය හා තනි නොතනියට සිටි ඇගේ පෙම්වතා ඩග් රයින්හාට් ඇයව අත්හැර ගොස් ඇති බව.එහෙත් පැරිස්ට නම් ඔහුගේ වෙන්වීම ගැන තැකීමක් නැතිලු. ඇය පවසන්නේ තමාට අවශ්‍ය, අවංකවම තමාට ආදරය කරන කෙනෙකු මිස ඩග් වැනි කෙනෙකු නොවෙන බවයි. දැන් ඇගේ තනිකඩ ජීවිතය සතුටින් ගතකරනවාලු.මේ අතර තුරේදී හොලිවුඩය අසල ගම්මානයකදී රයින්හාඩ් පැරිස් වැනිම යුවතියක සමඟ ගැවසෙනු බොහෝ අයගේ ඇසට හසුවී තිබෙනවා.බ්‍රිතාන්‍යයේ පළවන ‘සන්ඩේ ටයිම්ස්’ පුවත්පත බ්‍රිතාන්‍යයේ වයස අවුරුදු 30 අඩු ධනවත් දස දෙනා සහ හොලිවුඩයේ වැඩිම ආදායමක් ලබන යොවුන් නළු නිළියන්ගේ ලැයිස්තුව ප්‍රකාශයට පත් කරනු ලැබුවා.මේ ලැයිස්තු දෙකෙහිම යොවුන් තරු යුවළකගේ නම් සටහන් වී තිබුණා. ඒ හැරීපොටර් චිත්‍රපටය රඟපෑ ඩැනියෙල් රැඩ්ක්ලිෆ්ට් සහ එමා වොට්සන්. බ්‍රිතාන්‍යයේ වෙසෙන වයස 30 අඩු ධනවතුන්ගේ ලැයිස්තුවේ පස්වැනි තැන හිමි වූයේ 20 හැවිරිදි ඩැනියෙල්ටයි. ඔහු ගේ මාසික ආදායම ලෙස එහි සඳහන්ව තිබුණේ ස්ටර්ලින් පවුම් මිලියන 42ක ආදායමක්.ලැයිස්තුවේ 10 වැනි ස්ථානය හිමිවූයේ 20 හැවිරිදි එමා වොට්සන්ටය. ඇගේ මාසික ආදායම ස්ටර්ලින් පවුම් මිලියන 22 ලෙස ප්‍රකාශ කර තිබුණා.හොලිවුඩයේ ධනවත්ම තරුණ නළු නිළියන් 10 දෙනාගේ ලැයිස්තුවේ පළමු තැන හිමි කර ගත්තේ ද ඩැනියෙල්. ‘සන්ඩේ ටයිම්ස්’ පුවත්පත සඳහන් කරන අයුරින් පසුගිය වසරේ ඔහුගේ ආදායම ඩොලර් මිලියන 200කි. එමා වොට්සන් හට පස්වන ස්ථානය හිමි වී ඇති අතර ඇගේ පසුගිය වසරේ ආදායම ඩොලර් මිලියන 42ක්.ටානියා මෝසස්පාර්ලිමේන්තු මන්ත්‍රීවරියක වශයෙන් දිවුරුම් දීමෙන් පසු සිංහල සිනමා නිළි රැජින මාලිනී ෆොන්සේකා මහත්මිය කැලණි රජ මහා විහාරයට ගොස් එහි නායක, ආචාර්ය කොල්ලුපිටියේ මහින්ද සංඝරක්ඛිත හිමියන් වෙතින් ආශීර්වාද ලබා ගත් අවස්ථාව.ඡායාරූපය - කේ.සී.ඇන්. වීරසිරිදිවයිනේ ප්‍රකට චීන කටු වෛද්‍යවරයෙකු වන ප්‍රසාද් දේශපි‍්‍රය ලියූ “දේශයට සරිලන අපේ වෙදකම” නම් වූ ග්‍රන්ථය පසුගියදා ජනමාධ්‍ය නියෝජ්‍ය ඇමැති ආචාර්ය මර්වින් සිල්වා මහතාට පිළිගැන්වූ අයුරු.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av1005096</link>
    <topic>රයිගම් ටෙලි සම්මාන උළෙලේ මෙවර තේමාව ආදරයයි</topic>
    <author>හේමාලි</author>
    <content>රයිගම් ටෙලි සම්මාන උළෙලේ මෙවර තේමාව ආදරයයිආචාර්ය රවි ලියනගේශ්‍රී ලාංකේය ටෙලිනාට්‍ය කලාව වෙනුවෙන්ම පැවැත්වෙන රයිගම් ටෙලි සම්මාන උළෙල පසුගියදා නිමාවට පත්විය. ටෙලි නාට්‍ය කලාවේ අභිවෘද්ධිය පිණිස මෙයට වසර කිහිපයකට ඉහතදී ඇරඹුණු මෙම සම්මාන උළෙල අද වන විට ලාංකේය කලා ක්ෂේත්‍රයේ නමක් දිනා ගත් සහ වඩා වටිනාකමක් දිනාගත් සම්මාන උළෙලක් බවට පත්ව ඇත්තේය.රයිගම් ටෙලි සම්මාන උළෙල ආරම්භ වූයේ 2005 වර්ෂයේදීය. 2004 වසරේ විකාශය වූ ටෙලිනාට්‍ය වෙනුවෙන් මෙම සම්මාන පිරිනැමීම සිදු විය. මෙම සම්මාන උළෙලේ ආරම්භය සහ එය ආරම්භ කිරිමට හේතු වු කරුණු පිළිබඳ සාකච්ඡාවකට පසුගියදා අපි රයිගම් ආයතනයේ සභාපති ආචාර්ය රවි ලියනගේ හමුවූයෙමු.රයිගම් සම්මාන උළෙල ඔබේ සංකල්පයක්ද?ඇත්තටම මේ සංකල්පය මගේය කියලා මට කියන්න බෑ. මම බොහෝ වෙලාවට අපේ වැඩ ගැන කතා කරත්දි ‘අපේ වැඩක්’ කියල තමයි කියන්නේ. රයිගම් කියන අපේ ආයතනයේ හැමෝම තම තමන්ට අදාළ රාජකාරිය හරියාකාරව ඉෂ්ට කරපු හින්ද තමයි අපි අද මෙතන ඉන්නේ. ඒ නිසා මගේ කියන හැඟීමට වඩා අපේ කියන හැඟීම තමයි මෙතන තිබෙන්නේ. ප්‍රධානියා හැටියට මම කටයුතු කළාට කණ්ඩායම් හැඟීමෙන් තමයි අපි මේ කටයුතු සියල්ලම ඉටු කරන්නේ.මෙවැනි සම්මාන උළෙලක් ආරම්භ කිරීමේ පරමාර්ථය වුණේ කුමක්ද?රයිගම් සම්මාන උළෙල ආරම්භ කරන්න හේතු කිහිපයක්ම තිබෙනවා. මෙතනදි ඉතාම සාධාරණව, නිහතමානීව කියන්න ඕන මෙතන වාණිජ පරමාර්ථයකුත් තිබෙනවා කියන එක. ඒක ඍජුව නොමැති වුණත් වක්‍රව ඒ වාණිජ පරමාර්ථය නෑ කිව්වොත් ඒක බොරුවක් වෙනවා.රයිගම් ආයතනය අපි පටන්ගත්තේ බොහොම පුංචි තැනක සේවකයන් අට දෙනෙකුගෙන්. ඒ මීට අවුරුදු 13 ට විතර ඉහතදි. අද වන විට ඒ ගමන ඉතාම සාර්ථකව ගොඩනගාගෙන තිබෙනවා. ඉතින් තවදුරටත් අපේ ප්‍රතිරූපය ගොඩනගා ගැනීමේ පරමාර්ථයත් මේ සම්මාන උළෙල ආරම්භ කිරීමට හේතුවක්.ඒ එක්කම රයිගම් කියන අපේ නාමය රටේ මිනිස්සු අතරට වැඩිපුරම අරගෙන ගියේ ටෙලිවිෂන් එක. ඒ නිසා අපට ඕන වුණා රූපවාහිනියට කිසියම් වූ කෘත ගුණ සැලකීමක් කරන්න. අපේ රටේ සිනමාව ඇගයුමට ලක් කරන ඊට සම්මාන ප්‍රදානය කරන සම්මාන උළෙල කිහිපයක්ම තිබෙනවා. නමුත් රූපවාහිනී මාධ්‍ය ;වනුවෙන් ඇගයුම් කරන, සම්මාන පුදන උළෙලකට තියෙන්නේ සුමති ටෙලි සම්මාන උළෙල හා සිග්නිස් සම්මාන උළෙල විතරයි. ඒ නිසා අපි හිතුවා රූපවාහිනිය සඳහා සම්මාන උළෙලක් කළොත් හොඳයි කියලා.තුන්වැනි කාරණාව තමයි අවුරුදු 30 ට ආසන්න කාලයක් තිස්සේ අපේ රටේ තිබුණු ත්‍රස්තවාදී යුද්ධය නිසා විවිධ ආකාරයේ සමාජ පීඩාවන්ට අපේ රට ගොදුරු වී සිටියා. සමාජ සහජීවනය කියන දේ මේ කාලය ඇතුළත අපට අත්‍යවශ්‍ය කාරණාවක් වුණා.මේ සමාජ සහජීවනය ගොඩනඟන්න ටෙලිවිෂන් එක කරපු කාර්ය භාරය අතිශයින් වැදගත්. සමාජ සහජීවනය ආරක්ෂා කරන්න ටෙලිවිෂන් එකට කළ හැකි දේ බොහෝ නිසා අපට හිතුණා දේශීය සමාගමක් වශයෙන් මේ කර්තව්‍යයට දායකත්වය දෙන රූපවාහිනියට අපෙනුත් කිසියම් දායකත්වයක් දෙන්න. මේ පරමාර්ථ කිහිපයත් තේමා කරගෙන තමයි අපි රයිගම් සම්මාන උළෙල පටන් ගත්තේ.මෙවර පැවැත්වූයේ කීවැනි සම්මාන උළෙලද?මෙවර පැවැත්වූයේ 6 වැනි රයිගම් සම්මාන උළෙල. අපි මේ උළෙල ආරම්භ කළේ 2005 වර්ෂයේදී. ආරම්භයේ සිටම අපි සම්මා උළෙල කළේ කිසියම් වූ තේමාවකට අනුව. පසුගිය සම්මාන උළෙලත් අපි ‘සීගිරිය’ තේමාව කරගෙන කළා. ඒ වගේම මෙවර සම්මාන උළෙලට අපි තේමා කර ගත්තේ ආදරය. ආදරයේ සංකේතය වශයෙන් ‘ටජ් මහල’ තමයි අපි පාවිච්චි කළේ.රයිගම් සම්මාන පිරිනැමෙන්නේ කොයි ආකාරයටද?අපි ඔක්කොම සම්මාන 33 ක් පිරිනමනවා. ජනපි‍්‍රය නළුවා, නිළිය, ටෙලි නාට්‍යය සහ ජනපි‍්‍රය දීර්ඝතම ටෙලි නාට්‍යය, ජීවිතේ එක්වරක් පමණක් හිමි වෙන ප්‍රතිභා ප්‍රභා ගෞරව සම්මාන, කෘත හස්ත සේවය වෙනුවෙන් විශේෂ ප්‍රණාම සම්මාන, ළමා කුසලතා ඇගයීම් සම්මානය, වසරේ නාලිකාව ඇතුළු සම්මාන රැසක් පිරිනැමෙනවා. මේ සම්මාන අතරින් සම්මාන 20 ට නොවැඩි ප්‍රමාණයකට මුදල් ත්‍යාග ද පිරිනැමෙනවා.මෙම සම්මාන උළෙල ටෙලිනාට්‍ය සඳහා පමණක්ම වෙන්වුණේ ඇයි?අද ටෙලිනාට්‍ය තමයි වැඩිම පිරිසක් නරඹන්නේ. වැඩිම කාලයක් වෙන්වෙලා තිබෙන්නේ ටෙලි නාට්‍යවලට. අනිත් පැත්තෙන් වැඩිම පිරිසක් නිෂ්පාදනයට දායක වෙන්නෙත් ටෙලිනාට්‍ය උදෙසායි. ඒ නිසා අපි හිතුවා ටෙලි නාට්‍ය විතරක්ම ප්‍රධාන කරගෙන රයිගම් උළෙල කරන්න.රූපවාහිනි සම්මාන පිදෙන වෙනත් උළෙලවලදි සමස්ත රූපවාහිනි කලාවම අවධානයට ලක් වෙන නිසා ටෙලි නාට්‍ය කලාවේ ගැඹුරට යන්න අමාරුයි. ඒ නිසායි අපි ටෙලිනාට්‍ය සඳහා පමණක් සම්මාන දෙන්න සූදානම් කළේ. අපේ පරාසය අඩු නිසා එහි ගැඹුරට යන්න පුළුවන්. ඒ හින්ද තමයි අපි මේකට ටෙලි නාට්‍යකරුවන්ගේ මහා මංගල්‍යය කියලා කියන්නේ.කොපමණ වියදමක් යනවද මේ සඳහා?අවම වශයෙන් මිලියන 10 ට වඩා යනවා.මේ සම්මාන උළෙලදි නැගෙන ප්‍රධාන ගැටලු මොනවද?ප්‍රධානම දේ තමයි මෙහි ආසන වෙන් කිරීමේදි පැන නඟින ගැටලු.ඉදිරි බලාපොරොත්තු?ලබන වසරේදී මෙහි නමත් වෙනස් කරලා ජාත්‍යන්තර මට්ටමේ සම්මාන උළෙලක් විදිහට කරන්න කටයුතු සැලසුම් කරනවා.හේමාලි</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av1005097</link>
    <topic>නට්සි වධකාගාරවලදි ලද අත්දැකීම් ‘අවසන් විසඳුම’ පොතෙන් කියැවෙනවා</topic>
    <author>- හේමමාලා රන්දුනු</author>
    <content>නට්සි වධකාගාරවලදි ලද අත්දැකීම් ‘අවසන් විසඳුම’ පොතෙන් කියැවෙනවාප්‍රියන්ජන් සුරේශ් ද සිල්වාප්‍රියන්ජන් සුරේශ් ද සිල්වා වෘත්තියෙන් පුවත්පත් කලාවේදියෙකි; ප්‍රතිභාසම්පන්න නිශ්චල ඡායාරූප ශිල්පියෙකි; නිර්මාණශීලී පුවත්පත් රූ රටා සැලසුම් ශිල්පියෙකි. එසේම දක්ෂ ලේඛකයෙකි. ඔහු ලියූ ’අවසන් විසඳුම’ නම් වූ ග්‍රන්ථය හිට්ලර් ගේ වධකාගාර වෙත ගොස් පෞද්ගලිකව ම ලබාගත් අත්දැකීම් ඇසුරෙන් ලියැවුණු මාහැඟි කෘතියකි.’අවසන් විසඳුම’ කෘතියට අන්තර්ගත වන්නේ කුමක් ද?’අවසන් විසඳුම’ කියන්නේ දෙවන ලෝක යුද සමයේ ඇඩොල්ෆ් හිට්ලර් හා ඔහුගේ නට්සි පාලනය යටතේ යුදෙව් ජාතිකයන් සමූල ඝාතනය කිරීම සඳහා යොදාගත් වැඩ පිළිවෙලයි. මගේ මෙම කෘතියෙන් නට්සි පාලනය යටතේ ජර්මනියේත් යුරෝපයේ අනෙකුත් ප්‍රදේශවලත් එදා පැවති තත්ත්වය හා ඔවුන්ගේ ක්‍රියාකාරකම් පිළිබඳව සාකච්ඡා කෙරෙනවා.නට්සින්, යුදෙව්වන් හා තමන්ට එරෙහි වූ සියල්ලන් වධ බන්ධනවලට පත් කිරීමට හා ඔවුන් මරා දැමීමට ජර්මනියේත්, සමස්ත යුරෝපය පුරාත් රැඳවුම් කඳවුරු හා ඝාතන කඳවුරු පිහිටුවනු ලැබුවා.මෙම කෘතියට කඳවුරුවල ස්වභාවය හා ජීවිතය, ඒවායේ කළ වෛද්‍ය පර්යේෂණ හා වෛද්‍යවරුන් සහ ඒවායේ රැඳෙවියන් පිළිබඳ තොරතුරු ද ඇතුළත් වෙනවා. හිට්ලර් හා නට්සි ව්‍යාපාරයේ විවිධ ක්‍රියාකාරකම් ද තුන්වන ජර්මන් අධිරාජ්‍යයේ බිහිවීම ද, එහි නිලධාරි ව්‍යුහය හා යුදෙව්වන් පිළිබඳ ව ද මෙහි ඇතුළත්.මෙබඳු කෘතියක් ලියන්නට ඔබ පෙලඹුණේ කොහොම ද?මම වෘත්තියෙන් මාධ්‍යවේදියෙක්. කලකට ඉහත උසස් අධ්‍යාපනය හදාරන්නට මට ශිෂ්‍යත්වයක් ලැබී මම ජර්මනියට ගියා. එහිදී මම පුවත්පත් කලාව, ඡායාරූපමය පුවත්පත් කලාව හා පරිගණක ග්‍රාෆිකකරණය හැදෑරුවා. ඡායාරූපමය පුවත්පත් කලා විෂය යටතේ ඡායාරූප ප්‍රදර්ශනයක් පැවැත්වීමටත් නිබන්ධනයක් සැකසීමටත් නියමිත වුණා. මට දෙවන ලෝක යුද්ධය හා නට්සි වධකාගාර පිළිබඳ හැදෑරීමට කලක පටන් උනන්දුවක් තිබුණා.විශේෂයෙන් ම මෙම කඳවුරක සිරගතව සිටි බෲනෝ ආපිට්ස්ගේ ‘නාක්ට් උන්ටර් වුල්ෆන්’ නම් කෘතිය ඇසුරින් කළුබෝවිල සිරිල් සී. පෙරේරා මහතා ‘වෘකයන් අතර නග්නව‘ නමින් කළ පරිවර්තනය මා වසර ගණනකට පෙර කියවා තිබුණා.එහි සඳහන් වූයේ බුහන්වල්ඩ් කඳවුරේ සිදු වූ සත්‍ය සිදුවීම්. එම කඳවුර දැන් කෞතුකාගාරයක් බවට පත් කොට තිබෙනවා. මා අධ්‍යාපනය ලැබූ බර්ලින් නගරයේ සිට කලෝමීටර් 300 පමණ ඈතින් එය පිහිටා තිබුණා. එහෙයින් පාඨමාලාව අවසන පැවැත්විය යුතු වූ ඡායාරූප ප්‍රදර්ශනය හා නිබන්ධනය සඳහා මා එම කඳවුර තෝරා ගත්තා. ඉන්පසු තවත් එවැනි කඳවුරු කිහිපයක් දැක බලා ගත්තා.ඒ සෑම අවස්ථාවක ම මම විශාල තොරතුරු ප්‍රමාණයක් එකතු කර ගත්තේ මගේ නිබන්ධනය සඳහායි. එලෙස එකතුකරගත් තොරතුරු නිබන්ධනය සඳහා අවශ්‍ය ප්‍රමාණයට වඩා එකතු වුණා. එහිදීයි මෙවන් කෘතියක් ලිවිය යුතුයැයි මට සිතුණේ.පසුව වසර හයක පමණ කාලයක් මම තව තවත් තොරතුරු හා ඡායාරූප එකතු කළා. දෙවන යුද සමයේ අත්දැකීම් ඇති අය සමඟ මම සාකච්ඡා කළා. මගේ මහාචාර්යවරුන්ගේ උපකාරයෙන් කඳවුරුවල ජීවත්ව නිදහස් වූ අයගේ දෙවන හා තුන්වන පරම්පරාවේ අයගෙන් මා ඇතැම් තොරතුරු ලබා ගත්තා. එමෙන් ම ජර්මනියේ, පෝලන්තයේ හා නෙදර්ලන්තයේ මගේ මිතුරු මිතුරියන් ඇතැම් දුර්ලභ ලිපි ලේඛන මට සපයා දුන්නා. ඒ අයුරිනුයි මේ කෘතිය බිහි වුණේ.මේ කෘතිය ලියද්දී ඔබට යම් යම් අසීරුතාවනට මුහුණ දෙන්නට සිදු වූයේ නැද්ද?සිදුවුණා. එ නිසයි වසර හයක් මුළුල්ලේ මම මේ කෘතිය ලිව්වේ. ප්‍රධානම ගැටලුව වූයේ මා සොයා ගත් බොහෝ ලිපි ලේඛන ජර්මානු හා පෝලන්ත බසින් වූ ඒවා වීමයි. එහිදී ඇතැම් ලේඛන පරිවර්තනය කිරීමට මා උගත් ජර්මන් බස ප්‍රමාණවත් වුණේ නැහැ.එවන් අවස්ථාවල දී මගේ ජර්මානු හා පෝලන්ත මිතුරන් ඒවා ඉංගී‍්‍රසි බසට පරිවර්තනය කර දුන්නා. චිත්‍රපට සංරක්ෂණ ආයතනවලට ගිහින් නට්සි පාලන සමයේ නිපදවනු ලැබූ වාර්තා චිත්‍රපට විශාල ප්‍රමාණයක් නැරඹුවා. ඇතැම් සිද්ධි හා වඩාත් තහවුරු කරගත යුතු වූ සිදුවීම් පිළිබඳ නැවත නැවත පසු විපරම් කරන්නට සිදුවුණා. දුර්ලභ පොතපත සොයා ගන්නට සිදු වුණා. ඒ වගේ ගැටලු තමයි මතුවුණේ.නට්සි පාලන සමයේ වූ සිදුවීම් පිළිබඳව ඔබට මොනවගේ් හැඟීමක්ද තිබෙන්නේ?සත්‍ය වශයෙන් ම දැඩි වේදනාවක් ඇතිවෙනවා. එම කඳවුරු නිදහස් වෙලා දැන් වසර හැට ගණනක් ගෙවිලා. එම කෞතුකාගාරවල සංරක්ෂණය කොට තිබෙන උපකරණ දකින විට ඒවායේ එදා තිබූ භීෂණය අපට මැවී පෙනෙනවා. කඳවුරු නරඹන්නට පැමිණෙන කිසිවකු කඳුලක් නොහෙලා යනු මා දැක්කේ නැහැ.එක් මිනිසකු විසින් මිලියන ගණනක් වූ අහිංසක මිනිසුන් පිරිසක් ඉතාමත් සැලසුම් සහගත ලෙස සහ කුරිරු ලෙස සමූලඝාතනය කරන්නට අංග සම්පූර්ණ යාන්ත්‍රණයක් නිර්මාණය කළේ කෙලෙසදැයි සිතන විට ලෝකයේ මෙතරම් කුරිරු හා බලලෝභී මිනිසුන් සිටියා ද කියා සිතන්නටවත් බැහැ.එමෙන් ම ලෝක ප්‍රජාවෙන් අඩකට ම යුද්ධයෙන් පීඩාවට පත් වන්නට සිදු වුණේ මේ එක් මිනිසකුගේ දුෂ්ට අරමුණු ඉටු කර ගන්නට යෑම නිසයි. මේ කෘතිය ලීවේ ඉතිහාසයේ මෙවැනි කුරිරු දේ සිදු වුණා. එහෙත් අනාගතයේ එවන්නක් සිදු නොවේවා යන අදිටනින්.- හේමමාලා රන්දුනු</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av1005099</link>
    <topic>වෛරයෙන් උපන් ඒකාධිපතියා ඇඩොල්ෆ් හිට්ලර්</topic>
    <author>ප්‍රියන්ජන් සුරේෂ් ද සිල්වා</author>
    <content>වෛරයෙන් උපන් ඒකාධිපතියා ඇඩොල්ෆ් හිට්ලර්ඇඩොල්ෆ් හිට්ලර් උපත ලැබුවේ 1889 අප්‍රේල් මස 20 වන දා ය. ඔස්ට්‍රියාව හා ජර්මනිය අතර පිහිටි කුඩා ගම්මානයක් වූ බ්‍රෝනාවූ ඔහුගේ උපන් ගම විය. 52 හැවිරිදි ඔස්ට්‍රියානු රේගු නිලධරයකු වූ ඇලෝයිස් ශිකල්ගෲබර් හිට්ලර් ගේ පියා වූයේ ය. ඔහුගේ මව ඒ වනවිට වයස විසි ගණනක් වූ ක්ලේරා පෝල්සල් නම් ගැමි කාන්තාවක වූවා ය.ඇලෝයිස් ගේ දිවිය එතරම් ප්‍රසන්න වූවක් නොවී ය. ඔහුගේ පළමු බිරිය වූ ඇනා ග්ලසල් රෝගී ව සිට මිය ගියා ය. ඉන්පසු ඔහු විවාහ වූයේ ඒ වනවිටත් ඔහුට දාව දරුවකු ලබා සිටි ෆ්‍රන්සිස්කා මත්සෙල්බර්ගර් සමඟ ය. ඇය ද ක්ෂය රෝගය වැළඳී මිය ගියා ය. ඉන් පසු සිය නෑනා වූ, ඔහුට වඩා විසිතුන් වසරක් බාල ක්ලේරා පෝල්සල් හා විවාහ විය. ඇඩොල්ෆ් හිට්ලර් ගේ ද මව වූ ඇය ඇලොයිස්ට දාව දරුවන් පස් දෙනෙකු ම බිහි කළා ය.ගුස්ටාව්, අයිඩා, ඇඩොල්ෆ්, එඩ්මන්ඩ් හා පෝලා එම දරුවන් විය. ඉන් තිදෙනෙකු ම මිය ගියේ ඇඩොල්ෆ් හා ඔහුගේ නැඟණිය වූ පෝලා පමණක් ඉතිරි කරමිනි. අනෙක් දරුවන්ට වඩා වෙනස් ගති පැවතුමෙන් හෙබි ඇඩොල්ෆ් කෙතරම් මවගේ ආදරයට පාත්‍ර වූවත් නිතර ම අසන්තෝෂයෙන් යුත් කලකිරීමෙන් හා නපුරුකමින් ජීවත් වූ දරුවෙක් විය. සිය සැමියා සමඟ පැවැති නොහොඳ නෝක්කාඩු සහිත කනස්සලු ජීවිතයට ක්ලේරා නොදැනුවත් ව ම හෝ තම පුතු යොමු කර තිබුණා ය.එය ඔහු වෙතින් සමස්ත ලෝකයට ම දායාද කෙරුණි. ඇඩොල්ෆ්ගේ රුදුරු ජීවන දැක්මට, නොහික්මුණු රළු පරළු ඔහුගේ පියා ඔහුට බෙහෙවින් බලපෑවේ ය. පියා, ඇඩොල්ෆ් බෙහෙවින් බියට පත් කළේ ය. අසාර්ථක විවාහ තුනකින් කනස්සල්ලට හා හුදකලාවට පත් ඇලොයිස් අස්වැසිල්ලක් ලැබුවා නම් ඒ මත්පැනින් පමණි.1895 ඇඩොල්ෆ් හය හැවිරිදි ව සිටිය දී, නිසි කාලය එළඹීමටත් කලින් 58 හැවිරිදි පියා රජයේ සේවයෙන් විශ්‍රාම ගත්තේ ය. වහා කිපෙන සුළු කුරිරු මිනිසකු බවට පත් හේ, තම දරුවන්ට නිතර ම පහර දුන්නේ ය. පසු කලෙක ඇඩොල්ෆ් තුළ සමාජය කෙරෙහි පැන නැඟුණු බද්ධ වෛරය ඔහු පියා කෙරෙහි දැක්වූ සතුරු ආකල්පය මෝරා යාමක් ලෙස සැලකිය හැකි ය. එමෙන් ම ඔහු ළමාවියේ දී ම උගත් එක් දෙයක් විය. එනම් යුක්තිය සැමවිට ම ශක්තිවන්තයාගේ පැත්තේ බව ය.1903 ජනවාරි 03 දා 65 හැවිරිදි ඇලොයිස් හදිසියේ මිය ගියේ පෙණහළුවලට ලේ ගැලීමේ රෝගයකිනි. සිය වැන්දඹුව හා ජීවත් වූ දරු දෙදෙනාට ඔහු ඉතිරි කර ගිය එකම ධනය ඔහුගේ සුළු විශ්‍රාම වැටුප පමණකි.චිත්‍ර ශිල්පියකු වීමට ඇඩොල්ෆ් තුළ තිබූ කැමැත්ත ඔහුගේ මව තුළ කනස්සල්ලක් ඇති කළේ ය. දැඩි ආගමික ශක්තියෙන් යුක්ත වූ කාන්තාවක වූ ඕ, තම පුත්‍රයා ලම්බාක්හි ආගමික පාසලකට යැව්වේ ඇඩොල්ෆ් පූජකයකු වනු දැකීමට ඈ තුළ වූ අපේක්ෂාව මුදුන්පත් කර ගන්නට ය. එහෙත් එවැනි ආකල්පයක් ඇඩොල්ෆ් තුළ නොවී ය. එම පාසලේ දුම්පානය කොට අසුවීම නිසා ඔහු පාසලින් පලවා හරිනු ලැබිණි.මව මිය ගිය පසු ඉදිරි පස් වසර තුළ ඇඩොල්ෆ් ජීවත්වූයේ අනුන්ගෙන් පිනට ලැබුණු දෙයකින්, ඉඳහිට කළ සුළු සුළු රැකියාවලින් හා ඔහුගේ චිත්‍ර සටහන් විකිණීමෙනි.1914 පෙබරවාරි මාසයේ දී හමුදා සේවයට සුදුසු ද යන්න පරික්ෂා කර බැලීම සඳහා හිට්ලර් තාවකාලික ව ඔස්ට්‍රියාවට කැඳවන ලද නමුදු අවි දැරීමට තරම් ශක්තියක් නොමැති දුර්වලයකු සේ සලකා ඒ සඳහා ඔහු තෝරා නො ගැනිණ. 1914 අගෝස්තු මස යුද්ධය ආරම්භ වූ පසු බැව්රියාවේ රජුට ලිපියක් යවමින් ඔහුගේ හමුදාවෙහි සේවය කිරීමට ඉඩ දෙන ලෙස හිට්ලර් ඉල්ලා සිටියේ ය.ඒ අනුව බෙහෙවින් ශිෂ්‍ය ස්වේච්ඡා භටයන්ගෙන් සමන්විත වූ 16 වැනි බැවේරියානු පාබල හමුදාවට ඔහු බඳවා ගනු ලැබීය. සති කීපයක පුහුණුවකින් පසු ඔහු යුද පෙරමුණට යවන ලදී. එහි දී තමා දක්ෂ හා නිර්භීත සෙබළකු බව ඔහු තහවුරු කළේ ය. 1916 වනතුරු හිට්ලර් හමුදා පණිවුඩකරුවකු ලෙස සේවය කළ අතර පසුව පණිවුඩ යවන්නකු ලෙස කටයුතු කළේ ය. සිව් වසරක් තුළ ඔහු සටන් 47 කට සහභාගි විය.මේවායින් වැඩි ප්‍රමාණයක් දරුණු සටන් විය. දෙවරක් ම ඔහු තුවාල ලැබී ය. 1914 දී ඔහු තම පළමු වන පදක්කම වන යකඩ කුරුසය (දෙවැනි පන්තිය) දිනා ගත්තේ ය. ඉන්පසු ජර්මන් අධිරාජ්‍යවාදී හමුදාවේ සාමාන්‍ය සෙබළෙකුට ලැබිය හැකි දුලබ සම්මානයක් වූ යකඩ කුරුසය (පළමු පන්තිය) 1918 අගෝස්තු 4 දා ඔහුට හිමි විය. දෙවැන්න ඔහුට හිමිවූයේ සතුරු නිලධාරියකු හා පුද්ගලයන් 15 දෙනෙකු අත්අඩංගුවට ගැනීම නිසා ය. කෙසේ වෙතත් ලාන්ස් කෝප්රල් නිලයෙන් ඔබ්බට හිට්ලර් කිසි දිනෙක උසස් කරනු නො ලැබී ය.පළමුවන ලෝක යුද්ධයෙන් ජර්මනිය අන්ත පරාජයක් ලැබීමෙන් පසු හිට්ලර් යළි මියුනික් බලා ආවේ ය. ජර්මනියේ සිදුවූ ආණ්ඩු පෙරළිය හා වියෙමාර් ජනරජයේ නැඟීමෙන් කුපිත වූ හෙතෙම වර්සේල්ස් ගිවිසුමට හා නව ජර්මන් ප්‍රජාතන්ත්‍රවාදයට එරෙහිව ක්‍රියාත්මක වීමට දේශපාලනයට පිවිසියේ ය.තම පැරණි රෙජිමේන්තුවේ රාජකාරි ලේඛනයට ඇතුළත්ව සිටි ඔහුට දේශපාලන පක්ෂ ගැන ඔත්තු බැලීමේ කාර්යය පැවරිණි. ජර්මානු කම්කරු පක්ෂයේ ජාතිකවාදී ප්‍රවීණයන්ගෙන් යුත් සුළු කණ්ඩායමක් ගැන සොයා බැලීමට 1919 සැප්තැම්බර් මාසයේ දී ඔහුට අණ ලැබිණි.මේ පක්ෂයට කිසිදු වැඩ පිළිවෙළක් හා ක්‍රියාත්මක සැලැස්මක් නොවී ය. (එය රජයට එරෙහි වූවක් පමණක් විය) පක්ෂ භාණ්ඩාගාරයේ මුළු වත්කම ඩොලර් දෙකක් පමණක් විය. එහෙත් පක්ෂයේ නිශ්චිත මතවාද කීපයක් බෙහෙවින් ඔහු සිත් ගත්තේ ය. ඒ ඒවා ඔහුගේ අදහස් හා සමාන වූ බැවිනි.ඒ අනුව ඔත්තු බැලීම පසෙක තබා ඔහු එම පක්ෂයේ අංක 55 හිමි සාමාජිකයා ලෙස පක්ෂයට එකතු වූයේ ය. පසුව එම පක්ෂයේ විධායක කමිටුවේ හත්වැනියා ලෙස ඔහු පත් විය. දේශපාලන උද්ඝෝෂණ හා සංවිධාන කටයුතු පිළිබඳ ව තමා සතු හැකියාව යෙදවිය හැකි සුදුසු ම ස්ථානය, අවසානයේ දී ඔහුට හමු වී තිබිණි. පිරිසක් එක් රොක් වූ ඕනෑ ම තැනක දී ඔවුන් ඇමතීමට ලත් අවස්ථාව ඔහු අත් නො හළේ ය.දෙවරකදී හිට්ලර් මේ කුඩා පක්ෂයේ නායකත්වය කරා ළඟා වූයේ ය. එහි නම ජාතික සමාජවාදී ජර්මන් කම්කරු පක්ෂය ලෙස ඔහු වෙනස් කළේ ය.(ව්චබඪධදචත ඉධජඪචතඪඵබ ට්ඥපථචද එධපඬඥපඵ) පසුව එය ප්‍රසිද්ධ වූයේ ව්ඉච්ඒර්‍ථ යනුවෙනි. නට්සි(ව්ඒඛධ්) යන වචනය ද ව්චබඪදචත ඉධලතචතඪඵබ) යන්නේ මුලකුරුවලින් සැදුනක් විය. හිට්ලර් හමුදාවෙන් ඉවත් වූයේ නව පක්ෂය ගොඩනැඟීමට ඔහුගේ පූර්ණ කාලීන දායකත්වය ලබාදෙනු පිණිස ය.ඒ වනවිට පැවති තත්ත්වය ඔවුනට වාසිදායක විය. ආර්ථිකමය වශයෙන් රටේ කලකිරීමක් පැතිර තිබිණ. 1920 පෙබරවාරි 24 දා ප්‍රකාශයට පත් කළ කරුණු 25 කින් යුත් ඔහුගේ වැඩ පිළිවෙළේ දී වියනාවේ සිටිය දී ඔහු තුළට කා වැඳී තිබූ අදහස් හිට්ලර් අවධාරණය කළේ ය.ඒ අනුව සෙමිටික් විරෝධය, අන්ත ජාති මමත්වය, ආර්යයන් ගේ වාර්ගික ශ්‍රේෂ්ඨත්වය පිළිබඳ සංකල්පය, මධ්‍යස්ථ, (ලිබරල්) ප්‍රජාතන්ත්‍රවාදය කෙරෙහි ඇති පිළිකුල හා නායකත්වයේ මූලධර්මය වැනි දෑ එහි අඩංගු විය.හිට්ලර්ගේ බොහෝ අදහස් නව සංකල්ප නොවී ය. එහෙත් ඔහු ඒවා අසාමාන්‍ය අලංකාරණයකින් හා ව්‍යක්ත බවින් වර්ණවත් කළේ ය. නට්සි පක්ෂයට ස්වස්තික සංකේතය මෙන් ම ආචාර කිරීමේ නව ක්‍රමය ද ඔහු නිර්මාණය කළේ ය. එහෙත් ඒ දෙක ම පැරණි වාර්ගික කණ්ඩායම්වලින් ණයට ගත් ඒවා විය. ඔහුගේ රැස්වීම්වල ආරක්ෂාව සඳහා ‘කුණාටු බලඇණිය’ නම් දුඹුරු කමිස හමුදාවක් නිර්මාණය කළේ ය. ඔහු තමාගේ පෞද්ගලික ආරක්ෂක හමුදාවක් ලෙස දැඩි විනයකින් යුත් ‘කළු කමිසධාරි’ (ඉඉ) ආරක්ෂක බලඇණිය නමින් දෙවන ඒකකයක් ද නිර්මාණය කළේ ය. එම බලඇණිය දිවි හිමියෙන් තම නායකයා රැකීමට ප්‍රතිඥා දී තිබිණි.1923 නොවැම්බර් 8 දා මියුනිච්හි පැවති බීරහල් කුමන්ත්‍රණයේදී අත්අඩංගුවට පත් හිට්ලර් 1924 පෙබරවාරි 26 දා රාජද්‍රෝහිවීමේ චෝදනාව යටතේ අධිකරණය ඉදිරියට පමුණුවන ලදී. මෙහි දී මෙම නඩු විභාගය තම ප්‍රචාරාත්මක ජයග්‍රහණයක් බවට පෙරළා ගැනීමට හිට්ලර් සමත් වූයේ ය.නඩු විභාගයෙන් හිට්ලර් ට පස් අවුරුදු සිර දඬුවමක් නියම විය. නඩුවේ දී ඔහු ඊට මුහුණ දුන් විලාසය ජර්මන් ජනතාව තුළ දැඩි හැඟීමක් ඇති කිරීමට හේතු වූයෙන් ජනතාව ඔහු ජාතික වීරයකු කොට සලකන්නට පටන් ගත්හ. පසුකලෙක නට්සි ව්‍යාපාරයේ දේශපාලන බයිබලය බවට පත් ‘මගේ සටන’ (Mein Kampf) හි පළමු වෙළුම, සිය සගයා වූ රුඩොල්ෆ් හෙස්ට ලිවීම සඳහා කියවන ලද්දේ ලෑන්ඩ්ස්බර්ග් සිරගෙදරදී ය. ‘මගේ සටන’ අන්තර්ගතය කුමක් වුව ද එය ලොව වැඩියෙන් ම අලෙවි වන ග්‍රන්ථය බවට පත් විය. 1939 වනවිට එය භාෂා 11 කට පරිවර්තනය වී පිටපත් පනස් දෙලක්ෂයක් පමණ අලෙවි විය. එහි කර්තෘභාගයෙන් ලත් ආදායම හිට්ලර් ධනවතකු කළේ ය.1930 වනවිට නට්සි ව්‍යාපාරයේ අවිවාදාත්මක ව පිළිගත් නායකයා ඔහු විය. 1928 පැවැති පාර්ලිමේන්තු මැතිවරණයේදී කොමියුනිස්ට්වාදීන් ලබාගත් ආසන 54 කට එරෙහි ව නට්සි පක්ෂයට දිනාගත හැකි වූයේ ආසන 12 ක් පමණි. එහෙත් 1930 මැතිවරණයේදී NSDAP ය ඡන්ද 60 ලක්ෂයක් පමණ දිනා ගනිමින් ව්‍යවස්ථාදායක මණ්ඩලයට (රයිෂ්ටාගයට) ජනතා නියෝජිතයන් 107 ක් යැවීමට සමත් විය. එමඟින් එය රටේ දෙවන ප්‍රධාන පක්ෂය බවට ද පත් විය. මෙහි දී කොමියුනිස්ට්වාදී නියෝජිතයන් 77 දක්වා ඉහළ නැංගේ ය.1932 ජූලි මස පැවති මහා මැතිවරණයේදී නට්සි පක්ෂය රයිෂ්ටාගයේ ආසන 230 දිනා ගනිමින් ජර්මනියේ ප්‍රබල ම දේශපාලන පක්ෂය බවට පත් විය. 1933 ජනවාරි 30 දා ෆොන් හින්ඩර්බර්ග් දැඩි නොකැමැත්තෙන් වුව සභාග ඇමැති මණ්ඩලයක් සහිත ව හිට්ලර් ජර්මන් චාන්සලර් ලෙස නම් කළ අතර ඔහුට අසාමාන්‍ය ලෙස බලතල ලබාදීම ප්‍රතික්ෂේප කළේ ය. හිට්ලර් තම සහායකයන් ගැන දැඩි සෙවිල්ලෙන් සිටි අතර කිසිදු පෞද්ගලික සංවිධානයකට ඔහුගේ බලයට අභියෝග කිරීමට තරම් වන ශක්තියක් ඇති නො වීමට වග බලා ගත්තේ ය. සමස්ත ජර්මානු රාජ්‍යය ම දැවැන්ත සිරකඳවුරක් බවට පත් විය. නට්සි රහස් පොලිසිය (Gestapo) මැදියම් රැයේ නිවාසවලට කඩා පැන මිනිසුන් අත්අඩංගුවට ගන්නට වූහ.ත්‍රස්තවාදයෙන් ජර්මනිය තුළ සිය නායකත්වය වර්ධනය කරගත් හිට්ලර් ‘මගේ සටන’ කෘතියෙන් දැක්වුණු ඔහුගේ අරමුණු සපුරා ගනිමින් යුරෝපය පුරා ජර්මන් බලය ව්‍යාප්ත කිරීම ඇරඹුවේ ය. ඔහුගේ මුල් ම අවධානය යොමු වුණේ රට යළි සන්නද්ධ කිරීමට ය. 1937 අවසාන වනවිට හිට්ලර්ගේ ව්‍යාප්තවාදී ප්‍රතිපත්තිය මුළුමනින් ම ක්‍රියාත්මක වෙමින් පැවතිණි. පෝලන්තය, හිටිලර්ගේ මීළඟ ගොදුර බවට පත්වෙමින් තිබුණේ ය. 1939 සැප්තැම්බර් 1 දා ජර්මානු හමුදා පෝලන්තය ආක්‍රමණය කිරීමත් සමඟ වසර පහමාරක් තිස්සේ ඇවිලුණු, මිලියන 55 කට අධික ජනතාවකට මරු කැඳවූ, දෙවන ලෝක යුද්ධය ආරම්භ විය. ඔහු බොහෝ රටවල් තම රාජ්‍යයට ඈදා ගත්තේ ය.1942 උදාවත් ම සියල්ල ආපසු හැරී නැවත ගමන් කිරීම ඇරඹෙන්නට විය. මිත්‍ර හමුදා විසින් හිට්ලර් පරාජය කිරීමේ දැවැන්ත මෙහෙයුම අරඹා තිබිණි. හිට්ලර්ගේ කීර්තිමත් කාලය කෙමෙන් අවසානය කරා ළඟා වෙමින් තිබුණේ ය. අනපේක්ෂිත ලෙස යුද්ධයෙන් පරාජය වූ හිට්ලර් ඔහුගේ මූලස්ථානය බර්ලිනයට ගෙන ගියේ ය. එහි චාන්සලර් මන්දිර භූමියේ තැනූ භූගත බංකරයට වී සිය අවසන් දින කිහිපය ගත කළේ ය.සිය දිවි නසා ගැනීමට හිට්ලර් තීරණය කළේ ය. ඔහු විසින් ඉටු කළ යුතු තවත් කාර්යයන් දෙකක් ඉතිරි ව තිබිණි. 1945 අප්‍රේල් 29 දින උදයේ එහෙත් ඔහුගේ අනියම් බිරිය වී සිටි ඊවා බ්‍රොන් විවාහ කර ගත්තේ ය. ඒ සමඟ ම තම අන්තිම කැමැති පත්‍රය හා දේශපාලන අන්තිම කැමැති පත්‍රය ලියා ගැනීම සඳහා කියැවී ය. එහි දී සිය ජීවිත කාලය තුළ ඔහු කළ කී දෑ යුක්තියුක්ත කළේ ය. පසුදින තම කුටියට වැදුණු හිට්ලර් වෙඩි තබාගෙන සිය දිවි හානි කර ගත් අතර ඊවා බ්‍රොන් ද වස පානය කොට දිවියෙන් සමුගත්තා ය. හිට්ලර්ගේ උපදෙස් අනුව මළ සිරුරු දෙක ම චාන්සලරි උයනේ පිහිටි සතුන්ගේ ආහාර වළකට ඇද දමා ඉන්ධන වත්කොට ගිනි තබන ලදී.ප්‍රියන්ජන් සුරේෂ් ද සිල්වා</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av1005098</link>
    <topic>අවසන් විසඳුම සොයා මරණයේ දොරටුවෙන් ගිය ගමනක්</topic>
    <author>ප්‍රියන්ජන් සුරේෂ් ද සිල්වා</author>
    <content>අවසන් විසඳුම සොයා මරණයේ දොරටුවෙන් ගිය ගමනක්1933 සිට 1945 අතර වූ දොළොස් වසරක හිට්ලර් ගේ ෆැසිස්ට් පාලනය මානව ඉතිහාසයේ අඳුරු ම කාල පරිච්ඡේදය ලෙස සැලකේ. එම පාලනය විසින් යුදෙව්වන් හා ආර්ය නොවන ජාතීන් තුරන් කිරීම සඳහා රැඳවුම් කඳවුරු සහ ඝාතක කඳවුරු සමස්ත ජර්මනිය පුරාත් නට්සීන් විසින් ආක්‍රමණය කොට අත්පත් කර ගනු ලැබූ රටවලත් ස්ථාපිත කෙරිණි.ඒවා සත්‍ය වශයෙන්ම ඝාතක කර්මාන්තශාලා ලෙස හැඳින්වීම වඩාත් නිවැරැදි ය. පෝලන්ත, චෙක්, ප්‍රංශ, බෙල්ජියානු, නෝර්වීජියානු, ග්‍රීක, ඉතාලි, ඕලන්ද, හංගේරියානු, රුමේනියානු, ස්ලොවැකියානු ආදී විවිධ ජාතීන් 32කට පමණ අයත් මිනිසුන් මේවායේ රැඳවුණු අතර මොවුන් ගෙන් වැඩි ම පිරිස වූයේ හිට්ලර් ගේ දැඩි ක්‍රෝධයට ලක්වූ යුදෙව් ජාතිකයන් ය.යුදෙව්වන් හැරුණු විට කොමියුනිස්ට්වාදීන්, සමාජවාදීන්, ක්‍රිස්තියානින්, අහිකුණ්ටිකයන්, කායික හා මානසික ආබාධයන්ගෙන් පෙළුනවුන්, සමලිංගිකයන්, යෙහෝවාගේ සාක්ෂිකාරයෝ නමැති ආගමික නිකායට අයත් වූවන් සහ වෘත්තීය සමිති නායකයන් වැනි බොහෝ දෙනෙක් නට්සින්ගේ අවි ආයුධ හා පතරොම් නිපදවන කර්මාන්ත ශාලාවල මෙන් ම පාරවල් තැනීම, ගල්කැඩීම, ගොඩනැඟිලි තැනීම වැනි කාර්යයන් හි නොකඩවා සේවයේ යොදවන ලදහ.කුසගින්න, පහරදීම, වධ බන්ධන, අධික ලෙස වැඩ කිරීම හා රෝගී බව හේතුවෙන් මේ කඳවුරු තුළ වූ මිනිසුන්ගෙන් බොහෝ පිරිසක් මරණය වැළඳ ගත්හ. එහිදී යුදෙව්වන් මිලියන හයකුත් වෙනත් යුරෝපීය ජාතීන් මිලියන පහකුත් ඝාතනය කෙරිණි. අවුෂ්විට්ස්, ඩකාවු, සාච්සන්හවුසන්, බුහන්වල්ඩ්, රවන්ස්බ්‍රියුක්, පපන්බර්ග් නොයෙන්ගම්, ඩෝරා, බර්ගන් බෙල්සන් ස්ටුට්හොෆ්, බියර්කනාවු, ට්‍රෙබ්ලින්කා, මයිඩනෙක්, බෙල්ට්සෙක්, සෝබිබෝර්, ෂෙල්ම්නෝ, මවුතවුසන් කෙරේසියන්ස්ටඩ්, නාට්ස්වෙයිලර්, බ්‍රින්ඩොන්ක් වැනි නාමයන්ගෙන් යුතුª මරණයේ කඳවුරු රැසක් යුරෝපය පුරා පැවති අතර මිත්‍ර හමුදාවන් විසින් මෙම කඳවුරු 1945 දී නිදහස් කර ගන්නා ලදී. මෙම කඳවුරු අතුරින් බොහොමයක් නිදහස් කර ගනු ලැබුවේ අප්‍රේල් හා මැයි මාසවල ය.මෙයින් වසර හැට පහකට පමණ ඉහත නිදහස් කර ගත් එම කඳවුරු බොහොමයක් අද කෞතුකාගාර ලෙස පවත්වාගෙන යනු ලබන්නේ ‘මෙවන් විපත් යළි කිසිදු දිනක මිහිමත සිදු නොවේවා’ යන ප්‍රාර්ථනයෙනි. රැඳවුම් කඳවුරක් යනු දේශපාලන විරුද්ධවාදීන් හෝ විදේශිකයන් හෝ කිසියම් ජන කොට්ඨාසයකට හෝ ආගමික නිකායකට අයත් පිරිස් හෝ යුද්ධයක් පවතින ප්‍රදේශයක සිටින සාමාන්‍ය ජනතාව හෝ රඳවා තැබීමට උපයෝගී කරගන්නා විශාල භූමිභාගයකි.මෙහි සිරගතවන්නා තමා කළ වරද පිළිබඳ කිසිදු අවබෝධයකින් තොරව, නීතිමය රැකවරණයක් පවා නොලැබ, කටුක හෝ කුරිරු පරිසරයක් තුළ රඳවා තැබෙයි. 1933 – 1945 අතර නට්සි පාලන කාලයේදී තම විරුද්ධවාදීන් සහ යුදෙව්වන් රඳවා තැබීමටත්, යුදෙව්වන්ට එරෙහි ‘අවසන් විසඳුම’ ක්‍රියාත්මක වූ වකවානුව තුළ ඔවුන් සමූලඝාතනය කිරීමටත් නට්සීහු සමස්ත යුරෝපය පුරා රැඳවුම් කඳවුරු ස්ථාපිත කළහ.1933 පෙබරවාරියේ දී කුණාටු හමුදාව (S.A) හා පොලීසිය එක්ව හිට්ලර්ට එරෙහි යැයි සැක කළ සියලුම දේශපාලන බලවේග අත්අඩංගුවට ගත් අතර උතුරු බර්ලිනයේ ඔරේනියන්බර්ග්, හැම්බර්ග්හි එස්ටර්වෙගන්, වයඹදිග මියුනික්හි ඩකාවු, සහ සැක්සනි ප්‍රදේශයේ ලීච්ටන්බර්ග් යන කඳවුරුවල ‘රාජ්‍ය සතුරන්’ ලෙස සැලකුණු මෙම දේශපාලන පක්ෂ සාමාජිකයන් සිරගත කිරීම ඇරඹිණි. 1936 වන තෙක් ගෙස්ටපෝ හෙවත් රාජ්‍ය රහස් පොලීසිය මඟින් බර්ලිනයේ ‘කොලොම්බියා හවුස්’ හි සිට සැකකරුවන් පිළිබඳ විමර්ශන කටයුතු මෙහෙය වූ අතර ක්‍රමක්‍රමයෙන් මෙම කඳවුරු පාලනය සංවිධාන කොට එස්.එස්.හමුදාවේ පාලනයට නතු කෙරිණි.මේ අනුව 1933 ස්ථාපිත කළ ඩකාවු කඳවුර ප්‍රතිසංවිධානාත්මක කඳවුරක් ලෙස 1945 නට්සි පාලනය අවසන් වන තෙක් ම පැවතිණි. 1939 වන විට මුල් කාලීන කඳවුරුවලට අමතර ව පරිපාලනමය වශයෙන් ක්‍රමානුකූල තවත් රැඳවුම් හා ඝාතන කඳවුරු 5 ක් ස්ථාපිත ව තිබිණි. සාච්සන්හවුසන් (1936), බූහන්වල්ඩ් (1937) ෆ්ලොසන්බර්ග් හා මවුතවුසන් (1938), රවෙන්ස්බියුර්ක් (1939) එම කඳවුරු ය. පසු කාලීන ව අනෙකුත් රැඳවුම් හා ඝාතන කඳවුරු වූ අවුෂ්විට්ස්, බෙල්සන්, ග්‍රොස්රොසන්, පපන්බර්ග්, කෙරේසියන්ස්ටඩ් වැනි කඳවුරු ස්ථාපිත වූයේ ය.ජර්මානු කොමියුනිස්ට්වාදීන්, යුදෙව්වන්, සමාජවාදීන්, ප්‍රජාතන්ත්‍රවාදීන්, කතෝලිකයන්, ප්‍රොතෙස්තන්තයන්, වෘත්තීය සමිති නායකයන්, පූජකයන්, යුද විරෝධීන්, අහිකුණ්ටිකයන්, සමලිංගිකයන්, සමාජ විරෝධීන් හා සමාජ අපගාමීන්, යෙහෝවා භක්තිකයන් මෙන්ම නට්සිවාදය ප්‍රතික්ෂේප කළ ජර්මානුවන් ද, නට්සිවාදයේ අගතිගාමී ලක්ෂණ ප්‍රතික්ෂේප කළ මධ්‍යස්ථ නට්සීන් ද කිසිදු නඩු විභාගයකින් තොරව, අභියාචනයක් ඉදිරිපත් කිරීමට අවස්ථාවක් නොදෙමින් මෙම කඳවුරුවල සිර කරනු ලැබී ය. මෙම අත්අඩංගුවට ගැනීම් සාධාරණීකරණය කරනු වස් නට්සින් විසින් ඒවා හඳුන්වනු ලැබුවේ ‘ආරක්ෂණ නිවාරණ අත්අඩංගුවට ගැනීම්’ ලෙසය. මෙම සිරකරුවන් කුසගින්නේ හා දරුණු වද බන්ධනයනට ලක්කරමින් නිරර්ථක වහල් මෙහෙවරෙහි යොදවමින් ක්‍රමානුකූලව ඝාතනය කිරීමට ඔවුහු ක්‍රියාකළහ. එම ක්‍රියාවලිය නම් කෙරුණේ ‘වැඩ කිරීම තුළින් සමූලඝාතනය’ යනුවෙනි. ඒ අනුව අයහපත් කාලගුණික තත්ත්වය යටතේ ලෙඩ රෝගවලට හෝ හදිසි අනතුරුවලට ලක්ව මිය යන පරිද්දෙන් ඔවුන් සේවයේ යෙදවීම ය. උදාහරණයක් ලෙස මවුතවුසන් කඳවුරේ ගල්වලේ සිට විශාල කළුගල් කුට්ටි ඔසවාගෙන පියගැට 186ක් වේගයෙන් දිවවීම වැනි ක්‍රියා දැක්විය හැකි ය.බලහත්කාරයෙන් සේවාවල යෙදවීමේ නට්සි සංකල්පය විරුද්ධවාදී බුද්ධිමතුනට දඬුවම් කිරීම සඳහා පමණක් ම යොදාගත්තක් නොවීය.එය ජර්මානුවන් තමන් සුපිරි වර්ගයා යන මතයෙහි සවිංඥානිකව එල්බගෙන සිටින්නටත් ජාතික සමාජවාදී වාර්ගික ඉලක්ක සපුරා ගැනීම සඳහා සහයෝගය ලබාදිය යුතු බවටත් කළ දැනුම්වත් කිරීමක් ද වූයේය. ‘රාජ්‍ය සතුරන්’ සේ නම් කෙරුණු සියල්ලන් වහල් සේවය සඳහා යෙදවීමට ඔවුහු පසුබට නොවූහ.බුහන්වල්ඩ් කඳවුරේ සිරකරුවන් නිදාගත් කුටි1933 වසන්ත සෘතුවේ හිට්ලර් බලයට පත් විගස ජර්මනියේ ප්‍රථම රැඳවුම් කඳවුර ලෙස ඩකාවු කඳුවර මියුනික් නගරයට කිලෝමීටර 12 පමණ ඔබ්බෙන් ස්ථාපිත කෙරිණි.ආරම්භයේ දී කොමියුනිස්ට්වාදීන් හා ප්‍රජාතන්ත්‍රවාදීන් වෙනුවෙන් ස්ථාපිත වූ මෙම කඳවුර පසුව නට්සි රාජ්‍යයේ දේශපාලනික සතුරන් ලෙස සැලකූ සියලු පුද්ගලයන් සිරගත කිරීමට උපයෝගී කර ගැනිණි.සිරකරුවන් 5000 පිරිසක් සඳහා ආරම්භ කළ ඩකාවු කඳවුර පසුකාලීනව බිහි වූ සියලු කඳවුරුවලට පූර්වාදර්ශයක් වෙමින් නට්සි පාලනය අවසන් වන තෙක්ම ක්‍රියාත්මක වූයේ ය. විවිධ මාදිලියේ වෛද්‍ය පර්යේෂණ මෙම කඳවුරේ ක්‍රියාත්මක වූ අතර හයිපොතෙර්මියා ගැටලුව හෙවත් අධික සීතල නිසා මිනිස් සිරුරේ ඇතිවන වෙනස්කම්, අධික ලවණ ජලය පෙවීමේ පර්යේෂණ හා අව වායු පීඩන පර්යේෂණ හේතුවෙන් මිනිසුන් විශාල පිරිසක් මරණයට පත් වූහ. 1933 සිට 1945 අතර කාලය තුළ විවිධ ජාතීන් 31 කට අයත් සිරකරුවන් 205606 දෙනෙකු මෙම කඳවුරේ සිරගතව සිටියහ. එයින් ඝාතනයට ලක්වූ පිරිස 31951කි. 1945 අප්‍රේල් 29 දින කඳවුර නිදහස් කරගන්නා විට 30000 අධික පිරිසක් එහි වූහ.උතුරු බර්ලිනයේ ඔරේනියන්බර්ග් කඳවුර ආසන්නයේ 1936 ජූලි 12 වන දින ස්ථාපිත කෙරිණි. ආරම්භක සාමාජිකයන් වූයේ එස්ටර්වෙගන් කඳවුරේ සිට ගෙන එන ලද දේශපාලන සිරකරුවන් 50 දෙනෙකි. එස්.එස්. මේජර්වරයකු හා කර්නල්වරයකු යටතේ පාලනය වූ මෙම කඳවුරට, වීදුරු බිඳුණු රැයේ සිදුවීමත් සමඟ හිට්ලර්ගේ අණ පරිදි අත් අඩංගුවට පත් යුදෙව්වන් 30000කින් 6000ක් ගෙන එන ලදී. පෝලන්තය ආක්‍රමණය කළ ජර්මන් හමුදාව ප්‍රථමයෙන් ම කළේ බුද්ධිමතුන් හා උගතුන් විශේෂයෙන් ගුරුවරුන්, කතෝලික පූජකවරුන්, රාජ්‍ය තාන්ත්‍රිකයන් හා වෙනත් නායකයින් අත්අඩංගුවට ගැනීමය.ඒ වන විට පෝලන්තයේ රැඳවුම් කඳවුරු නොතිබූ හෙයින් ඔවුන් සාච්සන්හවුසන් කරා යොමු කෙරිණි. 1940 දී පෝලන්ත කතෝලික පූජකයන්, තරුණයන් සහ පෝලන්ත හමුදා නිලධාරීන් 1200 පමණ ද 1941 දී 18,000ක සෝවියට් යුද සිරකරුවන් පිරිසක් ද මෙහි ගෙන එනු ලැබී ය. එම පිරිසෙන් 13,000ක් වෙඩි තබා ඝාතනය කෙරුණේ ද මෙම කඳවුරේදීය. 1945 ජනවාරි වන විට කඳවුරේ ජනගහණය 65,000 ක් වූ අතර ඉන් 13,000 ක් කාන්තාවන් ය. යුද සමයේ අවි නිෂ්පාදන කම්හලක් ලෙස පැවතුන සාච්සන්හවුසන් කඳවුරට අනුයුක්ත ව කුඩා කඳවුරු 60 පිහිටා තිබිණි. 1945 අප්‍රේල් 22 දින සෝවියට් හමුදා විසින් මෙම කඳවුර නිදහස් කරගන්නා ලදී.ජර්මනියේ වියෙමාර් දිස්ත්‍රික්කය අතීතයේ සිට ප්‍රචලිත වූයේ දාර්ශනිකයන් හා උගතුන් ගේ නිජබිමක් ලෙසිනි. එහෙත් පසුකාලීනව එය ලොව පුරා ප්‍රචලිත වූයේ සුප්‍රකට නට්සි රැඳවුම් කඳවුරක් වූ බූහන්වල්ඩ් කඳවුර හේතුවෙනි. 1937 ස්ථාපිත කළ මුල් ම කඳවුරුවලින් එකක් වූ එය වියෙමාර් දිස්ත්‍රික්කයේ වයිමා නගරයට සැතපුම් හතරක් ඈතින් එටස්බර්ග් කන්දේ පිහිටා තිබිණි. ‘එටර්ස්බර්ග් රැඳවුම් කඳවුර’ නමින් හැඳින්වුණු මෙම කඳවුර පසුව බූහන්වල්ඩ් යනුවෙන් ප්‍රකට වූයේ ය. ආරම්භයේ දී පිරිමි දේශපාලන සිරකරුවන් සඳහා පමණක් වෙන් වූ මෙහි සිරගත ව සිටියේ කම්කරුවන් 149 දෙනෙකි. වසරක් තුළ එම ප්‍රමාණය 2500 දක්වා වර්ධනය වූයේ ය. 1938-39 කාලය තුළ 600 කට අධික පිරිසක් මෙහි දී මියගියහ.වීදුරු බිඳුණු රැයේ සිදුවීමත් සමඟ යුදෙව්වන් දසදහසක් පමණ ද, 1944 වන විට කාන්තාවන් විශාල පිරිසක් ද මෙම කඳවුරට ගෙන එනු ලැබී ය. 1933 දී පැවැති මැතිවරණයට හිට්ලර් හා තරග කළ ජර්මානු කොමියුනිස්ට් පක්ෂ සභාපති අර්නස්ට් තයෙල්මාන් අත්අඩංගුවට ගෙන 1944 දී ඝාතනය කෙරුණේ ද මෙම කඳවුරේ ය. කුසගින්නේ තැබීම, පහර දීම, වද බන්ධන පැනවීම මෙහි නිරන්තරයෙන් ම සිදුවූයේ ය.වෛද්‍ය කාල් වියර්නට් විසින් සමලිංගිකයන් පුනරුත්ථාපනය කොට සාමාන්‍ය පුද්ගලයන් බවට පත් කළ හැකි ද යන්න පිළිබඳ විවිධ පර්යේෂණ මෙම කඳවුර තුළ සිදු කළ අතර ඒවාට බඳුන් වූ බොහෝ සිරකරුවෝ මරණයට පත්වූහ. රැඳවිය හැකි ප්‍රමාණය ඉක්ම වූ පිරිසක් රැඳවීම මත ලෙඩරෝග විශාල ලෙස පැතිර ගියේ ය. විශේෂයෙන් සීත සෘතුවේ එළිමහනේ වැඩ කිරීම හේතුවෙන් පා ඇඟිලි තුවාල වීම නිසා බොහෝ දෙනකුගේ පාද ඉවත් කිරීමට සිදුවූයේය. දේශපාලන සිරකරුවන් හා අපරාධකරුවන් අතර විවිධ ගැටුම් නිර්මාණය වූයේ ය.එන්නත් මඟින් රෝගීන් මරා දැමීමේ ක්‍රියාවලිය ආරම්භ වූයේ බූහන්වල්ඩ් කඳවුරෙනි. මෙම කඳවුර භාර නිලධාරියා වූයේ කාල් කොක් ය. පසුකලෙක වංචා හා දූෂණ සම්බන්ධයෙන් වරදකරු කෙරුණු කොක් එස්.එස්. අධිකරණය මඟින් එල්ලා මරා දමනු ලැබී ය. ඔහුගේ බිරිය වූ ඉල්සි කොක් ඉතා ක්‍රෑර කාන්තාවක වූවා ය. නිතර කසයක් ද රැගෙන අසකු පිට කඳවුර වටා සැරිසැරූ ඇය තමා යන මඟ ඉදිරියට හමුවන ඕනෑම සිරකරුවකුට පහර දීම විනෝදාංශයක් කරගෙන සිටියාය. ඇගේ තවත් විනෝදාංශයක් වූයේ මිනිස් සමින් කළ ලාම්පු ආවරණ, පොත් කවර හා අත්වැසුම් එකතු කිරීම ය.ඇතැම් අවස්ථාවල වෛද්‍ය මධ්‍යස්ථානය වෙත සිරකරුවන් කැඳවා, වඩාත් විසිතුරු ලෙස සිරුරේ පච්ච කොටා තිබූ සිරකරුවන් තෝරා ගත් ඇය එම සිරකරුවන් විෂ එන්නත් මඟින් මරණයට පත්කොට ඔවුන්ගේ සම ගලවා මනාව පදම් කොට එයින් අත්වැසුම්, ලාම්පු ආවරණ හා පොත් කවර තනා ගත්තා ය.‘බූහන්වල්ඩ් බැල්ල’ ලෙසින් සිරකරුවන් අතර ප්‍රචලිත ව සිටි ඇය කඳවුර නිදහස් වීමෙන් පසු වරදකාරියක වී සිරදඬුවම් විඳිමින් සිටින අතර සිය දිවි නසා ගත්තා ය. එමෙන් ම මෙහි ඇතැම් පාලකයෝ සිරකරුවන් මරා ඔවුන්ගේ හිස් වේලා පදම් කොට කඩදාසි සුළඟට යෑම වළක්වන කඩදාසි බරු ලෙස භාවිත කිරීමට තරම් දුෂ්ට වූවෝ ය.නට්සින් විසින් කාන්තාවන් උදෙසා ම ඉදිකළ එකම කඳවුර රවෙන්ස්බ්‍රියුක් ය. බර්ලිනයට කිලෝමීටර 56 ඔබ්බෙන් උතුරු ජර්මනියේ රවෙන්ස්බ්‍රියුක් ගම්මානයේ මෙම කඳවුර ස්ථාපිත කෙරුණේ 1938 දී ය. රතු කුරුස සේවයේ හෙදියන්, යුදබිමේ දී අත්අඩංගුවට පත් රුසියානු කාන්තාවන්, ප්‍රංශ ජාතිකයින්, වැනි ලිස්ටන්බර්ග් කඳවුරේ සිට ගෙන එන ලද කාන්තාවන් 900 දෙනෙකුගෙන් මෙම කඳවුර ආරම්භ කෙරිණි.සිරකාරියන් 6000ක් සඳහා පහසුකම් තිබුණ ද 1942 අවසන් වන විට එහි සිරකාරියන් 10,000 දක්වා ද 1945, 45,000 දක්වා ද වර්ධනය විය. එස්.එස්. නිලධාරීනට අමතරව කාන්තා එස්.එස්. නිලධාරිනියන් 150 පමණ පිරිසක් මෙම සිරකාරියන් පාලනය සඳහා යොදවා තිබිණි. මෙම නිලධාරිනියන්ට අයත් එක් රාජකාරියක් වූයේ වෙහෙස වී වැඩ කළ නොහැකි කාන්තාවන් මරා දැමීම සඳහා තේරීම ය. මුල් යුගයේ දී එලෙස තෝරාගත් සිරකාරියන් වෙඩි තබා මරා දැමුණු අතර 1942 පමණ වන විට සහන ඝාතකාගාර වෙත හෝ බිර්කනාවු කඳවුර ;වත හෝ රැගෙන ගොස් ඝාතනය කෙරිණි.ඒ හැර විෂ එන්නත් ලබාදීමෙන් ද විශාල පිරිසක් ඝාතනය කෙරිණි. මිනිස් අස්ථි බද්ධ කිරීම, රසායන ද්‍රව්‍ය ඇසුරින් කළ විවිධ පර්යේෂණ සඳහා කාන්තාවන් සහභාගී කරගැනීම හේතුවෙන් බොහෝ පිරිසක් මරණයට හෝ සදාකාලික ආබාධිත බවට පත්වූහ. එමෙන් ම කාන්තාවන් හා දැරියන් යොදවා ගෙන (විශේෂයෙන් අහිකුණ්ටික ජනතාව) ඔවුන් වඳ භාවයට පත් කිරීමේ අමානුෂික වෛද්‍ය පර්යේෂණ සිදුවූවේ ද මෙම කඳවුරේ ය.රවෙන්ස්බ්‍රියුක් කඳවුර වඩාත් ප්‍රචලිත වූයේ එය කාන්තා එස්.එස්. නිලධාරිනියන් පුහුණු කළ මධ්‍යස්ථානය වූ හෙයිනි. සිරකරුවන්ට පහර දීම, මරා දැමීම සඳහා තේරීම, වෙඩි තැබීම, වැනි කෲරකම් සියල්ල පිළිබඳ මනා පුහුණුවක් මෙහිදී එම නිලධාරිනියනට ලැබිණ. එලෙස පුහුණුව ලබා පිටව ගිය 3600ක් වූ කාන්තා නිලධාරිනියෝ විවිධ කඳවුරුවල සිරකැරවන් සඳහා තමන් උගත් භීෂණය පතුරුවමින් සිටියහ.හමුදා කඳවුර අත්පත් කරගන්නා විට 16 දෙනෙකුගෙන් සමන්විත පාලක පාලිකාවෝ පිරිසක් ද අත්අඩංගුවට පත්වූහ. මොවුනට එරෙහි චෝදනා වූයේ කාන්තාවන්ට කෲර වදහිංසා පැමිණවීම හා මරණයට පත්කිරීම යන කරුණු ය.නට්සින් විසින් ස්ථාපිත කළ විශාල ම කඳවුර වූ අවුෂ්විට්ස්, පෝලන්තයේ ක්‍රැකොව් නගරයේ සිට කිලෝමීටර 37 බටහිර දෙසින් පිහිටා තිබිණි. අවුෂ්විට්ස් කඳවුරේ ආරම්භයේ දී පෝලන්ත දේශපාලන සිරකරුවන් සෝවියට් යුද සිරකරුවන් සහ අහිකුණ්ටිකයන් රඳවනු ලැබිණි. නට්සි අවශ්‍යතාව මත නාන කාමර (ගෑස් කාමර) මළ සිරුරු තැන්පත් කර තැබීමට අවශ්‍ය කුටි), මිනී දවන උදුන් ආදියෙන් ස්වයංපෝෂිත කෙරිණි. අවුෂ්විට්ස් විෂ වායු කුටියක වරකට 2000 දෙනා එකවර මරණයට පත් කළ හැකි වූයේ ය.බුහන්වල්ඩ් කඳවුරේ සිරකරුවන්අවුෂ්විට්ස් කඳවුරේ යුදෙව් හා රුසියානු යුද සිරකරුවන් කොපමණ පිරිසක් ඝාතනය කෙරුණා ද යන්නට නිවැරදි සංඛ්‍යාලේඛන නොමැති වුවත් නඩු විභාගයේ දී රුඩොල්ෆ් හොස් ප්‍රකාශ කළ ආකාරයට මිලියන දෙකහමාරක් විෂවායු කුටිවල ද මිලියන බාගයක් කුසගින්න මත ද මිය ගොස් ඇත. එහෙත් සෝවියට් රජයේ සංඛ්‍යාලේඛන අනුව එය මිලියන හතරකි.මිලියන ගණනක් වූ මිනිසුන්ගේ අනේක විධ දුක්ඛ දෝමනස්ස උසුලාගත්, ඔවුන්ගේ සුසුම් පොද ඉහළ වා තලයට මුසු වූ මේ බිම්කඩවල මම දැන් ඇවිද යමින් සිටිිමි. බූහන්වල්ඩ්, රවනස්බ්‍රියුක්, ඩකාවු මේ බිම්වල මම ඇවිද යමින් සිටිමි. නම් එකිනෙකට වෙනස් වුව ද සෑම කඳවුරක ම සැකැස්ම එක ම ය. ක්‍රියාදාමයන් එක ම ය. ශීත සෘතුව ගෙවී ගොසිනි. වසන්තයට ආරාධනා කරමින් ගස්වැල් තුරුලතාවෝ දළු ලති. මෙයින් හැට වසරකට ඉහත මෙම භූ®මි භාගය කෙතරම් ජනාකීර්ණ වීද?’එටස්බර්ග් කඳු මුදුනේ පිහිටි වර්ෂාවෙන් තෙමී බර වූ අතුපතරින් යුත් තුරු පෙළ, කඳු මුදුන හාත්පස දර්ශනයෙන් වෙන්කොට වසා ගත් දැඩි නිහැඬියාව තුළ නිසල ව නැඟී සිටියේ ය. සීත සමයෙන් සේදී ගිලිහී වැටුණු වියළි පත්, තෙත දිස්නයක් පතුරුවමින් දිරන්නට විය. මෙම පෙදෙසට වසන්තය පැමිණියේ වැඩි කැමැත්තකින් නොවේ.’මෙයින් හැට වසරකට පෙර බූහන්වල්ඩ් කඳවුරේ සිරකරුවකු ව සිටි බෲනෝ ආපිට්ස් එම කඳවුර පිළිබඳ ව සටහනක් තබන්නේ එලෙස ය. එම සටහන අදට ද වලංගු යැයි මට සිතේ. මම මේ කඳවුරු නරඹන්නේ ඒවා නිදහස ලබා පනස් වසරක් ගෙවුණු පසු ය. එහෙත් එම පෙදෙස් කරා වසන්තය පැමිණෙන්නට තවමත් මැලිකමක් දක්වනවා යැයි හැඟෙන්නේ අවට පැතිර පවත්නා දැඩි පාළු ස්වභාවය හේතුවෙනි.පැරණි දුම්රිය මඟ ඔස්සේ මම ඉදිරියට ඇවිද යමි. කඳවුරු වටා තිබූ විදුලි සැර කැවූ කටුකම්බි වැටත් මුර අට්ටාලත් තවමත් එලෙස ම ය. එහෙත් අද එහි විදුලි සැර හෝ කඳවුර දෙසට මානාගත් තුවක්කු දැකිය නොහේ. ඒවා සිහිවටන පමණි. එදා මිනිසුන් රඳවනු ලැබූ බැරැක්ක කිසිවක් නොමැත. ඒ වෙනුවට ඇත්තේ ඒවා පැවැති ස්ථාන පිළිබඳ සලකුණු පමණකි. එදා කඳවුර කරා ගෙන ආ මිනිසුන්ගේ් පෙරෙට්ටුව පැවැති බිම පාළු ය. එම හිස් බිම්කඩ සිසාරා මම හාත්පස බැලීමි. එහි පසෙක ඇත්තේ කෞතුකාගාරයකි.එහි ප්‍රදර්ශනයට තබා ඇති එස්.එස්. භටයන් මිනිසුන් විවිධ වධ බන්ධනයනට ලක් කිරීම සඳහා උපයෝගී කර ගත් කස, තුවක්කු, ආයුධ, බංකු, මළ සිරුරු ගෙනගිය කරත්ත, සිරකරුවන්ගේ ඇඳුම්, විවිධ ඡායාරූප, පොසිල බවට පත් මළ සිරුරු, මේ සියල්ල අපට මවා පාන්නේ මේ කඳවුරු තුළ පැවැති ම්ලේච්ඡ කෲරත්වය නොවේ ද? මම එයින් නික්ම නැවත මාවත ඔස්සේ ගමන් කරමි. මිනිසුන් උපයෝගී කර ගනිමින් විවිධ වෛද්‍ය පර්යේෂණ සිදුකළ ශෛල්‍යාගාර අබියස මම මොහොතක් නැවතී සිටිමි. පිඟන් ගඩොල් අල්ලා තැනුණු පර්යේෂණ ඇඳන්, රුධිරය සෝදා දැමීම සඳහා භාවිත කළ ජලනළ, වසර ගණනක් මුළුල්ලේ විඩා හරියි. මිනිසුන් අමු අමුවේ කපා කොටා දැමීමට උපයෝගී කරගත් ආයුධ පසෙක ඇති වීදුරු මංජුසාවක තැන්පත් ව හිඳීයි.බුහන්වල්ඩ් කඳවුරේ මුර ටැම්මම එතුළට මඳක් එබී බැලුවෙමි. මිනිසුන්ගේ හිස්කබල් ඉවත් කිරීමට උපයෝගී කරගත් අතකොළු, විවිධ ප්‍රමාණයේ සිරින්ජර, කියත්, මන්නා වැනි පිහි එහි තැන්පත් ව තිබිණි. එතැනින් ඔබ්බෙහි වූයේ ලක්ෂ සංඛ්‍යාත මිනිසුන්, ගැහැනුන් හා දරුවන්ගේ දිවි උදුරා ගත් ගෑස් කුටි ය. බිම්ගෙයක ස්වරූපය ගත් එහි තවමත් ඇත්තේ මහත් පාළු මුස්පේන්තු පෙනුමකි. එහි බිත්ති වටා කරාම සවි කර තිබූ බව දැක්වෙන සලකුණු ය. බිත්තියේ මැද කොටසේ යකඩින් කළ විශාල කරාමයක් විය හැකි ය.ලක්ෂ ගණනක් මිනිසුන්ගේ හුස්ම සිරකොට මරණයට පත් කළ ‘සයික්ලෝන් බී’ වායුව ගලා ආවේ මෙම යකඩ කරාමයෙනි. එතුළ දිවි තොර කළ අහිංසකයන් සිහිවී මා නෙතට කඳුළක් ගලා ආවේය. දොරටුව විවර කරන විට එහි වූ කිසිවක් මා නෙත ගැටිණි. ඇතුළත සිටි මිනිසුන් මිය ගොස් ඇතිදැයි පරීක්ෂා කිරීමට දොරටුවේ සවිකොට තිබූ විමසුම් සිදුරයි. මිනිසුන් ලක්ෂ ගණනක් මිය යනු සිනහසෙමින් නැරඹූ විමසුම් සිදුරයි.ඉන් පිටතට පැමිණි මම යළිත් ගමන් අරඹමි. මා දැන් සිටින්නේ මළවුන් දැවූ ගෑස් උදුන් අසල ය. මේ දහනාගාරය යි. උදුන් ඇතුළතින් දිරාපත් වෙමින් පැවතියේ ය. පනස් වසරක් ගෙවුණ ද එතුළින් මිනිසුන් දැවුණු පුළුටු ගන්ධය මගේ නාස් කුහර තුළට ඇතුළුවනු දැනෙයි. ඉහළින් ඇතුළු කරන මළ සිරුරු දැවී අළු බවට පත් වූ පසු එම අළු සියල්ල පහතින් ඇති විශේෂ කුටියක එකතුªවේ. සොන්ඩකමාන්ඩෝවරුන් විසින් ඒවා ඉවත් කරනු ලැබිණි. උදුන් තුළට මිනිසුන් ඔබන්නට යොදා ගත් ලීවර මඟින් ක්‍රියා කළ කරත්ත, මළ සිරුරු උදුන් කරා ගෙන ගිය යකඩ රෝද සහිත ගිලන් ඇඳන්, අවට වූ කෙත්වතු සරුසාර කරනු වස් පොහොර සඳහා මියගියවුන්ගේ ඇටකටු තලා දැමුණු යන්ත්‍ර, සිය සේවා කාලය සදහට ම නිමාකොට උපේක්ෂාවෙන් බලා සිිටින්නේ කෙදිනක හෝ තම අවසානය ද ළඟා වන බව සිහිපත් කරමිනි.මළ සිරුරු දවාලූ උදුන් තුළින් ගලා ආ දුමාරය නිදහස් වා තලයට මුසු කළ දැවැන්ත දුම් කවුළුව හිස පහතට හෙළා නිසොල්මනේ බලා සිටියි. එතුළින් නැවත කිසි දිනෙක දුමාරයක් නැඟෙන්නේ නැත. සිය නායකයාගේ අපේක්ෂා මුදුන් පමුණුවාලීමට දිවා රාත්‍රි නොබලා නොකඩවා ක්‍රියාත්මක වූ මෙම යන්ත්‍ර සූත්‍ර තම සේවා කාලය නිමවා ගිමන් හරිමින් සිටියි.ඇතැම් කඳවුරක තාවකාලික සුසාන දැකිය හැකි ය. ඒ මිය ගිය තම ඥාතීන් වෙනුවෙන් ඔවුන්ගේ සමීපතමයන් විසින් පසුකලෙක කඳවුරු බිමේ ගොඩනැඟූ® මියගියවුන්නේ නම් ගම් දැරු කුරුසියන් ය. මම අවට බැලීමි.ඈත වූ සිහිවටනයක් මත ගල් කැටයක් තබා යුදෙව් ආචාර විධි අනුව මළවුනට ගෞරවය දක්වන යුවළක් දිස්විණි. ඉහළ අහස වලාකුළින් ගහණ ය. එම වලාවෝ වේගයෙන් කැරැළි ගැසෙමින් කඳවුර ඉහළින් සැරිසරති. එතුළ සිරවූ විවිධ මිනිස් රූ මා නෙත ඇදී යයි. එහි ඇත්තේ මෙම කඳවුරුවල දුම් කවුළුවෙන් අහසට ඇදී ගිය මිනිසුන්, ගැහැනුන් හා දරුවන්ගේ ආත්ම විය යුතු ය. ඔවුන් ඉහළ අහසේ සිට තමන් අත්විඳි ශෝචනීය ඉරණම කඳවුරු නරඹන නූතන පරම්පරාවට කොඳුරනු ඇතැයි මට සිතිණි.ප්‍රියන්ජන් සුරේෂ් ද සිල්වා</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av10050910</link>
    <topic>සූරසරදියෙල් මතකය අතරින් උතුවන්කන්දට</topic>
    <author>කු. විජයවර්ධන</author>
    <content>සූරසරදියෙල් මතකය අතරින් උතුවන්කන්දටශ්‍රී ලංකාව හැර ගොස් කැනඩාවේ වසන රියන්සි ක්‍රෑස් නම් බර්ගර් ජාතිකයා උතුවන්කන්දේ සරදියෙල් පිළිබඳව පද්‍ය සංග්‍රහයක් පළ කළේ ය. එහි පද්‍යයක් තිස්ස අබේසේකර සිය ‘අයාලේ ගිය සිතක සටහන්’ නම් රචනා එකතුවේ පරිවර්තනය කර දක්වා ඇත.  සුද්දා ලියා තබනු ඇතඔබ ගැන සටහනක් මෙසේඋගේ ආත්මය පුරා වෙඩි බෙහෙත්තවරාගෙනමෙහි වැතිර සිටින්නේපල් හොරෙක් සහ සාහසිකයෙක් වූසර්දියෙල් යබල්ලෙක් වගේ මිය ගියේය ඔහුජයතු මහා බ්‍රිතාන්‍යඅපේ ඇත්තෝ මේ පින්බිමේ උපත ලදඋන්ගේ බොරුව හෙළි කරනු ඇතපෙන්වනු ඇතඅධිරාජ්‍යවාදයේ මිට මොලවා ගත්කුරිරු හස්තයරියන්සි සර්දියෙල් ගැන ලියා ඇත්තේ අධිරාජ්‍යවාදීන් කෙරෙහි උපන් වෛරයෙනි. අප ද මෙම කුඩා මිනිසා ගැන පුවත්පත් පිටු පුරවන්නේ එම අධිරාජ්‍යවාදයට අභියෝග කළ ඔහු පිළිබඳව ගෞරවයක් යටි සිතේ ඇති නිසා නොවේද? ඒ නිසා ම ඓතිහාසික වැදගත්කමක් නොමැති කඳුගැටයක් සංචාරක ආකර්ෂණීය ස්ථානයක් බවට පත්ව ඇත. ගුණසේන විතාන / විමලසේන ඉහළගම / ජී.ටී.වික්‍රමසිංහ වැනි ලේඛකයන් සර්දියෙල් පිළිබඳව පොත් පළ කර ඇත. එමෙන්ම මෑතකදී සර්දියෙල් පිළිබඳව සුදත් රෝහණ ටෙලි වෘතාන්තයක් ද නිර්මාණය කළේ ය. එය ඉතා ජනප්‍රිය විය.මාවනැල්ලට ආසන්නව නුවර පාරට මායිම්ව උතුවන්කන්ද ගම්මානය පිහිටා ඇත. මේ ප්‍රදේශයේ සුවිශේෂ භූ ලක්ෂණය වන්නේ මහාමාර්ගයට වම්පසින් ඉහළට නැඟී සිටිනා උතුවන්කන්ද ගිරි ශිඛරය හෙවත් සර්දියෙල් ගල යි. අඩි 1410ක් (මීටර 427) උසැති එහි මුදුණේ පිහිටි පර්වත කූටය නිසා එය ඈතට බලකොටුවක් ලෙසින් දිස්වේ. ඒ නිසා ම ඉංග්‍රීසීන් එකල එය හැඳින්වූයේ කාසල් රොක් යනුවෙනි.සර්දියෙල් සිය ආරක්ෂක තිප්පොළ ලෙස මෙම කඳුගැටය භාවිත කළේ ඔහුගේ ගමේ පිහිටි සැඟවීමට හොඳම ස්ථානය එය වූ බැවිනි. නුවර පාරේ උතුවන්කන්ද ගමෙහි සිට වමට වැටී ඇති අතුරු පාර මේ කන්ද පාමුලින් එදා වනයෙන් පිරී පැවැති මේ වටපිටාව අද බොහෝ දුරට වෙනස් වී ගොසිනි. අවට කෙත්යාය ගමට සහල් සපයන වගාබිම වේ. උඩරට රාජධානි යුගයේ පටන්ම ගැමියෝ මෙහි කුඹුරු ගොවිතැන් කළහ. කුඩා කඳුගැට වටකරගත් නිම්නයක පිහිටි උතුවන්කන්ද ගම්මානය පැරණි ගමක අසිරිය කදිමට විදහා පායි.සරදියෙල්ගේ පියා දීකිරිකෑගේ අදාසි අප්පු ය. දුම්කොළ වෙළෙඳාමත් ගොන් කරත්ත රස්සාවත් ඔහුගේ ජීවන වෘත්තිය විය. හලාවත ප්‍රදේශයේ වැසියකු වූ ඔහු වෙළෙඳාමේ යන අතරතුර උතුවන්කන්ද කරත්ත නැවතුම්පොළෙහි නවාතැන් ගෙන පුරුදු ඔහු ඒ අසල වූ මොල්ලිගොඩ නම් ගමේ පිචෝහාමි නම් කාන්තාව සමඟ පෙමින් බැඳී ඇය විවාහ කරගෙන එහිම පදිංචි විය.ඇය ශ්‍රී වික්‍රම රාජසිංහ රජුගේ අන්තඞපුරයේ සිටි තැනැත්තියක් වන අතර රජු ඉංග්‍රීසින් විසින් අල්ලාගත් පසු නිදහස ලැබුවා ය. ඇයට අදාසි අප්පු සමඟ විවාහයෙන් දරුවන් පස් දෙනකු අතරින් වැඩිමලා වූයේ සරදියෙල් ය. ඔහු උපත ලැබුවේ 1832 මාර්තු 25දාය. කුඩා කල සිට ම දඩබ්බරකම්වලට ඇලුම් කළ සරදියෙල් අකුරු කිරීම සඳහා මුලින්ම මාවනැල්ලේ නුවර පාර අසල බෙලිගම්මන පන්සලටත් පසුව ඉලුක්ගොඩ පන්සලටත් යවා ඇත.බෙලිගම්මන විහාරය නුවර පාරට මායිම්ව මාවනැල්ල නගරය අසල පිහිටා ඇත. ඉලුක්ගොඩ විහාරය පිහිටියේ උතුවන්කන්ද අසල සිට සැතපුම් දෙකක් පමණ දුරින් මාඔය නිම්නයේ ය. සර්දියෙල් ඉලුක්ගොඩ පන්සලේ අකුරු කරන සමයේ දිනක් ගමේ ප්‍රභූවරයකුගේ දරුවකුට පහර දීම නිසා බියෙන් කැලෑ වැදුණේ ය.ටික දිනක් ගමේ කැලෑ මණ්ඩිවල සැඟව සිටි ඔහු තමා මරා දමාවි යන බයට ගමෙන් පැන ගියේ කොළඹ නගරයට ය. එවකට ගමේ ප්‍රභූවරුන්ට තිබූ අත්තනෝමතික බලය නිසා සාමාන්‍ය ගැමියන්ට බියෙන් ජීවත්වීමට සිදු වූ බවට එය එක් උදාහරණයක් පමණි. සිදාදියේ කුලී වැඩ කරමින් සිටින අතර ඔහුට හමුදා බැරැක්කයේ කම්කරු රැකියාවක් ලබාගත හැකිවිණි.එහි ටික කලක් රාජකාරි කළ සරදියෙල් හමුදා භටයන් සතු මුදල් සහ තුවක්කු කිහිපයක් සොරකම් කරගෙන ආපසු ගමට පැමිණ උතුවන්කන්දේ සැඟවිණි. ඔහුගේ සෑම කාර්යයකදී ම සහායට සිටියේ මම්මලේ, සිරිමලා, හවඩියා, උක්කිඳා සහ සාමත් යන මිතුරන්ය. මේ පිරිස සොරකම් කරමින්, සූදුවට යමින් කල්ගත කළේ උතුවන්කඳු බෑවුමෙහි පිහිටි ගල් ලෙනකය. එම ගල්ලෙන තරමක් විශාල වන අතර, 20 දෙනකුට පමණ සිටීමට පුලුවන.කඳු මුදුනේ ඇති පර්වත තලයට නැඟුණු විට කෑගල්ලේ සිට මාවනැල්ල හරහා මහනුවරට වැටී තිබුණු කරත්ත පාර හොඳින් දර්ශනය වීම මොවුන්ට මහත් වාසියක් විය. මේ මාර්ගයේ ගමන් ගන්නා මුස්ලිම් වෙළෙන්දන් සහ සුදු ජාතිකයන් පහසුවෙන් මංකොල්ලකෑමට සරදියෙල් ඇතුළු පිරිසට හැකි වූහ. ආණ්ඩුව ඔහු අල්ලා දෙන කෙනකුට පවුම් 5ක් දෙන බව ප්‍රකාශ කළේය. පසුව ඒ මුදල පවුම් 100 දක්වා ඉහළ නැංවුණ ද කිසිවකුට ඔහු අල්ලා දීමට හැකි වූයේ නැත.ගම්වැසියන් තුළ සරදියෙල්ට තිබූ බිය සහ හිතවත්කම නිසා ඔහු පිළිබඳව ඔත්තු ලබා ගැනීමට ඉංග්‍රීසි ආණ්ඩුවට ලේසි නොවී ය. සරදියෙල්ගේ සෑම හොරමැරකමක් ම පැහැදිලි වූයේ සුදු පාලකයන් සහ ඔවුන්ට පක්ෂපාතී වූවන් කෙරෙහි වූ දැඩි වෛරයයි.මේ නිසා ඉංග්‍රීසින්ට එරෙහිව යමක් කළ නොහැකි ඔවුන්ගේ අසාධාරණකම්වලට ලක්වූ බොහෝ දෙනා සරදියෙල්ට යටි සිතින් ආශිර්වාද කළ බව නොරහසකි. සරදියෙල් අත්අඩංගුවට ගැනීමේ මෙහෙයුම්වලට සිංහලයන් වෙනුවට මුස්ලිම් ජාතික පොලිස් නිලධාරීන් යොදා ගැනීමෙන් ද ඒ බව පැහැදිලි වේ.1864 මාර්තු 17 දින සරදියෙල් ඔහුගේ මවගේ නිවසේ සිටින බවට ඔත්තුවක් උතුවන්කන්ද පොලිස් මුරපොළට ලැබුණි. සරදියෙල් එහි සිටින්නේ තම ප්‍රධාන සහායක මිත්‍රයා වූ මම්මලේ සමඟ බව ද පොලිසියට දැනගන්නට ලැබිණි. ඒ අවස්ථාවේ සරදියෙල් අත්අඩංගුවට ගැනීමේ මෙහෙයුමක් ක්‍රියාත්මක කෙළේ ය. ඒ සඳහා ගමේ පිරිසක් ද එක්කර ගත්හ. නිවස තුළ සිටි සරදියෙල් සහ මම්මලේ අත කාණු දෙකේ තුවක්කු තිබුණි.පොලීසිය ඇතුළු පිරිස ටිකින් ටික නිවෙස අසලට එත්ම නිවෙස තුළින් වෙඩි පහරක් එල්ල විය. ඉන් එක් අයෙක් මියගියේ ය. ඒ පිරිස අතර සිටි ජෙෆ්වැන් හොට් නම් පුද්ගලයෙකි. ඔහු බර්ගර් ජාතිකයකුට දාව සිංහල කාන්තාවකට ලැබුණු පුත්‍රයෙක් විය. එවිට ඔහුගේ සුළු පියා වූ ක්‍රිස්තියන් අප්පු ඉදිරියට පැමිණියේ පුතා මැරුවා නම් තමාත් මරාදමන ලෙස කෑගසමිනි. ඊළඟ වෙඩිල්ලෙන් ඔහු ද එතැන ම මරණයට පත් විය.එන පොට හොඳ නැති බව තේරුම් ගත් සාජන්වරයා කෑගල්ල උපදිසාපති සෝන්ඩර්ස්ගෙන් ආධාර ඉල්ලා පණිවුඩයක් යැවීය. ක්‍රමයෙන් ගොම්මං වෙමින් තිබුණි. පිරිස නිවස වටලාගෙන සිටියේ කෙසේ හෝ සරදියෙල් අල්ලා ගැනීමේ අරමුණෙනි. යළිත් නිවසෙන් තුවක්කු කටක් පිටතට පැමිණි අතර එයින් නිකුත් වූ වෙඩි ප්‍රහාරයෙන් පොලිස් කොස්තාපල්වරු තිදෙනා තුවාල ලැබූහ. උප දිසාපති එනවිට අඳුරු වැටී තිබූ අතර සරදියෙල් සහ සගයන් පැන ගොස් තිබුණි. උප දිසාපතිට කළ හැකි වූයේ එම නිවෙස කඩා බිඳ දැමීමට අණ කිරීම පමණි.සරදියෙල් අත්අඩංගුවට ගැනීම කෑගල්ල උප දිසාපති ඊ.ආර්.සෝන්ඩර්ස්ට මහත් හිසරදයක් විය. ඔහු ප්‍රාදේශීය ගම් ප්‍රධානීන් වූ සියලුම රටේ මහත්වරුන් සහ ගම්මුලාදෑනිවරුන් කැඳවා රැස්වීමක් පැවැත්වීය. කෙසේ හෝ මේ පුද්ගලයා අල්ලා ගත යුතු බව අවධාරණය කළේ ය.ඒ අතර ඉහත මිනීමැරුම් වූ දිනට පසුදින පොලිසිය සහ තුන්දහසකට අධික ජන පිරිසක් උතුවන්කන්ද කැලය හා අවට පීරන්නට වූහ. එහෙත් ඔවුන්ට සර්දියෙල් අල්ලාගත නොහැකි විය. 1864 මාර්තු 19දා ප්‍රදේශයේ සියලු ගම් ප්‍රධානීන්ගේ සහ පොලිසියේ මෙහෙයවීමෙන් තවත් මෙහෙයුමක් ක්‍රියාත්මක විය. ඒ අනුව කෑගල්ලේ සිට නිවාස පරීක්ෂා කරමින් දහස් ගණනක පිරිසක් ඉදිරියට ගියහ. මේ අතර සරදියෙල්ගේ කල්ලියේ සගයකු වූ සිරිමලා ඔහු සැඟව සිටිනා පෙදෙස දැනගෙන ඔහු හමුවී වැඩි ආරක්ෂාව සඳහා මාවනැල්ලේ අබ්දුල් කාදර්ගේ නිවසේ සැඟවෙන ලෙසට උපදෙස් දුන්නේ ය.ඒ වන විට කාදර්ගේ නිවෙස වටලා කාදර් සහ ඔහුගේ බිරිඳත් සහෝදරිය සහ ඇගේ සැමියාත් අත්අඩංගුවට ගෙන තිබුණි. එමෙන්ම සරදියෙල්ගේ මව පිචෝහාමි සහ ඇයගේ සැමියා හරමානිස් අප්පු ද පොලිස් අත්අඩංගුවට පත්ව සිටියහ. මාර්තු 21 දා උදයේ සාජන් මහතාට සරදියෙල් සහ මම්මලේ සිටිනා නිවස ගැන ඔත්තුවක් ලැබුණි. එම ඔත්තුව ලබාදුන්නේ සරදියෙල්ට සැඟවෙන ලෙස උපදෙස් දුන් සිරිමලා ය. කොස්තාපල් සභාන් ද කැටුව ගිය සාජන්වරයාට මඟ පෙන්වූයේ ද සිරිමලාම ය. මාවනැල්ල පාලම අසල තිබූ දෙමහල් සොල්දර නිවෙසට ගිය ඔවුන්ට සරදියෙල් සහ මම්මලේ සිටින බව දැකගත හැකි විය.සාජන්වරයා එක්වරම රිවෝල්වරයෙන් සරදියෙල්ගේ කකුලකට වෙඩි තැබුවේ ය. එවිට ම මම්මලේ කොස්තාපල් සභාන්ට තැබූ වෙඩිල්ලෙන් ඔහු එකෙණෙහිම මරු වැළඳ ගත්තේය. ඒ සමඟම ලංකා පොලිස් ඉතිහාසයේ රාජකාරියේ නිරතව සිටිය දී මිය ගිය පළමු පොලිස් නිලධාරියා ලෙසින් සභාන් ඉතිහාසයට එක් විය. ටික වේලාවකින් උපදිසාපතිවරයා සහ තවත් සන්නද්ධ පොලිස් පිරිසක් එම ස්ථානයට පැමිණ අඩපණ වී සිටි සරදියෙල් යටත් කර ගත්තේය.පළාතක සුදු පාලකයන් බියපත් කළ මේ පුද්ගලයා කෙට්ටු සිරුරකින් යුත් උස් නොවූ අයෙකි. ඉදිරියට නෙරාගිය දෙනෙත් සහිත ඔහුගේ කම්මුල වළ ගැසී තිබුණි. අත්අඩංගුවට පත් වන විට ඔහුගේ වයස අවුරුදු 32ක් පමණි. සරදියෙල් සහ මම්මලේ අශ්ව කරත්තයක දමාගෙන පොලිස් ආරක්ෂාව සහිතව මහනුවරට ගෙන යන ලදී. වැඩි ආරක්ෂාව සඳහා එම කරත්තය පදවන ලද්දේ උපදිසාපති සෝන්ඩර්ස් විසින් ම ය. සරදියෙල් නැරඹීමට පාර දෙපස පිරිස් රැස්කකා සිටියහ. 1864 අප්‍රේල් 4දා මහනුවර අධිකරණයේ 13 දෙනකුගෙන් යුත් ජූරි සභාවක් ඉදිරියේ මොවුන්ට එරෙහි නඩු විභාගය පැවැත්වුණි. එහිදී අප්‍රේල් 7 දා උදේ 9.00ට බෝගම්බර සිරගෙදරදී වෙඩි තබා මැරීමට නියම විය.මම්මලේගේ ප්‍රහාරයෙන් මිය ගිය පොලිස් නිලධාරි සභාන් සිහිවීම සඳහා ඉංග්‍රීසි ආණ්ඩුව ඉදිකළ කළුගල් ස්මාරකයක් මාවනැල්ල තරුණ බෞද්ධ සංගම් ගොඩනැඟිල්ල අසල පිහිටුවා තිබේ. එම පුවරුව එහි ස්ථාපිත කළේ සරදියෙල්ට මරණ දඬුවම දී අවුරුදු 71කට පසු 1935 දී ය. එය විවෘත කළේ එකල පොලිස්පති ධූරය දැරූ එච්.එල්.ඩච්බිගින් විසිනි. අද ද පොලිස් දිනය වශයෙන් සමරන්නේ කොස්තාපල් සභාන් මිය ගිය මාර්තු 21 දිනයයි.උතුවන්කන්දේ සර්දියෙල් ගල පාමුල වූයේ අත්හැර දමන ලද රබර් වගාවකි. කඳු පාමුල ගල් පර්වත කඩන ගල් වලකි. මාන, ඉලුක් වැනි තෘණ වර්ග වැවුණු කඳු මුදුනට අප ළඟා වූයේ පැයක පමණ දුෂ්කර ගමනකින් පසුව ය. උතුවන්කන්ද සැබැවින්ම අපූරු බැලුම්ගලකි. මේ අවට වෙනත් කඳු නොමැති නිසා අවට දර්ශනය ඉතා පැහැදිලිව දිස්වෙයි. ඈතින් මහනුවර සහ කඩුගන්නාව දුර්ගයයි.අනෙක් පසින් අලගල්ල, බතලේගල, ඌරාකන්ද සහ අරණායක කඳුකරය ද එයට එපිටින් අම්බුලුවාව ඇතුළු ගම්පොළ කඳුවැටි ද අපූරුවට මේ මතට දිස්වෙයි. ඒ කඳු අතර පැහැදිලිව පෙනෙනා අසුපිනිඇල්ල මේ දසුනට චමත්කාරයක් එක් කරයි. ඈතින් පහළින් පෙනෙන්නේ කොළඹ – මහනුවර මාර්ගය අඹේපුස්සේ සිට මාවනැල්ල දක්වා ඇදී යන අයුරු ය. මධ්‍යාහ්නය එළඹ තිබූ නිසා දැඩි හිරු රැස් කඳු මුදුනේ පර්වතය මතට වැටෙයි.දැඩි සුළඟ අප ගත දාහය පලවා හරී. එදා සුද්දන්ට එරෙහි දාමරිකයකු වූ සර්දියෙල්ට මේ දර්ශනයෙන් සිත් සනහා ගන්නට ඉඩ නොලැබෙන්නට ඇත. ඒ ඔහු සිටියේ කොයි මොහොතේ සුද්දාට අසුවේවිදැයි බියෙන් නිසාය. කඳු බෑවුමේ පිහිටි ස්වභාවික ගල් ලෙන මෙම පිරිසට රැකවරණය සැලසූ ලැගුම් ගෙය වී ඇත.අද උතුවන්කන්ද මේ සියලු කතා පුවත් සඟවාගෙන නිහඬව සිටින ගිරි දුර්ගයක් බවට පත්ව ඇත. එහෙත් තවමත් ඉඳහිට මේ චරිතයට පෙම්බැඳි සමහරු සර්දියෙල් මතක සටහන් සිතට නගාගෙන උතුවන්කන්ද තරණය කරති. එමෙන්ම ඔහුගේ මතක සටහන් රැඳි මාඔයෙන් නිර්මාණය වන බෝඇල්ල නරඹති. මේ අවට පරිසර සුන්දරත්වය සුරැකීම සඳහා සබරගමුව පළාත් සභාව හෝ ක්‍රියාකරන්නේ එය උතුවන්කන්දේ සුන්දරත්වය තවත් ඉහළ නංවනු ඇත.කු. විජයවර්ධන</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av10050911</link>
    <topic>පිස්සු හැදෙන සඳ</topic>
    <author>එඩ්වඩ් චන්ද්‍රසිරි</author>
    <content>පිස්සු හැදෙන සඳ’කිසිම සාධාරණ හේතුවක් නැතුව මාව රස්සාවෙන් අස් කරන්න තීරණය කළේ ඇයි කියල මම දන්නවා. මම නෝනට වඩා තරුණ හින්දා.. මම නෝනට වඩා ලස්සන හින්දා.. එහෙම කියන්නේ මම නෙමෙයි. මෙහෙ වෙන කෙනෙක් මට එහෙම කියලා තියෙනවා.’ තමා හදිසියේම බංගලාවේ මෙහෙකාර රැකියාවෙන් නෙරපා හැරීම පිළිබඳව උරණ වූ ඇලිස් තම ස්වාමි දුව ඉදිරියේ දිගටම කියවාගෙන ගියාය.’මොනවා... කවුද එහෙම කිව්වේ?’ ස්වාමිදුව කෝපයෙන් විමසුවාය.’නෝනගෙ මහත්තය...’ ඇලිස් ආඩම්බරයෙන් තෙපළාය.’එච්චරද උඹට කිව්වේ.’ ස්වාමිදුව ඇසුවේ සෝපහාසයෙනි.’නෑ එච්චරත් නෙමෙයි. නෝනට වැඩිය හොඳට මම හාදු දෙන්නත් දන්නවලු.’ ඇලිස් කෝල ගතියක් මතු කරමින් පිළිතුරු දුන්නාය.’මොනවා බොල මහත්තයා එහෙමත් කිව්වාද?’ ස්වාමිදුව ඇසුවේ කෝපයෙන් පිපිරෙමිනි.’නෑ එහෙම කිව්වේ මහත්තයා නෙමෙයි, ඩ්‍රැයිවර්.’ ඇලිස් කීවාය.’නෙත්ලා, අද මට එන කෝල්ස් මොකවත්ම මට දාන්ඩ එපා තේරුණාද? මට බොහොම හදිසි, වැදගත් වැඩක් ඉවර කරන්න තියෙනවා. ඉක්මනින් ම, කථා කරන අය කියයි, ‘හරි හදිසියි’, ‘හරි වැදගත්’ කියල. හැමෝම කියන්නෙ ඔය කතාව තමයි කියල ටෙලිෆෝන් එක තියන්න.’ එක් සමාගමක කළමනාකර අධ්‍යක්‍ෂ කොල්ලුරේ තම පෞද්ගලික ලේකම්වරිය කැඳවා උපදෙස් දුන්නේය.ස්වල්ප වේලාවකින් දුරකථනය නාද වන්නට විය.’මේ කථා කරන්නේ මිසිස් කොල්ලුරේ...’ එහා පැත්තෙන් කියනවා ඇසිණ.’හැමෝම කියන්නෙ ඔහොම තමයි.’ කියූ නෙත්ලා රිසීවරය ආපසු තැබුවාය.මුහුණ නරක් කරගෙන තමා ඉදිරිපිට පුටුවේ වාඩිවුණු ග්‍රන්ථ කර්තෘවරයා දෙස පොත් ප්‍රකාශකයා බැලුවේ කුහුලිනි.’ඇයි අපි එවපු චෙක් එක මිස්ටර් ලියනගේට ලැබුණේ නැද්ද?’’හම්බවුණා. එකපාරක් නෙමෙයි දෙපාරක්ම.’ලියනගේ පිළිතුරු දුන්නේ කෝපය මැඩ ගනිමිනි.’මොනවා දෙපාරක්?’’ඔව් එක පාරක් මෙහෙන්. දෙවැනි පාර බැංකුවෙන්.’ලියනගේ පිළිතුරු දුන්නේය.තම 10 වන විවාහ සංවත්සරය ආසන්න වෙද්දී හේමන්ත තම බිරිඳ චම්පාගෙන් මෙසේ ඇසුවේය.’ඔයා වැඩියෙන් කැමැති සිංගප්පූරුවට සවාරියක් යන්නද, එහෙම නැත්තං සාරි කීපයක් මෙහෙන් ගන්නද?’’අපි යමු සිංගප්පූරුවට. එහෙ සාරි හරි ලාබයිලු අනේ.’චම්පා ඔහුට හාද්දක් දෙමින් පැවසුවාය.පියසෝම සාලයට විත් එහි වාඩි වී පුවත්පතක් අතට ගත්තේ සිය බිරිඳගේ් කන්දොස්කිරියාවෙන් බේරෙන්නට බැරිම තැනය. සාලයේ කොනක සෙල්ලම් කරමින් සිටි කුඩා පුතු පියසෝම දෙස බලා මෙසේ ඇසීය.’ඇයි තාත්තා, අම්මව කසාද බැන්දෙ?’කුඩා දරුවා දෙස විශ්මයෙන් මද වේලාවක් බලා සිටි පියසෝම මෙසේ කීවේය.’එහෙනං උඹටත් පුදුමයි ඒක ගැන නේද?’දිනපාල සර් ගණිත පාඩමේදි මුලින්ම කළේ ඊට කලින් සතියේ කීප වාරයක් පැහැදිලි කර දුන් ගණිත ගැටලුව පිළිබඳව සිසුන්ගේ අවබෝධය පිරික්සීමයි.ගුණපාලට ඒ පිළිබඳව කිසිදු අවබෝධයක් නොමැති බැව් දුටු දිනපාල සර්ට ඇති වූයේ බලවත් කෝපයකි. හේ තම කෝපය මැඩ ගනිමින් අඩිරූල අතට ගෙන එය ගුණපාල වෙත දික් කරමින් මෙසේ කීය.’ගුණපාල, උඹ දන්නවද, මේ අඩිරූල කොනේ ඉන්න එකා පල් මෝඩයෙක්.’’කොයි කොනේ ඉන්න එක්කෙනාද සර්?’ගුණපාල ඇසුවේ අඩිරූල දෙසත් ගුරුතුමා දෙසත් මාරුවෙන් මාරුවට බලමිනි.එඩ්වඩ් චන්ද්‍රසිරි</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av10050912</link>
    <topic>පංච මහා බලවේගය මුල් කරගත් නැටුම් සංදර්ශනයක්</topic>
    <author>තුෂාරි වික්‍රමසිංහ</author>
    <content>පංච මහා බලවේගය මුල් කරගත් නැටුම් සංදර්ශනයක්තාරුණ්‍යයේ ජවය, සුන්දරත්වය මේ සියල්ලටම නොදෙවැනි උත්සාහය පෙරටු කොටගත් ආත්ම විශ්වාසය සහ කැපවීම ඔහුගේ රංගන දිවියට ගෙන ආවේ ආලෝකයකි. එකී ආලෝකයෙන් රංගන දිවියම ඒකාලෝක කරගත් මේ යොවුන් රංගන ශිල්පියා සුරාජ් මාපායි.සුරාජ් අද අපට සිටින දක්ෂ යොවුන් රංගන ශිල්පියෙකි. රංගනයට මෙන්ම නර්තනයට ද සුවිශේෂී දස්කම් පාන සුරාජ් අද වන විට ඔහු දුටු එක් සොඳුරු සිහිනයක් සැබෑ කර ගන්නට සමත්වෙලා. ඒ Suraj Presents Elements නර්තන සම්ප්‍රාප්තිය හරහායි. සුරාජ් ඉදිරිපත් කරන ‘පංච මහා බලවේගය’ දැවැන්ත නර්තන ප්‍රසංගය මේ මස 14, 15 යන දෙදින රාත්‍රී 7.00 ට කොළඹ බිෂොප් විද්‍යාලීය ශ්‍රවණාගාරයේදී පැවැත්වෙයි. මේ පිළිබඳව අපි සුරාජ් සමඟ කතා බහ කළා.”මේක ඇත්තටම සම්පූර්ණයෙන්ම දැවැන්ත නැටුම් සංදර්ශනයක්. ‘පංච මහා බලවේග‘ ඒ කියන්නේ ‘ජලය, සුළඟ, ගින්න, පොළොව, අවකාශය කියන පංච මහා බලවේග මුල් කරගෙන නිර්මාණය කරන ලද විවිධ වර්ගයේ නර්තනාංග ඔස්සේ මේ නර්තන ප්‍රසංගය රස ගැන්වෙනවා.ලෝකයේ සියලු දේ ගොඩනැගී තිබෙන්නේ මේ පංච මහා බලවේග මුල් කරගෙන. නැටුම් ගත්තොත් එයත් සැකසී නිර්මාණය වෙලා තියෙන්නේ පංච මහා බලවේගයන්ගේ ප්‍රතිඵල මතයි.ඒ ගැඹුරු සංකල්පය ඉතාම සරල විදියට මේ නර්තන ප්‍රසංගයේ නර්තනාංග ඇසුරින් අපි කතාබහට, රස වින්දනයට ලක් කරනවා. මේ ප්‍රසංගය තුළ සියලුම නර්තනාංග සිංහල, දෙමළ, ඉංගි‍්‍රසි, හිපොප්, හින්දි සංගීත ට්‍රැක් වලින් සැදුම් ලත් ඒවා. ඒ මියුසික්වලට මෙලඩීස්වලට අනුව නර්තනය සිදු වෙනවා.මම අවුරුදු ගණනාවක සිටම මෙවැනි නර්තන ප්‍රසංගයක් පැවැත්විය යුතුයි කියා හිතාගෙන හිටියා. දැන් මට වයස අවුරුදු 30 ක්. මම හිතුවා මේ නර්තන ප්‍රසංගය පවත්වන්න මගේ හොඳම කාලය මෙයයි කියලා.සුරාජ් සමග වේදිකාවට එන රංගන ශිල්පිනියන්මොකද මම දැන් අවුරුදු දහයක කාලයක සිට නර්තනය හදාරනවා. මේ නිසා මට හිතුණා මේ අවුරුද්දේ මම මගේ සිහිනයසැබෑ කර ගන්නවා කියලා. මේ ප්‍රසංගයට මාත් සමඟ නර්තන ශිල්පිනියන් 9 දෙනෙක් සහභාගි වෙනවා. ඔවුන් රංගන ශිල්පිනියන් ලෙස කටයුතු කරන කලා ක්‍ෂේත්‍රයේප්‍රේක්‍ෂකයන්ගේ ආකර්ෂණය දිනාගත් යොවුන් නිළියන් කිව්වොත් නිවැරදියි.උදාරි වර්ණකුලසූරිය, සචිනි අයේන්ද්‍රා, පබෝධා සංදීපනී, නදීශා හේමමාලි, නිලන්ති ඩයස්, සුරංගා ප්‍රනාන්දු, නිරෝෂා පෙරේරා, නෙහාරා පීරිස්, හිමාලි සයුරංගි තමයි මේ නර්තන ප්‍රසංගය හැඩකරන්න මාත් සමඟ අත්වැල් බැඳ ගත්තේ. ඇත්තටම මම විශ්වාස කරනවා මේ ප්‍රසංගය ප්‍රේක්‍ෂක ජනතාවට වෙනස්ම ආකාරයේ වින්දනීය, අමුතුම අත්දැකීමක් වේවි කියලා. අද වන විට නර්තනය කියන දේ ලංකාවේ රසික ජනතාව විශේෂ ඇල්මක් දක්වන දෙයක් බවට පත්වෙලා තිබෙනවා.ඒ ගැන කතා කරන්න, ඉගෙනගන්න බොහෝ අය උනන්දුයි. මේ ප්‍රසංගය තුළත් බොහෝ දේ කතා බහ කරන්න, ඉගෙන ගන්න රස විදින්න හැකියි කියා මම හිතනවා. මම ආරාධනා කරනවා මගේ ආදරණීය රසික ජනතාවට මේ නැවුම් ආකර්ෂණීය අත්දැකීම විඳගන්න එන්න කියලා.ඒ වගේම ග්‍රැෆික් නිර්මාණ හරහා නවතම තාක්ෂණික උපක්‍රම යොදාගෙන ලංකාවේ ප්‍රථම වතාවට පවත්වනු ලබන නර්තන ප්‍රසංගයක් ලෙසත් මෙය හඳුන්වන්න කැමැතියි. මේ සියල්ල දැක බලාගෙන නර්තනය පිළිබඳ අලුත් විදිහට හිතන්න දකින්න රසික ජනතාවට මේ ඔස්සේ හැකියාව ලැබෙයි කියා මම හිතනවා.”තුෂාරි වික්‍රමසිංහඡායාරූප – රුවන් බණ්ඩාර</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av10050913</link>
    <topic>පිටරට ගිහින් සිනමාව ඉගෙන ගත්තු අය චිත්‍රපට හදන්න දන්නේ නැහැ</topic>
    <author/>
    <content>පිටරට ගිහින් සිනමාව ඉගෙන ගත්තු අය චිත්‍රපට හදන්න දන්නේ නැහැඑම්.ඩී.මහින්දපාලඑම්.ඩී.මහින්දපාල ප්‍රවීණ සිනමා ඡායාරූප ශිල්පියෙකි. ’අනන්ත රාත්‍රිය’, ‘පුරහඳ කළුවර’, ‘මගේ වම් අත’, ‘තරණය’, ‘උඩුගම් යාමය’, ‘ඉර මැදියම’, ‘ආකාස කුසුම්’ ඔහු කැමරාව මෙහෙය වූ වෘත්තාන්ත සිනමාපට අතරින් කීපයකි. මහින්දපාල සිනමා ලේඛකයෙක් ද වෙයි. සිනමා රූප’ නමින් ඔහු ලියූ අලුත්ම ග්‍රන්ථය පසුගියදා නුගේගොඩ ‘සරසවි’ ප්‍රකාශනයක් ලෙස එළිදුටුවේය. මේ ඔහු සමඟ එකී පොත අළලා කළ කතාබහකි.සිනමා ලේඛනයට යොමුවුණු අපේ රටේ ප්‍රථම සහ (දැනට) එකම සිනමා ඡායාරූප ශිල්පියා ඔබ?ඔව්. පාසල් වියේ සිටම මම ලේඛන කාර්යයට යොමුව සිටියා. පසුකලෙක කැමරා ශිල්පය වෘත්තියක් විදියට තෝරාගත්තයින් පස්සේ මම ‘ලංකා කැමරා’ වැනි සඟරාවලට සිනමාව අළලා නොයෙක් ලිපි ලිව්වා. ඒ විදිහට තමයි මම ලේඛන කලාව ප්‍රගුණ කළේ.ඔබ ලියූ පොත් තුනෙන් දෙකක්ම සිනමාකරණය විෂයය කොටගත් කෘති?මම කාලයක් ශ්‍රී ලංකා රූපවාහිනී අභ්‍යාස ආයතනයේ සිනමාකරණය ඉගැන්වීමේ නිරතව සිටියා. (විශ්‍රාම යද්දි මම එහි ‘පුහුණු කළමනාකාර’ ධූරය දැරුවා) සිනමාකරණය ඉගෙනගන්න එතැනට ආපු තරුණයන් (විශේෂයෙන් ඉංගිරිසි භාෂාව නොදන්නා තරුණයන්) මගෙන් නිතරම අහපු දෙයක් තමයි සිනමාව ඉගෙනගන්න ලියැවුණු පොත් සිංහලෙන් නැද්ද කියන එක.ඒකට දෙන උත්තරයක් විදියට තමයි මේ පොත් ලිව්වේ. මා මුලින් ලියූ ‘රූප රාමුව තුළ ලෝකය’ අදාළ විෂයය ගැන ලියැවුණු සංක්ෂිප්ත පොතක්. ‘සිනමා රූප’ ඊට වඩා පුළුල්ව ලියැවුණු පොතක් විදියට හඳුන්වලා දෙන්න පුළුවන්.පොත් බලලා චිත්‍රපට හදන හැටි ඉගෙනගන්න පුළුවන්ය කියලා ඔබ වැන්නකු හිතනවාද?පොත් බලලා විතරක් ඉගෙනගන්න බැහැ. ඒත් එක්ක ප්‍රායෝගික ක්‍රියාකාරකම්වලත් නිරත වෙන්න ඕනෑ. එතකොට පොත්වල කියලා තියෙන දේ අත්දැකීමෙන් ඉගෙන ගන්න පුළුවන්. සිනමා පාසල්වලට ගිහිනුත් සිනමාව ඉගෙන ගන්න පුළුවන්ය කියලා මං හිතන්නේ් නැහැ. මම නම් වශයෙන් කියන්න කැමැති නැහැ රුසියාවට ගිහින්, ප්‍රංශයට ගිහින්, චෙකෝස්ලොවැකියාවට ගිහින් සිනමාව ඉගෙනගත්ත අය අපේ රටේ ඉන්නවා.ඒත් ඒ අයට චිත්‍රපට හදන්න දන්නේ නැහැ. සිනමා පාසල්වලට ගිහින් සිනමාව ඉගෙනගත්ත අය ලෝක සිනමාවේ නැතුවා නෙමෙයි. රොමාන් පොලාන්ස්කි, ආන්ද්‍රේ තර්කොවුස්කි, ෆ‍්‍රැන්සිස් ෆෝඩ් කොපෝලා සිනමා පාසල්වලින් සිනමාව ඉගෙනගත් අය. එසේම එලෙස සිනමාව ඉගෙන නොගත් අයත් ලෝක සිනමාවේ ශ්‍රේෂ්ඨයන් අතර ඉන්නවා. විටොරියෝ ඩිසිකා, ඉංග්මාර් බර්ග්මාන්, සත්‍යජිත් රායි ඊට උදාහරණ. ඒ අනුව අපිට කියන්න බැහැ, සිනමාව ශාස්ත්‍රාලීය විදියට ඉගෙන ගත්තු පුද්ගලයා තමයි ලොකුම කෙරුම්කාරයා කියලා.සිනමා හා රූපවාහිනී තාක්ෂණය දවසින් දවස වර්ධනය වන දෙයක්. එබඳු පසුබිමක සිනමාකරණය අළලා ලියැවෙන පොතක ඇති ක්‍රමවේද යල්පනිනවා නේද?ඒක ඇත්ත. ඒ නිසා එවැනි පොත්වල කරුණු නිතරම යාවත්කාලීන කරන්න ඕනෑ. උදාහරණයක් විදියට කැරොල් රයිස්ගේ පොතක් තියෙනව ‘ටෙක්නික් ඔෆ් ෆිල්ම් එඩිටින්’ කියලා. ඒ පොත වෙනත් සංස්කාරකවරයකු විසින් යාවත්කාලීන කරනු ලබලයි එහි අලුත් මුද්‍රණ පළවන්නේ.ඔබ රොජර් මැන්වෙල්ගේ ‘ද ෆිල්ම් ඇන්ඩ් ද පබ්ලික්’ කියන පොත ‘සිනමාව හා ජන සමාජය’ නමින් සිංහලට පරිවර්තනය කරලා තියෙනවා.ඔව්. ඒත් පරිවර්තන කාර්යය පිළිබඳ ආචාර්ය තිස්ස අබේසේකර වැන්නකුට තිබුණු තරමේ දැනුමක් මට නැහැ. ඒත් මම මට පුළුවන් විදියට මේ පරිවර්තනය කළා. මේක කරන්න මට අවුරුදු 15ක් විතර ගියා. මම දන්න විෂය ක්ෂේත්‍රය නිසා මේ පරිවර්තනය හුඟක් අසීරු වුණේ නැහැ.සිනමාව අළලා පොත් ලිවීමේදී පරිවර්තනකරණයේදී මතුවන භාෂාමය ගැටලු (විශේෂයෙන් පාරිභාෂික වචන පිළිබඳ ගැටලු) මොනවාද?එබඳු ගැටලු තියෙනවා. ‘මොන්ටාජ්’ කියන වචනයට සිංහලෙන් පාවිච්චි කරන්නේ ‘සමෝධානය’ කියන වචනය. ඒත් ‘මොන්ටාජ්’ කියන වචනයෙන් නැඟෙන අරුත ‘සමෝධානය’ කියන වචනයෙන් මතුවෙනවා කියලා මම හිතන්නේ නැහැ. ‘සූම් ලෙන්ස්’ එකට ‘යුහු කාචය’ කියලා කියනවා. ඒකත් ඒවගේ.සර්ජි අයිසන්ස්ටයින්ගේ පොත්, ආන්ද්‍රේ බසීන්ගේ පොත් සිංහලට පරිවර්තනය කිරීම ඉතාම අසීරුයි. ඊට හේතුව අයිසන්ස්ටයින්ගේ පොත්වල එන සිනමා න්‍යායයන් පැහැදිලිවම තියෙන්නේ රුසියන් භාෂාවෙන්. බසීන්ගේ පොත්වල එන සිනමා න්‍යායන් තියෙන්නේ ප්‍රංශ භාෂාවෙන්. ඒ නිසා ඒ වචනවල අරුත් ඉංගිරිසියට වත් හරියට ඇවිත් තියෙනවද කියන එක ප්‍රශ්නයක්. ආචාර්ය තිස්ස අබේසේකර වගෙ අය වුණත් මේ පොත්වලට අත නොතැබුවේ ඒ නිසා විය හැකිය කියලයි මට හිතෙන්නේ.සු.මි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av10050914</link>
    <topic>පාපන්දු ලෝලීන් උමතු කරවන ලොව සුපිරි සැණකෙළිය</topic>
    <author>ඉඳුනිල් වීරරත්න</author>
    <content>පාපන්දු ලෝලීන් උමතු කරවන ලොව සුපිරි සැණකෙළිය18 වැනි Fifa පාපන්දු තරගාවලිය ජුනි මස 11 වැනි දින දකුණු අපි‍්‍රකාවේදී ආරම්භ වෙයි. ඉන්පසු ලොව පුරා රටවල ක්‍රීඩා ලෝලීන් අතර පාපන්දු උන්මාදය පැතිර යනු ඇත. පොදිකමින්, තෙරෙපෙමින් සුපිරි ක්‍රීඩා තරු ක්‍රීඩා පිටියේ දක්වන පෙරැළි දැකගන්නට දක්වන උනන්දුව කොතෙක් දැයි කිවහොත් මේ වන විටත් ප්‍රවේශ පත් ලක්‍ෂ ගණනින් අලෙවි වී තිබේ.ලෝක කුසලාන පාපන්දු ක්‍රීඩා තරගාවලියේ ආරම්භයේ සිට මේ දක්වා පැවැත්වුණු තරගාවලීන් සහ ඉතිහාසය පිළිබඳව ලියැවුණු මේ ලිපිය සමඟින් අපේ රටේ ක්‍රීඩා ලෝලීන් වෙනුවෙන් තොරතුරු ගෙන එන්නට අප අදහස් කළ අතර ලබන සතියේ සිට ලෝක කුසලාන තරගාවලියට සහභාගි වන ජනපි‍්‍රය කණ්ඩායම් සහ සුපිරි ක්‍රීඩකයින් පිළිබඳව තොරතුරු ලිපි පෙළක් ලෙස පළවේ.ලොව ජනපි‍්‍රයතම ක්‍රීඩාව වූ පාපන්දු ක්‍රීඩාව පිළිබඳව උනන්දුව යළිත් පැමිණ තිබේ. ඒ එළඹෙන ජූනි 11 වැනිදා ලෝක කුසලාන පාපන්දු තරගාවලිය ඇරැඹීමට නියමිත නිසාවෙනි.රටවල් 32 ක සහභාගිත්වයෙන් දකුණු අපි‍්‍රකාවේදී පැවැත්වීමට නියමිත මෙම සුපිරි තරගාවලිය සඳහා මේ වන විට සියලුම කටයුතු සූදානම්ව පවතී.මේ සඳහා A කාණ්ඩය යටතේ දකුණු අපි‍්‍රකාව, මෙක්සිකෝව, උරුගුව සහ ප්‍රංශයත්, B කාණ්ඩය යටතේ ආජෙන්ටිනාව, නයිජීරියාව, කොරියාව (Republic) සහ ගී‍්‍රසියත් C කාණ්ඩය යටතේ එංගලන්තය, ඇමරිකාව, ඇල්ජීරියාව සහ සෙල්වේනියාවත් D කාණ්ඩය යටතේ ජර්මනිය, ඕස්ට්‍රේලියාව, සර්බියාව සහ ඝානාවත් E කාණ්ඩය යටතේ නෙදර්ලන්තය, ඩෙන්මාර්කය, ජපානය සහ කැමරුන් යන රටවල් තරග වදිති.එසේ ම F කාණ්ඩය යටතේ ඉතාලිය, පැරගුවේ, නවසීලන්තය සහ ස්ලෝවැකියාවත් G කාණ්ඩය යටතේ කෝස්ට් ඩි අයිවරි, පෘතුගාලය, බ්‍රසීලය සහ කොරියාවත් (PPR) H  කාණ්ඩය යටතේ හොන්ඩුරාස්, චිලී, ස්පාඤ්ඤය සහ ස්විට්සර්ලන්තයත් තරග වදිති. පාපන්දු ක්‍රීඩාව ලොව පුරා අතිශයින් ජනපි‍්‍රය වී ඇති තරමටම එහි ඉතිහාසය ද සියවස් ගණනාවක් ඈතට දිවයයි.වසර දෙදහසකට පමණ පෙර චීනයේ පන්දුවකට පයින් ගසමින් ක්‍රීඩා කළ බවට සාක්ෂි හමුවී ඇති අතර, පුරාණ ගී‍්‍රසියේ සහ රෝමයේ ද මෙවැනි ක්‍රීඩාවක නියැලී ඇති බව ද ඉතිහාසයේ සඳහන්. එහෙත් එංගලන්තයේ ගම්මානවල පාපන්දු තරග පවත්වා ඇති අතර 19 වැනි සියවසේ එය පාසල්වල ජනපි‍්‍රය ක්‍රීඩාවක් බවට පත්වී තිබේ.එහිදී පළමුවරට මූලික තරග නීති රීති මීට ඇතුළත් වී තිබේ.මෙම ජනපි‍්‍රයත්වය නිසාම 1863 ඉංගී‍්‍රසි පාපන්දු සම්මේලනය නමින් (English Football Association)  සංගමයක් බිහිවී ඇති අතර මේ නිසාම වර්තමාන පාපන්දු ක්‍රීඩාවේ ආරම්භය ලෙස 1863 වසර සැලැකේ.පළමු  Fifa පාපන්දු තරගාවලිය 1930 වසරේ උරුගුවේ රටේදී පැවැති අතර එහිදී සත්කාරක රට වූ උරුගුවේ ශූරතාව දිනාගත් අතර ආර්ජෙන්ටිනාව අනුශූරයින් විය. 1934 ඉතාලියේ පැවැති 2 වැනි ලෝක කුසලාන පාපන්දු තරගාවලියේ ජය සත්කාර රට වූ ඉතාලියට හිමි විය.3 වැනි තරගාවලිය 1938 ප්‍රංශයේදී පැවැති අතර ශූරතාව ඉතාලියට හිමි විය.2 වැනි ලෝක මහා යුද්ධය හේතුවෙන් වසර 12 ක් මෙම පාපන්දු තරගාවලිය නොපැවැත්වූ අතර ඉන්පසු යළිත් ආරම්භ කෙරුණේ 1954 වසරේදී.බ්‍රසීලයේ පැවැති එම 4 වැනි ලෝක කුසලාන තරගාවලියේ ජය හිමි කරගන්නට උරුගුවේ රාජ්‍යය සමත් විය.ඉන්පසු පිළිවෙළින් 1958 වසරේ බ්‍රසීලය, 1962 වසරේදී බ්‍රසීලය, 1966 වසරේදී එංගලන්තය, 1970 වසරේ බ්‍රසීලය, 1974 වසරේ ජර්මනිය, 1978 වසරේ ආර්ජෙන්ටිනාව, 1982 වසරේ ඉතාලිය, 1986 වසරේ ආර්ජෙන්ටිනාව, 1990 වසරේ ජර්මනිය, 1994 වසරේ බ්‍රසීලය, 1998 වසරේ ප්‍රංශය, 2002 වසරේ බ්‍රසීලය, 2006 වසරේ ඉතාලිය ලෙසින් ලෝක කුසලානය දිනාගෙන තිබේ.මෙහිදී විශේෂත්වය වන්නේ 2002 වසරේ දිනාගත් ලෝක ශූරතාව සමඟ බ්‍රසීලය මේ වන විට 5 වතාවක් පාපන්දු ලෝක කුසලානයට හිමිකම් කීමත්, 2006 වසරේ ශූරතාව ඉතාලිය දිනා ගනිමින් හතර වතාවක් දිනාගන්නට සමත් වීමය.2010 වසරේ Fifa ලෝක කුසලාන පාපන්දු තරගාවලිය පැවැත්වෙන්නේ 18 වැනි වතාවට වන අතර, මෙවර නිල සුරතලා ලෙස නම්කර ඇත්තේ (Zakumi) සකුමි නම් කාටුන් චරිතයක එන කොටි පැටවාගේ රුවයි.එදා මෙදා තුර පාපන්දු ක්‍රීඩාව බ්‍රසීලයේ පේලේ, ආර්ජෙන්ටිනාවේ මැරඩෝනා ඇතුළු ක්‍රීඩකයින්ගෙන් වර්ණවත් වුණු අතර, වර්තමානයේ ඩේවිඩ් බෙකම්, රොනාල්ඩෝ, රොනාල්ඩිනෝ වැනි සුපිරි ක්‍රීඩකයින් ගේ දක්ෂකම් වලින් ඔපවත් විය.තව දින 32 ක් වැනි කෙටි කාලයකින් නරඹන්නන් ලක්ෂ ගණනක් මධ්‍යයේ තරග පැවැත්වෙද්දී ලොව පුරා කෝටි ගණනක් ජනතාව අතර පාපන්දු උන්මාදය පැතිර යනු ඇත. එතෙක් අපි පාපන්දු ක්‍රීඩාවේ ජනපි‍්‍රය කණ්ඩායම් පිළිබඳව සොයා බලමු.ඉඳුනිල් වීරරත්න</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av10050915</link>
    <topic>බරපතළ විය හැකි හර්නියා නොසලකා ඉන්න එපා</topic>
    <author>ගාමිණී සුසන්ත</author>
    <content>බරපතළ විය හැකි හර්නියා නොසලකා ඉන්න එපාඅද අප “සුව මඟෙන්” සාකච්ඡා කරන්නේහර්නියා(ඩ්ඥපදඪච)නම් රෝග තත්ත්වය පිළිබඳවයි. විවිධ හේතු නිසා සමාජයේ බොහෝ දෙනෙක් (ස්ත්‍රී පුරුෂ දෙපාර්ශවයේම) මෙම රෝගයෙන් පීඩා විඳිනවා. හර්නියාවක් යනු කුමක්ද, එය බරපතළ රෝගාබාධයක්ද?මෙම රෝග තත්ත්වයෙන් මිදෙන්නේ කෙසේද?, යන ගැටලු අප යොමු කළා වෛද්‍ය ජයරුවන් බණ්ඩාර වෙත.වෛද්‍යතුමනි හර්නියාවක් යනු කුමක්ද?මිනිස් සිරුරේ විවිධ ස්ථානවල අභ්‍යන්තරිකව තිබෙන ශරීර කොටස් සිරුරේ තවත් දුර්වල ස්ථානයකින් පිටතට නෙරා ඒම හර්නියාවක් ලෙස හඳුන්වනු ලබනවා. හර්නියා යන වචනය ඇසූ විට බොහෝ දෙනෙකුගේ සිතට එන්නේ පිරිමින්ගේ වෘෂණ කෝෂ විශාල වීමයි.එය බහුලව දක්නට ලැබෙන හර්නියා තත්ත්වයක් වුවත් ‘හර්නියා’ ලෙස හඳුන්වන්නේ පිරිමින්ට ඇතිවන එම රෝගී තත්ත්වය පමණක්ම නොවේ. එම රෝග තත්ත්වය සාමාන්‍ය ව්‍යවහාරයේ හඳුන්වන්නේ “අණ්ඩවාතය” නමින්. හර්නියා (Hernia) ලෙස හඳුන්වනු ලබන රෝග තත්ත්වයේ ප්‍රභේද කීපයක්ම තිබෙනවා.එමෙන්ම පිරිමින් පමණක් නොව කාන්තාවන් ද ‘හර්නියා’ රෝගයට බහුලව ගොදුරු වෙනවා. මිනිස් සිරුරේ විවිධ ස්ථානවල හර්නියාවන් ඇති වුවත් බහුලව දක්නට ලැබෙන්නේ උදර කුහරය ආශි‍්‍රතව ඇතිවන ‘හර්නියා’ තත්ත්වයන්. උදර කුහරයේ යම් යම් දුර්වල ස්ථානවලින් අවට තිබෙන විවිධ ශරීර කොටස් ගමන් කර හර්නියාවක් ඇති වෙනවා. එම ශරීර කොටස් ඇතැම්විට ඉන්ද්‍රියක කොටස් විය හැකියි; ඇතැම්විට අන්ත්‍ර කොටස් විය හැකියි. අද අප මෙහිදී සාකච්ඡා කරන්නේ උදර කුහරය ආශි‍්‍රතන හර්නියා තත්ත්වයන් පිළිබඳව.මෙසේ ‘හර්නියා’ වන් ඇතිවීමට බලපාන කරුණු මොනවාද?උදර කුහරය ආශි‍්‍රතව ඇතිවන හර්නියාවන් ප්‍රධාන වශයෙන් ම කොටස් දෙකකට බෙදා දැක්විය හැකි වෙනවා. ඒ; බාහිරව ඇතිවන (දැකගත හැකි) හර්නියා සහ සිරුර අභ්‍යන්තරයේ ඇති වන හර්නියා වශයෙන්. උදර කුහරයේ පීඩනය නොයෙකුත් හේතු නිසා ඉහළ යාම, උදර කුහරය ආශි‍්‍රතව හර්නියා ඇතිවීමට හේතුවන ප්‍රධානතම සාධකය වෙනවා. එහිදී උදර කුහරයේ දුර්වල ස්ථානයකින් බඩවැල් සහ ඒ ආශි‍්‍රත කොටස් ඒවා ආවරණය කරන බිත්තියෙන් පිටතට නෙරා එනවා. මෙසේ බාහිරව දැකගත හැකි හර්නියා වර්ග කීපයක්ම තිබෙනවා. Direct Inguinal Hernia එක් වර්ගයක්.මෙහිදී අභ්‍යන්තරිකව පිහිටි අන්ත්‍ර ආශි‍්‍රත කොටස් යටි බඩේ දුර්වල ස්ථානයකින් ඉදිරියට නෙරා, සමට යටින් හර්නියාවක් ලෙස දිස්වෙනවා. In direct Inguinal Hernia නම් තත්ත්වය බාහිරව දැකගත හැකිවන අනෙක් හර්නියා රෝග තත්ත්වයයි. මෙහිදී වෘෂණ කෝෂවල සිට එන නාල උදර කුහරයට ඇතුළුවන ස්ථානයේ (බිත්තියේ) තිබෙන දුර්වල ස්ථානයකින් පිටතට ගමන් කරනවා. මෙහිදී එම නාල වෘෂණ කෝෂ තුළට කිඳා බැසීම නිසා වෘෂණ කෝෂ විශාල වීමක් සිදුවෙනවා. ඉහත සඳහන් කළ හර්නියා තත්ත්වයන් දෙක බහුලව ඇති වන්නේ පිරිමින්ට.එසේම මෙහිදී සඳහන් කළ Direct Inguinal Hernia නම් තත්ත්වය වයස්ගත වීමත් සමඟ ඇතිවීමේ ප්‍රවණතාව වැඩි වන අතර Indirect Inguinal Hernia නම් තත්ත්වය තරුණ වයසේ උදවියට පවා පහසුවෙන් ඇතිවීමේ හැකියාව තිබෙනවා.කොළඹ ද සොයිසා කාන්තා රෝහලේජ්‍යෙෂ්ඨ නේවාසිකවෛද්‍ය නිලධාරීජයරුවන් බණ්ඩාරමළපහ කිරීමේදී දිගු වේලාවක් තැටමීම, මළ බද්ධය, අවශ්‍ය තරම් ජලය පානය නොකිරීම, දුම්පානය වැනි හේතු ද හර්නියා ඇතිවීමට හේතු වෙනවා.බාහිරව ඇතිවන තවත් හර්නියා විශේෂයක් ලෙස Femoral hernia නම් රෝග තත්ත්වය දැක්විය හැකියි. මෙය බහුලවම ඇති වන්නේ කාන්තාවන්ට. එයට හේතුව වන්නේ කාන්තාවන්ගේ උකුල් අස්ථි පළල් වීමයි.මෙය Direct Inguinal hernia තත්ත්වය තරම් දරුණු නොවූවත් වේදනාව සහ අපහසුව වැඩි වන්නේ නම් නිසි ප්‍රතිකාර කළ යුතු වෙනවා. Umbilical Hernia නම් තත්ත්වය පෙකණිය ආශි‍්‍රතව ඇති වන්නක්. මෙහිදී ඇතිවන හර්නියාවේ ප්‍රමාණය සෙන්ටි මීටර් 1 ක් හෝ 2 ක් පමණ වේ නම් එය බරපතළ තත්ත්වයක් නොවේ. හර්නියාවේ ප්‍රමාණය ඊට වඩා විශාල නම් වෛද්‍ය උපදෙස් පැතිය යුතුයි. එමෙන්ම පෙකණිය ආශි‍්‍රතව උදර බිත්තියේ ඇතිවන තවත් හර්නියා විශේෂයක් තිබෙනවා. එය හඳුන්වන්නේ Para umbilical hernia යනුවෙන්. මෙහිදී රෝගියාට ඇතිවිය හැකි බලපෑම සහ ප්‍රතිකාර ක්‍රමය තීරණය වන්නේ හර්නියාව නෙරා ඇති ප්‍රමාණය අනුවයි.උදර කුහරය ආශි‍්‍රතව ඇති අඩුපාඩු නිසා මෙන්ම උදර කුහරය ආශි‍්‍රතව කරනු ලබන ශල්‍යකර්ම නිසාද ඇතැමෙකුට හර්නියා ඇතිවිය හැකියි. Incisional Hernia  ලෙස හැඳින්වෙන්නේ එවන් හර්නියා විශේෂයක්.උදර කුහරය ආශි‍්‍රතව කිසියම් ශල්‍යකර්මයක් සිදුකළා යැයි සිතන්න. ඇතැමෙකුට ශල්‍යකර්මය ආශි‍්‍රතව ඇතිවන තුවාල සුව වීමෙන් පසුව එහි දුර්වල ස්ථානයක් ඇති විය හැකියි.එහිදී උදර කුහරයේ ඇති අන්ත්‍ර කොටස් දුර්වල ස්ථානයෙන් පිටතට නෙරා පැමිණ මෙවන් හර්නියාවක් ඇතිවීමට ඉඩ තිබෙනවා. මෙහිදී ඇතිවන හර්නියාවේ ප්‍රමාණය ඉතා කුඩා නම් විශාල බලපෑමක් ඇතිවීමට ඉඩක් ඇත්තේ නෑ. හර්නියාව විශාල එකක් නම් නැවත ශල්‍යකර්මයක් සිදු කළ යුතු වෙනවා.සිරුරේ අභ්‍යන්තරයේ ඇතිවන “හර්නියා” තත්ත්වයන් මොනවාද?ප්‍රධාන වශයෙන්ම මෙහිදී හර්නියා තත්ත්වයන් දෙකක් දැකගත හැකි වෙනවා. ඉන් එකක් හැඳින්වෙන්නේ Diaphragmatic Hernia නමින්. මෙය මහා ප්‍රාචීරය වර්ධනයේ සිදුවන දුර්වලතාව නිසා ඇති වන්නක්. මෙහිදී සිදුවන්නේ උදර කුහරයේ තිබෙන අන්ත්‍රවල කොටස් සහ විවිධ ඉන්ද්‍රිය කොටස් උරස් කුහරය තුළට නෙරා යාමයි. මෙම තත්ත්වය දරුවකු බිහිකිරීමට පෙර මව් කුස තුළදීම හඳුනාගත යුතු වෙනවා. එසේ හඳුනාගතහොත් දරුවා ඉපදුණු විගස ශල්‍යකර්මයක් මඟින් නිවැරැදි කළ යුතුයි. එසේ නොවුණහොත් ජීවිතයට හානි වීමට ඉඩ තිබෙනවා.Epigastic Hernia ලෙස හැඳින්වෙන්නේ සිරුර අභ්‍යන්තරයට ඇතිවන තවත් හර්නියා විශේෂයක්. මෙහිදී සිදුවන්නේ උදර කුහරය තුළට ගලනාළය ඇතුළුවන ස්ථානයේ ඇති හිඩැසක් තුළින් ගලනාළයේ පහළම කෙළවර සමඟ ආමාශයේ කොටස් උරස් කුහරය දෙසට ගමන් කිරීමයි. මෙම හර්නියා තත්ත්වය ඕනෑම වයසකදී මතුවිය හැකියි. මෙහිදී ආමාශයික කොටස් නිතර නිතර ගලනාළය තුළට ඇතුළුවේ නම්, ගලනාළයේ තුවාල, අමාශයික තුවාල, නිතර නිතර ඇතිවන ගැස්ට්‍රයිටිස් තත්ත්වය ආදිය තබේ නම්, වහාම වෛද්‍යවරයකු හමුවීම සුදුසුයි.”හර්නියා” සඳහා ප්‍රතිකාර මොනවාද?”හර්නියාව“ ව කිසිසේත්ම නොසලකා සිටිය යුතු රෝග තත්ත්වයක් නොවේ. බාහිරව දැක ගත හැකි වන හර්නියාව පහසුවෙන් හඳුනාගත හැකි වන අතර සිරුර අභ්‍යන්තරයේ ඇතිවන හර්නියා හඳුනාගැනීම තරමක් අපහසුයි. කෙසේ හෝ යටි බඩ ප්‍රදේශයේ හෝ ශරීරයේ වෙනත් ස්ථානයක කිසියම් නෙරා ඒමක් ඇත්නම්, කහින විට වේදනාවක් ඇතිවෙයි නම්, වෛද්‍ය උපදෙස් පැතිය යුතුයි. අන්ත්‍ර කොටස් වලින් හර්නියාවක් නිර්මාණය වී ඇත්නම්, එම අන්ත්‍ර කොටස් කලක් සිරවී තිබෙන විට ඒවාට රුධිර ගමන ඇනහිට ඒවා නරක් වීමට පටන් ගන්නවා. එය බරපතළ තත්ත්වයක්.ඒ නිසා ඉක්මනින් වෛද්‍ය උපදෙස් ලබා ගැනීමයි වඩාත් සුදුසු. එමෙන්ම ඉහත රෝග තත්ත්වයේදී අන්ත්‍රයේ එක්රැස් වන විෂබීජ වර්ග රුධිරයට එකතු වුවහොත් එය රෝගියාගේ ජීවිතයට බලපෑමක් එල්ල කිරීමට ඉඩ තිබෙනවා.හර්නියාවක් ඉවත් කිරීමට ඇති ප්‍රධානතම ප්‍රතිකාර ක්‍රමය වන්නේ ශල්‍යකර්මයක් සිදු කිරීමයි. සුදුසුකම් ලත් ශල්‍යවෛද්‍යවරයකු ලවා මෙම ශල්‍යකර්මය සිදුකරවා ගැනීම ඉතා වැදගත්. ශල්‍යකර්මයෙන් අනතුරුව වෛද්‍ය උපදෙස් අනුගමනය කිරීම ඉතා වැදගත්. අඩු තරමින් ශල්‍යකර්මය සිදුකොට මාස තුනක් පමණ ගතවන තුරු කය වෙහෙසා වැඩ කිරීම, අධික ලෙස බර එසවීම ආදිය නොකළ යුතුයි. එම වෛද්‍ය උපදෙස් පිළි නොපැදීමේ ප්‍රතිඵලය වන්නේ් නැවත හර්නියා තත්ත්වයකට මුහුණ දීමට සිදුවීමයි. එබැවින් වෛද්‍ය උපදෙස් පිළිපැදීම ඉතා වැදගත්.ගාමිණී සුසන්ත</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av10050916</link>
    <topic>ගුවන් සේවිකාවක වීමට සිහින දකින දෙරණ අවුරුදු කුමරිය සචිනි</topic>
    <author>සටහන හා සේයාරූ -  බර්නාඩ් ෂෝ පේ‍්‍රමසුන්දර</author>
    <content>ගුවන් සේවිකාවක වීමට සිහින දකින දෙරණ අවුරුදු කුමරිය සචිනිදෙරණ අවුරුදු කුමරිය වීම පිළිබඳව සචිනි ඔබට මොකද හිතෙන්නේ?ඇත්තටම මට ලොකු සතුටක් දැනුණා. මෙතරම් තරගකාරියන් අතරින් ප්‍රථම ස්ථානය ලබාගන්නට හැකිවීම පිළිබඳව මට ඇත්තටම පුදුමත් හිතුණා.ඒ කියන්නෙ මුල ඉඳලම ජයග්‍රහණයක් ලැබේවි කියල හිතලද තරගයට ඉල්ලුම් කළේ?අපෝ නෑ. එහෙම ලොකු බලාපොරොත්තුවක් තිබුණෙ නෑ. නිකමට වගේ තමයි ඉල්ලුම් කළේ. පස්සෙ තරගෙට යන්න බෑ කියලත් හිතුණා. ඒත් කොහොම හරි ඉන්පසුව තරගයට ඉදිරිපත් වුණා. ඒ වෙලාවෙ නම් මට ජයග්‍රහණයක් ලැබේවි කියලා පුංචි බලාපොරොත්තුවක් ඇතිවුණා.විශේෂයෙන්ම ජනපි‍්‍රය සිනමා නිළියක වන සබීතා පෙරේරා මහත්මිය සහ ජනපි‍්‍රය ටෙලිනාට්‍ය නළුනිළි යුවළක්වන අමිල අබේසේකර සහ නදීෂා හේමමාලි යන මහත්ම මහත්මීන් තමයි මාව ප්‍රථම ස්ථානයට තෝරා ගැනීමේ විනිශ්චය මණ්ඩලය වශයෙන් කටයුතු කළේ. ඒ වගේ බුද්ධිමත් විනිශ්චය මණ්ඩලයක් මාව තෝරා ගැනීම පිළිබඳව මට ඇත්තේ වචනයෙන් විස්තර කළ නොහැකි සතුටක්.ඔබේ පෞද්ගලික තොරතුරු මොනවාද?මම ඉගෙන ගත්තෙ වෙන්නප්පුව ශුද්ධ වූ පවුලේ කන්‍යාරාමයේ. උසස්පෙළට කළේ විද්‍යා විෂයයන්. දැනට මම පෞද්ගලික අංශයේ රැකියාවක නිරතවෙලා ඉන්නවා. ඉදිරියේදී ගුවන් සේවිකාවක වීමට සිහින දකිමින් ඉන්නවා.එතකොට පවුලේ තොරතුරු ගැනත් යමක් පැවසුවොත්...මගේ තාත්තා විශ්‍රාමිකයි. එයා කලින් එයා ලංකා ගුවන් සමාගමේ තමයි රැකියාව කළේ. අම්මා නම් රැකියාවක් කරන්නේ නෑ. මට ඉන්නේ අක්කා කෙනෙකු සහ මල්ලී කෙනෙකු පමණයි. එයාල ඔක්කොම මගේ් ඉදිරි ගමනට අවංකවම උදව් කරනවා.ඔබේ අනාගත බලාපොරොත්තු ගැනත් යමක් පවසනවා නම්...මගෙ එකම බලාපොරොත්තුව කලා ක්‍ෂේත්‍රයේ ඉදිරියට යාමටයි. විශේෂයෙන් ම ටෙලිනාට්‍ය හා චිත්‍රපට නිළියක ලෙස ඉදිරියට යාමට හරිම ආසාවෙන් සිටිනවා. ඒ අතරතුර විනෝදාංශයක් ලෙස නර්තනය, ගීත ගායනය සහ නිරූපණ කටයුතුවල යෙදෙනවා. මේ වන විටත් මට රඟපෑම සඳහා ආරාධනා ලැබෙමින් තිබෙනවා. ඒ සියලු නිර්මාණ කාර්යකදීම මගෙ ආත්ම ගෞරවයට හානි නොවන, මට ගැලපෙන සුදුසු නිර්මාණ පමණක් තෝරා බේරා ගෙන රඟපෑමට බලාපොරොත්තු වෙනවා.අවසාන වශයෙන්, යෞවනියක ලෙස ඔබට ආදරය, විවාහය සහ ඔබේ හෙට දවස ගැන කියන්න තියෙන්නෙ මොනවාද?ඇත්තටම යෞවනයට ආදරය සමීප බව ඇත්තක්. ඒත් මම දැන්ම ආදරය සහ විවාහය ගැන හිතන්න කැමැති නෑ.මොකද එවැනි දේකට පැටලුනොත් මට කලා ක්‍ෂේත්‍රයේ දුර ගමනක් යාමට අපහසුවෙයි. අනික මං තාම ලාබාල පුංචි කෙල්ලක්නෙ.ඒක නිසා මං ඒ ගැන හිතන්න අනාගතයටම බාර කරනවා.ඇගේ දෑසේ කුමක්දෝ සොඳුරු බලාපොරොත්තුවක් රැඳී ඇත. මතු දවසේ ඇගේ සියලු බලාපොරොත්තු ඉටුවන්නටත් කලා ලොව දිදුලන තරුවක් වන්නටත් ප්‍රාර්ථනා කරමින් ඇයට රසඳුන වෙනුවෙන් සමුදුන්නා.ඇගේ ලිපිනය සචිනි සඳරුවනි ප්‍රනාන්දු ”සිරිමැදුර”,දුම්මලදෙණිය,වෙන්නප්පුව.සටහන හා සේයාරූ -  බර්නාඩ් ෂෝ පේ‍්‍රමසුන්දරරංගන හැකියාවත් දක්ෂතාවයත් සුන්දරත්වයත් එක්තැන් කරගත් නවක රංගන ශිල්පී ශිල්පිනියන් කලා ලොවට දිනෙන් දින එක්වෙති. මේ දිනවල එලෙස කාගේත් අවධානයට ලක්වූ නවක රංගන ශිල්පියකු ටෙලිනාට්‍ය කිහිපයක් හරහා අප නෙතු ගැටෙයි. මේ කඩවසම් යෞවනයා නමින් සුරංග ගුණසේකර. ‘යෙහෙළි’, ‘ධවල යාමය’, ‘මකර දඩයම’, ‘කළුවර එළිය’, ‘සඳ සාක්කි’ ටෙලිනාට්‍ය හරහා කලා ලොවට එක් වූ සුරංග රංගනය කෙරෙහි යොමු වූ ආකාරය පිළිබඳව කතා බහ කළේ මෙසේයි.”මම මුලින්ම අනෝජා වීරසිංහ මහත්මිය යටතේ ‘අභින’ වැඩමුළුවට සහභාගි වුණා. එහිදී මට රංගනය පිළිබඳව මූලික දැනුම ලබාගන්නට හැකිවීමත් ජැක්සන් ඇන්තනී කලාකරුවාණන් හඳුනාගන්න ලැබීමත් රංගනයට අත්පොත් තබන මට වාසනාවක් වුණා.එතැනින් පසු මට ‘යෙහෙළි’ නාට්‍ය මාලාවේ වැඩසටහන් හතරකට පමණ ප්‍රධාන චරිතය රඟපාමින් දායක වෙන්න ලැබුණා. ඉන්පසුව තුසිත ද සිල්වා ගේ ‘පුංචි රාල’ ටෙලිනාට්‍යයේ පුංචිරාලගේ පුතුගේ යහළුවාගේ චරිතයටත් මිචෙල් ෆොන්සේකා ගේ ‘ධවල යාමය’ නාට්‍ය මාලාවටත් දායක වෙන්න අවස්ථාව උදාවුණා. මේ රංගන කටයුතුවලට දායක වන අතරතුරම ජාතික තරුණ සේවා සභාවේ නාට්‍ය හා රංග කලාව වැඩමුළුවට සහභාගි වෙන්න අවස්ථාව ලැබුණා.ඒ අනුව වසන්ත මොරගොඩගේ ‘මකර දඩයම’, ‘කළුවර එළිය’ නාට්‍ය මාලාවලටත් ඔහුගේම ‘සඳ සාක්කි’ ටෙලිනාට්‍යයේ ‘පවන්’ ගේ චරිතයටත් රංගනයෙන් දායක වෙන්න හැකියාව ලැබුණා. මම රංගන වැඩමුළු සඳහා සහභාගි වෙමින් රංගනය පිළිබඳව වැඩිදුරටත් හදාරමින් රංගනයේ නියැලෙන්නට අදහස් කරනවා.විවිධ ආකාරයේ චරිතයන්ට පණපොවමින් රංගන වෘත්තිය ඉදිරියට ගෙනයන්නට බලාපොරොත්තු වන ඔහුට මේසා දුරක් කලා ක්‍ෂේත්‍රයේ රැඳී සිටින්නට, ගමන් කරන්නට අතහිත දුන් අය ගැනත් කතා කරන්නට සුරංග අමතක කළේ නැහැ. මේ ගමන එන්නට මට උදව් උපකාර කළ බොහෝ පිරිසක් ඉන්නවා. මගේ මව්පියන්, ජැක්සන් ඇන්තනී, නිශානි දිසානායක, මිචෙල් ෆොන්සේකා, වසන්ත මොරගොඩ, තුශාන්ත ජිනේන්ද්‍රසිංහ ඇතුළු ර්ච්ඛ් කාර්ය මණ්ඩලයට මගේ ස්තූතිය හිමිවිය යුතුයි.තුෂාරිකැලණිය විශ්ව විද්‍යාලයේ ශාස්ත්‍රවේදී උපාධි අපේක්ෂිකා, භරත නාට්‍යම් විශාරද විභාගයෙන් විශිෂ්ට ප්‍රතිඵල ලැබූ රංගනා මුතු කුමාරි කහපල ආරච්චිගේ අරංගේත්‍රම් කලඑළි ප්‍රසංගය අධ්‍යාපන ඇමැති බන්දුල ගුණවර්ධන මහතාගේ ප්‍රධානත්වයෙන් මේ මස 15 දින සවස 5.30 ට කොළඹ ජෝන් ද සිල්වා සමරු රඟහලේදී පැවැත්වේ.ඇය උඩරට හා භරත නර්තන ශිල්පිනී විශාරද ආශා ගීතාංජලී වික්‍රමසිංහ මහත්මියගේ ශිෂ්‍යාවකි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=av10050917</link>
    <topic>බොලිවුඩ් පුර‍‍යෙන්</topic>
    <author>සුජීව තේවහෙට්ටිගේ</author>
    <content>බොලිවුඩ් පුර‍‍යෙන්තිර නාටකයෙහි තිබුණු දෙබස් ඛණ්ඩයක් නළුවෙකු විසින් පවසනු ලැබීම නිසා ඔහු සමඟ නිළියක් අමනාප වූ පුවතක් ඔබ මීට කලින් අහල තියෙනවද? සමහර විට නැතුව ඇති. ඒ වගේ දෙයක් සිද්ධ වෙන්න පුළුවන්ද කියලත් ඔබට හිතේවි. මොකද වෙන්න බැරි? එවැනි දෙයක් බොලිවුඩ්පුරයේ සිද්ධ වෙලා. නළුවාත් එක්ක අමනාප වූ නිළිය තමයි, නවක නිළි තනූ ශ්‍රී දත්තා. ඇයගේ ‘උදහසට’ ලක්වුණු නළුවා තමයි, රෝහිත් රෝයි. ඔහත නවකයෙක්. මෑතකදී රූපගත වුණු ‘අපාර්ට්මන්ට්’ චිත්‍රපටයේ දෙදෙනා රඟපාද්දි තමයි මේ අලකලංචිය සිද්ධ වෙලා තියෙන්නෙ.මෙවැනි නොවැදගත් කාරණයකට අමනාප වුණත් තනූ ශ්‍රී සහ රෝහිත් අතර කාලයක පටන් පැවතුණේ දැඩි හිතවත්මක්. ඒ මිතුදම සිහිපත් කළ ඔවුන් දෙදෙනාගේ හිතවතෙකු, අතීත සිදුවීමකුත් සඳහන් කළා...”මීට අවුරුදු දෙකතුනකට කලින් ‘ඉන්සයිඩ් බොලිවුඩ්’ කියන රූපවාහිනී වැඩසටහනකට තනූ ශ්‍රී සහභාගි වුණා. එයාට ඒ අවස්ථාව ලැබුණේ ඒ වැඩ සටහන මෙහෙයවපු රෝහිත් රෝයි නිසයි. රෝහිත් සහ තනූ ශ්‍රී අතර තිබුණේ දීර්ඝ කාලීන මිත්‍රත්වයක්. මට මතකයි එදා ඒ වැඩසටහනට ආපු තනූ ශ්‍රී, රෝහිත් එක්ක කොච්චර දේවල් කතා කළාද කියලා. කතාව කොච්චර දුර දිග ගියාද කිව්වොත් වැඩ සටහන අතරේදී ලැබුණු විරාමවලදී පවා දෙන්නගේ කතාව නැවතුණේ නැහැ.”මෙවැනි හිතවත්කමක් තිබුණු තනූ ශ්‍රී සහ රෝහිත්, ‘අපාර්ට්මන්ට්’ චිත්‍රපටයේ රඟපෑමට එක්වුණේත් කිසිදු අමනාපකමක් නැතුවයි. නමුත් දින දෙක තුනක් ගතවෙද්දී තනූ ශ්‍රී, රෝහිත් වෙතින් ඈත්ව සිටින්නට උත්සාහ ගත්තා. ඒ වන විට අර ‘දෙබස් ඛණ්ඩය’ රෝහිත්ගේ මුවෙන් පිටවී තිබුණෙත් නැහැ. මෙයට හේතුව හරියට ම දැන සිටියේ රෝහිත් ම තමයි.”මට හිතෙන්නෙ මේ චිත්‍රපටයේ රඟපාන්න ආපු නීතුචන්ද්‍රා කියන නවක නිළිය මාත් එක්ක ටිකක් වැඩිපුර කතාබහ කළ නිසා තනූ ගේ හිත වෙනස් වුණාය කියලයි. නමුත් මම නිතරම කතා බහ කරමින් හිටියෙ අපිත් එක්ක රඟපාපු අපිට වඩා ජ්‍යෙෂ්ඨ නළුවෙකු වන අනූපම් බෙයර් එක්කයි”රෝහිත් මෙලෙස පැවසුවත් තනූ ශ්‍රී පවසන්නෙ වෙනස් කතාවක්. ඇය කියා සිටින්නේ රූපගත කිරීම් අතරේදී රෝහිත් තමන් වෙත අනවශ්‍ය අන්දමින් ළංවීමට උත්සාහ කළ බවයි. ඒ වුණත් රෝහිත්, තනූ ශ්‍රී ගේ කතාව ප්‍රතික්ෂේප කළා...”ඕක නම් මහ මෝඩ කතාවක්. මම තනූශ්‍රීට එහෙම දෙයක් කළේ නැහැ. එක්තරා දෙබස් ඛණ්ඩයක් නිසා තමයි එයා මාත් එක්ක තරහ වුණේ. එක ජවනිකාවකදි මම එයාට කියනවා, ‘ඩෝන්ට් වොරි බේබි!’ කියලා. ඒක මගේ අදහසක් නෙමෙයි. තිර නාටකයේ තිබුණු දෙබසක්. මම ඒක කිව්වා විතරයි, තනූ මට දොස් කිව්වා.ඒක අශ්ලීල දෙබසක්ලු. තනූට තිබුණේ, ඒ දෙබසට අකැමැතිනම් වෙනත් දෙබසක් යොදන්න කියල අධ්‍යක්ෂකවරයාට කියන්නයි. තනූගේ මේ දෝෂාරෝපණය නිසා අධ්‍යක්ෂ ජග්මුන්ද්‍රා මගෙන් සමාවත් ඉල්ලුවා. අධක්ෂවරයෙක් ඒ වගේ තත්ත්වයකට පත්වීම හරිම කනගාටුදායක දෙයක්. ඇත්තටම තනූ මාත් එක්ක හිතවත් වෙලා හිටියෙ අවුරුදු ගණනක් තිස්සේ. එහෙම කෙනෙක් මෙහෙම වෙනස් වුණාම ලොකු දුකක් දැනෙනවා.”එලෙස පැවසූ රෝහිත් ඒ සියල්ලම අමතක කර නැවතත් ‘අපාර්ට්මන්ට්’ චිත්‍රපටයේ අනෙක් දර්ශනවල රඟපෑමට හිත හදාගත්තා. ඉන්පසුව රෝහිත්ට රඟපෑමට සිදුවුණේ තනූ ශ්‍රී සමඟ උණුසුම් පෙම් ජවනිකා රැගත් ගීතමය දර්ශනයකයි! චිත්‍රපටයේ අධ්‍යක්ෂවරයා ඇතුළු කවුරුත් සිතුවේ මේ ජවනිකාවේ රඟපාන්න තනූ ශ්‍රී අකමැතිවේවිය කියලයි. නමුත් සිදුවුණේ කවුරුත් බලාපොරොත්තු නොවුණු දෙයක්. තනූ ශ්‍රී කිසිදු අකැමැත්තක් නොපෙන්වා එම දර්ශනයෙහි රඟපාන්න එක්වුණා.”මං හිතන්නෙ කවුරු හරි තනූ ශ්‍රීගෙන් ඇහුවා නම් හොඳයි, මම එයාට ‘බේබි’ කියල කතාකළාම මාත් එක්ක තරහ වෙන්නත් පෙම් ජවනිකාව රඟපාද්දි කිසිම ප්‍රශ්නයක් ඇතිකර නොගන්නත් හේතුව මොකක්ද කියලා!”රෝහිත් කොක් හඬලා සිනාසෙමින් එලෙස පැවසුවා.”ඕවා ඔහොම තමයි අපි වෘත්තීය නළු නිළියෝ. අපේ පෞද්ගලික අමනාපකම් කැමරාව ඉස්සරහදි අපිට මතුකරන්න බැහැ. තනූ ශ්‍රී ඒ ගීතමය පෙම් ජවනිකාව හරි අගේට මාත් එක්ක රඟපෑවා. චිත්‍රපටය තිරගතවෙන කොට ප්‍රේක්ෂකයන්ට නම් පොඩ්ඩක්වත් හිතෙන එකක් නැහැ අපි දෙන්නා ඊට ටිකකට කලින් තරහා වෙලා හිටියයි කියලා” රෝහිත් නැවතත් සිනාසෙමින් පැවසුවා. මේ චිත්‍රපටය දැන් ඉන්දියාවේ තිරගත වෙනවා.චිත්‍රපටය රූපගත කිරීමෙන් පසුව තනූ ශ්‍රී සමඟ පෙර ලෙසින් හිතවත්කම් පවත්වන බවයි ඔහු කියා තිබුණේ. නමුත් තනූ ශ්‍රී ගෙන් නම් ඔහුට ප්‍රතිචාරයක් ලැබී තිබුණේ නැහැ.‘බිග් බී’ යනුවෙන් රසික රසිකාවියන් ආදරයෙන් හඳුන්වන සුපිරි නළු අමිතාබ් භච්චන් ‘සිරෝසිස්’ රෝගයෙන් පෙළෙන පුවත ඔබ දැනටමත් දන්නවා ඇති. රෝගය වැළඳීමට මුල්වුණේ 1982 දී සිදුවූ හදිසි අනතුරක් නිසා කියලයි අමිතාබ් පවසන්නේ. මේ අනතුර සිදුවුණේ ‘කැලී’ නම් වූ චිත්‍රපටයේ දර්ශනයක් රඟපාද්දි බවයි පැවසෙන්නේ.මේ පිළිබඳ වගතුග තමන් සතු වෙබ් අඩවියෙහි අමිතාබ් මෙලෙස සටහන් කර තිබුණා...”දැන් මම ‘සිරෝසිස්’ රෝගියෙක්. අක්මාව දියවීමේ තත්ත්වයකට පත්වෙන මේ රෝගය හුඟ දෙනෙකුට හැදෙන්නේ මත්පැන් අධිකව ගැනීම නිසයි. නමුත්, මට මේ රෝගය වැළඳුණේ ‘කැලී’ චිත්‍රපටයේ රඟපාද්දී මුහුණ දුන් අනතුරකින් පස්සෙ මට අපිරිසුදු රුධිරය ශරීරගතවුණු නිසයි. දැන් මට ජීවත් වෙන්න සිද්ධ වෙලා තියෙන්නෙ දවස පුරාම පරීක්ෂාවෙන් ඉන්නයි. වෛද්‍යවරුන්ගේ නිරතුරු අවධානයත් යොමු කරන්න ඕනෙ.මට හිතෙන්නෙ මේ රෝගයේ කෙළවරක් නැහැ කියලයි. මට මේ ගැන හිතාගන්නවත් බැහැ.කොහොම වුණත් මේ ‘සිරෝසිස්’ රෝගය මගේ ශරීරයේ එක් අංගයක් විදිහට විතරයි මම සලකන්නේ.”අමිතාබ් පසුගිය වසරේදීත් අසනීපව රෝහල් ගත කළ බව ඔබට මතක ඇති. පසුගිය වසරේ ජූලි මාසයේ දී ඔහුට රෝහලට යන්නට සිදුවුණේ උදරයේ ආබාධයක් නිසයි.\නැවතත් එම වසරේ ඔක්තෝබර් මාසයේදී ඔහු රෝහල්ගතවුණේ බඩවැලෙහි ඇතිවූ අසනීප තත්ත්වයක් නිසයි. අමිතාබ් තම වෙබ් අඩවියෙහි සටහන් කර තිබුණේ තමන්ගේ අක්මාවෙන් 25%ක ප්‍රමාණයක් විනාශ වී ඇතැයි වෛද්‍යවරුන් පවසා ඇති බවයි.අමිතාබ් රෝහල්ගත වී සිටින බව දැනගත්ත ඔහුගේ රසික රසිකාවියන් දහස් ගණනක් රෝහල අසල රොක්වී සිටියා. ඇතැම් රසික පිරිස් ආගමික සිද්ධස්ථානවලට රැස්වී අමිතාබ්ට සුවය පතා පුද පූජා පවත්වා තිබෙනවා.සුජීව තේවහෙට්ටිගේ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=ay1005091</link>
    <topic>පාසලට ගිය මුල් දවසේ ගැමියෙක් ඇවිත් ඇහුවා මහත්තයා හේනක් කොටමුද කියලා</topic>
    <author>සාගරිකා දිසානායක ජයසිංහ</author>
    <content>මොනරාගල මාරිආරාව හිටපු විදුහල්පතිපොඩි රාලහාමි බෝගලකෑගල්ල දිස්ත්‍රික්කයේ පරණකූරු කෝරළයට අයත් කඳු අහ පත්තුවේ පල්ලේ බෝගල ගමේදි ඔහු උපන්නේ නවසිය තිස් හයේ මැයි මාසෙ විසිනව වැනිදා.විදානේ ආරච්චිලාගේ පොඩි රාළහාමි බෝගල නම් වූ ඔහු දීර්ඝ කාලයක් මොනරාගල දිස්ත්‍රික්කයේ අතිශය දුෂ්කර පාසල් කිහිපයක සේවය කොට මොනරාගල මාරිඅරාව විද්‍යාලයේ විදුහල්පතිවරයා ලෙස පාසලේ උන්නතිය උදෙසා මහත් වූ මෙහෙවරක් ඉටුකොට දැන් විශ්‍රාම සුවයෙන් පසුවෙනවා. සිය ජීවිතේ අතීත මතක සටහන් අප හා බෙදා හදාගන්නට බෝගල විදුහල්පතිතුමා පෙර මග බලා සිටියේ ලොකු උනන්දුවකින්.ගොවිතැන ජීවනෝපාය කරගත් බෝගල විදානේ රාළලාගේ පුංචි රාල ඔහුගේ පියා. අම්මා පොල්ගස් දෙණියේ රාලලාගේ පුංචි මහත්තයා. ඒ කාලෙ ස්ත්‍රී පුරුෂ කොයි කාටත් පොදුවේ යෙදුණු නම්බු නාමයක් ලෙසයි “මහත්තයා” යන වචනය යෙදුවේ.පොඩි රාලහාමි පවුලේ බාලයා. ඔහුට වැඩිමල් සහෝදරයො තුන් දෙනයි. සහෝදරියො දෙදෙනයි. පොඩි රාලහාමිට යංතං අවුරුදු තුන සම්පූර්ණ වෙනකොටම ඔහුගේ පියා හදිසි අසනීපයකින් අභාවයට පත් වුණා.දරු පැටව් හයදෙනෙකුත් එක්ක අම්මා අසරණ වුණත් ගොඩ මඩ සරුසාර අක්කර කිහිපයක ඉඩකඩම් තිබූ නිසා ඔවුන්ට බත බුලතින් අඩුපාඩුවක් තිබුණේ නෑ. පොඩි රාලහාමිගේ වැඩිමල් සහෝදරයන්ට බාල මල්ලිට හොඳට උගන්නා ගන්නට ඕනෑකම තිබුණා.නවසිය හතළිස් දෙකේදි පොඩි රාලහාමි හා පුරා කියලා ඇතුළත් වුණේ කේ.ජී. මාබෝපිටිය රජයේ පිරිමි පාසලට. පාසල තිබුණේ නිවෙසට නුදුරින්. ඒ කාලෙ පාසලට ඇන්දෙ සරමයි අත්කොට බාච්චු කමිසෙකුයි. සපත්තු සෙරෙප්පු දාන සිරිතක් ගම්වල ළමයින්ට හුරු නෑ.පාසල් වැඩට දස්කම් පෑ පොඩි රාලහාමි ක්‍රීඩාවට ඒ තරම් ඇලුම් කළේ නෑ. අපොස සාමාන්‍ය පෙළ දක්වාම ඔහු ගමේ පාසලේ ඉගෙනුම ලැබුවා. සම්මාන හයක් එක්ක විභාගෙ සමත් වුණත් උසස් පෙළ හදාරන්න නගරේ පාසලකට යන්න තරම් මුදල් හදල් ඔවුන්ට තිබුණේ නෑ.පවුලට උදව් කළ ලොකු අයියත් අකාලෙම අභාවයට පත් වුණු නිසා පොඩි රාලහාමි ඉහළට ඉගෙන ගැනීමේ ආසාව පසෙකලා රැකියාවක් හොයා ගන්න හිතුවා. 1954 වසරේදි ඔහු වාගොල්ලේ කෘෂිකර්‍ම පුහුණු පාසලට ඇතුළත් වුණේ එහි කෘෂි විද්‍යා පාඨමාලාව හදෑරූවන්ට “ආහාර නිෂ්පාදන ඕවර්සියර්” තනතුර ලබා දුන් නිසයි.කෘෂි විද්‍යාලෙදි ප්‍රායෝගික කෘෂිකර්‍මය, සත්ත්ව පාලනය, ගොවිපොළ පාලනය වැනි විෂයයන් සහිතව පාඨමාලාව සම්පූර්ණ කළා. 1956 දි රජයේ සිංහල ගුරුවරුන් බඳවා ගැනීමේ තරග විභාගයටත් පෙනී සිටියා. ගුරු විභාගෙත් සමත් වෙලා පළමු පත්වීම ලැබුණේ කෑගල්ලේ ගත්තුන උඩගම සිංහල මිශ්‍ර පාසලට. ඒ 1957 දි.පාසලේ වැඩ භාරගත් සතියෙම “ආහාර නිෂ්පාදන ඕවර්සියර්” තනතුර සඳහාත් කැඳවීමක් ලැබුණත් ගුරුකමට ඇති කැමැත්ත නිසාම ඔහු තෝරා ගත්තේ ගුරුපත්වීමයි. නවසිය පනස් හයේදි සිංහලය රාජ්‍ය භාෂාව බවට පත් කළ පසු සිංහල මාධ්‍යයෙන් සේවය සඳහා ලිපිකරුවන් බඳවා ගැනීමේ තරග විභාගයත් පැවැත්වුණා.එකල ගුරු වෘත්තියට වඩා ලිපිකාර වෘත්තියට පොඩි පිළිගැනීමක් තිබූ නිසා පොඩි රාලහාමි ලිපිකරු විභාගෙටත් පෙනී සිටියා. පුවත්පතේ ප්‍රතිඵල ලයිස්තුව පළ වූ ආකාරයට පොඩි රාලහාමිට කෑගලු දිස්ත්‍රිත්කයේ ප්‍රථම ස්ථානය හිමි වෙලා තිබුණා. ඒ අනුව 1959 ජනවාරි 19 වැනිදා ගුරු වෘත්තියෙන් ඉවත් වී රත්නපුර කච්චේරියේ ලිපිකරුවකු ලෙස සේවයට බැඳුණා.ඒ වන විට ඔහු ගුරු විද්‍යාල ප්‍රවේශ විභාගයට පෙනී සිට ඉන් සමත් වී සිටියා. ලිපිකාර තනතුරේ මාස දෙකක් පමණ වැඩ කළා. විවිධ හේතුª මත ලිපිකාර සේවය පිළිබඳ කලකිරී සිටි ඔහු යළිත් ගුරු සේවයට එක් වුණා.1960 දි මීරිගම ගුරු විද්‍යාලයට ඇතුළත් වුණා. 1961 දී ප්‍රථම පත්වීම ලැබුණේ මොනරාගල දිස්ත්‍රික්කයේ දැලිව විද්‍යාලයට. ඒ පාසල හොයාගෙන ගියා. ඊට මාගන්දන කඩපළින් බසයෙන් බැස හැතැපුම් පහක් පයින් යායුතු වුණා.දුෂ්කර පාසලක් වූ එහි සිටියේ විදුහල්පතිතුමාත්, බිරියත්, ස්වාමින් වහන්සේ නමකුත් විතරයි. වසරකට පසුව එහි විදුහල්පතිතුමා පුහුණුව සඳහා ගියා. පොඩි රාළහාමිට විදුහල්පති තනතුරේ වැඩ බලන්නට සිදු වුණා. පාසලේ සාමාන්‍ය පෙළ දක්වා පන්ති පැවැත්වුණා.1962 හාමුදුරුවොත් විශ්ව විද්‍යාලෙට ගියා. පොඩි රාලහාමි ගුරුතුමා මුළු පාසලටම තනියෙන්ම ඉගැන්නුවා. සිංහල, බුද්ධාගම, ගණිතය වැනි මූලික විෂයයන් තුනක්වත් සෑම පන්තියකටම වෙහෙස නොබලා ඉගැන්නුවා. ඔය අතරෙ දවසක් මණ්ඩලය භාර පාඨශාලා පරීක්‍ෂකතුමා හදිසියෙම පාසලට පැමිණියා.මුල් ගුරුතුමා එක පන්තියක උගන්වනවා. අනෙක් හැම පන්තියකම ළමයි කුමක් හෝ වැඩක යෙදිලා. මුළු පාසලම නිහඬයි. පරීක්‍ෂකතුමාටත් පුදුමයි. ඔහුගෙන් හොඳ ප්‍රසංශාවක් පොඩි රාලහාමිට ලැබුණා. ගුරුවරයෙක් ලබා දෙන්න නම් පොරොන්දු නොවුණේ ඒ කාලෙ මොනරාගල දිස්ත්‍රික්කෙ ගුරු හිඟේ බොහොම උග්‍ර නිසයි.1963 දි පාසලට අලුතින් ගුරුවරුන් දෙදෙනෙක් පැමිණියා. ඒ වසරෙදිම වැඩබලන මුල්ගුරුවරයෙකුත් පත් කළ නිසා පොඩි රාලහාමිට ස්ථාන මාරුවක් ලැබුණා. ඒ මොනරාගල කීනගොඩ විද්‍යාලෙට. එකේ සිට පහ දක්වා පන්ති පැවැත්වුණෙ. පාසලේ සිසුන් හතළිහක් හිටියා. පාසලටම හිටියේ ගුරුතුමියක් විතරයි. ඉලුක් හෙවිළිකළ තාවකාලික ගොඩනැගිල්ලක පන්ති පැවැත්වුණා.1964 මාර්තු මාසෙදි පොඩි රාලහාමිට මොනරාගල මාරිඅරාව විදුහලේ වැඩ බලන විදුහල්පති ලෙස ස්ථාන මාරුවක් ලැබුණා. මොනරාගල සිට පොතුවිල් පාරේ හැතැප්ම හතරක් ගොස් ඔබ්බේගොඩ හන්දියෙන් හැරී මීපිටිය දක්වා හැතැප්ම දහයක් බසයෙන් පැමිණ එතැන් සිට සැතැපුම් හයක් පයින් ගියාම මාරිඅරාව පාසල හමුවුණා. ගමන දුෂ්කර වුණත් පොඩිරාළහාමි සතුටෙන් පාසලේ වැඩ භාර ගත්තා. මාරිඅරාව පාසල 1904 දි ඇරඹූ පාසලක්.ලයිස්තුවේ නම් සංඛ්‍යාව 69 ක් වුණාට බොහෝවිට පාසලට පැමිණියේ 40 – 55 අතර පිරිසක්. නොවැම්බර් සිට ජනවාරි පෙබරවාරි දක්වා හේන් ගොවිතැන් කාලෙට ළමයින්ගේ පැමිණීම හොඳටම දුර්වලයි.පාසල භාර ගන්නකොට එහි සිටි එකම ගුරුවරයාත් බොහොම ඉක්මනට ගමට මාරුවක් හදාගෙන ගියා. ඈත දුෂ්කර ගම්මානෙක පාසලක් පාලනය කරගෙන පිට ගෙදරකින් ආහාර ගනිමින් ගතකළ තනිකඩ ජීවිතේ පොඩි රාලහාමිට ඇති වෙලයි තිබුණේ. 1963 දි ඔහු ගමේදි දැන හැඳිනගත් නිකපිටියේ ඇම් ඩී ලියනගේ මෙනෙවිය සමඟ විවාහ වුණා.එවකට කෑගල්ලේ බෙලිහුල්වාන විද්‍යාලයේ ගුරුවරියක ලෙස සේවය කළ ඈ විවාහයෙන් පස්සේ සැමියාත් සමඟ මාරිඅරාව විදුහලේ සේවයට එක් වුණා. ඒ කාලේ හේන් ගම්වලට ගුරුවරයෙක් නිලධාරියෙක් අලුතින් ආවාම ගම්මු එනවා බලන්න. ඇවිත් අහන්නෙ “මහත්තය හේනක් කොටමුද?” “දෙහි දොඩං ටිකක් වවාගමුද?” කියලයි.හේන් කොටන්න කැමති වුණොත් ඒ හේන කැලෑ කපල, ගිනි තියලා පස පෙරළලා බීජ වපුරලා අස්වැන්න නෙළා ගන්න තුරු සේරම රාජකාරි ගම්මුන්ම ඉටුකරලා දෙනවා. ගුරුතුමාට ලබා දෙන්නෙත් ගම්මුන්ගෙ හේන් මැදි කරගත් හොඳම කෑල්ල. එතකොට ගුරුතුමාට හේන් රකින්න වෙහෙස වෙන්න ඕනෑ නෑ. ගම්මු හේන් වටේට රකින කොට මැද හේන ඉබේම රැකෙනවා.අස්වැන්න නෙළුවාම ගමේ ඉන්න ගුරුවරුන්ට, වෙද මහත්තයට, ආරච්චි රාළට වගේම ගමේ සැමියා මළ ස්ත්‍රීන්ගේ පවුල්වලටත් ඉන් කොටසක් යැවීම ඒ පළාතෙ තිබුණු හොඳ සිරිතක්. හේනක් කොටා ගත්තාම වී, මුං කවුපි කඩල කුරක්කං වගේ දහ බෝගයක් ගෙට ලැබෙනවා. ඒ බව බෝග අස්වැන්න අවුරුද්ද පුරාම කන්න බොන්න සෑහෙනවා. ඒ පළාත්වල මිනිස්සු බතට වැඩිය කැමති කුරහං තලප රොටී වගේ කෑමවලට. කුරහං තලප සමඟ දඩමස් හොද්ද පළාතෙ ජනපි‍්‍රය කෑමක්.පොඩි රාලහාමි මුල් ගුරුතුමාටත් ගම්මුන්ගෙන් සුපුරුදු පරිදි හේනක් කොටන්න ඇරියුමක් ලැබුණා. ඔහුගේ අරමුණ වුණේ ගැමි දරුවන්ට අකුරු සාස්තරේ දීම මිසක් හදා වවා ගැනීම නොවූ නිසයි ගොවිතැන් වැඩට වඩා ගමේ දරුවන්ට නමක් ගමක් ලියාගන්න, රැකී රක්ෂාවකට යන්න විභාගයක් සමත් කරගන්න ඇස් පාදන එක ලොකු වැඩක් බවයි පොඩි රාලහාමි යුවළගේ අදහස වුණේ.1935 දී ඉදිකළ අර්ධ තාවකාලික ගොඩනැගිල්ලකුත් ඊට යාබදව ඉළුක් සෙවිලි කළ තාවකාලික ගොඩනැගිල්ලකින් හා යාබද ගුරු නිවාසයකින් පාසල සමන්විත වුණා.අක්කර තුන්කාලක් වූ පාසල් භූමියට යාබද ඉඩම් සියල්ල ගම්මුන්ගේ භුක්තියට සවි වූ ඒවා. හතේ පන්තිය දක්වා පන්ති තිබුණත් සිසුන්ගේ දැනුම ප්‍රමාණවත් නෑ. පාසල ආසන්නව විහාරයක් තිබුණත් හාමුදුරු නමක් වාසය කළේ නෑ. ගමේ ආගමික වතාවත් ඉටුකර ගත්තේ හැතැප්ම අටකට එහා ගමේ විහාරස්ථානයෙන්.පාසල නවසිය හතරේදි ඇරැඹුවාට ගතවූ වසර හැට පුරාම ගමේ එකම ළමයෙක් වත් සාමාන්‍ය පෙළ දක්වා වත් ඉගෙනුම ලබලා නෑ. හේන් ගොවිතැනින් ජීවත්වූ ගැමියන් යකුන් පේ‍්‍රතයන් ඇදහූ අතර ලෙඩකට දුකට යන්ත්‍ර මන්ත්‍ර නූල් බැඳිලි හැර රෝහල් බෙහෙත් ගැන ඒ තරම් විශ්වාස කළේ නෑ. බුද්ධාගමට සැලකුවත් වැඩිහිටියන් වගේම ළමයිනුත් විනෝදෙට කළේ සතුන් මැරීම. මවුපියො ළමයින්ට සෙල්ලම් කරන්නට හදා දුන්නේ “ගල් දුන්නක්”.ළමයි පාසල් ආවෙත් මේ ගල් දුන්නත් ඉණෙ ගහගෙන; ගිනි පෙට්ටියකුත් සාක්කුවෙ දාගෙන. අතරමගදි දකින කුරුල්ලන් ලේනුන් වැනි ඕනෑම සතෙකුට ගල් දුන්නෙන් විදලා මරාගෙන එතැනදිම පුච්චගෙන කෑම ළමයින්ට ලොකු විනෝදයක් වුණා. පාසලේදි වුණත් ඔවුන් මේ නරක පුරුද්ද අත්හැරියෙ නෑ.පොඩි රාලහාමි මුල් ගුරුතුමා පළමුවෙන්ම කළේ මේ නරක පුරුද්ද අත්හැරීමට ළමයින් හුරු කිරීම. ගල් දුන්න ගේන්නත් පාවිච්චි කිරීමත් තහනම් කළා. නිවෙස්වලට ගිහින් මවුපියන්ටත් කරුණු වටහා දුන්නා.පාසලට දරුවන් එවන්න මවුපියන් උනන්දු කළා. පාසලට යා යුතු වයසේ හැම ළමයකුම පාසල් එවන්නටත් පාසල් ගමන නතර කළ සිසුන් යළි පාසලට භාර ගන්නත් කටයුතු කළා.1965 ජනවාරි මාසයේ පාසලේ ශිෂ්‍ය සංඛ්‍යාව 117 ක් දක්වා ඉහළ ගියා. ලොකු මහත්තයත් බිරියත් තවත් ගුරුවරයකුත් සමඟ උදේ හවා වෙහෙස නොබලා ඉගැන්නුවා. අටවැනි පන්තියේ උගත් ශිෂ්‍යයන් තුන් දෙනා සාමාන්‍ය පෙළ විභාගෙට ඉදිරිපත් කරන්නට ඔවුන්ට පන්ති මට්ටමේ දැනුම ලබා දෙන්නට හවස් වරුවේ ගෙන්වා ඉගැන්නුවා.1967 දී පාසල අරඹා අවුරුදු හැට තුනකට පස්සේ මුල් වතාවට විභාගෙට ලියාපු සිසුන් තුන් දෙනාම සාමාන්‍ය පෙළ සමත් වුණා. ප්‍රතිඵල පිටවූ දා මාරිඅරාවට මගුල් දවසක් ගානයි. ගම්මු කැවුම් කිරිබත් උයාගෙන ගුරුවරුන් බැහැදකින්න ආවා. මල්මාලා දාලා පිළි අරන් බුලත් දීලා වැඳ වැටුණු අයුරු සිහි කරන විදුහල්පතිතුමාගේ දෙනෙත් කෙවෙණි අග තවමත් සතුටු කඳුළක් මතු වෙනවා.ගමට පන්සලක් තිබුණට දහම් පාසලක් නෑ. 1964 මැයි මාසෙදි කොළඹ තරුණ බෞද්ධ සංගමයේ මෙහෙයවීමෙන් මාරිඅරාව විද්‍යාලයේ “ශ්‍රී සුචරිතෝදය” නමින් දහම් පාසලක් ඇරැඹීමට විදුහල්පතිතුමා සමත් වුණා. ඒ දහම් පාසල 1992 දෙසැම්බරයේ විහාරස්ථානය වෙත පවරා ගන්නතුරුම විදුහල්පතිතුමා එහි ඉගැන්වීම් කළා.අවුරුදු හැට තුනකට පස්සෙ සිසුන් සාමාන්‍ය පෙළ සමත් වුණාට පස්සේ අධ්‍යාපන කාර්යාලෙත් ඇස් ඇරුණා. ටික ටික සහයෝගය දෙන්න ඉදිරිපත් වුණා. එවකට බිබිල මන්ත්‍රී ආර්. එම්. ධර්මදාස බණ්ඩා මහත්තයාගෙන් ඉල්ලීමක් කළාම 1967 දී පළමු වතාවට ස්ථිර ගොඩනැගිල්ලක් සඳහා මුදල් වෙන් කළා. පාසලේ සංවර්ධන සමිතියක් ඇති කරලා ඒ මඟින් ගොඩනැගිල්ල ඉදිකර ගත්තා.1970 දී ශිෂ්‍ය සංඛ්‍යාව 205 දක්වා ද ගුරු මණ්ඩලය 07 දක්වා ද ඉහළ ගියා. අලුතින් තව ගොඩනැගිල්ලක් තනවා ගන්නට විදුහල්පතිතුමා සමත් වුණා. 1973 දී ස්ථිර ගොඩනැගිල්ලකුත් විද්‍යාගාර ඒකකයක් සහ යාබද ගුරු නිවාසයක් ද විදුහලට ලබාගත්තා.දරුවන්ට ශිල්ප ලබාදීම මූලික අරමුණ ලෙස සැලකූ විදුහල්පතිතුමා ක්‍රීඩා තරග වැනි බාහිර වැඩ සඳහා සිසුන් ඒ තරමට යොමු කළේ නෑ. ඔවුන්ට ඒ සඳහා අවශ්‍ය පහසුකම් හෝ මිල මුදල් තිබුණෙත් නෑ. ඒත් බාලදක්ෂ පුහුණුව ලබා දුන්නා. සාමාන්‍ය පෙළ විභාගෙන් සමත් වෙන සිසුන් උසස් පෙළ හදාරන්න වෙනත් පාසල්වලට ගියා.1977 දී ශිෂ්‍ය සංඛ්‍යාව 351. ගුරුවරුන් දහ දෙනයි විදුහල්පති යුවළ වගේම අනෙක් ගුරුවරුත් බොහොම කැපවීමෙන් වැඩ කළා. පාසල් වැඩ වගේම විෂය බාහිර කටයුතුවලිනුත් පාසලේ තත්ත්වය ඉහළ ගියා.ඒ වන විට බිබිල දෙක මණ්ඩලයේ ද්විතීයික පාසල් අතර විශිෂ්ටතම පාසල බවට මාරිඅරාව විද්‍යාලය පත්වෙලා. පාසලේ විෂය බාහිර කටයුතු අතර දහම් පාසල, නොවිධිමත් අධ්‍යාපනික පාඨමාලා පැවැත්වීම, හා බාලදක්ෂ කටයුතු මුල් තැනක් ගත්තා.ගමේ හතර මායිමෙන් එහා නොගිය පාසල් දරුවන්ට ඉන් එහා ලෝකය පෙන්වන අරමුණෙන් වසරක් පාසාම සාර්ථක අධ්‍යාපන චාරිකාවක් සංවිධානය කළා.පාසලේ උසස් ප්‍රතිඵලත් සංවර්ධනයත් සලකා බලා එය මහා විද්‍යාලයක් බවට පත් කරන ලෙස බිබිල මන්ත්‍රී ධර්මදාස බණ්ඩා මහත්තයා වෙත ඉදිරිපත් කළේ ගුරු දෙගුරු සමිතියෙන්.ඒ ඉල්ලීම ඉටු කරමින් 1979 ජූලි දහ නමවැනිදා මාරිඅරාව විදුහල මහා විද්‍යාලයක් බවට පත් වුණා. 1980 දී පාසලේ උසස් පෙළ කලා පන්ති ඇරැඹුණා. සිසුන් එකොළහකින් යුතු වූ උසස් පෙළ පන්තියට බෞද්ධ ශිෂ්ටාචාරය විෂය ඉගැන්නුවෙත් විදුහල්පතිතුමාමයි.1982 දී පාසලෙන් මුල් වතාවට උසස් පෙළ විභාගෙට පෙනී සිටි සිසුන් එකොළොස් දෙනාගෙන් දහ දෙනෙක්ම විභාගෙ සමත්. ඉන් හතර දෙනෙක් විශ්ව විද්‍යාලයට යෑමට සුදුසුකම් ලැබුවා.විදුහල්පතිතුමා පාසලේ අභිවෘද්ධිය ගැනම හිතුවා මිස තමන්ගේ දියුණුව පැතුවේ නෑ. දූ දරුවන් සහ බිරිය කෑගල්ලේ පදිංචි කොට මුළු සේවා කාලයම ඔහු මොනරාගල ගත කළා. ඔවුන්ගේ දියණියන් තිදෙනාම උපන්නේ මොනරාගලදී.1967 උපන් ලොකු දුව ධම්මිකා දැන් රැකියාවෙන් ඉවත් වෙලා දරුවන් බලා ගන්නවා. 1970 උපන් කමනි මත්තමගොඩ විද්‍යාලයේ ලලිතකලා උපාධිධාරී ගුරුතුමියක්. 1980 උපන් බාල දියණි නිරෝෂා පේරාදෙණිය ශික්ෂණ රෝහලේ හෙදියක ලෙස සේවය කරනවා.මාරිඅරාව මහා විද්‍යාලෙ අද තියෙන තත්ත්වයට පත් කරන්න මූලික පදනම සකස් කළ පොඩි රාලහාමි බෝගල විදුහල්පතිතුමා 1996 මැයි මාසෙ 29 වැනිදා සේවයෙන් විශ්‍රාම ලැබුවා. විශ්‍රාම ගියත් නොගියත් ඔහු ජීවත් වූ පළාතේ අධ්‍යාපන මෙන්ම සමාජ සංවර්ධනය උදෙසාත් උපරීම සහාය දැක්වූවා.මාරිඅරාව පාසලට පත්ව ගිය දා පටන්ම ගමට යන පාර හදාගන්න, ගමට යන්න බස්රථයක් ඉල්ලා ගන්න, ගමට සමූපකාර වෙළෙඳසලක් වගේම උප තැපැල් කාර්යාලයක් ලබා ගන්න ගම්මුන් සමඟ මුල් වෙලා කටයුතු කළා.1973 සිට 1975 දක්වා මඩුල්ල විවිධ සේවා සමූපකාර සමිතියේ ;පාල්ගහගම ප්‍රාදේශීකයේ සභාපතිවරයා ලෙස කටයුතු කළා. මඩුල්ල විවිධ සේවා සමිති සංගමයේ අධ්‍යක්ෂවරයකු වශයෙන් වසර ගණනාවක් සේවය කළා.1991 පටන් මඩුල්ල ප්‍රාදේශීය ලේකම් කොට්ඨාසයේ සමථ මූල මණ්ඩලය අරඹා එහි සාමාජිකයකු ලෙස කටයුතු කළා. 1995 දී විශ්‍රාම ලැබුවට පස්සෙ කෑගල්ලෙ පදිංචියට ආවා.1995 වසරේදී බෝගල විදුහල්පතිතුමා විදුහල්පති විශිෂ්ට සේවා සම්මානයෙන් පිදුම් ලැබුවේ ඌව පළාතෙන්ම විදුහල්පති විශිෂ්ට සේවා සම්මානයෙන් පිදුම් ලත් එකම විදුහල්පතිවරයා වශයෙන්.සාගරිකා දිසානායක ජයසිංහඡායාරූපය –විමල් කරුණාතිලක</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=ay1005092</link>
    <topic>සමුද්‍ර සම්පත් රැකදෙන බළකාය</topic>
    <author>නිහාල් පී. අබේසිංහ</author>
    <content>හැම වරායකම ධීවර තොටුපළකමවෙරළ ආරක්ෂක බළකා ඒකකඅපේ රට වටා ඇති මහ මුහුදේ සම්පත් බහුලව ඇත. අලුත් ම ජගත් නීති රීති අනුව අපට අපේ රට මෙන් විසි දෙගුණයක් විශාල මුහුදු කලාපයක අයිතිය ලැබේ.ඒ සමුද්‍ර සම්පත් වලින් රට සංවර්ධනය කිරීමට විශාල පිටුවහලක් ලබා ගත හැකි ය. එහෙත් ඊට පෙර ඒ සමුද්‍ර සම්පත් සුරැකීමටත් ඉන් නිසි ඵල ලබා ගැනීමටත් අප යුහුසුලු විය යුතු ය.නාවික සැතපුම් 603 ක් වූ වෙරළ තීරයක් ද, වර්ග කිලෝමීටර් 21, 700 ක නිත්‍ය නාවික කලාපයක් ද වර්ග කිලෝ මීටර් 465,800 ක සාගර ආර්ථික කලාපයක් ද ශ්‍රී ලංකාව සතුවේ . ඒ අනුව ශ්‍රී ලංකාවේ වර්ග ඵලය මෙන් 22 ගුණයක් විශාල ප්‍රදේශයක සමුද්‍ර සම්පත් අප සතුව තිබේ.මේ සම්පත් කළමනාකරණය කර තිරසාර ලෙස ප්‍රයෝජනයට ගතහොත් එය අපේ රටේ ආර්ථික සංවර්ධනයට ප්‍රබල දායකත්වයක් සපයනු ඇත. ඒ සම්පත් පිටරැටියන් කොල්ලකා ගන්නේ නම් ඊට විරුද්ධව නැඟී සිටිය යුතු ය.අපේ සමුද්‍ර සම්පත් සුරැකීමටත් ඒවා කොල්ලකෑම් වැළැක්වීමටත් විරුද්ධව නීතිය ක්‍රියා කරවීමට නීතිමය බලයක් ඇති ආයතනයක අවශ්‍යතාවක් තිබිණි. පසුගිය යුද සමයේ නාවික හමුදාව ඉන්දියන් සාගරයේ නිතර යුද අභ්‍යාසවල යෙදුණු නිසා එමගින් නීති විරෝධී ක්‍රියාවල යම් අඩුවක් තිබිණි. එසේ වුවත් එවැනි නීති විරෝධී ක්‍රියා වලට වරදකරුවන් වන අයට දඬුවම් දීමට නීතිමය බලයක් දීමටම වෙන්වූ ආයතනයක් අපේ රටට අවශ්‍ය විය.ඒ පිළිබඳව සලකා බැලූ මහින්ද රාජපක්ෂ ජනාධිපතිතුමා, රාජ්‍ය ආරක්ෂක, මහජන ආරක්ෂාව, නීතිය හා සාමය පිළිබඳ අමාත්‍ය ලෙස 2007 මාර්තු 27 දා ඉදිරිපත් කරන ලද අමාත්‍ය මණ්ඩල සංදේශය අනුව ජාතික වෙරළ ආරක්ෂක දෙපාර්තමේන්තුව ස්ථාපනය කිරීමට අනුමත කෙරිණි.ජාතික වෙරළ ආරක්ෂක දෙපාර්තමේන්තුවේ අධ්‍යක්ෂ ජනරාල් ලෙස නාවික හමුදාවේ දිගු කලක් සේවය කළ රියර් අද්මිරාල් දයා ධර්මප්‍රිය මහතා පත්කරනු ලැබ සිටී.වෙරළ ආරක්ෂක දෙපාර්තමේන්තුවේ ක්‍රියාන්විත කටයුතු ඇරැඹුණේ 2010 මාර්තු මස අග භාගයේදී ය.වෙරළ ආරක්ෂක දෙපාර්තමේන්තුවේ ක්‍රියාන්විත කටයුතු ආරම්භ කිරීම පිළිබඳ අක්ත පත්‍රය මහින්ද රාජපක්ෂ ජනාධිපතිතුමා අතින් වෙරළ ආරක්ෂක දෙපාර්තමේන්තුවේ අධ්‍යක්ෂ ජනරාල් රියර් අද්මිරාල් දයා ධර්මප්‍රිය මහතාට ලබාදුන් අවස්ථාවවෙරළ ආරක්ෂක දෙපාර්තමේන්තුව අපේ සාගර කලාපයන්හි නීතිය පසිඳලීමේ ආයතනයක් වන අතර වෙරළ ආරක්ෂක නිලධාරීහු ක්‍රියාන්විත යුද සෙබළුන් ලෙස නොව සාම නිලධාරීහු ලෙස කටයුතු කරති.අපට අයිති, අපේ වෙරළේ සිට කිලෝමීටර් 200 කටත් වඩා දුරක විහිදුණු සාගර කලාපය ඇතුළත සිදුවන නීති විරෝධී ක්‍රියාවන්හි යෙදෙන පුද්ගලයින්, යාත්‍රාවන් සහ නෞකා අත්අඩංගුවට ගෙන නීතිය ඉදිරියට පැමිණවීමේ බලතල වෙරළ ආරක්ෂක දෙපාර්තමේන්තුව සතුවෙයි.වෙරළ ආරක්ෂණ දෙපාර්තමේන්තුව සන්නද්ධ සේවාවක් නොවන අතර එය පොලිස් දෙපාර්තමේන්තුව මෙන් නීතිය පසිඳලීමේ ආයතනයකි. මෙහි ප්‍රධාන බලය පැවැත්වෙන්නේ ප්‍රධාන වශයෙන් ශ්‍රී ලංකාවට අයත් සාගර කලාපයන්හි බව වෙරළ ආරක්ෂක දෙපාර්තමේන්තුවේ අධ්‍යක්ෂ ජනරාල් දයා ධර්මප්‍රිය මහතා පවසයි.ශ්‍රී ලංකාව සාමාජිකත්වය හරහා ජාත්‍යන්තර සම්මේලනවලදී සම්මත කරගන්නා සාගරය පිළිබඳ අන්තර්ජාතික සම්මුති සහ ක්‍රමවේදයන් ක්‍රියාත්මක කරවීමෙත් සහ අධීක්ෂණය කිරීමේත් වගකීම පැවරෙන්නේ ද වෙරළ ආරක්ෂක දෙපාර්තමේන්තුවට ය.මේ පිළිබඳව අපට අදහස් දැක්වූ වෙරළ ආරක්ෂක දෙපාර්තමේන්තු අධ්‍යක්ෂ ජනරාල් දයා ධර්මප්‍රිය මහතා පැවැසුවේ, තම දෙපාර්තමේන්තුව දැනට අධිවේගී පෙට්‍රල් බෝට්ටු 4 කින් හා වෙරළ ආරක්ෂක නිලධාරීන් 250 කින් සමන්විත බවයි.ඉදිරියේදී මේ පිරිස 2000 දක්වා වැඩි කරනවා. තව අධිවේගී බෝට්ටු කීපයක් මිලදී ගැනීමටත් කටයුතු කරනවා. ඉදිරි වසර 2 - 3 ක් ඇතුළත රටේ සෑම ප්‍රධාන වරායක්ම ධීවර වරායක් ම ආශ්‍රිතව වෙරළ ආරක්ෂක බළකා ඒකක පිහිටුවනවා” යැයි ධර්මප්‍රිය මහතා කීය.භාණ්ඩ ප්‍රවාහන කටයුතු සිදු කරන වාණිජ නෞකාවලට ද ආරක්ෂාව සැපයීම වෙරළ ආරක්ෂක දෙපාර්තමේන්තුවේ කාර්යයක් වේ. ශ්‍රී ලංකාවට අයත් සමුද්‍ර කලාපයේ විදේශීය ධීවර යාත්‍රා මඟින් මාළු ඇල්ලීම වැළැක්වීම ද දෙපාර්තමේන්තුව සතු කාර්යභාරයකි.ඒ සමඟම ලාංකික ධීවරයන්ට අවැසි ආරක්ෂාව හා යාත්‍රා නියාමනය කිරීම, අනවසර තහනම් ක්‍රම මඟින් ධීවර කටයුතු කිරීම වැළැක්වීම, මුහුදු මාර්ගයෙන් සිදුවන මත්ද්‍රව්‍ය ප්‍රවාහනය වැළැක්වීම සමුදුර හරහා සිදුවන හොර බඩු ජාවාරම් වැළැක්වීම, නීති විරෝධි සංක්‍රමණික කටයුතු වැළැක්වීම, සයුරු මායිම් කළමනාකරණය මුහුදු කොල්ලකෑම් වැළැක්වීම ද වෙරළ ආරක්ෂක දෙපාර්තමේන්තුවට බලය ඇත.අපේ සමුද්‍රිය කලාපයේ සිදුවන ත්‍රස්තවාදී ක්‍රියාකාරකම් මර්දනය කිරීම සඳහා නීතිය බලාත්මක කිරීමේ ආයතන සහ සන්නද්ධ හමුදා සමඟ සහයෝගයෙන් කටයුතු කිරීම ද වෙරළ ආරක්ෂක දෙපාර්තමේන්තුව සතු කාර්යයකි.වෙරළ ආරක්ෂක බළකායේ යාත්‍රාවක් ගැඹුරු මුහුදේ රාජකාරි කටයුතුවල නිරත වෙමින්ඒ සමඟම මුහුදේදී ජීවිත හා දේපළ සුරක්ෂිතභාවය තහවුරු කිරීම සඳහා අදාළ බලධාරීන්ට සහාය වීම, ස්වාභාවික ව්‍යවසනයන් සිදු වූ අවස්ථාවලදී මානව, යාත්‍රා සහ දේපළ සෙවීම සඳහා සහභාගි වීම, අදාළ ආරක්ෂක මෙහෙයුම් ක්‍රියාත්මක කිරීම, එකී ව්‍යවසන සහ මුහුදේ සිදුවන වෙනත් අනතුරු වලින් පසුව යාත්‍රා ගලවා ගැනීම සම්බන්ධයෙන් වූ මෙහෙයුම් සඳහා සහාය වීම, සමුද්‍රාසන්න සහ සමුද්‍රීය පරිසරය සංරක්ෂණය සහ ආරක්ෂා කිරීම සඳහා සහාය වීම, සමුද්‍ර දූෂණය වැළැක්වීම සහ පාලනය කිරීම සඳහා අවශ්‍ය පියවර ගැනීම සහ එම කටයුතු නියාමනය කිරීමට සහාය දීම, සමුද්‍රීය සත්ත්ව හා ශාක විශේෂ සංරක්ෂණය කිරීම හා රජය විසින් දෙපාර්තමේන්තුව වෙත කලින් කල ලබා දෙනු ලැබිය හැකි හෝ පවරණ ලද වෙනත් කර්තව්‍ය ඉටුකරලීම ද දෙපාර්තමේන්තුව සතු කාර්යයන්ට අයිති වේ.සන්නද්ධ සේවාවකට පොලිස් බලතල ලැබෙනුයේ හදිසි අවස්ථා නියෝග යටතේ පමණි. නමුත් වෙරළ ආරක්ෂක දෙපාර්තමේන්තුව සිවිල් දෙපාර්තමේන්තුවක් වන බැවින් සහ එහි නිලධාරීන් “සාම නිලධාරීන්” ලෙස ක්‍රියා කරන බැවින්, රටේ සාමාන්‍ය නීතිය අනුව පොලිස් බලතල මෙම දෙපාර්තමේන්තුවට හිමි වේ. මේ අනුව පොලිසියෙන්, ගොඩබිමේදී කෙරෙන්නා වූ රාජකාරිය මුහුදේදී කරනු ලබන්නේ වෙරළ ආරක්ෂක දෙපාර්තමේන්තුවයි.වෙරළ ආරක්ෂක දෙපාර්තමේන්තුවේ සහායට නාවික හමුදාවේ උපකාරය යම් යම් අවස්ථා වලදී ලබා ගත හැකිය. නාවික හමුදා පනතේ වූ සිවිල් බලධාරීන් සඳහා වූ සහයෝගය යන වගන්තිය යටතේ අවශ්‍යතා අනුව නාවික හමුදාව මඟින් මෙම සේවය වෙරළ ආරක්ෂක දෙපාර්තමේන්තුව වෙත ලබා දිය හැකිය.වෙරළ ආරක්ෂක දෙපාර්තමේන්තුවේ ප්‍රධාන කාර්යයන් අතරට මුහුදු ප්‍රවාහන නෞකා සඳහා ආරක්ෂාව සැපයීමත්, ධීවර කටයුතු සුරක්ෂිත කිරීමත් අයත් වේ. ජාත්‍යන්තර සමුද්‍රයීය සංගමයේ ව්‍යවස්ථාවන්ට අනුව යම් යම් අවස්ථාවන් වලදී මුහුදු ප්‍රවාහන සම්බන්ධයෙන් වූ ප්‍රශ්න සහ ගැටලු නිරාකරණය කර ගැනීමට වෙරළ ආරක්ෂක දෙපාර්තමේන්තුවේ සහභාගිත්වය අවශ්‍ය වේ.මෙම අවශ්‍යතාවයන් සඳහා නාවික හමුදාව වැනි සන්නද්ධ සේවාවකට සහභාගිවීමට නොහැක. මන්ද යත් සන්නද්ධ සේවාවක සහභාගිත්වය යුද්ධමය ප්‍රයත්නයක් ලෙස අර්ථකතනය කළ හැකි බැවිනි.වෙරළ ආරක්ෂක දෙපාර්තමේන්තුව සිවිල් දෙපාර්තමේන්තුවක් ලෙස ස්ථාපිත කර තිබේ. ඒ අනුව ඉතාලිය, ජපානය වැනි රටවල් පවා මෙම දෙපාර්තමේන්තුවට ආධාර කිරීමට කැමැත්ත ප්‍රකාශ කොට ඇත.වෙරළ ආරක්ෂක බළකායේ යාත්‍රාවක් මෙහෙයුමකට සූදානමින්ආසියානු සේද මාවතේ දකුණු ආසියාතික කේන්ද්‍රස්ථානය බවට ශ්‍රී ලංකාව එදා පත්ව තිබිණි. නැවතත් දකුණු ආසියාවේ සමුද්‍රයීය කේන්ද්‍රස්ථානය ශ්‍රී ලංකාව බවට පත් කිරීමේ මහින්ද චින්තනයේ අරමුණයි. එම වැඩ පිළිවෙළ සාක්ෂාත් කරගැනීම පිණිස වෙරළ ආරක්ෂක දෙපාර්තමේන්තුව පිහිටුවීමට රජය පියවර ගෙන තිබිණි.සමුද්‍රය අපවිත්‍ර කරන දැවි තෙල්, අපද්‍රව්‍ය දැමීම සිර දඬුවම් ලැබිය හැකි වරදකි. ඒ අනුව එම නීතිය ක්‍රියාත්මක කිරීමේ බලතල ද ඒ වරද කරන අය අල්ලා ගැනීමේ බලතල ද වෙරළ ආරක්ෂක දෙපාර්තමේන්තුව සතුව තිබේ.වෙරළ ආරක්ෂක දෙපාර්තමේන්තුවේ ප්‍රධාන කාර්යාලය කොළඹ බණ්ඩාරනායක සම්මන්ත්‍රණ ශාලාවේ පිහිටා තිබේ. එහි පළමුවැනි කඳවුර මිරිස්සේ පිහිටා ඇත.ඊට අමතරව මේ වසර මැදදි ඔළුවිල් හි සහ කල්පිටියේ වෙරළ ආරක්ෂක කඳවුරු ස්ථාපිත කිරීමට සූදානම් වේ. 2012 දී ත්‍රිකුණාමලයේදී ඊට පසුව මන්නාරම හා පුනරින් ප්‍රදේශවල ද වෙරළ ආරක්ෂක කඳවුරු ස්ථාපිත කිරීමට නියමිතය.ඊට අමතරව වෙරළ ආරක්ෂක දෙපාර්තමේන්තුව මඟින් ජන ජීවිත සුරැකීමේ ජීවිතාරක්ෂක ඒකකයක් ද ක්‍රියාත්මක කරයි. එය දැනට මිරිස්ස ආශි‍්‍රතව ක්‍රියාත්මකයි. එම ඒකකය විසින් පසුගිය වසරේදි විදේශිකයන් තිදෙනකුගේ ජීවිත බේරා ගන්නා ලදි. ජීවිතාරක්ෂක ඒකක 2 ක් ඉදිරි මාසවලදී ගල්කිස්ස හා උස්වැටකෙයියාව ප්‍රදේශවල පිහිටුවීමට යෝජිතය.නිහාල් පී. අබේසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aj1005091</link>
    <topic>යුනියන් බැංකුවේ ආයෝජනයට මැලේසියාවේ-අමෙරිකාවේ සමාගම් 2ක්</topic>
    <author/>
    <content>යුනියන් බැංකුවේ ආයෝජනයට මැලේසියාවේ-අමෙරිකාවේ සමාගම් 2ක්යුනියන් බැංකුව පස් අවුරුදු ක්‍රමෝපායික සැලසුමක් සමඟින් ඉදිරියේදී වේගවත් වර්ධනයකට සූදානම් වෙයි. කාර්යශූර අධ්‍යක්ෂ මණ්ඩලයකින් සහ කළමනාකරණ කණ්ඩායමකින් සවිබල ගැන්වුණු යුනියන් බැංකුව විසින් රුපියල් බිලියන 2 ක අතිරේක ප්‍රාග්ධනයක් උපයා ගැනීමට සමත්වී ඇති අතර, නව විදෙස් ආයෝජකයන් කිහිප දෙනෙකු සමඟින් අත්වැල් බැඳ ගැනීමට ද කටයුතු කර ඇත.ව්‍යාපාරික වශයෙන් වැදගත් වූ මේ කැපී පෙනෙන ඉදිරි පියවරේදී හෝටල් හා සංචාරක කර්මාන්තය, බලශක්ති නිපදවීම, පාම් ඔයිල් ශාක වගාව, ඉඩම් සංවර්ධනය, ජෛවතාක්ෂණය මෙන් ම තෙල් හා වායු සම්බන්ධ ක්‍රියාකාරකම්වල නියුතු මැලේසියාවේ දැවැන්ත සමාගමක් වන ජෙන්ටින් සමූහය සහ ඇමෙරිකාවේ ෆන්ඩි ෂෝකැප් සමාගම, යූනියන් බැංකුවේ ක්‍රමෝපායික ආයෝජකයන් වශයෙන් අත්වැල් බැඳගෙන සිටි.යූනියන් බැංකුවේ සභාපති අජිත ද සොයිසා මහතා මෙසේ පැවසීය. “මේ ආයෝජන මගින් ප්‍රදර්ශනය වන්නේ යූනියන් බැංකුවේ ශක්තිමත් බව සහ ශක්‍යතාවයයි.යුනියන් බැංකුවේ සභාපති අජිත ද සොයිසා සහ ජෙන්ටින් සමූහයේ සභාපති සහ ප්‍රධාන මෙහෙයුම් නිලධාරි ටැන් කොන් හැන් අවබෝධතා ගිවිසුම හුවමාරු කර ගනිද්දී යුනියන් බැංකුවේ වැඩබලන ප්‍රධාන විධායක නිලධාරි නිලන්ත් ද සිල්වා, අධ්‍යක්ෂ ඇලෙක්ස් ලොවෙල්, උපදේශක අධ්‍යක්ෂ අනිල් අමරසූරිය මහත්වරු ද මෙහි වෙති.එමගින් යූනියන් බැංකුවට නව ප්‍රාග්ධනයන් වර්ධනය කර ගැනීමට අවස්ථාව උදාවන අතර රජයේ ආර්ථික හා මූල්‍ය ප්‍රතිපත්ති අනුව ආරක්ෂාකාරී අන්දමින් ආයෝජනයට අගනා අවස්ථාවන් උදාකරයි.යුද්ධය අවසන් වීමත්, සාමකාමී වාතාවරණයක් උදාවීමත් හේතුකොට ස්ථාවරත්වයක් හිමි කරගෙන සිටින ශ්‍රී ලංකාවේ මූල්‍ය වෙළෙඳ පොළ සහ වේගවත් ආර්ථික සංවර්ධන වැඩසටහන් මෙන් ම අතිවිශාල සම්පත් ආදිය නිසා ලොව වටා ආයෝජකයන්ගේ ආකර්ෂණය මෙරටට යොමු වී තිබෙනවා. එමඟින් මෙරට සමාගම්වලට වේගවත් වර්ධනයක් ළඟා කර ගැනීමට හැකිවෙනවා.ශ්‍රී ලංකාව වර්තමානයේදී බොහෝ දෙනෙක් ආයෝජනයට කැමැත්තක් දක්වන දේශයක් බවට පත් වී තිබෙනවා යැයි පැවසීය.බැංකුවේ කාර්යසාධනය සම්බන්ධයෙන් අදහස් දැක්වූ යූනියන් බැංකුවේ වැඩබලන ප්‍රධාන විධායක නිලධාරි නිලන්ත් ද සිල්වා මහතා රුපියල් මිලියන 62.1 ක ලාභදායිත්වයක් සමඟින් 2009 වසරේදී යූනියන් බැංකුව සතුටුදායි වර්ධනයක් පෙන්නුම් කරනු ලැබුවා.ඊට පෙර වර්ෂයේදී උපයාගත් ලාභය වූයේ රුපියල් මිලියන 23.1 ක මුදලක්.බැංකුවේ තැන්පතු රුපියල් බිලියන 10.4 සිට රුපියල් බිලියන 12 දක්වා ඉහළ නැංවුණු අතර බැංකුවේ වත්කම් රුපියල් බිලියන 12.5 සිට රුපියල් බිලියන 14.1 දක්වා වර්ධනයක් පෙන්නුම් කරනු ලැබුවා” යැයි පැවසීය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aj1005092</link>
    <topic>හිමිකම් පියවීම හොඳම වාර්තාව සෙලින්කෝ ලයිෆ්</topic>
    <author/>
    <content>හිමිකම් පියවීම හොඳම වාර්තාව සෙලින්කෝ ලයිෆ්ශ්‍රී ලංකා රක්ෂණ මණ්ඩලයේ දත්ත වලට අනුව මෙරට ප්‍රමුඛතම රක්ෂණ සමාගම් පහ අතුරින් හිමිකම් පියවීම සම්බන්ධයෙන් හොඳම වාර්තාව පිහිටුවා ඇත්තේ සෙලින්කෝ ලයිෆ් සමාගමයි.2009 වසර සඳහා නිකුත් කර ඇති රක්ෂණ මණ්ඩලයේ වාර්ෂික වාර්තාවට අනුව එම වසර අවසානයේ දී ප්‍රමුඛ රක්ෂණ සමාගම් අතුරින් පියවීමට ඉතිරිව ඇති අඩුම හිමිකම් සංඛ්‍යාව තිබූ සමාගම වූයේ සෙලින්කෝ ලයිෆ් සමාගමයි.ජීවිත රක්ෂණ ක්ෂේත්‍රයේ සියයට 31.13 ක කොටසකට හිමිකම් කියමින් 2009 වසර අවසානයේ දී රුපියල් මිලියන 7,523 ක වාරික ආදායමක් ලැබූ සෙලින්කෝ ලයිෆ් සමාගම පියවීමට තිබූ හිමිකම් සංඛ්‍යාව වූයේ 82 ක් පමණි. සමස්ත ක්ෂේත්‍රයේ සියලු ජීවිත රක්ෂණ සමාගම් පියවීමට ඇති මුළු හිමිකම් සංඛ්‍යාව 100,733 ක් විය.රක්ෂණ සමාගමක ප්‍රධාන කාර්යයභාරය වන්නේ හිමිකම් පියවීම වන බව සෙලින්කෝ ලයිෆ් සමාගමේ උප සභාපති ආර්. රෙන්ගනාදන් මහතා කියයි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aj1005093</link>
    <topic>උතුරු නැ’හිර ආයෝජන අවස්ථා සොයා බලන්න ඔරිෆ්ලේම් ආරම්භ සාමාජිකයෙක් ශ්‍රී ලංකාවට</topic>
    <author/>
    <content>උතුරු නැ’හිර ආයෝජන අවස්ථා සොයා බලන්න ඔරිෆ්ලේම් ආරම්භ සාමාජිකයෙක් ශ්‍රී ලංකාවටඔරිෆ්ලේම් සමාරම්භක පවුලේ සාමාජිකයෙකු වන ඇලෙක්සැන්ඩර් ඇෆ් ජොක්නික් මහතා පසුගියදා ශ්‍රී ලංකාවට පැමිණියේ ය.ශ්‍රී ලංකාව තුළ ඔරිෆ්ලේම් ආයතනය ලත් විශිෂ්ට ව්‍යාපාරික සාර්ථකත්වය සමරමින්, ශ්‍රී ලංකාවේ තවමත් ග්‍රහණය නොකළ වෙළෙඳ පොළවල් සඳහා විශාල වශයෙන් ආයෝජනය කිරීමෙන් සිදුකරන ඔරිෆ්ලේම් ලංකාහි නව පුළුල් කිරීමේ සැලසුම් පිළිබඳව නිවේදනය කිරීම ඇලෙක්සැන්ඩර් ඇෆ් ජොක්නික් මහතාගේ ශ්‍රී ලංකා සංචාරයේ අරමුණයි.ඔරිෆ්ලේම් ලංකා සමාගමේ කළමනාකාර අධ්‍යක්ෂ පියෑර් මාටින්සන් සමාරම්භක පවුලේ සාමාජික සහ අධ්‍යක්ෂ මණ්ඩලයේ සාමාජික ඇලෙක්සැන්ඩර් ඇෆ් ජොක්නික්. ජ්‍යෙෂ්ඨ උප සභාපති - ආසියානු කලාපයේ ප්‍රධානි ස්ටෙෆාන් කාල්සන් සහ දකුණු ආසියානු කලාපයේ කලාපීය අධ්‍යක්ෂ - ඔරිෆ්ලේම් කොස්මටික්ස් සහ ඉන්දියානු ඍජු අලෙවි සංගමයේ සභාපති ෆෙඩ්රික් විඩිවෙල් මහත්වරු.පසුගිය සිවු මස තුළදී ඔරිෆ්ලේම් ලංකා සමාගම විසින් 600% කට ආසන්න විශිෂ්ට වර්ධනයක් පෙන්නුම් කළා.මේ සාර්ථකත්වය තුළින් කඩිනමින් ශ්‍රී ලංකාවේ තවමත් ග්‍රහණය නොකරගත් උතුරු හා නැඟෙනහිර වෙළෙඳ පොලවල් සඳහා විශාල වශයෙන් ආයෝජනය කිරීමට අපේක්ෂා කරනවා” යැයි ඉදිරි වසරේ ව්‍යාපාරික සැලසුම් පිළිබඳව සිය අදහස් දක්වමින් ජොක්නික් මහතා ප්‍රකාශ කළේ ය.මේ වනවිටත් ඔරිෆ්ලේම් නිෂ්පාදන සියල්ල උතුරු හා නැඟෙනිර ප්‍රදේශවල අලෙවි වීම හේතුකොට උපදේශන සේවා මධ්‍යස්ථාන තුනක් යාපනය, ත්‍රිකුණාමලය සහ වවුනියාව යන ප්‍රදේශයන්හි ස්ථාපිත කිරීමට ඔරිෆ්ලේම් ලංකා ආයතනය පියවර ගෙන ඇත.දැනටමත් වවුනියාවේ උපදේශකවරු 250 ක් සහ ත්‍රිකුණාමලයෙන් 600 දෙනෙකු ඇතුළත්ව මේ ප්‍රදේශයේ උපදේශකවරු 850 කට ආසන්න සංඛ්‍යාවක් සිටිති.“උතුරු හා නැඟෙනහිර පළාතේ ආයෝජනයන් සිදු කිරීමට ප්‍රථමව අපි සංචාරයන් කිහිපයක් ඒ ප්‍රදේශවල සිදු කරමින් එහි වෙළෙඳ පොළ පිළිබඳව හොඳින් අධ්‍යයනය කළා.එහිදී සිදු කළ වෙළෙඳ පොළ පර්යේෂණයන් තුළින් අපට පෙනී ගියේ මෙම ප්‍රදේශවලින් ඔරිෆ්ලේම් නිෂ්පාදන සදහා වැඩි ඉල්ලුමක් පවතින බවයි.” යනුවෙන් ඔරිෆ්ලේම් ලංකා සමාගමේ කළමනාකාර අධ්‍යක්ෂ පියෑර් මාටින්සන් මහතා පැවසීය.වැඩිදුරටත් අදහස් දක්වමින් ඒ මහතා පැවසුවේ උතුරු හා නැගෙනහිර පළාත්වල ජීවත්වන පාරිභෝගිකයන් සතු වන ඉහළ මිලදී ගැනීමේ හැකියාව ද මෙම ප්‍රදේශවල ආයෝජනය සඳහා හේතු වූ බවයි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aj1005094</link>
    <topic>මෙරට විශාලතම වෙළෙඳ නියෝජිත හමුව ඩයලොග් සමාගමෙන්</topic>
    <author/>
    <content>මෙරට විශාලතම වෙළෙඳ නියෝජිත හමුව ඩයලොග් සමාගමෙන්ඩයලොග් ටෙලිකොම් සමාගම, සිය වෙළෙඳ නියෝජිත හමුව පසුගියදා බත්තරමුල්ල වෝටර්ස් ඒජ් හෝටලයේදී උත්කර්ෂවත් අයුරින් පවත්වනු ලැබීය. එය මෙරට පැවැති විශාලතම වෙළෙඳ නියෝජිත හමුව වෙයි.දිවයින පුරා වෙළෙඳ නියෝජිතයින් 500 කට වැඩි පිරිසක් සහභාගි කරගනිමින් සමාගම විසින් පවත්වන ලද වෙළෙඳ ප්‍රදර්ශන තරගයේ ජයග්‍රාහකයන් සඳහා ත්‍යාග ප්‍රදානෝත්සවය ද එහිදී සිදු කෙරුණු අතර එයට ගුවන් ටිකට්පත් 200 ක් සහ යතුරු පැදි 60 ක් රූපවාහිනි යන්ත්‍ර 100 ක් සහ රුපියල් මිලියන 2 ක් වටිනා මුදල් ත්‍යාග ඇතුළත් විය.මාතලේ වජිර ගිෆ්ට් හවුස් තරගාවලියේ සුපිරි ජයග්‍රාහකයා බවට පත් වූ අතර රුපියල් 500,000 ක ත්‍යාග මුදලට ද හිමිකම් කී අතර දොඩන්ගොඩ ජානක හෝටලය සහ වාද්දුව ඉන්දික වීඩියෝ ෂොප් පළමු සහ දෙවන ස්ථානයන්ට සහ රුපියල් 300,000 මුදල් ත්‍යාග දිනාගනු ලැබී ය.අනුරාධපුර චමින්ද ඒජන්සි තැපැල් කාර්යාලය වැල්ලව එස්.සී.එස්. කොමියුනිකේෂන්, අනුරාධපුර රාජකරුණා සහ සහෝදරයෝ හා නිශාන්ති කොමියුනිකේෂන්, දන්ඕවිට දීසර හෝටලය, මාදම්පෙ චන්දන ස්ටෝර්ස් ගම්පොල තිසර කොමියුනිකේෂන් තරගාවලියේ අවසන් ජයග්‍රාහකයින් දස දෙනා අතරට එක්විය.ඉතා උසස් තත්ත්වයේ සේවා සහ සන්නිවේදන විසඳුම් ලබාදීමේ අපගේ පොරොන්දුව පාරිභෝගිකයා වෙත ගෙන යන අපගේ නියෝජිත කෙරෙහි අප තබා ඇති විශ්වාසය හා වටිනාකම සනිටුහන් කිරීමට ලංකාව තුළ පවත්වනු ලබන විශාලතම සම්මාන ප්‍රදානෝත්සවය පැවැත්වීම අපට ඉමහත් අභිමානයක් යැයි ඩයලොග් ටෙලිකොම් සමාගමෙහි සමූහ බෙදාහැරීම් සේවා අංශයෙහි ජ්‍යෙෂ්ඨ සාමාන්‍යාධිකාරි ප්‍රදීප් කීර්තිරත්න මහතා පැවසීය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aj1005095</link>
    <topic>ගාලු මුවදොර හෝටලයේ කැනන් බෝල්</topic>
    <author>ඡායාරූපය - සුදම් ගුණසිංහ</author>
    <content>ගාලු මුවදොර හෝටලයේ කැනන් බෝල්ගාලු මුවදොර හෝටලයේ පැවැති ‘කැනන් බෝල් 2010’ උත්සවයට පැමිණි ප්‍රධාන ආරාධිතයා වන රුසියානු තානාපති ලැඩීමීර් මිකායෙල් සහ එම මැතිනිය, මාලදිවයින තානාපති අලි හුසේන් දිදී මහත්වරුන් හෝටල් සාමාන්‍යාධිකාරි චන්ද්‍ර මොහොට්ටි විසින් පිළිගනු ලැබ උත්සව ශාලාවට කැඳවාගෙන එන අයුරු. 2010 රගර් තරගාවලිය සඳහා අනුග්‍රහය දක්වන කැල්ටෙක්ස් සමාගම, අනුග්‍රාහක චෙක්පත කැල්ටෙක්ස් ප්‍රධාන විධායක නිලධාරි කිෂූ ගෝමස් මහතා විසින් ශ්‍රී ලංකා රගර් අතුරු පාලක මණ්ඩලය සභාපති වෛද්‍ය මහියා ගුණසේකර මහතා වෙත රගර් සම්මේලන මූලස්ථානයේදී භාරදුන් අවස්ථාව.කැල්ටෙක්ස් සමූහ ලාංඡන කළමනාකාර ෂෙහාන් පෙරේරා, සාමාන්‍යාධිකාරි බර්ට්‍රම් පෝල්, රගර් අතුරු පාලක මණ්ඩලයේ ප්‍රධාන විධායක ලසිත ගුණරත්න මහත්වරු ද මෙහි වෙති.ඡායාරූපය - සුදම් ගුණසිංහ</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aj1005096</link>
    <topic>ෂා ලංකා ට්‍රේඩින් ‘ඕස්ට්‍රේලියන් ස්ටාර්’ ගෙන්වයි</topic>
    <author/>
    <content>ෂා ලංකා ට්‍රේඩින් ‘ඕස්ට්‍රේලියන් ස්ටාර්’ ගෙන්වයිෂා ලංකා ට්‍රේඩින් සමාගම ‘ඕස්ට්‍රේලියන් ස්ටාර්’ කිරිපිටි වෙළෙඳපොළට හඳුන්වා දෙයි. ‘ඕස්ට්‍රේලියන් ස්ටාර්’ කිරිපිටි සම්පූර්ණ යොදය සහිත කිරිපිටි, සම්පූර්ණ යොදය සහිත ක්ෂණික කිරිපිටි සහ මේද රහිත කිරිපිටි වශයෙන් වර්ග තුනක් යටතේ වෙළෙඳපොළට නිකුත් කෙරේ.‘ෂා ලංකා ට්‍රේඩින්’ සමාගම දිවයිනේ ප්‍රමුඛතම භාණ්ඩ හා පලතුරු ආනයන සමාගමක් වන සුනිල් ට්‍රේඩර්ස් සමාගමේ අනුබද්ධිත සමාගමකි.ඕස්ට්‍රේලියානු මහකොමසාරිස් කැතී ක්ලුග්මන් ප්‍රධාන ආරාධිතයා ලෙස සහභාගි වූ ‘ඕස්ට්‍රේලියන් ස්ටාර්’ හඳුන්වා දීමේ අවස්ථාවේ සුනිල් ට්‍රේඩර්ස් කළමනාකරණ හවුල්කරු වන සුනිල් මුතුමාල මහතා පැවසුවේ, ‘ෂා ලංකා ට්‍රේඩින්’ සමාගමේ ප්‍රධාන විධායක නිලධාරි ට්‍රැවීන් ගෝමස් මහතා පැවසුවේ ශීතකිරීම අනවශ්‍ය වන හා ගබඩා කිරීමට පහසු ‘ඕස්ට්‍රේලියන් ස්ටාර්’ දේශීය කිරිපිටි වෙළෙඳපොළේ දැඩි ජනප්‍රියත්වයට හා පිළිගැනීමට ලක්වෙනු ඇති බව තමාට විශ්වාස බව ය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aj1005097</link>
    <topic>ජනශක්ති අලෙවි විශිෂ්ටයෝ තායිලන්තයේ සංචාරයක</topic>
    <author/>
    <content>ජනශක්ති අලෙවි විශිෂ්ටයෝ තායිලන්තයේ සංචාරයකජනශක්ති ඉන්ෂුවරන්ස් සමාගම, ඉහළ ම සාර්ථකත්වයක් පෙන්වූ සිය අලෙවි කාර්යය මණ්ඩලයේ 125 දෙනෙකු වෙනුවෙන් තායිලන්තයේ සංචාරයක් සංවිධාන කළේය.2009 වසරේ සිවු වැනි කාර්තුවේ දී අලෙවි කාර්ය මණ්ඩලයේ සාමාජිකයන් පෙන් වූ අතිවිශිෂ්ට සාර්ථකත්වයට උපහාර පිදීමක් වශයෙන් මෙම සංචාරය සංවිධානය කෙරිණ.ඉහළම සාර්ථකත්වයක් පෙන්වූ මෙම කණ්ඩායමට උතුරු හා නැගෙනහිර ප්‍රදේශ ඇතුළුව දිවයිනේ නන් දෙසින් පැමිණි කාන්තා හා පිරිමි ජනශක්ති සේවකයෝ අයත් වූහ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aj1005098</link>
    <topic>Open Arc අනුරපුර ශාඛාවෙන් උතුරු මැද තරුණ තරුණියන්ට පරිගණක පාඨමාලා නොමිලේ</topic>
    <author/>
    <content>Open Arc අනුරපුර ශාඛාවෙන් උතුරු මැද තරුණ තරුණියන්ට පරිගණක පාඨමාලා නොමිලේOpen Arc ව්‍යාපාර සහ තාක්ෂණ පාසලේ අනුරාධපුර ශාඛාව පසුගියදා එහි පස් වැනි සංවත්සරය සැමරුවේය. 2004 වර්ෂයේ ආරම්භ කළ Open Arc ව්‍යාපාර සහ තාක්ෂණ පාසල පසුගිය වසර පහ ඇතුළත උතුරු මැද පළාතේ තොරතුරු තාක්ෂණය පුහුණු කරන ප්‍රධාන ආයතනය ලෙස ක්‍රියාකරමින් පාසල් සිසුන්, පාසල් ගුරුවරුන් සහ විවිධ වෘත්තිකයන් දහස් ගණනකට පරිගණක පුහුණුව ලබා දුන්නේය.කළමනාකාර අධ්‍යක්ෂ විජිත් සිංහබාහු මහතා අදහස් දක්වමින් මෙසේ කීය.”අපි සෑම දිස්ත්‍රික්කයකම ශාඛා පිහිටුවන්න ගියේ නැහැ. ශාඛා සංඛ්‍යාව වැඩි වුණාම ඒවා නියමිත ප්‍රමිතියට පවත්වාගෙන යන්න අමාරුයි. උතුරු මැද පළාතට හොඳ විධිමත් පරිගණක පුහුණු ආයතනයක් තිබුණේ නැහැ. අපි අනුරාධපුරේ ශාඛාව පටන් ගත්තේ ඒ නිසයි. ආරම්භයේ සිටම කොළඹ ප්‍රධාන කාර්යාලයේ ප්‍රමිතියට ම මෙම ශාඛාව පවත්වාගෙන යාමට අප කටයුතු කළා.කොළඹ විශ්ව විද්‍යාලයේ තොරතුරු තාක්ෂණ බාහිර උපාධිය සඳහා සිසුන් සූදානම් කරන ආයතනයක් ලෙස අප කටයුතු කරනවා.”අනුරාධපුර ශාඛාව අධ්‍යාපන අමාත්‍යාංශයේ දුරස්ථ අධ්‍යාපන නවීකරණ ව්‍යාපෘතිය හරහා උතුරු මැ පළාතේ තරුණ තරුණියන් විශාල පිරිසකට Diplomain Software Development  සහ Diploma in Computerized Drafting  පාඨමාලා නොමිලේ පුහුණු කර ඇත.මීට අමතරව අධ්‍යාපන අමාත්‍යාංශය සමඟ එක්ව උතුරු මැද පළාතේ පාසල් ගුරුවරුන් විශාල පිරිසක් International Computer Driving license පාඨමාලාව සඳහා සූදානම් කරවීම දැන් ආරම්භ කර ඇත.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aj1005099</link>
    <topic>හේමාස් ‘පියවර’ පෙර පාසලට යාපනයේ දී මුල්ගල</topic>
    <author/>
    <content>හේමාස් ‘පියවර’ පෙර පාසලට යාපනයේ දී මුල්ගලහේමාස් හෝල්ඩින්ස් සමාගම යාපනයේ දී නව හේමාස් පියවර පෙර පාසලක් සඳහා පසුගිය දා මුල්ගල තැබීය.යාපනය නල්ලූර්හි ඉදි කෙරෙන මේ පෙර පාසල සඳහා හේමාස් හෝල්ඩින්ස් සමාගම වැය කිරීමට අපේක්ෂා කරන මුදල රුපියල් මිලියන 7.5 කි. මෙය ශ්‍රී ලංකාවේ ඉදි කෙරෙන 33 වැනි හේමාස් පියවර පෙර පාසලයි.හේමාස් හෝල්ඩින්ස් අධ්‍යක්ෂ අබ්බාස් එසුෆල්ලි මෙසේ පවසයි. “වසර 30 ක දුෂ්කර කාල සීමාවකට පසුව රට සෙසු ප්‍රදේශවල ජනතාව විඳින අයිතිවාසිකම් භුක්ති විඳීමේ අවස්ථාව දැන් උතුරේ ජනතාවටත් උදා වී තිබෙනවා.යාපනයේ නව හේමාස් පෙර පාසලට මුල්ගල තැබීමේ අවස්ථාවට සහභාගි වූ අමාත්‍ය ඩග්ලස් දේවානන්දා, යාපනය නගරාධිපති යෝගා පත්ගුණරාජා, ළමා මහ ලේකම් කාර්යාලයේ අධ්‍යක්ෂිකා යමුනා පෙරේරා, හේමාස් සාමූහික සන්නිවේදන කළමනාකාරිනි ශිරෝමි මාසකෝරාල, හේමාස් මානව සම්පත් කළමනාකරු ඉසුරු තිලකවර්ධන මහත්ම මහත්මීහු.වගකිවයුතු සාමූහික පුරවැසි ව්‍යුහයක් ලෙස සම්බන්ධතා යළි ගොඩ නැගීමේ ජාතික කර්තව්‍යයට උර දීමට, උතුරේ ජනතාවට සිය ජීවිත නැවත ආරම්භ කිරීමට හා එම ජනතාවට එක් ජාතියක් සමෘද්ධිය කරා පිය නැඟීමට උදව් කිරීමට අපත් සූදානමින් සිටිනවා.”පියවර යනු 2002 වසරේ සිට ළමා සංවර්ධන අමාත්‍යාංශයේ ළමා මහ ලේකම් කාර්යාලය සමඟ ඒකාබද්ධ ව හේමාස් ආයතනය විසින් ක්‍රියාත්මක කරනු ලබන ප්‍රජා සේවා ව්‍යාපෘතියකි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aj10050910</link>
    <topic>ස්ක්‍රීන් පි‍්‍රන්ටින් වැඩ මුළුව හෙට</topic>
    <author/>
    <content>ස්ක්‍රීන් පි‍්‍රන්ටින් වැඩ මුළුව හෙටස්වයං රැකියා ඉඩ ප්‍රස්ථා පුළුල් කිරීමේ අරමුණින් ලංකා කාර්මික සංවර්ධන මණ්ඩලයේ කොළඔ දිස්ත්‍රික් කාර්යාලය හෙට (10) ස්ක්‍රීන් පි‍්‍රන්ටින් වැඩ මුළුවක් පවත්වයි.පුහුණුව සාර්ථකව නිම කරන්නන්ට පිළිගත් සහතිකයක් පිරි නමන අතර ස්වයං රැකියාවක් ලෙස ස්ක්‍රීන් පි‍්‍රන්ටින් ඇරැඹීමට අවශ්‍ය සහාය සහ මග පෙන්වීම් ද ලබා දෙයි.දුරකථන අංක 2930008 ඇමතීමෙන් වැඩි විස්තර ලබාගත හැකිය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>09</day>
    </date>
    <link>http://www.silumina.lk/2010/05/09/_art.asp?fn=aw1005091</link>
    <topic>අනේ හාමුදුරුවනේ මං රිංගුවේ නෑ මාව රිංගෙව්වා</topic>
    <author>මතුගම</author>
    <content>මිනිසුන් වශයෙන් අප සමඟ ජීවත් වී මරණයට පත්වන අපේ ඥාතීහු හෙවත් මළගිය ප්‍රාණකාරයෝ අපෙන් පිටස්තර වූ අමුතු ම ලෝකයක ඉපදී සිටිතැයි බොහෝ දෙනා සිතති. ඇත්තට ම ඒ මිය ගිය ප්‍රාණකාරයෝ ඉපිද සිටින්නේ අපෙන් බොහෝ ඈත ද? ධ්‍යානලාභීහු බ්‍රහ්ම තලයන්හි ඉපිද ධ්‍යාන සුවයෙන් වෙසෙති. අපේ මියගිය ඥාතීහු එසේ ධ්‍යාන භාවනා කළෝ නම් එසේ ඉපදිය හැකිය. ඊට අමතරව ත්‍රිහේතුක කුසලකර්ම කළෝ දෙව් මිනිස් සුගතීන්හි උපදිති. ඒ ඉතාම දුර්ලභ වූ අවස්ථාවකි. ලක්ෂයකින් එකක් තරම් වූ අවස්ථාවකි. මහරු බූමාටු දේවතාවුන්ව ඉපිද ගස්වල මල් කොළ මුල් ආදියේ සුවඳ ආඝ්‍රාණය කර අපට සමීපව යැපෙති. තවත් සමහරු දවසේ එක් වරුවක් දේවතාවකුව ඉපිද දිව්‍ය සුව වින්දනය කොට අනිත් වරුව ප්‍රේතයකු වී දුක් විඳිති. මේ ආදී ආකාරයෙන් පරලොව උපත් විවිධ ය.මේ මගේ ඉඩම ය. මේ මගේ කුඹුර ය, මේ මගේ මායිම ය, මගේ ගෙදරය, මගේ අඹු දරුවෝ යැයි දැඩිව සිතින් අල්වා ගෙන සිටි අය මැරී ඒ ඒ ආශාවන් පැවැත්වූ ස්ථානයන්හි දුගති භාව ලබා දුක් විඳිති. මේ මගේ පෙම්වතිය ය, මගේ බිරිය යැයි දැඩි ආශාවෙන් බැඳී සිටියෝ එම ස්ත්‍රීන් ඇසුරු කොට ගෙන, ශරීරයට බාහිරව ද අභ්‍යන්තරව ද දුගති භාව ලබා වෙසෙති. ස්ත්‍රීහු ද එසේ ම පිරිමින් කෙරෙහි බැඳී සිට එවැනි උපත් ලබති. අනෙකුත් ඥාතීහු ද එසේ ම ය. ඇල්ම නිසා උපත ලබනවා සේ ම තරහින් ද්වේෂයෙන් මළෝ ද එසේ ම පළිගැනීමේ චේතනාවෙන් උපදිති. ඇල්මෙන් උපන්නත්, තරහින් උපන්නත් ඒ ඒ ආත්මභාවවලට ආවේණික වූ පරිදි ඔවුන් පවතින්නේ ඒ ඒ ශරීරවල අපද්‍රව්‍ය හෝ රුධිරය ආහාරයට ගැනීමෙනි. ගසක කඳේ උපන් පණුවා ඒ කඳ ම කා ජීවත් වන්නා සේ ය.එසේ ම අතීතයේ විසූ ගුප්ත ශාස්ත්‍රධාරීහු ශබ්ද ශාස්ත්‍රය උපයෝගී කොට ගෙන මන්ත්‍ර ශාස්ත්‍රය නිපදවූහ. ඒ අක්ෂර ඛණ්ඩයන්ගේ බලයෙන් තවත් කෙනෙකුගේ ශරීරයට හෝ නිවසට භූතයන් බන්ධනය කරති. වරක් සක්‍ර දේවේන්ද්‍රයන් විසින් වේපචිත්ති අසුරේන්ද්‍රයන් පස් පොළකින් බැඳ දමන ලද බව ධර්ම ග්‍රන්ථයන්හි සඳහන් වේ. ඒ ඉතා සියුම් වූ දේවකායයන් තුළ පවත්නා ඉතා බලසම්පන්න චිත්ත ශක්තියෙන් (මනෝමය) කළ දෙයකි. සිතුවිලි තරංග ශක්තියෙන් එසේ කළ හැකි නම් අක්ෂර ශක්තිය හා ශබ්ද (උච්චාරණ) ශක්තියෙන් එවැනි දේ කළ හැකි බව ප්‍රායෝගික සිද්ධිවලට ද අනුව පිළිගත හැකිය.දරුවන් තුන් දෙනෙකුගෙන් යුත් පවුලක වැඩි මහල් පිරිමි දරුවා නීරෝගීව වැඩුණේය. කුඩා කල සිට ම පිනට දහමට ලැදි දරුවෙක් විය. නිතර පිරිත් හා ගාථා සජ්ඣායනය කළේය. පැවිදිවීමට කැමැති බව පවසමින් නිතර ඊට අවසර ඉල්ලා මව්පියනට ඇවිටිලි කළේය. පාසල් අධ්‍යාපනයේ දී ද දක්ෂ විය. තුන්මෝදර පාසලේ සිංහල මාධ්‍ය හොඳම නිවේදකයා විය. එහෙත් දැඩි ඉල්ලීම නිසා පහළොස් හැවිරිදිව සිටිය දී 2009 වර්ෂයේ දෙසැම්බර් 13 දින පැවිදි කරන්නට යෙදිණි.පැවිදිවීමෙන් පසු කිසිවෙකු බලාපොරොත්තු නොවූ පරිදි මේ පොඩි හාමුදුරුවෝ මුත්‍ර ආබාධයකින් රෝගාතුර වූහ. සිංහල ඉංග්‍රීසි ප්‍රතිකාරවලින් කිසිදු සුවයක් නොලැබිණි. කෑගල්ල – මහනුවර - පේරාදෙණිය මහ රෝහල් හි නේවාසිකව ප්‍රතිකාර ලැබූවත් සුවයක් නොලැබිණි. අවසානයේ මුත්‍ර බටයක් දමා බාහිරව එහෙත් හිරිහැරකාරීව සුළු සහනයක් ලබාදුන්නේය. ඒ නමුත් මුත්‍ර දැවිල්ල වරින් වර පොඩි හාමුදුරුවන් පීඩාවට පත් කළේය.මේ අතර පොඩි හාමුදුරුවෝ වරින් වර අමුතු ලෙසකින් හැසිරෙන්නට වූහ. කකුලක් කපා ඉවත් කළ පුද්ගලයකු සේ ද, දත් නැති, ලොඹු ගැහුණු පුද්ගලයකු කතා කරන විලාසයෙන් ද හැසිරෙන්නට වූහ.”සිළුමිණ” පත්‍රයේ “පියවි ඇසින් ඔබ්බට” ලිපි පෙළ කියැවූ කීප දෙනකු ගේ යොමු කිරීම මත මව්පියෝ අතුරුගිරියේ, ගස්නාවේ ඤාණානන්ද හිමියන් වෙත පොඩි හාමුදුරුවන් කැඳවා ගෙන පැමිණියහ.ඤාණානන්ද හිමියෝ පළමුව ම මේ පිරිසට අතුරුගිරිය විහාරස්ථානයේ බෝධීන් වහන්සේ වෙත ගොස් පන්සිල් සමාදන් වී සබ්බ පාපස්ස ගාථාව සජ්ඣායනය කරමින් බෝධීන් වහන්සේ පැදකුණු කොට, වන්දනා කොට පැය භාගයකින් පැමිණෙන ලෙස උපදෙස් දුන්හ. ඒ කටයුතු එසේ සිදු කොට නැවත පැමිණි විට පොඩි හාමුදුරුවන්ට ඉතා ම සරල බුද්ධානුස්සති, ධම්මානුස්සති, සංඝානුස්සති භාවනාවත් දුන්හ. එසේ සිදු කරන විට පොඩි හාමුදුරුවෝ ඤාණානන්ද හිමියන්ගේ මුහුණ නොබලා අහක බලා ගෙන ලොඹු ගැහුණු කටින් (හ¼ඩින්) කතා කරන්න වූහ.”මොකදෑ මේ මට කලදල කොළන්නෙ?”යි කීහ.”අපිත් අහන්නේ ඒක ම තමයි. මොකද මේ පොඩි හාමුදුරුවන් ගේ ශරීරයට රිංගා ගෙන කරදර කරන්නේ”යි ඤාණානන්ද හිමියෝ ඇසූහ.”හඞ.. හෙඞ.. මම කලදල කොලන්නෙ නෑ. ඒ මගේ් හැටිනෙ.””තමුන් කවුද?””මම මේ පොදි හාමුදුලුවන්නෙ සීය නෙ. මම පොදි හාමුදුලුවන්ත ආදලෙයි””ආදරේ නම් මොකද මේ හිරිහැර කර පව් සිද්ධ කරගන්නේ?””අනේ! අනේ! හාමුදුලුවනේ මම පොදි හාමුදුලුවන්ගේ ඇඟට තිංගුවෙ නෑ. තිංගෙව්වා””කවුද? රිංගෙව්වේ””මගේ දූ පොදි හාමුදුලුවන්ගෙ නැන්දා. මගේ සොහොනෙන් ම මිනී අලු අලගෙන මතුලවලා බන්දනේ කොළා””ඇයි? එහෙම කළේ””ඒකි වස නපුලු ගෑනි. කුහක ඉත්තිලියාවි. මේ දලුවා හොඳට ඉගෙන ගන්නවාට ඉලිතියාවෙ මාව බන්දනේ කොළා””ඉතිං හිරිහැර කරන්නේ මොකද?””හිලිහැල කොළනවා නොවෙයි. ඒ මගේ හැති. මම මගේ දීවිතේ අන්තිම කාලෙ දියවැදියාව හැදිලා දුක්වින්දා. මගේ කකුලක් කැපුවා. ඉස්පිලිතාලේ දොත්තල මාත්තුලු. මුත්තලා බත දැම්මා. ඒ හැති තමයි පොදි හාමුදුලුවන්තත් මං පොදි හාමුදුලුවන්ගේ ඇඟේ ඉන්න කොත”මේ අය සමඟ පැමිණ සිටි, තවත් කාන්තාවක් ඤාණානන්ද හිමියන්ගේ උපදෙස් පරිදි මේ භූ®තාත්මයෙන් ප්‍රශ්න කරන්නට වූවාය.”මාව අඳුරනවාද?””අනේ! අනේ! බං මම මොකදෑ උඹව අඳුලන්නෙ නැත්තෙ. උඹ මගේ බාල දූනෙ””ඇයි තාත්තා මේ පොදි හාමුදුරුවන්ගේ ඇඟට වෙලා දුක් විඳින්නේ?””ඇයි? බං උඹේ අක්කා, අර හැතිලි කළපු අපලාදෙනෙ””තාත්තෙ; අපේ ගෙදරත් දියුණුවක් නැහැනෙ. ඒ මොකද?””පස්පවෙන් මිදියල්ලා. වැලදි වැදවලින් ඈත් වෙලා පිං දහං කොළපල්ලා. උමලත දුක් කලදල එන්නේ පූලුවෙ පව් කළපු නිතා. දැන් පිං දහම් කොළපල්ලා. එතකොට කලුමෙ යත ගිහිං උඹලා දියුණු වේවි””අපේ ලොකු දූටත් කරදරයි නෙ තාත්තෙ””මොනවද බං උඹල මේ අහන්නෙ. ඇයි උඹලා මේ පොදි හාමුදුලුවන් ගැන අහන්නෙ නැත්තෙ. මේ පොදි හාමුදුලුවන් තුවපත් කළපල්ලා. හොඳත ඉගෙන ගන්න උදව් කොළපල්ලා. එතකොත පලම්පලාවත ම ගෞලවයක්, පිනක්. ඒ වගේම මාවත් මේ බන්ධනයෙන් නිදහස් කොළපල්ලා””හා.. හා... හොඳයි හොඳයි. එහෙම නම් මේ සීයාට අපි පින් දෙනවා. ඒ පින් අනුමෝදන් වෙලා හොඳ තැනකට යන්න ඕනෑ. ජයසිරිමා බෝධීන් වහන්සේ ළඟට යන්න කැමැති ද?”යි හාමුදුරුවෝ ඇසූහ.”නැහැ හාමුදුලුවනේ! මම මනුස්ස ලෝකෙට යනවා. මට මනුස්සයෙක් වෙලා උපදින්න තියෙද්දියි මාව බන්ධනේක අල්ලා ගත්තේ. දානයක් දීලා මට පින් අනුමෝදන් කරවන්න. මම පොදි හාමුදුලුවන්නෙ සලීලෙන් නිදහස් වෙලා මනුස්ස ආත්මයක් ලබනවා””වෙන මොනවද කියන්න තියෙන්නේ?””අනේ හාමුදුලුවනේ! අපේ මේ පොදි හාමුදුලුවන් ඔබ වහන්සේගේ් පන්සලේ නතර කරගන්න. මෙතැන හොඳයි. කලින් හිටපු තැන ඉලිසියා කාලයො ඉන්නවා. තමුන්ගෙ ම නැන්දා කලපු අපලාදෙ පේනවා නේද?”බෝධි පූජා විසි එකක් පවත්වා, පිරිත් කළ තැඹිලි ගෙඩි විසි එකක් බොන්නට දී පිළිවෙත් කීපයක් කරන විට පොඩි හාමුදුරුවෝ සුව අතට හැරෙන්නට වූහ.දැන් මේ කුඩා ස්වාමීන් වහන්සේ අතුරුගිරිය ශ්‍රී ඥානවිමල විපස්සනා භාවනා මධ්‍යස්ථානයේ නේවාසිකව නතර වී ගස්නාවේ ඤාණානන්ද හිමියන්ගේ උපදෙස් පරිදි වැඩි දුර පිළිවෙත්වල යෙදෙති.මේ සිද්ධියෙන් පැහැදිලි වන කාරණා කීපයක් වේ. තමන්ගේ ම සහෝදරයා ගේ දරුවකු වුවද හොඳින් ඉගෙන ගන්නවාට, සමාජයේ ඉහළ තැනකට පත් වෙනවාට අකමැති, අනුන්ගේ දියුණුව දකින්නට අකැමැති අය ඊර්ෂ්‍යාව නිසා අකුසල් සිදුකැර ගන්නා ආකාරය එකකි.අනුන්ට විපතක් කිරීම සඳහා ආරක්ෂිත ක්‍රමයක් යැයි සිතා, රහසක් පරිදි පවතී යැයි සිතා ඇදුරන් ලවා අනුන්ට අණවින කිරීම අනිත් කාරණයයි. මේවා බරපතල අකුසල කර්ම වේ. එසේ ම එවැනි කටයුතුවලදී තමන්ගේ පියාගේ භූතාත්මය බන්ධනයකට ලක් කොට පියා දුකට පත් කිරීමකි. එසේ ම මිනිස් භාවයේ ඉපදීමට සූදානම් පියාගේ ගමන වළක්වා වෙනත් දුගතිගාමී ක්‍රියාවක යෙදවීමකි. මෙය ඉතා බරපතල සත්ත්ව හිංසාවකි.බරපතල අකුසල්හි යෙදෙන මෙවැනි කාන්තාවෝ ද එවැනි හදි හූනියම් කරන ඇදුරෝ ද මරණින් මතු අනන්ත දුක් සහිත වූ දුගතීන්හි උපදිති. සමහරු ජාත්‍යන්ධයන්වී ඉපිද දුක් විඳිති.මතුගමමහින්ද විජේතිලක</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa1005161</link>
    <topic>ලබන වසරේ අපනයනයෙන් ඩොලර් බිලියන 20ක ආදායමක්</topic>
    <author>අරුණි මුතුමලී</author>
    <content>රටට එන සංචාරකයින් විසිපන් ලක්ෂය ඉක්මවන ලකුණුඅරුණි මුතුමලීලබන වසරින් පසුව ශ්‍රී ලංකාවට ලැබෙන අපනයන ආදායම ඇමෙරිකන් ඩොලර් බිලියන විස්ස දක්වා ඉහළ යන බවත්, මෙරටට පැමිණෙන සංචාරකයින් ප්‍රමාණය ලක්ෂ විසිපහ දක්වා වැඩිවනු ඇති බවත් ජ්‍යෙෂ්ඨ ආර්ථික විද්‍යාඥ ආචාර්ය සමන් කැලේගම මහතා පවසයි. ඔහු තවදුරටත් පවසන්නේ ඉදිරි වසර කිහිපයේදී ආර්ථික වර්ධන වේගය ද සියයට 7 ඉක්මවා යනු ඇති බවය.ඔහු මේ තොරතුරු අනාවරණය කෙළේ 2010 ආසියා - පැසිෆික් කලාපීය ආර්ථික හා සමාජ සමීක්ෂණ වාර්තාව එළිදැක්වූ උත්සවයේදීය.වැඩි දුරටත් අදහස් දැක්වූ ශ්‍රී ලංකා ප්‍රතිපත්ති අධ්‍යයන ආයතනයේ අධ්‍යක්ෂ ආචාර්ය කැලේගම මහතා ප්‍රකාශ කෙළේ, 2015 වන විට ඇමෙරිකන් ඩොලර් බිලියන 20 දක්වා අපනයන ආදායම වර්ධනය වීමේදී නිමි ඇඳුම් ක්‍ෂේත්‍රයෙන් ඩොලර් බිලියන 5ක්, තේ අපනයනයෙන් ඩොලර් බිලියන 2 ද තොරතුරු තාක්ෂණ අංශයෙන් ඩොලර් බිලියන එකක් ද ලැබෙනු ඇති බවයි.මේ වන විට ඩොලර් මිලියන 600 ක් වන සෘජු විදේශ ආයෝජන ප්‍රමාණය ඩොලර් බිලියන 2 ක් දක්වා ඉහළ යන අතර රටට ලැබෙන විදේශ මුදල් ප්‍රමාණය ඩොලර් බිලියන තුනේ සිට 5 දක්වා ද වැඩි කිරීමට අපේක්ෂිතය. දැනට පවතින 500,000 ක් වන විදේශ සංචාරක සංඛ්‍යාව ලක්ෂ 25 ක් දක්වා වර්ධනය වීම මඟින් සංචාරක ව්‍යාපාරයෙන් දැනට ලැබෙන ඩොලර් මිලියන 400ක මුදල ඩොලර් බිලියන 1 දක්වා ඉහළ නැංවෙනු ඇති බවද, කැලේගම මහතා අනාවැකි පළ කෙළේය.2015 දී සහශ්‍ර සංවර්ධන අරමුණු ඉටුකර ගැනීම සඳහා මේ වන විට ඩොලර් බිලියන 6ක යටිතල පහසුකම් සංවර්ධන ව්‍යාපෘති ක්‍රියාත්මක වෙමින් පවතින අතර සංවර්ධන ක්‍රියාවලිය පළාත් මට්ටමට ගෙන යෑමෙන් රැකියා අවස්ථා වර්ධනයටත් දිළිඳුබව තුරන් කිරීමටත් ආර්ථික සංවර්ධන අමාත්‍යංශය කටයුතු යොදා ඇතැයි ද ඒ මහතා පැවැසීය. මේ අතර ලිපි ගොනු රැසක ආධාරයෙන් කෙරුණු පාරිසරික, ආරක්ෂක හා ආයෝජන බදු පිළිබඳ අනුමත කිරීම් මින් ඉදිරියට තනි ලිපියකට සීමා කිරීමට ද අමාත්‍යංශය කඩිනම් පියවර ගෙන ඇත.මේ සියල්ලෙන් අපේක්ෂා කෙරෙන්නේ පසුගිය වසර 25ක් පුරා සියයට 5ක මට්ටමේ සහ 2005 සිට 2008 දක්වා සියයට 6ක මට්ටමේ පැවැති ආර්ථික සංවර්ධනය 2011 වසරේදී සියයට 7 දක්වාත් ඉන් ඉදිරියට ඊටත් වඩා වැඩි අගයකින් ඉහළ නැංවීමත් බව ආචාර්ය සමන් කැලේගම මහතා අනාවරණය කළේය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa1005162</link>
    <topic>විජයග්‍රහණයට රට පුරා සැමරුම්</topic>
    <author>දයා ඩී.ෆොන්සේකා</author>
    <content>ජාතික උත්සවය 20දාදයා ඩී.ෆොන්සේකාත්‍රස්තවාදී ග්‍රහණයෙන් රටත් ජනතාවත් මුදාගෙන ලබාගත් විජයග්‍රහණයට වසරක් පිරීම නිමිත්තෙන් රණවිරුවන්ට ජාතියේ ප්‍රණාමය පුද කිරීමේ ජාතික රණවිරු සැමරුම් උත්සවය ලබන 20 දා ගාලුමුවදොර පිටියේදී සහ ශ්‍රී ජයවර්ධනපුර පාර්ලිමේන්තු ක්‍රීඩාංගණයේ පිහිටි රණවිරු ස්මාරකය අසළදී පැවැත්වේ.ගාලු මුවදොර පිටියේ සහ පාර්ලිමේන්තු ක්‍රීඩාංගණය අසළ මේ රණවිරු උපහාර උත්සව පැවැත්වෙන්නේ මහින්ද රාජපක්ෂ ජනාධිපතිතුමාගේ ප්‍රධානත්වයෙනි.ගාලු මුවදොර පෙළපාළිය 20දා උදේ 8.30 ආරම්භ වේ. විජයග්‍රහණයේ පෙළපාළිය ලෙස හැඳින්වෙන මේ පෙළපාළියට සහභාගිවන්නේ මාවිල්ආරු සොරොව්ව මුදාගැනීමේ සිට ඉදිරියට ගොස්; නන්දිකඩාල් කලපුවේදී ප්‍රභාකරන්ගේ අවසානය සටහන් කළ මානුෂික මෙහෙයුමට සහභාගි වූ 53, 55, 57, 59 සේනාංක සහ 2 – 3 – 4 කාර්ය සාධක බළකායන්ය. මීට අමතරව මේ පෙළපාළියට නාවික – ගුවන් - පොලිසිය සහ සිවිල් ආරක්ෂක බළකායේ රණවිරුවෝ ද සහභාගිවෙති.ජයවර්ධනපුර පාර්ලිමේන්තු ක්‍රීඩාංගණයේ රණවිරු ස්මාරකය අසළ 20 දා සවස 4.30ට රට ජාතිය වෙනුවෙන් දිවිපිදූ රණවිරුවන් සිහිපත් කිරීමේ උත්සවය පැවැත්වෙයි. ජාතියේ උත්තමාචාරය පුද කරන මේ වැදගත් මොහොතට මහින්ද රාජපක්ෂ ජනාධිපතිතුමා ප්‍රධාන අමුත්තා වශයෙන් සහභාගිවේ.ශ්‍රී ලංකා නාවුක හමුදාව විසින් ජාතිය වෙනුවෙන් පිදෙන ආචාර වෙඩි මුර උත්තමාචාරය ද 20 වැනිදා දහවල් 12ට නාවික හමුදා මූලස්ථානයේදී පැවැත්වේ.ලබන 22 වැනිදා ආරක්ෂක අමාත්‍යාංශය සංවිධානය කරන පිරිත් සජ්ඣායනාවක් බණ්ඩාරනායක අනුස්මරණ අන්තර් ජාතික සම්මන්ත්‍රණ ශාලාවේදී පැවැත්වේ. මෙම පිරිත් සජ්ඣායනයට භික්ෂූන් වහන්සේ 3000 ක් දෙනා වැඩම කරනු ඇත. මීටත් අමතරව රට පුරා පළාත් හා ප්‍රාදේශීය මට්ටමින් රණවිරු උපහාර උත්සව රැසක් ද පැවැත්වේ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa1005163</link>
    <topic>‘අපි වෙනුවෙන් අපි’ සමඟ එක්වෙමු</topic>
    <author/>
    <content>’අපි වෙනුවෙන් අපි’ අරමුදල මඟින් රණවිරු පවුල් සුබසාධනයට හා නිවාස නොමැති රණවිරු පවුල් වෙනුවෙන් නිවාස ඉදිකිරීමටත් ඉඩම් සතු නිවාස තනාගැනීමට නොහැකි රණවිරු පවුල්වලට නිවාස තනාගැනීමට උපකාර කිරීම මෙන්ම නිවාස වැඩි දියුණු කිරීමට ද ආධාර උපකාර ලබාදීම සිදුකෙරෙන හෙයින් මේ රණවිරු පවුල් සුබසාධන වැඩපිළිවෙළ ශක්තිමත් කිරීමට උපකාරී වන්නැයි ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජෙනරාල් ලක්ෂ්මන් හුළුගල්ල මහතා පවසයි.මේ සඳහා පහත සඳහන් බැංකු ශාඛාවල ගිණුම් පිහිටුවා තිබෙන අතර අදාළ ආධාර මුදල් එම ගිණුම්වලට බැර කළ හැකිය.ලංකා බැංකුව - ආයතනික ශාඛාව - 7040000මහජන බැංකුව– ප්‍රධාන ශාඛාව - 204-1-001-7-0000323සම්පත් බැංකුව - 092960000600සම්පත් බැංකුව - 7040000</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa1005164</link>
    <topic>15 කණ්ඩායමේ මුලසුන ජනපතිට</topic>
    <author>සුනිල් දයා අල්විස්</author>
    <content>සුනිල් දයා අල්විස්ටෙහෙරානයේදී හෙට (17) ඇරැඹෙන මීළඟ 15 කණ්ඩායමේ සමුළුවේ සභාපතිත්වය මහින්ද රාජපක්ෂ ජනාධිපතිතුමාට හිමිවනු ඇත.ඉරාන ජනාධිපති මහමඩ් අහමඩිනෙජාඩ් මහතාගෙන් මෙහිදී ශ්‍රී ලංකා ජනාධිපතිතුමා සභාපතිත්වය බාරගනු ඇත.15 කණ්ඩායම ලෝක ජනගහනයෙන් තුනෙන් එකක් නියෝජනය කරන රටවල නායකයන්ගෙන් සමන්විත වන අතර සංවර්ධනය වෙමින් පවතින රටවල් 17 ක් ද මෙහි සාමාජිකත්වය දරයි. ගැටලු අවස්ථාවල සහයෝගයෙන් යුතුව ඒ සඳහා මුහුණදීමට ගත හැකි ක්‍රියාමාර්ග සෙවීම අරමුණු කරගන්නා උතුරු දකුණු සංවාද දිරිමත් කිරීම ද මෙහි අරමුණ ය.මහින්ද රාජපක්ෂ ජනාධිපතිතුමාගේ නියෝජිත කණ්ඩායමට විදේශ ඇමැති මහාචාර්ය ජී.එල්. පීරිස් හා ජනාධිපති ලේකම් ලලිත් වීරතුංග මහත්වරු ඇතුළු ජ්‍යෙෂ්ඨ නිලධාරීහු කිහිපදෙනෙක් ඇතුළත් වෙති.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa100516_1</link>
    <topic>ජී-15 සභාපතිත්වය ශ්‍රී ලංකාවට හිමිවීම දැවැන්ත ශක්තියක්</topic>
    <author/>
    <content>- විදේශ අමාත්‍යවරුජී - 15 කණ්ඩායමේ සභාපතිත්වය ශ්‍රී ලංකා ජනාධිපති මහින්ද රාජපක්ෂ මැතිතුමාට හිමිවීම සංවර්ධනය වෙමින් පවතින රටවලට දැවැන්ත ශක්තියක් බව ජී - 15 විදේශ අමාත්‍යවරු පෙන්වා දෙති.ඉරානයේ, ටෙහෙරානයේ පැවැත්වෙන 14 වන ජී - 15 සමුළුවේදී විදේශ අමාත්‍යවරු මේ බව පෙන්වා දුන්හ. රාජ්‍ය නායක සමුළුවට සමගාමීව පැවති මේ විදේශ අමාත්‍ය හමුව ඊයේ ඇරැඹිණි. 2006 වසරේ හවානා නුවර පැවති ජී - 15 සමුළුවේදී සභාපතිත්වය ඉරානයට හිමිවිය. වර්තමාන සභාපති ඉරාන ජනාධිපති ආචාර්ය අහම්දීන්ජාඩ් මහතා ශ්‍රී ලංකා ජනාධිපති මහින්ද රාජපක්ෂ මැතිතුමාට සභාපතිත්වය භාරදීමට නියමිත ය.රාජ්‍ය නායක සමුළුවේදී සාකච්ඡාවට ගනු ලබන මූල්‍ය අර්බුදයට මුහුණ දෙමින් ලෝක ආර්ථිකය හැසිරවීම, උතුරු, දකුණු සංවාදය වඩා වේගවත් කිරීම හරහා සංවර්ධනය වන රටවල් අතර ආහාර සංචිතයක් ඇති කිරීම හා ද්වි පාර්ශ්වීය, බහු පාර්ශ්වීය වෙළෙඳ කටයුතු ප්‍රවර්ධනය කිරීම කෙරෙහි ද විදේශ අමාත්‍ය සමුළුවේදී අවධානය යොමු විය.ශ්‍රී ලංකාවේ සිදුවන දැවැන්ත සංවර්ධනය සැලකිල්ලට ගනිමින් මහින්ද රාජපක්ෂ ජනාධිපතිතුමාට සභාපතිත්වය පිරිනැමීමට ගත් තීරණය ආසියානු කලාපයට මෙන් ම සංවර්ධනය වෙමින් පවතින රටවලට වැදගත් කරුණක් බව ද විදේශ අමාත්‍යවරු පෙන්වා දුන්හ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa100516_2</link>
    <topic>ආණ්ඩුවේ මන්ත්‍රී ගණන 150 දක්වා ඉහළ යනවා</topic>
    <author>ඉන්දික පොල්කොටුව, එල්.එස්. එගොඩවිට</author>
    <content>- ඇමැති කෙහෙළියඉන්දික පොල්කොටුව, එල්.එස්. එගොඩවිටඉදිරි දින කිහිපය ඇතුළත ආණ්ඩු පක්ෂයේ මන්ත්‍රී සංඛ්‍යාව 150 දක්වා ඉහළ යන බව ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල මහතා පවසයි.ඇමැතිවරයා වැඩ බාර ගැනීමෙන් අනතුරුව ඊයේ (15) කන්ද උඩරටට පැමිණි අතර කඩුගන්නාව ගලවිදපු ස්ථානයේ දී කන්ද උඩරට ජනතාව මහත් හරසරින් ඇමැතිවරයා පිළිගනු ලැබිණ. කන්ද උඩරට ස්ථාන කිහිපයකදීම ඇමැතිවරයා වෙනුවෙන් පිළිගැනීම් පැවැති අතර කන්දඋඩරට මාධ්‍යවේදීන් විසින් විශේෂ පිළිගැනීමේ උත්සවයක් සංවිධානය කර තිබීම ද මෙහිදී විශේෂත්වයක් ගත්තේ ය.තිස් වසරකින් ආපස්සට ගිය රට ඉදිරි වසර පහ තුළ සංවර්ධනය කර දියුණුවේ හිනි පෙත්තට ගෙන ඒමට පියවර ගන්නේ යයි ද කී ඇමැතිවරයා පසුපසට ගිය රට නොව සංවර්ධිත රටක් ජනතාවට උරුම වන්නේ යයි ද කීය.ජනමාධ්‍යවේදීන් උදෙසා වඩාත් සුබසාධන ක්‍රියාවලියක් ඇති කර රට තුළ ජනතාවාදී යහපත් මෙහෙවරක් ගෙන යාමට තමන් කැපවන්නේ යයි ද ඇමැතිවරයා කීය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa100516_3</link>
    <topic>මහවැසි තවත් දිගට...</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඉදිරියට නිරිත දිග මෝසම ආරම්භ වන ලක්ෂණ ඇති බවත් ඒ අනුව ඉදිරි දිනවල දී සබරගමුව බස්නාහිර ඌව පළාත්වලටත් ගාල්ල මාතර දිස්ත්‍රික්කවලටත් දවසේ විවිධ කාල වලදී වැසි ඇතිවිය හැකි බව කාල ගුණ විද්‍යා නියෝජ්‍ය අධ්‍යක්ෂ එස්.ආර්. ජයසේකර මහතා ‘සිළුමිණ’ ට කීය.මේ අතර පසුගිය සිකුරාදා සෙනසුරාදා දිනවල පැවැති අධික වර්ෂාව නිසා එක් අයෙක් ජීවිතක්ෂයට පත්වී 30000 කට අධික පිරිසක් පීඩාවට පත්වී සිටිති’යි ජාතික ආපදා කළමනාකරණ මධ්‍යස්ථානය පවසයි.ඒ අනුව ගම්පහ දිස්ත්‍රික්කයේ පවුල් 3740 ක් ද කළුතර හා කොළඹ නගරවල පවුල් 4108 ක් ද නුවරඑළිය දිස්ත්‍රික්කයේ පුද්ගලයන් 100 ක් ද පීඩාවට පත් වී සිටිති.නුවරඑළියේ සඳතැන්න ප්‍රදේශයේ ඇති වූ ‘ටොර්නේඩෝ’ තත්ත්වයක් වර්ධනය වී ඇති අතර පවුල් 12 කට නිවාස අහිමිවී ඇත. එහිදී ගැලවී ගිය වහලයක ඇස්බැස්ටස් තහඩුවක් වැදීමෙන් පුද්ගලයෙක් මරුමුවට පත්වී ඇත. 100 කට ආසන්න සංඛ්‍යාවක් පීඩාවට පත්වී සිටිති.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa100516_4</link>
    <topic>කැනඩාව කොටි දඩයම අරඹයි</topic>
    <author/>
    <content>එල්ටීටීඊ සංවිධානයට මුදල් එකතු කළැයි චෝදනා ලද කැනඩාවේ ප්‍රබාහරන් තම්බිමුත්තු නමැත්තාට කැනඩා අධිකරණය මගින් හය මසක සිර දඬුවමක් නියම කොට ඇත.මේ දඬුවම නියම කරමින් ප්‍රකාශයක් කළ විනිසුරු රොබට් පවර්ස් ශ්‍රී ලංකාවේ ත්‍රස්තවාදී කටයුතුවලට මුදල් සපයා දීමෙන් ශ්‍රී ලංකා වාසීන්ට එරෙහිව ත්‍රස්තවාදී කටයුතු කිරීමට සහාය දීමෙන් පිරපාහරන් බරපතල වරදක් සිදුකැර ඇතැයි සඳහන් කෙළේ ය.එල්ටීටීඊයට මූල්‍යාධාර ලබාදීමෙන් ශ්‍රී ලංකාවේ එල්ටීටීඊ ත්‍රස්තවාදය ක්‍රියාකාරිත්වයට පත් කිරීමට සහාය ලබාදීමෙන් චූදිතයා බරපතල වරදක් සිදුකැර ඇතැයි විනිසුරු පෙන්වා දුන්නේ ය.මේ චෝදනාව සම්බන්ධයෙන් අත්හිටවූ සිරදඬුවම් පැමිණවීම මගින් ශ්‍රී ලංකාවේ නීති පද්ධතියේ ගෞරවයට සාධාරණත්වයක් ඉටු නොවන බව සඳහන් කළ විනිශ්චයකරු ඉහත සිර දඬුවම නියම කෙළේ ය.ත්‍රස්තවාදයට සහාය පිණිස මුදල් එකතු කිරීමේ යෙදුණු අයකුට කැනඩාවේ අධිකරණය මඟින් දඬුවමක් නියම කළ මුල් අවස්ථාව මෙයයි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa100516_5</link>
    <topic>ගම්පහ ‘වොලිබෝල් සිරා’ අභාවප්‍රාප්ත වෙයි</topic>
    <author/>
    <content>ශ්‍රී ලංකා වොලිබෝල් කණ්ඩායමේ නායකයා ලෙස වසර 12 ක් පමණ කටයුතු කළ වොලිබෝල් ක්‍රීඩා ලෝලීන් අතර ‘වොලිබෝල් සිරා’ නමින් ප්‍රසිද්ධියට පත්ව සිටි ගම්පහ ඩබ්ලිව්.එල්. සිරිවර්ධන මහතා ඊයේ කොළඹ ජාතික රෝහලේදී අභාවප්‍රාප්ත විය.ආසියාවේ හොඳම වොලිබෝල් වේග ප්‍රහාරකයා ලෙස එවකට සිටි පාකිස්ථාන් ආණ්ඩුකාරවරයාගෙන් රන් පදක්කමක් දිනා සිටි ඒ මහතා කලක් ගම්පහ ප්‍රාදේශීය සභාවේ සභිකයෙකු ලෙස ද සේවය කෙළේ ය. ඔහුගේ සහෝදර ඩබ්ලිව්.එල්. පියරත්න මහතා ද සිරිවර්ධන මහතාගෙන් පසු ශ්‍රී ලංකා වොලිබෝල් කණ්ඩායම් නායකයා ලෙස ක්‍රියා කර තිබේ.මිය යන විට 72 වැනි වියෙහි පසු වූ ඒ මහතා දූ දරුවන් තිදෙනකුගේ පියෙකි. සිය බිරිඳ සමඟ ගම්පහ ඉහළගම පදිංචිව සිටි ඒ මහතාගේ අවසන් කටයුතු ලබන බදාදා (19) පස්වරුවේ ගම්පහ කසගහවත්ත සුසාන භූමියේදී සිදුකෙරේ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa100516_6</link>
    <topic>රණවිරු පවුල්වල සුබසාධනයට නව වැඩ පිළිවෙළ රැසක්</topic>
    <author>භක්ති මෙන්ඩිස් අනුරාධපුර සිට...</author>
    <content>භක්ති මෙන්ඩිස් අනුරාධපුර සිට...ආබාධිත රණවිරුවන් සහ මියගිය රණවිරුවන්ගේ පවුල්වල සුබසාධනය වෙනුවෙන් මහින්ද රාජපක්ෂ ජනාධිපතිතුමා ප්‍රමුඛ රජය වැඩ සටහන් රැසක් ක්‍රියාවට නංවා ඇතැයි යුද හමුදාපති ලුතිනන් ජෙනරාල් ජගත් ජයසූරිය මහතා පැවසීය.ආරක්ෂක ලේකම්වරයා වශයෙන් ගෝඨාභය රාජපක්ෂ මහතාගේ සෘජු මැදිහත්වීම සහ සහයෝගය මත උතුරු පළාත ඇතුළු ප්‍රදේශ රැසක සහන ව්‍යාපෘති රැසක් මේ මොහොත වන විට ක්‍රියාවට නංවා ඇතැයි හමුදාපතිවරයා අවධාරණය කෙළේය.යුද ජයග්‍රහණය සිදු කර වසරක් ගත වන මේ මොහොතේ රට වෙනුවෙන් දිවිපිදු සියලුම රණවිරුවන් නිරන්තරයෙන් සිහිපත් කරන බවත් ඔවුන්ගේ පරිත්‍යාග මත යුද්ධය ජයග්‍රහණය කිරීමට හැකි වූ බවත් හමුදාපතිවරයා කීය.යුද හමුදාපතිවරයා මේ අදහස් පළ කර සිටියේ ඊයේ (15) අනුරාධපුර පැවැති උත්සවයකට සහභාගි වෙමිනි.පූර්ණ ආබාධිත සහිත රණවිරුවන් වෙනුවෙන් අනුරාධපුර නුවර වැව අසල ඉදි කෙරෙන සුබසාධන ගොඩනැගිල්ලට මුල්ගල තැබීම නිමිත්තෙන් මේ උත්සවය පැවැත්විණ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa1005165</link>
    <topic>එජාපයට පිටරටින් ලැබුණු රු. කෝටි 200 ක් අතුරුදන්!</topic>
    <author>නිරූෂි විමලවීර</author>
    <content>නිරූෂි විමලවීරමහ මැතිවරණය සඳහා එක්සත් ජාතික පක්ෂයට විදේශ රටවලින් ලැබුණු රුපියල් කෝටි 300 ක මුදලින් කෝටි 200 ක් පමණ අතුරුදන්ව ඇතැයි එජාප මන්ත්‍රීවරු පිරිසක් පවසති. මේ පිළිබඳව පක්ෂ නායකයා ගෙන් විමසීමක් කිරීමට ද ඔවුන් සූදානමින් සිටින බැව් දැන ගන්නට ඇත.මහ මැතිවරණයේදී ප්‍රචාරක කටයුතු සඳහා රුපියල් කෝටි 100 ක මුදලක් වැය වී ඇති නමුත් ඉතිරි මුදල්වලට සිදු වූයේ කුමක් ද යන්න පක්ෂ භාණ්ඩාගාරිකවරයා හෝ කිසිදු වගකිව යුතු අයකු නොදැන සිටීම හේතුවෙන් මන්ත්‍රීවරුන් පක්ෂ නායකයාගෙන් ඒ පිළිබඳ කරුණු විමසීමට තීරණය කර ඇත.රුපියල් කෝටි 200 ක මුදල ගියේ කාගේ ගිණුමට දැයි ප්‍රශ්න කරන මේ මන්ත්‍රීවරුන් පක්ෂ නායකත්වය යුක්තිගරුක, විනය ගරුක සාධාරණ නායකයකු ලෙස තම කණ්ඩායම තව දුරටත් විශ්වාස කරන බවත් එහෙයින් මුදල් පිළිබඳ ඇත්ත තත්ත්වය හෙළි කිරීමට රනිල් වික්‍රමසිංහට සදාචාරාත්මක යුතුකමක් ඇති බවත් පෙන්වා දෙයි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa1005166</link>
    <topic>ශ්‍රී ලංකා ‘සේලයින්’ ළඟදීම</topic>
    <author>සුමේධා නවරත්න</author>
    <content>සුමේධා නවරත්නශ්‍රී ලංකාවේදීම සේලයින් නිෂ්පාදනය කිරීමේ කටයුතු මේ වසර අවසානයට පෙර ආරම්භ කරන බව සෞඛ්‍ය ඇමැති මෛත්‍රීපාල සිරිසේන මහතා පවසයි.මේ වන විට ශ්‍රී ලංකාවේ සේලයින් නිෂ්පාදන ව්‍යාපෘතිය ආරම්භ කිරීමට අවශ්‍ය සියලු වාර්තා සකසා අවසන් බවත් ඉදිරි මාස හය ඇතුළත සේලයින් නිෂ්පාදනයේ මූලික කටයුතු ආරම්භ කරන බවත් ඇමැතිවරයා පැවැසීය.මේ සේලයින් ව්‍යාපෘතිය සඳහා යූරෝ මිලියන 6.4ක ණය මුදලක් ද මේ වන විට ප්‍රංස රාජ්‍යයෙන් ලැබී තිබේ. ඒ සඳහා අවශ්‍ය තාක්ෂණය, යන්ත්‍ර සූත්‍ර හා පුහුණුව ද මෙරටට ලබාදීමට ප්‍රංස රජය එකඟතාව පළ කර ඇත.ඒ අනුව ඉදිරියේදී වසරකට අවශ්‍ය කරන සේලයින් බෝතල් මිලියන 7.2ක ඉලක්කය, මේ ව්‍යාපෘතිය මඟින් සපුරා ගැනීමට සෞඛ්‍ය අමාත්‍යංශයේ අරමුණ වී තිබේ. මේ වන විට සේලයින් ආනයනය කිරීම වෙනුවෙන් වසරකට රුපියල් මිලියන 260ක විදේශ විනිමයක් වැය කිරීමට රජයට සිදුව තිබේ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa1005167</link>
    <topic>අපේ සිසුන්ට චීන සරසවි වරම්</topic>
    <author>සුභාෂිණී ජයරත්න</author>
    <content>සුභාෂිණී ජයරත්නඋසස් අධ්‍යාපනය සඳහා විදේශ රටවලට ඇදෙන ශ්‍රී ලාංකේය ශිෂ්‍ය ශිෂ්‍යාවන්ට චීනයේ විශ්ව විද්‍යාල පිළිබඳව අවබෝධයක් ලබාදෙන අධ්‍යාපන ප්‍රදර්ශනයක් මේ මස 21 හා 22 යන දෙදින කොළඹ බණ්ඩාරනායක සම්මන්ත්‍රණ ශාලාවේදී පැවැත්වේ. චීන අධ්‍යාපන ප්‍රදර්ශනයක් ශ්‍රී ලංකාවේ පැවැත්වෙන ප්‍රථම අවස්ථාවද මෙයයි.නොමිලයේ පැවැත්වෙන මෙම ප්‍රදර්ශනය ලාංකේය ශිෂ්‍ය ශිෂ්‍යාවන්ට සිය අධ්‍යාපනික කුසලතා ප්‍රවර්ධනය, දැනුම වර්ධනය මෙන්ම වෛද්‍ය විද්‍යාව, ගගන විද්‍යාව, තොරතුරු තාක්ෂණය, සන්නිවේදනය, තාක්ෂණය, කෘෂිකර්මය වැනි විෂයයන් පිළිබඳ වැඩිදුර තොරතුරු ලබාගැනීමට අවස්ථාව සලසා ඇත.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa1005168</link>
    <topic>ප්‍රතිසංවිධාන වැඩකට නෑ...</topic>
    <author>චන්දන බණ්ඩාර</author>
    <content>චන්දන බණ්ඩාරප්‍රතිසංවිධාන යෝජනාවලින් එ.ජා.ප.යේ වෙනසක් කළ නොහැකි බවත් එ.ජා.ප. නායකත්වයෙන් රනිල් වික්‍රමසිංහ මහතා ඉවත් කිරීමට අවශ්‍යව තිබුණේ් නම් එය පසුගිය කෘත්‍යාධිකාරී මණ්ඩලයේදී ඉතාම පහසුවෙන් සිදුකිරීමට හැකිව තිබූ බවත් එ.ජා.ප. හිටපු මන්ත්‍රී වජිර අබේවර්ධන මහතා සිළුමිණට පැවැසීය.එ.ජා.ප. නායක රනිල් වික්‍රමසිංහ මහතාගේ පක්ෂ නායකත්වයට එරෙහිව මතුවූ කැරැළිවලදී ඔහු රැකගැනීමට නිරතුරුව කටයුතු කළත් මෙවර නායකයා වෙනුවෙන් පෙනී නොසිටින්නේ මන්දැයි ‘සිළුමිණ’ කළ විමසීමකට පිළිතුරු දෙමින් හිටපු මන්ත්‍රීවරයා මේ බව පැවැසීය.තමන් පවතින දේශපාලන වාතාවරණයේදී තරමක් නිහඬව සිටින බවත් අවශ්‍ය අවස්ථාවේදී එ.ජා.ප.යේ යහපත වෙනුවෙන් දිවි හිමියෙන් වුව කැපවී කටයුතු කරන බවත් හෙතෙම සඳහන් කෙළේය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa1005169</link>
    <topic>පාසල් ළමයින්ටත් ‘මෙම්බර්ස් ඔන්ලි’</topic>
    <author>කීර්ති මෙන්ඩිස්</author>
    <content>කීර්ති මෙන්ඩිස්කාළඹ නගරයේ පාසල් ශිෂ්‍යයන්ට සමාජ ශාලාවල සාමාජිකත්වය ලබාදීමේ රහසිගත ව්‍යාපාරයක් ඇතැම් සමාජ ශාලා හිමියන් විසින් ක්‍රියාත්මක කැර ඇති බවට ළමා හා කාන්තා කාර්යාංශයට ලැබී ඇති තොරතුරක් ගැන වැඩිදුරට පරීක්ෂණ පවත්වන පොලීසිය විශේෂයෙන් ඉහළ පංති වල ඉගෙනුම ලබන තම දරුවන් ගැන දැඩි අවධානයක් යොමු කරන්නැයි මවුපියන්ගෙන් ඉල්ලීමක් කරයි.ජ්‍යෙෂ්ඨ පොලිස් නිලධාරියෙක් අදහස් දක්වමින් කියා සිටියේ මේ පිළිබඳව දැනටමත් විමර්ශනයක් අරඹා ඇති බවයි. ඉහළ පංතිවල ශිෂ්‍යයන් කාම ක්‍රියාවන්වල ගොදුරු බවට පත් කැර මඩි තර කැර ගැනීමට සමාජශාලා හිමියන්ගේ අරමුණ වී ඇතැයි ඔහු පෙන්වා දෙයි.මීට අමතරව දරුවන් සහභාගිවන අමතර පන්ති පිළිබඳව ද දැඩි සෙවිල්ලෙන් පසුවිය යුතු බවත් ජංගම දුරකථන දරුවන්ට ලබා දීමේදීත් දැඩි ලෙස පරිස්සම් විය යුතු බවත් හෙතෙම පෙන්වා දෙයි.මේ සම්බන්ධ මවුපියන් දැනුවත් කිරීම සඳහා පාසල් මට්ටමින් මෙන්ම මහජන සංවිධාන හරහා දැනටමත් වැඩපිළිවෙළක් අරඹා ඇති බව ද හෙතෙම කීය.මේ අතර කුඩා දරුවන් දරුකමට හදා ගැනීමට ලබාදීමේදී මෙන්ම දරුවන් වෙළෙඳාම් කිරීමට උත්සාහ කිරීම වැනි වරදවලට වරදකරුවන් වන අයට ජීවිතාන්තය දක්වා සිර දඬුවම් විඳීමට සිදුවන අයුරින් දණ්ඩ නීති සංග්‍රහයේ 2006 අංක 16 සංශෝධනයේ 360 වගන්තිය සකසා ඇතැයි ද එම නිලධාරියා සඳහන් කළේය.ළමයින් පැහැර ගෙන යාම විකිණීම ලිංගික අතවර කිරීම ආදිය ද මෙම නව සංශෝධන පනතට යටත් වන අතර ඊට හිමි දඬුවම වශයෙන් ජීවිතාන්තය දක්වා සිර දඬුවම හිමිවන බව සඳහන් කරන හෙතෙම රටේ දරුවන් රැක බලා ගැනීමේ වගකීම මවුපියන්ට හිමිවන නිසා ඒ පිළිබඳ වැඩි අවධානයක් ඔවුන් විසින් යොමු කළ යුතු බව පෙන්වා දුන්නේය.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa10051610</link>
    <topic>නව ජනමාධ්‍ය ඇමැති ලේක්හවුස් ආයතනයේ නිරීක්ෂණ චාරිකාවක</topic>
    <author>සේයාරුව - සුදත් මලවීර</author>
    <content>නව ජනමාධ්‍ය ඇමැති කෙහෙලිය රඹුක්වැල්ල මහතා පසුගියදා ලේක්හවුස් ආයතනයේ නිරීක්ෂණ චාරිකාවට සහභාගි වූ අවස්ථාවේදි එහි වාණිජ මුද්‍රණ අංශයේ මුද්‍රණය කරන නව දුරකථන නාමාවලිය පරීක්ෂා කළ අවස්ථාව. ජනමාධ්‍ය අමාත්‍යාංශයේ ලේකම් ඩබ්.බී. ගනේගල, ලේක්හවුස් ආයතනයේ සභාපති බන්දුල පද්මකුමාර, සාමාන්‍යාධිකාරි අභය අමරදාස, නියෝජ්‍ය සාමාන්‍යාධිකාරි මුද්‍රණ හා නඩත්තු කමල් විජේසූරිය යන මහත්වරු ඇතුළු කිහිපදෙනෙක් මෙම අවස්ථාවට එක්වූහ.සේයාරුව - සුදත් මලවීර</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa10051611</link>
    <topic>උප්පැන්න විවාහ සහතික විනාඩි 3 කින්</topic>
    <author>නිහාල් පී. අබේසිංහ</author>
    <content>ඔප්පු ලියාපදිංචිය දවස් 3 කින්නිහාල් පී. අබේසිංහමෙරට ඕනෑම පුද්ගලයකුගේ උප්පැන්න විවාහ හා මරණ සහතික මෙරට ඕනෑම ප්‍රාදේශීය ලේකම් කාර්යාලයකින් විනාඩි 3 කදි ලබාගැනීමටත් මෙරට ඕනෑම අයකුට මෙරට ඕනෑම ඉඩම් රෙජිස්ට්‍රාර් කාර්යාලයකින් ඔප්පුවක් ලියාපදිංචිය දින 3 ක් ඇතුළත සිදු කිරීමටත් හැකි නව වැඩ පිළිවෙළක් දැනට ක්‍රියාවට නංවා ඇතැයි රෙජිස්ට්‍රාර් ජනරාල් ඊ. එම්. ගුණසේකර මහතා පවසයි.මීට පෙර උප්පැන්න විවාහ හා මරණ සහතික ලබා ගැනීමට සති 7 - 8 ක් ගතවූ බවත් ඔප්පු ලියා පදිංචියට මාස 6 - 7 ක් ගත වූ අවස්ථා තිබු බවත් පෙන්වා දෙන රෙජිස්ට්‍රාර් ජනරාල්වරයා මහින්ද රාජපක්ෂ ජනාධිපතිතුමාගේ මඟ පෙන්වීම යටතේ මේ වැඩ පිළිවෙළ ක්‍රියාවට නැංවී ඇති බව ද පැවසීය.වත්මන් රාජ්‍ය පරිපාලන ඇමැති ජෝන් සෙනෙවිරත්න හා නියෝජ්‍ය ඇමැති ඩිලාන් පෙරේරා යන මහත්වරු මේ කටයුතු සඳහා පූර්ණ සහාය හා උපදෙස් ලබා දෙන බව ද ගුණසේකර මහතා පෙන්වා දෙයි.ඉඩම් ඔප්පු ලියාපදිංචිය සමහර කාර්යාලවලදී එක් දවසකින් සිදු කරන බවත් ඉඩම් උධෘත ලබා ගැනීම පැය 3 - 4 ක් ඇතුළත සිදු කරන බවත් ගුණසේකර මහතා පවසයි. විනාඩි 3 ක් ඇතුළත උප්පැන්න විවාහ හා මරණ සහතික ලබාදීමේ වැඩ පිළිවෙළ කොළඹ දිස්ත්‍රික්කය පුරා අති සාර්ථකව ක්‍රියාවට නංවා තිබේ.මීට අමතරව ගාල්ල, කඹුරුපිටිය, අකුරැස්ස, මහනුවර, ගම්පහ, අත්තනගල්ල, මීරිගම, කිලිනොච්චිය, මුලතිව්, ත්‍රිකුණාමලය, මන්නාරම, වවුනියාව, අනුරාධපුරය, කුරුණෑගල, නුවරඑළිය හා කල්පිටිය යන ප්‍රාදේශීය ලේකම් බල ප්‍රදේශවල ද මේ ක්‍රමය සාර්ථකව ජනපි‍්‍රය ලෙස ක්‍රියාවට නංවා තිබෙන බවත් රෙජිස්ට්‍රාර් ජනරාල් වරයා පවසයි.මේ අතර උප්පැන්න විවාහ හා මරණ සහතික විනාඩි 3 කින් ලබාදීමේ වැඩ පිළිවෙළ තවත් ප්‍රාදේශීය ලේකම් කොට්ඨාස 60 ක ක්‍රියාත්මක කිරීමේ මූලික කටයුතු ආරම්භ කර ඇත. මේ අනුව ලබන වසර අවසානය වන විට මුළු රටේම උප්පැන්න විවාහ මරණ සහතික මෙරට ඕනෑම ප්‍රාදේශීය ලේකම් කාර්යාලයකින් විනාඩි 3 ක් ඇතුළත ලබා ගත හැකි වන බවත් මේ එක සහතිකයක් සඳහා වැය වන්නේ රුපියල් 25 ක මුද්දරයක් පමණක් බවත් රෙජිස්ට්‍රාර් ජනරාල් වරයා පවසයි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa10051612</link>
    <topic>ඉතිහාසයේ ප්‍රථම වරට බදුල්ලටත් ‘පවර්සෙට්’</topic>
    <author>තාරක වික්‍රමසේකර</author>
    <content>තාරක වික්‍රමසේකරලබන වසරේ සිට උඩරට මාර්ගයේ බදුල්ල දක්වා බලවේග කට්ටල දුම්රිය(Power set) ධාවනයට යොදවන බව දුම්රිය සාමාන්‍යාධිකාරි පී.පී. විජේසේකර මහතා ‘සිළුමිණ’ ට කීය.දුම්රිය ඉතිහාසයේ බදුල්ල දක්වා බලවේග කට්ටල දුම්රිය ධාවනය වන්නේ ප්‍රථම වතාවට වන අතර මෙම බලවේග කට්ටල දැනට ධාවනයේ ඇති බලවේග කට්ටල වල මෙන් නොව දුර ගමන් ධාවනයට උචිත පරිදි සැකසූ සුවපහසු ආසන වැසිකිළි, භෝජනාගාර ආදියෙන් සමන්විත වනු ඇත.උඩරට මාර්ගයේ ධාවනය කළ යුතු හෙයින් එක් මැදිරියක දිග අඩි 50 කට සීමා කර ඇත. දැනට ධාවනයේ ඇති s - 8, s - 9 හාs - 10 බලවේග කට්ටල අඩි 65 ක දිගකින් යුක්තය.මෙම බලවේග කට්ටල චීනයෙන් ආනයනය කරනු ලබන අතර උඩරට අසිරිය මැනවින් දැකගත හැකිවන පරිදි විශාල කවුළු යොදවනු ඇත. එසේ ම එක් දුම්රියක් මැදිරි 8 කින් යුක්ත වන අතර ඊට බලවේග කට්ටල එන්ජින් දෙක ද ඇතුළත් ය. මෙම බලවේග දුම්රියන් යෙදවීමෙන් ගමන් කාලය බෙහෙවින් අඩුකරගත හැකි වේ.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=aa10051613</link>
    <topic>පිහිටවන්න</topic>
    <author/>
    <content>කැකණදුර, නාකුට්ටිය, අංක 672, යන ලිපිනයේ පදිංචි එස්.එම්. සුමනසේන දරුණු හෘද රෝගයකින් පෙළේ. දැනට ගාල්ල, කරාපිටිය මහ රෝහලෙන් ප්‍රතිකාර ලබා ගන්නා මොහු ආර්ථික දුෂ්කරතා සහිත තමන්ට ඒ සඳහා විශාල මුදලක් වැය වන හෙයින් මුදල් ආධාර පතයි. ලංකා බැංකුවේ දෙවිනුවර ශාඛාවේ 70399176 ගිණුමට මුදල් ආධාර ලබා දිය හැක.තිහගොඩ, පොලතුගොඩ, කුරුඳුවත්ත යන ලිපිනයේ පදිංචි කේ.එම්. ලැන්සිනා දරුණු හදවත් රෝගයකින් පෙළෙයි. ප්‍රතිකාර සඳහා ඉතා විශාල මුදලක් වැය වන බව පවසන ඇය ආර්ථික දුෂ්කරතා සහිත තමන්ට එතරම් විශාල මුදලක් සොයා ගැනීම අසීරු බැවින් පරිත්‍යාගශීලීන්ගේ අනුග්‍රහය බලාපොරොත්තු වෙයි.පරිත්‍යාග කොමර්ෂල් බැංකුවේ මාතර ශාඛාවේ 8070011928 ගිණුමට බැර කරන මෙන් ඉල්ලා සිටිනු ලැබේ.අහංගම, මිදිගම, තුර්කි නිවාස, අංක 336, යන ලිපිනයේ බී කුසුමාවතී දරුණු පිළිකා රෝගයකින් පෙළෙයි. ප්‍රතිකාර කිරීමට ඉතා විශාල මුදලක් වැය වන බව පවසන ඇය ඒ සඳහා පරිත්‍යාගශීලීන්ගේ කාරුණික අනුග්‍රහය බලාපොරොත්තු වේ.මහජන බැංකුවේ වැලිගම ශාඛාවේ 207-902401-2 ගිණුමට මුල්‍යාධාර ලබා දෙන ලෙස ඇය ඉල්ලයි.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=ab1005161</link>
    <topic>රූපවාහිනී දැන්වීම්වලට ප්‍රමිතියක් හඳුන්වා දෙන්න වේවි</topic>
    <author>සංවාද සටහන කේ. සී. ජේ. රත්නායක සුනිල්දයා අල්විස්</author>
    <content>ජනමාධ්‍ය හා ප්‍රවෘත්ති ඇමැතිරජයේ මාධ්‍ය ප්‍රකාශකකෙහෙළිය රඹුක්වැල්ල* ජනමාධ්‍ය ඇමැති ධූරය ලැබෙතියි බලාපොරොත්තුවක් තිබුණ ද...?අහවල් එකය කියලා මම බලාපොරොත්තු වුණේ නෑ. රජයේ වගකීම් ඉටු කරන අතර මහජනතාවගේ වුවමනාවන් ඉටු කරන්න අපි බැඳිලා ඉන්නවා. කරන වැඩෙන් රටට හා රජයට අභිමානයක් ලබාදෙන්න ඕනේ.* මේ අමාත්‍යංශයේ ඔබට තියෙන අභියෝග මොනවදඒ ගැන අධ්‍යයනය කර ගෙන යනවා. රජයේ ආයතන පාඩු නොලබන තත්ත්වයට ගේන්න ඕනේ. ඒක කරන්න පුළුවන් දෙයක්. සමස්තයක් හැටියට රටේ ජනතාවගේ ආකල්පමය වෙනසක් ඇති කිරීම ලොකු අභියෝගයක්. ඒකත් කරන්න පුළුවන්.* ජනතාවගේ ආකල්ප වෙනස් වෙන්න ඕනේ මොන ආකාරයට ද?අවුරුදු 30 ක් තිස්සේ අපි යුද්ධයකට ගැට ගැහිලා හිටියා. අපේ මානසිකත්වයත් නොදැනීම ඒකට ගැට ගැහිලා තිබුණා. අනාගතයක් ගැන නෙවෙයි යාන්තම් අද ජීවත් වෙන්න විතරයි සිතුවේ. අන්න ඒ මානසිකත්වය වෙනස් කරන වැදගත්ම කටයුත්ත කරන්න පුළුවන් ජනමාධ්‍යයටයි.* සමස්ත ජනමාධ්‍යයේ වෙනසක් වෙන්න ඕනේ කියල ද කියන්නේ?ඔව්... රජයේ, පෞද්ගලික අංශයේ වෙනසක් වෙන්න ඕනේ. මොකද මාධ්‍යකරුවන් කියන්නෙත් ජනතාවගේ කොටසක්. හෙට දවස ගැන විශ්වාසයක් නැතිව හිටිය මිනිස්සු හැටියට අපිට අද විශාල අනාගතයක් ගැන හිතන්න පුළුවනි. අද රටට ප්‍රබල නායකයෙක් හා ශක්තිමත් ආණ්ඩුවක් තියෙනවා. නිදහස් රටක අද අපිට දිග ගමනක් තියෙනවා.* ජාතික ආරක්ෂාව පිළිබඳ මාධ්‍ය ප්‍රකාශක හැටියට කටයුතු කළ කාලයේ ඔබට මාධ්‍ය යහළුවන් රාශියක් ඇති වුණා. නමුත් දැන් මාධ්‍ය ඇමැති වුණාට පසුව තත්ත්වය වෙනස් වෙයිද?කිසිම ප්‍රශ්නයක් වෙන්නෙ නෑ... යාළුවෝ නැති වෙන්නෙත් නෑ. ජාතික ආරක්ෂාව සම්බන්ධයෙන් එදා අපි රජයක් හැටියට මතයක් ඉදිරිපත් කළා. ජාතික ආරක්ෂාවට හානි කරන න්‍යාය පත්‍රයකට අනුව සමහරු ක්‍රියාත්මක වෙත්දී ඒකට උත්තර දෙන්නත් අවශ්‍ය කම තිබුණා. මම අද ඒ ගැන බොහෝ ම සතුටු වෙනවා. නමුත් එදා සමහරු විහිළු කළා.... කාටුන් ඇන්දා. තවත් අය අප මානසිකව වට්ටන්න උත්සාහ කළා. අපේ කටයුතු අඩපණ කරන්න වෑයම් කළා. නමුත් අපේ මතය ජයගත්තා. සමහරු කිව්වා මම පිස්සෙක් වගේ කෑ ගහනවා කියලා. නමුත් එහෙම කිව්ව අයට වැරදුණේ. ගිය අවුරුද්දේ මැයි 17 වෙද්දී යුද්ධය ජයග්‍රහණයෙන් කෙළවර බව ලෝකයටම පෙනුණා.* ත්‍රස්තවාදය පරාජය කරලා දැන් අවුරුද්දයි. නමුත් තාමත් රටට එරෙහිව වීඩියෝ පටි හා වෙනත් ප්‍රචාර යනවා. රට ඇතුළේ මොනවා කීවත් රටින් පිටව රජයේ මතය හරියට ප්‍රචාරය වෙනවද? කියලා සෑහීමට පත් වෙන්න පුළුවන් ද?තිබුණාට වඩා දැන් තත්ත්වය හොඳයි. ඉස්සර නොයෙක් විදිහට පහර ගහන්න ආ අයත් දැන් තමන්ගේ ස්ථාවරය වෙනස් කරගෙන. ඒ බොරු ප්‍රචාරයන්ට අපිත් උත්තර දුන්නා. දැන් ඇත්ත මොකක්ද කියලා ඉස්මතු වෙනවා.* ‘මාධ්‍යවේදී’ ලේබලයෙන් විදේශ ගතවෙලා මරණ තර්ජන තිබෙන බව කියමින් දේශපාලන රැකවරණ ඉල්ලන ව්‍යාපාරයක් අද පැහැදිලිව දකින්න තියෙනවා. මේ ගැන හොයා බලනවද?අනිවාර්යයෙන් ම හොයා බලනවා. ඔහොම කණ්ඩායමක් ඉන්න බවත් මම දන්නවා. ඒ හුඟ දෙනෙක් එන්.ජී.ඕ. වලින් වැටුප්, දීමනා, වරප්‍රසාද ලබපු අයයි. රටට හානියක් කරමින් ජීවත්වීමයි ඔවුන් කළේ. තවත් සමහරු විනාශයක් කර ගෙනම රටින් පිට වුණා. මෙය මහ නිවටකමක්. සමහර අයගේ ගෙවල්වලටම වීසා ලැබුණා. දුන්න කොන්ත්‍රාත්තුව තමා විනාශයක් කරගෙනම යන්න කියන එක.රටක් හැටියට අද අපි ඔය කුණු පස්සේ එලව එලව ඉන්න වෙලාවක් නෑ. නමුත් අර නිවටකම් ගැන මේ රටේ ජනතාව දැනුවත් කරන්න ඕනේ.* ලංකාවෙන් පිටත ජීවත්වන දෙමළ ජනතාව එක්ක සංවාදයක් ආරම්භ කරන්න ඕනෑ බව කියා තිබුණා. මොකක්ද අරමුණ?ඔව්. ඔය ටැමිල් ඩයස්පෝරා කියන පිරිස සමහරවිට තනි කරලා දාලා වගේ ඉන්නේ. නමුත් ඔවුන් සමඟ අපි සංවාදයක් පටන් ගන්න ඕනේ. අපේ අදහස් ඍජුව ඔවුන් වෙත ලබා දීම හරිම වැදගත්. අනිත් පැත්තෙන් ඔවුන් ගේ අදහස් අපිට දැන ගන්න පුළුවන්. ඒක අද අවශ්‍ය දෙයක් කියලයි මම හිතන්නේ.* විදේශගත දෙමළ ප්‍රජාව බෙදුම්වාදී මතවාදයෙන් කඩා ගැනීම ද අරමුණ?වෙන්න පුළුවන්. වෙනම රාජ්‍යයක් කියන සිහිනයට කිසිම පසුබිමක් නැති බව පෙන්වා දිය යුතුව තියෙනවා.* ජනමාධ්‍යයට අලුත් නීති ගේනවා කියන්නේ ඇත්ත ද?මාධ්‍යයට අපරාධ විධි විධාන යටතේ නීති ගේන්න එපා කියලා මතයක් තියෙනවා. මේ ගැන අනිත් රටවල තත්ත්වයත් අධ්‍යයනය කරනවා. කොහොම නමුත් නීති ගේන්න බලාපොරොත්තුවක් නෑ. නමුත් කෙනකුට මාධ්‍යයකින් අපහාසයක් කරනවා නම් පළමු වැනි වතාවට අවවාද කරන්න පුළුවන්. දෙවැනි වතාවටත් අවවාද කරන්න පුළුවන්. නමුත් තුන්වැනි වතාවටත් ඒකම කරනවා නම් නීතිමය ප්‍රතිපාදනයක් තියෙන්න ඕනේ පියවරක් ගන්න. සදාචාරයක් නැතිකම දිගින් දිගටම පෙන්වනවා නම් ඒක නතර කරන්නත් ක්‍රමයක් ඕනේ. එහෙම නැත්නම් වැරැදි කරන නොකරන සෑම මාධ්‍යවේදියෙක් ම එක ගොඩට වැටෙනවා. මාධ්‍යයට අයාලේ ගිහිං විනාශ වෙන්න දෙන්න බෑ... දරුවෙකුට වුනත් එහෙම නේ...* මාධ්‍යවේදීන් ගේ සුබසාධනයට අලුතෙන් යමක් කරනවද?අනිවාර්යෙන් ම ඔව්... මාධ්‍යවේදීන්ගේ අනාගත සුරක්ෂිතතාව වෙනුවෙන් පියවර ගත යුතුව තියෙනවා. ඒ වගේ ම ජ්‍යෙෂ්ඨ පුරවැසි ප්‍රඥප්තියක් ක්‍රියාත්මක කිරීම ගැන මම පෞද්ගලිකව උනන්දුයි. එවැනි වැඩපිළිවෙළකට අපිත් යන්න ඕනේ.* යම් යම් කාලවල විකාශන අධිකාරි පනත් ගැන කතා කෙරුණා. සමස්ත මාධ්‍යය අධීක්ෂණය කරන ක්‍රමවේදයකට යනවාද?නෑ... මාධ්‍යය බලධාරීන්ට යටත් කරන්න උවමනා නෑ. නමුත් බලන්න වුවමනා දේවල් තියෙනවා. විශේෂයෙන් ම වෙළෙඳ දැන්වීම්වලට ප්‍රමිතියක් හදා ගන්න ඕනේ... සාකච්ඡාව හා එකඟතාව මඟින්. රූපවාහිනියේ වෙළෙඳ දැන්වීමක් දැකලා දරුවෝ ජේම්ස් බොන්ඩ්ලා වෙන්න ගිහින් කරදරේ වැටෙනවා නම් ඒ තත්ත්වයත් වළක්වන්න පොදුවේ ජනමාධ්‍යයේ එකඟතාවක් ඇති කරගන්න ඕනේ. ඒකෙන් මාධ්‍යයටත් හොඳයි රටටත් හොඳයි. එහෙම දෙයක් ගැන මම අවධානයෙන් ඉන්නවා.* දැන් චිත්‍රපට සංස්ථාවත් ජනමාධ්‍ය අමාත්‍යංශය යටතට ඇවිත්... වෙනසක් වෙයිද?ජනමාධ්‍යය වගේ සිනමා කර්මාන්තයත් අපේ රටේ සංචාරක කර්මාන්තයට විශාල වශයෙන් ආධාර කරගන්න පුළුවනි. ශ්‍රී ලංකාව ලෝක සංචාරක මධ්‍යස්ථානයක් බවට පත් කිරීමයි රජයේ අරමුණ. මීට කලිනුත් ස්ටීවන් ස්පිල්බර්ග් වගේ ලෝක ප්‍රකට සිනමාකරුවන් ලංකාවට ඇවිත් හොඳ චිත්‍රපට හැදුවා. අද රන්මිහිතැන්න වගේ තැන් හැදිලා... රට නිදහස් වෙලා තියෙද්දී විදේශ සිනමා කරුවන් රටට ගෙන්වා ගන්න හොඳ ඉඩක් තියෙනවා. ඒ ආශ්‍රිතව තවත් ව්‍යාපාර කරගන්නත් පුළුවනි. ඒ විදිහට රටේ දියුණුවට විවිධ පැතිකඩ හොයා ගන්නවා වගේ ම ඒ වෙනුවෙන් විවෘත භාවයක් තබා ගැනීමත් වැදගත්.* චිත්‍රපට සංස්ථාව කොහොම වුණත්... රජයේ චිත්‍රපට අංශය නම් මැරිලා වගෙයි පේන්නේ... අඩු ගානේ බරවා රෝගය ගැනවත් දකින්න චිත්‍රපටයක් අද හැදෙන්නේ නෑ...?සම්පූර්ණයෙන් ම හරි. මගේ ප්‍රධාන ඉලක්කයක් තමා රජයේ චිත්‍රපට අංශය වහාම ශක්තිමත් කිරීම. ඒකට සැලසුම් ගණනාවක් තියෙනවා. රජයේ ප්‍රචාරය සම්බන්ධයෙන් මීට වඩා හිතන්න ඕනේ. දැනටත් පොඩි ව්‍යාපෘති හදාගෙන යනවා. තාම වැඩ පටන් අරගෙන සතියයි නේ. ටිකක් බලා ඉන්න කෝ...* රූපවාහිනි හා පුවත්පත් අතර රජයේ යම් ප්‍රචාරයක් තියෙනවා. නමුත් අන්තර්ජාලයේදී රජයේ මතයක් පේන්නේ වත් නෑ...නෑ... තිබුණාට වඩා දැන් තත්ත්වය හොඳයි. ආරක්ෂක අමාත්‍යාංශය ඉතා සාර්ථක වෙබ් අඩවියක් පවත්වාගෙන යනවා.* නෑ... මං අහන්නේ සංවර්ධන ප්‍රවෘත්ති ගැනයි?සංවර්ධන ප්‍රවෘත්ති සම්බන්ධයෙන් වැඩි අවධානයක් යොමු කළ යුතුමයි. ඒ සාකච්ඡා ළඟදීම කෙරෙයි. ජනමාධ්‍යයෙන් ප්‍රචාරයක් ලැබෙන කොට අනෙක් අමාත්‍යංශවලටත් ලොකු හයියක් ලැබෙනවා. ඒකෙන් රටත් දැනුවත් වෙනවා. ඒ වගේ ම රට ඉදිරියේ පොඩි පොරොන්දු පත්‍රිකාවකුත් ඉදිරිපත් වෙනවා.වැඩක් කල් පසු වෙනවා නං ඒක මාධ්‍යයෙන් නැවත සිහිපත් කිරීමක් කරන්නත් ඕනේ.සංවාද සටහන කේ. සී. ජේ. රත්නායක සුනිල්දයා අල්විස්</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=ab1005162</link>
    <topic>ජනාධිපතිතුමා හෙදියන්ට කවියක් කියයි</topic>
    <author>චන්දන බණ්ඩාර</author>
    <content>ගිය සතියේ ජනාධිපතිතුමා අස්ගිරි මහා විහාරයේ අනුග්‍රහයෙන් පවත්වනු ලබන ශ්‍රී චන්ද්‍රානන්ද බෞද්ධ විද්‍යාලයේ සත් මහල් ගොඩනැගිල්ල විවෘත කිරීමට මහනුවරට ගියේය. ගොඩනැගිල්ල විවෘත කිරීමෙන් අනතුරුව ත්‍යාග ප්‍රදාන උත්සවයක් ද පැවැත්විණි. ඉන් අනතුරුව ජනාධිපතිතුමා ගියේ අස්ගිරි මහනාහිමියන් බැහැ දැකීමටය. ඒ වන විට අස්ගිරි මහා විහාරයේදී ජනාධිපතිතුමා වෙනුවෙන් තේ පැන් සංග්‍රහයක් ද සූදානම් කැර තිබිණි.“ජනාධිපතිතුමනි ඔබතුමා සෝමාවතී විහාරය වැඳ පුදා ගන්න යන්නේ නැද්ද” අස්ගිරි මහනාහිමියෝ ජනාධිපතිතුමාගෙන් විමසුවේය. “ඔව් නායක හාමුදුරුවනේ මම සෝමාවතිය වැඳ පුදා ගන්න යන්න ඕන. ඒත් මේ දවස්වල සෝමාවතියට බැතිමතුන් යනවා වැඩියි. මම එතැනට ගියොත් ජනතාවට කරදරයක් වෙනවා. ඒ නිසා වන්දනාවේ එන අය අඩු වුණාම මම සෝමාවතිය වැඳ පුදා ගන්න යනවා.” ජනාධිපතිතුමා කියා සිටියේය.ඉන් පසුව ජනාධිපතිතුමා ශ්‍රී චන්ද්‍රානන්ද බෞද්ධ විද්‍යාලයෙන් ඉටුවන සේවය අගයමින් කතා කළේය. අස්ගිරි මහනාහිමියෝ පසුව ජනාධිපතිතුමා අතින් අල්ලාගෙන තේ මේසය වෙත කැඳවාගෙන ආහ. තේ පැන් සංග්‍රහය භුක්ති විඳ ජනාධිපතිතුමා එතැනින් නික්ම ගියේ දළදා මාලිගාවේ පූජාවකට සහභාගි වීම සඳහාය.එදින ජනාධිපතිතුමා මල්වතු මහා විහාරයට ද ගියේය. මල්වතු මහනාහිමියන්ගෙන් ආශිර්වාද ලබා ගත් ජනාධිපතිතුමා උන්වහන්සේ සමඟ දීර්ඝ සාකච්ඡාවක නිරත වීය.“ඕන්න මහනායක හාමුදුරුවනේ මම ඔබ වහන්සේ කී විදියටම බුද්ධ ශාසන අමාත්‍යංශය නැවත ඇති කළා. මම බුද්ධ ශාසන නියෝජ්‍ය ඇමැතිතුමාට උපදෙස් දීලා තියෙන්නේ සෑම මාසයකම නුවරට ඇවිත් ඔබ වහන්සේලාගේ උපදෙස් ලබා ගෙන අමාත්‍යංශයේ වැඩ කරන්න කියලා.” ජනාධිපතිතුමා මහනායක හිමියන් සමඟ කියා සිටියේය.“ඔන්න අපි මෙවර උඩරටින් අගමැතිතුමා පත් කළා. එතුමා හොඳ නිහතමානී කෙනෙක්. ප්‍රායෝගිකව සැලැස්මක් ඇතිව වැඩ කරනවා. රටේ සදාචාර සංවර්ධනය ගැන එතුමා උනන්දුවෙන් වැඩ කරනවා.” ජනාධිපතිතුමා කියා සිටියේය. “ඔබතුමා විතරක් නෙමෙයි අපේ මැති ඇමැතිවරුන් ඇතුළු හැමෝම එතුමාට ඒ කටයුතු සාර්ථක කරගන්න උදව් කරන්න ඕන.” මල්වතු මහනායක හිමියෝ ප්‍රකාශ කළහ.ජාතික හෙද දිනය යෙදී තිබුණේ ගිය සතියේය. ඒ වෙනුවෙන් පැවැති ජාතික උත්සවය පැවැතියේ ජනාධිපතිතුමාගේ ප්‍රධානත්වයෙන් අරලියගහ මැදුරේදීය. සෞඛ්‍ය ඇමැති මෛත්‍රීපාල සිරිසේන, හෙද සංගම් වෘත්තිය සමිති නියෝජිතයෝ ද හෙද හෙදියෝ විශාල පිරිසක් ද එම අවස්ථාවට එක්ව සිටියහ. එහිදී ජනාධිපතිතුමා සෞඛ්‍ය සේවයේ වැදගත්කම ගැන දේශනයක් ද පැවැත්වීය. ඉන් අනතුරුව ජනාධිපතිතුමා කීවේ හෙද හෙදියන් දකින විට තමන්ට කවියක් කියන්නට සිතෙන බවය.විටෙක ඔබ මවකි. සොහොයුරියකි, තවත් විටෙක ඔබ ළබැඳි මිතුරියකි. දෑස් නැත්තනට දෑසක් වී, දෑත් නැත්තනට දෑතක් වී නිබඳ සවිය නුඹ... ජනාධිපතිතුමා නිසඳැස් ආරෙන් එම කවිය කියද්දී හෙද හෙදියෝ මහ හඬින් අත්පොළසන් දෙන්නට වූහ.පදික වෙළෙඳුන්ට සහනයක්අරලියගහ මන්දිරයේදී විශේෂ පක්ෂ නායක රැස්වීමක් පසුගිය 11 වැනිදා පැවැත්විණි. එහිදී සාකච්ඡාවට ගැනුණේ ඉදිරියේදී සිදු කිරීමට නියමිත ව්‍යවස්ථා සංශෝධනය පිළිබඳව ය.ජනාධිපති මහින්ද රාජපක්ෂ ජනාධිපතිතුමා ප්‍රධානත්වයෙන් පැවැති රැස්වීමට ශ්‍රීලනිප මහලේකම් මෛත්‍රිපාල සිරිසේන, මහජන එක්සත් පෙරමුණේ නායක දිනේෂ් ගුණවර්ධන, ජාතික නිදහස් පෙරමුණේ නායක විමල් වීරවංශ, වාසුදේව නානායක්කාර ඇතුළු පක්ෂ නායකයෝ රැසක් එක්ව සිටියහ.“රටක ඇති විය හැකි අස්ථාවර භාවය රටේ අඛණ්ඩ සංවර්ධනයට බාධාවක්. ඒ වගේ ම එය රාජ්‍ය කටයුතුවල කාර්යක්ෂමභාවය හීන වීමට හේතුවක්. එනිසා මේ පිළිබඳව සැලකිල්ලට ගෙන රටේ නායකත්වය ජනාධිපතිවරණයට පෙනී සිටිය යුතු ආකාරය පිළිබඳව ව්‍යවස්ථාවට සංශෝධනයක් ඇතුළත් කළ යුතුයි” මෙහිදී මෛත්‍රිපාල සිරිසේන ඇමැතිතුමා අදහස් දක්වමින් පැවසීය.එසේ ම 17 වැනි ආණ්ඩුක්‍රම ව්‍යවස්ථා සංශෝධනයට අදාළ ඇතැම් අඩුපාඩු නිවැරැදි කිරීමට අවශ්‍ය ප්‍රතිපාදන ද ඉදිරි ව්‍යවස්ථා සංශෝධනයට ඇතුළත් විය යුතු බව ද මෙහිදී යෝජනා විය.“සියලු ව්‍යවස්ථා සංශෝධන එකවර සිදු නොකර එය අදියර තුනකින් සිදු කළ යුතු බව මගේ අදහසයි.” ජනාධිපතිතුමා එහිදී අවධාරණය කළේ ය.“අවස්ථා කිහිපයකදී සිදු කළත් මෙම ව්‍යවස්ථා සංශෝධනවල දී රටෙහි ඉදිරි ගමනට වැදගත් වන යෝජනා ද ඇතුළත් විය යුතු බව මගේ අදහසයි” විමල් වීරවංශ ඇමැතිවරයා පෙන්වා දුන්නේ ය.ඉහත පක්ෂ නායක රැස්වීමෙන් අනතුරුව ජනාධිපති මහින්ද රාජපක්ෂ මහතා සමඟ විමල් වීරවංශ, දිනේෂ් ගුණවර්ධන යන ඇමැතිවරු සහ වාසුදේව නානායක්කාර මන්ත්‍රීවරයා වැඩිදුරටත් සාකච්ඡා කරනු ලැබුවේ පදික වෙළඳුන් ඉවත් කිරීම හේතු කොටගෙන පැන නැඟී ඇති ගැටලු පිළිබඳවයි.“පදික වේදිකාව යොදාගෙන පදික වෙළඳාමේ යෙදුණු සැබෑ වෙළඳුන්ට සාධාරණ ප්‍රශ්නයක් තියෙනවා. ඔවුන්ට වෙළෙඳාම සඳහා නිශ්චිත ස්ථානයක් ලබා දීම අවශ්‍යයි. විමල් වීරවංශ අමාත්‍යවරයා ඉල්ලීමක් කළේ ය.“ඒ පිරිසට යෝග්‍ය ස්ථානයක් ලබාදීමට දැනට පියවර ගෙන තිබෙනවා. දැනට ඔවුනට මසකට රුපියල් 2,000 ක දීමනාවක් ද ලබා දීමට පියවර ගෙන තිබෙනවා” ජනාධිපතිතුමා විමල් ඇතුළු පිරිසට කියා සිටියේ ය. නුවරඑළිය දිස්ත්‍රික් ජා.නි. පෙ. නායක නිමල් පියතිස්ස පසුගිය මහ මැතිවරණයට තරග වැදීම සඳහා මධ්‍යම පළාත් කෘෂිකර්ම, වාරිමාර්ග, සත්ව සංවර්ධන, ගොවිජන සංවර්ධන, ධීවර මිරිදිය, පරිසර අමාත්‍ය ධූරයෙන් ඉල්ලා අස්විය. ඔහු යළි අමාත්‍ය ධූරයෙන් දිවුරුම් දුන්නේ ඉකුත් 12 වැනිදා ය.“ගිය සැරේ වාර්ෂික ප්‍රගතිය 98% ක් නේද? මේ සැරේ 100% ක වාර්ෂික ප්‍රගතියක් පෙන්නමු නේද? විමල් වීරවංශ ඇමැතිවරයා තම දේශපාලන මණ්ඩල සගයාට සුබ පැතුවේ එසේ කියමිනි.මන්ත්‍රීවරුන්ට මින්පසුමිල අධික බෙහෙත් නෑඇමැති මෛත්‍රීපාල සිරිසේනපාර්ලිමේන්තු මන්ත්‍රීවරයකුට ලැබන වරප්‍රසාද බොහොමයකි. ඒ අතරින් නොමිලේ ලැබෙන සෞඛ්‍ය පහසුකම් ද ප්‍රධාන තැනක් ගනී. මෙරට සෞඛ්‍ය මධ්‍යස්ථානවල නොමැති මිල අධික බෙහෙත් ද්‍රව්‍ය නොමිලේ පාර්ලිමේන්තුවේ සෞඛ්‍ය මධ්‍යස්ථානයෙන් ලබා ගත හැකිය. ඒ සෞඛ්‍ය අමාත්‍යංශය හරහා විදේශ රටවලින් ගෙන්වා ගැනීමෙනි.පසුගිය කාලයේ පාර්ලිමේන්තුවේ මන්ත්‍රීවරුන් වෙනුවෙන් මෙරට නොමැති මිල අධික බෙහෙත් මන්ත්‍රීවරුන්ට ලබා දීමට සෞඛ්‍ය අමාත්‍යංශය ද විශාල මුදලක් වැය කැර තිබිණි. එම බෙහෙත් ද්‍රව්‍ය ලබා ගන්නා මන්ත්‍රීවරු ද වත්පොහොසත්කම් ඇති මන්ත්‍රීවරු බවද කියවෙයි.කෙසේ වෙතත් එවැනි මිල අධික බෙහෙත් වර්ග පාර්ලිමේන්තු මන්ත්‍රීවරුන්ට නොමිලේ ලබා දීම අවලංගු කිරීමට ගිය සතියේ සෞඛ්‍ය ඇමැති මෛත්‍රීපාල සිරිසේන සහ මහා භාණ්ඩාගාර නිලධාරින් අතර පැවැති හමුවකදී තීරණය විය. ඒ අනුව ඉදිරියේදී පාර්ලිමේන්තු මන්ත්‍රීවරුන්ට පාර්ලිමේන්තුවේ සෞඛ්‍ය මධ්‍යස්ථානයෙන් මිල අධික බෙහෙත් වර්ග නොමිලේ ලබා ගැනීමේ අවස්ථාව අහිමි වෙනු ඇත.මේ අතර සෞඛ්‍ය අමාත්‍යංශයේ පසුගිය කාලයේ විදුලි බිල්පත්, ඉන්ධන, ප්‍රවාහන, ආරක්ෂක කටයුතු වෙනුවෙන් රුපියල් බිලියන ගණනක් වවුචර් සඳහා ගෙවීම් නොකර තිබූ බව වාර්තා වෙයි. නව සෞඛ්‍ය ඇමැති මෛත්‍රීපාල සිරිසේන ඇමැති ධුරයට පත්වීමෙන් පසුව එම වවුචර් ගෙවා දැමීම සඳහා රුපියල් මිලියන 1400 ක් මහා භාණ්ඩාගාරයෙන් ලබා ගෙන තිබුණි.ජාතික ජීවයත් අරන්සජිත් රට වටේඑජාප මන්ත්‍රී සජිත් ප්‍රේමදාසඑක්සත් ජාතික පක්ෂයේ ආසන බල මණ්ඩල නොකැඳවන ලෙස එජාප මහ ලේකම් තිස්ස අත්තනායක පසුගියදා එජාපයේ සියලුම ආසන සංවිධායකවරුන්ට ලිඛිතව උපදෙස් දී තිබිණි. එවැනි තත්ත්වයක් තිබියදී ගිය සතියේ කටාන, දිවුලපිටිය සහ මිනුවන්ගොඩ එජාප ආසන බල මණ්ඩල කැඳවා තිබිණි.එම ආසන බල මණ්ඩලවල ප්‍රධාන ආරාධිතයා ලෙස සහභාගි වූයේ එජාපයේ ප්‍රති සංවිධාන ව්‍යාපාරයේ කැපී පෙනෙන චරිතයක් වන සජිත් පේ‍්‍රමදාසය.“අපි මෙතැනට රැස් වෙලා ඉන්නේ පක්ෂයේ තවත් අර්බුදයක් ඇති කරන අදහසින් නෙමෙයි. කවුරුවත් ඉවත් කිරීමේ අදහසින් මේ රැස්වීම් සංවිධානය කරලා නැහැ. මගේ අරමුණ මගේ පියා වගේම මේ දැවැන්ත පක්ෂය ශක්තිමත් කිරීමයි. තව අවුරුදු හයකින් මහා මැතිවරණයක් එනවා. ඒ සඳහා අප දැන් සිටම එජාපය ශක්තිමත් කළ යුතුයි. එහෙම නොකළොත් පාක්ෂිකයෝ අපේ පක්ෂය හැර යාවි” සජිත් පේ‍්‍රමදාස එජාප බල මණ්ඩල අමතමින් කීවේය.“මේ පක්ෂය ගොඩ නඟන්න මම ජාතික ජීවය වැඩසටහන අරගෙන රටපුරා යනවා. ඒකේ ප්‍රතිලාභ කාට ලැබුණත් මට ප්‍රශ්නයක් නැහැ. මම මේ වේදිකාව පක්ෂයේ අර්බුද කතා කරන වේදිකාවක් බවට පත්කර ගන්න කැමැති නැහැ.” එජාප මන්ත්‍රී සජිත් පේ‍්‍රමදාස එම බල මණ්ඩල රැස්වීම්වලදී ප්‍රකාශ කළේය.ගිය සතියේදී ආර්ථික සංවර්ධන නියෝජ්‍ය ඇමැති රංජිත් සියඹලාපිටිය හග්ගල උද්භිද උද්‍යානයේ චාරිකාවක නිරත විය. ආර්ථික සංවර්ධන අමාත්‍යංශයට අයත් උද්භිද උද්‍යානයේ සංචාරක ප්‍රවර්ධන කටයුතු පිළිබඳ තොරතුරු එක්රැස් කිරීම එම සංචාරයේ අරමුණ විය.දැඩි මීදුම සහ වැසි සහිත කාලගුණ තත්ත්වය ද නොසලකමින් ඇමැතිවරයා උද්‍යානයේ තොරතුරු සොයා බැලීය. උද්‍යානයේ පවතින තත්ත්වය සහ සංචාරක කර්මාන්තය වෙනුවෙන් දියුණු විය යුතු දෑ පිළිබඳ නියෝජ්‍ය ඇමැතිවරයා විශේෂ වාර්තාවක් බැසිල් රාජපක්ෂ ඇමැතිවරයා වෙත ද ලබා දීමට කටයුතු කළේය.රනිල් ඉවත් කිරීමේඅවස්ථාව මඟ හැරේදකුණු පළාත් සභාවේ සභාපති ධුරය හෙබවූ මොහාන් සිල්වා මන්ත්‍රීවරයා මෙවර පාර්ලිමේන්තුවට තේරී පත් විය.මේ නිසා දකුණු පළාත් සභාවේ සභාපති ධුරය හිස් විය. එම නිසා පළාත් සභාවේ නව සභාපතිවරයා ලෙස පත් කිරීමට එ.ජ.නි.ස ය නම් කළේ පළාත් මන්ත්‍රී සෝමවංශ කෝදාගොඩය.එහෙත් පසුගිය මස 27 දා පැවැති පළාත් සභාවේ රැස්වීමට කෝදාගොඩ මන්ත්‍රීවරයා නොපැමිණීම නිසා දකුණු පළාත් මහ ඇමැති ශාන් විජයලාල් සිල්වාට සභාව පවත්වාගෙන යාමේදී ගැටලු රැසකට මුහුණ දීමට සිදුවිය.එ.ජා.ප ය ප්‍රතිසංවිධානය කිරීම සඳහා පත් කළ කමිටුවට ගිය සතියේ එ.ජා.ප මන්ත්‍රී දයාසිරි ජයසේකර තම යෝජනා ලබා දුන්නේ ය. එම යෝජනා මාලාව සකස් කැර තිබුණේ එ.ජා.ප මන්ත්‍රී කබීර් හෂීම් සහ දයාසිරි ජයසේකර මන්ත්‍රීවරයා එක්වය. එ.ජා.ප ව්‍යවස්ථාව සංශෝධනය කිරීම ඇතුළු යෝජනා රැසක් ඊට ඇතුළත්ව තිබිණි.ඉන් අනතුරුව ගිය බ්‍රහස්පතින්දා එ.ජා.ප ප්‍රතිසංවිධාන යෝජනා ලබා ගැනීමට එ.ජා.ප නායකයා පත් කළ කමිටුවේ සභාපති ජෝශප් මයිකල් පෙරේරා සහ එ.ජා.ප මන්ත්‍රී දයාසිරි ජයසේකර අතර විශේෂ හමුවක් පැවැත්විණි.මේ අතරතුර මෙවර එ.ජා.ප නායකත්වයේ වෙනසක් අපේක්ෂාවෙන් පසුවන දයාසිරි ජයසේකර, සජිත් ප්‍රේමදාස සහ රවි කරුණානායක වැනි මන්ත්‍රීවරුන් පසුගියදා පැවැති එ.ජා.ප කෘත්‍යාධිකාරි මණ්ඩලයේදී රනිල් වික්‍රමසිංහ එ.ජා.ප නායකයා පක්ෂ නායකත්වයෙන් ඉවත්කැර ගැනීමට තිබූ අවස්ථාවක් මඟ හැර ගෙන ඇති බවට එ.ජා.ප යේ ප්‍රබලයෙක් මේ තීරයට අනාවරණය කෙළේ ය.පසුගියදා පැවැති එ.ජා.ප කෘත්‍යාධිකාරි මණ්ඩලයේ දී එ.ජා.ප නායකයා කියා තිබුණේ පක්ෂ නායකත්වයෙන් වුවත් ඉවත්වී පක්ෂය ඉදිරියට ගෙන යාමට තමා සූදානම් බව ය. එහෙත් එම ප්‍රකාශය එ.ජා.ප. කෘත්‍යාධිකාරි මණ්ඩල වාර්තාවේ සටහන් කොට නැති බව එ.ජා.ප අභ්‍යන්තර ආරංචි මාර්ගයක් මේ තිරයට හෙළි කළේ ය. එ.ජා.ප නායකයා පක්ෂ නායකත්වයෙන් වුව ද ඉවත් වී පක්ෂය ගොඩ නැඟීමට සූදානම් බවට ප්‍රකාශ කළ මොහොතේ එය යෝජනාවක් ලෙස කෘත්‍යාධිකාරි මණ්ඩලයට ගෙන විත් සම්මත කැර ගැනීමට කටයුතු නොකිරීමෙන් එ.ජා.ප මන්ත්‍රී සජිත් ප්‍රේමදාස සහ දයාසිරි ජයසේකර මන්ත්‍රීවරු අතපසුවීමක් කැර ගෙන ඇති බව ද වාර්තා වෙයි.එ.ජා.ප නායකයාගේ එම ප්‍රකාශය කළ මොහොතේ ම එ.ජා.ප කෘත්‍යාධිකාරී මණ්ඩලයේදී තාවකාලිකව නායකත්වයට ජෝශප් මයිකල් පෙරේරා හෝ ගාමිණී ජයවික්‍රම පෙරේරා වැනි නායකයකු පත් කැර ගැනීමට කටයුතු කළේ නම් එ.ජා.ප නායකත්වයෙන් රනිල් වික්‍රමසිංහ ඉවත් කිරීමට පහසුවෙන් ම කළ හැකිව තිබූ බව ද වාර්තා වෙයි. එසේ වූවානම් එය නිත්‍ය්‍යානුකූල තත්ත්වයක් බවට පත්කර ගෙන මන්ත්‍රී සජිත් ප්‍රේමදාස හට එ.ජා.ප නායකත්වය ලබාදීමට පහසු තත්ත්වයක් උදාවන බව ද එ.ජා.ප ප්‍රබලයෙක් මේ තීරයට කියා සිටියේ ය.මේ අතරතුර මේ වනවිට එ.ජා.ප යේ නව නායකත්වය සඳහා සජිත් ප්‍රේමදාස පත් කළ යුතු බවට එ.ජා.ප කෘත්‍යාධිකාරි මණ්ඩලයේ මතයක් තිබුණ ද තවත් එ.ජා.ප කෘත්‍යාධිකාරි මණ්ඩල සභිකයන් පිරිසක් දයාසිරි ජයසේකර මන්ත්‍රීවරයා එ.ජා.ප නායකත්වයට පත්කරන ලෙස යෝජනා කැර ඇතැයි ද වාර්තා වෙයි.ඉදිරියේදී පැවැත්වෙන එ.ජා.ප මහා සම්මේලනයකදී එ.ජා.ප නායකත්වයට ඡන්ද විමසීමක් පැවැත්වුණහොත් සජිත් ප්‍රේමදාස සහ දයාසිරි ජයසේකරගේ නම් යෝජනා වීමට ඉඩ ඇති බව වාර්තා වෙයි. කෙසේ වෙතත් දයාසිරි ජයසේකර මන්ත්‍රීවරයා එ.ජා.ප නායකත්වයට සජිත් ප්‍රේමදාස පත් කරන ලෙස යෝජනා කැර ඇති බව වාර්තා වෙයි.මේ අතරතුර පසුගිය සතියේ එ.ජා.ප මන්ත්‍රී සජිත් ප්‍රේමදාස මෙරට දේශපාලන ක්ෂේත්‍රයේ ප්‍රවීණයන් රැසකගෙන් උපදෙස් ඉල්ලා තිබූ බව වාර්තා වෙයි.එනම් මේ මොහොතේ තමා එ.ජා.ප නායකත්වය බාර ගැනීම සුදුසු ද යන්න ගැන ය. කෙසේ වෙතත් පසුගියදා දේශපාලන ක්ෂේත්‍රයේ ප්‍රවීණයන් රැසක් ම ප්‍රකාශ කැර තිබුණේ සජිත් ප්‍රේමදාස මේ මොහොතේ එ.ජා.ප නායකත්වය බාර ගැනීමට සුදුසු කාලය නොවන බව ය. නව රජයේ විදේශ ඇමැති ධුරය බාර ගැනීමෙන් අනතුරුව පසුගිය සති අන්තයේදී ඇමැති ජී. එල්. පීරිස් මල්වතු සහ අස්ගිරි මහ නාහිමිවරුන් බැහැදුටුවේය. ඒ දළදා වහන්සේ වැඳ පුදා ගැනීමෙන් අනතුරුවය. “ජනාධිපතිතුමාගේ සහ රජයේ වැඩපිළිවෙළට බාධා පමුණුවන එල්ටීටීඊ හිතවාදින් ප්‍රධාන කැර ගත් අන්තර්ජාතික කුමන්ත්‍රණකරුවන්ගේ අසත්‍ය ප්‍රචාරවලට පිළිතුරු දෙමින් අපේ රටේ ප්‍රතිරූපය රැක ගැනීම තානාපතිවරුන්ගේ වගකීමක්. නමුත් ඇතැම් තානාපතිවරුන්ගෙන් එම කාර්යය ඉටු නොවෙන බවක් පෙනෙනවා. මේ තත්ත්වයන් වහාම නිවැරැදි කළ යුතුයි.” අස්ගිරි මහ නායක හිමියෝ ඇමැති ජී. එල්. ට කීහ.විජමු වැඩ බාර ගන්න ගියේපිරිත් පොත් අරන්හිටපු කථානායක වි.ජ.මු. ලොකු බණ්ඩාර ගිය සතියේ සබරගමුව පළාත් ආණ්ඩුකාර කාර්යාලයට පැමිණ සිය ධුරයේ වැඩ බාර ගත්තේය. රත්නපුර නව නගරයේ පිහිටි පළාත් සභා පරිශ්‍රයේ පිහිටි ආණ්ඩුකාර කාර්යාලයට එදින වි.ජ.මු. පැමිණියේ හිස් අතින් නොවේ. එදින වි.ජ.මු. ලොකු බණ්ඩාර ආණ්ඩුකාර වරයා පිරිත් පොත් හත්සිය පනහක් ද රැගෙන ආවේය.ලොකු බණ්ඩාර ආණ්ඩුකාරවරයා පළාත් සභා පරිශ්‍රයට පැමිණ මුලින්ම සිදු කළේ පළාත් සභා භූමියේ ඉදිකැර තිබු නව බුදු මැදුර විවෘත කිරීමය. නව ආණ්ඩුකාරවරයා පිළිගැනීම සඳහා සබරගමුව මහ ඇමැති මහීපාල හේරත් විශේෂ උත්සවයක් ද සංවිධානය කැර තිබුණේය. නව ආණ්ඩුකාරවරයා වැඩ බාර ගැනීම නිමිත්තෙන් පැවැති එම උත්සව සභාව සාහිත්‍ය රසය පිරි දේශනවලින් පිරී ගියේය. සබරගමුව මහ ඇමැති මහීපාල හේරත්, ඇමැති ජෝන් සෙනෙවිරත්න, ඇමැතිනී පවිත්‍රා වන්නිආරච්චි සහ සබරගමුව පළාත් විපක්ෂ නායක ඒ. ඒ. විජේතුංග එම අවස්ථාවට එක්ව සිටියහ. පළාත් සභාවේ විපක්ෂ නායක ඒ. ඒ. විජේතුංග තමා සහ වි.ජ.මු. සම්බන්ධ තොරතුරු රැසක් ද සභාවට ගෙන හැර දැක්වූයේ සියලු දෙනාම සිනා සාගරයක ගිල්වමිනි.ඉන් අනතුරුව සබරගමුව පළාත් සභාවේ මාණ්ඩලික නිලධාරීන් වෙනුවෙන් විශේෂ හමුවක් සූදානම් කැර තිබිණි. “සේවකයන් හික්මවීම සහ ඔවුන්ගෙන් වැඩ ගැනීමට ඔවුන්ට බලපෑම් කිරීම හෝ දඬුවම් කිරීමෙන් පලක් නැහැ. දඬුවමින් යමකු හික්මවිය හැකි නම් මේ ලෝකයේ උසස්ම හික්මවීම සහ බුද්ධිය ලබා ගත යුත්තේ මී හරකුන් වැනි සතුන් විය යුතුයි.” වි.ජ.මු. ලොකු බණ්ඩාර ආණ්ඩුකාරවරයා කියා සිටියේය.චම්පික, හතර මායිම හොයාගෙනඇමැති චම්පික රණවකසබරගමුව පළාත් සභාවේ හිස්ව තිබු ඇමැති ධුර දෙකක් සඳහා නව ඇමැතිවරුන් පත් කිරීම ගිය සතියේ සිදු විය. නව ඇමැතිවරුන් දිවුරුම් දුන්නේ සබරගමුව ආණ්ඩුකාර වි.ජ.මු. ලොකු බණ්ඩාර ඉදිරියේය. ඒ ආණ්ඩුකාරවරයාගේ කොළඹ පිහිටි නිවෙසේදීය. ඒ අනුව සබරගමුව පළාත් නව සෞඛ්‍ය ඇමැතිවරයා ලෙස භාණු මනුපි‍්‍රය පත් කෙරිණි. හෙතෙම 1997 සිට සබරගමුව පළාත් සභාව නියෝජනය කරයි. ඉන් අනතුරුව සබරගමුව පළාත් ඇමැති ධුරයක් හොබවන ශ්‍රීලාල් වික්‍රමසිංහ මහතා තවත් ඇමැති ධුරයක දිවුරුම් දුන්නේය.ගිය සතියේදී ජාතික භෙළ උරුමයේ මධ්‍යම කාරක සභික ඕමල්පේ සෝභිත හිමියෝ ඇමැති පාඨලී චම්පික රණවකට දුරකථන ඇමැතුමක් දුන්හ. “ඇමැතිතුමා අපි කැමැතියි ඔබතුමාගේ අමාත්‍යංශයේ ඉදිරි සැලසුම් ගැන දැන ගන්න.” ඕමල්පේ සෝභිත හිමියෝ කීහ.”නායක හාමුදුරුවනේ, මේ අමාත්‍යංශය පරිසර අමාත්‍යංශය වගේ් නෙවෙයි. එදිනෙදා ජනතාවගේ ජන ජීවිතයට බලපාන අමාත්‍යංශයක්. විදුලිය ඇනහිටියොත් ඔක්කොම කොටඋඩ. ඒ නිසා මේ අමාත්‍යංශයේ බොහොම පරිස්සමින් වැඩ කරන්න ඕන.” ඇමැති චම්පික රණවක කියා සිටියේය.ඉන් අනතුරුව ඇමැති චම්පික ඕමල්පේ සෝභිත හිමියන්ට දන්වා සිටියේ හෙළ උරුමයේ මධ්‍යම කාරක සභා රැස්වීමක් කැඳවන ලෙසටය. ඒ අනුව පසුගියදා හෙළ උරුමයේ මධ්‍යම කාරක සභා රැස්වීමක් පැවැත්විණි.හෙළ උරුමයේ මධ්‍යම කාරක සභාව රැස්වූයේ ඕමල්පේ සෝභිත හිමියන්ගේ ප්‍රධානත්වයෙනි. මධ්‍යම කාරක සභාවේදී ඇමැති චම්පික සිය අමාත්‍යංශයේ කාර්ය භාරය ගැන පැහැදිලි කළේ පරිගණක දත්ත සහ රූප සටහන් ඉදිරිපත් කරමිනි.”ඔබතුමා බොහොම හොඳට අමාත්‍යංශයේ හතර මායිම සොයා ගෙන තිබෙනවා. අනෙක ඔබතුමා ඔය විෂය ගැන ඉංජිනේරුවෙක් නිසා ඔබතුමාට අමාත්‍යංශයේ වැඩ කටයුතු පහසුවෙන් කරන්න හැකි වේවි. දැන් පරමාණු බලශක්ති අධිකාරියත් අමාත්‍යංශයට එකතු කර තියෙනවා. ඒ මගින් බලශක්ති උත්පාදනය ගැන හිතන්න පුළුවන්.” පළාත් සභා මන්ත්‍රී තෙබුවන පියනන්ද හිමියෝ පැවසූහ.”මේ රට ආශ්චර්ය කරා ගෙන යන්න නම් බලශක්තියෙන් අපේ රට ස්වයං පෝෂිත වෙන්ඩ ඕන. පරිසර හිතකාමී පරිසර ප්‍රභවයන් ගැන වැඩි අවධානය යොමු කිරීමට සිදු වේවි.” ඕමල්පේ සෝභිත හිමියෝ පැවසූහ.”ලෝකයේ සුළං බලය සූර්ය බලය මගින් විදුලිය නිපදවීමට කටයුතු කැර තිබෙනවා. ඒ ගැන ඔබතුමාටත් සැලසුම් ඇති.” මධ්‍යම කාරක සභික නිශාන්ත වර්ණසිංහ කියා සිටියේය.මේ අතර පසුගියදා ඇමැති චම්පික රණවක ඇමැති ජී.එල්. පීරිස් ඇමැතිවරයාගේ නිවෙසේ රාත්‍රී භෝජන සංග්‍රහයකට සහභාගී වුණේය. රාත්‍රී භෝජන සංග්‍රහය පැවැත්වෙන අතර ඇමැති ජී.එල්. පීරිස්ගේ නිවෙසේ විදුලිය ඇණ හිටියේය. ඒ ගැනද ඇමැතිවරයා මධ්‍යම කාරක සභා රැස්වීමේදී කීවේය. “නිතරම විදුලිය ඇණ හිටිනවා. මේක නිතරම වෙන දෙයක්. හැබැයි මේ ගැන ක්ෂණිකව දැනුම් දෙන්නවත් තැනක් නැහැ. ඇමැති ජී.එල්. පීරිස්ගේ බිරිය මාත් සමඟ කිව්වා.” ඇමැති චම්පික මධ්‍යම කාරක සභාවේදී කීවේය.”මට දැන් දිගටම පැමිණිලි එනවා. එක්කෝ විදුලිය ඇණ හිටලා. එක්කෝ විදුලිය කපලා. එහෙමත් නැත්නම් දවල් කාලයේ විදුලිය කපලා. දැන් අපි මේ පැමිණිලි කරන්න ක්ෂණික දුරකථන අංකයක් හඳුන්වා දුන්නා. 1987 දුරකථන අංකයෙන් විදුලිය සම්බන්ධ ඕනෑම පැමිණිල්ලක් ඉදිරිපත් කරන්න පුළුවන්. ඊට අමතරව ලංකා විදුලි පෞද්ගලික සමාගමට පැමිණිලි ඉදිරිපත් කරන්න 1910 අංකයෙන් පුළුවන්. මේ අංකවලට ඕනෑම වේලාවක කතා කරන්න පුළුවන්” ඇමැති චම්පික මධ්‍යම කාරක සභාවේදී කියා සිටියේය. ”අපේ ඇමැතිතුමාගේ දක්ෂතාවත් එක්ක විදුලිබල අමාත්‍යංශය ඉහළ තලයකට ගෙන යන්න හැකියාව ලැබෙන්න කියලා අපි ප්‍රාර්ථනය කරනවා.” ඕමල්පේ සෝභිත හිමියෝ මධ්‍යම කාරක සභාවේදී කියා සිටියහ.එජාප නායකයාට එරෙහිවපක්‍ෂයෙන්ම කැරැල්ලක්එ.ජා.ප යේ ප්‍රතිසංවිධාන සිදු කිරීම සඳහා යෝජනා ලබා ගැනීමට පත් කළ කමිටුව ගිය සතියේ එ.ජා.ප නායක රනිල් වික්‍රමසිංහ හමු වුණේය. එම කමිටුවේ සභාපති එ.ජා.ප මන්ත්‍රී ජෝශප් මයිකල් පෙරේරා ඇතුළු පිරිසක් එ.ජා.ප නායකයා සමඟ එම සාකච්ඡාවට එක්වීය.”හැම පාර්ශ්වයකින්ම අදහස් ලබා ගන්න. එ.ජා.ප ප්‍රතිසංවිධානයට අදාළ යෝජනා සකසන විට කිසිම කෙනකුගේ බලපෑම්වලට යටත් වෙන්ඩ එපා. මම නායකයා වුණත් මා ගැන නොසිතා පක්ෂයේ අනාගතය ගැන සිතා ප්‍රතිසංවිධාන යෝජනා සකස් කරන්න.” එ.ජා.ප නායක රනිල් වික්‍රමසිංහ එම හමුවේදී එ.ජා.ප ප්‍රතිසංවිධාන යෝජනා සැකසීමේ කමිටුවේ සභාපති ජෝශප් මයිකල් පෙරේරාට කියා සිටියේය.මේ අතරතුර ගිය සතියේදී යුරෝපා සංගමයේ ජාතික දින උත්සවය නිමිත්තෙන් මෙරටදී විශේෂ සැමැරුම් උත්සවයක් සංවිධානය කැර තිබිණි. ඒ ගල්කිස්ස මහ හෝටලයේදීය. එම උත්සවයේ ප්‍රධාන ආරාධිතයා වූයේ ඇමැති ඒ.එච්.එම්. ෆවුසිය. එ.ජා.ප ය වෙනුවෙන් එම උත්සවයට සහභාගී වූයේ කරු ජයසූරිය එ.ජා.ප නියෝජ්‍ය නායකයාය.එ.ජා.ප නායක රනිල්ට එරෙහිව එ.ජා.ප ය තුළ කැරැල්ලක් ගොඩ නැගෙද්දී එ.ජා.ප නායකයා ගිය සතියේ සඳුදා හදිසියේම ඉන්දියාවේ සිවු දින නිල සංචාරයක් සඳහා පිටත්ව ගියේය. මේ අතරතුර ගිය සඳුදා සවස එ.ජා.ප නියෝජ්‍ය නායක කරූ ජයසූරියට එ.ජා.ප මධ්‍යම පළාත් සභාවේ විපක්ෂ නායක ධුරය සම්බන්ධ ගැටලුව විසඳීමට මැදිහත්වීමට සිදුවීය.මධ්‍යම පළාත් සභාවේ විපක්ෂ නායක ධුරයට මන්ත්‍රී කේ.කේ. පියදාස පත් කිරීමත් සමඟම එ.ජා.ප මන්ත්‍රී කණ්ඩායම එය ප්‍රතික්ෂේප කිරීම ගැටලුව ඇතිවීමට හේතු වීය. කෙසේ වෙතත් එ.ජා.ප පළාත් පාලන අනු කමිටුවේ සභාපති මන්ත්‍රී වජිර අබේවර්ධන සහ එ.ජා.ප මහ ලේකම් තිස්ස අත්තනායකගේ ප්‍රධානත්වයෙන් ගිය සතියේ සිරිකොත එ.ජා.ප මූලස්ථානයේදී විශේෂ සාකච්ඡාවක් පැවැත්විණි. එම සාකච්ඡාවට එ.ජා.ප යේ මධ්‍යම පළාත් මන්ත්‍රීවරු ද සහභාගී වූහ. අවසානයේ මධ්‍යම පළාත් විපක්ෂ නායක වශයෙන් කේ.කේ. පියදාස පත් කර ගැනීමට එ.ජා.ප මන්ත්‍රී කණ්ඩායම එකඟ විය. ”විපක්ෂ නායක ධුරය අපි නුවරඑළිය දිස්ත්‍රික්කයට දුන්නේ විශේෂ හේතුවක් නිසායි. නුවරඑළිය දිස්ත්‍රික්කයට සිංහල නියෝජනය ඉදිරියේදී වැඩි කර ගැනීම අවශ්‍යයි. ජනතාවගේ අනුපාතයට අනුව මන්ත්‍රීවරුන්ගේ සමබරතාවක් ඇති විය යුතුයි.” එ.ජා.ප නියෝජ්‍ය නායක කරූ ජයසූරිය කියා සිටියේය.එ.ජා.ප මහ ලේකම් තිස්ස අත්තනායක, එ.ජා.ප ජාතික ලැයිස්තු මන්ත්‍රීවරුන් එ.ජා.ප සිරිකොත මූලස්ථානයට ගිය සතියේ කැඳවා තිබිණි. “පසුගිය කාලයේ එ.ජා.ප ජාතික ලැයිස්තු මන්ත්‍රීවරුන්ගෙන් එ.ජා.ප යට සුවිශේෂී ප්‍රතිලාභයක් අත් වුණේ නැහැ. ඒ නිසා ඒ ගැන අපේ මන්ත්‍රීවරුන්ගේ අවධානය යොමුවිය යුතු වෙනවා” මහ ලේකම් තිස්ස අත්තනායක කියා සිටියේය.ගිය අඟහරුවාදා එ.ජා.ප නායක රනිල් වික්‍රමසිංහ නවදිල්ලි නුවරදී ඉන්දීය විදේශ ඇමැති එස්.එම්. ක්‍රිෂ්ණා හමුවුණේය.චන්දන බණ්ඩාර</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=af1005163</link>
    <topic>“අපි වෙනුවෙන් අපි” ශක්තියේ කඳු වළල්ලට යෙදූ අභිමානවත් සිරස්තලයයි</topic>
    <author>කසුරි</author>
    <content>එ දවස එකම අන්ධකාරයකින් ඉතිහාසය වැසී තිබුණේය. එය කිසිසේත්ම බිම් කළුවරක් නොව කෑලි කැපිය හැකි අන්ධකාරයකි.අන්ධකාරයට බිහිසුණු සංගීතයක් සැපයූ විලාප සහ අඳෙීනා පැතිරයමින් තිබිණි. අන්ධකාරයට ද අඳෙීනාවලට ද බියපත් වූ කුරුල්ලෝ කඳු මුදුන්වල වන ලැහැබෙහි සැඟවී ගත්හ. අවිනිශ්චිත නිහඬතාව අතරින් එක්වරම බෝම්බවල කළු දුමාරය නැඟෙන්නට විය.මිනිසුන්ගේ අඳෙීනා පෙළට වන සතුන්ගේ අඳෙීනා හඬ ද එක්විය.බෝම්බ ගිනිදැල් නිවී ගියේ කඳුළු වැස්සකිනි. ඉතිහාසය තෙත් කරමින් කඳුළු දිය පිටාර ගලමින් ගලාගියේය. හැම ඇසක්ම කඳුළු උල්පතක් බවට පත්විය.ආකාසයේ ඈත කෙළවරක “අපි වෙනුවෙන් අපි” සිරස්තලය පිපුණේ මෙන්න මේ වකවානුවේදීය. “අපි වෙනුවෙන් අපි” තනි තරුවක් සේ පිපී ස්වල්ප මොහොතකින් තාරුකා පෙරහරක් බවට පත්විය. බැලු බැලූ හැම අතම “අපි වෙනුවෙන් අපි” තාරුකා පෙනෙන්නට පටන් ගත්තේය.මානුෂික මෙහෙයුමේ සටන් පෙරමුණට ගිය සෑම රණවිරුවෙක් වෙනුවෙන් ම තාරුකාවක් පිපුණේය. ඉතිහාසය එතරම් සුන්දරවූයේ ඒ නිසාය.එහෙත් බිරින්දෑවරුන්ගේ ඇඟිලි තුඩු මොහොතකට අත හරින්නට ඔවුනට සිදුවිය. මවුවරුන්ගේ සෙනෙහෙබර උණුසුමෙන් මොහොතකට මිදෙන්නට ඔවුනට සිදුවිය. දරුවන්ගේ සුරතල් සිනා හඬ නෑසෙන ඈතකට යන්නට ඔවුනට සිදුවිය. පෙම්වතියන්ගේ දෙකොපුලේ සියුමැලි බව මොහොතකට අමතක කරන්නට ඔවුනට සිදුවිය.ගමේ මිතුරන් සමඟ ඇවිද ගිය පාරතොට, වෙල් ඉපනැල්ල, මංකඩ, වත්තපිටිය, හන්දියේ කඩය මොහොතකට අමතක කරන්නට ඔහුට සිදුවිය.ඔහු “අපි වෙනුවෙන් අපි” තාරුකාව අහසෙහි ඉතිරි කොට සටන් බිම යුද කඳවුරට ගියේය.එකා පිට එකා බිම වැටෙද්දිත් දේශය වෙනුවෙන් .. දේශයේ මිනිසුන් වෙනුවෙන්.. දරුවන්ගේ හෙට දවස වෙනුවෙන්.. අතට ගත් ගිනි අවිය ගිලිහෙන්නට ඉඩ දුන්නේ නැත. තව තවත් තදින් අල්ලා ගත්තේය. කොටින්ම අපේ රත්රන් දේශයට ගිනිතැබූ වේළුපිල්ලේ පිරිබාහරන්ගේ වෙඩි වැදුණු සිරුර නන්දිකඩාල් කලපුවේ දියමත පාවෙන තෙක් ගිනි අවිය අතහැරියේ නැත.”අපි වෙනුවෙන් අපි” තාරුකා සියල්ල ආකාසයේ නොව ඉතිහාසය පුරාම දිලිසෙන්නට පටන් ගත්තේය.සොල්දාදුවා රණවිරුවා බවට පත්විය. දුක් කඳුළු තුටු කඳුළු බවට පත්විය. කළු අන්ධකාරය හිමිදිරි මීදුමක් බවට පත්විය. කඳු මුදුන්හි වන ලැහැබ තුළ සැඟවී සිටි කුරුල්ලෝ වසර තිහකට පසු ගී ගයන්නට පටන්ගත්හ.ඒ මින් වසරකට පෙර එනම් 2009 මැයි 18 වැනිදා ය. වේළුපිල්ලේ පිරිබාහරන් ගේ සිරුර නන්දිකඩාල් කලපුවේ මඩ ගොහොරුව මත පාවෙමින් තිබුණේය. ඒ 2009 මැයි 18 දාය. ඉතිහාසයේ අඳෙීනාව නිවී ගියේය. ඒ 2009 මැයි 18 දාය. “අපි වෙනුවෙන් අපි” තාරුකා පෙරහර ඉතිහාසයේ එහාටත් මෙහාටත් ගමන් ගන්නට වීය.අපිදු ඒ පෙරහරට එකතු වීමු. ඉන් වසරකට පසු 2010 මැයි 18 දා ඒ සියල්ල යළි සිහිපත් කරමු.* බෝම්බ පිපිරී මහ බැංකු ගොඩනැඟිල්ල කඩා වැටුණු හැටි...* කටුනායක ගුවන් තොටුපොළ ත්‍රස්ත ප්‍රහාරයෙන් විනාශ වූ හැටි...* පිටකොටුවේ බෝම්බයෙන් සිය ගණනක් ඝාතනය වූ හැටි...* ජයසිරිමා බෝමළුව මත උපාසක උපාසිකාවන් වෙඩි වැදී ඇද වැටුණු හැටි...* දරුවන් පාසල් යැවීමට බියෙන් සිටි හැටි.. පාසල් ගේට්ටු මුරකළ හැටි...* කැබිතිගොල්ලෑවේ බස් බෝම්බයෙන් කඳුළු වරුසාවක් වැටුණු හැටි...තවත් කොතරම් දේ නම් සිහිපත් කරන්නද? අන්තිමේදී නන්දිකඩාල් කලපුව හරහා ලක්ෂ ගණන් දෙමළ ජනතාව නිදහස සොයා පැමිණි හැටි...මේ ඉතිහාසය මකා දැමිය නොහැක. එහෙත් මේ ඉතිහාසය ඇතැමකුට අමතකව යා හැකිය. එහෙත් අද අප ආශ්වාස කරන්නා වූ නිදහස් වාතයේ සෑම අංශුවක් වෙනුවෙන්ම අප හැම දෙනෙක්ම රණවිරුවන්ට ණයගැති බව සිහිපත් කළ යුතුය.අපට නිදහස් වාතයේ අංශුවක් ලබාදෙන්නට විසිහයදහසක් රණවිරුවන් ජීවිතය පූජා කළ බව.. තවත් දස දහස් සංඛ්‍යාවක් ආබාධිතයන් වූ බව... අප සිහිපත් කළ යුතුය.”අපි වෙනුවෙන් අපි” තාරුකා පෙරහර තවමත් අවසන් නැත. ජීවිතය පූජා කළ රණවිරුවන් ගේ බිරින්දෑවරුන් වැන්දඹුවන් වී ඇත්තාහ. පියා නැති දරුවන් දැන් පියා එනතුරු මඟබලා සිටින්නේ නැත. තම පියා රට වෙනුවෙන් ජීවිතය පූජා කළ බැව් ඔවුහු දනිති.අබලන් ගෙපැලෙහි පිල්කඩ මතට වී ඔවුහු තම පියා ගැන සිහිපත් කරති.කාමරයක් දෙකක් ඇති කුඩා ගෙයක් තනන්නට පියා තුළ තිබූ සිහිනය වෙඩි උණ්ඩයත් සමඟ මිය ඇදී ගියාදෝ යි මේ දරුවෝ සිතති.ආබාධිත රණවිරුවෝ පරණ ගෙපැලෙහි මිදුලට වී තම දරුවන්ට ගෙයක් දොරක් හදා දෙන්නට තමන් තුළ තිබූ සිහිනය දෙස යළිත් බලා සිටිති. වියපත්ව දුබලව සිටින පියාට සහ මවට ඉඩකඩ ඇතිව මිය ඇදෙන්නටවත් ගෙයක් දොරක් සාදා දෙන්නට නොහැකිවීම පිළිබඳව ඔවුහු අදටත් සුසුම් හෙළති.අනෙක් දරුවන්ට නිදහසේ පාසල් යන්නට තමන්, තමන්ගේ දරුවන් අමතක කොට මුලතිව් කැලෑවට රිංගා කොටින් සමඟ සටන් කළ හැටි ඔහුට සිහිපත් වෙයි.දැන් නිදහස් සුළඟ ආශ්වාදනය කරන්නා වූ මිනිසුන් තමන්ව අමතක කර ඇති දැයි මේ හුදෙකලා රණවිරුවෝ සිතති.”අපි වෙනුවෙන් අපි” තාරුකාව කඳුළු බිංදුවක් බවට පත්වෙයි.ශ්‍රී ලාංකේය මිහිතලය මත හිඳිමින් දැන් නිදහසේ සුවය විඳින මිනිසුනි... එය එසේ වීමට ඉඩදිය යුතුද? රණවිරුවන්ගේ නෙතින් වැටෙන කඳුළට අප වගකිව යුතු නොවේද?“අපි වෙනුවෙන් අපි” අරමුදල යළි ගොඩනංවමින් මේ රණවිරුවන්ට ගෙයක් දොරක් හදා දෙන්නට අප යළි ඉදිරිපත් විය යුතු නොවේද?”ඔව්... එය එසේ විය යුතුයි. අද අප අපේ නිවෙස්වල නිදහසේ සිටින්නේ.. අපේ දරුවන් නිදහසේ පාසල් යන්නේ... අපේ දරුවන් නිදහසේ සෙල්ලම් කරන්නේ.. ඒ රණවිරුවන් නිසා ය. පියා නොමැතිව අසරණ වී සිටින දරුවන්ට ගෙයක් සාදා දීමට දායකවන්න.. ආබාධිත රණවිරුවන්ට ගෙයක් ප්‍රදානය කරන්නට දායක වන්න. “අපි වෙනුවෙන් අපි” භාරකාර අරමුදලට ඔබේ දායකත්වය... ඔබ ආයතනයේ දායකත්වය... ඔබේ ගමේ දායකත්වය ලබාදෙන්න”ඔබේ කෘතවේදී හදවත ඔබට හඬගා කියනු ඇත. සැබැවින් මිතුරනි... මිනිසුනි... “අපි වෙනුවෙන් අපි” අරමුදලට දායක වී ඉතිහාසය සමඟ පෙළ ගැසෙමු. “අපි වෙනුවෙන් අපි” තාරුකා පෙරහරට එකතු වෙමු. අපේ ඉතිහාසයට හිරු පායන්නේ එවිටය. අපේ ඉතිහාසයට සඳු පායන්නේ එවිටය.මින් වසරකට පෙර 2009 මැයි 18 දා නන්දිකඩාල් කලපුවේදී ඒ මිනීමරු ඝාතකයා මරා දැමූ ආරංචියට අප සියලු දෙනාම දේශයක් ලෙසින් එක්ව ජයඝෝෂා කළ අයුරු සිහිපත් කරන්න.ඒ දෝංකාරය ඔබේ ජීවිතය තුළ තවමත් රැව් පිළිරැව් දෙමින් පවතිනවාට සැක නැත.මන්ද ඉතිහාසයට එක්වූ කිසිවක් වියැකී නොයන බැවිනි. ඉතිහාසයට එක්වූ සියල්ල සදාකාලිකය. සීගිරි පර්වතය මෙන්, රුවන්වැලි සෑය මෙන්, කලාවැව මෙන්.. සදාකාලිකය.ඒ නිසා ම “අපි වෙනුවෙන් අපි” අරමුදලට දායක වී රණවිරුවෙකුට ගෙයක් සාදා දීමට දායක වී 2009 මැයි 18 දා දවස ඉතිහාසයේ සදාකාලික දවසක් බවට පත්කරමු.කසුරි</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=af1005162</link>
    <topic>දරුවන් ගැන සැලකිලිමත් වෙන්න !</topic>
    <author>පිංතූරය – රංජිත් ජයවීර</author>
    <content>කැලණියෙන් අතුරුදන්ව මාරවිලින් හමුවූසෙනුතිගේ කතාවසංවේදී ජනතාවක් වෙසෙන රටක “මොන දේ වුවත් ඔබ තනි නෑ” යන අදහස සනාථ වෙන්නේ කිසියම් වූ විපතක් කරදරයක් සිදු වූ පමණින් උණු වන හදවත් ඇති බොහෝ දෙනා ඒ කෙරෙහි දක්වන ප්‍රතිචාර දුටු විටය. සැබැවින්ම එය දෙනෙතට කඳුළු උනවන තරම් ය. එලෙසින් සංවේදී ජනතාවගේ හද ගැහෙන රිද්මය හඳුනාගත හැකි වූ අවස්ථා කීපයක් ම අප රටේ ඉතා මෑතකදී වාර්තා වූයේය. ඉන් ප්‍රධාන වූයේ මෑත කාලයේ දී සිදුවූ කුඩා දරුවන් අතුරුදන්වීමේ පුවත් ය.ඉන් ඉතාමත් ප්‍රසිද්ධියට පත්වූ සිද්ධියක් අප මතකයට නැඟෙයි. ඒ 2007 වසරේ දෙසැම්බරයේදී කළුබෝවිල මහ රෝහලේ දී කුඩා දරුවකු පැහැර ගෙන යෑමේ සිද්ධියයි. අනෙක් සිද්ධිය වන්නේ පසුගියදා කැලණියේ දී සිදු වූ කුඩා දියණියක අතුරුදන් වීමේ සිද්ධියයි. කුමන හෝ වාසනාවකට මේ සිද්ධි දෙක ම වඩාත් දුරදිග නොගොස් වැඩි දිනක් ගත වීමට පෙර දරුවන් දෙදෙනා ම හමුවීමෙන් අවසන් විය. ඒ සිද්ධි දෙකම එලෙස විසඳීමට හේතු වූයේ අප රටේ සංවේදී හදවත් ඇති මහජනතාවගේ විමසිලිමත් බව හා අන් දුකේදී පිහිටට එන උතුම් ගුණාංගය නිසාය.මාධ්‍ය මෙහෙයඑසේ වුවද, මෙහිදී විශේෂයෙන්ම වැදගත් වන කාරණය මෙවන් අවස්ථාවක දී මාධ්‍ය වෙතින් ඉටු කෙරෙන්නා වූ දැවැන්ත කාර්යභාරයයි. ඉහත දැක්වූ සිද්ධි දෙකේදීම මහජනතාව දැනුම්වත් කිරීමේ මහා කාර්යයට උර දුන්නේ මාධ්‍යය. මුද්‍රිත හා විද්යුත් මාධ්‍ය දෙකම ඒ වගකීම පැහැර හැරියේ නම් ඒ සිදුවීම් දෙකම ඛේදවාචක ලෙසින් ම අවසන් වීමට තිබූ ඉඩකඩ වැඩිය. මාධ්‍යට කළ හැකි මෙහෙවර අපමණක් බව මෙහිදී වඩාත් ඔප්පු විය.කැලණි පුද බිමේදී ඉකුත් දා අතුරුදන් වූ කුඩා දියණිය පිළිබඳ පුවත මුළු රටපුරා පැතිර ගියේ ඊයක වේගයෙනි. දැරියගේ රුව රැගත් සේයාරූ විද්යුත් හා මුද්‍රිත යන මාධ්‍ය දෙක මඟින් වහ වහා ජනතාව අතරට ගියේය. දැරිය සොයා ගැනීම සඳහා මහත්ම උපකාරය වූයේ එයයි.සෙනුති සිය දෙමවුපියන් සමඟමීට වසර තුනකට පෙර ද මාධ්‍ය එවැනිම මෙහෙවරක නිරත වූයේ කළුබෝවිල රෝහලේදී අතුරුදන් වූ පුංචි කිරිකැටියකු සොයා ගැනීමටය. කිරිකැටියාගේ මව ශ්‍යාමලීය. දරුවා රෝහල් වාට්ටුවේ ඇඳ මත සිටියදී හිටිහැටියේ අතුරුදන් විය. දරුවා නැති වීමෙන් මව දැඩි කම්පනයට පත්වූවාය. ඇගේ සැමියා වසන්ත හඬා වැළපෙමින් කීවේ දරුවා සොයා දෙන කෙනකුට රුපියල් ලක්ෂ පහක ත්‍යාග මුදලක් දෙන බවය.මෙහිදී ද ඔවුන්ගේ පිහිටට පැමිණියේ මාධ්‍යවේදීන්ය. විද්යුත් හා මුද්‍රිත මාධ්‍ය අතුරුදන් වූ දරුවා පිළිබඳ තොරතුරු වරින්වර පළ කරමින් දරුවා සොයා දෙන්නට ගත් වෙහෙස අපමණය. මෙය දුටු මොරටුවේ මවක් ඇගේ සොහොයුරකුට කීවේ රෝහලකදී හමුවූ කාන්තාව ගැනය. ඇය තම නිවෙසට පැමිණි බවත් ඇගේ දුරකථනය අංකය තමන් සතුව ඇති බවත්ය. ඒ ඔස්සේ පරීක්ෂණ පැවැත්වූ පොලීසිය තලපත්පිටිය පෙදෙසේ නිවෙසක් වටලද්දී දරුවා සමඟ දරුවා පැහැර ගත් සැකකාර කාන්තාව ද සොයා ගත්තේය.“ඔයාලාට ගොඩාක් ස්තුතියි... අපේ දරුවා හොයලා දුන්නට...මාධ්‍යවේදීන් සහ පොලිස් නිලධාරීන් කළ උදව්වට ස්තුති කරමින් වසන්ත පැවසුවේ එකිනෙකා හමුවට ගොස් පෞද්ගලිකවම සිය සතුට පළ කරමිනි.කඳුළු ගංගාකැලණි පුද බිමේදී අතුරුදන් වූ කුඩා දියණිය පිළිබඳව පුවත ද මාධ්‍ය වෙතින් දැනගත් මුළු රටම කඳුළු සැලීය. කව්රුත් හැකි පමණින් දැරිය සොයා ගැනීම සඳහා පෙරට ආහ.සෙනුති කැලණිය පන්සලට ආවේ තාත්තාත් අම්මාත් ආච්චිත් සමඟය. ඇගේ කුඩා සොහොයුරිය ද ඒ සමඟ වූවාය. නලින් සෙනුනි දුවගේ පියා ය. නිලුෂි ඇගේ මවය. නිලුෂිගේ පියා ඒ වන විට රෝහල් ගතව සිටියේය. තාත්තාට බෝධි පූජාවක් පවත්වා සෙත් පැතීමත් ඉක්මන් සුවය ප්‍රාර්ථනා කිරීමත් ඔවුන්ගේ අරමුණ විය. එදා ඉරිදා දිනයක් වූ බැවින් වෙනදාට වඩා බැතිමත්හු පිරිසක් කැලණි පන්සල් බිමේ සිටියහ. කුඩා දරුවන් පන්සල් භූමියේ ඔබමොබ දිව යද්දී දෙමවුපියෝ සිය කාර්යයන්හි නියැළී සිටියහ.නලින් පන්සිල් ගනිමින් සිටියේය. දරු දෙදෙනා ඔහු ළඟය.නිලුෂිගේ මව වන පියුමි දරුවන්ගේ මිත්තණියයි. අසනීප තත්ත්වයෙන් පසුවූයේ ඇගේ සැමියාය. මල් පූජා කොට අවසානයේ වතුර කළ හතකින් ඇය බෝධිය නෑවීමේ පිංකමේ නිරතව සිටියාය.“ආච්චි... මට මලක් දෙන්නකෝ...” පුංචි පැටව් දෙන්නා ආත්තම්මාගෙන් මල් ඉල්ලූහ. ඇය ඔවුන් අතට නිල් පැහැති මානෙල් මල් දෙකක් දුන්නාය. මල් රැගෙන දරුවන් මල් ආසනය පැත්තට දිව ගියේ නලින් එතැන සිටි නිසාය. බුදුන් වැඳ අවසානයේ නලින් දරු දෙදෙනා දෙස බැලුවේය. ඒත් එතැන පොඩි දුව නොසිටියාය.“නිලුෂි ළඟට යන්න ඇති...” ඔහු සිතුවේය. නලින් දෙපා ඉක්මන් කළේය. නිලුෂි ද ඔහු ළඟට ආවේය.“කෝ... පොඩි දුව..”“ඇයි ඔයා ළඟ හිටියේ... මෙහාට ආවේ නැහැ...”සෙනුති උසස් පොලිස් නිලධාරීන් අතේ සුරතල් වෙද්දීකවුරුත් කලබලයට පත්වූයේ ඉන් පසුවය. නිලුෂි කෑ ගසමින් හඬන්නට වූවාය.“අනේ මගේ දරුවා...” පන්සල පුරා කුඩා දියණිය සොයමින් ඇය දුවන්නට පටන් ගත්තාය. නලින් මෙන්ම දරුවන්ගේ මිත්තණිය ද දරුවා සොයමින් කෑ ගසන්නට වූවාය. මුළු පන්සලම කඩි ගුලක් සේ ඇවිස්සිණි.“අනේ මගේ පොඩි දුව... මට එයා නැතිව ඉන්න බැහැ... අනේ මගේ දුව... මට මගේ දුව ගෙනත් දෙන්න...” නිලුෂි පපුවට දෑත් ගසමින් හඬා වැලපුණාය. දෙවියන්ට කන්නලව් කරමින් ඇය වැඳ වැටුණාය.වසර දෙකහමාරක් පමණ වයසැති පුංචි සෙනුනි හැඳ සිටියේ නිල් පැහැති ඩෙනිම් සායක්ය. නංගි නැති වීමෙන් ලොකු දුව විනුකි ද තැති ගෙන සිටියාය. ඇය අට හැවිරිදිය. කෙසේ වෙතත් පන්සල් භූමියේදී සෙනුනි සොයා ගැනීමට කිසිවකුටත් නොහැකි විය.“මම දැක්කා වයසක ගැහැනු කෙනෙක් ඔය දරුවන් ළඟ කතා කර කර ඉන්නවා...” එතැන සිටි දෙතුන් දෙනෙක් කීහ. අවසානයේ සිදුවීම පොලිසියට දැනුම් දෙනු ලැබීය. පොලිසිය එතැනට පැමිණියේ ඉන් පසුවය. විහාරස්ථානයේ ඉදිරිපස හා පිටුපස දොරටුවලට ආරක්ෂාව යෙදූ පොලිස් නිලධාරීන් විහාරස්ථානය පුරා සෝදිසි මෙහෙයුමක් දියත් කළ ද ඉන් කිසිදු පලක් නොවීය.සිද්ධිය ඊට මොහොතකට පසුව විද්යුත් මාධ්‍ය කිහිපයක් මඟින් ප්‍රචාරය කෙරිණි.“අනේ මම ඉල්ලන්නේ මට මගේ දරුවා හොයල දෙන්න කියලයි...”නිලුෂි එතැනදී හඬා වැටෙමින් කීවේ ඒ ටිකය. පුංචි සෙනුතිගේ පිංතූරයක් ද විද්යුත් මාධ්‍යවල පළ විය. දරුවා සොයා දෙන ලෙසත් ඇය ගැන තොරතුරක් වෙතොත් පොලිසියට දන්වන ලෙසත් ප්‍රචාරය කළ මාධ්‍ය අදාළ පොලිසියේ අංක ද ප්‍රචාරය කරන්නට විය. පසුදා දිනපතා පුවත්පත්වල මුල් සිරස්තලය වූයේ පුංචි සෙනුනිගේ අතුරුදන් වීමය. මාධ්‍ය සියල්ලම එක හඬින් ඉල්ලා සිටියේ පුංචි සෙනුනි සොයා දෙන ලෙසය.කැලණිය කොට්ඨාස බාර ජ්‍යෙෂ්ඨ පොලිස් අධිකාරී කිත්සිරි ගනේගම මහතා සිද්ධිය පිළිබඳ පරීක්ෂණවල අධීක්ෂණය බාර ගත්තේය. අලුතෙන් කැලණියට පත්වී පැමිණි සහකාර පොලිස් අධිකාරිනි මදාරා ආරියසේනට මෙන්ම කැලණිය පොලිස් ස්ථානාධිපතිවරයාට වහා කණ්ඩායමක් යොදවා මේ පිළිබඳව පුළුල් පරීක්ෂණයක් පවත්වා දැරිය සොයා ගැනීම කඩිනම් කරන්නටැයි ඔහු උපදෙස් දුන්නේ තවත් ප්‍රමාද වුවහොත් දැරියට කිසියම් කරදරයක්වත් වෙතැයි සැක කළ නිසාය. දරුවාගේ් අතුරුදන්වීම පිළිබඳ පැයෙන් පැයට උණුසුම් පුවත් විද්යුත් මාධ්‍ය මඟින් ප්‍රචාරය කෙරිණ.ඡායාරූපයක්පරීක්ෂණ කණ්ඩායම සතුව පුංචි සෙනුනිගේ ඡායාරූපයක් ද විය. සෙනුනිගේ ඡායාරූප සහිත දැන්වීම් පත්‍රිකා කැලණිය සහ ගම්පහ යන ප්‍රදේශයන්හි තැන් තැන්වල ඇලවිණි. ඒ වන විට පොලිසිය සැක කළේ දරුවා කිසියම් අයකු විසින් පැහැර ගෙන ගොස් ඇති බවය. පන්සලෙන් ලද තොරතුරු අනුව සෙනුනි පැහැර ගන්නට ඇත්තේ කාන්තාවක බවට ද කතාවක් පැතිර ගියේය.කළුබෝවිල රෝහලේදී අතුරුදන්වූ සිඟිත්තිය හමුවූ මොහොතඒ අතර තවත් දුක්මුසු සිදුවීමක් සිදුවිය. රෝහල් ගතව සිටින නිලුෂිගේ පියා හදිසියේම මිය යෑමය. මින් ඔවුහු තවත් කම්පනයටත් දුකටත් පත්වූහ. ඔවුහු දෙතැනක අතරමං වූහ. ඒත් පොලිස් පරීක්ෂණ දිගින් දිගටම පැවතිණ. මේ අතරවාරයේ පොලිසියට තවත් හෝඩුවාවක් ලැබුණි. ඒ ඔවුන් සැක කරන කාන්තාව ගැනයි. තොරතුරු දුන්නේ ද වයෝවෘද්ධ කාන්තාවකි. පොලිසිය ඇයගෙන් ප්‍රශ්න කළේය. ඒ එම කාන්තාව ඊට කලින්දා නතරව සිටි කැලණිය පැත්තේ ගෙහිමි කාන්තාවය.“එයා හැම පෝයටම සිල්ගන්න එනවා... ගම මාදම්පේ... සිල් ගන්නට කලින්දා රෑ එයා නතර වෙන්නේ අපේ ගෙදර... ඒ කාන්තාව කීවාය. පොලිසිය තව තවත් ඇයගෙන් ප්‍රශ්න කළේය. එතැනදි තොරතුරු රැසක් අනාවරණය කර ගැනීමට පොලිසියට හැකි විය.“ඔය ගෑනු කෙනා කැලණිය පන්සලේ ටිකක් දන්න කියන කෙනෙක්...” ‘මාදම්පේ’ කෙනා කිව්වම එයා කව්රුත් හඳුනනවා... අවුරුදු විස්සක් තිස්සේම එයා කැලණි පන්සලේ පෝයට සිල් ගන්නවා... ඊට අමතරව ඉරිදාට එහෙමත් එනවා... එදාත් මේ ගෑනු කෙනා පන්සලට ගිහින් ඔය දරුවත් එක්ක මේ ගෙදර නතර වෙලා ඉඳලා තියෙනවා...”“ගෙදරට එන අතරමඟ කඩයකින් යෝගට් එකක් අරන් එන එක මේ ගෑනු කෙනාගේ පුරුද්දක්.... එදාත් මේ ළමයා එක්ක ගිහින් කඩෙන් යෝගට් දෙකක්ම අරගෙන තියෙනවා... අපි ඒ කඩ හිමිකරුගෙන් ප්‍රශ්න කළා... මිනිහා ඒ ගෑනු කෙනාගෙන් අහල තියෙනවා මොකද අද දෙකක් කියලා...එයා කියල තියෙනවා අද තව කෙනෙක් ඉන්නවා කියලා... බලනකොට පුංචි දැරියක් කඩේ ඉස්සර පඩියේ වාඩිවෙලා ඉඳලා තියෙනවා... කඩ හිමිකරු හිතලා තියෙනවා යෝගට් දෙකෙන් එකක් එයාට කියලා...”“හැබැයි එකක් කියන්න ඕන... ඔය නැතිවුණු පුංචි දුව හරිම සුරතල්... කාගේත් අතට යනවා...සමහරවිට ඔය ගෑනු කෙනාට ඒකත් ආධාරකයක් වෙන්න ඇති...” ජ්‍යෙෂ්ඨ පොලිස් අධිකාරිවරයා පැවසුවේය.එදා රාත්‍රියේ ඇය පුංචි සෙනුති සමඟ නතර වූයේ කැලණියේ එම නිවෙසේය. එදා රෑ වන තුරු රූපවාහිනිය ද බැලු ඇය පුංචි දුවට නිදන්නට සැලසුවාය. ඇයට සීතල හැදෙයි කියන බියට රෙද්දකින් දුව පොරවන්නට ද ඇය අමතක නොකළාය.පසුදා පහන් වෙද්දී ගෙදර හිමිකාරිය කිසියම් කටයුත්තක් සඳහා නිවෙසින් පිටව ගියාය. ඇය මෙන් වැඩිහිටි කාන්තාවෝ දෙදෙනෙක් එම නිවෙසේ රැඳී සිටියහ. ඊට යාබද කඩයකට ගිය ඇය ඉඳිආප්ප පාර්සල් දෙකක් මිලදීගෙන ඉන් ඉඳිආප්ප දෙක තුනක් පුංචි සෙනුනිට කැව්වාය.තවත් පැයක් දෙකක් නිවසේ ගත කළ ඇය පුංචි සෙනුනි සමඟ ගෙදරින් පිටව ගියේ උදේ එකොළහට පමණය. මඟදී ඇය ‘ටෙලිෆෝන් බූත්’ එකකින් කෝල් එකක් ගත්තාය. එතැනින් එහාට කිසිවක් කීමට කැලණිය පොලිසිය අසමත්ය. එහෙත් දුරකතන කුටිය පරීක්ෂා කළ නිලධාරීහු ඇය ගත් දුරකථන ඇමතුම සොයාගත්හ. ඇය කතාකොට තිබුණේ මාරවිල පැත්තේ දුරකථනයකටය. සියල්ල ජ්‍යෙෂ්ඨ පොලිස් අධිකාරිවරයා වෙත සැලකෙරිණ. මාරවිල පැත්තට පොලිස් කණ්ඩායමක් යවන ලෙස කැලණිය පොලිසියට නියම කළේ ඉන්පසුවය. ඒ දහවැනිදාය. දැරිය නැතිවී ගතවූ දෙවැනි දිනය.එකොළොස් වැනිදාට උදාවූයේ පුංචි සෙනුනි ගැන කිසිදු තොරතුරක් නැතිවය. කාන්තාවක් පුංචි සෙනුනි රැගෙන ත්‍රිරෝද රියකින් මාරවිල පොලීසියට ආවේ ඔය අතරතුරය. ත්‍රිරෝද රිය පසුපස මෝටර් සයිකලයක නැඟුණු තරුණයෙක් ද පැමිණියේය.”සර්.. ඊයේ ටී.වී.එකෙන් නැතිවුණා කියලා පෙන්නපු ළමයා තමයි මේ ඉන්නේ..”පොලිසියේ අය මින් කලබල වූහ. ත්‍රිරෝද රිය පස්සේ තම මෝටර් සයිකලයෙන් පොලීසියට පැමිණියේ චරිත්ය. ඔහු මාරවිල මූදුකටුව ගාල්ලවලව්වත්තේ පදිංචිකරුවෙකි.චරිත් රස්සාව කළේ ඉතාලියේය. ලංකාවට ආවේ පසුගිය නොවැම්බර් මාසයේය. පුංචි සෙනුනි අතුරුදන්ව ඇති බවත් ඇගේ දෙමව්පියන් හඬා වැළපෙන හැටිත් චරිත් රූපවාහිනියෙන් දුටුවේය. පසුදා දිනපතා පුවත්පත්වලට ද ඔහුගේ ඇහැ ගියේය. ඒත් ඒ රූපයේ සිටි පුංචි දැරිය කිසිදා තම නිවෙසට එනු ඇතැයි ඔහු නොසිතන්නට ඇත. පුංචි සෙනුනි දුටු ගමන් ඔහුට පෙරදා දුටු දේ මතකයට ආවේය.දැරිය පැමිණ සිටියේ වයෝවෘද්ධ කාන්තාවක සමඟය. ඇය ගෙදරට ආවේ පුංචි දියණියට සෙරෙප්පු දෙකක් ඉල්ලා ගන්නටය. ”මේ ළමයා නේද..නැතිවෙලා කියලා කිව්වේ..” චරිත් මඳක් කල්පනා කළේය. සිතුවා නිවැරැදිය.”කොහෙන්ද ඔය ළමයා..””පන්සලේ අතරමං වෙලා ඉඳලා හම්බවුණා” වයෝවෘද්ධ කාන්තාව කීවාය.”ඔයා ළමයාව එයාගේ අම්මල තාත්තල හොයනවා.. යන්න.. ගිහින් පොලිසියට බාර දෙන්න..” චරිත් කීවේය. ඔහුගේ මවද එතැනට පැමිණියේය. කිසිත් නොදත් පුංචි සෙනුනි ඒ වන විටත් කාන්තාවගේ අතේ එල්ලී සිටියාය.චරිත්ගේ ඇමතුමකට අනුව නිවෙස ඉදිරිපිටට පැමිණි ත්‍රිරෝද රියට ඇයත් දැරියත් නැංවූ ඔහු ඒ පසුපසින් සිය බයිසිකලේ නැඟ මාරවිල පොලිසියට ආවේය.පොලිසිය වහා මේ බව කැලණිය පොලිසියට දැනුම් දුන්නේය.ඉන් අනතුරුව දැරියගේ නිවෙසට ද දුරකථන ඇමතුමක් දෙනු ලැබිණ.”ඔයාලාගේ ළමයා ඉන්නවා..බයවෙන්න එපා” මෙතෙක් හැඬූ කඳුළෙන් හැලහොල්මනක් නැතිව නිවෙසේ පසුවූ නිලුෂී ඇසූ පණිවිඩයෙන් දැඩි සතුටට පත්වූවාය.”මගේ ළමයා මගේ ළමයා ඉන්නවද.. අනේ මට.. පොඩ්ඩක් කතාකරන්න දෙන්න..”ඇය ඉල්ලුවාය. නිලධාරියෙක් රිසීවරය පුංචි සෙනුනිට ළං කළේය.”කතාකරන්න දුව.. ඔයාගේ අම්මා..””දුවේ .. චූටි දුවේ..””අම්මේ..”නිලුෂිට තවත් කතාකර ගත නොහැකි විය. ඇය දැඩි සතුටට පත්ව සිටියාය. දරුවකු කුසේ දරා මෙලොවට බිහිකළ ඕනෑම අම්මා කෙනෙකුට මෙවන් මොහොතක් දරාගත නොහැකි මොහොතක් වනවා නොඅනුමානය. රිසීවරය විසන්ධි විය. මාරවිල පොලිසිය සියල්ල තේරුම් ගත්තේය.”ඔව් ඒ ළමයාගේ අම්මා තමයි...”නිලූෂිට මෙන්ම නලින්ට ද සතුට දරාගත නොහැකි විය.”අපි ඉක්මනට යමු” නිලූෂි සිය සැමියාට කීවාය. ඒ අතරතුර පුංචි සෙනුනිගේ දෙමවුපියෝ සහ කැලණිය පොලිස් ස්ථානාධිපතිවරයාත් මාරවිලට පැමිණෙමින් සිටියහ.”අපි ඔය ඔක්කොම කැලණියට බාරදෙමු..”එතකොට පරීක්ෂණවලටත් උසාවි කටයුතුවලටත් ලෙහෙසියි” පොලිස් අධිකාරි විදිසිංහ මාරවිල පොලිසියට නියෝග දුන්නේය.සෙනුනිගේ දෙමවුපියෝ මාරවිල පොලිසියට පැමිණෙද්දී සියලු විද්යුත් මුද්‍රිත මාධ්‍යවේදීහු එතැනට එක්රොක්ව සිටියහ.”කෝ මගේ දරුවා.. අනේ මට බලන්න ඕනෑ..”ඒ වන විටත් පුංචි සෙනුනි පොලිස් නිලධාරිනියන් අතේ සුරතල් වෙමින් සිටියාය. ඇය කා අතටත් යන සුරතල් දැරියක බව සැබෑය.”දුවේ..” නිලූෂි මව් සෙනෙහසින් දුව වඩා ගත්තේ මුහුණ පුරා හාදු ඹසක් දෙමින්ය. ඒ මොහොත කාටත් ඇත්තටම සංවේදී මොහොතක් විය. ඇය දරුවා වඩාගනිද්දී ඡායාරූප ශිල්පීන්ගේ කැමරා එළි ඒ මේ අතට විසිර ගියේ තවත් සුන්දර මොහොතක් කැමරා කාචවල සනිටුහන් කරමිනි.අනේ ඔයාලාට ගොඩාක් පින්.. ඔය ඔක්කොලාටම පින්.. ඔයාලා නිසයි මට මගේ දරුවා ලැබුණේ..” ඇය සියලු මාධ්‍යයටම ස්තුති කළාය. එය අති උද්වේගකාරී අවස්ථාවක් විය. මාධ්‍යවේදීන්ගේ මුහුණුවල තිබුණේ සතුටකි. ඔවුන් කළ කර්තව්‍යයේ ජයග්‍රාහී මොහොත පැමිණ තිබීම ඊට හේතුව විය. ඇතැම් මාධ්‍යවේදීහු දරුවා පොලිසියට ගෙන දුන් චරිත් සමඟ ද කතාබස් කළහ.පිරිස කැලණිය බලා පිටත්වූයේ ඉන් අනතුරුවය. එහෙත් අතරමඟදී ඔවුන් වෙත තවත් පණිවුඩයක් ලැබුණේය. දරුවා දෙමවුපියන් ද සමඟ පොලිස් මූලස්ථානයට රැගෙන එන ලෙසය. මාධ්‍ය කළ මෙහෙවර මෙන්ම පොලිසිය කළ සේවය ගැන රට හමුවේ ගෙනහැර පාන්නට පොලිස්පතිවරයාට අවශ්‍ය ව තිබිණ. දැපොලිස්පතිවරයා පැවැත්වූ මාධ්‍ය සාකච්ඡාවේදී ඔහු කීවේ පුංචි දැරිය විකිණීම සඳහා රැගෙන ගොස් ඇති බවට සැකකරන බවය. දැරිය සොයාදෙන කෙනෙකුට රුපියල් ලක්ෂ දහයක් ලබාදීමට තමා සූදානමින් සිටි බවද කී හෙතෙම දැරිය පොලිසියට රැගෙන ගිය චරිත්ට සාධාරණයක් ඉටු කරන බවද කීවේය. මෙහිදී මාධ්‍යයට ස්තුතිය පළ කළ ඔහු පුළුල් ප්‍රචාරය ඉවහල් නොවන්නට දැරිය සොයා ගැනීමට නොහැකි වනු ඇතැයි ද කීවේය.දැරිය පැහැරගෙන යාමේ පරීක්ෂණ සියල්ල බාරවූයේ කැලණියටය. පොලිසිය මේ සම්බන්ධයෙන් ඒ වන විටත් අල්ලාගෙන සිටි සැකකාර කාන්තාවගෙන් ප්‍රශ්න කළේය. ඇය කීවේ ඇය දරුවා පැහැරගෙන නොගිය බවකි.”මහත්තයො මම හතර පෝයට සිල්ගන්න කෙනෙක්... මටත් දරුවෝ ඉන්නවා.. මම කවදාවත් එහෙම කරන කෙනෙක් නෙමේ මහත්තයො..”ඇය කී දේ නිලධාරීහු පිළිනොගත්හ. තව තවත් ඇත්ත දැනගැනීමේ අටියෙන් පොලීසිය තව තවත් ඇගෙන් ප්‍රශ්න කළේය.”මම පිටකොටුව බස් ස්ටෑන්ඩ් එකට එද්දී කව්දෝ මිනිහෙක් මේ දරුවා කරේ තියාගෙන අරගෙන ගියා.. ළමයා හඬ හඬා හිටියේ.. මට දුකත් හිතුණා. මම ගිහින් ඒ මනුස්සයාගෙන් ඇහැව්වා.. ඇයි මේ ළමයා හඬන්නේ .. එයා කිව්වා බඩගින්නේ කියලා... මම කිව්වා.. ඔයාට හදාගන්න බැරිනම් මට දෙන්න.. මම හදාගන්නම් කියලා.. එහෙනම් කීයක් හරි දෙන්න කියල ඒ මනුස්සයා කිව්වම මට ගෙදර එන්න බස් ගාස්තුවට තියාගෙන තිබුණු රුපියල් තුන්සීය ඒ මනුස්සයට දීලා දරුවා අරගෙන ආවා..”කන් නෑසීමඇය කීවේ එවන් කතාවකි. මාරවිල පොලිසියට කීවේද ඒ කතාවමය. ඇයගේ කන් ඇසීම එතරම් හොඳ තත්ත්වයක නොතිබුණි. ඒ නිසා ප්‍රශ්න කිරීමේදී හඬින් කතාකරන්නට නිලධාරීන්ට සිදුවිණි.”මගේ මහත්තයා නැතිවෙලා.. මම මහත්තයාට පින් දෙන්නයි කැලණිය පන්සලට යන්නේ. මම පෝයට ඉරිදාට පන්සලට යනවා.. එදා මම පන්සලට ගිහින් ගෙදර එද්දී තමයි දරුවා හම්බවුණේ.. ඉක්මනට එන්න පුළුවන් නිසා මම බස් එකේම මාරවිලට ආවා..” ඇය පොලිසිය හමුවේ කීවාය.තමාට ජීවත්වන්නට මඟක් නැති බවද ඇය පොලිසියට පවසා ඇත. දරුවා ලැබුණේ තමාගේ වාසනාවට බවත් ඇය පවසා ඇතැයි ද පොලිස් නිලධාරියෙක් කීය.එහෙත් සහකාර පොලිස් අධිකාරිනී මදාරා ආරියසේන මෙනෙවිය කීවේ ඇය කී දේ එතරම් පිළිගත නොහැකි බවය. ඇගේ දරුවන් විදේශගතව සිටින බවත් ඔවුන් යමක් කමක් ඇති අය බවත් ඇයට මොවුන් සමඟ සිටීමට නොහැකි තත්ත්වයක් උද්ගතවී ඇති බවත් පරීක්ෂණවලදී හෙළිවූ බවය.ඇත්ත නැත්තකෙසේ වෙතත් දරුවා කැලණිය පන්සලෙන් අතුරුදන් වූයේ නවවැනිදාය. එදින රාත්‍රිය ඇය ගතරක ඇත්තේ කැලණියේ නිවෙසකය. දරුවා පොලිසියට ලැබුණේ එකොළොස්වැනිදාය.”එතකොට ඔය ගෑනු කෙනා දහවැනිදා රෑත් කොහේ හරි ගතකරලා තියෙනවා.. අපි ඒ සම්බන්ධව ඇත්ත නැත්ත දැනගන්න එයාගේ් දුව ගෙනල්ලා ප්‍රශ්න කළා..” ජ්‍යෙෂ්ඨ පොලිස් අධිකාරිවරයා කීවේය. පොලිසිය ප්‍රශ්න කළේ ඇගේ වැඩිමහල් දියණියගෙන්ය.අතුරුදන්ව සිටින පුංචි සිතුම් සත්සර”අම්මා මේ ළමයත් එක්ක අපේ ගෙදර ආවා... මම මේ ළමයා කොහෙන්ද කියල ඇහැව්වාම කිව්වා කැලණිය පන්සලෙන් ගෙනාවේ කියලා..”එසේනම් සැකකාර කත කියන කතාව බොරුවක්ය. ඇය පිටකොටුවේදී ළමයා මිලදී ගත් කතාව ගෙතූ එකකි. ඒත් එතැනින් එහාට ඇගෙන් ප්‍රශ්න කොට හරිහමන් ප්‍රකාශයක ලබාගැනීමට පොලිසිය සමත් වී නැත. අපරාධකරුවකුගෙන් මිනීමරුවකුගෙන් ප්‍රශ්න කොට අග සිට මුලට කියන ;නාකියන තොරතුරු ලබාගැනීමට තරම් දක්ෂ ශ්‍රී ලංකා පොලිසියට සැකකාර වයෝවෘද්ධ කාන්තාවගෙන් ප්‍රශ්නකර හරි යමක් දැනගැනීමට නොහැකි වී ඇතැයි පෙනේ.”අපි මෙයා කියන කතාව විශ්වාස කරන්නේ නැහැ.. හැබැයි තවදුරටත් පරීක්ෂණ පවත්වනවා” මෙය පොලිසිය කියන කතාවය. මේ වන විට ප්‍රශ්න රැසක් ඉතිරිකොට ඇය අධිකරණය හමුවට පමුණුවා රිමාන්ඩ් බන්ධනාගාර ගතකර ඇත. ඇය දැරිය ගෙන ගියේ විකිණීමටද.. නැතහොත් දරුකමට හදාවඩා ගැනීමට ද.. ඊට පිළිතුරු සෙවීම පොලිසියේ වගකීමය.සිතුම් සත්සරටසිදුවුණේ කුමක්ද?මේ අතර අවුරුදු එකහමාරක් වයසැති පුංචි සිතුම් සත්සර දරුවා ද අතුරුදහන්ව ඇති බවට තොරතුරු ලැබී ඇත. වත්තල නිවෙසේදී සිය මිත්තනිය සමඟ සිටියදී සිතුම් නැතිවීය. මිත්තණිය පුංචි සිතුම්ට කිරි හදා ගෙන එන්නට ගිය අතරතුර දරුවා අතුරුදන් වී තිබිණ.දරුවාගේ නිවෙස අද්දරින් කළපුව ඇති අතර දරුවා කළපුවට වැටී ඇතැයි කියන සැකය ද තවමත් බැහැර කර නැත. ලැබෙන හැම තොරතුරක් ඔස්සේම පරීක්ෂණ පවත්වන බව මේ සම්බන්ධව කළ විමසීමකදී බස්නාහිර පළාත් (උතුර) බාර නියෝජ්‍ය පොලිස්පති එච්.එස්.දයානන්ද මහතා “සිළුමිණ’ට කීවේය.මේ සිද්ධි දෙක තුන හැරුණු විට රටේ තැනින් තැන ළමයින් සම්බන්ධව මෑත කාලයේදී වාර්තා වූ බොහොමයක් තොරතුරුවලදී මාධ්‍යකරුවන් වශයෙන් අපට එක් දෙයක් පසක් විය.ඒ දරුවන් සම්බන්ධයෙන් මවුපිය වැඩිහිටි අවධානය සුළු මොහොතකට හෝ ගිලිහී යෑම මෙවන් ශෝකජනක සිද්ධිවලට මඟ පාදන බවය.මවුපියන්ට දරවන් තරම් අගනා තවත් සම්පතක් නැති තරම්ය. එසේ තිබියදී මවුපියන් අතින් සිදුවෙන සුළු අතපසුවීම් නම් කෙතෙක්ද? එහෙයින් මේ සිද්ධි කීපය හෝ පාඩමකට ගෙන මවුපියන් සිය දූ දරුවන් ගැන මීට වඩා අවධානයකින් සිටීමට පියවර ගන්නේ නම් වඩාත් යහපත් වනු ඇත.පිංතූරය – රංජිත් ජයවීරකීර්ති මෙන්ඩිස්</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=af1005164</link>
    <topic>රණ හඬ ජය හඬ කළ ‍පෙර ඒ දවස . .</topic>
    <author/>
    <content>නොපසුබට උත්සාහයෙන් ඉදිරියටමමානුෂික මෙහෙයුමේ ඇරැඹුම - මාවිල් ආරුපෙරමුණු දෙකකින් කිලිනොච්චියටමහ කොටියාට පූනරීන් අහිමි වීමහ ගං වතුරට හමුදාවේ ඉදිරි ගමන වැළැක්විය හැකිදකොටි ඔද බිඳ දැමූ ගුවන් බලයසටන් බිමට ගුවනින්</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=af1005165</link>
    <topic>මින් වසරකට පෙර එක් අභිමානවත් දවසක...</topic>
    <author>ඡායරූප අනුග්‍රහය</author>
    <content>එදා ශක්තිය එකට ගොනුවිය. කැපවීම සහ පරිත්‍යාගය එයට මුසු විය. බුද්ධිය පවුරු වළල්ලක් සේ රැකවල්ලා සිටියේය.මානුෂික මෙහෙයුමේ අවසාන අදියරයි. නන්දිකඩාල් කලපුව තැනින් තැන බොර වී තිබුණේ ය.පුදුකුඩිඉරිප්පුවලින් එහා සිරවී සිටි දෙමළ වැසියෝ වැල නොකැඩී නන්දිකඩාල් කලපුව තරණය කරන්නට පටන් ගත්හ.ආකාසයේ හිරු පායා ආවේය. වසර 30 ක අන්ධකාරය නිමවන ලකුණු පහළ විය.හිරු පෑයුවේය. අන්ධකාරය නිමා විය. නන්දිකඩාල් කලපුවේ මඩ වතුර වෙඩි හඬින් සලිත විය. ඉන්පසු නිහඬ විය. දසත ඉහිරුණු කලපු වතුර තිස් වසරක ගින්න නිවා දැමුවේය.වේළුපිල්ලේ පිරිබාහරන් කලපුවේ වෙඩි වැදී මැරී සිටියේය. කුරිරු ඇස් විවරව තිබිණි. එහෙත් ඇහිපිය ගැහුණේ නැත. සදාකාලික නිසල බවට පත්ව තිබුණේය.ඒ මොහොත වන විට විසිහය දහසක් රණවිරුවන්ගේ ජීවිත අහිමි වී තිබිණ. තවත් දස දහස් සංඛ්‍යාත රණවිරුවෝ අබාධිත තත්ත්වයට පත්ව සිටියහ.ඒ කැපකිරීම් මත අපේ දේශයේ නිදහස නිර්මාණය වූයේය.බියෙන් පාසල් ගිය දරුවෝ බියෙන් තොරව පාසල් ගියහ. ගම් නියම්ගම්වලට රණවිරු දේහයන් පැමිණිම නැවතිණි.සාමය උදාවිය. තිස් වසරකට පසු මිනිස්සු සිනාසුණහ. කුරුල්ලෝ ගී ගැයූහ. එහෙත් අද සිනාසෙන අපි එදා හැඬු බව කෙසේ නම් අමතක කරමු ද?  මඩු පුදබිම යළිත් බැතිමතුන්ටවිජය ග්‍රහණයේ සතුටපස් බැමි බාධක බිඳිමින්හමුදාවට මෑනූ ගිනිඅවි හමුදාව අතටමකොටින් ගේ මිනිස් පලිහ හමුදාවේ රැකවරණය පතාමහ සයුරේ රැකවල් ලාකොටි අත්අඩංගුවෙන් මිදී වියරු ඝාතකයාගේ අවසානය ලේ පිපාසිතයාගේ සැහැසිකම - කැබිතිගොල්ලෑවඡායරූප අනුග්‍රහයලේක්හවුස් පුස්තකාලය</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=af1005166</link>
    <topic>ඒ දවස්වල පුදුකුඩිඉරිප්පුවේ සිටියෙමි</topic>
    <author>දයා ඩී.ෆොන්සේකා</author>
    <content>පසුගිය වසරේ මැයි 12 දා පුදුකුඩිඉරිප්පු යුද බිම බලා ගියේ ඇත්තටම 30 වසරක කුරිරු යුද්ධයේ අවසානය සියැසින් දකින්නට ලැබේ යැයි සිතාගෙන නොවේ. එහෙත් නොසිතූ අන්දමින් යුද්ධයේ අවසානය දැක බලා ගන්නට අපට අවස්ථාව ලැබිණ.එදා අප එහි යද්දී ප්‍රභාකරන් ඇතුළු ත්‍රස්තවාදීන් අසරණ සිවිල් ජනතාව ලක්ෂයක් පමණ නන්දිකඩාල් කලපුවට බටහිරින් මුලතිව් වෙරළ තීරය දිගේ වෙල්ලමුල්ලි වයික්කාල් භූමිභාගයේ සිරකොට තබාගෙන සිටියේ යුද හමුදා සේනාංකවලින් ගැලවීමට මිනිස් පවුරක් තනමිනි.උතුරින් හා බටහිරින් මේජර් ජනරාල් ශවේන්ද්‍ර සිල්වා මෙහෙයවූ 58 වන සේනාංකයත්, දකුණින් මුලතිව් වඩ්ඩුවතාල් කලපුව දෙසින් තාවකාලිකව 59 සේනාංකය මෙහෙයවූ 55 සේනාංකාධිපති මේජර් ජනරාල් ප්‍රසන්න සිල්වාත්, බටහිර දෙසින් පුදුකුඩුඉරිප්පු හා නන්දිකඩාල් කලපුව දෙසින් මේජර් ජෙනරාල් කමල් ගුණරත්න මෙහෙය වූ 53 සේනාංකයත් කඳවුරු බැඳ පහර දෙමින් ඉදිරියට යද්දී බටහිර මුහුදේ නාවික හමුදාව ප්‍රභාකරන් ඇතුළු ත්‍රස්තවාදීන් ගේ ඉරියව් පරීක්ෂා කරමින් ඔවුන්ට පැනයා නොදී රැකවල්ලා සිටියේය.ඉදිරියට යන හමුදාවන්ට මුහුණ දිය නොහැකිව පසුබසින ත්‍රස්තවාදීන්ට එරෙහිව ඔවුන් සිරකරගෙන සිටි ජනතාව ද කැරලි ගසමින් සිටියහ.හමුදා සේනාංකවලට අණ ලැබී තිබුණේ කොටුවී සිටින කොටින්ට පහරදීමට පෙර, කොටින් විසින් ප්‍රාණ ඇපයට තබාගෙන සිටි අසරණ ජනතාව කෙසේ හෝ මුදා ගැනීමටය. ඒ සඳහා හමුදා සේනාංක තුන් පැත්තකින් සූදානමින් සිටියේය.අප මුලින්ම ගියේ 53 වන සේනාංකය මෙහෙයවන මේජර් ජනරාල් කමල් ගුණරත්න වෙතය. ඔහු සිය සගයන් සමඟ පුදුකුඩිඉරිප්පු නැඟෙනහිර දෙසින් නන්දිකඩාල් කලපුව හරහා සාමාන්‍ය ජනතාවට පලාඒමට මඟ සැකසීය.නන්දිකඩාල් කලපුවේ කෙටිම ස්ථානයකින් ජනතාව පලා එන්නට වූයේ කොටින්ගේ වෙඩි ප්‍රහාරවලට මුහුණ දෙමින්. කොටි වෙඩි ප්‍රහාර හමුවේ සිය නෑ හිතවතුන් මැරී වැටෙද්දී බොහෝ දෙනා හමුදාවන් දෙසට බේරී පැන ආහ.ඊළඟට මුලතිව්හී වඩ්ඩුවතාල් පාලම දෙසින් වෙඩි පහර කමින් ත්‍රස්තවාදීන්ගෙන් බේරී නිදහස සොයා ආ පිරිස අපේ නෙතට අසුවූයේ මේජර් ජනරාල් ප්‍රසන්න ද සිල්වා ගේ දක්ෂ මෙහෙයුම නිසාය. ත්‍රස්තවාදීන් විසින් බිඳ දමා තිබූූ පාලම හමුදා ඉංජිනේරු අංශ ලවා ප්‍රතිසංස්කරණය කරමින් වැලිවැටිය දිගේ සිග් සැග් ක්‍රමයට අගල් හාරමින් වෙල්ලමුල්ලි වයික්කාල් දෙසට සිය භටයන් සමඟ ඉදිරියට ගිය 59 වන සේනාංකයේ සෙබළු ත්‍රස්තවාදීන් මුලතිව් කලපුවෙන් එහාට පළවා හැරියහ.මේජර් ජනරාල් ප්‍රසන්ත ද සිල්වාගේ අදහසක් පරිදි කලපුව තරණය කොට ත්‍රස්තවාදීන් සිටි දෙසට පිහිනා ගිය යුද හමුදා කිමිදුම් බළකාය කලපුව හරහා විශාල කඹයක් බැන්දේ පලා එන වැසියන්ගේ පහසුව තකාය. 13 වැනි දින එම කඹය අල්ලාගෙන දූ දරුවන් කරමත හොවාගෙන හමුදාවේ ආරක්ෂාව පතා දහස් ගණන් සිවිල් ජනතාව කලපුවෙන් පිහිනා එන අයුරු නෙතට කඳුළු ඉනූ සංවේදී දර්ශනයක් විය.එදින යුද හමුදාවේ සන්නද්ධ රථයක නැඟී අපේ මාධ්‍ය කණ්ඩායම ද එම කලපු තෙරට ගියේ ත්‍රස්තවාදී වෙඩි පහරවල් මැදය. එය අපට ද ත්‍රාසය දනවන බියකරු අත්දැකීමක් විය.එසේ පලා ආ කුඩා දරුවන් ඇතුළු පිරිසට යුද හමුදාවෙන් ලද බිස්කට් පැකට්ටුව හා වතුර බෝතලය ඔවුන්ට අමෘතයක් මෙන් විය.ප්‍රභාකරන්ගේ සගයන් විසින් කුසට අහරක් හෝ පිපාසයට දිය බිඳක් නොදී බලෙන් රඳවා සිටි පිරිස සිය ජීවිතය නොතකා ටයර් මත නැඟී ඉවසුම් නැතිව යුද හමුදාවේ රැකවරණය පතා ආහ. හමුදා නිලධාරීහු ඔවුන් බොහෝ දෙනාත් වත්තම් කරගෙන ආරක්ෂිත ස්ථාන කරා ඔවුන් ට්‍රැක්ටර කරා ගෙන ගිය අයුරු අපූරු දසුන් විය. එසේ එන කුඩා දරුවන්ට දරු සෙනෙහස ද වැඩිහිටියන්ට මවුපිය සෙනෙහස ද පාමින් කාන්තාවන්ට සිය සොයුරියන් සේ සලකමින් යුද හමුදා සාමාජිකයින් සැලකූ® අයුරු මහඟු ආදර්ශයක් විය.14 වනදා වන විට මුලතිව් වඩ්ඩුවතාල් පාලම දෙසින් කලපුව පැන කරයාමුල්ලි වයික්කාල් හා වෙල්ලමුල්ලි වයික්කාල් දෙසට 59 වන සේනාංකයේ සෙබළුන් ඉදිරියට යද්දී එහි රැඳී සිටි ජනතාව එකා දෙන්නා පාලම ඔස්සේ හමුදාව දෙසට ඇදී ආහ. හමුදාවෙන් ලද කැඳවීම ඔස්සේ ත්‍රස්තවාදීන් ගෙන් පලාඒමට දහස් ගණන් ජනතාව තමා සතුව තිබූ වස්තුව සම්පත් පොදිගසාගෙන බලා සිටි අයුරු යුද හමුදාවට පවා පුදුමයක් විය. පාලම ඔස්සේ එසේ පලා එන ජනතාව අප හරියට දුටුවේ කඩිගුලකින් පිටව එන කඩි රෑනක් ලෙසිනි. ඒ අතර කුඩා දරුවන් මහල්ලන් තුවාල ලද්දවුන් ලෙඩුන් මෙන්ම සිය සංවිධානයේ සටන අත්හැර එන තුවාල ලත් ත්‍රස්තවාදීන් ද සිටින බව යුද හමුදාවට රහසක් නොවීය. එහෙත් යුදබිමෙන් පලා එන මේ සියල්ලන්ටම යුද හමුදා නිලධාරීන් සැලකුවේ එක ලෙසය.15, 16 දින වන විට 85000ක් පමණ දෙනා පාලම ඔස්සේ හමුදා ප්‍රදේශ කරා අවුත් සිටියහ. ඔවුන්ට ආහාරපාන මෙන්ම නවතාගෙන සිටීම ද ප්‍රශ්නයක් වුවද තමන්ට හිමි ආහාර සලාකයන් පවා මේ පිරිසට ලබාදීමට තරම් යුද හමුදාව කාරුණික වීමෙන් ඒ ප්‍රශ්නය විසඳාගැනීමට හැකි විය.මෙතරම් විශාල පිරිසක් හමුදාව වෙත පලාඑද්දී ඒ සමඟ එන මරාගෙන මැරෙන තර්ජන ද අමතක කළ යුතුª නැත. එමනිසා පලා එන පිරිස් බාර ගැනීමේදී හමුදාවේ ආරක්ෂාව පිළිබඳව සලකා බැලිය යුතුව තිබිණි.ඒ සඳහා වැලි කොට්ට යෙදු තාවකාලික බංකර් තුළට ඔවුන් එක එකා බැගින් ගෙන කුඩා කවුළුවකින් ඔවුන් පරීක්ෂා කිරීමට හමුදාව උපක්‍රම යොදා තිබිණි. කාන්තාවන් සඳහා කාන්තා සෙබළියන් හා පිරිමින් සඳහා සෙබළුන් ද යොදා ගැනිණි.සියල්ල එසේ සිදුවන අතරේ ප්‍රභාකරන් ඔහුගේ පුත් චාල්ස් ඇන්තනී කොටි පොලිස්පති නඩේසන් ඇතුළු ප්‍රධාන කොටි නඩය තවමත් කොටුවී සටන මෙහෙයවන බව හමුදා ඔත්තු සේවා මඟින් තහවුරු කරගත් සේනාංක ප්‍රධානීහු ඔවුන්ට පැන යා නොදීමට වැටකඩොලු තර කරමින් ඉදිරියට යමින් ත්‍රස්තවාදීන් මීටර් 400 කට පමණ කොටු කරගැනීමට 17 වෙනිදා වන විට සමත් වූහ. 17 දා සවස් වන විට ත්‍රස්තවාදී සිර ගෙවල් පවා කඩාගෙන ජනතාව පැනවිත් අවසන්ව තිබිණි. පසුව ලද ආරංචි අනුව කොටි සිරගෙවල් පාලය කළ ත්‍රස්තවාදීන් ඒවායේ අගුළු මුදා හැර සිරකරුවන් සමඟ තමන් ද පැන ආ බව හෙළි විය.මෙසේ ජනතාව පලා එද්දී කොටි නායකයා සිරවී සිටින බව හමුදාවට තහවුරු විණි.මා මේජර් ජනරාල් කමල් ගුණරත්න ගෙන් ඒ පිළිබඳව විමසීමි. එදා 16 වැනිදාය.එදා වන්නි ආඥාපතිව සිටි යුද හමුදාපති ලුතිනන් ජනරාල් ජගත් ජයසූරිය, මේජර් ජනරාල් ශවීන්ද්‍ර සිල්වා, මේජර් ජනරාල් ජගත් ඩයස්, මේජර් ජනරාල් කමල් ගුණරත්න අවසන් මෙහෙයුම සැලසුම් කරමින්.“අපිට ලැබුණු ආරංචි අනුව උන් ඔක්කොම ඉන්නවා. ප්‍රභාකරන් හිරවෙලා ඉන්නෙ.’ඔහු අනුමානයෙන් කීය.16 වැනිදා රාත්‍රිය වන විට අවසන් සටන ඇවිළි ගොසිනි. මේජර් ජනරාල් ශවේන්ද්‍ර සිල්වා උතුරු දෙසින් බටහිර වෙරළ දිගේ මුලතිව් දෙසට එද්දී, මේජර් ජනරාල් ප්‍රසන්න ද සිල්වා බටහිර වෙරළ දිගේ මුලතිව් සිට ගොස් ඔහුට එක්වූයේය. 53 සේනාංකය මෙහෙයවන මේජර් ජනරාල් කමල් ගුණරත්න ගේ භට පිරිස් නන්දිකඩාල් කලපුව තීරයේත් බටහිර දෙසින් ද ත්‍රස්තවාදීන් කොටු කරමින් ඔවුන්ගේ බිම්කඩ ටිකෙන් ටික අහුරා තිබිණි.ප්‍රභාකරන් ඔහුගේ බිරිය පුතා චාල්ස් ඇන්තනී මෙන්ම ඉතිරිවී සිටි පිරිසට දැන් ඇත්තේ යටත් වීම හෝ දිවිනසා ගැනීම පමණි. එහෙත් ඔවුන් පැන යාමේ ප්‍රයත්නය අත්හැර නැති බව වැටහුණේ 17 දා පාන්දර 1.30 ට පමණ පිරිසක් නන්දිකඩාල් කලපුව ඔස්සේ පැන යාමට තැත් කිරීමෙනි.53 සේනාංකය හා 59 සේනාංකය දෙකට බෙදී නන්දිකඩාල් කලපුව දිගේ බංකර් තනා සෝදිසියෙන් සිටියදී එසේ බෝට්ටුවලින් හා දියේ බැස පිහිනා බෝම්බ ද රැගෙන පැන යාමට ආ පිරිස් කොටු වූහ. ඔවුන් හමුදාව හා සටන් කොට පැන යාමට කළ තැත ව්‍යර්ථ වූයේ ඔවුන් සියලු දෙනාම හමුදා වෙඩි පහරින් මරුමුවට පත්වීමෙනි.17 වැනිදා උදෑසන 6.30 වන විට එම සටන් බිමට ගිය අපට ඒ වටේ අවි ආයුධ, බෝම්බ මෙන්ම දින ගණනකට සෑහෙන ආහාර ද සමඟ මැරි වැටී සිටි කලපුවේ හත් දෙනෙකුගේ මළ සිරුරු දකින්නට ලැබිණ.ඔවුන්ගේ අරමුණ වී ඇත්තේ මරාගෙන මැරෙන ප්‍රහාර එල්ල කොට කළපුව ඔස්සේ පැනවිත් මුලතිව් කැලයට වැදීමයි. සමහර විට ඒ පිටුපස නායකයන් ද පැන ඒමට සැලසුම විය හැකි බව යුද හමුදාව විශ්වාස කළෙන් ඔවුන්ට පැන ඒමට හැකි වැට කඩොලු සියල්ල අහුරා සියලු හමුදා බලඇණි යොදවන්නට සේනාංක වලට සිදුවිය.කොටින්ගේ ඊළඟ විකල්පය වන්නේ මුහුද දෙසින් හෝ ඒ 35 මාර්ගය ඔස්සේ පැන යාමය. මේ අතර ඒ සියලු ස්ථාන ආවරණය වන පරිදි රැකවල් දමා තිබියදී යුද මෙහෙයුම් තවදුරටත් ක්‍රියාත්මක විය.මේ අතර 18 දා පාන්දර 1.30 ට පමණ ඒ 35 වයි හන්දිය ඔස්සේ හමුදා ඉදිරි ආරක්ෂක වළල්ල දෙසට එක්වරම පැන ආ 150 ක පමණ පිරිසක් තුවාල ලත් භට පිරිස් රැගෙන යාමට පැමිණ තිබු යුද හමුදා ගිලන් රථ දෙකක් අත්පත් කරගත්තේ හදිසි ප්‍රහාරයක් එල්ල කරමිනි.එහෙත් ප්‍රහාරයක් බලාපොරොත්තුව සිටි කොමාන්ඩෝ බළකායත් විශේෂ බළකායත් ඔවුන්ට එල්ල කළේ දරුණු ප්‍රහාරයකි.ත්‍රස්තවාදීන්ට හැරෙන්නට වත් කාලයක් නොවීය. හමුදා ප්‍රහාරවලින් ඔවුන් සියලු දෙනාම මරණයට පත්වූහ.එසේ මළ පිරිස් අතර ප්‍රභාකරන් පුත් චාල්ස් ඇන්තනී, නඩේසන්, ඔහුගේ බිරිය විනීතා, කොටි කොමාන්ඩෝ නායක රත්නම් මාස්ටර් ඇතුළු ප්‍රධාන පෙළේ කොටි නායකයෝ රැසක් වූහ.මේ අතර සටන් බිමෙන් ඇසෙන වෙඩි හඬ කෙමෙන් කෙමෙන් හීන වී යද්දි කොටි නායකයා කළපුවේ දූපතකට පැන ගිය බව දැනගන්නට ලැබිණ.මුළු ලෝකයටම තමන් මහා වීරයන් බවට හඬගා කියූ කොටි ත්‍රස්තවාදී නායකයන් මුහුණට මුහුණලා කළ සටනින් බල්ලන් බළලුන් මෙන් සටන් බිම පුරා වැටි සිටින අයුරු එයට ඇතුළු වූ හමුදා පිරිස් වලට දැකගන්නට ලැබිණ. එහෙත් අපට ඒ සටන් බිම දෙසට යාමට ඉඩක් නොලැබුණේ අපේම ආරක්ෂාව පතා අපව එයට අවසර නොලැබුණු බැවිනි.මේ අතර සටන් පැවැති ප්‍රදේශයේ මහා ගින්නක් පැතිර දුම් නැඟෙන අයුරු අපට දකින්නට ලැබිණ. ඒ 35 මාර්ගය ඔස්සේ ඒ දෙසට ගිය අපේ නෙතට ලක්වූයේ මාර්ගය පුරා විසිරී ගිනි ගනිමින් තිබු වාහන රැසකි.එහි තැන තැන විසිරී තිබු අයිතිකරුවන් නැති ට්‍රැක්ටර්, මෝටර් බයිසිකල්, බයිසකල් හා මෝටර් රථ ප්‍රමාණය දුටු මට සිතුණේ අයිතිකරුවන් ඒවා දමා යන්නට ඇත්තේ පණ විතරක් බේරා ගැනීමේ එකම අරමුණෙනි.18 වැනිදා රාත්‍රිය වන විට සටන් බිමේ අවසන් වෙඩි හඬ ද කෙමෙන් කෙමෙන් නෑසී ගොස් නිහඬ විය.19 දා උදෑසන කුරිරු ඝාතකයාගේ පණසුන් සිරුර නන්දිකඩාල් කලපුවේ තිබී හමුවීමෙන් පසු වසර 30ක් පුරා රටත් ලෝකයත් කැළඹූ ත්‍රස්තවාදය කෙළවර විය.ජගත් සංවිධාන මෙන්ම, බටහිර රටවල ද ආධාර සහිතව මහා බලයක් හුවාගෙන වෙනම රාජ්‍යයක් පිහිටුවා රජවෙන්නට සිහින දකිමින් සිටි ප්‍රභාකරන්ගේ පණ සුන් සිරුර නන්දිකඩාල් කලපුවේ තණබිමක වැටී තිබුණු අතර ඔහුට තනි රකින්නට සිටියේ මැස්සන් රංචුවක් පමණි.දැන් ත්‍රස්තවාදය අවසන්ව වසරක් ගතවී අවසානය. එදා ත්‍රස්තවාදය තුරන් කරන්නට සටන් වැදුණු අපේ ත්‍රිවිධ හමුදාව අද ත්‍රස්තවාදයේ බියකරු බවින් විනාශ වී තිබූ ගම්බිම් ගොඩනඟන්නට මහා සටනක යෙදෙන අයුරු ඊයේ පෙරේදා යළිත් කිලිනොච්චි අලිමංකඩ පරන්තන් ප්‍රදේශවල චාරිකා කළ මට දකින්නට ලැබිණ.ප්‍රභාකරන් ඝාතකයා කිලිනොච්චි නගරය අතහැර පලායද්දී, මිනීමරුවෝ සිය ජනතාවට දිය බිඳක් දෙන්නට රජය විසින් ඉදිකර තිබූ ඒ ජල ටැංකිය ද බිඳ බිම පෙරළා දමා ගියෝය. කිලිනොච්චි නගරය ජල හිඟයකට ලක්කරමින් අදද ඒ මහා යෝධ ජල ටැංකිය බිම වැතිර ඇත්තේ ත්‍රස්තවාදයේ ම්ලේච්ඡත්වය ලොවට කියාපාමිනි.මීට වසරකට පෙර ගරාවැටී හොල්මන් නගරයක්ව තිබූ කිලිනොච්චි නගරය රජය විසින් පිළිසකර කොට ජනතාව පදිංචි කොට ඇති අයුරු අපට දැකගන්නට ලැබිණ.අද කිලිනොච්චි නගරයේ බස්නැවතුම් පොළ පෙර පරිදි ජනාකීර්ණ වෙමින් පවතී.කිලිනොච්චි නගරයේ අලුතෙන් ඉදිවී තිබූ කඩ සාප්පු කීපයකටම මම ගොඩවීමි. ඔවුන්ගේ මුහුණේ ඇඳී ඇත්තේ බලාපොරොත්තුවේ සිනා රැල්ලයි.ජදුෂාන් ජුවලර්ස් ස්වර්ණාභරණ වෙළෙඳ සලේ හිමිකරු මට කීවේ “මහත්තය ඉස්සර අපිට සල්ලි තිබුණත් ජීවත් වුණේ බයෙන්. හිතේ සතුටක් නැහැ” කියාය.එහෙත් අද?”අද අපි සතුටින් ඉන්නවා හිතට බයක් නැහැ. හමුදාවේ මහත්තුරු අපිව බලාගන්නවා. ඒත් අද සල්ලි තමයි හිඟ. සෙනඟ එනකොට ඒකත් හරියාවි” ඔහු කීයේ සිය බිරිඳ අත සිටි පුංචි පුතාගේ මුහුණ දෙස බලා සිනාසෙමිනි.කිලිනොච්චියේ පදිංචියට පැමිණ ඇති අවතැන් වූවෝ දැන් යුද හමුදාවේ ද උදව් ඇතිව යුහුසුළුව සිය වාසස්ථාන හා ව්‍යාපාරික ස්ථාන තනනු අපට දකින්නට ලැබිණ.විශේෂයෙන්ම සිමෙන්ති ගල් මෙන්ම ගෙවල් තැනීමට අවශ්‍ය භාණ්ඩ හා උපකරණ වෙළෙඳසල් කීපයක්ම කිලිනොච්චි නගර මධ්‍යයේ ඉදිවෙමින් පවතී. මේ වන විට අවතැන් ජනතාව සඳහා අවශ්‍ය සිමෙන්ති ඇතුළු උපකරණ ලබාදීමට ඉන්දියාව ද ඉදිරිපත්ව සිටී.කිලිනොච්චි බස් නැවතුම් පොළ අසලදී අපට හමුවූ තවත් ද්‍රවිඩ කාන්තාවක් කියා සිටියේ ඇයට පුතුන් දෙදෙනකු සිටින බවත් එල්ටීටීඊයට සම්බන්ධව සිටි ඔවුන් රජය යටතේ පුනරුත්ථාපනය වී දැන් රැකියා කරන බවත්ය.මේ අතර කිලිනොච්චි නගරයේදී පාසල් නිමවී බයිසිකල්වලින් හා බස්වලින් නිවෙස් බලා යන පාසල් සිසුවියන් ද අපට දැකගත හැකි විය. රජයේ පාලනය යටතේ කිසිදු බියක් නැතිව සමනල පැටවුන් සේ ඉතා සතුටින් යන ඔවුන්ගේ මුහුණුවල ද ඇත්තේ සුබ අනාගතයක සේයාවකි.කිලිනොච්චි බස් නැවතුමෙහි සිටි සිවකුමාර නඩරාජා තරුණයා ද එල්ටීටීඊයට සම්බන්ධ වී පුනරුත්ථාපන කඳවුරේ සිටි අයෙකි. ඔහු වවුනියාවේ කඳවුරක දැනට සිටී. උදෙන්ම කඳවුරෙන් පිටව එන ඔහු රැකියාව කොට හවසට කඳවුරට යයි.”දැන් අපිට බයක් නැහැ. අපි සතුටින් ඉන්නවා. දකුණේ අයත් සමඟ මිශ්‍රවී වාසය කිරීමට ලැබෙනවා නම් සතුටක්” ඔහු කීය.ත්‍රස්තවාදය පරාජය කළ පසු පිබිදෙන උතුර දෙස බලද්දී දැනෙන වෙනස අපූරුය. කඩාවැටී සිඳී බිඳී තිබුණු නගරයේ ගොඩනැඟිලි පිළිසකර වී මිනිසුන්ගේ බිඳී තිබූ සිත් ද සුවපත් වෙමින් මුළු රටම පිබිදෙමින් තිබේ.දැන් දකුණේ පිරිස් ඒ 9 මාර්ගය දිගේ උතුරට යති. ත්‍රස්තවාදීන් විසින් කඩා බිඳ දමන ලද උතුරේ වැසියන්ගේ ගෙවල් දොරවල් හා ඔවුන්ට අහිමිවී ගිය ජන ජීවිතය දැක දුක්වෙති.ඔවුන්ට ජීවිතය ජයගන්නට අත දෙන්නේ ත්‍රස්තවාදය විනාශ කළ ත්‍රිවිධ හමුදාවම වීම අගය කළ යුතුය. ආරක්ෂක ලේකම් ගෝඨාභය රාජපක්ෂ මහතා කිලිනොච්චි විජයග්‍රහණයේ ස්මාරකය විවෘත කළ දිනයේ පැවසූ අන්දමට ත්‍රිවිධ හමුදාවට දැන් සටන් කිරීමට පිළිමලුන් නැත. ඇත්තේ උතුරු ජනතාව නඟාසිටුවීමේ සටනයි. ඔවුන් මේ වන විට ඉතා උද්‍යෝගයෙන් එම කටයුත්තේ නියැලී සිටින අයුරු එහි සංචාරය කළ අපට දැකගත හැකි විය.වසරකදී ලබා ඇති ප්‍රගතිය ඉමහත්ය. උතුරු නැඟෙනහිරටත් සුබ අනාගතයක් උදාකරදීමේ මහින්ද රාජපක්ෂ ජනාධිපතිතුමාගේ ප්‍රයත්නය යුද්ධය හා ත්‍රස්තවාදය මුළුමනින්ම විනාශ කිරීමේ ප්‍රයත්නය සේම සියයට සියයක් සාර්ථකවීම ඉරහඳ සේ ඒකාන්තය.දයා ඩී.ෆොන්සේකා</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=af1005168</link>
    <topic>සැලසුම් තිබුණාට ඒ අනුව ගුරු පුහුණුවක් නොතිබීමෙන් දරුවන් විභාගවලින් අසමත් වුණා</topic>
    <author>සටහන</author>
    <content>නව විෂයමාලා ප්‍රතිසංස්කරණය යටතේ අ.පො.ස සාමාන්‍ය පෙළ විභාගයට මුහුණ දුන් දෙවන පිරිසේ ප්‍රතිඵල පසුගියදා නිකුත් විය. නිපුණතා පාදක ඇගැයීම් ක්‍රමය යටතේ කටපාඩම් කර වැමෑරීමේ විභාග ක්‍රමය ඉවත් වී ක්‍රියාකාරකම් පාදක කරගත් විභාග ක්‍රමයක් දක්වා වෙනස් විය. ඕනෑම දෙයක් අලුතින් හඳුන්වා දීමේදී ගැටලු ඇතිවීම ස්වභාවිකය.නව නිපුණතා පාදක ඇගැයීම් ක්‍රමය යටතේ සාමාන්‍ය පෙළ විභාගයට මුහුණ දුන් පළමු කණ්ඩායමට ද මෙම ගැටලුවට මුහුණ දෙන්නට සිදුවීම නිසා ගණිතය ප්‍රශ්න පත්‍රය අවලංගු කර දෙවන වතාවට ගණිතය ප්‍රශ්න පත්‍රයක් ශිෂ්‍යයන්ට ලබාදීමට සිදුවූ අයුරු ඔබට මතක ඇති.නව නිර්දේශ යටතේ දෙවන වර සාමාන්‍ය පෙළ විභාගයට මුහුණ දුන් පිරිස ද යම් ආකාරයක ගැටලුවකට මුහුණ දුන් බවට සැකයක් නැත. එසේ හෙයින් මෙවර උසස් පෙළට සුදුසුකම් ලත් පිරිසේ යම් ආකාරයක අඩුවීමක් දැකිය හැකි විය. මෙවර (2009) විභාගයට පෙනී සිටි පිරිසෙන් උසස් පෙළ සඳහා සුදුසුකම් ලත් පිරිස සියයට 52.5 කි. එය 2008 දී 56.8% ක් ද 2007 දී 49.1% ද 2006 දී 48.7 ක් ද 2005 දී 47.2% ක් ද විය. 2005 සිට 2008 දක්වා ක්‍රමික වැඩිවීමක් දැකිය හැකි වුව ද මෙවර සමත් ප්‍රතිශතය තරමක අඩුවීමක් සිදුවී ඇත.බොහෝ දෙනා හුවා දක්වන පරිදි මෙවර පාසල් අයදුම්කරුවන්ගෙන් (එනම් නව විෂය නිර්දේශය යටතේ මුහුණදුන්) විෂයන් 8 ම අසමත් පිරිස් 2009 දී 18997 ක් විය. එය 2008 දී 17564 ක් ද, 2007 දී 21, 836 ක් 2006 දී 22718 ක් ද 2005 දී 22235 ක් ද විය.ඇත්තෙන් ම අසමත් සිසු ප්‍රතිශතය දැඩි ලෙස බලධාරීන්ගේ අවධානයට යොමු කළ යුතු කරුණක් වී ඇත. විෂයයන් 8 ම අසමත් ප්‍රමාණය පෙර වසර වල මෙන් විශාල අගයක් නොවුණ ද මේ අසමත් ප්‍රතිශතය ගැන දැඩි අවධානයක් යොමු කළ යුතුව ඇත. එසේ ම නව විෂය නිර්දේශය ක්‍රියාත්මක වීම පිළිබඳව ද විවිධ ගැටලු ඇත. නව අධ්‍යාපන ඇමැතිවරයෙක් පත්ව ඇත. එතුමාගේ අවධානයට මේ සියල්ල යොමු කළ යුතු කාලය දැන් එළඹ ඇත.නව විෂය නිර්දේශය ළමා මනසට ග්‍රහණය කර ගැනීමේ හැකියාව කෙබඳු ද? එය තවදුරටත් වෙනසකට ලක් කළ යුතු ද නැද්ද නොඑසේ නම් පවත්නා විභාග ක්‍රමය වෙනසකට ලක් කළ යුතු ද යන්න වඩ වඩාත් අවධාරණයෙන් සිතිය යුතුව තිබේ. පාසල් අධ්‍යාපනයෙන් අතරමග අතරමං වන, කඩා වැටෙන දරුවන් ඒ ඛේදවාචකයෙන් මුදා ගැනීමේ වගකීම අධ්‍යාපන බලධාරීන් විසින් ඉතා ඉක්මනින් විසදා ගත යුතුව ඇත.මේ පිළිබඳ අදාළ විද්වත්හු තිදෙනෙක් දැක්වූ අදහස් මෙසේ ය.  ජාතික අධ්‍යාපන ආයතනයේ හිටපු සහකාර අධ්‍යක්ෂ ජනරාල් (විද්‍යා හා තාක්ෂණ)ආචාර්ය ලීලාමනි ගිනිගේ මහත්මියනව විෂය මාලාව යටතේ සාමාන්‍ය පෙළ විභාගයට පෙනී සිටි දෙවන පිරිසගේ ප්‍රතිඵල තමයි පසුගියදා නිකුත් වූයේ. 2007 දී හඳුන්වා දුන් නව විෂය මාලා ප්‍රතිසංස්කරණයේ මූලික අරමුණ වුණේ ක්‍රියාවෙන් ඉගෙනුම යි.පාසලේ දී පංති කාමරයේ දී සිදු කෙරෙන යාන්ත්‍රික ඉගැන්වීම් ක්‍රමය මෙමඟින් නැතිවුණා. අපේ රටේ ගැහැනු ළමයි දක්ෂ අසා ඉගෙන ගන්න. පිරිමි ළමයින් දක්ෂ යමක් කර ඉගෙන ගන්න. පාසලේදී ළමයින් අසා ඉගෙනීමට හුරු වූ නිසා ළමයින්ගේ චින්තනය නැත්තටම නැතිවුණා. මේ නිසා තමයි අපි විෂය මාලා නිපුණතා පාදක ක්‍රමයකට යොමු කළේ. මෙමඟින් ගවේෂණයට හා සහයෝගි ඉගෙනුමට මුල පිරුවා. 2007 වසරේදී 6 ශ්‍රේණියට හා 10 ශ්‍රේණියට හඳුන්වා දුන්නා. විවිධ බාධක ආවා. 12 ශ්‍රේණියට මේ වෙනස කරන්න තරමක් අපහසුයි. නමුත් අපි මේ වෙනස උපරිමයෙන් සිදු කළා.මේ වෙනස මුල් කරගෙන අපි ප්‍රශ්න පත්‍ර හැදීමේ රටාව පවා වෙනසකට ලක් කළා. විභාග දෙපාර්තමේන්තුවත් සමඟ එක්වී. දරුවන්ට කට පාඩම් කර වැමෑරීමේ ක්‍රමයෙන් බැහැර වී සැබෑ තත්ත්වය සිතා ලිවීමේ සුතත්‍ය ක්‍රමයක් අපි හඳුන්වා දුන්නා.නමුත් කනගාටුදායක දේ අලුත් විෂය මාලාව නියම ආකාරයට පංති කාමරය තුළ කළමනාකරණය නොවීම. නියම නායකත්වයක් ලැබුණේ නැහැ. ගුරු පුහුණුවීම් සිදුවුණේ නැහැ. ප්‍රශ්න පත්‍ර පවා අලුත් විෂය මාලාව යටතේ සකස් වුණේ පරණ රාමුවටයි. උත්තර පත්‍ර සකසන අය මෙන් ම බලන අය ද පුහුණු කළ යුතු වුවත් එය එසේ සිදුවූයේ යැයි සිතන්න බැහැ. අපි හඳුන්වා දුන් විෂය මාලාව හරියට පංති කාමරයට ගියේ නැහැ. අද හැම විභාගයක්ම සමත් වෙන්නේ සහතිකය අරමුණු කරගෙන. සාමාන්‍ය පෙළ නව නිර්දේශය යටතේ ප්‍රතිඵල අඩුවීමට මේ සියලු දෙයම ඍජුව බලපෑවා. දරුවාට විවේකයක් නැහැ, සමහර පාසල් වල පහසුකම් නැහැ, ගුරුවරු හිඟයි. මේ තත්ත්වයක් විභාග ප්‍රතිඵල කෙරේ බලපානවා.උසස් පෙළ විෂය මාලාව සිසුන්ට බර වැඩියි. මේ බර දෙන්නේ විශ්ව විද්‍යාල මගින්. විශ්ව විද්‍යාලවලට තෝරාගත හැකි සීමිත ප්‍රමාණය සලකා විෂය මාලාව සැකසෙනවා. උසස් පෙළ බර අඩු කළ යුතු වුණත් එය කිරීම තරමක් අපහසුයි.මේ නිසා වගකිව යුත්තන් මේ ගැන අවධානය යොමුකර නව විෂය මාලාව හරියාකාරව ක්‍රියාත්මක කළ යුතුයි.  විභාග කොමසාරිස් ජනරාල්අනුර එදිරිසිංහ මහතාමෙවර 276640 ක් අයැදුම්කරුවන් සාමාන්‍ය පෙළ විභාගයට ප්‍රථම වතාවට පෙනී සිටියා. එයින් උසස් පෙළ හදාරන්න සුදුසුකම් ලැබුවේ 143000 ක පිරිසක් පමණයි. ඒ ප්‍රමාණය සියයට 53 ක්. ඉතුරු පිරිසට උසස් පෙළ හැදෑරීමට නොහැකි වුණා. වැඩ 9 කටම ඒසාමාර්ථ 2037 ක් ලැබුවා. ගණිතය හා භාෂාව ඇතුළුව වැඩ 6 ක් සමත් පිරිස් 131800.මෙවර සියයට 51 යි ගණිතය සමත් වුණේ. එයින් අදහස් වන්නේ සියයට 49 ක් ගණිතය අසමත් වීම. විද්‍යාව සියයට 45 ක් සමත්. සියයට 55 ක්ම අසමත්. සිංහල භාෂාව අසමත් ප්‍රමාණය සියයට 22 යි.සියලුම විෂයන්ට පෙනී සිට සියලුම විෂයන් අසමත් ගණන 19,000 ක්. එක් විෂයක් පමණක් සමත් අය 16,500 ක්ද විෂයන් 2 සමත් අය 17,000 ක්ද, විෂයන් 3 ක් සමත් අය 18,000 ක්ද, විෂයන් 4 සමත් අය 20,300 ක්ද විෂයන් 5 ක් සමත් අය 23,000 ක්ද වෙනවා.මේ අනුව 90,000 ක්ම විෂයන් 5 කට වඩා අසමත් අය ඉන්නවා. මෙතැන තමයි අධ්‍යාපනයේ ඛේදවාචකය. මේ පිරිසට උරුම මහමඟයි. මේ තත්ත්වයෙන් ගැලවෙන්න නම් පංති කාමරයේ පටන්ම වෙනස් විය යුතුව තියෙනවා. පංති කාමරය ශක්තිමත් විය යුතුයි. ගුරුවරයා ශක්තිමත් විය යුතුයි.මේ නව විෂය නිර්දේශය දරුවන්ට බරපතල වැඩියි. විශේෂයෙන්ම ඉතිහාසය, පුරවැසි අධ්‍යාපනය වගේ විෂයන්ට තියෙන්නේ කාලඡේද 2 යි. පතරංග ජාතකය වගේ මේවා වසරකින් ඉගෙන ගන්න බැහැ. ඒ වගේමයි දරුවන්ට ගණිතය හා විද්‍යා විෂය නිර්දේශය වැඩියි. මේ පොඩි දරුවන්ට අහස අල්ලගන්න ඉගෙන ගන්න අවශ්‍ය නැහැ. අඩු තලයක මූලික දැනුමක් ලැබුණහම හොඳටම ඇති.දරුවන්ට නොමිලයේ පොත් දෙනවා. ඇඳුම් දෙනවා. නිදහස් අධ්‍යාපනයත් දෙනවා. මේ විදියට හැම දේම දීලා ළමයින් විශාල පිරිසක් අතරමඟ හැලෙනවා නම් ඒ අධ්‍යාපනයෙන් වැඩක් නැහැ. වහාම වෙනසක් සිදුකළ යුතුයි. ඒ නිසා මම කියන්නේ මේ වසරේ සිට විෂය නිර්දේශය අඩුකර ප්‍රශ්න පත්‍ර සරල වන තැනට ගෙන ආ යුතුයි.මෙය විභාග දෙපාර්තමේන්තුවේම වගකීමක් නොවේ. අපිට සිදුවෙනවා විෂය නිර්දේශයම ආවරණය වන පරිදි ප්‍ර‍්‍රශ්න පත්‍ර සකසන්න.ඉදිරියේදි සියයට 70 ක් වත් උසස් පෙළ හදාරන තැනට මේ අධ්‍යාපනය ගෙන ආ යුතු වෙනවා. ප්‍රාදේශීය අධීක්‍ෂණ නිලධාරින් ශක්තිමත් කළ යුතුයි. දුප්පත් පාසල් හැමදාම දුප්පත්. ගුරුවරු බෙදී ගොස් ඇත්තේ විෂමතා අනුවයි. තවමත් පාසල්වල ඉගැන්වෙන්නේ පරණ දේශන ක්‍රමයමයි. නිපුණතා පාදක ප්‍රවේශයක් තිබුණට ඒවා පාසල්වල කෙරෙන් නැහැ.මෙවර ගණිතය හා විද්‍යාව විෂය පමණක් නොව සමස්ත විෂය 9 ම පහත වැටීමක් තියෙනවා. එනම් සියයට 5 – 10 අතර, මේ තත්ත්වය ඉතාම ඉක්මනින් නැති කළ යුතු යැයි විභාග කොමසාරිස්වරයා ලෙස මම ඉතා වගකීමෙන් ප්‍රකාශ කරනවා.  ජාතික අධ්‍යාපන පනත සැකසීමේකමිටුවේ සභාපතිආචාර්ය ජී.බී. ගුණවර්ධන මහතාමෙවර ප්‍රතිඵලවල තරමක පසුබෑමක් තියෙනවා. නමුත් විශාල කඩාවැටීමක් නොවෙයි. නිපුණතා පාදක විෂය මාලාව ක්‍රියාත්මක කරන විට උචිත ඇගැයීම් ක්‍රමය ලිඛිත විභාගයම නොවේ. එනම් ලිඛිත විභාගයකට මුහුණ දීමෙන් දරුවා තුළ ගොඩනැගුණු නිපුණතා ඇගැයීමට ලක් කරන්න අපහසුයි.නිපුණතා පාදක විෂය මාලාව වත්මන් ඉල්ලුමට සරිලන දෙයක්. වැඩ ලොවට සරිලන පුරවැසියකු බිහි කිරීමට නම් අපි දරුවා ගැන ලිඛිත විභාගයකින් තීරණය කිරීම හරිම වැරැදියි. දරුවාගේ නියම තත්ත්වය සාධනීය ලක්‍ෂණ මිනුම් කරන්න අපහසුයි.ප්‍රතිඵල අඩුවූ සැණින් නිපුණතා පාදක ක්‍රමය ග්‍රහණය නොවූවායැයි යමෙකුට කියන්න අපහසුයි. මේවාට අඛණ්ඩ ඇගැයීම් ලකුණු එකතු වෙන්නැහැ. විභාග ක්‍රමයෙන් මැනිය හැකි දේ සීමිතයි. උදාහරණයක් ලෙස ඉංගිරිසි ප්‍රශ්න පත්‍රයෙන් කවමදාවත් කථන හැකියාව මනින්න බැහැ. ඉංගී‍්‍රසි හොඳ සාමාර්ථ ඇති බොහෝ දෙනකුට ලියන්න පුළුවන්. නමුත් කතා කරන්න බැහැ.මේ නිසා නිපුණතා පාදක අධ්‍යාපනයේ, අරමුණ විභාගයම නොවන නිසා මේ අන්දමින් අපිට ප්‍රතිඵල සාධාරණීකරණය කරන්න බැහැ.සටහනසුභාෂිණි ජයරත්න</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=af1005169</link>
    <topic>ඖෂධ හිඟයට එරෙහිව මානුෂික මෙහෙයුමක්</topic>
    <author>සුමේධා නවරත්න</author>
    <content>පුවතක පසුබිමරෝගියාට ප්‍රමුඛත්වය දීමට සැවොම මතක තබා ගත යුතුයි.”මහින්ද රාජපක්ෂ ජනාධිපතිතුමා පසුගියදා මේ ප්‍රකාශය කෙළේ මහරගම පිළිකා රෝහලේ නව විශේෂඥ වෛද්‍ය ඒකකය විවෘත කිරීමේ උත්සවයට සහභාගි වෙමිනි. ජනාධිපතිතුමාට මෙවැනි ප්‍රකාශයක් කිරීමට ඕනෑතරම් හේතු සාධක තිබෙන්නට ඇත. මේ මොහොතේ ඊට ආසන්නම ප්‍රධාන සෞඛ්‍ය ගැටලුව වී ඇත්තේ රජයේ රෝහල්වල පවතින උග්‍ර ඖෂධ හිඟයයි. සෞඛ්‍ය ඇමැතිවරයා ඇමැති ධුරයේ වැඩ බාර ගන්නේ මේ උග්‍ර ප්‍රශ්නයට විසඳුම් සොයමිනි.පසුගිය දින කිහිපයේ ම මෙරට ජාතික පුවත්පත් කිහිපයක ම ප්‍රධාන සිරස්තලය වෙන් වූයේ මේ ඖෂධ හිඟය ගැන කියා පෑමට ය. මෙතරම් විශාල ඖෂධ හිඟයක් එකවර ඇති වූයේ ඇයි? අපට සෞඛ්‍ය අමාත්‍යංශයක් ඇත. ඒ යටතේ රජයේ රෝහල්වලට ඖෂධ ඇණවුම් කරන වෛද්‍ය සැපයුම් ඒකකයක් ද ඇත. ඒ ඇණවුමට ඖෂධ ලබා දීමට ජාතික ඖෂධ සංස්ථාවක් ද ඊට ඖෂධ නිෂ්පාදනය කර ඖෂධ ලබා දෙන ඖෂධ නිෂ්පාදන සංස්ථාවක් ද ඇත. ඊට අමතරව ලංකාවට ඖෂධ සැපයීමට ඖෂධ අධිකාරියේ ලියාපදිංචි වූ විදේශීය ඖෂධ නිෂ්පාදන සමාගම් ද සිටී. මේ ජාලය නිරන්තරයෙන් ක්‍රියාත්මක වන්නේ රටට අවශ්‍ය ඖෂධ ලබා දීමටය. මේ සියලු ආයතන ක්‍රියාත්මක වෙද්දී රටේ ඖෂධ හිඟයක් ඇති වූයේ කෙසේ ද යන්න බරපතළ ගැටලුවකි.නිදහසට කරුණුමේ බරපතළ ගැටලුව සම්බන්ධයෙන් අදාළ ආයතන සමඟ සාකච්ඡා කිරීමේදී පෙනී යන්නේ ඔවුන්ට ඕනෑ තරම් නිදහසට කරුණු තිබෙන බවය.ඒ නිදහසට දක්වන කාරණාවලින්, එකිනෙක ආයතන සිය වගකීම් පැහැර හැර ඇති බවට ද කරුණු හෙළි වේ. අනෙක් අතට ඇතැම් කරුණු අවඥාවෙන්, සැහැල්ලුවෙන් බැහැර කිරිමට ද නොහැකිය. මන්ද යත් මේ ඇතැම් ආයතන සැබෑ ලෙසම ප්‍රායෝගික ගැටලු රාශියකට මුහුණ දී සිටින බැවිනි. මේ සියලු කාරණා අතර එක් එක් ආයතන එකිනෙකා ගැන කරන හෙළිදරව්වලින් පැහැදිලි වන්නේ ඔවුන් ගේ ඇතැම් අවිධිමත් ක්‍රියා කලාපයන් මේ ඖෂධ හිඟයට ප්‍රධාන හේතු වී ඇති බවය.සෞඛය ඇමැති මෛත්‍රීපාල සිරිසේන මහතාගෙන් සිළුමිණ මේ සම්බන්ධ කළ විමසීමකදී ඔහු කියා සිටියේ අදාළ ආයතනවල නිසි සම්බන්ධීකරණයක් නොමැති වීම මේ ඖෂධ හිඟයට ප්‍රධාන හේතුවක් බවය.“ඖෂධ හිඟය ඇතිවීමට ප්‍රධාන හේතුවක් වෙලා තියෙන්නෙ නිලධාරීන් අතර නිසි සම්බන්ධීකරණයක් නැති වීමයි. ඉහළ නිලධාරීන්ගේ මේ වැරැදි අඩුපාඩු ඉදිරියේදී ඇති වෙන්න ඉඩ තියන්නෙ නැහැ. ඖෂධ ඇණැවුම් කරන අමාත්‍යංශයේ වෛද්‍ය සැපයුම් අංශයත්, ඖෂධ සංස්ථාව හා ඖෂධ නිෂ්පාදන සංස්ථාව යන ආයතන සියල්ල මින් පසු සතියකට වරක් රැස්ව රටට අවශ්‍ය ඖෂධ ගැන සාකච්ඡා කරනවා. ඖෂධ ලබා ගැනීමට මූල්‍ය පහසුකම් ලබා දෙන ලංකා බැංකුවේ නියෝජිතයනුත් මේ සාකච්ඡාවට සහභාගි වෙනවා. මෙතෙක් එවැනි වැඩපිළිවෙළක් තිබුණෙ නැහැ.”ප්‍රධාන සාධකයඖෂධ හිඟයට බලපා ඇති ප්‍රධාන සාධකය ඇමැතිවරයා දකින්නේ එලෙසිනි. මේ ඖෂධ හිඟ ගැටලුව සමඟ විවිධ ආයතන එකිනෙකාට එල්ල කරගත් චෝදනා සත්‍යය ද යන්න ගැනත් යම් විමසීමක් කිරීම වටී.ඖෂධ නිෂ්පාදන සමාගමට ගෙවිය යුතු ලක්ෂ තිස්පහක මුදලක් නොගෙවීම හේතු කොට ගෙන නිෂ්පාදන සමාගම, ඖෂධ සංස්ථාවට ඖෂධ නිකුත් නොකළ බව මෙහිදී කෙරුණු එක් චෝදනාවකි. එය සත්‍යයක් ද? මේ බව අප විමසා සිටියේ ඖෂධ නිෂ්පාදන සංස්ථාවේ හිටපු සභාපති එම්. ඒ. පී. හේමචන්ද්‍ර මහතාගෙනි. “ඔය කතාවේ කිසිදු සත්‍යතාවයක් නැහැ. ඇත්ත සිද්ධිය වුණේ ඖෂධ සංස්ථාව අපෙන් ඖෂධ ඇණවුම් නොකර සිටීමයි. ඔවුන් අපෙන් ඖෂධ නොගෙන ලාබෙට බාල ඖෂධ ඉන්දියාවෙන් ගෙන්නුවා. ඒකට අපි මොනවා කරන්න ද?ලක්ෂ තිස්පහක් ඖෂධ සංස්ථාව අපට ගෙවන්න තිබෙනවා තමයි. ඒත් ඒ ණය තිබුණ කියල අපි කවදාවත් ඖෂධ නිකුත් නොකර ඉඳලා නැහැ. ඇත්තටම වුණේ අපෙන් ඖෂධ ඇණැවුම් නොකර සිටීමයි.”ඖෂධ හිඟයට මේ සාධකයත් හේතුවක් වුණා ද? ඖෂධ සංස්ථාව මේ ගැන පවසන්නේ මෙවැනි කථාවකි.මේ වගේ තත්ත්වයක් ඇතිවුණේ ‘බැඳුම්කර’ පිළිබඳ ඇති වූ ප්‍රශ්නයක් නිසා සාමාන්‍යයෙන් අපි ඖෂධ නිෂ්පාදන සංස්ථාවෙන් බැඳුම්කර ලබා ගන්නවා. එහෙම කරන්නෙ ඔවුන්ගෙන් ලබා ගන්නා ඖෂධවල යම් ගැටලුවක් නිසා අපට පාඩු විඳීමට සිදුවේ ය යන කරුණ නිසයි. එහෙත් නිෂ්පාදන සමාගම පැවසුවේ අපට බැඳුම්කර දිය නොහැකි බවයි. ඒ හිලව්වට අපි ඔවුන්ට දිය යුතුව තිබුණ ලක්ෂ තිස්පහ නොදී සිටියා. කෙසේ වෙතත් ඔවුන් අපේ සහෝදර සමාගමක්. අනෙක් පැත්තෙන් ඔවුන් කරන්නෙත් ව්‍යාපාරයක්. ඒ නිසා අපේ අධ්‍යක්ෂ මණ්ඩලය විශේෂ තීරණයක් ගත්තා ඔවුන්ගෙන් බැඳුම්කර නොගන්නත් ලක්ෂ තිස්පහ ගෙවන්නත්. මේ සඳහා විශේෂ අවසරයක් සෞඛ්‍ය අමාත්‍යංශ ලේකම්වරයාගෙන් අපි ලිඛිතව ඉල්ලා තිබෙනවා. ඒ අවසරය ලැබුණ ගමන් ආයතන දෙක අතර තිබෙන ගැටලුව අවසන්.”ඖෂධ සංස්ථාවේ සාමාන්‍යාධිකාරී දිනූෂ දසනායක මහතා සිළුමිණට පැවසුවේ එවැන්නකි.රෝගී ජීවිතසැබැවින්ම මේ ගැටලු සාමලා අමරලා අතර ඇති වෙන ප්‍රාථමික ගැටලු ලෙස පිටස්තරව සිට බලන්නකුට හැඟී ගියොත් එහි ද වරදක් නැත. රෝගීන් ගේ ජීවිත සමඟ සෙල්ලම් කිරීමට මෙවැනි සාධක හේතු කර ගැනීමට මේ ආයතන දෙකෙහිම යුතුකම නොවන්නේය. ව්‍යාපාර ලෙස යම් ගැටලුවලට මුහුණ දීමට සිදු වුවද ඒ ගැටලු විධිමත් ලෙසට හා ඉතා ඉක්මනින් විසඳා ගනු වෙනුවට මෙවැනි තත්ත්වයන් උදාකැර ගැනීම හාස්‍යජනක නොවන්නේ එය රෝගීන්ගේ ජීවිතවලට සෘජුවම බලපාන බැවිනි.අනෙක් අතට රාජ්‍ය ඖෂධ නිෂ්පාදන නීතිගත සංස්ථාවේ හිටපු සභාපතිවරයා කළ තවත් චෝදනාවක් ද බැහැර කිරීමට හැකියාවක් නැත. එනම් රාජ්‍ය ඖෂධ නීතිගත සංස්ථාව සිය ආයතනයෙන් ඇතැම් ඖෂධ නොගෙන ලාබ බාල ඖෂධ ඉන්දියාවෙන් මිලදී ගෙන ඇතැයි කියන කතාවයි.“ඔය චෝදනාවට පැහැදිලි නිර්නායකයක් නැහැ. ඖෂධ අධිකාරියේ ලියාපදිංචි වී සිටින හැම සමාගමක් ම ටෙන්ඩර් සඳහා තරග වදිනවා. ඖෂධ නිෂ්පාදන සංස්ථාව ඉන් එකක්. එහිදී අඩුම මිලට තිබෙන ටෙන්ඩරය ගැනයි අපි අවධානය යොමු කළ යුත්තේ. අනෙක් අතට ඖෂධ අධිකාරියේ ලියාපදිංචි යැයි කියන්නේ ඒ සමාගමේ ඖෂධ ලංකාවට ගෙන්වීමට සුදුසු බවට ඖෂධ අධිකාරිය සහතික හා අනුමත කර තිබෙන බවයි. එවැනි සමාගමක් අඩුම මිල ගණන් ඉදිරිපත් කළොත් අපට ඒ ඖෂධ මිලදී ගන්න වෙනවා.”දසනායක මහතාගේ පිළිතුර වන්නේ එයයි.කෙසේ වුවද මෙවැනි විශාල ඖෂධ හිඟයක් ඇතිවෙන තෙක් ඊට පිළියම් නොයෙදුවේ මන්ද යන ප්‍රශ්නය බොහෝ දෙනා යොමු කරනුයේ රාජ්‍ය ඖෂධ නීතිගත සංස්ථාවටයි. මේ ප්‍රශ්නයට සාමාන්‍යාධිකාරිවරයා සිළුමිණට සිය අදහස් ප්‍රකාශ කළේ මේ ආකාරයෙනි.“රාජ්‍ය ඖෂධ නීතිගත සංස්ථාවේ වගකීම රජයේ රෝහල්වලට හා ආයතනවලට අවශ්‍ය කරන ඖෂධ හා ශල්‍ය උපකරණ සෞඛ්‍ය අමාත්‍යංශයේ වෛද්‍ය සැපයුම් ඒකකයට බාරදීම. අපි ඒ ඖෂධ හා ශල්‍ය උපකරණ ලබා දෙන්නේ වෛද්‍ය සැපයුම් අංශය අපට කරන ඇණවුම්වලට අනුවයි. ඔවුන් තමයි ඉදිරි වසරට කොයිතරම් ප්‍රමාණයක් අවශ්‍ය ද යන්න ගණනය කරන්නෙ. ඒ නිසා ඉදිරි වසරට අවශ්‍ය ඖෂධ පිළිබඳව හෝ ඉතිරි තොග ගැන හෝ දන්නෙ වෛද්‍ය සැපයුම් අංශයයි.රජයේ ආයතනයක් විදියට අපි මේ ඖෂධ ලබා ගන්නෙ ටෙන්ඩර් පටිපාටියක් අනුවයි. මේ සම්පූර්ණ ක්‍රියාවලියට මාස 11 ත් 12 ත් අතර කාලයක් ගත වෙනවා.ඖෂධ ගෙන්වීමේ ක්‍රියාපටිපාටියේ කාලය වසරක් තරම් දීර්ඝ නම් මෙවැනි හදිසි අවස්ථාවල ඖෂධ ක්ෂණිකව ලබා ගන්නේ කෙසේද?”මේ තත්ත්වයට මුහුණ දීම පහසු කාර්යයක් නොවේ. මෙහිදී ප්‍රායෝගික ගැටලු රාශියකට මුහුණ දීමට අපට සිදුවෙනවා. ටෙන්ඩර් කැඳවීමේ සිට මිලදී ගැනීම, ඒ නිෂ්පාදනවලට ගත වෙන කාලය, එම රටවල නීති රීති මෙන්ම ආනයනයේදී ඇතිවන ප්‍රවාහන දුෂ්කරතා යනාදී සංකීර්ණ ගැටලු කීපයකට මුහුණ දීමට සිදුවෙනවා. මේ සියලු ගැටලු විසඳාගෙන හැකි ඉක්මනින් ඖෂධ ආනයනය කිරීමට සංස්ථාව කටයුතු කරනවා.”බර ප්‍රශ්නයක්ඖෂධ හිඟයට සංස්ථාව මුහුණ දෙන ආකාරය පිළිබඳ දසනායක මහතා පැවසුවේ එවැන්නක්. මේ ඖෂධ හිඟයේදී සේලයින් හිඟය ඉතා බරපතල ප්‍රශ්නයක් විය. සෞඛ්‍ය ඇමැතිවරයා වැඩ බාර ගැනීමෙන් අනතුරුව කළ සොයා බැලීමකදී හෙළිදරව් වූයේ දැනට තිබෙන සේලයින් ප්‍රමාණය ප්‍රමාණවත් වන්නේ් ඉදිරි දින දහයට පමණක් බවය. සාමාන්‍යයෙන් බරෙන් වැඩි ඖෂධයක් නිසා ගුවනින් ප්‍රවාහනය දුෂ්කර සේලයින් ඖෂධය ගෙන්වනුයේ නැව් මාර්ගයෙනි. නැව් මඟින් ප්‍රවාහනයේදී ඇතිවන ප්‍රමාදය නිසා කඩිනමින් ඖෂධ ගෙන්වීමේ විකල්පයකට යාමට අමාත්‍යංශයට සිදුවිය.වෙනත් ගුවන් සේවා ද මේ ප්‍රවාහන කටයුත්ත බාර නොගන්නේ එහි බර අනුව ඊට ප්‍රමාණවත් ඉඩක් වෙන් කිරීමට නොහැකි නිසාය. එබැවින් ශ්‍රී ලංකා ගුවන් හමුදාවේ යානාවක් ජනාධිපතිවරයාගේ අවසරය ඇතිව ඖෂධ ආනයනය කිරීමට යෙදවීමට සෞඛ්‍ය ඇමැතිවරයාට සිදුවිය.ඖෂධ හිඟ ගැටලුවේදී ප්‍රධාන වශයෙන් මතුවූ සේලයින් හිඟය පිළිබඳ කථා කිරීමේදී මෙරට ක්‍රියාත්මක වීමට තිබූ සේලයින් ව්‍යාපෘතිය ද අමතක කර දැමිය නොහැකිය. මහාචාර්ය කේ.යූ.කමල්ගොඩ මහතා ඖෂධ සංස්ථාවේ අධ්‍යක්ෂ ජනරාල් ධූරය දරන යුගයේදී සේලයින් ව්‍යාපෘතිය සාකච්ඡාවට ගැනුණි. ඔහුගේ යෝජනාවකට අනුව ප්‍රංස රජයෙන් ශ්‍රී ලංකා රජයට ලැබෙන ආධාරයක් ලෙස සේලයින් මෙරට නිෂ්පාදනය කිරීමේ ව්‍යාපෘතිය සැකසුනි. ඒ අනුව සීයට දශම හයක පොළියකට යූරෝ මිලියන 6.4ක ණය මුදලක් ලංකාවට ලැබී මේ වන විට වසරක් ද ගෙවී හමාරය.සේලයින් සඳහා මිලියන 260ක්ඖෂධ සංස්ථාව ද මේ ව්‍යාපෘතිය පවත්වාගෙන යාමට තම ආයතනයට ඇති හැකියාව පිළිබඳ වාර්තාව ද සෞඛ්‍ය අමාත්‍යංශයට ලබා දී අවසන්ය. වසරක් ඇතුළත ලංකාවේ කණ්ඩායමක් ප්‍රංසයට ගොස් මේ ව්‍යාපෘතියේ තාක්ෂණය හැදෑරීමේ පියවර හා ප්‍රංස විශේෂඥයන් ලංකාවට පැමිණ ඉතිරි සේවකයන් පුහුණු කිරීම ගැන සාකච්ඡා ද අවසන්ය. එමෙන්ම වසර පහක් යන තෙක් ලංකාවේ නවාතැන් ගෙන මේ ව්‍යාපෘතියට සහයෝගය හා උපදෙස් දීමට ප්‍රංස ජාතික විශේෂඥයන් සූදානම්ය. වසර දහයක් යන තෙක් ව්‍යාපෘතියේ යන්ත්‍ර සූත්‍රවලට අවශ්‍ය අමතර කොටස් නොමිලයේ දීමට ද ප්‍රංස ආණ්ඩුව එකඟතාවය පළ කර ඇත.එහෙත් ණය මුදල ද ලැබී වසරක් ගතවී තිබුණ ද මේ ව්‍යාපෘතිය ක්‍රියාත්මක කිරීමට පත්කළ අමාත්‍යංශයේ විශේෂ කමිටුව තවමත් ක්‍රියාත්මක වී නැත. මේ වන විට සේලයින් සඳහා පමණක් වසරකට රජය දරන වියදම රුපියල් මිලියන දෙසිය හැටකි. ඒ වසරකට ආසන්න වශයෙන් අවශ්‍ය කරන සේලයින් බෝතල් මිලියන 7.2ක් සඳහාය. සේලයින් ව්‍යාපෘතිය මෙරට ආරම්භ වූයේ නම් මේ විදේශ විනිමය අපට ඉතිරිය. සේලයින් සඳහා සීයට අනූහතක් අවශ්‍ය වන්නේ ජලයයි. ඒ ජලය අපේ රටෙන් ලබා ගැනීමේ අපහසුවක් ද නැත.සෞඛ්‍ය ඇමැති මෛත්‍රීපාල සිරිසේන මහතා කියා සිටියේ මේ සේලයින් ව්‍යාපෘතිය ඉතා ඉක්මනින් ආරම්භ කිරීමට තමන් පියවර ගන්නා බවය. ඖෂධ මාෆියාවක් තිබුණ ද මේ වසර අවසාන වීමට පෙර සේලයින් නිෂ්පාදනය සඳහා මූලික කටයුතු ආරම්භ කරන බව ද ඒ මහතා පවසයි.මේ මොහොතේ සෞඛ්‍ය අමාත්‍යංශයත්, රාජ්‍ය ඖෂධ නීතිගත සංස්ථාවත් යුහුසුළුව වෙහෙසෙන්නෙ ඖෂධ හිඟය පියවීමට කටයුතු කිරීම සඳහාය. සෞඛ්‍ය ඇමැතිවරයා පැවසුවේ ඉදිරි සති දෙක ඇතුළත සියලුම හිඟ ඖෂධ ගෙන්වීමට පියවර ගන්නා බවය. මේ වන විට භාණ්ඩාගාරයෙන් ලබාගත් මිලියන හාරසීයක මුදලක ඖෂධ ඉන්දියාවෙන් ඇණවුම් කර ඇති බවත් එම ඖෂධ ආනයනය කර ඉදිරි සතිය ඇතුළත බෙදා හරින බවත් ආමැතිවරයා ප්‍රකාශ කළේය.නිසි සම්බන්ධීකරණයකෙසේ වුවද පැවැති පරිපාලනමය වැරැද්දෙන් හෝ ආයතන ප්‍රධානීන්ගේ නිසි සම්බන්ධීකරණයක් නොමැතිවීමේ වැරැද්දෙන් රෝගීන්ට ද ආණ්ඩුවට ද මුහුණදීමට සිදුවූයේ විශාල ගැටලුවකටය. අසරණ රෝගීන්ට වෙළෙඳ පළෙන් වැඩි මිලට ඇතැම් ඖෂධ ගැනීමට සිදුවූ අතර හදිසි අවශ්‍යතාවය නිසා විදේශීය විවෘත වෙළෙඳ පළෙන් ඖෂධ ලබා ගැනීමට යාමෙන් ආණ්ඩුවට සිදුවූයේ ද පාඩුවකි.ඒ ආර්ථික අලාභය ආණ්ඩුවට සිදුවීම යනු රටට වූ අලාභයකි. නිසි සම්බන්ධීකරණයකින් නිසි වෙලාවට මේ ඇණවුම් ඖෂධ සංස්ථාවට ලැබී තිබුණේ නම් ටෙන්ඩර් කැඳවීමෙන් අඩු මිලට මේ ඖෂධ ලබා ගැනීමට හැකියාවක් තිබුණි.අනෙක් අතට රාජ්‍ය ඖෂධ සංස්ථාව මුහුණ දී සිටි ආර්ථික දුෂ්කරතාවය ද ඖෂධ ආනයනය කිරීමේ කටයුත්තේදී යම් ප්‍රමාදයකට හේතු වන්නට ඇත.මේ වන විට ලංකා බැංකුව ඒ සඳහා මූල්‍ය පහසුකම් සලසා තිබීම නිසා ඉදිරියේදී එවැනි ප්‍රමාදයන් ද සිදු නොවනු ඇත.කෙසේ වෙතත් රාජ්‍ය ඖෂධ නීතිගත සංස්ථාව යනු පාඩු ලබන ආයතනයක් නොවේ. එහෙත් අද වන විට ලංකා බැංකුවෙන් මූල්‍යමය පහසුකම් ලබා ගැනීමට සංස්ථාවට සිදුව තිබේ.දිගින් දිගටම ඖෂධ සංස්ථාව ණය වීම යනු සතොසට සිදු වූ ඛේදවාචකයට ම ඖෂධ සංස්ථාවට ද මුහුණ දීමට සිදුවීමය. එබැවින් මේ වන විට ද දිනකට ලක්ෂ විස්සක ණය පොළියක් ගෙවන ඖෂධ සංස්ථාව එම තත්ත්වයෙන් මුදා ගැනීමට සෞඛ්‍ය ඇමැතිවරයා යම් මෙහෙයුමක් කරන්නේ නම් ජාතියේ ආචාරය එතුමාට හිමිවනු ඇත. මන්දයත් මහාචාර්ය සේනක බිබිලේ මහතා ආරම්භ කළ මේ ඖෂධ සංස්ථාව මේ වන විට නොතිබුණි නම් ඖෂධ මාෆියාව අසරණ රෝගීන් මිය පරලොව හැර බොහෝ කල්ය. එබැවින් රාජ්‍ය ඖෂධ නීතිගත සංස්ථාව අප රැක ගත යුතු වටිනාම වස්තුවකි.අනෙක් අතට අදාළ ආයතනවල ඇති අඩුලුහුඬුකම් සකසා ගනිමින් නව සෞඛ්‍ය ප්‍රතිපත්තියකට අනුව කටයුතු කිරීමට ද ඇමැතිවරයාට සිදුවෙනු ඇත. ඒ වෙනුවෙන් මේ වන විට ද තමන් බොහෝ වැඩපිළිවෙළ ආරම්භ කර ඇති බව ඇමැතිවරයා සිළුමිණට ප්‍රකාශ කළේය.”නිදහස් සෞඛ්‍ය සේවය වෙනුවෙන් ආණ්ඩුව වසරකට දේශීය අරමුදල් රුපියල් කෝටි අටදාහක් වැය කරනවා. මේ මුදල වැය කරන්නෙ අන්තර්ජාතික උපකාර ලෝක සෞඛ්‍ය සංවිධාන ආධාරවලට අමතරවයි. මේ ලැබෙන ආධාරත් රජය වැය කරන මුදලත් සාධාරණ සේවයක් ලෙස බෙදී යන්න ඕනෙ. ඊට නිසි කළමනාකරණයක් යටතේ කටයුතු කිරීම අවශ්‍යයි.ඒ කළමනාකරණයට මේ වන විටත් කටයුතු සකසා අවසන්. අනෙක් පැත්තෙන් සෞඛ්‍ය ක්ෂේත්‍රයේ හදිසි විසඳුම් දිය යුතු ගැටලුවලට කඩිනමින් විසඳුම් දෙනවා. ඖෂධ හිඟය හා ඩෙංගු මර්දනය ඒ අතරින් විශේෂයි.මහින්ද චින්තනයට අනුව සෞඛ්‍ය සේවය ඉහළට ඔසවා තැබීමට ගත හැකි හැම පියවරක් ගැනීමට මා කටයුතුª කරනවා.ඇමැතිවරයා අවසාන වශයෙන් අපට පැවසුවේ එවැන්නකි.”දක්ෂ ඇමැතිවරයකු සෞඛ්‍ය ක්‍ෂේත්‍රයට පත්කර සිටිනවා. මින් පසු සෞඛ්‍ය සේවයේ බරපතළ ගැටලු ඇති නොවෙයි කියලා මම විශ්වාස කරනවා”මේ මහින්ද රාජපක්ෂ ජනාධිපතිතුමා නව සෞඛ්‍ය ඇමැතිවරයා ගැන ලබාදුන් සහතිකයයි. ජනතාවෝ ද ඒ සහතිකය හා විශ්වාසය දෙස බලා සිටිති.සුමේධා නවරත්න</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=af10051610</link>
    <topic>ආර්ථික වර්ධනයට පැවැති ප්‍රධාන බාධක දැන් ඉවත් වෙලා</topic>
    <author/>
    <content>ආසියා හා පැසිෆික් කලාපීය ආර්ථික හා සමාජයීය සමීක්‍ෂණ වාර්තාව 2010 එළිදැක්වීම එක්සත් ජාතීන්ගේ සංවර්ධන වැඩසටහන මඟින් සංවිධානය කර තිබුණේ කොළඹ ශ්‍රී ලංකා පදනම් ආයතනයේය. මේ වනවිට ලෝකය මුහුණ පා ඇති දරුණු ආර්ථික සංකෝචනය හමුවේ සිය ආර්ථික ස්ථාවරත්වය මේ කලාපයේ රටවල් පවත්වා ගන්නට දැරූ උත්සාහය මෙන්ම ඉදිරි ආර්ථික වර්ධනයේදී ලෝක ආර්ථිකයේ නියමුවා බවට පත්වෙතැයි ආර්ථික විද්‍යාඥයන් පවසන ආසියා පැසිෆික් කලාපීය රටවල් පිළිබද මේ වනවිට සියලු දෙනාගේ අවධානය යොමු වී තිබේ.මෙවර වාර්තාවේදී කලාපයේ ආර්ථිකය කෙබඳු මුහුණුවරක් ගනීද යන්න පිළිබඳවත් එහිදී මතුවිය හැකි විවිධ සමාජ ආර්ථික ගැටලු පිළිබඳ තක්සේරුවක් මෙන්ම ඒ සඳහා ගත හැකි ක්‍රියාමාර්ග පිළිබඳව ද කරුණු ඉදිරිපත් කර ඇත.වාර්තාව එළිදැක්වීමේ අවස්ථාවේදී ප්‍රවීණ ආර්ථික විද්‍යාඥ ආචාර්ය සමන් කැලේගම මහතා විසින් කරන ලද දේශනය ඇසුරින් ශ්‍රී‍්‍ර ලංකාවේ ඉදිරි ආර්ථිකය පිළිබඳ යම් කරුණු කිහිපයක් මෙසේ සනිටුහන් කරමු.ශ්‍රී ලංකාව ගෝලීය ආර්ථික අර්බුදයෙන් ගැලවුණේ කරුණු කිහිපයක් මුල් කරගෙන. 2009 වසරේ මුල් භාගයේ අඩු මට්ටමක පැවැති විදේශ සංචිතයන් අන්තර්ජාතික මුල්‍ය අර්මුදලේ පැකේජයට අස්සන් කිරීම මඟින් බිලියනයේ සිට ඩොලර් බිලියන පහක් දක්වා වර්ධනය කර ගැනීමත් එමඟින් විනිමය ස්ථාවරත්වය පාලනය කර ගත හැකිවිය. එමෙන්ම අර්බුදයට මුහුණ දීමේදී සහනදායී මුල්‍ය ප්‍රතිපත්තියක් ඇති කිරීම මඟින් ද විශේෂ සහයක් එයට ලැබිණි.ගිය වසරේ තෙවන හා සිව්වන කාර්තුවලදී ආර්ථික වර්ධනය වැඩි වූ අතර එය 2010 මුල් කාර්තුව දක්වාම පැවතුනි. සේවා අංශයේ වේගවත් වර්ධනයක් සංචාරක, නාවික ආදී අංශවලින් ඇතිවූ අතර පෞද්ගලික අංශය සඳහා ණය ලබාදීමේ වර්ධනයක් ද දක්නට ලැබුණි. මේ අතර කොටස් වෙළෙඳපොළ හොඳින් ක්‍රියාත්මක වීම නිසා පෞද්ගලික ආයතනවල පවා ව්‍යාපාරික ශක්තිය ඉහළ නැංවුණු අතර 2009 පහල වැටෙමින් තිබූ ආර්ථිකය වේගවත්ව ඉහළට නැෙඟන්නට විය. 2015 සහශ්‍ර සංවර්ධන අරමුණු කරා ළඟාවීමට අවශ්‍ය පරිදි ඇමෙරිකානු ඩොලර් බිලියන 6ක යටිතල පහසුකම් සඳහා වූ ව්‍යාපෘති ඉදිරියට ඇදුණි.අපනයන ප්‍රවර්ධනයේ මෙන්ම ආනයන අංශවලදී නිෂ්පාදනයට අවස්ථාව සලසා දෙමින් අභ්‍යන්තර ආර්ථිකය ශක්තිමත් කිරීමට පංච බල කේÁද්‍රය හෙවත් දැනුම් නාවික, ගුවන්, බලශක්ති හා වෙළෙඳ මූලස්ථානය බවට පත් කිරීම සඳහා ප්‍රතිපත්ති සැකැසුණු අතර රැකියා අවස්ථා වැඩි කරමින් දුප්පත් කම දුරැලීම සඳහා ගමට සංවර්ධනය ගෙන යෑමට ද කටයුතු සිදු කෙරේ. මේ අතර විවිධ ක්‍ෂේත්‍රයන් ඔස්සේ ඉලක්ක සපුරා ගැනීමට ද කටයුතු යෙදිණි. ඒ අතර අපනයනය 2015 දී ඩොලර් බිලියන 20 දක්වා වර්ධනය කිරීමට අවශ්‍ය නිමි ඇඳුම් (ඩො.බි. 5) තේ, (ඩො.බි. 2), සන්නිවේදන තාක්‍ෂණය (ඩො.බි. 1) ආදී ක්‍ෂේත්‍ර කෙරෙහි අවධානය යොමු කෙරුණු අතර ඍජු විදේශ ආයෝජන පවතින ඩොලර් මිලියන 600 ක මට්ටමේ සිට බිලියන 2 දක්වා වර්ධනය කිරීමට නියමිතය.මේ වනවිට ඩොලර් බිලියන 3 ක මට්ටමේ ඇති විදේශ ලැබීම් ඩොලර් බිලියන 5 දක්වා ද වර්ධනය කිරීමට නියමිත අතර සංචාරක ව්‍යාපාරය මඟින් දැනට උපයන ඩොලර් මිලියන 400 මුදල 2015 දී ඩොලර් බිලියනය දක්වා වර්ධනය කර ගැනීමට ක්‍රමෝපායයක් ලෙස මේ වන විට පැමිණෙන ලක්‍ෂ පහක් වූ සංචාරකයන් සංඛ්‍යාව ලක්‍ෂ 25 ක් දක්වා වර්ධනයට කටයුතු යොදා තිබේ. මෙහිදී ආර්ථික සංවර්ධන අමාත්‍යංශය ඉතා වැදගත් භූමිකාවක් ගන්නා අතර එය ජපානයේ කර්මාන්ත හා වෙළෙඳ අමාත්‍යංශය එරට සංවර්ධනයේදී කළ මෙහෙයට සමාන වනු ඇත. මේ වනවිට වාර්තා වී ඇති ආකාරයට ආරක්‍ෂක, පාරිසරික හා ආයෝජන බදු සහන සඳහා අනුමැතිය එක් ලිපි ගනුදෙනුවකට සීමා කර දීමට කටයුතු යොදා තිබේ.අරමුණු ඉටුකර ගැනීමේදී ප්‍රධාන අභියෝග හතරකට මුහුණ දීමට සිදුවනු ඇත. එනම්,1. සාර්ව ආර්ථිකයේ ස්ථාවරත්වය සඳහා කටයුතු කිරීම.2. විකුණුම් ආර්ථිකයේ ප්‍රතිසංස්කරණ වැඩපිළිවෙළක් ක්‍රියාත්මක කිරීම.3. “ව්‍යාපාර කිරීමේ” සම්බාධක ඉවත් කිරීම සහ4. පෞද්ගලික ආයෝජන සඳහා සුදුසු නියාමන වැඩපිළිවෙළක් ඇති කිරීමය.සාර්ව ආර්ථික ස්ථාවරත්වය ඇති කිරීමේදී ඉතා වැදගත් අංග රාශියක් පවතී. 2009 වසරේදී උද්ධමනය තනි අංකයකට ගෙන ආවද මුල්‍ය අංශය බලන කල ආදායමට වඩා ඉතා වැඩි වියදමක් දැරීමට සිදුවීමෙන් දළ ජාතික නිෂ්පාදිතයෙන් (9.8%) සියයට 9.8 ක් තරම් වූ අයවැය හිඟයක් මතුවිය. එම වසරේ ඇතිවූ ගෝලීය ආර්ථික අර්බුදයේ ප්‍රතිඵලයක් ලෙස ආදායම අපේක්‍ෂිත මට්මට වඩා ඉතා පහළ මට්ටමක පැවතීමත් මෙයට හේතු වූ එක් කරුණකි. වර්තන වියදම් (current expenditure)අතර පොලී ගෙවීම දළ දේශීය නිෂ්පාදිතයෙන් සියයට 6.4 ක්ද වැටුප් හා වේතන සියයට 5.6 ක්ද අතිරේක හා හුවමාරු සියයට 3.9 ක්ද වශයෙන් ගත් කළ සමස්තය රජයේ ආදායමට වඩා ඉතා ඉහළ වියදමක් වූ අතර එය දළ දේශීය නිෂ්පාදිතයෙන් සියයට 14.6 ක වැඩි වීමකි.ප්‍රාග්ධන වියදම (capital expenditure)ද දළ දේශීය නිෂ්පාදිතයෙන් සියයට 5.7 ක් වන අතර උතුරු හා නැඟෙනහිර ප්‍රතිසංවර්ධන කටයුතු ඇතුළු දැනට ක්‍රියාත්මක යටිතල පහසුකම් සංවර්ධන වැඩපිළිවෙළ නිසා ද එය ඉතා ඉහළ අගයක් ගෙන ඇත. මේ නිසා ප්‍රාග්ධන වියදම් වෙනුවෙන් පමණක් නොව අමතර වර්තන වියදම් සඳහා ද ආදායම් මගින් වූ හිඟ පාඩුව සඳහා ණය පහසුකම් ලබා ගැනීමට රජයට සිදු විය. වර්තන වියදම් වැඩිවීමට හේතු වූයේ අවතැන්වූවන් යළි පදිංචි කරවීම්, රාජ්‍ය ව්‍යාපාරවල සිදු වූ විශාල පාඩු හා සහනාධාරවල ඇති වූ වෙනස්වීම් ආදියයි.පොහොර සහනාධාරය රුපියල් බිලියන 26.9 වූ අතර එය දළ දේශීය නිෂ්පාදිතයෙන් සියයට 0.6 ක් ද සමෘද්ධිය සියයට 0.2 ක් ද විය. පොහොර සහනාධාරය ගොවින්ගේ වියදමින් සියයට 5 පමණ අඩු කළ හැකි අතර නිසි අරමුණක් රහිතව ගෙන යන සමෘද්ධි සහනාධාරය ද එසේ කළ හැකිය. ආසියා සහ පැසිෆික් කලාපීය ආර්ථික හා සමාජයීය කොමිසම පවසන ආකාරයට මේ සුබසාධන වැඩසටහන් නිසි ඉලක්කගත අරමුණු උදෙසා පෙළ ගැස්විය යුතුව තිබේ.රාජ්‍ය ව්‍යාපාරවල පාඩුව කෙතරම් ද යත් ලංකා විදුලි බල මණ්ඩලය රුපියල් බිලියන 7.4, ඛනිජ තෙල් සංස්ථාව, බිලියන 12.3 ක් ප්‍රවාහන මණ්ඩලය බිලියන 5.1, තැපැල් සේවය බිලියන 2.5 ක් දුම්රිය සේවය බිලියන 4.8, ශ්‍රී ලංකා ගුවන් සේවය බිලියන 12.2 ක් මිහින් එයාර් බිලියන 0.9 ආදි වශයෙන් 2009 වසර සඳහා මුළු එකතුව රුපියල් බිලියන 45 කි. මෙය දළ දේශීය නිෂ්පාදිතයෙන් සියයට 01 ක් පමණ වේ. මෙසේ පාඩු ලබන රාජ්‍ය ආයතන පළමුව ලාභ හෝ පාඩු නොලබන තත්ත්වයට ගෙන පසුව ලාභ ලබන ආයතන බවට පත් කළ යුතුව තිබේ. අන්තර්ජාතික මුල්‍ය අරමුදල් විශේෂඥයන් සඳහන් කරන්නේ ඛනිජ තෙල් සංස්ථාව හා විදුලිබල මණ්ඩලය 2011 වසර නිම වනවිට ලාභ හෝ පාඩු නොමැති තත්ත්වයට වත් පත් කළ යුතු බවයි. පෞද්ගලීකරණයෙන් තොරව එම තත්ත්වයට පත් වූ ආයතන සඳහා උදාහරණ ඕනෑතරම් ලොව පුරා රටවල පවතී.රාජ්‍ය ව්‍යාපාර ක්‍ෂේත්‍රයේ මේ තත්ත්වය හොඳ අතට පෙරැළීම සඳහා ඇති එක් විකල්පයක් වන්නේ පෞද්ගලික හා පොදු අංශවල සහයෝගීතාවයි. එය ඵලදායී අයුරින් ඉටු කිරීම සඳහා ආයෝජකයන්ගේ මෙන්ම පාරිභෝගිකයන්ගේ අවශ්‍යතාවලට සරිලන ආකාරයේ නියාමන වැඩසටහනක් ක්‍රියාත්මක කළ යුතුය. මෙහිදී නියාමන කටයුතු සඳහා වගකිව යුතු ආයතනය වන්නේ පොදු අවශ්‍යතා පිළිබඳ කොමිෂන් සභාව වන අතර රාජ්‍ය ව්‍යාපාර කළමනාකරණ ආයතනය ප්‍රතිව්‍යුහගත කිරීමේ කටයුතු සඳහා වගකීම දරයි. මේ සන්දර්භය තුළ රාජ්‍ය සම්පත් කළමනාකරණ හා ව්‍යාපාර සංවර්ධන අමාත්‍යංශ ස්ථාපිත කිරීම ප්‍රතිඵල දායක පියවරක් වන අතර ප්‍රතිව්‍යුහත කිරීම් ඉදිරියට ගෙන යෑම ද වැදගත් වෙයි.දළ දේශීය නිෂ්පාදිතයෙන් සියයට 20 ක් පමණ ආදායමක් ලැබීමට හැකියාව ඇතිවිට රාජ්‍ය ආදායම සියයට 14.6 ක් දක්වා ගණනය කළ හැකිය. බදු ආදායමෙන් සියයට 80 ක් පමණ ඒකාධිකාරයක් පවත්වා ගන්නේ ඍජු නොවූ බදු මගිනි. ඍජු බදු ගණනය සියයට 20 ක් වන අතර රටක ශ්‍රම බලකායෙන් බදු ගෙවන්නේ සියයට අටක් පමණි. එබැවින් ලංකාවේ බදු ප්‍රමාණය ඉතා කුඩා වේ. එසේම සමස්ත බදු ක්‍රමය සංකීර්ණ කරමින් බදු වර්ග 25 ක් පමණ ක්‍රියාත්මක වේ. ජනාධිපති බදු කොමිසම මේ වනවිට ඔවුන්ගේ අතරමැදි වාර්තාව ලබාදී ඇති අතර ලබන මාසය වන විට අවසාන වාර්තාව ලබා දෙනුයේ රටේ බදු පදනම පුළුල් කිරීමට, බදු අගයන් පහළ හෙළීමට සහ ව්‍යාපාරවලට සහ ජනතාව වඩාත් සමීප බදු ක්‍රම සඳහා අවශ්‍ය නිර්දේශ ද සහිතවය.භාණ්ඩ හා සේවා සැපයීමේ දී වඩා ඵලදායි ලෙස ආර්ථික ප්‍රතිසංවිධානය කිරීම සඳහා රජයේ ආයතන, වෙළෙඳපොළ සාධක වන මානව සම්පත්, ප්‍රාග්ධන හා ඉඩම් ද සෞඛ්‍ය හා අධ්‍යාපන අංශවල ප්‍රතිසංවිධානය වැදගත් වේ. “ව්‍යාපාර කිරීමේදී” ශ්‍රී ලංකාව පහළ මට්ටමක් පෙන්නුම් කරයි. ආර්ථික සංවර්ධන අමාත්‍යංශය මේ සම්බාධක සුදුසු අයුරින් ඉවත් කර මහජන උපයෝගිතා කොමිසම, විදුලි සංදේශ නියාමන කොමිසම, ශ්‍රී ලංකා ප්‍රමිති ආයතනය ආදි වශයෙන් වූ ආයතන රැසක් මගින් පොදු අවශ්‍යතා හා පාරිභෝගික කටයුතු නියාමනය සඳහා අවශ්‍ය කටයුතු සම්පාදනය කරනු ඇත.වර්තමානයේ විදේශ විනිමය සංචිත ප්‍රමාණවත් වුවද ණය පියවීම්, ආර්ථික වර්ධනයේ ප්‍රතිඵලයක් ලෙස ආනයනයන් ඉහළ යෑම ආදි හේතු නිසා තත්ත්වය වෙනස් විය හැකිය. තෙල් මිල ඉහළ යාම සහ අන්තර්ජාතික වෙළෙඳපොළේ ආහාර මිල ඉහළ යාම නිසා 2010 වසරේදී සමස්ත ආනයන වියදම ඉහළ යෑම අනිවාර්ය කරුණකි. තේ, රබර් ආදී අපනයනවල වැඩිවීමක් විය හැකි වුවද නිමි ඇඳුම් ආදියේ අපනයනය ජී.එස්.පී. ප්ලස් ආදියේ ඇති අවිනිශ්චිතතා නිසා අඩුවිය හැකි බැවින් අපනයන වර්ධන වේගයේ අඩුවක් දැකිය හැකිය. විනිමය අනුපාතයේ හැසිරීම ද විදේශ විනිමය සංචිතයන්ගේ තත්ත්වය මත යැපෙනු ඇත. මා විශ්වාස කරන ආකාරයට ජාත්‍යන්තර මුල්‍ය අරමුදලේ පැකේජය මේ කරුණුවලදී වඩාත් සහනයක් ගෙන දෙනු ඇති අතර ආයෝජකයන් සඳහා ධනාත්මක හැඟීමක් නිර්මාණය කිරීමට හේතුවනු ඇත.උද්ධමනය පහළ මට්ටමක ස්ථාවරව තබා ගැනීම විනිමය අනුපාතයේ හා පොළී අනුපාතයේ නිසි කළමනාකරණයට සහ ආයෝජන ප්‍රවර්ධනයට හේතු වුවද ලෝක වෙළෙඳ පොළේ තෙල් මිල සහ ආහාර මිල ඉහළ යාමත් 2009 වසරේ අයවැය හිඟයක් නිසා උද්ධමනය 2010 වසර සඳහා තනි ඉලක්කමක පවත්වා ගැනීම ඉතා ප්‍රබල අභියෝගයක්ව පවතී.10 වැනි පිටුවටඅරුණි මුතුමලී</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=af1005167</link>
    <topic>ජනමත පිටුව</topic>
    <author/>
    <content>මේ ලිපිය මා ලියන්නේ එක්තරා රූපවාහිනී නාළිකාවක මෑතදී උදෑසනක ප්‍රචාරය වුන “ලස්සන” වැඩ සටහනක් පිළිබඳවය. පැය දෙකක් පුරා ප්‍රචාරය වූ මෙම වැඩ සටහනේදී නිවේදිකාව සාකච්ඡා කළේ විදේශගතව සිට පැමිණි ප්‍රවීණ, දක්ෂ වේදිකා හා ටෙලිනාට්‍ය නළුවකු සමඟය.ඔහුගේ අතීත වගතුග විමසීමේදී මේ නළුවා තමන්ට වේදිකාවේදි අත හිත දුන් සෑම අයෙකුම ගෞරවයෙන් සිහිපත් කළ අතර, විශේෂයෙන්ම එච්.ඒ. පෙරේරා (රංගන ශිල්පියා) ගැනද සඳහන් කළේය.ඔහු ඉතාමත් ඉහළ මිනිස් ගතිගුණ ඇති හොඳ මිනිසකු වන අතර එම නළුවා මුලදි රඟපා සම්මානයට පාත්‍ර වූ වේදිකා නාට්‍යයකදී ඔහුට දුන් සහයෝගය පිළිබඳ ස්තූති කරන අතරම මෙය දැන් ඔහු නරඹනවා නම් ඔහුට ද එම අතීතය සිහිපත් වෙනු ඇතැයි පැවසීය. මේ වැඩ සටහන ප්‍රචාරය වූයේ පෙබරවාරි 9 වැනි දිනය. ඒ වනවිට එච්.ඒ. පෙරේරා මහතාගේ අවසන් කටයුතු ද සිදු කර දෙදිනක් පමණ ගතවී ඇත. එහෙත් මේ නිවේදිකාව තවමත් සිතන්නේ ඔහු ජීවත්ව සිටින බවය. ඔහුගේ මරණය පිළිබඳව දැන් දැන් පවසතැයි මම බලා සිටියෙමි. එහෙත් අවාසනාවකට මෙන් වැඩසටහන අවසාන වවන තුරුත්, නිවේදිකාව එම රංගන ශිල්පියාගේ සමුගැනීම ගැන නොදැන සිටියා විය හැකිය.සාකච්ඡාවට බඳුන් වූ නළුවා විදේශගතව සිට මෑතකදී පැමිණි බැවින් ඔහු මේ පිළිබඳව නොදැනුවත් වීම සමාවට කරුණකි. එහෙත් පුවත්පත්, රූපවාහිනී නාළිකාවල මේ පිළිබඳව නිරතුරුවම පවසද්දීත්, එම නාලිකාවල සේවය කරන නිවේදක නිවේදිකාවන් සිටින්නේ දෑස් කන් වසා ගෙන දැයි අපට පැනයක් මතුවේ. මොවුන් මීට වඩා රටේ තොටේ සිදුවන දේ ගැන දැනුවත් විය යුතුය.මල්ලිකා රූපසිංහගනේමුල්ලවසර 30 ක කුරිරු යුද්ධය නිමාව සමඟ අප ඉදිරියේ ඇති මීළඟ යුද්ධය වන්නේ රට ස්වයංපෝෂිත කිරීමයි. ඒ සඳහා ඉදිරිපත් කර ඇති “අපි වවමු - රට නගමු” වැනි සංකල්පයන් ඉතාමත් වැදගත් ව්‍යාපෘති ලෙස දැක්විය හැකිය. මෙම ඉලක්කය සපුරා ගැනීමට විද්‍යුත් හා මුද්‍රිත මාධ්‍ය තුළින් ද දායකත්වයක් ලබා දීම ජාතික මෙහෙවරක් බවට පත්වී ඇත. නමුත් විද්‍යුත් මාධ්‍ය තුළින් ලබා දිය යුතු මෙම දායකත්වය නිසි ලෙස ඉටු කෙරෙනවාද යන්න ගැටලුවකි. උදාහරණයක් ලෙස ස්වාධීන රූපවාහිනි සේවයේ මීට පෙර ඉරිදා සවස 6.30 ට හා වෙනත් වේලාවන්හිදි සත්ත්ව නිෂ්පාදන හා කෘෂිකාර්මික වැඩසටහන් ප්‍රචාරය විය.නමුත් මාස කීපයක සිට එම වැඩසටහන ප්‍රචාරය වන්නේ නැත. පාසල් සිසුන්, විශ්ව විද්‍යාල හා වෙනත් සාමාන්‍ය පොදු ජනතාව වෙත කෘෂිකාර්මික දැනුම ලබා ගැනීමට මෙම වැඩසටහන් බෙහෙවින් ඉවහල් විය. දැනට මෙම වැඩසටහන් නොමැති වීම නිසා මේවා තුළින් දැනුම එක් රැස් කර ගත් පිරිස් හට එම මහඟු අවස්ථාව ගිලිහී ගොස් ඇත. එම නිසා එම වැඩසටහන් මීට පෙර ප්‍රචාරය වූ වේලාවන්වලදීම ප්‍රචාරය කර රට වෙනුවෙන් විද්‍යුත් මාධ්‍යක් සතු යුතුකම ඉටු කිරීමට කටයුතු කරන ලෙස ස්වාධීන රූපවාහිනී සේවයේ සභාපති තුමාගෙන් කාරුණිකව ඉල්ලමි.වෛද්‍ය සමන් රන්ජිත් මුහන්දිරම්(සියරට කොහොඹ පර්යේෂණ ආයතනය – ගන්නෝරුව)මැදිරිගිරිය රෝහලට බෙහෙත් ගැනීමට සහ රෝගීන් බැලීමට එන අසරණ ජනතාව ගේ වාහන බයිසිකල් ආදිය නතර කිරීමට රෝහල ඉදිරි පිට පාර අයිනේ රථගාලක් ආරම්භ කර බදු අය කිරීමට මැදිරිගිරිය ප්‍රාදේශීය සභාවෙන් කටයුතු කර ඇත.මෙම ක්‍රියාව මෑතකදී පටන්ගත් නුසුදුසු ක්‍රියාවකැයි හැඟේ. නගරයේ මෙන්ම සමහර ආයතන ඉදිරිපිට ද විශාල වශයෙන් පැය ගණන් පාරවල් අවහිර වන අයුරින් වාහන නතර කර තිබුණ ද ඒවායින් මෙසේ බදු අය කිරීමක් නොකර ඉතා හදිසියෙන්ම අතේ සතපහක්වත් නැතිව රෝහලට පැමිණෙන අසරණ මිනිසුන්ගෙන් මෙවැනි බදු මුදල් අය කිරීම අසාධාරණයකි.මීට පෙර රෝහල් භූමියේම පසෙක ඉතාමත්ම සුරක්ෂිතව බයිසිකල් හා වෙනත් වාහන නැවැත්වීමට ස්ථානයක් තිබුණි. එයින් කිසිම හිරිහැරයක් හෝ කරදරයක් නොතිබුණි. එම පහසුකම නවත්වා රෝහල සහ විද්‍යාලය ඉදිරිපිට පාර අයිනේ මෙම රථගාල ඉදිකිරිම නිසා මාර්ගයට ද අවහිරයකි. එසේම අසරණ ලෙඩුන්ගෙන් හා ලෙඩුන් බැලීමට එන අයගේ වාහන වෙනුවෙන් මෙසේ බදු අයකර ගැනීම රජය ද අපකීර්තියට ලක්වන කරුණකි.මීට වඩා මැදිරිගිරිය නගරයට විශාල අඩුපාඩුවක්ව ඇති මහජන වැසිකිලි 2ක් හෝ 3ක් සාදනවා නම් මීට වඩා විශාල ආදායමක් ප්‍රාදේශීය සභාවට ලබාගැනීමට හැකිය. එමනිසා කාරුණික අවධානය යොමුකර මෙම අසරණ මිනිසුන්ගෙන් නිකරුණේ අයකරගන්නා බදු මුදල් අයකිරීම වහාම නවත්වනවා ඇතැයි අපේක්ෂා කරමි.ඒ.ජී.සේනාරත්නයටදොළ පාර හරහා මතුගම අලුත්ගම අතර ධාවනය වන බස් සේවය දිනෙන් දිනම පිරිහෙමින් පවතී. ජනතා සන්තක බස් රථ මෙන් ම පෞද්ගලික මාර්ග අංක 408 දරන බස් සේවය යටදොල පාර හරහා කලට වේලාවට නිසි කාල සටහනක් අනුව ධාවනය නොකිරීම නිසා රජයේ සේවකයින්ට පාසල් සිසුන් මෙන් ම සාමාන්‍ය ගමන් බිමන් යන්නන්ට පැය ගණන් අසහනකාරී ලෙස ගත කිරීමට සිදුවී ඇත. මේ පිළිබඳව වගකිවයුත්තන්ගේ අවධානය වහාම යොමුවේවායි බලාපොරොත්තු වෙයි.වැලිකලගේ සිරිපාල,මතුගමවයස 60 ඉක්මවූ වැඩිහිටියන්ගේ ස්ථිර තැන්පත් ගිණුම් සඳහා රාජ්‍ය බැංකු මගින් 20% ක බෝනස් පොලියක් ගෙවනු ලැබේ. මෙම බෝනස් පොලිය යනු ලැබෙන පොලියෙන් 20% ක් යන්න ගැන බොහෝ දෙනාට වැටහීමක් නැත. පරිණත / ගෞරව / ජ්‍යෙෂ්ඨ පුරවැසි යන නම්වලින් හඳුන්වන මෙම ගිණුම් සඳහා දැනට රාජ්‍ය බැංකු වලින් ගෙවන උපරිම පොලිය 10.5% ක් වූවකි. බෝනස් පොලියත් එයට එකතු වූ විට, ලැබෙන උපරිමය 12.5% ක් පමණ වේ.කලින් 18% ක් පමණ තිබූ පොලී ප්‍රතිශතය 12.5% ක් දක්වා අඩු වී ඇත. මෙය වැඩිහිටි ගිණුම් සඳහා ප්‍රමාණවත් ද යන්න යළි සලකා බැලිය යුත්තකි. ඉතුරුම් තැන්පත් සඳහා දැනට ගෙවන්නේ 5% ක් පමණ වූ පොලියකි.ස්ථිර තැන්පත් වලට ගෙවන්නේ ඉතුරුම් තැන්පත් වලට ගෙවිය යුතු පොලියකි. තÀවය මෙසේ තිබියදී විවිධ ලොතරැයි ක්‍රම පවත්වමින්, කිසියම් සූදුවකට අවතීර්ණ වී ඇත්තේ තැන්පත් ඇද ගැනීමේ පරමාර්ථයෙනි. ජනතාවගේ තැන්පතුවලට සාධාරණ පොලියක් ලබානොදී, රාජ්‍ය මුල්‍ය ආයතන ද ලොතරැයි මණ්ඩල බවට පත්කිරීම, ජනතා විශ්වාසය පලුදු කර ගැනීමක් විය හැකිය.විශ්‍රාම වැටුප් ලබන හෝ නොලබන වෙනත් ආදායම් මාර්ග නැති වෙනත් රැකියාවක් හෝ ව්‍යාපාරයක යෙදිය නොහැකි ලක්‍ෂ සංඛ්‍යාත වැඩිහිටි පිරිස් දුකසේ එක් රැස්කරගත් මුදලක් වඩාත් විශ්වාසදායක ආයතනයක් සේ සලකා රාජ්‍ය බැංකුවල ආයෝජනය කොට මාසිකව කිසියම් ආදායමක් ලබා ගැනීමට හුරු පුරුදු වී සිටිති. ලැබෙන පොලියෙන් ජීවිත ද ගැටගසා ගනිමින් ලෙඩට දුකට වැය කරමින් දරුමල්ලන්ට ද සලකමින් සමාජයීය යුතුකම් රැසක් ද ඉටු කරමින් “සම්මා ආජීවය” ගරුකරමින් කටයුතු කරති.මෙම වැඩිහිටි පිරිස ආදරයෙන් රැකබලා ගත යුතු, සමාජය විසින් පෝෂණය කළ යුතු, ගරු කළ යුතු, පිදිය යුතු උතුම් පිරිසකි. ඔවුන් පීඩනයකට ලක් කිරීම නොකළ යුත්තකි.ඔවුන්ගේ තැන්පත් මුදල් සඳහා සාධාරණ පොලියක්, ලබා දීමට මෙරට ආර්ථිකය හසුරුවන්නන්ගේ කාරුණික අවධානය යොමු වේවා!මෙම බෝනස් පොලිය 75% දක්වා වැඩිකරන ලෙසත් එම පිරිවැය දැරීමට රාජ්‍ය බැංකු අපොහොසත් වන්නේ නම් ඒ සඳහා ශ්‍රී ලංකා මහ බැංකුවෙන් පොලි ප්‍රතිදානයන් ලබාදෙන ලෙසත් ඉල්ලා සිටිමු. එය මෙරට ගොවීන්ට පොහොර සහනාධාරය ලබාදීම වැනි උතුම් කටයුත්තක් වනු ඇත. සමාජයේ “සක්විතිලා” “දඬුවම් මුදලාලිලා” බිහිවන්නේ රාජ්‍ය මුල්‍ය ආයතන ජනතා අවශ්‍යතා තේරුම් නොගෙන කටයුතු කිරීම නිසා විය නොහැකිද?පිළියන්දල මාම්පේප්‍රබුද්ධ වැඩිහිටි සංවිධානයේගිණුම් පරීක්‍ෂක –බන්දුසිරි කංකානම්ගේකොළඹ 8 නාරාහේන්පිට ඇල්විටිගල මාවතින් වෙන්වී යන සුප්‍රසිද්ධ මාතා පාර සම්බන්ධයෙන් කොළඹ මහ නගර සභාවට අමුතුවෙන් හඳුන්වා දීමක් අවශ්‍ය නොවේ.හමුදා නිල නිවාස හමුදා රෝහල් හමුදා පෙර පාසල් සංකීර්ණ පූජනීය ස්ථාන මෙන් ම රජයේ උසස් නිලධාරීන්ගේ පෞද්ගලික නිවාස වලට සහ නිල නිවාසවලට ද මෙම මාතා පාර හරහා යා යුතු බව සඳහන් කළ යුතු ය.මෙම මාතා පාරේ ටික කාලයක සිට ඒ අසල වූ ජාතික නිවාස සංවර්ධන අධිකාරියේ මැදහත්වීම යටතේ ඉදි කරන ලදුව රජය නිලධාරින් සඳහා වෙන් කර දි ඇති නිවාස සංකීර්ණයේ (නිවාස සංකීර්ණයේ පළවෙනි අදියර යටතේ) නිවාස 48 හි සහ තවත් නිවාස වලින් එක් වන අපවිත්‍ර මුසු ජලය නිරතුරුව ගලා යමින් පවතී.මෙම තත්ත්වය මෙකී මාර්ගයේ ගමන් ගන්නා වාහනවලට මගී ජනතාවට පාසල් සිසුන් හට මෙන් ම ඒ අවට පදිංචි අනෙකුත් නිවාස හිමියන් හට ඉමහත් හිරි හැරයක් වී ඇත.දුගඳ හැමීම වාහන ගමන් ගන්නා විට ජනතාවගේ පාසල් සිසුන්ගේ ඇඳි වතට අපවිත්‍ර දෑ පතිත වීම නිරතුරු සිදුවේ. කෙසේ වුව ද කනගාටුවට කරුණක් වන්නේ මෙම මාර්ගයේ ගමන් කරන කොළඹ මහ නගර සභාවේ වග කිව යුතු කිසිම නිලධාරියෙකුට හෝ රජයේ වගකිව යුතු නිලධාරියෙකුට හෝ හමුදා නිලධාරියෙකුට හෝ රජයේ මැති ඇමැති වරුන්ගේ දෙනෙතට මෙම දසුන මුණ නොගැසීමයි. ඔවුන් සුඛෝපබෝගී වාහනවලට නැඟී ගමන් කිරීම ද ඊට හේතු විය හැකි ය.මාතා පාරේ පළවෙනි අදියරේ ජාතික නිවාස සංවර්ධන අධිකාරිය විසින් ඉදිකරන ලද මෙම ඉහත නිවාස වල පදිංචි කරුවන් ගේ මූලිකත්වය යටතේ පිහිටුවන ලද ‘කළමනාකරණ සංස්ථාව‘ යන නමින් යුතු සංගමයක් මගින් නඩත්තු කරගැනීමට නියමිතව ඇත. එසේ නමුත් මෙම මාතා පාර මුල් කරගෙන තවත් විශාල නිවාස සංකීර්ණ හා රජයේ ආයතන රාශියක් හා සම්බන්ධිතව ගමන් ගන්නා අපවිත්‍ර නළ පිළිසකර කිරීමට මෙවැනි කුඩා කළමනාකරණ සංස්ථාවකට කළ හැකි ද යන්න සිතා බැලිය යුතු ය. මෙවැනි භාරදූර්ය කාර්යයක් ඉටු කිරීම කොළඹ මහ නගර සභාවේ වගකීම බව මෙහිදී සඳහන් කරන අතර ම ඊට වැය වන බරපැනින් කොටසක් නිවාස ලාභීන් ගෙන් කිසියම් ක්‍රම වේදයකට අනුව අය කරන්නේ නම් එය ඉටු කිරීමට ද මෙම කළමනාකරණ සංස්ථාව එකඟ බව ද මෙහිදී සඳහන් කරමු.කරණු මෙසේ හෙයින් දීර්ඝ කාලයක සිට පවතින මෙම ගැටලුව නිරවුල් කිරීම සඳහා වග කිව යුතු කොළඹ මහ නගර සභාවේ මැදිහත්වීම අත්‍යවශ්‍ය කරුණක් බව සඳහන් කරමි.ඩී.පී.ඒ. ගුණරත්න,ලේකම්, කළමනාකරණ සංගමය.පසුගිය පෙබරවාරි මස 07 වෙනි ඉරුදින සිළුමිණ පුවත්පතෙහි ‘ජනමතය’ පිටුවෙහි ‘කුරුණෑගල දැව සංස්ථා බලධරයිනි, මේ ගස ගැන බලන්න” යන සිරස්තලය යටතේ පළ වූ කාර්යය මේ වනවිට නිමා කොට ඇත.පළමුව ප්‍රදේශවාසී සියල්ලන් වෙනුවෙන් ‘සිළුමිණ’ පුවත්පතෙහි ජනමතයට මල් මිටක් පුද දීමට කැමැත්තෙමු. කාලයක් මුළුල්ලේ නො කෙරුණ මෙම ගස ඉවත් කිරීමේ කාර්ය සිළුමිණ පත්‍රයේ පළ වී දින 10 කින් ඉෂ්ට වීම අපට විශාල අස්වැසිල්ලක් විය.එමෙන් ම මෙම කාර්ය කිරීමට පැමිණි දැව සංස්ථාවේ නිලධාරි මහතුන් ඉතාම පරීක්ෂාකාරීව හා අනලස්ව ඉටු කරන ලද කාර්ය අගය කරමු. ඒ සැමට ප්‍රදේශවාසීන් වෙනුවෙන් තුති පුදමි.සෝමපාල කරුණානායකඅත්‍යවශ්‍ය නඩත්තු කටයුතු සඳහා යයි කියමින් විදුලි බලමණ්ඩලයේ අකුරැස්ස ප්‍රාදේශීය කාය¸ාලය මගින් අකුරැස්ස නගරයේ එක් කොටසක (මාතර පාර) පමණක් සතියේ වැඩකරන දිනවල මාස කීපයක සිට විදුලිය අත්හිටුවීම දිගින් දිගටම සිදුකර ඇත.සතියේ වැඩකරන දිනවල විදුලිය අත්හිටුවීමේ හේතුවෙන් එම ප්‍රදේශයේ ව්‍යාපාරික හා කර්මාන්තකරුවන් විශාල අපහසුතාවයකට පත්ව ඇත. පාරිභෝගිකයාට සැපයිය යුතු සේවාවන් කලට වේලාවට ඉටුකිරීමට නොහැකි වීමත්, සේවක මණ්ඩලවලට නිවාඩු ලබාදීමට සිදුවීමත්, රටේ ආර්ථිකයට බරපතල හානියක් බව බලධාරීන් කල්පනා නොකිරීම කනස්සල්ලට හේතුවකි.මීට පෙර අකුරැස්ස නගරයේ නිවාඩු දිනය ලෙස සැලකෙන සෙනසුරාදා දිනවල මෙම නඩත්තු කටයුතු සිදුකළ ද දැන් එම ආකාරයට සිදුනොවන්නේ ඇයිදැයි අකුරැස්ස ප්‍රාදේශීය විදුලි අධිකාරි මහතාගෙන් විමසූවිට ඔහු පැවසුවේ සෙනසුරාදා දින වැඩ කිරීම වෙනුවෙන් අතිකාල ගෙවීමට සිදුවන බවත් දැනට අතිකාල ගෙවීම් නතර කරන ලෙසට ඉහළින් දන්වා ඇති බවත්ය.සතියේ වැඩකරන දිනවල විදුලි බල මණ්ඩලයට ලැබෙන්නේ විශාල ආදායමකි. සෙනසුරාදා දිනවල ලබන්නේ සුළු ආදායමකි. මේ අනුව සෙනසුරාදා දිනවල විදුලිය අත්හිටුවා නඩත්තු කටයුතුකර අතිකාල ගෙවීමක් කළද විදුලි බල මණ්ඩලයට පාඩුවක් නොවන බව අපගේ් වැටහීමයි. රාජ්‍ය ආයතන තුළ පවතින නාස්තිය හා අක්‍රමිකතා ගැන සලකා බලන විට විදුලි බල මණ්ඩල සේවකයින්ට අතිකාල ගෙවා ලාබ ලබන වැඩපිළිවෙලක් ගැන කල්පනා නොකිරීම අපේ රටේ අභාග්‍යයක් හැටියට නොසලකා සිටිය නොහැක.ජී. මහින්දපාලඅකුරැස්සබලපිටිය ජනතාවගේ පමණක් නොව අවට නගරවල ජනතාවගේද මූලික අවශ්‍යතාවයක් වූ රෝහල් පහසුකම් සලසා දෙමින් බලපිටිය රෝහල අංග සම්පූර්ණ රෝහලක් බවට පරිවර්තනය වෙමින් පවති.ඉතාම අවශ්‍යතාවයක් වී තිබූ ඇස් වාට්ටුවක් ලැබීම හරිම සහනයකි. වෙනදා සැත්කමක් වෙනුවෙන් කරාපිටියට, කොළඹට, නාගොඩට ගිය ජනතාව අද බලපිටිය මූලික රෝහලෙන් ඒ කාර්ය කරගනී.වසර ගණනක් තනි ගොඩනැගිල්ලක තිබුණ බලපිටිය මූලික රෝහල අද මහල් කිහිපයකින් යුත් වාට්ටු සංකීර්ණ සමඟ ඉඳිවෙමින් පවතියි.ඉතා දක්ෂ වෛද්‍ය කාර්ය මණ්ඩලයක් ද ඇත. හදිසි සැත්කම් රෝහල තුළම දැන් සිදු කෙරේ.හිටපු සෞඛ්‍ය ඇමති නිමල් සිරිපාල මැතිතුමනි, බලපිටිය රෝහල මෙසේ අංග සම්පූර්ණ කිරීම පිළිබඳව ඔබතුමාට අනේක වාරයක් ස්තූති කරමි.බලපිටියේ පාතේගමශාලනී විජේරත්නකළුතර දිස්ත්‍රික්කයේ වලල්ලාවිට ප්‍රාදේශීය ලේකම් කොට්ඨාසයේ පිහිටි උඩුගම සොහොන්බිම අක්කරයක් තරම් විශාල භූමි භාගයකි. යාබදව පිහිටා ඇත්තේ යගිරල ගමය. යගිරල ගමට සොහොන් බිමක් නැත.මේ ගම් දෙකට නැඟෙනහිර මායිම පැණියාවල රක්ෂිත කැළය වන අතර, බටහිර මායිම බෙන්තර ගඟය. ඉඩම් දරිද්‍රතාවයකින් යුත් උඩුගම යගිරල ඇතැම් ජනකොටස් රක්ෂිත කැලේ නිවෙස් තනාගෙන පරම්පරා හතරක පමණ කලක් ජීවත් වෙති. ඉඩම් අහේනියෙන් පෙලෙන දෙගම් වැස්සනට සිය ඥාතියාගේ අවමඟුල් කටයුතු කරගෙන යාමට ඇති එකම සොහොන් බිම උඩුගම සොහොන් බිමය. මෙය ගමට ඇති වටිනා සම්පතකි.තරමක බෑවුමක් සහිත උඩුගම සොහොන්බිම අතිරික්ත ලොකු ගල් ඉවත්කර ක්‍රමවත්ව සකස් කළ යුතුව ඇත. උතුරු දෙස මායිමට සමගාමීව ප්‍රවේශ මාර්ගයක්, ප්‍රධාන පාරට මුහුණලා ඇති කොටසට උස බැම්මක් තනා මෙහි අගය වැඩි කළ යුතුව ඇත.එමෙන්ම ඉඩම ශුද්ධ කර මුල් ගලවා වලගොඩැලි සමවනසේ පස්දමා බිම සකස් කළ යුතුව පවතී. පලමු අදියරේ කටයුතු නිම වීමෙන් අනතුරුව දෙවන අදියර සඳහා ආදාහනාගාරයක් තැනීම කාලීන අවශ්‍යතාවයකි.දැනට වසර හතරකට පෙර ජනාධිපති ලේකම් කාර්යාලය 2006-03-21 ලිඛිතව වලල්ලාවිට ප්‍රාදේශීය සභාපතිට, සොහොන්බිම සංවර්ධනය කරන මෙන් දන්වා ඇත. මේ දක්වා සොහොන්බිමේ කටයුතු ආරම්භ නොවීම ගැන ප්‍රදේශවාසීහු මැසිවිලි නඟති.මෙය ඉතා වැදගත් මහජන අවශ්‍යතාවයක් සේ සලකා ප්‍රමුඛතාවය දක්වා සකස්කර දෙන මෙන් වලල්ලාවිට ප්‍රාදේශීය සභාපති තුමාගෙන් ඉතා ඕනෑකමින් මම ඉල්ලා සිටිමි.සේන ඇස්.ඕ. විදානරාජ්‍ය සේවා විශ්‍රාමික භාර අරමුදලට සාමාජික විශ්‍රාමිකයන්ගෙන් සාමාජික මුදලක් කපා ගනී. එමගින් කෙරෙන සේවය ද අපි අගය කරමු.සියලු රජයේ සේවකයන් සඳහා සිංහල අවුරුදු උත්සව දීමනාවක් ලබාදේ. ඒ අනුව විශ්‍රාමිකයන් සඳහා ද මෙවර සිංහල අවුරුදු උත්සවය වෙනුවෙන් රු. 3000/= ක උත්සව පූර්ව දීමනාවක් ලබාදී මාස දහයකින් හෝ දොළහකින් ආපසු ලබා ගන්නා ලෙසට කටයුතු කරන ලෙස ඉල්ලා සිටිමු. එය පොලී රහිතව හෝ සහිතව ලබාදීමට කටයුතු කළ හැකි බව ද දන්වමි. එම දීමනා මාර්තු වැටුප සමඟ හෝ අප්‍රේල් වැටුප සමඟ හෝ ලබාදෙන ලෙස ද ඉල්ලා සිටිමි. බෞද්ධ නොවන අයට තම තමන්ගේ ආගමික උත්සව අවස්ථාවලදී ලබාදීම සාධාරණ බව ද දන්වා සිටිමි.ආර්. ජයසේකර (විශ්‍රාමික)හංවැල්ල.වාහන තදබදය අවම කිරීම සඳහා නුගේගොඩ මංසන්ධියට සම්බන්ධව කෝටි ගණනක මුදල් වැය කොට ගුවන් පාලමක් ඉදිකොට ඇතත් වාහන තදබදය එදාට සාපේක්ෂව අවම වී තිබුණත් තවමත් සතියේ දිනයන්හි පෙරවරුවේ සහ පාසල් අවසන් වන වේලාවන්හිදී වාහන තදබදය දකින්නට ලැබේ.නුගේගොඩ මංසන්ධියට නුදුරින් ප්‍රධාන බාලිකා පාසල් 2 ක් පිහිටා ඇති බැවින් දරුවන් පාර හරහා මාරුවන නිසා මෙම කාල වේලාවන්හිදී දැඩි වාහන තදබදයක් දකින්නට ලැබේ. මේ තත්ත්වයන් හේතු කොටගෙන නුගේගොඩ මංසන්ධියේ ගුවන් පාලම ඉදිකොට ඇතත් රථවාහන හිමියන්ට මෙන් ම ජනතාවට මෙයින් ලබාගත හැකිව තිබූ පූර්ණ වාසිය ලබාගන්නට නොහැකි වී ඇත. එහි වාසිය ජනතාවට ලබාගන්නට නම් අනිවාර්යයෙන් ම පොදුවේ මෙම බාලිකා පාසල් දෙක ඉදිරිපිට දරුවනට පාර හරහා මාරුවීම සඳහා පමණක් ආරක්ෂිත ගුවන් පාලමක් (කොටුව දුම්රිය පොළ ඉදිරිපිට මෙන්) ඉඳි කළ යුතුවේ. එය දරුවන්ගේ ආරක්ෂාව ද සහතික කරවන්නකි.එසේ පාලමක් ප්‍රධාන පාර හරහා ඉඳිවුවහොත් වාහන තදබදය සම්පූර්ණයෙන් ම වාගේ ඉවත්වීමෙන් ප්‍රධාන මංසන්ධියේ ඉදිකොට ඇති ප්‍රධාන ගුවන් පාලමෙන් ලබාගත හැකි වාසිය වාහන හිමියන්ට මෙන් ම ජනතාවට ද ලැබෙනු ඒකාන්තය. තවද මාර්ග අනතුරු ද අවම වී යනු ඇත.මේ පිළිබඳව ඊට අදාළ බලධාරීන්ගේ අවධානය යොමු කරවනු ඇතැයි බලාපොරොත්තු වෙයි.එම්. සුනිල් ශාන්ත,නාවින්න.අප කොයි කාගේත්, ජීවිත කෙරෙහි බලපාන්නකි, කුඩා කල සිටම ලබන අධ්‍යාපනය. එය යහපත් නම්, යහපත් පුරවැසියකු වන බව කිව යුතුය. ළමයින් හට පාසල් අධ්‍යාපනය ලබන කාලය තුළ අනිවාර්යයෙන්ම දහම් පාසල් අධ්‍යාපනය ද ලබා දිය යුතුය.අප දන්නා පරිදි දැක ඇති පරිදි දහම් පාසල් අධ්‍යාපනය ලබන ශිෂ්‍ය - ශිෂ්‍යාවන් ගේ විනය (හික්මීම) ඉතා යහපත් බව කිව යුතුය. ගරු කටයුතු ස්වාමීන් වහන්සේලාගේ මූලිකත්වයෙන් පවත්නා නිසා එසේ විය යුතුය.මවු - පිය – ගුරුවර – වැඩිහිටි ආදීන්ට දක්වන ගෞරවය, සමාජයෙහි හැසිරීම, සමාජ කටයුතු ආදීයේදී, දහම් පාසල් ශිෂ්‍ය - ශිෂ්‍යාවන් දක්වන ක්‍රියාකාරිත්වය ඉතා යහපත් බව කිව යුතුය. දහම් පාසල් නොයන බොහෝ සිසුන් කෝලාහල ආදියට පටලැවී, ආරවුල් ඇති කරගන්නා අතර, දහම් පාසල් සිසුන් ඒවායින් මගහැර යාම වැනි අවස්ථා දැක ඇත.එබැවින් පාසල් අධ්‍යාපනය ලබන කාලය තුළ, ළමයින් හට නොවරදවාම දහම් පාසල් අධ්‍යාපනය ලබා දීමට මවු පියන් වග බලා ගන්නේ නම් මැනවි.විශ්‍රාමික විජයපාල පාඬිගමමීපේ - හබරාදුවඔබේ ගමේ, නගරයේ හෝ ප්‍රදේශයේ මෙතෙක් ඉටු නොවූ මහජන සේවාවන්, පොදු අඩුපාඩු ආදිය ගැන අපට ලියා එවන්න.එම ලිපි යොමු කිරීමේදී ඔබේ නම ලිපිනය අත්‍යවශ්‍ය බව ද සලකන්න.ජනමත පිටුව, සිළුමිණ, ලේක්හවුස්, කොළඹ 10.ලිපිනයට ඒ ලිපි යොමු කරන්න.</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=as1005161</link>
    <topic>දුෂ්කර වුවත් ගම හැරදා නොගිය දික්ඇල්ලකන්ද ගමේ හිත හොඳ මිනිස්සු</topic>
    <author>ඉනෝකා සමරවික්‍රම</author>
    <content>දුෂ්කර වුවත් ගම හැරදා නොගිය දික්ඇල්ලකන්ද ගමේ හිත හොඳ මිනිස්සුදැන් අප පසු කරමින් සිටින්නේ දැරණියගල නගරයයි. ගතට දැනෙන්නට වූ දැඩි හිරු රශ්මිය තුනීවී යමින් සිහිල් සුළං රැල්ලක් ගමනේ විඩාව සංසිඳුවාලයි. වේලාව උදෑසන නමය පමණ වෙයි. එහෙත් පරිසරය තුළ ඇත්තේ අඳුරු බවකි. ඉඳහිට සිහින් වැහි පොදක් වැටේ. රබර් වතු, තේ වතු, කඳු බිම් තැනිතලා පසු කරමින් දැරණියගල සිට කිලෝමීටර් තිස් හතරක් පමණ ඇතුළට ගිය තැන දී මාලිබොඩ දික්ඇල්ලකන්ද ගම්මානය හමුවෙයි. දුෂ්කර මාවතේ වාහනය ගාටයි.“මෙතැනින් නම් යන්න අමාරුයි.”කළු ගල් ඉලිප්පී කැඩි බිඳී ගිය පටු මාවත දකින රියදුරු පවසයි. එහෙත් ගමන නතර කළ යුතු නොවෙයි. මඟ පෙන්වන්නා සමඟ රථයෙන් බැස අපි පයින් ගමන් කළෙමු. තවත් තැනෙක ඇත්තේ පාලමකි. වාහනයට එය තරණය කළ නොහැක. අවට නිවසකින් උදැල්ලක් ඉල්ලාගෙන පැමිණි මඟ පෙන්වන්නා පාලම මත ඇති පස් කණ්ඩිය කපයි. වාහනය සෙමෙන් ගාටා පාලම තරණය කරයි. අපි යළිත් වාහනයට ගොඩ වෙමු.ගම්මානය“කොහොමද... මේ ගමේ මිනිස්සු හදිස්සියකට ඉස්පිරිතාලෙකටවත් යන්නෙ?”“දැන් හොඳයි. ඉස්සර මීට අන්තයි. ඉස්සර නම් දැරණියගලටම පයින් යන්න ඕනැ. දැන් නම් දැරණියගලට යන්න මාලිබොඩ ඉඳලා බස් තියෙනවා. ඒත් මාලිබොඩ ඉඳලා දික්ඇල්ල කන්දට නම් බස් නැහැ. කිලෝමීටර හතක් විතර පයින් තමයි යන්න ඕනැ.” දුෂ්කර මඟ ගෙවා අපි දික්ඇල්ල කන්ද ගම්මානයට පිවිසියෙමු.ඈතින් ඇසෙන්නේ දිය ඇල්ලක හඬය. මීදුමෙන් වැසි ගිය හාත්පස ඇත්තේ සොඳුරු බවකි. ඒ සොඳුරු බව යටින් දිවෙන්නේ දික්ඇල්ල කන්ද ගැමියන්ගේ ජීවිතවල දුෂ්කර බවයි. සොඳුරු බවත්, දුෂ්කර බවත් අතරේ ජීවත්වන දික්ඇල්ල කන්ද ගම්මානයේ හිත හොඳ මිනිසුන්ගේ කතාවයි මේ.කෑගල්ල, නුවරඑළිය හා රත්නපුර දිස්ත්‍රික්ක තුනටම මායිම්ව පිහිටි දික්ඇල්ල කන්ද ගම්මානය සිරිපා හිමයට ආසන්නම කෙළවරේ පිහිටි අවසන් ගමයි. බටපඳුරුවලින් අතීතයේ සිටම ගහනව තිබු ගම්මානය බටේ ලෙසින් ද හැඳින්විණි. කෑගල්ල දිස්ත්‍රික්කයේ දැරණියගල මැතිවරණ කොට්ඨාසයේ පිහිටි දික්ඇල්ලකන්ද ගම්මානය පිළිබඳව තොරතුරු විමසීමේදී අලුත්ගම වලල්ලාවිට කන්දෙ විහාරයේ පොතුවිලි දේවානන්ද හාමුදුරුවන් පිළිබඳව ද සිහිපත් නොකරම බැරිය. එක්දහස් නමසිය පනස් ගණන්වල දික්ඇල්ල කන්ද ගමට දේවානන්ද හිමියන් වඩින විට ගමේ තිබි ඇත්තේ බට සෙවිලි කළ ගෙවල් තුන හතරක් පමණි.හාමුදුරුවන්ට ගම ගැන පුදුම ඇල්මක් තිබිණි. කැලෑ පාරවල් එළි කරමින් ගම ගොඩනැගීමට උත්සාහ කළ උන්වහන්සේ ගමට අවශ්‍ය පහසුකම් ඉල්ලා විටින් විට කෑගල්ල මහ දිසාපතිට ලිපි ලිව්වේය. එහෙත් කිසිදු පිළිතුරක් නොලැබීය. අවසන දේවානන්ද හාමුදුරුවෝ තමන්ට තුවක්කු ලයිසමක් ලබා දෙන ලෙස ඉල්ලා මහ දිසාපතිට ලිපියක් ලීවේය.දිය ඇල්ලඑවර නම් හාමුදුරුවන්ට තමන් හමුවන්න යැයි දන්වා මහ දිසාපති ලිපියක් එව්වේය. අදාළ දිනයේ හාමුදුරුවෝ දිසාපති හමුවට ගියහ. දිසාපති තුමා හාමුදුරුවන්ට තුවක්කුවක් අවශ්‍ය ඇයි දැයි විමසුවේය. හාමුදුරුවන් පිළිතුරු දුන්නේ දුප්පත් ගැමියන්ට සේවය නොකරන රජයේ නිලධාරීන්ට වෙඩි තැබීමට තමන්ට තුවක්කුවක් අවශ්‍ය බව කියමිනි.ඉන්පසු ගම දියුණුවට කටයුතු ආරම්භ විය. පාසල් ඇරැඹුණේය. දේවානන්ද හිමියන්ගේ මඟපෙන්වීම යටතේ දික්ඇල්ල කන්ද විද්‍යාලය ඇතුළු බොහෝ විද්‍යාල ආරම්භ වූයේය. දික්ඇල්ල කන්ද ගම ගැන තොරතුරු සෙවීමේදී ගමේ යහපත වෙනුවෙන් කටයුතු කළ හපුආරච්චි විදානෙලාගේ මොහොට්ටි මහතා හෙවත් පන්දෙනියේ වෙද මහතා ඔහුගේ සොයුරන් මෙන්ම බී. ජී. ඩිංගිරි යන අය සිහිපත් නොකරම බැරිය.ඈතින් සේයාවක් ලෙසින් දිස්වූ සමනල අඩවිය ද මීදුමෙන් වැසී ගොස්ය. හීන් පොද වැස්ස මහ වැස්සක් වී අඬා හැළෙයි. සීරුවට ගැලු දොළ පාරවල හඬ මදක් උස්ව ඇසෙයි. නුවරඑළිය දිස්ත්‍රික්කයට අයත් බඹරගල කන්ද ආසන්නයෙන් ඇති කන්දකින් ගලා හැළෙන ඇලි හතෙන් තුනක් මීදුම අස්සෙන් ලාවට පෙනෙයි. දික්ඇල්ල කන්ද ගමට යන ගමනේදී දෙහිකඩ ඇල්ල, හා පුවක්මල් ඇල්ල මෙන්ම කුඩා දියඇලි කිහිපයක්ම දක්නට ලැබේ. ගම තැනින් තැන ඇත්තේ එක යායට හැදුණු විශාල බටපඳුරුය. ඒ අස්සේ වැහි පොදෙන් බේරීමට සැඟවෙන්නට තැන් සොයන බට්ටිච්චන් ගේ නාදය තොරතෝංචියක් නැතිව ඇසෙයි.සිරිපා නමැද උදයට හිරු නඟින විට තද කර ගනිති කඳු කොමළියෝ දෙතන පොට රෑ සද කුමරි ඇලි හත පැන වදිති ගෙට කවි සිළුමිණේ පිටු පෙරළෙයි පපුව යටසුගතදාස පාරවල් සුද්ද කරන අයුරුපරිසරයේ තිබෙන සොඳුරු බවින් අවදි වන තිස්මාර කවියාගේ සිතට මතක් වන්නේ එක්වරම රසවත් කවි ඇති කව්සිළුමිණය. ගමේ සෞන්දරයෙන් ඔදවැඩි කවි පබදින සරත් තිස්මාර කවියා මෙහිදී අපට හමුවිය. ඔහු බොහෝ දස්කම් ඇත්තෙකි. එහෙත් ඔහු උපන්ගම හැරදා නොගියේය. ඔහු ගමේම තම ජීවිතය සකස් කර ගත්තේය. කිතුල් කර්මාන්තය මෙන්ම තේ වගා කරමින් ඔහු එහිම ජීවත් වෙයි.“දැන් මට අවුරුදු හැත්තෑවකට විතර කිට්ටුයි. මම උපන්නේ දික්ඇල්ලකන්ද ගමේ. අපේ ගමට එන්න අමාරුයි. උඩමාලිබොඩට විතරයි බස් තියෙන්නේ. එහෙම වුණා කියලා ගමේ මිනිස්සු තමන්ගේ වැඩ අඩාල කරගෙන නැහැ. මං ඉගෙන ගත්තේ බටේ දේවානන්ද විද්‍යාලයේ. මම හැටපහේ අවුරුද්දේ වගේ ඉඳලම ගුවන්විදුලියට කවි ලිව්වා. චිත්‍රානන්ද අබේසේකර මහත්තයා ඉන්න කාලේ අගනුවර තරුණ කවි සමාජයට බැඳුණා. දැන් නම් ටිකක් ලියැවෙනවා අඩුයි. පහුගිය කාලේ අසනීපයෙන් සිටි නිසා.”ගමේම ඉපිද ගමේම හැදීවැඩී ගම හැර නොගිය සුන්දර මිනිසුන් අතර දික්ඇල්ල කන්ද පේරුපන්නේ අධිකාරි විතානෙලාගේ සුගතදාස අපූරුම චරිතයකි.වැස්ස තුරල්කර තිබුණ ද ඉඳහිට පොදයක් වැටෙයි. අප සුගතදාස මාමා සොයා යන අතරමඟදි ඔහු හමුවිය. ඔහුට වැහි පොදේ වගක් නැත. උදැල්ලක් මන්නා පිහියක් ගෙන ඔහු පාර එළිපෙහෙළි කරයි.“ඔය මනුස්සයට අව්ව වැස්ස කියල ගාණක් නැහැ. හිතිච්ච වෙලාවට පාර සුද්ද කරනවා. අපි පුංචි කාලේ ඉඳලම ඔහොමයි. කිසිම ලාභ ප්‍රයෝජනයක් ඇත්තෙත් නැහැ. අපට මඟපෙන්වන්නා පවසයි.වෙදකම් කරන අයුරුසුගතදාස මාමා තම කාර්යය මදකට නවතා අප හා කතාබහ කළේය.“මං පොඩි එකා කාලේ මේ ගමට සිමෙන්ති බෝක්කු පාරවල් තිබුණේ නෑ. ගල් උඩින් පැන පැන මිනිස්සු ගියේ. මම අවුරුදු දහනමයක් විතර කාලේ හිතුණා පාර හදන්න ඕන කියලා. ගල් ඉන්නයි උදැල්ලයි අරන් පාරට බැස්ස මං පාර හැදුවා. දවස දෙක කරන කොට මට එක පුරුද්දට ගියා. දවස ගානේ මම පාර හදන්න ගියා. මම කුලී වැඩ කළා. ගල් කැඩුවා. තේ හිටවන්න ගියා. ඒ මොනවා කරන්න ගියත් මම දවසේ කොයි මොහොතක හරි පාර හැදුවා. මම උපන්නේ එක්දහස් නමසිය පනස් දෙකේ. හැත්ෑ ගණන්වල මේ පාරේ ලෙඩෙක් එහෙම අරගෙන ගියේ උස්සගෙන.දවස ගාණේ උදැල්ලක් අරගෙන පාරට බහින සුගතදාස මාමාට දැන් නම් වැඩි වැඩක් නැත. ඒ පාරේ තැනින් තැන තාර දමා සකස් කර ඇති බැවිනි. එහෙත් ඊට පෙර දුෂ්කර මඟ පයින් ගමන් කළ හැකි ආකාරයෙන් ගොඩ නැඟුණේ ඔහුගේ දෑතිනි. ඔහු අද පාර දෙස බලා සතුටු වෙයි. දිනපතා පාරට බසින ඔහු වල් උදුරා කැලේ කපා පාර සුද්ද කරයි. මුල් කාලයේ පාරේ තිබූ දිරා ගිය ලී බෝක්කු ඉවත්කර අලුතෙන් බෝක්කු තනවා පාර සැදුවේය. සුගතදාස මාමා තනිකඩයෙකි. ඔහු සිටින්නේ තම සොහොයුරියගේ නිවසේය.“පවුලක් වෙන්නත් කන්න බොන්න හරිහමන් රස්සාවක් තියෙන්න ඕනැනේ. ඒ නිසා විවාහය ගැන මට උනන්දුවක් තිබුණේ නැහැ. මම පාරවල් හදපු එක තමයි කළේ.”ගමට පාර හැදු ඔහුට ගමේ සමිතියකින් උදුලු කට්ටලයක් අරන් දුන්නේය. “කවුරු මොනවා කිව්වත් මට ඒවා වැඩක් නැහැ. මම කරන්නේ සේවයක්. ගැමියෝ අගය කළත් නැතත් සුගතදාස මාමා දෑත් දෙපා වාරු තිබෙනතුරුම පාර හා ගැටෙන්නේය. ඔහු එයින් සතුටක් ලබන්නේය. ඔහු ජීවිතයෙන් වැඩි කාලයක්ම ගෙවා ඇත්තේ කැත්ත උදැල්ල ගල්ඉන්න අතැතිව මහ පාෙර්ය. ඔහු පඩි ඉල්ලන්නේ නැත. තමන් පමණක් වැඩ කරනවා යැයි කියමින් උද්ඝෝෂණය කරන්නේ ද නැත.දික්ඇල්ල කන්ද ගමේ වටිනා මිනිස් සම්පත් බොහෝය. ඒ අතර ඒ. ජී. විමලසේන මහතාට හිමිවන්නේ සුවිශේෂි ස්ථානයක්. ඔහුගේ නිවසට යෑමට ඇති මඟ බෙහෙවින් දුෂ්කරය. එහෙත් දිනකට දෙතුන් දෙනෙක් රැයක් දවාලක් නැතිව ඔහුගේ නිවසට පැමිණෙති. විමලසේන මහතා ගමෙහි ප්‍රසිද්ධව ඉන්නේ සර්ප විෂ වෙදකම කැඩුම් බිඳුම් හා ගෙඩි වෙදකම සඳහාය.සරත් තිස්මාර“මගෙ තාත්තා සිරිවර්ධන වෙද මහත්තයා. ඔහුගෙන් තමයි මම වෙදකම ඉගෙන ගත්තේ. මේ ගම්වල සර්පයෝ වැඩියි. තාත්තා මැරෙන්න ගිය බොහෝ දෙනකු ගොඩදාලා තියෙනවා. මම පොඩි කාලේ තාත්තගෙ පස්සෙන් යනවා. ඔහු වෙදකම් කරන විදිහ බලාගෙන ඉන්නවා. මට මතකයි පොළගෙක් දෂ්ට කරපු කෙනෙක්ට වෙදකම් කරන්න තාත්තා ගියා. එයාගේ ඇස් සුදුවෙලා ඇඟ සුදුමැලි වෙලා හිටියෙ. ගෙදර මිනිස්සු මළගෙදරට ලෑස්ති වෙනවා. කවුදෝ කියලා තිබුණා සිරිවර්ධන මහත්තයට කියමු කියලා.තාත්තා ගිහින් ලෙඩාව බැලුවා කොණ්ඩෙත් යනවා, ඔලුව අතගෑවාම. පොළඟා කාලා දවස් තුනක් විතර වෙලා. තාත්තා ලෙඩාට නස්නයක් කළා. හවස් වෙනකොට ලෙඩාට සිහිය ආවා. අපේ තාත්තා එවැනි ලෙඩ්ඩු කිහිප දෙනෙකුගේම පණ බේරුවා. මාත් ඒ වගේ කිහිප දෙනෙකුවම ගොඩගත්තා. කැඩුම් බිදුම්වලට බෙහෙත් ගන්නත් කට්ටිය එනවා. සමහර ලෙඩ්ඩුන්ට ඇවිද ගන්න බැහැ. එහෙම වුණහම අපි ලෙඩාව ගෙදර නතර කරගන්නවා. ලෙඩේ හොඳ කරලා තමයි යවන්නේ.“බෙහෙත් කරන්නට කීයක් අය කරනවා දැයි අපි ඔහුගෙන් ඇසුවෙමි.”“මොන... මං රෝගීන්ගෙන් මුදල් ගන්නේ නැහැ. එයාලා කැමති ගාණක් දීලා යනවා. දුන්නා නොදුන්නා කියලා ප්‍රශ්නයක් නැහැ. මට අවශ්‍ය රෝගියාට ප්‍රතිකාර කිරීමයි. අතක් කැඩුණු කෙනෙක් ආවොත් අපේ නෝනා රෙදි හෝදලා කවලා පොවලා ලෙඩාව තමන්ගෙ කෙනෙක් වගේ බලා ගන්නවා. කකුලක අමාරු තියෙන අය ආවත් ආයෙ ගෙදර යවන්න බැහැනේ. අපි ඒ අය තියාගෙන ප්‍රතිකාර කරනවා. මේ දැනුත් දෙන්නෙක් නතර වෙලා ඉන්නවා.”විමලසේන වෙද මහතාගේ බිරිය කරුණාවතිය. ඇය නමටම සරිලන කරුණාවෙන් යුක්තය. ඇය උදෙන්ම අවදි වී ආහාර පිසින්නීය. ගේදොර වැඩකර අවසන්ව රෝගීන්ගේ රෙදි පිළි සෝදයි. ඔවුන්ට කෑම කවයි. ඇයට ඉවරයක් නැත. එහෙත් ඒ සියල්ල කරන්නේ ස්වකැමැත්තෙනි. කරුණා දයාවෙනි. විමලසේන වෙද මහත්තයාගේ නිවස වැඩි පහසුකම් ඇති නිවසක් නොවේ. නිවසටම ඇත්තේ කාමර තුනකි. ඉන් එක් කාමරයක් වෙන්ව ඇත්තේ පිට පළාත් වලින් එන රෝගීන් සඳහාය. තවත් කාමරයක් හෝ ශාලාවක් හදාගන්නට ඇත්නම් තමන්ට මීටත් වඩා රෝගීන්ට උදව් කළ හැකි බව ඔහුගේ අදහසයි. එහෙත් ඔහුට ඒ සඳහා සවිශක්තිමත් ආර්ථිකයක් නැත.ගම්මානයට යන පැරණි පාලමඅවුරුදු තිහක් පමණ තිස්සේ සිට දික්ඇල්ලකන්ද, මාලිබොඩ හා දැරණියගල පමණක් නොව ඉන් එහා ගම්වල රෝගීන්ට ද සද්භාවයෙන් ප්‍රතිකාර කරනු ලබන විමලසේන වෙද මහතා ඇතුළු පවුලේ අය සැබැවින්ම ගමට සම්පතකි.කඩා හැළෙන දියඇලි හරස්කර තැනූ විදුලි බලාගාරය හරහා ගමට විදුලි බලය ලබාදී ඇති අතර පානීය ජලය ලැබෙන්නේ උල්පත් ජලයෙනි.ගහට කොළට මලට දිය ඇල්ලට ආදරය කරන දික්ඇල්ල කන්ද ගමේ මිනිසුන් දුරාචාරයෙන් තොර බව ගම පිළිබඳව ඉතිහාස තොරතුරු පවසමින් මඟපෙන්වීමේ යෙදුණු ධර්මදාස මහතා අප හා පැවසීය. සිංහල ජනතාව පමණක් නොව තේවතු ආශි‍්‍රතව දෙමළ ජනතාව වෙසෙන මෙහි පන්සල් පල්ලි කෝවිල් ද වේ. මඟ පසෙක ඇති ‘සාමි ගල’ ජාති ආගම් භේදයකින් තොරව දුකට පිහිට වන්නේය.මේ සිරිපා වන්දනා සමයයි. රාත්‍රියට තැනින් තැන දැල්වෙන සිරිපා මාවතේ විදුලි බුබුළු ගමට දිස්වේ. හිරු නැඟෙන්නේ සිරිපා මළුව සිපගෙනය. ගම හැඩවෙන්නේ පායන හිරුගෙන් හා ගලා හැළෙන දිය දහරෙනි. නිල් පැහැයෙන් පෙනෙන ඈත කඳුවළල්ල ගමට සිරියාවකි. තැන තැන මීදුමින් වැසී යන කඳු පන්ති මෙන්ම ඉඳහිට වහින සිරිපොද වැස්ස ද ගමට සොඳුරු බවක් කැන්දයි. එහෙත් දෙගොඩ තලා යන්නට දින දෙක තුනක් වැසි ඇද හැළුණොත් දිය පාරවල් උතුරා ගොස් පාලම්වලටත් උඩින් දිය පාර ගලන්නේය. මෙය ගමට අනාරක්ෂිත තත්ත්වයකි. කඳු පල්ලම් බසිමින් සැතපුම් ගණන් ගෙවා පාසලට යන දරුවන්ට මෙන්ම නගරයට යන ගැමියාට ද කලට වේලාවට යෑමට බස් රථයක් නැතිකම නම් ගැටලුවකි.බැහැගෙන යන ඉර කන්දේ වැදී ගමට එබෙයි. ඒ ඉර එළිය අතරින් සිහින් වැහි බිඳු වැටෙයි. මිහිදුම් සලුවලින් කඳු හා අවට පෙදෙස වැසී යයි. අපි ආපසු එන්නට පිටත් වුණෙමු. ඈත කඳු යායේ සිහින් රේඛා සේ ඇලි හත පෙනේ. වැසී ගිය මීදුම අතරින් බඹරගල කන්දේ සේයාව පෙනේ. සුගතදාසලා, විමලසේනලා, තිස්සලා අප යන මඟ බලා හිඳිති. දික්ඇල්ල කන්ද ගමේ සියල්ලෝම යළිත් හෙට සුපුරුදු දවස අරඹනු ඇත. ඔවුන් අනුන් සඳහාම කැපවී සිටින්නා සේය.විශේෂ ස්තුතිය තොරතුරු සැපයූ සිරිල් පී. ගුණරත්න මහතා හා අපට මඟ තොරතුරු කියු බෝකන්ද සොයුරන්ටඉනෝකා සමරවික්‍රමඡායාරූප - විමල් කරුණාතිලක</content>
  </post><post>
    <category>NEWSPAPER</category>
    <date>
      <year>2010</year>
      <month>05</month>
      <day>16</day>
    </date>
    <link>http://www.silumina.lk/2010/05/16/_art.asp?fn=as1005162</link>
    <topic>සපත්තු දාපු කොල්ලො මගෙ කකුල් පාගපු දවසට අම්මා කඳුළු සැලුවා</topic>
    <author>සටහන -උපාලි සමරසිංහ</author>
    <content>සපත්තු දාපු කොල්ලො මගෙ කකුල් පාගපු දවසට අම්මා කඳුළු සැලුවාසිංහල සාහිත්‍ය ගුරුවරයාගේ සමාජ සම්භාවනාව බිඳවැටුණු ඉතිහාසයේ අඳුරු යුගයක් තිබිණ. අධිරාජ්‍යවාදීනගේ යකඩ සපත්තුවටත් වඩා ඒ යුගය භයානක විය. ගල්කිස්ස ශාන්ත තෝමසුන්ගේ විදුහලේ සිංහල ගුරුවරයා වශයෙන් තමා ලද අඩු තක්සේරුවේ අත්දැකුම් අරිසෙන් අහුබුදුවන් ද මා සමඟ කියා තිබේ. ඒ නැතිවී ගිය සාහිත්‍යය ගුරුවරයාගේ ඛේදාන්තය පාදක කරගෙන වරක් මනෝ ‘ගුරුතරුව‘ නම් නාට්‍යයක් ද නිර්මාණය කළේය. මහාචාර්ය සරච්චන්ද්‍රයන්ගෙන් පසු පේරාදෙණි ගුරුකුලයේ සිංහලය ද එවැනි කලදසාවක් ලැබුවේය. එහෙත් තමා ලද ජීවිත පරිඥානය මතු නොව සිංහල සාහිත්‍යයේ බහුශ්‍රැත බව හා විශේෂයෙන් සිසුනගේ හදවතට මෙන්ම බුද්ධියට නිවැරැදිව ආමන්ත්‍රණය කිරීමේ පොහොසත් බස් වහර නිසාම සිංහලය මහත් ජනප්‍රිය විෂයයක් බවට පත්කළ පේරාදෙණියේ හොඳ සිංහල ගුරුවරයා මට හමුවිය.සහසක් දුක් සුසුම් මැද ජීවිත ගමන දිදුළ කඩඉමක් දක්වා මෙහෙයවා ගත් මේ ගුරුවරයා දුහුනන්හට මහත් ආදර්ශයකි. ලෝකයේ කොතරම් විශිෂ්ට ග්‍රන්ථ තිබුණත්, ඒවා පරිශීලනය කළත් ඊටත් වඩා අපේ ජාතක පොතට මහත් පෙම් බඳින පේරාදෙණිය විශ්වවිද්‍යාලයයේ සිංහල අංශයේ ජ්‍යෙෂ්ඨ කථිකාචාර්ය අත්තනායක එම්.හේරත් මහතා දැන් මා අබිමුව හිඳී. ඒ තමාට ජාතක පොතේ මුල් අත්පොත ජීවිතයෙන් කියා දුන්නී තම ආදරණීය මෑණියන් ගැන පවසන්නටය.”අඟුළුගහගමගේ ඇලිස් නෝනා කියන්නෙ මගෙ ආදරණීය අම්මා. ගාල්ල ඇත්තිලිගොඩ ඇගෙ ගම. තාත්තා බිබිලෙ. හේරත් මුදියන්සෙලාගේ බණ්ඩාර. ගෙදරින් පැනලා ඇවිත් ගාල්ලෙ ජීවත්වෙන කාලෙ කොටින්ම විරැකියාවෙන් පෙළෙන කාලෙ තමයි අම්මා සමඟ හඳුනාගැනීම සිදුවෙලා තියෙන්නෙත්. ගම්පෙරළියෙ ජිනදාස කොග්ගල ඉඳලා සිංහලේට ගියා. අපේ තාත්තා සිංහලේ ඉඳලා ගාල්ලට පැනලා ආවා. මා හිතන්නේ මා දුටු හොඳම ප්‍රේමය තමයි අපේ අම්මගෙයි තාත්තගෙයි ප්‍රේමය. අපේ අම්මත් දිවිහිමියෙන් තාත්තාට ආදරය කළා. තමන්ගෙ කට්ටියගෙ විරුද්ධත්වය මැද්දෙ වුණත් තාත්තත් එක්ක එක ගෙදරකට ගියා. පවුලෙ දරුවො දහයයි. අක්කලා කීපදෙනෙක් අතර මම හතරවැනියා.පවුලෙ ජීවන නඩත්තුව කරන්න අම්මා කඩයප්පන් හැදුවා. ආප්ප, ඉඳියාප්ප, රොටි මේ හැම දෙයක්ම. මේ රස්සාවෙන් තමයි අපේ පණ නළ ගැටගැසුණේ. මං අනන්තවත් දැකලා තියෙනවා අපේ තාත්තා අම්මට වඳිනවා... අපටත් කියලා දෙනවා. අනේ පුතේ, මේ ගෙදර හයිය අම්මා. ඈ නිසා තමයි මාත් යළි උපන්නෙ. මං මේ විදියට හිටිය මිනිහෙක් නෙවෙයි. මට ජීවිතය කියාදුන්නෙත් උඹලගෙ අම්මා... තාත්තා ඒ විදියට තමයි අම්මාව අපට හඳුන්වලා දුන්නෙ. ගිනි රස්නෙ ලිපට පිඹ පිඹ රුපියල් සත හම්බකරන්න නොවිඳිනා දුක් විඳි අපෙ අම්මා ඇත්තටම වැඳුම් ලැබිය යුතු කාන්තාවක් කියලා මට හිතෙනවා. ඇත්තටම ඇය මාතෘ භාර්යාවක්. තාත්තා වඳින්න එන වාරයක් පාසාම ඇය ගේ වටේ දුවනවා. මට පව්සිද්ධ කරන්න එපා මහත්තයො.. කියාගෙන.සාමාන්‍යයෙන් මං ඉස්කෝලෙ යන්න සූදානම් වන වයසෙදි අවුරුදු පහේදි පමණ අපූරු වැඩක් වුණා. ඉස්කෝලෙ යන්න මට තිබුණේ දවස් කීපයයි. මිනිහෙක් ඇවිත් මුහුද අද්දර තිබුණු අපේ ගෙදර දොරට තට්ටු කරලා තාත්තව කැඳෙව්වා. අන්න, ඔහේගෙ වැඩේ හරි කියලා මහත්තයා කිව්වා. හෙට උදේට ගාල්ල මහරෝහලට ගිහින් අසුවල් මහත්තයා මුණගැහෙන්න. ඔයාට රස්සාව ලැබෙයි. ඒ මනුස්සයා කිව්වා. තාත්තා හැරිලා ඇවිත් මගේ ඔළුව අතගාලා කිව්වා පුතේ, ඔන්න උඹේ වෙලාව හොඳයි කියලා. අම්මගෙ දෑසෙන් කඳුළු. තාත්තා ඉක්මනට මහරෝහලට දිව්වා. කියපු ආකාරයට මහත්තයා හමුවුණා. රස්සාවත් ලැබුණා. රෝහල් මුරකරු. විශ්‍රාම වැටුප් සහිත රස්සාවක්. පස්සෙ තමයි සිද්ධියෙ ඇත්ත දැනගත්තෙ.අපේ ගෙදරට එහා ගෙදර මනුස්සයා රස්සාවක් හොයාගන්න වෙනත් මහත්මයකුට යම් සන්තෝෂමක් දීලා.. ඒ මහත්තයා රස්සාව හරිගස්සලා පණිවුඩකාරයා එවා තිබෙන්නෙ. පණිවුඩය වැරදි විදියටයි ලැබුණේ.. ඒකෙන් තාත්තට රස්සාව ලැබුණා. අර මනුස්සයා ගෙදරම හිටියා. රස්සාවට ගියාම අම්මට ජීවන බර ටිකක් විතර හෑල්ලු වුණා. හවසට මත්පැන් ටිකක් තොලගාලා ඇවිත් තාත්තා සින්දු කියනවා. අම්මගෙ වැඩවලට උදව් කරනවා. හරිම රසවත් කතා කියනවා.ඒ වගේ වෙලාවට තාත්තා ගමෙන් පැනලා ආපු හැටි ගැනත් කියනවා. අම්මව හමුවූ හැටිත් කියනවා. තාත්තා පාසලෙන් පැනලා තියෙන්නෙ ගුරුතුමාගේ පුටුවෙ කකුල් හතරට (එතුමා පන්තියේ නැති වෙලාවෙ) රබර් ඇට හතරක් තියලා. ගුරුතුමා ඇවිත් දරුවන්ට ‘ආයුබෝවන්’ කියලා වාඩිවෙනකොට ‘චටපටාස්’ ගාලා මේවා පිපිරී ගිය වෙලාවෙදියි. එදා සිටි මේ මුරණ්ඩුකාරයා ඇත්තටම හදාගෙන තියෙන්නෙත් අපේ අම්මා.කොහොම හරි මං ස්කෝලෙ යන්න ඉස්සෙල්ලා තාත්තට මාරුවකුත් ලැබුණා. ඒ නුවරඑළියේ සූරියගහපතනට. තාත්තයි අම්මයි කතාබහ කරගෙන මාව නමෝ විත්තියෙන් පාසල් යැව්වා. ඒ සූරියගහපතන විද්‍යාලයට. ලොකු පවුඩර් තට්ටුවක් මුහුණෙ උලලා කොණ්ඩය තෙල්ගාලා පීරලා කොට කලිසම් ඇඳලා මං දැන් ස්කෝලෙ යනවා. හැබැයි මේ ස්කෝලෙට යන්න හැතැප්ම දෙකක් ෂතර දුර පයින් යන්න ඕනෑ. පොඩිකාලේ ඉඳන් මං ටිකක් කියවන්න ලියන්න දක්ෂයි. ඒ නිසා තාත්තා හැන්දෑවට ගෙදර එන්නේ පත්තරයක් අරන්. බොහෝ විට ‘දිනමිණ’ පත්තරේ තාත්තගේ අතේ තියෙනවා. අම්මත් මේක මටම දුන්නේ ඇයි? කියලා මං තවමත් හිතනවා. මගේ මොකක් හෝ අනාගතයක් අම්මා දකින්න ඇති. කඩයප්පන්වලින් ලබන ආදායම වැරැදුණු දාට අපි බඩගින්නේ. තාත්තා මාසෙ අන්තිමට දෙන පඩිය සකසුරුවම් කරලා තමයි අනෙක් වැඩ කරන්නෙ. සමහර දාට කරගන්ඩම දෙයක් නැතිවුණාම අපි බඩගින්නෙම බලා ඉන්නවා.ඒ වෙලාවට හැන්දෑවේ ඇඳිරියත් එක්ක ලොකු මාළු කූරියෙක් අරගෙන එළවළු හාල් අරගෙන අපට හවසට කන්ඩ දේකුත් අරගෙන තාත්තාගේ හිනාවෙන මුහුණ දකින අපට හරිම සතුටුයි. ඉතින් අපට තාත්තා වීරයෙක්. අම්මත් ලහි ලහියේම කෑම සූදානම් කරලා රස්නෙන් අපට දෙනවා. තාත්තටත් මුකුත් නොලැබුණු දවසට අපට හුළං. අගහිඟකම් එන තරමටම අපේ අම්මගෙයි තාත්තගෙයි ප්‍රේමය විවාහය තව තවත් ශක්තිමත් වුණා. කොටින්ම තාත්තා මිය යන කොටත් කීවෙ උඹලගෙ අම්මා බුදුවෙන්ඩ ඕනෑ කියලයි. පුදුම සහයෝගීතාවක්. කෑම ටික වුණත් පුදුම රහකට උයනවා. කුඩු ජාති දැමිල්ලක් නෑ. මිරික් කුඩු කහකුඩු මේවා නෑ. ලුණු පොල්කට්ටෙ වෙන වෙනම ගලේ අඹරපු කහ, තුනපහ, මිරිස් ගුලි. ඒදලා රස කවලා දර ලිපේ උයලා දෙන්නෙ. අම්මගෙ හොඳම යහළුවා තාත්තා. තාත්තගෙ හොඳම යහළුවා අම්මා. පවුල් ජීවිතය දුප්පත්කම තිබුණට රසවත්.සැරයටියෙන් අපි යනෙන තුරා - සංසාරේ අපි එකට ඉමු සංසාරෙන් අපි සමුගන්නා දා – ඒ ගමනත් අපි එකට යමූචන්ද්‍රලේඛයි විජය කුමාරතුංගයි කියන ඒ ගීය අපෙ අම්මට තාත්තට හොඳට ගැලපෙනවා. අපේ ජීවිතේ දුක්බරම කාලය ගතවුණේ රාජගිරිය කලපලුවාවෙ ගෙදරක. තාත්තා කොළඹට මාරු වුණු වෙලාවෙ අපට පදිංචි වෙන්න වුණේ කලපලුවාවෙ. මා ගියෙ සිද්ධාර්ථ මහ විදුහලට. මට මතකයි වන්දනා ගමනක් යන්න පාසලේ සල්ලි එකතු කළා. එක් ළමයකුගෙන් රුපියල් 10ක් බැගින්. අපේ අම්මට මේක ලබාදෙන්න බැරිව හරියට කරදර වුණා. ගාල්ලෙදි ආප්ප ඉඳියාප්ප හැදුවා. සූරියගහපතනෙදි රෝහල ළඟ වත්තක කෙසෙල් හා නොයෙක් බෝග වවලා ආදායමක් ගත්තා. දැන් ඒවත් ඇහිරිලානෙ. පළාතෙ කඩ ටික අල්ල ගන්නත් කාලයක් යනවා ඉඳියප්පන් ආප්ප දාන්න. ස්කෝලෙ ළමයි වන්දනාවෙ යන්නෙ හෙට කියමු. අම්මා ලිප ළඟ හංගා තිබුණු කැටේ කඩලා කහපාට සත විසිපහේ පනහේ කාසිවලින් මට රුපියල් දහය දුන්නා. ඇය නිතරම ඉවසීමෙන් කල්පනාවෙන් කටයුතු කළේ. කොච්චර අමාරුකම් තිබුණත් ඉතිරි කරන පුරුද්ද ඇය අපට උගැන්වූවා.අම්මගෙ නැළවිලි ගීය තවමත් මට මතකයි. ජාතක පොතේ ඇය දන්න කතා ටික අපට නිතරම කීවා. ළමයි දහදෙනකුට පිඟන් දහයක් තියාගෙන අඩුපාඩුවක් නොවන්න බත් බෙදන හැටි මට මැවිලා පෙනෙනවා. ඇත්තටම ඇය හොඳ කළමනාකාරිණියක්. අම්මා ආයිත් ආප්ප ඉඳියාප්ප හදන්න පටන් ගත්තා. උදේ පහට විතර කළුවරේ ගෙවල් ළඟට ගිහින් කතා කරලා ආප්ප ඉඳියාප්ප විකුණුවෙ මායි පොඩි අක්කයි. උදේ හයහමාර වෙන්න කලින් ගෙදර ගිහින් ඇඳගෙන ස්කෝලෙ යන්ඩත් ඕනෑ.දවසක් එළිවෙලා අපි ගෙදර එනකොට අක්කා අහනවා මේ මොකද මල්ලී මේක ඇඳගෙනද ආවේ කියලා. බලන කොට මං රාත්‍රියට නින්දෙන් තුරුල්ලට ගෙන සිටි අම්මගෙ හැට්ටය තමයි ඇඳගෙන එදා ගිහින් තියෙන්නෙ. ඒ හැට්ටයේ තිබුණු අම්මගෙ සුවඳට මං හරි ආසයි. සමහර දාට කරගන්ඩම දෙයක් නැතිවුණාම අම්මා මට කියනවා පුතේ, බේකරියට ගිහින් පරණ පාන් ටිකක් ගේන්න කියලා. පරණ පාන් දවස් දෙකක් තුනක් විතර සමහර විට පරණයි. මේවා අලුත් පාන්වලට වඩා හුඟාක් මිල අඩුයි. පළාතේ කොල්ලො දහයක් දොළහක් මේ විදියට මුදලාලිගෙන් පාන් ගන්න එනවා. එදා බේකරියෙ පරණ පාන් ඉවරයි. ගෙදර හිස් අතින් යන්ඩත් බෑ.මං තවත් පරණ පාන් ගන්න ආපු කොල්ලෙකුගෙන් පරණ පාන් විකුණන තවත් බේකරි තිබෙනවා ද ඇසුවා. එතකොට තමයි ඒ ළමයා කීවේ ටිකක් දුර ගියාම පරණ කේක් විකුණන තැනක් තිබෙන බව. මං ඒ තැන හොයාගෙන ගිහින් පරණ කේක් ගෙනාවා. මොන විදියකින් හරි යන වැඩේ කරගෙන එන බවට අම්මට විශ්වාසයකුත් මා ගැන තිබුණා. මං ඒක හැමදාම රැක්කා. ඊළඟට ආයිත් තාත්තට මාරුවක් ලැබුණා බදුල්ලට. අම්මගෙ කීම අනුව තාත්තා මායි පොඩි මල්ලිලා දෙන්නයි එක්කගෙන බදුල්ල ධර්මදූත විද්‍යාලයට ඇතුළු කරන්න කියලා ගියා. විදුහල්පතිවරයා ඩී.එල්.ජයසිංහ කියලා මහත්මයෙක් හිටියෙ.එතුමා මහා ප්‍රතාපවත් කෙනෙක්. එක හඩින් කියා සිටියේ මෙහෙ ළමයින් උතුරන්න ඉන්නවා. පංතිවල ඉඩ නෑ. ගන්ඩ විදියක් නෑ කියලයි. තාත්තා කීවා එහෙනම් සර්, කොල්ලො ටික ගන්නකම් මං ආයිත් ගෙදර නම් යන්නෙ නෑ. සර්ගෙ ඔෆිිසියෙම ඉන්නවා කියලා. විදුහල්පතිතුමා හිනාවුණා. ධර්මදූතෙ මේ තරම් හොඳ විද්‍යාලයක් කියලා මං දන්නෙ නෑනෙ. එහෙනම් ළමයි ගන්නම ඕනෑ කියලා එතුමා එකඟ වුණා. අපේ තාත්තගෙ මළගම වෙලාවෙ හිටපු විදුහල්පති ජයසිංහ මහත්මයා කළ කතාව මට මතකයි. “එදා මේ අත්තනායක හා ඒ සහෝදරයන් මං ස්කෝලෙට ගන්ඩ බෑ කිව්වම තාත්තා කීවෙ මෙහෙමයි. මං එදා හරි තීරණය ගත්තෙ නැත්නම් මේ විදුහලින් බිහිවූ එකම කථිකාචාර්යවරයාත් මට නැතිවෙනවා. නිමල් සිරිපාල ඇමැතිතුමාත් මේ විදුහලේ ආදි ශිෂ්‍යයෙක්. හැබැයි! එතුමා ඉහළ පංතිවලදි කොළඹ නාලන්දයට ගියා. මේකට සම්පූර්ණයෙන්ම එදා ගියේ වතු සුද්දන්ගේ දරුවො.දුප්පත් දරුවන්ට පහසුකම් තිබුණෙ නැති තරම්. මාත් කොහොම හරි මේ විදුහලට ගියේ විදුහල්පතිගේ ආශිර්වාදයෙන්. ඒත් මට ඒ ළමයින්ට වගේ කකුලට දාගන්න සපත්තු නෑ. සපත්තු තියෙන ලොකු අයගෙ දරුවො හිටිගමන් මගේ කකුල පාගනවා. කොර ගගහා ගෙදර ගියාම අම්මා කතාව අහලා අඬනවා. ඒ වුණත් මං තමයි හැම වාරෙම පන්තියෙ පළමුවැනියා. අම්මා ඒ තරම් අධ්‍යාපනයක් ලැබුවෙ නැති වුණත් අස්සන් කරන්න පුළුවන්.තාත්තා නම් කණ අස්සන තමයි ගහන්නෙ. අම්මා නිතරම අපිට ජාතක පොතේ සමහර කතා කියලා දුන්නෙ හිතට දුකක් අපට ඇතුළු වුණු වෙලාවට කියලා හිතෙනවා. කොල්ලො සපත්තුවෙන් මගේ නිරුවත් දෙපා පෑගූ වෙලාවෙත් අම්මා ඒ වගේ බණ කතා කීවා. ඇය නිතරම කියන කතාවක් තමයි බෝධිසත්වයන් අම්මා කරපිටින් තබාගෙන මුහුදු හතක් තරණය කළ කතාව.ඒ වෙලාවෙ අම්මා තමයි බුදුවෙන්ඩ පළමුවැනි විවරණය දුන්නෙ. මේ කතාව ඇය සිය දහස් වතාවක් පමණ කියන්ඩ ඇති. ඇත්තටම ජාතක පොත ගැන මගේ හිත ගියේ අම්මා නිසයි. ජාතක පොතේ මුල් අත්පොත මගේ අම්මා.මට මතකයි දවසක් අම්මා මාත් එක්ක බොහෝ දුර ගමනක් ගියා. ගියෙත් ආවෙත් පයින්. ගෙදරට අවශ්‍ය යම් මුදලක් හොයාගන්නයි ඇය ගියෙ. ඒ වැඩේ හරි ගියෙත් නෑ. එන ගමනෙදි බදුල්ල ස්පිරිතාලෙට ටිකක් මෙහායින් සරුවත් බෝතල විකුණන තැනක ඒ මේසය දිහා බලාගෙන මං තලුමරමින් අම්මාගෙන් එකක් ඉල්ලුවා. අම්මා ගාව සල්ලි තිබුණෙත් සරුවත් එකකට විතරයි. ඒ වෙලාවෙ අම්මා බාල මල්ලි ලැබෙන්න ගැබ්බරින් හිටියෙ. අම්මා ඒ සරුවත් එක මට ලබාදීලා මගෙ ඔළුව අත ගගා හිටියා. පස්සෙ කාලෙක තමයි මට වැටහුණේ එදා ඒ වෙහෙසට ඒ සරුවත් එක බොන්න ඕනෑ මා නොවේ අම්මයි කියලා. ඒ සරුවත් එක ඒ විදියට නොතේරුම්කමට බීපු සාපය ගෙවන්න හැම මාසෙම මා අම්මා ජීවත්වෙන බදුල්ලෙ ගෙදරට යනවා. දෙවැනි අම්මා වෙච්චි අක්කත් බලාගෙන එන්න. ගෙදරකට අවශ්‍ය සියලු දුරු මිරිස් අරගෙන මා යන්නෙ ඒ පව ගෙවන්න.අපව හොඳ මිනිසුන් කරන්න අම්මා නොගත් වෙහෙසක් නෑ. පාසල් යනවා වගේම දහම් පාසල් යාමත් අපට අනිවාර්යයි. මා ගියේ ගල්ලිහ සේලශෛලාරාමයේ පොල්වත්තේ හිමියන් නමින් තිබූ දහම් පාසලටයි. විදුහල්පතිව හිටියෙ පඤ්ඤාසාර නායක හාමුදුරුවො. උන්වහන්සේ එක්තරා උත්සවයකදි “දහම් පාසලේ අගය” නමින් මට කෙටි දේශනයක් දුන්නා. පළාතේ ප්‍රභූ මාපියන් රැස්වන මේ අවස්ථාවට මගේ අම්මත් ආවා. ඇය තමා තුළ නැඟුණ මහත් ආඩම්බරයකින් හිටියා කියලා මට තේරුණා. පළාතේ මන්ත්‍රීගෙ පුතා හිටියෙත් මේ දහම් පාසලේ. එයාටවත් කතාවක් ලැබී තිබුණේ නෑ. ඒත් මේ දුප්පත් අම්මගෙ පුතා වේදිකාවේ එදා කතා කළා. කතාවේ අවසානයේදී අම්මා ආඩම්බරයෙන් මාව වැළඳගත්තා. ඒ කඳුළුවල උණුසුම මට දැනුණා. මට උත්සව සභාවෙන් ලැබුණා තෑග්ගක්. ට්‍රැවලින් බෑග් එකක්.71 කැරැල්ල කාලෙ මට පොලිස් සිර මැදිරියෙ සිරවෙන්ඩත් සිද්ධ වුණා. මං හිටියෙ උසස් පෙළ විභාගයට සූදානම් වෙමින්. විජේවීරගෙ පංති පහට මාත් ගියා. කොටින්ම අප්‍රේල් 5දා ලංකාවෙම පොලිසිවලට පහර දෙන්න දුන්හිඳ කැලේ තීන්දුව ගන්න හිටපු සුළු කණ්ඩායම අතරත් මා හිටියා. පොලිසියෙන් මේ වැරැදිවලට අපිව අල්ලගෙන ගියා. එදා පොලිසිය හොඳයි. හොර පොල් කඩන මිනිස්සු හිර කරපු මැදිරියෙ රට අල්ලන්න ගිය කොල්ලො හැටියට අපිට තැනක් තිබුණා. නිලධාරීන් අපට හොඳින් කතා කළා. ඒත් මගේ තාත්තා, අක්කා, මේ කවුරුත් මාව බලන්න හිර මැදිරියට ආවෙ නෑ. ආවෙ අම්මා විතරයි. හිනාවෙවී එන අම්මා මගේ ඔළුව අතගාලා “ඔය මෝඩ වැඩ කරන්න එපා” කියලා ගියා. අම්මගේ ප්‍රායෝගික ඥානය ඉහළයි. ඒවා මෝඩ වැඩ බව තේරෙන්නෙ අදයි.මගේ අම්මා ගෝර්කිගෙ ‘අම්මා’ වගේ නොවෙයි. ඒත් ඊටත් වඩා ප්‍රායෝගික දේශපාලන රටාව හඳුනාගත් ගැහැනියක්. අම්මා පොලිස් හිර මැදිරියට හිනාවෙවී ආවෙ ඇයි කියලා පස්සෙ දවසක මං අම්මගෙන් ඇහුවා. එතුමිය නැකැත් ශාස්ත්‍ර කේන්දර ඉහළින් පිළිගත්තා. ඒ වෙලාවෙ අම්මා කීවෙ පුතේ මං උඹේ කේන්දරය හොඳ තැනකින් බලලා තියෙන්නෙ. ඒ දෛවඥ මහත්මයා කීවෙ පුතා ‘ගුරුන්ගෙත් ගුරෙක්’ වෙනවා කියලායි. ඉතින්! ඒ වගේ දේවල් වෙන්ට විදිහක් නෑ කියලා මා විශ්වාස කළා යන්නයි. දවසක් අපේ ඉඩමෙ මායිමේ තිබුණ කොස්ගහකට එහා ගෙදර උදවිය අයිතිවාසිකම් කියන්න පටන් ගත්තා. අපිත් ඉතින් ගෙදර දරුවො මේකට විරුද්ධ වෙලා දැන් ආරවුලට යන්නයි ගියේ. අම්මා ඉදිරිපත් වෙලා කීවා පුතේ, නුඹලා ගෙට පලයන්. කොස් ගහ ඒ අය අයිති කරගත්තාවෙ. මට මගෙ දරුවො ටික වටිනවා. හොඳින් හිතන කෙනෙකුට කවරදාවත් නරකක් වෙන්නෙ නෑ. ධනාත්මක චින්තනයට ඒ කාලෙත් අපෙ අම්මලා වැඩ කරලා.ඒක ඒ විදියටම සිද්ධ වුණා. අද ඒ කොස් ගහ තවම එහෙම තියෙනවා. ඒත් ඒකෙ ගෙඩි කන්න ඒ රණ්ඩු කරන්න ආපු අය නෑ. අපේ අම්මා ඒ කාලෙ කරපු තවත් රස්සාවක් තමයි පෞද්ගලිකව ලෙඩුන් බලාගැනීමේ කාර්යය. ඉස්පිරිතාලෙ ලෙඩෙක් බලාගන්නවාට අම්මාට ගණනක් ඒ ලෙඩාගෙ අයිතිකාරයො ගෙවනවා. අම්මා මේ විදියට ලෙඩ්ඩු බලාගෙන ඉඳලා කීයක් හරි උපයාගෙන අප ජීවත් කරවනවා. ප්‍රදේශයේ ප්‍රසිද්ධ ද්‍රවිඩ ව්‍යාපාරිකයෙක්ගෙ ලෙඩෙක් මේ විදියට බොහෝ කාලයක් බලාගත්තා. මගේ උපන් දිනය දෙසැම්බර් 31, එදාට කමිසයක් අරන් දෙන්න අම්මට ඕනෑ වුණා.අම්මා මාව එක්කගෙන අර ප්‍රසිද්ධ ද්‍රවිඩ ව්‍යාපාරිකයගෙ රෙදි සාප්පුවට ගියා. ඒ කාලෙ කමිසයක් රුපියල් පහයි. අම්මා අතේ තිබුණෙ රුපියල් දෙකයි. අම්මා ඒ ව්‍යාපාරිකයාට කීවා මගෙ පුතාට කමිසයක් දෙන්න. රුපියල් පහෙන් රුපියල් දෙකක් දෙන්නම්. ඉතිරි මුදලට මහත්තයාට ලෙඩුන් බලලා හරි ණය ගෙවන්නම් කියලා. මිනිහා ඔළුව වනලා ළමයට සරමක් අරන් දෙන්න. ඒක රුපියල් දෙකයි. අර විදියට කරන්ඩ බෑ කීවා. අම්මා මානසිකව කඩා වැටුණා. වෙනත් තැනකින් මට සරමක් අරන් දීලා කීවා පුතේ, මගේ පුතාට අද කමිසයක් ගන්න බැරිවුණා. ඒත් කවරදා හරි පුතාට සිය ගණන් කමිස ලැබේවි. හොඳට ඉගෙන ගන්න කියලා. ජීවිතය පුදුමාකාරයි. මට අද කමිස සිය ගණනකටත් වැඩියි. මට හිතාගන්න බැරි අම්මා මේක දුටුවෙ කොහොමද කියලයි.කාලෙකට පස්සෙ මං විශ්වවිද්‍යාලයේ කථිකාචාර්යවරයෙක්ව ඉන්නා කාලෙ 1983 කලබලය ආවා. කන්ද උඩ ටැංකියක් උඩට නගරය හොඳින් පෙනෙනවා. අපිට පෙනුණා අර ද්‍රවිඩ ව්‍යාපාරිකයාගේ කඩේ කඩලා ගෙවල් පුලුස්සලා රෙදි කච්චි පිටින් මිනිස්සු ගෙන යනවා. මං ඒ දර්ශනය අම්මටත් අඬගහලා කන්ද උඩ ඉඳන් පෙන්නුවා. අම්මා දිගු සුසුමක් හෙළුවා. අනේ, මුදලාලිට පව්, බලන්න තණ්හාවක තරම. මේ මිනිස්සු ඇයි එහෙම කරන්නෙ? අම්මා ඇහුවෙ එහෙමයි. ඒ මගේ රත්තරං අම්මගෙ හැටි.මගේ අම්මගෙ රචනාව මෙහෙම ඉවර කරන්න බෑ. මේ අම්මගෙ ගුණයෙන් ශේෂයක් විතරයි. මගේ ජීවිතය එකලු කළ දයාබරත්වයේ වීර මාතාව ඇයයි. රූපවාහිනි වැඩසටහන්වලට මට දැන් ආරාධනා වැඩියි. ඒත් අම්මට නොපෙනෙන කිසිම චැනල් එකක මා පෙනී සිටින්නේ නෑ.අපේ උපන් දිනය දවසට අපි සින්දු කියල නටල වැඩක් නෑ. එදාට තමයි අපි වැඩියෙන්ම සලකන්න ඕනෑ අම්මලාට. ඇයිද දන්නවද? ලෝකෙ තියෙන ලොකුම වේදනාව ප්‍රසූත වේදනාව. ඒක ඇය දරපු දවසට අපි ඇයට මල් පුදා වඳින්න ඕනෑ. මා ලෝකේ කොහෙ හිටියත් එදාට අම්මා ඉන්න බදුල්ලට ගිහින් ඇයට මාතෘ පූජාව පවත්වනවා.සටහන -උපාලි සමරසිංහඡායා - විමල් කරුණාතිලක</content>
  </post></root>