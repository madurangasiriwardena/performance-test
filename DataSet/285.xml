<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=ay1312012</link>
    <topic> ගවරා විසූ ‘ගවරවිලට’ ඔබ ගොස් තිබේද?</topic>
    <author>අරුණි මුතුමලී</author>
    <content>පුංචි කාලේ සෙල්ලම් බඩු වෙනුවට වැලහින්නක් තුරුල් කරගෙන නිදා ගන්නට ඔබට අවස්ථාව ලැබී තිබෙනවාද? අපේ කතා නායකයා පරිසර ලෝලියකු වන්නට මුල් වුණේ මෙවැනි අත්දැකීම් බව කීවොත් සමහර විට ඔබ විශ්වාස නොකරනු ඇත. පර්සි බී. අල්විස් නමින් කලක් ප්‍රකටව සිටි විල්පත්තු අභය භූමිය විධිමත් ලෙස සැකසීමට පුරෝගාමී වූ සහකාර වන ජීවී අධ්‍යක්ෂවරයාගේ ඥාති පුතකු වන සමන්ත ගුණසේකර මහතා පාසල් නිවාඩුවට සෙල්ලම් කර ඇත්තේ ද යහළුවන්ට වඩා මේ වලස් දෙන සමඟ කීවොත් නිවැරැදිය. ඒ සොඳුරු මතකය ඔහු අවදි කරන්නේ මෙසේය.“ අවුරුදු හතක් අටක් කාලෙ අපි ඉස්කෝලෙ නිවාඩුව එනකල් ඉන්නේ විල්පත්තු යන්න. වලහ හිටියේ මාමාගේ ගෙදර. අපි නිදාගන්නෙත් වලහත් එක්ක. එහෙ වැඩ කරන ළමයෙක් හිටියා. වලහාත් එක්ක තරගෙට ගස් නඟිනවා. ඊට පස්සේ ළමයා හොරෙන් ගහේ එහා පැත්තෙන් බහිනවා. වලහා ඒක දැනගත්ත ගමන් බැහැලා ඇවිත් පස්සෙන් එළවාගෙන යනවා. හරිම සෙල්ලක්කාරයි. ඒත් කැලේ වලස්සු මෙයා නිසා අපේ ගෙදරට එන්න පටන් ගත්තා. පස්සේ දුකෙන් වුණත් එයාව කැලේකට යවන්න සිදු වුණා. අනුරාධපුරේට, පොලොන්නරුවට ගිහින් දැම්මත් එයා අපසු අපේ ගෙදරටම ආවා. පස්සේ යාලට යවලා තමයි ඒ ගමන නතර වුණේ.“දුෂ්කරම ගමනඑසේ හැදුණු වැඩුණු ඔහු 1974 පමණ සිට තරුණ සත්ත්වවේදීන් ගේ සංගමයේ සාමාජිකත්වය දරා පසුව එහි සභාපතීත්වය ද දැරූ වන සත්ත්ව ලෝලියෙක් විය. විශ්ව විද්‍යාලයේ දී ද ඔහුගේ පරිසර ලෝලීත්වය පවත්වා ගැනීමට හැකි වූ සමන්ත මහතා පසුව සංරක්ෂණ කටයුතු කෙරෙහි උනන්දු වූ තරම කෙතරම් ද යත් අද ඔහුගේ වෘත්තිය බවට පත් වන්නේ ද ශ්‍රී ලංකා රේගුවේ ජෛව විවිධත්ව සංරක්ෂණ පුරා විද්‍යා හා සංස්කෘතික අංශයේ අධ්‍යක්ෂ ලෙස රටේ වටිනාකම් විදෙස් ගත වීමට නොදී සංරක්ෂණය කිරීමය.මේ රැකියාව නිසා ද ඔහුට රටේ බොහෝ ස්ථාන දකින්නට නිරීක්ෂණය කරන්නට මෙන්ම රැක ගැනීමට දායක වන්නට ද අවස්ථාව ලැබී තිබේ. දිවි පරදුවට තබා පරිසරය රැක ගැනීමට දායක වීම වෙනුවෙන් වීර පොදුජන සම්මානයෙන් පිදුම් ලැබූ පළමුවැනියා වීමට ද ඔහුට මේ වසරෙ අවස්ථාව ලැබුණේ මෙරට පරිසරයට දැක් වූ ආදරය නිසාමය.“මගේ සහෝදරයෝ , නෑදෑයෝ ඔක්කොම වගේ ඉන්නේ පිටරට. ඒත් මම මේ රටින් යන්න කැමති නෑ. අම්මාවත් බලාගෙන මෙහෙ ඉන්නේ අම්මාට වගේම රටටත් මම ආදරේ නිසයි.“ ඔහු පැවසුවේ බොහෝ සංවේදී ස්වරයකිනි.වෘත්තිය වෙනුවෙනුත් විනෝදයටත් බොහෝ තැන්වල ඇවිද ඇති සමන්ත මහතා සිය ජීවිතේ සුන්දරම මෙන්ම දුෂ්කරම ගමන ගැන පැවසුවේ එහි ත්‍රාසයට වචන සොයමිනි.“ මම ලංකාවේ නොගිය තැනක් නැති තරම්. ඒ හැම තැනකටමත් මම ආදරෙයි. ඒත් මේ ගමන අමතක නොවෙන්නේ ඒ තරමටම දුෂ්කර, භයංකර, අවදානම් සහිත එකක් නිසයි. අනෙක මේ තැන සාමාන්‍යයෙන් සංචාරකයන් යන තැනක් නෙවෙයි. සංචාරකයන්ට ලේසියෙන් යන්න පුළුවන් තැනකුත් නෙවෙයි. ඒ නිසාම තවමත් මෙතැන සුන්දරත්වය අස්සෙන් පෙනෙන කුණු කන්දල්වල අසුන්දරත්වය නැහැ.“ඊනියා පරිසර ලෝලීන්ඔහුගේ වචනවලින් මෙනේම ඉරියව්වලින් ද පෙනුණේ රටේ පරිසර සුන්දරත්වයෙන් පිරුණු සැම තැනක් ම පාහේ බීර, බීම, වතුර බෝතලවලින් මෙන්ම පොලිතීන්, කෑම පෙට්ටි ආදියෙන් අපවිත්‍ර කරන ඊනියා පරිසර ලෝලීන් පිළිබඳ ඇති වූ කලකිරීමය.“අපි කොහේ ගියත් අන්තිමට මේ දේවල් දකිනවනේ. හැබැයි ‘ගවර විලේ‘ ඒවා නෑ. ඒ වෙලාවට හිතෙනවා අනිත් තැන් වුණත් මේ වගේ අයට යන්න බැරි විදිහට පිහිටියා නම් විනාශ නොවී බේරෙයි නේද ? කියලා හැබැයි මේ ගවර විලටත් කට්ටියක් ගිහින් තිබුණා. ඒ මැණික් පතල් හොරු පිරිසක්. තණකොළ වැවිලා වැහිලා තිබුණට ඒ වළවල වැටිලා අපේ කකුල් පවා තුවාල වුණා.“ඔහු ගවර විල ගැන කතාව ඇරැඹුවේ එසේය. තාක්ෂණයේ දියුණුව නිසා ලොව ඕනෑම තැනක පිහිටීම සොයාගත හැකි කාලෙක සමන්ත ගුණසේකර මහතා ඇතුළු පිරිස ද මේ තැන පිළිබඳ හෝඩුවාවන් ලබාගෙන ඇත්තේ ‘ගූගල් සර්ච් ‘ කිරීමෙනි.“ අපි කණ්ඩායමක් එතු වුණා ගමනට. ඒ පිරිසේ හිටියා වන ජීවී නිලධාරීන්, විශේෂ කාර්ය සාධක හමුදාවේ නිලධාරීන් ආචාර්ය සමන්ත සුරන්ජන්, ප්‍රියදර්ශන ඉමදූව, මහේන්ද්‍ර ප්‍රසාද් සහ මම.“ශ්‍රී ලංකාවේ අවසාන ගවරා විසුවේ යැයි සැලකෙන ගවර විල පිහිටා ඇත්තේ සමනල අඩ වියේ නිසා මේ පිරිස මස්කෙළියේ නතර වූයේ පසු දා උදෑසනම පිටත් වීමට පහසුව තකාය.“ අපි උදේ පාන්දර පහටත් කලින් වගේ පිටත් වුණා. මස්කෙළියෙන් ඉහළට අන්තිමට වාහනේකින් යන්න පුළුවන් තැන වුණේ ෆ්‍රොග් මෝ වත්ත කියන වතු යායට පමණයි. ඒ තැනටත් යන්න තිබුණේ ඉතාම පටු පාරක් දිගේ. වාහනය හරියටම පාරෙන් එකයි එහෙට මෙහෙට කපන්න බෑ. කැපුණොත් අඩි 6200 පහළ හෙලට තමයි වැනේනේ. අපි යන්නේ හෙලේ ගැට්ට දිගේ. අනිත් පැත්තෙන් කන්ද. කන්ද වටේට තමයි ඒ පාර තිබෙන්නේ.“එසේ නුහුරු නුපුරුදු පටු පාරේ යන විට වරක් ඔහුගේ වාහනය කැපී පිටුපස රෝදයක් ඉවතට පැන තිබිණි. අහසේ තිබූ රෝදය යළි පාරට ආවේ පෙර පින් බලයට ද නැත්නම් රිය පැදවීමේ නිපුණතාව නිසාදැයි කීමට තවමත් එහු නොදනී. එසේ ෆ්‍රොග්මෝ වත්තට පැමිණි පසු ඔවුන්ට පයින් යනවා හැර වෙන ක්‍රමයක් නොවීය.“අපි ඉතින් අලුත් ක්‍රමයට තැන සොයා ගන්න පුළුවන් නිසා අඩි පාරක් දිගේ කටු ඇනි ඇනි කකුල් කැපි කැපි ගියා. කිලෝ මීටර හතරක් පහක් විතර ගියත් අපට තාමත් ගවර විල හමු වුණේ නෑ. අන්තිමට පාර ඉවර වුණා. අපි ඇත්තටම අතරමං වුණා හා සමානයි. අ‍ෙනක ආපසු එන්න තියෙන්නෙත් ඒ කුරු වනාන්තර අස්සෙන්මනේ. අපි ගියෙත් පාරක් හදාගෙන. කුරු වනාන්තරවල ප්‍රශනේ ඒවා ගනට වැඩුනාම ඒ හරහා ගමන් කරන්න හරිම අපහසුයි. දුෂ්කරයි. ගනකම අඩු තැන්වල නෙළු හැදිලා. කුරු බට පිරිලා. අපි හැමෝම සීරුම් තුවාල දරාගෙන ආපසු ආවා.“වතුර පිරුණු ස්පොන්ජ් එකක්ඔහුගේ සීරුම් තුවාලවල බරපතළකම කෙතරම් ද යත් පසු දිනෙක වාහනය සර්විස් කිරීමට කොට කලිසමක් ඇඳගෙන ගිය විට ඒ ස්ථානයේ සිටි පිරිසද පුදුමයෙන් ඒ පිළිබඳ විමසා ඇත. කෙසේ හෝ වැරදුණු මඟ යළි නිවැරැදි කිරීමට ඔවුන් යොදාගෙන ඇත්තේ පැරැණි සම්ප්‍රදායික ඥානයයි.“පාර වැරැදුණාට පස්සේ අපි ජීපීඑස් පැත්තක දාලා පරණ ක්‍රමයට වන ජීවී නිලධාරියකු එතැන තිබුණු උසම ගසකට නංගලා ගවර විල පේනවා ද? කියා බැලෙව්වා. ඔහුගේ තොරතුරු අනුව ළඟ තිබුණු දොළ පාරක් දිගේ ගිහින් මඟ සොයාගෙන තවත් පැය 4කට පමණ පසු ඒ කියන්නේ හවස තුනට විතර තමයි අපට දක්නට ලැබුණේ තණකොළ හා ගවර මාන පිරුණු හෙක්ටයාර හැත්තෑ පහක පමණ බිත්තරයක හැඩයට පිහිටි තැන්නක්.“අන්තර්ජාලයෙන් ද ඔවුන් මේ හැඩය හා අනෙක් තොරතුරැ සොයාගෙන තිබුණ ද එම ස්ථානයට පා තැබූ පසු විඳින්නට ලැබුණු අත්දැකීම ඊට වඩා බොහෝ සුන්දරය.“ අඩිය තිබ්බාමයි අපට තේරුණේ මේ තැන තණකොළ පිටිටනියක් වගේ පෙනුණට වතුර පිරුණු ස්පොන්ජ් එකක් වගේ කියලා. අපි තියන අඩියක් පාසා බිම එබිලා චරස් ගාලා වතුර එනවා. හිටි හැටියේ වලාකුළු ඇවිත් අපිට අපව නොපෙනී යනවා. ඉතින් ඒක හරි මොකද වළාකුලු වනාන්තර කියන්නේ කෙළින් ම වලාකුළෙන් ම වතුර ඇදගන්නා කැළැනේ. එතනින් පටන් ගන්න දිය ඇලි පවා හට ගන්නේ වලාකුළුවලින් ගන්න වතුරෙන්. ඒ මීදුම අඩු වුණාම පහළ කඳු අතර වලාස්ථර පිරිලා පුදුම ලස්සන පරිසරයක් මැවෙන්නේ. ඒ වෙනකොට අපි අඩි 6400ක් මුහුදු මට්ටමින් ඉහළ. අව්ව පෑව්වත් දවල් උෂණත්වය සෙල්සියස් 12කට 14කට වැඩි වෙන්නේ නැහැ.“ගැමියන් විවිධ නම්වලින් හඳුන්වන කඳු අතර යකෙකු නිදා සිටිනවා වැනි කන්දෙන් හට ගන්නා යකා නිදි ඇල්ලද ඊට එහායින් මෝහිනී ඇල්ලද ශ්‍රී පාද කන්ද සප්ත කන්‍යා කඳු වැටි මේ පිරිස දැක ඇත්තේ තමන් අසළින් ම ඇත්තා සේය. උඩවැඩියා පිළිබද දැඩි ලොල්බවකින් පර්යේෂණ කරන සමන්ත මහතා ඇතුළු පිරිසට මේ තැන්නේ මල් පිපි සැලෙන දුර්ලභ හා ආවේනික උඩවැඩියා වර්ග 20ක් පමණ දක්නට ලැබී තිබුණි.වෙනිවැල් ගැට පානයක්“ගමන ආරම්භයේ සිටම සර්පයින් උරගයින් පුංචි පුංචි සිවුපා සතුන් වගේම බොහෝ කුරුලු විශේෂ ද්නට ලැබුණත් ඒ දොළපාරේවත් මාලු හිටියේ නෑ. ඒකට හේතුව දැඩි සීතල වන්නට ඕන. ගෝඩිනියා සෙලනිකා මිහිරිය වර්ගයට අයිති මහරත්මල්වලට කිට්ටු රතුපැහැයක් ඇති මල මම මුලින් ම දැක්කේ මේ තැන්නේ. කඳුකරයේ විතරක් දකින්නට ලැබෙන කෙන්රිකියා වොල්කරි කියන බෝවිටියා වැල් වර්ගයක රෝස පාට මල් පිරිලා යායම හරිම ලස්සනයි. එය ඉතාම දුර්ලභ අලංකාර දර්ශනයක්.“කෙතරම් බිහිසුණු දුෂ්කර ගමනක් වුවද අතීතයට යන සිදුවීම් රසවත් වන නිසාම මෙය ද සමන්ත ගුණසේකර මහතාගේ මතකයෙන් නොමියෙන ස්ථානයක් බවට පත් ව ඇත. ආපසු එන විට පෙර අත්දැකීම් අනුව හරි මග සොයාගන්නට දොළම උපකාරී වී ඇත්තේ පරිසරය සැම දා මිනිසුන් ට කරන මෙහෙයේ තවත් එක් සුළු සටහනක් ලෙසය. කූඩැල්ලන් ගුලිවලින් හා කටු කොහොල්වලින් බැට කෑ පිරිස ආපසු ෆ්‍රොග් මෝ වත්තට පැමිණි විට එහි අධිකාරීවරයාගේ බිරිය තම සැමියා ඇතුළු සමන්ත මහතා සමඟ ගිය පිරිසට කිසිදු විමසීමකින් තොරවම තේ පැන් වෙනුවට වෙනිවැල් ගැට පානයක් පිරිනැමීමෙන් ඔවුන් එදා සිටින්නට ඇති ආකාරය අපට සිතා ගැනීමට අපහසු නොවේ.“ගවරවිලෙන් ආපසු එද්දි හොදටම රෑ වෙලා නිසා හෙල පෙනුණේ නැහැ. ඒක ඇත්තටම ලොකු දෙයක් වුණා වාහනේ එලවද්දි.“ තමන් දුටු සුන්දරම තැන වෙනුවෙන් දුෂ්කරම ගමනක කතාව කෙළවර කරමින් සමන්ත ගුණසේකර මහතා කීවේ සිනා මුසු මුහුණිනි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aj1312011</link>
    <topic>මල්ටිලැක් Living Colours සමඟ උත්සව සමය හැඩ කරයි</topic>
    <author/>
    <content>මල්ටිලැක් Living Colours සමඟ උත්සව සමය හැඩ කරයිඅනර්ඝ තත්ත්වයේ නවතම ජීවි වර්ණයන් ගෙන් යුත් Living Colours වර්ණ කාඩ්පත හඳුන්වා දෙමින් නත්තල් සමය සහ අලුත් අවුරුදු සමය වර්ණවත් කිරීමට මල්ටිලැක් සමත් වී ඇත. මෙම වර්ණ අතරට මල්ටිලැක් ග්ලොස් එනමල් නව වර්ණ 11 ද සමඟින් වර්ණ 60 ක්, මල්ටිලැක් ප්‍රිමියර් රේන්ජ් නව වර්ණ 14 ද සමඟ වර්ණ 85 ක් සහ නවතම වර්ණ 16 හා මල්ටිලැක් වෙදර් ගාඩ් අල්ට්‍රා රේන්ජ් වර්ණ 69 ක් ඇතුළත්ය. Living Colours ලෙසින් හැඳින්වෙන මෙම නවතම වර්ණ මාලාව ද සමඟ මල්ටිලැක් විසින් සිය පාරිභෝගිකයන් වෙත පිරිනමනා වර්ණ 214 අතරට නවතම වර්ණ 41 ක් එක්වී ඇත.මල්ටිලැක් හි නවතම හඳුන්වා දීම් අතිශය සාර්ථක වී ඇත්තේ සිය පාරිභෝගිකයන්ගේ හද ගැස්ම හඳුනා ගනිමින් නව වර්ණයන් නිපදවනා එහි ශක්තිමත් පර්යේෂණ සහ සංවර්ධන කණ්ඩායමේ අප්‍රතිහත කැපවීම නිසාය. ක්‍රියාශීලී විකිණුම් සහ බෙදා හැරීම් අංශයෙන් ද මෙම කණ්ඩායමට විශාල සහයෝගයක් ලැබේ. එසේම නිර්මාණාත්මක අලෙවි කණ්ඩායම පුළුල් පර්යේෂණ සිදු කරමින් නිරන්තරයෙන් පාරිභෝගිකයන්ගේ රසඥතාවයන් හඳුනා ගනිමින් මල්ටිලැක් ප්ලැටිනම් නාමය හරහා ඔවුන්ගේ සිහින යථාර්ථයක් කිරීමට අවශ්‍ය පියවරයන් ගනී.මල්ටිලැක් Living Colours කාඩ්පත හරහා තමන්ට තෘප්තිය සහ ශාන්තිය ගෙන දෙන අයුරින් වර්ණ සහ ඒ වර්ණවල විවිධ ප්‍රභේද තෝරා ගැනීමට පාරිභෝගිකයන්ට හැකියාව ලැබේ. ඉදිරි උත්සව සමය ඉලක්ක කරගනිමින් හඳුන්වා දුන් මෙම නවතම Living Colours කාඩ් පත හරහා ඔබට සිතාගත හැකි සියලුම ආකාරයේ වර්ණයන් ඉදිරිපත් කෙරේ. මල්ටිලැක් ශ්‍රී ලාංකේය වර්ණ සිතියම හොඳින් අධ්‍යනය කර ඇති අතර සිය ආයතනික සහතිකය වන ‘ලොව පුරා විශ්වසනීය තත්ත්වය’ සහතික කරමින් ඔවුන් විසින් සාඩම්බරයෙන් නව වර්ණ හඳුන්වා දී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aj1312012</link>
    <topic>LiCC ප්‍රිමියර් කලෙක්ෂන් Glitz විලාසිතාගාරවලින්</topic>
    <author/>
    <content>LiCC ප්‍රිමියර් කලෙක්ෂන් Glitz විලාසිතාගාරවලින්ලෝන්ග් අයිලන්ඩ් ක්ලෝතින් සමාගමේ ප්‍රධාන විධායක නිලධාරි රජීව් සමරසිංහ මහතා සහ Glitz හි අලෙවි කළමනාකාර ෆස්රින් මූසා මහතා LiCC ප්‍රිමියර් කලෙක්ෂන් එළිදැක්වී‍මේ අවස්ථාවේ.ඉහළ තත්ත්වයේ ඩෙනිම් කලිසම් සඳහා ශ්‍රී ලංකාවේ ප්‍රචලිත නාමයක් වන LiCC ඩෙනිම් නිෂ්පාදනය කරනා සීමාසහිත ලොන්ග් අයිලන්ඩ් ‍ක්ලෝතින් පුද්ගලික සමාගම, දිවයිනේ ප්‍රමුඛ පෙළේ විලාසිතාගාරයක් වන Glitz හා එක්ව සිය නවතම ලේබලය වන LiCC ප්‍රිමියර් ක්ලෙක්ෂන් යටතේ කාන්තා පිරිමි දෙපාර්ශ්වයටම උචිත, නව විලාසිතාවන්ගෙන් යුත් ඩෙනිම් කලිසම් එකතුවක් හඳුන්වා දෙයි.මෙම LiCC ප්‍රිමියර් කලෙක්ෂන් විශේෂයෙන් නිර්මාණය කර ඇත්තේ ක්‍රියාශීලී , සිය රූපය පිළිබඳ සැලකිලිමත්, නව විලාසිතාවන් අත්හදා බැලීමට කැමැති සහ විලාසිතාවන් හරහා සිය අදහස් ප්‍රකාශ කිරීමට කැමැත්තක් දක්වන තරුණ තරුණියන් සඳහා ය. මෙම එකතුවේ අපේක්ෂිත වෙළෙඳපොළ වන්නේ කැපී පෙනෙන්නට සහ නව විලාසිතාවන් හඳුන්වාදීමට කැමති පුද්ගලයින් ය.භාවිතා කරනා රෙදිපිළි, යොදා ගන්නා මෝස්තර, නිෂ්පාදන තත්ත්වය සහ අලංකාරය අතින් විශිෂ්ට තත්ත්වයක් ළඟා කරගෙන ඇති LiCC, පාරි‍භෝගිකයින් තෘප්තියට පත් කරමින් ඔවුන් ගෙවන මුදලට වටිනා ඉහළ තත්ත්වයේ විලාසිතාවන් ලබා දේ. ‘වි‍ශිෂ්ට හැඩය’ යන තේමා පාඨයෙන් යුත් LiCC ඩෙනිම් පුළුල් පරාසයක පැතිරුණු පාරිභෝගික ජනප්‍රියත්වයක් ලබා ඇත්තේ සෑම කෙනෙක්ටම හොඳින් ගැළපෙන අයුරින් නිර්මාණය වී ඇති හෙයිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aj1312013</link>
    <topic>ඒෂියන් එලායන්ස් වෙතින් හෝටන්තැන්නට පරිසර හිතකාමී ගමන් මල්ලක්</topic>
    <author/>
    <content>ඒෂියන් එලායන්ස් වෙතින් හෝටන්තැන්නට පරිසර හිතකාමී ගමන් මල්ලක්දෙස් විදෙස් සංචාරකයන්ගේ නිබඳ අවධානයට යොමුවන නුවරඑළිය හෝටන්තැන්න උද්‍යානයේ පරිසර දූෂණය වීම වළක්වා ගැනීම සඳහා, වන සංරක්ෂණ දෙපාර්තමේන්තුව සමඟ අත්වැල් බැඳගත් ඒෂියන් එලායන්ස් රක්ෂණ සමාගම ඉතා ආකර්ෂණීය ගමන් මල්ලක් පසුගියදා සංචාරකයන් වෙත හඳුන්වා දුන්නේය.උද්‍යානය නැරඹීමට යන සංචාරකයන්ගේ පොලිතීන් ගමන් මලු වෙනුවට භාවිතා කළ හැකි මෙම පරිසර හිතකාමී ගමන් මල්ලේ ඇති විශේෂත්වය නිසාම එය සිහිවටනයක් ලෙස තබා ගෙන පරිසරය වෙත බැහැර කිරීම අවම වී පරිසරය ආරක්ෂා වනු ඇතැයි බොහෝ දෙනාගේ විශ්වාසයයි. එසේම මෙම කලාපයට පොලිතීන් ප්ලාස්ටික් වැනි ද්‍රව්‍ය ගෙන යාමට කිසිදු අවසරයක් නැති අතර ඒ හේතුවෙන් සංචාරකයින් මුහුණ පාන අපහසුවට මෙම ව්‍යාපෘතිය මහඟු උපකාරයක් වනු ඇත.එවැනි වටිනා පරිසර පද්ධතියකට ඇතුළු වන සැම දෙනාටම පරිසරය පිළිබඳ යම් මූලික දැනුමක් ලබා දී මෙම පරිසරය විඳ දරා ගැනීමට සැලැස්වීම සඳහා, අධ්‍යාපනික වශයෙන් වැදගත් තොරතුරු හා ඡායාරූප මේ ගමන් මල්ලේ මුද්‍රණය කර තිබීම විශේෂත්වයකි.ඒෂියන් එලායන්ස් ප්‍රධාන මෙහෙයුම් නිලධාරි, චූලා හෙට්ටිආරච්චි මහතා වන සංරක්ෂණ අධ්‍යක්ෂ ජනරාල් ඇච්.ඩී.රත්නායක මහතා වෙත ගමන් මලු සංකේතවත්ව පිළිගැන්වීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aj1312014</link>
    <topic>මොබිටෙල් එම්කෑෂ් මුදල් ගනුදෙනු සඳහා වඩාත් ඉක්මන් පහසු ක්‍රමයක්</topic>
    <author/>
    <content>මොබිටෙල් එම්කෑෂ් මුදල් ගනුදෙනු සඳහා වඩාත් ඉක්මන් පහසු ක්‍රමයක්“ඔබ සමඟයි සැමදා” යන තේමා පාඨයට අනුව ක්‍රියාත්මක ශ්‍රී ලංකාවේ ජාතික ජංගම දුරකථන ජාලය වන මොබිටෙල් පසුගියදා නමින් මෙරට ජනජීවිතය පහසු කිරීම සඳහා තවත් නව සේවාවක් සිය පාරිභෝගිකයන් වෙත ඉදිරිපත් කළේ ය.මේ සේවාව වෙත ලියාපදිංචි වීමෙන් සියලු ම පෙර ගෙවුම් සහ පසු ගෙවුම් මොබිටෙල් පාරිභෝගිකයන්ට මෙම සේවාව මඟින් මුදල් ගනුදෙනු සිදු කිරීමේ සහ ‘m Cash’ ගිණුමෙන් මුදල් ආපසු ගැනීමේ අවස්ථාව උදා වේ. ආරම්භයේදී මෙම සේවාව ලබා ගත හැකි ස්ථාන 4, 000 කට අධික සංඛ්‍යාවක් පිහිටුවනු ලබන අතර ඉන් අනතුරුව දිවයින පුර‍ා ගනුදෙනු මධ්‍යස්ථාන 10,000 ක් දක්වා පුළුල් කිරීමට සැලසුම් කර ඇත.නව සේවාව පිළිබඳව අදහස් දක්වමින් ශ්‍රී ලංකා ටෙලිකොම් සහ මොබිටෙල් ආයතනයන්හි සභාපති නිමල් වෙල්ගම මහතා මෙසේ පැවසීය. “ඇත්තෙන් ම මුළු රට පුරාම ජංගම මුදල් හුවමාරු ක්‍රමයක් මෙලෙසින් ක්‍රියාවට නැඟීමෙන් මෙරට මිලියන ගණනක් ශ්‍රී ලාංකිකයන්ට විද්‍යුත් මුදල් හුවමාරු හා ගෙවීමේ පහසුකම් ලබාගැනීමට හැකිවනු නොඅනුමානයි. එමෙන් ම එතුළින් ඔවුන්ගේ එදිනෙදා මූල්‍ය ගනුදෙනු කටයුතු වඩාත් පහසුවන බව අපි උදක් ම විශ්වාස කරමු.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aj1312015</link>
    <topic>ජගත්ගේ ව්‍යාපාර ජාලයේ මෙහෙයුම් කාර්යාලය බෙන්තොට</topic>
    <author/>
    <content>ජගත්ගේ ව්‍යාපාර ජාලයේ මෙහෙයුම් කාර්යාලය බෙන්තොටබෙන්තොට සදර්න් පාම් විලා හෝටලය, ජගත් ට්‍රැවල්ස් ආයතනය, නිල්මි මනී එක්ස්චේන්ජ් ආයතනය, ජිනියුස් ලංකා හෝල්ඩිංග් සමාගම යන ව්‍යාපාර ජාලයේ ප්‍රධාන මෙහෙයුම් කාර්යාලය පසුගිය දා බෙන්තොට දී වරාය හා මහාමාර්ග ව්‍යාපෘති ඇමැති පී. රෝහිත අබේගුණවර්ධන මහතාගේ ප්‍රධානත්වයෙන් විවෘත කෙරිණි.එම අවස්ථාවට ජගත් ද සිල්වා මහතා, කළුතර නගර සභාවේ විපක්ෂ නායක රෝහණ අබේගුණවර්ධන, නිල්මිණි වසන්ති ද සිල්වා යන මහත්ම මහත්මිහු ද සහභාගි වූහ. ඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aj1312016</link>
    <topic>එමිරේට්ස් හොලිඩේස් කොළඹ කාර්යාල‍ය ඇරේ</topic>
    <author/>
    <content>එමිරේට්ස් හොලිඩේස් කොළඹ කාර්යාල‍ය ඇරේ‍එමි‍රේට්ස් හොලිඩේස් හි උපසභාපති - ව්‍යාපාරික මෙහෙයුම් හා බෙදාහැරීම, ඩිනා අල් හෙරයිස්, එමිරේට්ස් හි ජ්‍යෙෂ්ඨ උපසභාපති - ගමනාන්ත සහ සංචාරක කළමනාකරණය, මාර්ක් බෙනට්, එයිට්කන් ස්පෙන්ස් ට්‍රැවල්ස් හි සභාපති ජේ.එම්.එස්. බ්‍රි‍ටෝ සහ එමිරේට්ස් හි ශ්‍රී ලංකාව හා මාලදිවයින සදහා කලාපීය කළමනාකරු, චන්දන ද සිල්වා යන මහත්ම මහත්මීන් ශ්‍රී ලංකාවේ එමිරේට්ස් හොලිඩේස් කාර්යාලයක් විවෘත කිරීම සමරමින්.ශ්‍රී ලංකාව සහ මාලදිවයින වෙනුවෙන් සිය නියෝජිතයා ලෙස එයිට්කන් ස්පෙන්ස් ට්‍රැවල්ස් සමාගම පත්කර ගනිමින් එමිරේට්ස් ගුවන් සමාගමේ සංචාරක ගමන් මෙහෙයුම් අංශය වන එමිරේට්ස් හොලිඩේස් ඒ වෙනුවෙන් ම කැපවූ කාර්යාලයක් කොළඹ විවෘත කළේ ය.ඒ බව කොළඹදී නිවේදනය කරමින් එමිරේට්ස් ගුවන් සමාගමේ ගමනාන්ත සහ සංචාරක කළමනාකරණ අංශයේ ජ්‍යෙෂ්ඨ උප සභාපති, මාර්ක් බෙනට් මහතා පැවසුවේ ශ්‍රී ලංකාවේ වර්ධනය වෙමින් තිබෙන ආර්ථික හා දේශපාලනික වාතාවරණය තුළින් බිහි වන අවස්ථාවන් එමිරේට්ස් හොලිඩේස් සමාගමට උපරිම ලෙස ප්‍රයෝජනයට ගැනීම සඳහා මෙම සම්බන්ධතාවය ඉවහල් වනු ඇති බවයි.එමිරේට්ස් හොලිඩේස් සන්නාමය ප්‍රධාන වෙළෙඳ පොළවල් හි, පුළුල් ප්‍රජාවක් වෙත ගෙන යාමේ දිගු කාලීන උපාය මාර්ගයේ පළමු වැන්න ලෙස එයිට්කන් ස්පෙන්ස් සමඟ එක්ව කොළඹදී කාර්යාලයක් පිහිටුවීම දැක්විය හැකි ය. “වෙනමම කාර්යාලයක් පිහිටුවීම මගින් විකිණීමේ හා මිලදී ගැනීමේ ක්‍රියාවලිය සරල කරන අතරම ගනුදෙනුකරුවන් සමඟ කටයුතු කරන ආකාරය කැපී පෙනෙන ලෙස වර්ධනය කර ගැනීමට එය ඉවහල් වෙනවා” යැයි ‍ෙබනට් මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aj1312017</link>
    <topic>පාරිසරික වායු තත්ත්වය පිරික්සීමට ජංගම ඒකකයක්</topic>
    <author/>
    <content>පාරිසරික වායු තත්ත්වය පිරික්සීමට ජංගම ඒකකයක්වායු විමෝචන පරීක්ෂාව හඳුන්වාදීම පිළිබඳව රථවාහන හිමියන් අප්‍රසාදය පළකරන ප්‍රවණතාවක් මීට පෙර මතුවී තිබුණද දැන් එම පරීක්ෂණය එහි සැබෑ වටිනාකම පෙන්වා දී තිබේ. ඒ අනුව දැන් වායු විමෝචන පරීක්ෂණ භාරකාර අරමුදලේ පූර්ණ දායකත්වයෙන් පාරිසරික වායු තත්ත්වය පරීක්ෂාවට ලක්කරන ජංගම ඒකකයක් මිලදී ගෙන ඇත.පසුගිය ඔක්තෝබර් මාසයේදී ආසියා පදනමේ පවත්වන ලද සම්මුඛ සාකච්ඡාවකදී මෝටර් රථ ප්‍රවාහන කොමසාරිස් ජෙනරාල් එස්.එච්. හරිස්චන්ද්‍ර මහතා සහ වායු විමෝචන පරීක්ෂණ වැඩසටහනේ ව්‍යාපෘති අධ්‍යක්ෂ ඒ.ඩබ්ලිව්. දිසානායක මහතා මේ පිළිබඳව අදහස් දැක්වූහ.මිලදී ගැනුණු නව ඒකකය පිළිබඳව දිසානායක මහතා මෙසේ අදහස් දැක්වීය.“එමඟින් නගරවල සල්ෆර් ඩයොක්සයිඩ්, කාබන් ඩයොක්සයිඩ්, ජලවාෂ්ප කාබන් මොනොක්සයිඩ් සහ නයිට්‍රස් ඔක්සයිඩ් වායු මට්ටම් මෙන්ම පරිසරයේ අංශුමය ද්‍රවය ප්‍රතිශතයද ගණනය කළ හැකියි. එමඟින් ලැබෙන දත්ත 2008 දී ලබා ගැනුණු පදනම් දත්ත සමඟ සංසන්දනය කෙරෙනවා.ඒ ඔස්සේ අපට පරිසරයේ වායු තත්ත්වය නිවැරදිව ගණනය කිරීමටත් සංසන්දනය කිරීමටත් හැකි වනවා.”2010 වසරේ සිට මේ දක්වා මෙරට රථවාහන සංඛ්‍යාවේ 33% ක ඉහළ යාමක් පෙන්නුම් කර තිබුණත් බොහෝ නගරවල වායු දූෂණ තත්ත්වය තවදුරටත් දරුණු නොවී එලෙසම පැවතීම සතුටට කරුණකි.ඒ සඳහා එකම හේතුව වායු විමෝචනය පරීක්ෂණය යයි පැවසිය නොහැකි වුවත් පාරිසරික යහපත අතින් ගත්කල එය එක්තරා දුරකට ජයග්‍රහණයක් බව පැවසිය හැකි යැයි ද ඒ මහතා කීය.පරිසර අමාත්‍යාංශය, මධ්‍යම පරිසර අධිකාරිය, මිනුම් ඒකක, ප්‍රමිති සහ සේවා දෙපාර්තමේන්තුව සහ වායු විමෝචන පරීක්ෂා වැඩසටහන එක්වී නිරන්තරයෙන් දිවයින පුරාම අධ්‍යාපන හා දැනුවත් කිරීමේ වැඩසටහන් ක්‍රියාත්මක කරනවා.” ඔහු පැවසී ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aj1312018</link>
    <topic>සියැට් නව නිෂ්පාදන 10ක්</topic>
    <author/>
    <content>සියැට් නව නිෂ්පාදන 10ක්සියැට් කැලණි සමාගමේ කළමනාකාර අධ්‍යක්ෂ රාමන් රාජගෝපාලන් සහ විකුණුම් සහ අලෙවි උප සභාපති, රවී ඩඩ්ලානි මහත්වරුන් වෙළෙඳ පොළට හඳුන්වා දුන් නව ටයර් පෙළක් සමඟ.දේශීය ටයර් වෙළෙඳ පොළින් අඩකට හිමිකම් කියන සියැට් කැලණි හෝල්ඩින්ග්ස් සමාගම කාණ්ඩ 04 ක් යටතේ නව ටයර් නිෂ්පාදන 10 ක් හඳුන්වා දෙයි.මෙයට SUV වාහන සඳහා නව ප්‍රමාණයේ ටයර් දෙකක්, මගී මෝටර් රථ වෙනුවෙන් යොදන ‘මයිලේස්’ රේඩියල්ස් නිෂ්පාදන පෙළ යටතේ නව මාදිලියේ ටයර් දෙකක්, යතුර පැදි සඳහා නව ටයර් පහක් සහ මාර්ග වලින් පිටත පරිසරයේදී භාවිත කළ හැකි නව ටයරයක් අයත් වේ.“සියැට් සමාගමේ ‘ටයර් ලෝකය’ අලෙවි කරන විවිධ ටයර් කාණ්ඩ වලට අලුතින් නිෂ්පාදන නිරන්තරයෙන් එකතු කරමින් අඛණ්ඩව වේගයෙන් වර්ධනය වෙනවා” යැයි සියැට් කැලණි හෝල්ඩින්ග්ස් කළමනාකාර අධ්‍යක්ෂ, රාමන් රාජගෝපාලන් මහතා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aj1312019</link>
    <topic>නවසීලන්තය සහ ශ්‍රී ලංකාව කිරි නිෂ්පාදන සහයෝගිතා ගිවිසුමක</topic>
    <author/>
    <content>නවසීලන්තය සහ ශ්‍රී ලංකාව කිරි නිෂ්පාදන සහයෝගිතා ගිවිසුමකනවසීලන්ත රජය හා ශ්‍රී ලංකා රජය අතර අස්සන් තැබුණු කිරි නිෂ්පාදන සහයෝගිතා ගිවිසුම සම්බන්ධයෙන් ෆොන්ටෙරා සමාගම සිය ප්‍රසාදය පළකර සිටී. මෙම ගිවිසුම සඳහා ශ්‍රී ලංකා විදේශ කටයුතු අමාත්‍ය ජී.එල්.පීරිස් සහ නවසීලන්ත විදේශ කටයුතු අමාත්‍ය මරේ මකලී යන මහත්වරු කොළඹ දී අස්සන් තැබූහ. ෆොන්ටෙරා සමාගම නියෝජනය කරමින් පොදුරාජ්‍ය මණ්ඩලීය ව්‍යාපාරික හමුවට සහභාගි වූ එම සමා‍ගමේ අධ්‍යක්ෂවරයකු වන ජෝන් මොනගන් මහතා කියා සිටියේ මේ ගිවිසුම රටවල් දෙක අතර රාජ්‍ය හා පෞද්ගලික කිරි නිෂ්පාදන අංශ වඩාත් විධිමත් හා දියුණු කිරීමට හේතුවක් වනු ඇති බවයි.“මෙම ගිවිසුම මඟින් නවසීලන්ත රජයටත් ෆොන්ටෙරා සමාගමටත් ඊළඟ දශකය තුළ ශ්‍රී ලංකාවේ කිරි නිෂ්පාදන ක්ෂේත්‍රය දියුණු කිරීම සඳහා කෙරෙන නවසීලන්ත ආයෝජන සැලකිය යුතු මට්ටමකින් ඉහළ නැංවීමට පැහැදිලි අවස්ථාවක් උදා වී තිබෙනවා.” මොනගන් මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aj13120110</link>
    <topic>ජනශක්ති පාරිභෝගිකයින්ට ෆුල් ඔප්ෂන් රිවෝඩ්ස්</topic>
    <author/>
    <content>ජනශක්ති පාරිභෝගිකයින්ට ෆුල් ඔප්ෂන් රිවෝඩ්ස්ජනශක්ති රක්ෂණ සමාගම තම ළබැඳි පාරිභෝගිකයින්ට ලබාදෙන ප්‍රතිලාභ තවත් ඉහළ නංවමින් ‘ජනශක්ති ෆුල් ඔප්ෂන් රිවෝඩ්ස්’ වැඩසටහන හඳුන්වා දෙනු ලැබීය. ජනශක්ති ෆුල් ඔප්ෂන් රිවෝඩ්ස් සේවාව ලබා දීම සඳහා එකඟත්වය පළ කළ වෙළෙඳ සහකරුවන්ගේ දීප ව්‍යාප්ත අලෙවි මධ්‍යස්ථාන සහ සේවා මධ්‍යස්ථාන හරහා මෙම පහසුකම ජනශක්ති ෆුල් ඔප්ෂන් පූර්ණ මෝටර් රථ රක්ෂණයක් හිමි සියලුම පාරිභෝගිකයින්ට ලබා ගත හැකිය.ජනශක්ති ෆුල් ඔප්ෂන් රිවෝඩ්ස් යටතේ පාරිභෝගිකයින්ට ටයර්, මෝටර් රථ අමතර කොටස්, බැටරි, සංචාරක, රක්ෂණ සේවා, මුල්‍ය පහසුකම්, ශරීර සුවතා, මෝටර් රථ අලුත්වැඩියා, සෝනි වෙළෙඳ නාමය සහිත ජංගම දුරකථන මිලදීගැනීමේ දී වට්ටම් හිමිකර ගත හැකි අතර ඒ සඳහා ජනශක්ති පාරිභෝගිකයින් ෆුල් ඔප්ෂන් කාඩ්පත ඉදිරිපත් කළ යුතු වේ.AIRT සමාගම සමඟින් මෝටර් රථ සුපරීක්ෂණ සේවා, එයිට්කන් ස්පෙන්ස් සංචාරක හෝටල් ජාලය, ඇරැබියන් මෝටර්ස්, ඩොක්ටර් ඔටෝ, ඩී.එස්.එල්., එක්සයිඩ්, මල්කි රෙන්ට් අ කාර්, මෙට්‍රෝපොලිටන් (සෝනි ජංගම දුරකථන සඳහා) මෝටර් ලින්ක්, මෝටර් මැගසීන්, පවර් වර්ල්ඩ්, ක්වොන්ටම් ෆිට්නස්, වර්ත් සහ චයිල්ඩ් අයි යන වෙළෙඳ සහකරුවන් ‘ජනශක්ති ෆුල් ඔප්ෂන් රිවෝඩ්ස්’ ලබාදීම සඳහා එක්ව සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aj13120111</link>
    <topic>එක්ස්පෝ ලංකා සමූහය මිලියන 402 ක බදු පසු ලාභයක්</topic>
    <author/>
    <content>එක්ස්පෝ ලංකා සමූහය මිලියන 402 ක බදු පසු ලාභයක්එක්ස්පෝ ලංකා සමූහය 2013 / 14 මූල්‍ය වසරේ දෙවන කාර්තුව සඳහා රුපියල් බිලියන 14.9 ක ආදායමක් වාර්තා කළේය. එක්ස්පෝ ලංකා සමූහය 2012 / 13 මූල්‍ය වසරේ දෙවන කාර්තුවේ ලද ආදායම රුපියල් බිලියන 12‍.6 ක් වන අතර ඒ අනුව මෙම වසරේදී සමූහය වාර්තා කර ඇති වර්ධනය 18% කි.එක්ස්පෝ ලංකා සමූහය විසින් රුපියල් මිලියන 402 ක් බදු ගෙවීමෙන් පසු ලාභය වශයෙන් වාර්තා කර ඇති අතර සමාගමේ කොටස්කරුවන් හට හිමි වන ශුද්ධ ලාභය රුපියල් මිලියන 342 ක වශයෙන් වාර්තා වේ. පසුගිය වසරේ දෙවන කාර්තුවේ ලද එම ලාභය රුපියල් මිලියන 289 ක් විය. එක්ස්පෝ ලංකා හෝල්‍ඩිංග්ස්හි සමූහ ප්‍රධාන විධායක නිලධාරී හනීෆ් යුසුෆ් මහතා පැවසුවේ “මෙම මූල්‍ය වර්ෂයේ දෙවන කාර්තුව සඳහා යහපත් ලාභ වර්ධනයක් පෙන්වීමට මූලික වශයෙන් හැකි වුණේ ගැල් පරිවහන සේවා අංශයේ නව වෙළෙඳපොළවල සාර්ථකව ක්‍රියාත්මක වීමට හැකි වීමයි.ඉන්දියානු උප මහාද්වීපයේ සමස්ත වෙළෙඳපොළ ක්‍රියාකාරීත්වය පහළ යමින් තිබුණ ද අපට සාර්ථක වීමට හැකි වුණා. අයහපත් වෙළෙඳපොළ තත්ත්වයන් යටතේ වුවද සමූහයට ලාභ වර්ධනයක් වාර්තා කිරීමට හැකි වූයේ ඒ නිසයි. ගැල් පරිවහන සේවා වෙළෙඳපොළවල තවදුරටත් වර්ධනය වීම හා අනෙකුත් අංශවල ව්‍යාපාර තවත් ස්ථාවර කිරීම කෙරෙහි අවධානය යොමු කිරීම අපේ අරමුණයි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aj13120112</link>
    <topic>ෆැෂන් බග් රූ සිත්තම් පුංචි සිත්තරුන් 300කට සහතික</topic>
    <author/>
    <content>ෆැෂන් බග් රූ සිත්තම් පුංචි සිත්තරුන් 300කට සහතිකෆැෂන් බග් විසින් සංවිධානය කරන ලද සමස්ත ලංකා වාර්ෂික අන්තර් පාසල් චිත්‍ර තරගාවලිය වන “රූ සිත්තම්” පසුගියදා කොළඹ රාජකීය විද්‍යාලයීය නව රඟහලේ දී පැවැත්විණි.ශ්‍රී ලාංකීය පාසල් දූ දරුවන්ගේ අධ්‍යාපන හා ඔවුන්ගේ ජීවන මට්ටම වැඩිදියුණු කිරීමේ අරමුණු ඇතිව ෆැෂන් බග් විසින් ක්‍රියාත්මක සිය සමාජ සත්කාරක ව්‍යාපෘතියක් වන “සිසු දිරිමග” වැඩසටහනට අනුව “රූ සිත්තම්” චිත්‍ර තරගාවලිය සෑම වසරක් පුරාවටම සංවිධානය වන්නකි. මේ සඳහා දිවයිනේ පාසල් 200 කින් සිසුන් 40,000 කට අධික ප්‍රමාණයකගෙන් මේ වන විට “රූ සිත්තම්” සඳහා අයදුම්පත් ලැබී තිබේ.එහිදී වයස් කාණ්ඩ තුනක් යටතේ සිසුහු 300 දෙනෙක් සම්මාන සහතික ලැබීම සඳහා සුදුසුකම් ලැබුවෝය.උලෙළේ ප්‍රධාන ආරාධිතයා ලෙසින් ආරක්ෂක මාණ්ඩලික ප්‍රධානී ජෙනරාල් ජගත් ජය සූරිය මහතා මීට එක් වූ අතර ළමා කතා ලේඛිකා ජානකී සූරියආරච්චි, ළමා චිත්‍රපට අධ්‍යක්ෂ ආචාර්ය සෝමරත්න දිසානායක, රේණුකා බාලසූරිය, ක්‍රීඩා තාරකාවන් වන සුසන්තිකා ජයසිංහ හා ටී. එම්. ඩිල්ෂාන්, සංගීතඥ ඉරාජ් වීරරත්න යන මහත්ම මහත්මීන් ද ඊට සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aj13120113</link>
    <topic>වෙළෙඳ පොළේ වෙනසක් නෑ</topic>
    <author>තාරක වික්‍රමසේකර</author>
    <content>වෙළෙඳ පොළේ වෙනසක් නෑපෙර සතිය අවසානයේ කොටස් ගනුදෙනු 3977 ක් වෙළෙඳ පොළේ  වාර්තා වූ අතර සතිය ආරම්භක 26  වැනිදා  සඳුදා එම සංඛ්‍යාව දැක්වුණේ ගනුදෙනු 3368 ක් ලෙසිනි. ඒ ගනු දෙනු  පහළ යාමක් වුවද  පෙර සතිවලට සාපේක්ෂව වෙළෙඳපොළ ගනුදෙනුවල සැලකිය යුතු ප්‍රගතියක් පෙන්නුම් කරේ  මිලියනය ඉක්මවා අලෙවි වූ  සමාගම් ගණන 5 ක්  බව දක්වමිනි. කර තිබුණි.  එම සමාගම් අතර ඩයලොග් (5908121), පී සී හවුස් (1010955), එස් එම් බී ලීසිං (2412184),කොමර්ෂල් ලීසිං ඇන්ඩ් ෆිනෑන්ස් (4100100) පී සී එච් හෝල්ඩින්ග්ස් (5112691) විය.මිල ඉහළ ගිය සමාගම් අතර  නෙස්ලේ කැපී පෙනුණි  ඒ පෙර දිනට සාපේක්ෂව  කොටසක මිල රුපියල් 15 කින් ඉහළ යමිනි.  ඇස්කොට් හෝල්ඩින්ග්ස් (7.20)  බුකිට් ඩරා ( 8.70) මිල පහළ ගිය සමාගම් අතර විය.පසුදින ගනුදෙනු යළිත් ඉහළ ගියේ ගනුදෙනු සංඛ්‍යාව 4034 ක් දක්වා ඉහළ යමිනි. මිලියනය ඉක්මවා කොටස් අලෙවි  වූ සමාගම් සංඛ්‍යාව 7 ක්  බව  පෙන්නුම් කර තිබුණි.  සී ටී ලෑන්ඩ් (2042109),  ඩයලොග් (10343042),  පී සී හවුස් (2105006),  රිචර්ඩ් පීරිස් (2170575),  වැලිබල් (1312466) පී සි එච් හෝල්ඩින්ග්ස් (1224602) ටච්වුඩ්  (1009668) එසේ මිලියනය ඉක්මවා කොටස් අලෙවි වූ සමාගම් අතර මුල් තැන්හි ලා සැලකුණි.  ටැප්‍රොබේන්  (රයිට්ස් ) කොටස් 114000001ක් අලෙවි වීම දිනයේ කැපී පෙනෙන සිදු විම විය. මිල  ඉහල යාම් අතුරින් සමාගම් තරම් කැපී නොපෙනුණු අතර  මිල පහළ යාම් අතුරින් කැපී පෙනුණේ  සෙලින්කෝ ඉන්ෂුවරන්ස් සමාගමයි. ඒ පෙර දිනයට සාපේක්ෂව  කොටසක මිල  රුපියල් 21 කින් පහළ යමිනි.27 වැනිදා බදාදා  මිලියනය ඉක්මවා  කොටස් අලෙවි වූ සමාගම් ගණන  8 ක් දක්වා ඉහළ ගොස් තිබුණි.  එම සමාගම් අතර සී ටී ලෑන්ඩ් (4011975),  ඩයලොග් (1668700),  ලංකා සෙන්චුවරි (5082231),  පෑන් ඒෂියා (1833878),   පී සී හවුස් ( 5817661),  කොමර්ෂල් ලීසිං ඇන්ඩ් ෆිනෑන්ස් (77900100),  පී සී එච් හෝල්ඩින්ග්ස් (1385101) ටච්වුඩ් (3899263)  සමාගම් විය.පෙර දිනයේ මෙන්ම මිල ඉහළ ගිය සමාගම් වල මිල ඉහළ යාම එතරම් කැපී නොපෙනුණු අතර මිල පහළ යාම් අතුරින්  කැපී පෙනුණු සමාගම් අතර  සිලෝන් ටුබැකෝ (26.20),  කළම්ඹු සිටි (23.60),  හරිස්චන්ද්‍ර ( 185.30),  කැපී පෙනුණි. 4110 ක් දක්වා ගනුදෙන් ඉහළ නැග තිබුණි.බදාදා දින සමස්ත කොටස් මිල දර්ශකය දැකුවුනේ ඒකක 5748.01 ක් ලෙසින් වන අතර බ්‍රහස්පතින්දා එය ඒකක 5744.67 ක් ලෙස දැක්වුණි.  බ්‍රහස්පතින්දා එය දැක්වුනේ ඒකක 5744.67  ක් ලෙසිනි. එස් ඇන්ඩ් පී එස් එල් දර්ශකය දැක්වුණේ ඒකක  3162.52 ක් ලෙසිනි ඒ පෙර දින වූ  අඟහරුවාදා පෙන් වූ 3168.69ට වඩා අඩු වීමකි.මේ වන විට බැංකු පොළී අනුපාත ක්‍රමයෙන් අඩු වී ඇති අතර අර්බුදයකට පත් වූ සී අයි එෆ් එල් සමාගමේ කොටස් මිල  පහතින්ම දැක්වුණි. සී අයි එෆ් එල් සමාගමේ ආයෝජකයන්ට තම ස්ථාවර තැන්පතු මුදලින් කොටසක් වසර  කිහිපයකින් කොටස් වශයෙන් ගෙවා ඉතිරිය කොටස් වෙළෙඳ පොළේ ආයෝජනයට සමාගම හා සම්බන්ධ අධීක්ෂණ කමිටුව විසින් කටයුතු යොදා තිබුණද ගනුදෙනුකරුවන්ගෙන් වැඩි පිරිසක් එයට අකමැති විම නිසාඅර්බුදය තවත් උග්‍ර වී ඇතැයි දැන ගන්නට ඇත. මෙය වෙළෙඳ පොළට එතරම් බලපැමක් ඇති නොකරන නමුත් සී අයි එෆ් එල් සමාගමේ කොටස් මිලදී ගෙන ඇති ආයෝජකයන් දැඩි උනන්දුවක් ඒ  කෙරෙහි දක්වන බව පෙනේ.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aw1312011</link>
    <topic>මේ පුතා දැක්ක ගමන් මට ආදරයක් ඇතිවුණා මගේ පුතා වගේමයි</topic>
    <author>මතුගම</author>
    <content>සුනාමිය ලංකාව ඇතුළු රටවල් ගණනාවකට මහත් වූ විපත් සිදු කොට දැනට වසර නවයක් ගතව ඇත. හිටිහැටියේ බලාපොරොත්තු නැති මොහොතක රට තුළට කඩා වැදුණු අඩි හතළිහක් පමණ උස් වූ මහා ජල කඳට ගොදුරු වූවෝ මරණයට පත්වන්නට ඇත්තේ කෙසේද? ඔවුන්ට කායික වේදනාවක් දැනෙන්නට ඇද්ද? ක්ෂණිකව තමන් ගිලගත් ජල කඳට යටවී නොයෙක් හේතූන් නිසා ජලයෙන් මතුපිටට එන්නට නොහැකිව, හුස්ම හිරවීමෙන් ඇති වූ තෙරපීම, පීඩාව, කම්පනය තුළ මනසට බාහිර සිතුවිල්ලක් පැමිණියා දැයි සිතන්නට නොහැකි තරම් ය.ඒ අනපේක්ෂිත, ක්ෂණික, තත්ත්වය අනුව මානසික තෙරැපුමකට (තදවීමක් වැනි) ලක්ව එදා මරණයට පත්වූවන්ගේ ප්‍රාණකාරයෝ බොහෝ දෙනා සිහිඑළවා ගත නොහැකිව තවමත් අතරමං ස්වභාවයකින් මුහුදුබඩ ප්‍රදේශවල පිරිස් වශයෙන් සැරිසරන බව ගවේෂකයෝ පවසති. සමහරෙකුට ඔවුන්ගේ නිවෙස්වල පින්කම් කොට නම කියා පින් අනුමෝදන් කරන විට ඒ ඥාතීන් ගේත්, පුද්ගලයා හඳුනන සංඝයා වහන්සේගේත් චිත්ත තරංග ස්පර්ශ වීමෙන් මතකය අවදි වී පින් අනුමෝදන් වන්නට පැමිණෙති. එවැන්නෙක් එසේ ඒ පින්කම් අවස්ථාවට ඇදී එන විට ඔහු හෝ ඇය සමඟ සිටින සමූහයේ සමහර සගයෝ ද ඔහුට අනුව ඒ අවස්ථාවට මෙරු රැළක් සේ ඇදී එන බව ද කියති. එවැනි සිදුවීම්වලින් ඔවුන්ට ද ක්‍රමයෙන් මතකය අවදි වන්නට කරුණු යෙදේ.එසේ ම ‍ෙනාසිතූ නොපැතූ වේලාවෙක සිදුවන වාහන අනතුරුවලදී ගැටීමෙන් හෝ යටවීමෙන් සිදුවන ක්ෂණික මරණවලට ලක්වන්නන් ගේ ප්‍රාණකාරයන්ගේ මානසිකත්වය ද මෙසේ අනුමාන කළ හැකිය. ආනන්තරිය පාපකර්ම හා ධ්‍යාන කුසල චින්තනයත් චුති චින්තනයට යොමුවුවහොත් තත්ත්වය වෙනස් විය හැකිය. එසේ ම යුද හමුදාවේ සේවයේ යෙදී සිටිය දී වෙඩි වැදීමෙන්, විශේෂයෙන් ම පපුවට වෙඩි වැදීමෙන් මරණයට පත් වූවෝ ද ඒ ගිනියම් වූ වෙඩි උණ්ඩයෙන් දැවෙන වේදනාවේ දී ඔවුන්ට ගෙවල් දොරවල් අඹු දරුවන් සිහිපත් නොවන්නට ද පුළුවන. එවැන්නන්ට අතීත මතකයන් අවදි වනතුරු ඉබාගාතේ සැරිසරන තත්ත්වයන් උදාවන අවස්ථා ද ඇත. ඒවායේ කාලසීමාවන් මෙතෙකැයි නියමයක් නැත. කෙසේ නමුත් කාම - රූප දෙක වෙනස් වෙමින් ගලා යද්දී උපාදාන වූ වේදනාව විපාක දෙයි.පාලිත, නාරම්මල පදිංචි දහ හතර හැවිරිදි පාසල් ශිෂ්‍යයෙකි. දැනට වසර එකහමාරක පමණ කාලයක සිට මේ ළමයාගේ ඇවතුම් පැවතුම් වෙනස් වී ගොස් ඇත. නාන්නට ඉතාම අකමැත්තක් දැක්වූ අතර නාන්නෙ ම නැති තත්ත්වයට පත්විය. ආහාරයට ගත්තේ තෙල් කෑම ම පමණකි. පාසල් වැඩ අත්හැර දමා මවුපියන්ට අකීකරු තත්ත්වයක් ගත්තේය. තාත්තා සමඟ පුදුම තරහකින් කල් ගෙවීය. නිතර පියා සමඟ රණ්ඩු දබර කළේය. වෛද්‍ය ප්‍රතිකාරවලින් සුවයක් ‍නොලැබූ අතර ඇදුරන් ලවා ශාන්තිකර්ම තුනක් කරවා ඇත. සාස්තර‍ පොළවලින් කියා ඇත්තේ ළමයාගේ පෙර භවයේ පියා ඔහු ළඟට ඇවිත් සිටින බවය. එහෙත් කිසි විටෙක ළමයා ආවේශ වී එසේ කියා නැත.‘සිළුමිණ’ පත්‍රයේ පළවන ‘පියවි ඇසින් ඔබ්බට’ ලිපිය කියවූ ළමයාගේ දෙමවුපියන් ඔහු ඇතුල්කෝට්ටේ ගුප්ත ගවේෂණ මධ්‍යස්ථානය වෙත කැටුව ආහ.එහි දී ආධ්‍යාත්මීය උපදේශකවරයා ළමයා වෙත ශක්ති කිරණ එල්ල කරන විට ඔහු සිහිසුන්ව වැටුණේය. එහෙත් වෙනත් ප්‍රතික්‍රියාවක් නොදැක්වූ බැවින් නැවත සිහි ගැන්වූයේය. ගමේ පන්සලේ දී දින විසිඑකක් බෝධිපූජා පවත්වන ලෙස ද එහි දී ඉටු කළ යුතු වත් පිළිවෙත් හා සජ්ඣායනා කළ යුතු පිරිත් සූත්‍ර කීපයක් ද නියම කළේය.බෝධි පූජා අවසන් කොට ඔවුහු නැවතත් පැමිණියහ. එදින ශක්ති කිරණ එල්ල වන විට පාලිත ආවිශ්ට වී අඬන්නට වූයේය. ගවේෂකවරයා ප්‍රශ්න කරන්නට වූයේ ය.“ඇයි පුතා අඬන්නේ?”“පුතා නොවෙයි මම අඬන්නේÓයි භූතාත්මය පිළිතුරු දුන්නේය.“කවුද ඔය ‘මම'ය කියන්නේ?“පුතාගෙ තාත්තා”“බොරු කියන්න එපා. මේ ඉන්නෙ අම්මයි තාත්තයි දෙන්න ම මෙතැන.”“මම මේ පුතාගෙ ගිය ආත්මයෙ තාත්තා”“කරුණාකර ඇත්ත කියන්න.. බොරු කියා පවු සිදුකැර ගන්න එපා”“අනේ! මහත්තයා මට යන්න නම් කියන්න එපා. මම රට ජාතිය වෙනුවෙන් යුද්ධයට ගිය කෙනෙක්. රට ජාතිය වෙනුවෙන් ජීවිතය පරිත්‍යාග කළ කෙනෙක්. මට පුතාව දාල යන්න කියන්න නම් එපා. අනේ.. හ්..Óයි පපුව අල්ලාගෙන අඬන්නට වූයේය.“ඔබතුමා අපේ රට ජාතිය වෙනුවෙන් ජීවිතය පරිත්‍යාග කළ කෙනෙක්, අපි ඔබට ගරු කරනවා”“අනේ.. හ්.. පපුව ඇතුළ පිච්චෙනවා. ඇදුන් කනවා. ඉවසන්න බෑ”ගවේෂකවරයා භූතාත්මයට මෛත්‍රී කිරණ එල්ල කොට ඔහුගේ වේදනාව ඉවත් කොට නැවත ප්‍රශ්න කළේය.“ඔබ ‍ෙමානවා වෙලාද මැරුණෙ?”“වෙඩි වැදිලා”“කොහේදිද වෙඩි වැදුණේ?”“මඩකළපුවේදී”“ඔබේ නම මොකක්ද?”“මම ලාන්ස් කෝප්‍රල් සිරිවර්ධන”“ගම?”“ගම, මතක නැහැ මහත්තයා”“ඔබට හමුදාවෙන් ලැබුණු අංකය මතකද?”“ඒකත් මතක නැහැ”“වෙඩි වැදුණේ කොතැනටද?”“අනේ..හ්.. අම්..මේÓයි දකුණු පපුව අල්ලා ගෙන නැවත අඬන්නට වූයේය.“වෙඩි වැදුණාට පසුව මොකද වුණේ?”“වෙඩි වැදුණ ගමන් එක පාරට ම විශාල දරුණු වේදනාවක් ආවා. ඒ එක්කම මගේ සිහිමූර්ඡා වුණා. ඊට පස්සේ මට වැටහුණා මම මැරුණු බව. සතුරා‍ෙග් වෙඩි පහරකින් මැරුණු බව වැටහුණා. ඊට පස්සෙ මම ශරීරයෙන් ඉහළට පාවුණා. මට මතකයි අනුරාධප‍ුරේ ඇවිද ඇවිද ඉන්නවා.”“ඔබට ගම මතක නෑ. අංකය මතක නෑ. මරණයෙන් පසු අනුරාධපුරයේ ඇවිද ඇවිද ඉන්නව මතකයි. ඇයි කලින් දේවල් අමතක?”“අනුරාධපුරයේ ඇවිද ඇවිද හිටියේ මරණයෙන් පස්සෙ. ඒක මතකයි. මරණය මතක් වුණ හැටියේ පපුවේ දරුණු වේදනාව මතුවෙලා එනවා. ඒ නිසා යටගියාව මතක නැතිව යනවා. ඒ අර වේදනාවේ උග්‍රකම නිසා සිතට වෙනත් අරමුණක් එන්න අවස්ථාව නෑ.”“ඔබට අවසන් මොහොතට ආසන්නව වෙනත් කිසිම දෙයක් මතක නැද්ද?”“ම්.. ම්.. ම්.. මට මතකයි මගේ නෝනා මට යුද බිමට ලියමනක් එවලා තිබුණා”“ඒ ලියමන ඔබ හොඳට මතක් කරගන්න. ඒ ලියමනේ මොනවාද ලියැවිලා තිබුණේ?”“සිරී, ඔයාටයි මටයි ලස්සන පුතෙක් ලැබුණා. මුහුණ, නහය, කට ඔයා වගේමයි. හැමෝ ම කියනව දරුපැටියා තාත්තා වගේ ම යි කියලා. ඔයාගෙ චූටි පැටියාව බලන්න ඉක්මනින් නිවාඩු අරගෙන ගෙදර එන්න. ඔයාට බුදු සරණයි. දෙවි පිහිටයි. කියලා ලියලා තිබුණා. ලියුමේ තිබුණ අනිත් දේවල් මතක නැහැ.”“ඒ ළමයා දැකලා මොකද හිතුණෙ?”“මමත් සටන් බිමේ හිටියට ඇට, ලේ මස්වලින් හැදුණු මනුස්සයෙක්නෙ මහත්තයා. දරු පැටියව බලන්න යන්නේ කොයි වෙලාවෙද කිය කියා හිත හිතා හිටියේ. ඔය අතරේ තමයි මම වෙඩි වැදිලා මැරුණෙ”“ඊට පස්සෙ?”“ඊට පස්සෙ අනුරාධපුරේ ඇවිද ඇවිද ඉන්දැද්දි මේ පාලිත පුතාව දැක්කා. මම නොදැක්ක මගේ පුතාව මතක් වුණා. අනේ! මගේ පුතාත් දැන් උස් මහත්වෙලා මේ වයසෙ ඇති නේද කියලා මේ දරුවා ගැන අමුතුම ආදරයක් ඇති වුණා. එතකොට මේ දරුවගේ ඇඟට මාව ඉබේම ඇතුල්වුණා”“ඇයි ඉතින් මේ දරුවගෙ පෙර භවයේ තාත්තයි කියලා බොරුවක් කිව්වේ?”“ඒක අහිංසක බොරුවක් මහත්තයා. මේ පුතාගෙ අම්මයි තාත්තයි දේවාල ගානෙ ගිහින් මාව පන්නන්න කරදර කරයි කියලා මම එහෙම කිව්වා. මට දැන් මේ පුතා මගේ ම පුතා වගෙයි. මට මේ පුතාව දාල යන්න බෑ මහත්තයා. අනේ මාව ඉවත් කරන්න එපා. මට ඉන්න දෙන්න.”“ඔව්! මට ඔබේ ප්‍රශ්නය තේරෙනවා ඒත් වැඩේ වැරදියි. ඔබ අපේ රට ජාතිය වෙනුවෙන් ජීවිතය පුජා කළ වීරයෙක්. වීරයින් අතින් වැරදි වැඩ සිද්ධ වෙන්න බැහැ. ඔබ දැන් එදා හිටපු ලාන්ස් කෝප්‍රල් සිරිවර්ධන නොවෙයි. ඒත් එදා හිටපු සිරිවර්ධන මැරෙන කොට එයා තුළ පැවතුණු සිතුම් පැතුම් ගති ගුණ චිත්ත සන්තානයේ පැවති උපාදාන සංයුතිය අලුත් ජීවයක් ලබන විට එයට එකතු වෙනවා. ඒකයි මේ සිද්ධ වෙලා තියෙන්නේ. ඒ නිසා හොඳින් කල්පනා කරන්න මේ සංසාර ගමනෙදි ඔබ වීරයෙක් වශයෙන් මීට පෙරත් ජීවිත පූජා කරන්න ඇති. මීට පෙරත් ලක්ෂ වාරයක් තාත්තා කෙනෙක් වෙලා ඉන්න ඇති.ලක්ෂ ගණන් පුතුන් ලබන්න ඇති. ඒ හැම දෙනා ම අත හැර මේ වගේ මැරී යළි යළි උපදින්නත් ඇති. ඒක තමයි භවගාමී සත්ත්වයාගෙ හැටි. දැන් ඔබ මේ දරුවාගේ ශරීරයට සම්බන්ධවීම නිසා දරුවා විකෘති වෙලා. ඒ ඔබේ වරදක් නිසා නොවෙයි. මිනිස්සුන්ටත් අමනුස්සයන්ටත් එකට ඉන්න බැහැ.ඒක තමයි ලෝක ස්වභාවය. මේ ස්වභාවය නිසා ඔබ නොදැනුවත්ව ඔබේ අතින් මේ දරුවාට අසාධාරණයක් වෙනවා. අධ්‍යාපනය කඩාකප්පල් වෙලා - රෝගී වෙලා. ඔබ වැනි වීරයෙක් අතින් මේ වගේ අහිංසක දරුවෙකුට එහෙම දෙයක් වෙන්න හොඳ නෑ. ඔබේ වීරත්වයට කිළුටක්. ඒ නිසා දැන් මේ දරුවව නිදහස් කරන්න.”“හොඳයි මහත්මයා. මට කාරණය වැටහුණා. මේ දරුවගෙ අම්මටයි තාත්තටයි කියන්න මට සමාව දෙන්න කියලා”(මවුපියන්ට දෑත් එක්කොට ආචාර කරයි.)“ඔබ කොතැනට ද යන්න කැමැති?”“මම ශ්‍රී මහා බෝධීන් වහන්සේ ළඟට යන්න කැමැතියි”“හොඳයි, මේ අයට මම කියන්නම් දානයක් දී ඔබට පින් අනුමෝදන් කරන්න කියලා”“අනේ! එපා මහත්තයා. මේ උදවියට තවත් කරදර කරන්න එපා.. මම දැන් යනවා. ඔබතුමාටත්, මේ දරුවාටත් මවුපියන්ටත් බුදු සරණයි. මම යනවාÓයි භූතාත්මය ඉවත්ව ගියේය.මතුගමමහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>01</day>
    </date>
    <link>http://www.silumina.lk/2013/12/01/_art.asp?fn=aw1312012</link>
    <topic>මට මගේ හෙවණැල්ල පෑගිලා වැටෙන්න ගියා</topic>
    <author>ලීලානන්ද වික්‍රමසිංහ</author>
    <content>ජීවිතය වංකගිරියක් වූ‍එක්තරා සැමියකුගේ පාපොච්චාරණයක්(සත්‍ය කතාවක්)සාගර මට හමු වූයේ බොහොම කාලෙකට පස්සෙ. ඔහු මගේ මිතුරකු නොවූවත් හොඳ ඇඟෑලුම් කමක් තියෙන හිතවතෙක්. පසුගිය වකවානුවේ එයාට හුඟාක් කරදරවලට මුහුණ පාන්න සිදුවුණු බව මම දැන ගෙන හිටියා. ඒත් ඒ පිළිබඳව සත්‍ය තොරතුරක් මට හරියට දැන ගන්න බැරි වුණා. එයා ගැන මට ලැබුණෙ බොහොම අමිහිරි ආරංචියක්. එයා හදිසි කෝපයෙන් තමාගේ බිරිය ඝාතනය කළ බවකුයි ඒ ආරංචිය කිව්වෙ.මට අදහ ගන්න බැරි වුණානෙ ඇයි එහෙම දෙයක් කළේ කියලා. මොකද එයා කුරාකූඹියෙකුවත් මරන්න තරම් නපුරු හිතක් ඇති මිනිහෙක් නෙවි.අපි දෙන්න මාතර මුහුදු වෙරළ තීරය පැත්තට ඇවිද ගෙන ගියා. දැන් මාතර වෙරළ හැඩකාරයි. විවේක සුවය පතන්නන් ගෙන් පිරිල. තරුණ ජෝඩු තැන් තැන්වල ඉඳගෙන මුකුළු කරනව. කුඩාවුන් බෝල ගහනව. සරුංගල උඩට පාවෙලා යනව.අපි ටිකක් ඈතට ගිහින් නිස්කලංක තැනක තියෙන බංකුවක වාඩිවුණා. සමහර වෙලාවට දඩබ්බර විදියට පාරම් බාණ්ඩ වුණත් මුහුද කොයිතරම් සිත් ගන්නා වස්තුවක්ද? දැන් ඉස්සර වෙච්චි දේ ගැන කම්පා වෙනව වගේ සංසුන්ව ඉන්නව. මුහ‍ුදෙ ඈත ඉහත්තාවෙ ඉර බැහැගෙන යනව.“ඉතින් සාගර දැන් ඉතින් මොකද කරන්නෙ? පසුගිය කාලෙ කොහෙද හිටියෙ?”“මහ උළු ගෙදර තමයි...!” කියමින් සාගර සිනාවක් මුහුණට නඟා ගත්තා.“සාගර හිරේ ගියාද? එහෙනම් මම හිතුවා හරි”“ඔව් මහත්තය. මම මහ කරුම දෝෂයකට අහුවුණා. ඒත් මම හිතනව මම දඬුවම් විඳින්න ඕන කියල” සාගර කොඳුරනව වගේ කිව්ව.“සාගරගෙ අකමැත්තක් නැත්නම් වෙච්ච දේ දැනගන්න මම කැමැතියි”“ඔය කියන සිද්ධිය වෙන කොට මට හොඳ රස්සාවක් තිබුණ. අතේ මිටේ සල්ලිය බාගෙ තිබුණ. මම රාජ්‍ය සංස්ථාවෙ තේ කම්හල් සහකාර නිලධාරියකු හැටියට වැඩ කළා. ‍මම රුපියල් විසිදාහක් විතර පඩි ගත්ත. මට ඒ කාලෙ හොඳ පෙනුමක් තිබුණ. හොඳින් වැඩ කරන නිසා කාගෙත් සිත් දිනා ගන්න මට පුළුවන් කම ලැබුණා.ඔය කාලෙදි තමා මට එයා හමුවුණේ. එයා වතු පවුල් හා සුබසාධක නිලධාරිනියක් හැටියට වතුවලට ආව. නිතර නිතර අපේ පැක්ටේරියටත් ආව. මගේ තනතුර අනුව මට එයා සමඟ කටයුතු කරන්න අවස්ථාව ලැබිල තිබුණෙ. ඒකෙන් තමයි අපි ‍ෙදදෙනා අතර යාළුකම පටන්ගත්තෙ.”දෙඅත් පටලවා ගත් තරුණ යුවළක් අප ඉදිරියෙන් යනු පෙනේ. ඔවුන් මේ මුළු ලොවම ඔවුන්ගේ කියල හිතන බවට සැක නෑ. සාගර ටික වේලාවක් ඔවුන් දෙස බලා හිටිය.“ඉතින්?”අපි කසාද බැන්ද අපි දෙන්නටම හොඳ ආදායමක් තිබුණ නිසා අපට ලොකු හයියක් තිබුණ. බැඳල අවුරුදු කීපයක් යන තුරුම අපි හොඳ සාමකාමී පවුල් ජීවිතයක් ගතකෙරුව. ඒ වන කොට මම බද්දේගම පැත්තෙ තේ කම්හලක සහකාර කම්හල් නිලධාරි හැටියටයි වැඩ කරමින් හිටියෙ.“මම ඒ පළාතෙන් තේ අක්කර දෙකක් ගත්ත. අපට නිල නිවසක් හැටියට ඉඩකඩ ඇති හොඳ බංගලාවක් ලැබුණ.”හිරු මුහුද දෙසට පාත් වෙමිනුයි තිබුණේ. අඳුර ඈත සිට අපට අත වනනව. අවට සිටි වැඩි දෙනා යන්න ගිහින්. මැද වයසේ පිරිමි කීප දෙනෙක් මුහුද දෙස බලා ගෙන ආසනවල වාඩිවෙලා හිටිය. හරියට ඔවුන් ආසනත් එක්ක කොන්ක්‍රීට්වලින් හදල වාගෙ.අපේ පවුලට උන්හිටිගමන් නස්පැත්තිය පටන් ගත්ත. ඒක එක පාරටම වුණ දෙයක් නෙවි. පිළිකාවක් වගේ හොර රහසේ ඇතිවී ටිකෙන් ටික බලා ඉ‍ඳෙද්දී ඔඩු දුවන්න වුණා. එයාගෙ රස්සාවත් ඒකට හේතුවක් වුණා. රස්සාව හින්ද නිතරම එයාට ගෙදරින් පිට ඉන්න සිදුවුණා. ක්ෂේත්‍ර වැඩ නිසා පිට අයත් එක්ක ගමන් බිමන් ගියා. දරුවොත් මමත් ගෙදර නන්නත්තාර වෙලා ගියා.දවසක් මම එයාට කිව්ව දැන් අපට සල්ලිය බාගෙත් ඇති තරම් තියන නිසා දෙන්නම රස්සාවල් කරන්න ඕන නෑ ඒ නිසා රස්සාවෙන් අස්වෙන්න කියල. මම එහෙම කිව්වෙ ගෙදර තනියෙන් ඉන්න දරු දෙන්න ගැන හිතල. එයා ඒකට සහමුලින්ම විරුද්ධ වුණා. එයින් පස්සෙ තමයි ආරවුල් ඇති වෙන්න පටන් ගත්තෙ.‘මම කොහොමවත් රස්සාවෙන් අස්වෙන්නෙ නැහැ’ කියලා එයා ස්ථිරවම කිව්ව.අප අතරෙ බහින් බස් වීම් සැර පරුෂ වචන හුවමාරුවීම් ඇති වෙන්න පටන් ගත්ත. ඇතැම් විට ඒව රණ්ඩු සරුවල් දක්වා අවාසනාවන්ත විදියට දික් ගැස්සුණ. මම ඒ සේරම ඉවස ගෙන හිටිය.ඒත් මම තද කලකිරීමකින් හිටියෙ මුලින් හිටපු ගෑනි නෙවී ඉන් පස්සේ හිටියෙ. මම ආදරය කරපු ගෑනි දැන් මට කතා කරන විදිය දැක්කම මට අඬන්න තරම් දුකක් ඇති වුණා. ඇයි මේ මනුස්සය තමන් වදාපු දරුවන් ගැනවත් හිතන්නෙ නැත්තෙ කියල මම හිතුව.ඔහොම ඉන්න කොට එයා දවසක්දා එයාගෙ බඩු මුට්ටු අරගෙන එයා වැඩකරන තැන එයාට ලැබුණ නිල නිවාසෙ පදිංචියට ගියා. මම දරුවන් සමඟ තනි වුණා. ඒත් මම ඒක ගණනකට ගත්තෙ නැහැ. මාත් එක්ක තරහට ගියත් එයා සතියකට සැරයක් වත් දරුවන් බලන්න එයි කියල මම හිතුව. ඒත් මාස ගණනක් යනකම් ගේ පැත්ත පළාතෙ බැලුවෙ නෑ.මම කරබාගෙන දරුවන්ගෙ වැඩත් කරගෙන හිටිය. ඒ වෙලාව වෙන කොට මම බොහොම හිතේ අමාරුවෙන් හිටියෙ. මේක තේරුම් ගන්න. මිනිහෙක් ඒ තත්ත්වෙට පත් වෙන්න ඕන. මම ඉවසන්න බැරි තරම් කලකිරීමෙනුත් කෝපයෙනුත් හිටියෙ. අන්තිමට මම රස්සාවෙන් රිසයින් වුණා.... සාගර කතාව මඳකට නතර කොට මා දෙස බැලුවා. මම මුහුද දෙස බලාගෙන හිටියේ.“කියන්න මම අහගෙන ඉන්නේ”“ඔය සිදුවීම ගැන හිතෙන කොට මට තාමත් බයක් දැනෙනවා. මම මේක කොහෙත්ම බලාපොරොත්තු වුණ දෙයක් නෙවි. එදා උදේ නවයට විතර දීපිකා ගෙදර ආව. කවුරුත් පුදුම වෙලා බලා හිටිය. හරියට අපේ ගෙදරට අමුත්තෙක් ආව වගෙ. පොඩි දුව එක්කර ගෙන යන්න එයාට ඕන වෙලා තිබුණ. දරුව සතුටු නම් එක්කර ගෙන ගියාට කමක් නැහැ කියල මම කිව්ව. දරුව බෑ කියල අඬන්න පටන් ගත්ත.‍එතකොට එයා දරුවට පාරක් ගැහැව්ව. දරුව කෑ ගහල ‘අනේ තාත්තේ’ කියල අඬන්න පටන් ගත්ත. මගේ ඇ‍ඟේ ලේ උණු වෙලා ගියා. මම ඒ වෙලාවෙට මොකක්ද කරන්න ඕන කියල මට හිතාගන්න බැරුව ගියා.“අත හැරපන් ඔය දරුවව, දරුවට ගහන්න එපා!’ කියල මම කෑගහල කිව්ව. ඒත් ගෑනි දරුවව අත හැරියෙ නෑ, මට දරා ගන්න බැරිවුණා. දැන් ඉතින් බලා හිටිය ඇති කියල මට හිතුණා. මම එහෙමම ඇඳ යටට පාත් වෙලා තේ කපන පිහිය අතට ගත්තා. ඊට පස්සේ මොනව වුණාද කියල කියන්න මට මතක නෑ. සිහිය ඇවිත් බලන කොට ලේ ගලන තුවාල ඇතිව එයා බිම වැටිල හිටියා. මම එහෙම පොලීසියට ගිහින් බාරවුණා.සාගරට එරෙහිව නඩුව ඇහුවෙ මාතර උසාවියෙ. සාගර අවුරුදු එකහමාරකට හිරගෙට නියම වුණා.මට හිර ගෙදර ගුරු ගෙදරක් වුණා. ජීවිතේ ගැන බොහොම දේ මම වැලිකඩදී ඉගෙන ගත්තා. ඉවසන හැටි, මිනිසුන්ගෙ ගතිගුණ, කපටිකම්, දූෂණවල හැටි, නොයෙකුත් වැඩ, වෙලාවට වැඩ කිරීම, අණට කීකරු වීම ඒ ඔක්කොම දේවල්. කොහොම වුණත් මම කරල තියෙන්නෙ බරපතළ වරදක් බව මට තේරෙනව. ඒ නිසා මම ඒකට දඬුවම් විඳිය යුතු බව මගේ යටිහිත කිව්ව. මම ඒක බාර ගත්ත.“සාගර දැන් මොකද කරන්නෙ?”මම කඩේක වැඩ කරනවා. පඩිය දවසකට රුපියල් දෙසීයයි. මගේ සුදුසුකම් නිසා මට වෙනත් ඉහළ රස්සාවලට කතා කළා. ඒත් ඒ එකක් වත් මම බාර ගත්තෙ නෑ. මට මගේ දරුවො ඊට වඩා වටිනවා. සාගරට වතු පාලනය ගැන මනා පුහුණුවක් තියෙනවා. රාජ්‍ය වැවිලි සංස්ථාවේ සහකාර වතු කම්හල් නිලධාරියෙකු ලෙස වසර 20 ක අත්දැකීම්.සාගර දැන් කඩේක වැඩ කරයි. ඒවා බර වැඩය. ඒත් ඔහු දැන් නිදහස් මිනිසෙකි. වෙනදාට වඩා ජීවිතය නිදහස්ය. පැහැදිලිය. එහෙත් ඔහු කියන්නේ ඒ දෙය එසේ සිදු නොවූවා නම් හොඳ බව ය. ඔහු ඒ ගැන දැඩි ලෙස කම්පා වේ.මා ආපසු ආවේ ජීවිතය මොන ආකාරයට තේරුම් ගත යුතු දැයි සිතා ගන්නට බැරුව ය. ඒත් මට අපූරු කියමනක් ඒ වේලේ මතකයට නැගුණා. ඒක මෙවැනි කටුක ව්‍යසනයකට අසුවී ඇද වැටුණු කෙනෙකු කී කතාවක්. ඒ මෙසේය. ‘මට මගේ හෙවණැල්ල පෑගිලා වැටෙන්න ගියා.”ලීලානන්ද වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aa1312081</link>
    <topic>කිරි පිටි හැංගුවොත් කිසිදු සමාවක් නෑ</topic>
    <author>අරුණි මුතුමලී</author>
    <content>අරුණි මුතුමලීදේශීය කිරි නිෂ්පාදනය වැඩි කිරීමට රජය කටයුතු කරමින් සිටින අවස්ථාවක රටේ තිබෙන කිරිපිටි තොග සඟවා කිරිපිටි හිඟයක් මවා පෑමට ඇතැම් බහුජාතික සමාගම් ගන්නා උත්සාහයට කිසිදු ඉඩක් ලබා නොදෙන බව පාරිභෝගික සේවා අධිකාරිය පවසයි.දේශීය කිරි නිෂ්පාදනය වැඩිකර ගැනීමේ අරමුණින් මෙවර අයවැයෙන් ද විශේෂ ක්‍රියාමාර්ග කිහිපයක් යෝජනා කෙරුණු අතර වැඩි කල් යා‍ නොදී රට දියර කිරිවලින් ස්වයංපෝෂණය කර නැවුම් කිරි ජනතාවට ලබාදීමට රජය ඉලක්ක කර ඇත. මෙවන් අවස්ථාවක කිරිපිටි රටින් ගෙන්වන බහු ජාතික සමාගම් විසින් ම කිරිපිටි තොග සඟවා ඇති බවට චෝදනා එල්ල වී ඇත.මේ පිළිබඳ විමසූ අවස්ථාවේදී පාරිභෝගික සේවා අධිකාරියේ සභාපති රූම් මර්සුක් මහතා පැවසුවේ වෙළෙඳ පොළේ කිරිපිටි හිඟයක් මවා පාමින් කූට වෙළෙඳුන් හා ඇතැම් කිරිපිටි සමාගම් මිල වැඩි කිරීමට ගන්නා උත්සාහය කිසිසේත් සාර්ථක නොවනු ඇති බවයි.කිරිපිටි තොග සඟවාගෙන සිටින්නේ දැයි සෙවීම සඳහා සෝදිසි කණ්ඩායම් යොදවා ඇති බව ද අදාළ වැටලීම් පිළිබඳ වාර්තාවක් සමුපකාර හා අභ්‍යන්තර වෙළෙඳ කටයුතු ඇමැති ජොන්ස්ටන් ප්‍රනාන්දු මහතා වෙත ලබාදීම‍ට උපදෙස් ලැබී ඇති බව ද ඒ මහතා පෙන්වා දෙයි.කිරිපිටි මිල වැඩි කිරීමෙන් ඇතැම් ආයතන පාරිභෝගික ජනතාව අපහසුවට පත් කර ලාබ ලැබීමට උත්සාහ දැරුව ද රජය එවැනි හෝ බලපෑම් මඟින් සිය අභිමතාර්ථ ඉටු කර ගැනීමට ඉඩ නොදෙන බව ද මර්සුක් මහතා අවධාරණය කරයි.සමාගම් විසින් කරන ඉල්ලීම් මිල කමිටුව මගින් අධ්‍යයනය කර සාධාරණ විසඳුමකට එළැඹෙනවා විනා භාණ්ඩ හිඟයක් මවා පෑම වෙනුවෙන් කිරිපිටි තොග සැඟවීමට උත්සාහ කර හසු වුවහොත් ඒවා රාජසන්තක කිරීමටත් අදාළ සැකකරුවන්ට උසාවි මඟින් නිසි දඬුවම් ලබාදීමටත් පියවර ගන්නා බව ද සභාපතිවරයා පවසයි.ජනතාවගේ සුබ සිද්ධිය උදෙසා තවදුරටත් වැටලීම් කෙරෙන අතර ඒවායින් ලබාගන්නා ප්‍රතිඵල අනුව ඉදිරි පියවර ගන්නා අතර කිරිපිටි හිඟයකින් තොරව පාරිභෝගිකයන්ට ලබා දීමට අවශ්‍ය පියවර අදාළ අමාත්‍යාංශය මගින් දැනටමත් ගෙන ඇති බව ද රුම් මර්සුක් මහතා තහවුරු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aa1312082</link>
    <topic>එන්ජිම දුර ගියේ ‘කැච් පොයින්ට්’ නැති නිසයි</topic>
    <author>තාරක වික්‍රමසේකර</author>
    <content>තාරක වික්‍රමසේකරමාලිගාවත්ත අංගණයේ සිට රත්මලාන දක්වා දුම්රිය එන්ජිමක් ධාවනය වීමට ප්‍රධාන හේතුවක් වී ඇත්තේ අංගණයේ සිට ප්‍රධාන මාර්ගයට ප්‍රවිෂ්ට වීමේ දී ආරක්ෂිත ග්‍රාහක පනිට්ටුවක් (catch point) නොතිබීම බව දුම්රිය අභ්‍යන්තර ආරංචි මාර්ග පවසයි.පාලනයකින් තොරව දුම්රියක් ප්‍රධාන දුම්රිය මාර්ගයට ඒම වැළැක්වීම පිණිස අංගණයන්හි මෙවන් ග්‍රාහක පනිට්ටු යොදවා ඇත.මේමඟින් සිදු කරනුයේ දුම්රිය මඟ ප්‍රධාන මාර්ගයට ඇති සම්බන්ධය විසන්ධි කර තැබීමයි. එමඟින් පාලනයකින් තොරව පැමිණෙන දුම්රියක් හෝ එන්ජිමක ගමන සීමා වෙයි.කොළඹ දුම්රිය අංගණයේ දෙපසින්ම (මරදාන පිවිසුම සහ කොටුව පිවිසුම) මෙවන් ග්‍රාහක පනිට්ටු යොදවා ඇති අතර ඔරුගොඩවත්තේ ද මෙවන් ග්‍රාහක පනිට්ටු යොදා ඇත.එහෙත් මාලිගාවත්ත අංගණයේ තිබූ ග්‍රාහක පනිට්ටුව කලකට පෙර ඉවත් කිරීමේ අනතුරුදායක බව මෙයින් පැහැදිලිව පෙන්නුම් කැරෙන බව දුම්රිය සේවකයෝ පවසති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aa1312083</link>
    <topic>මැන්ඩෙලාගේ අභාවයට ජනපතිගෙන් ශෝක පණිවුඩයක්</topic>
    <author/>
    <content>දකුණු අප්‍රිකානු ජනතාවට සේම පොදු රාජ්‍ය මණ්ඩලයේ විශාලතම නියෝජනය වන අප්‍රිකානු මහාද්වීපයට ගරුත්වයක් හා නිදහසක් රැගෙන ආ නූතන අප්‍රිකාවේ පියා ලෙස හැඳින්වෙන නෙල්සන් මැන්ඩෙලා මහතාගේ අභාවය පිළිබඳව පොදු රාජ්‍ය මණ්ඩලයේ සභාපතිවරයා ලෙස මහින්ද රාජපක්ෂ ජනාධිපතිතුමා සිය ශෝකය පළ කර සිටී. අප්‍රිකානු ශ්‍රේෂ්ඨ නායකයා පිළිබඳව අප්‍රිකානු ජනරජයට හා ජනතාවට විශේෂයෙන් පවුලේ සාමාජිකයන්ට තම ශෝකය ප්‍රකාශ කරයි.පණිවුඩය යවන්නේ දකුණු අප්‍රිකානු ජනාධිපති ජේකොබ් සුමා මහතා වෙත ය.මහින්ද රාජපක්ෂ ජනාධිපතිතුමාගේ මේ ශෝක පණිවුඩය සම්පූර්ණයෙන් මෙසේය.අද්‍යතන ඉතිහාසයේ මානව ගරුත්වය උසස් ම හරය හා විසාරද දේශපාලන ඥානය නියෝජනය කළා වූ හිටපු නෙල්සන් මැන්ඩෙලා මැතිතුමාගේ නායකත්වය යටතේ 1994 දී සිදුවූ දකුණු අප්‍රිකාවේ පුනරාගමනය සමඟ පොදු රාජ්‍ය මණ්ඩලය වඩාත් පෝෂණය විය. පිළිකුල් සහගත වර්ණ භේදවාදී භාවිතය අවසන් කිරීම සඳහා සිය කීර්තිමත් ජීවිතයෙන් වැඩි කාලයක් බන්ධනාගාරගතව සිටීම තුළින් දකුණු අප්‍රිකානු ජනතාවට සේ ම පොදු රාජ්‍ය මණ්ඩලයේ විශාලතම නියෝජනය වන අප්‍රිකානු මහාද්වීපයට ද එතුමා නව ජීවිතයක්, ගරුත්වයක් හා නිදහසක් රැගෙන ආවේ ය. එතුමා විසින් ඉතිරි කර යන දායාදය ඇත්ත වශයෙන්ම ඉක්මවා යාමට අපහසු වූවකි.මේ ශ්‍රේෂ්ඨ දකුණු අප්‍රිකානු පුත්‍රයාට හා කෘතහස්ත දේශපාලනඥයාට පොදු රාජ්‍ය මණ්ඩලයේ අප විසින් පිදිය හැකි ඉහළම උපහාරය වන්නේ එතුමා විසින් දැඩිව රැකගත් ප්‍රජාතන්ත්‍රවාදයේ, විවිධත්වයේ හා එකමුතුවේ හරය ආරක්ෂා කිරීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aa1312084</link>
    <topic>සිරිපා සමය ඇරැඹීමේ පින්කම් 13 දා</topic>
    <author>රමණී සුබසිංහ</author>
    <content>රමණී සුබසිංහමෙවර සිරිපා සමය ඇරඹීමේ ආරම්භක පින්කම් මාලාව 13 වැනිදා බ්‍රහස්පතින්දා සවස ගල්පොත්තාවෙල ශ්‍රීපාද රජමහා විහාරස්ථානයෙන් ආරම්භ වන අතර සිරිපා වන්දනා සමය 16 වැනිදා සඳුදා ඇරඹේ.ශ්‍රී පාදස්ථානාධිපති, ඌව වෙල්ලස්ස විශ්ව විද්‍යාලයේ කුලපති බෙංගමුවේ ධම්මදින්න නාහිමියන්ගේ අනුශාසකත්වයෙන් පැවැත්වෙන මෙම උත්සව මාලාවේ බෝධි පූජා පින්කම 13 දින සවස විහාරස්ථානයෙහි පැවැත්වේ. පසු දින (14) සවස බෝධි පූජාවෙන් අනතුරුව සවස 6.00 ට දේව පූජාව ද, පසු දා පහන්වන තුරු පිරිත් දේශනාව ද පැවැත්වේ. එදින රාත්‍රී 7.00 සිට පසුදා අලුයම 4.30 දක්වා සමන් දේව ප්‍රතිමාව බැතිමතුන්ගේ වන්දනාමානය සඳහා විවෘතව තැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aa1312085</link>
    <topic>බස්නාහිර-දකුණ ඡන්ද මාර්තුවේ</topic>
    <author/>
    <content>බස්නාහිර හා දකුණු පළාත් සභා ඡන්ද ලබන වසරේ මාර්තු මුල පැවැත්වෙයි. බොහෝ දුරට මෙම ඡන්දය මාර්තු 8 වැනිදා පැවැත්වෙනු ඇතැයි අපේක්ෂා කෙරේ.මේ පළාත් සභා දෙක ජනවාරි මුල් භාගයේදී විසුරුවා හරිනු ඇතැයි දැනගන්නට ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aa1312086</link>
    <topic>මැදපෙරදිගට යන ගැහැනු අඩු වෙයි පිරිමි වැඩි වෙයි</topic>
    <author>සුනිල් දයා අල්විස්</author>
    <content>සුනිල් දයා අල්විස්ලබන වසරේ මැදපෙරදිගට යන පිරිමි සංඛ්‍යාව වැඩි කෙරෙන අතර ගෘහ සේවිකාවන් සංඛ්‍යාව අඩු වනු ඇතැයි විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා මහතා පැවැසීය. ලබන වසරේ සිට නුපුහුණු ගෘහ සේවිකාවන් වෙනුවට ‘එන්වීකිව්’ ජාතික වෘත්තීය පුහුණු අධිකාරියෙන් ජාතික වෘත්තීය නිපුණතා සහතිකය ලැබු කාන්තාවන් “ගෘහ පාලිකා සහකාර” තනතුරට ගැනීමට පියවර ගන්නා බව ද ඇමැතිවරයා කීය. ගෘහ සේවිකාවකට ගෙවන සවුදි රියාල් 700 වෙනුවට ඔවුන්ට රියාල් 900 ක වැටුපක් ලැබෙනු ඇත.ලබන වසරේ දී රට රැකියාවලින් රුපියල් බිලියන 7 ආදායමක් ශ්‍රී ලංකාවට ලැබෙනු ඇතැයි ද ඇමැතිවරයා කීය. මේ වසරේ රටවිරුවන් රටට උපයා දී ඇති විදේශ විනිමය ප්‍රමාණය ඩොලර් බිලියන 6 ක් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aa1312087</link>
    <topic>මේ වසරේ මුල් මාස නවයේදි සංචාරක ආදායම සියයට 26 කින් ඉහළින්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහපසුගිය වසරට සාපේක්ෂව මේ වසරේ මුල් මාස 9 ඇතුළත ගිය වසරට වඩා සංචාරක කර්මාන්තයෙන් ලැබූ ආදායම සියයට 26 කින් ඉහළ ගොස් ඇතැයි ශ්‍රී ලංකා මහබැංකුව නිකුත් කළ අලුත්ම ආර්ථික දර්ශක වාර්තාව පෙන්නුම් කරයි.ඒ අනුව පසුගිය වසරේ ජනවාරි - සැප්තැම්බර් මාසවලදි සංචාරක කර්මාන්තයෙන් ලැබූ ආදායම රුපියල් දස ලක්ෂ 90080.9 ක් වන අතර ඒ මුදල මේ වසරේදි රු. දසලක්ෂ 113519.7 දක්වා ඉහළ නැග ඇත. මේ අනුව ගිය වසරට වඩා මේ වසරේදි මුල් නව මාසයේ සංචාරක කර්මාන්තයේ ආදායම රුපියල් දස ලක්ෂ 2350 කින් පමණ වැඩිවී තිබේ.මේ අතර ගිය වසරේ මුල් නව මාසයට වඩා මේ වසරේ මුල් නව මාසයේදි සංචාරකයන් 110000 ක් පමණ අප රටට පැමිණ ඇති බවත් මේ වාර්තාව පෙන්නුම් කරයි. ඒ අනුව මේ වසරේ මුල් මාස 9 ඇතුළත මෙරටට එන සංචාරකයන් සංඛ්‍යාව 801210 කි. ගිය වසරේ මෙම කා‍ලයේදි පැමිණ ඇත්තේ සංචාරකයන් 693772 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aa1312088</link>
    <topic>මෙවර සාපෙළට 578140 ක්</topic>
    <author>සුභාෂිණි ජයරත්න</author>
    <content>සුභාෂිණි ජයරත්නවිභාග ඉතිහාසයේ වැඩිම අපේක්ෂක සංඛ්‍යාවක් පෙනී සිටින අ.පො.ස. සාමාන්‍ය පෙළ විභාගය විභාග මධ්‍යස්ථාන 4300 කදී අඟහරුවාදා (10) ආරම්භ වේ.මෙවර අ.පො.ස. (සාමාන්‍ය පෙළ) විභාගය සඳහා 578140 ක් වූ විශාල අපේක්ෂක සංඛ්‍යාවක් පෙනී සිටීමට නියමිතය. පාසල් අයදුම්කරුවන් 384056 ක්ද, පෞද්ගලික අයදුම්කරුවන් 194084 ක්ද පෙනී සිටීමට නියමිත අතර විභාග රාජකාරි සඳහා 36000 කට අධික කාර්ය මණ්ඩලයක් ද සහභාගි වීමට නියමිතය. විභාග රාජකාරි හා පිළිතුරු පත්‍ර ඇගැයීම් කටයුතු සඳහා වැඩිම නිලධාරීන් පිරිසක් සහභාගි වන්නේ ද මෙවර වීම විශේෂත්වයකි.විභාග දෙපාර්තමේන්තුව බලාපොරොත්තු වන පරිදි පිළිතුරු පත්‍ර ලක්ෂ 110 ක් පමණ ලැබෙතැයි අපේක්ෂා කෙරේ. පිළිතුරු පත්‍ර ඇගැයීම් කටයුතු සඳහා 40,000 කට අධික කාර්ය මණ්ඩලයක් ද සහභාගි වීමට අපේක්ෂිතය. දෙසැම්බර් මස 10 දා ආරම්භ වන අ.පො.ස. (සාමාන්‍ය පෙළ) විභාගය දෙසැම්බර් 20 දා අවසන් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aa1312089</link>
    <topic>ළමා රැකවරණ පුළුල් වෙයි</topic>
    <author>රමණී සුබසිංහ</author>
    <content>රමණී සුබසිංහඅධිකරණය හමුවේ විභාග වන සියලු ළමා අපයෝජන, ප්‍රචණ්ඩත්වය හා සුරාකෑම හා සම්බන්ධ නඩුවල දී ළමයාගේ අනන්‍යතාව සහ පෞද්ගලිකත්වය ආරක්ෂා වන පරිදි රහස්‍ය බව රැකිය යුතු බව ජාතික ළමාරක්ෂක ප්‍රතිපත්තිය මඟින් අවධාරණය කරයි.ජාතික ළමාරක්ෂක අධිකාරියේ සභාපතිනී, නීතිඥ අනෝමා දිසානායක මහත්මිය ඇතුළු විද්වත් කමිටුවක් මඟින් සම්පාදිත මෙම පනතේ පළමු කෙටුම්පත පසුගියදා ජනාධිපති ආර්යා ශිරන්ති රාජපක්ෂ මැතිනිය වෙත පිළිගන්වන ලදී.දරුවන්ට වන අපරාධ සම්බන්ධ නීතිමය කටයුතුවලදී අවස්ථා ගණනාවකදී ළමයින් සම්මුඛ සාකච්ඡාවලට ලක්කිරීම හා ප්‍රකාශ සටහන් කර ගැනීම, අනවශ්‍ය පුද්ගලයන් මුණගැස්වීම වැළැක්විය යුතු බවත්, අපරාධ යුක්තිය පසිඳලීමේ සමස්ත ක්‍රියාවලියේදීම දරුවාගේ උපරීම යහපත රැකෙන ලෙස ළමයාට විශ්වාසවන්ත වැඩිහිටියකු සමඟ සිටීමේ අවස්ථාව උදාකර දිය යුතු බවත් මේ ප්‍රතිපත්තිය වැඩිදුරටත් අවධාරණය කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aa13120810</link>
    <topic>නාවික හමුදාවට 63 යි</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාශ්‍රී ලංකා නාවික හමුදාව හෙට (9 දා) සිය 63 වැනි උපන් දිනය සමරයි.ත්‍රස්තවාදය පරාජය කිරීමේ දී කොටින්ගේ අවි ගබඩා වශයෙන් ප්‍රසිද්ධව තිබු අවි නැව් විනාශ කිරීමෙන් හා මුහුදු කොටි පරාජය කොට මුහුදෙන් රට රැකගත් ශ්‍රී ලංකා නාවික හමුදාව මානුෂීය මෙහෙයුමේදි විශාල මෙහෙයක් ඉටු කළේය.මේ වන විට වේග ප්‍රහාරක යාත්‍රා යොදවමින් ශ්‍රී ලංකාව අවට මුහුද ආරක්ෂා කරන නාවික හමුදාව පසුගිය මානුෂීය මෙහෙයුම සමයේ සතුරන් පරාජය කළේ තමන් සතු වූ සීමිත සම්පත් උපයෝගී කරගෙන තමන්ගේම යුද ක්‍රමෝපායයන් අනුවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aa13120811</link>
    <topic>චමින්ද කුලරත්නට බ්‍රිතාන්‍ය පාර්ලිමේන්තුවේදී උපහාර</topic>
    <author/>
    <content>මහා බ්‍රිතාන්‍යයේ ශ්‍රී ලංකා මහ කොමසාරිස් කාර්යාලයේ කන්සියුලර් හා ආගමන අංශ ප්‍රධානී නීතිඥ චමින්ද කුලරත්න මහතා වෙනුවෙන් උපහාර උලෙළක් පසුගිය දා බ්‍රිතාන්‍ය පාර්ලිමේන්තුවේ දී පැවැත්වීය.ඔහු වසර 03 ක කාලයක් පුරා රාජ්‍ය තාන්ත්‍රික නිලධාරියෙකු ලෙස සිදු කරනු ලබන සේවය අගය කරනු වස් ලන්ඩන් - ඊස්ට් හැම් පාර්ලිමේන්තු මන්ත්‍රී ස්ටීවන් ටිම්ස් මහතා විසින් මෙම උපහාර උලෙළ සංවිධානය කොට තිබුණි.ප්‍රජාතන්ත්‍රවාදයේ මුදුන් මල්කඩ ලෙස සැලකෙන බ්‍රිතාන්‍ය පාර්ලිමේන්තුව තුළදී මෙසේ ශ්‍රී ලංකා රාජ්‍ය තාන්ත්‍රික නිලධාරියෙකු උපහාරයට ලක්වීම ඉතා සුවිශේෂී අවස්ථාවකි.මෙම අවස්ථාවට බ්‍රිතාන්‍ය විදේශ කටයුතු අමාත්‍යාංශය හා එරට ස්වදේශ කටයුතු අමාත්‍යාංශය නියෝජනය කරමින් ප්‍රධාන පෙළේ නිලධාරීන් රාශියක් ද ලන්ඩනය පාදක කොටගත් තානාපති කාර්යාල හා මහ කොමසාරිස් කාර්යාල නියෝජනය කරමින් රාජ්‍ය තාන්ත්‍රික නිලධාරීන් රැසක් ද එරට පුරා විසිර පවතින සිංහල, දෙමළ හා මුස්ලිම් ශ්‍රී ලාංකික ප්‍රජාව නියෝජනය කරමින් ශ්‍රී ලාංකිකයින් රාශියක් ද සහභාගි වූහ.ලන්ඩන් - ඊස්ට් හැම් පාර්ලිමේන්තු මන්ත්‍රී ස්ටීවන් ටිම්ස් මහතා විසින් මෙහිදී අදහස් ප්‍රකාශ කරන ලද්දේ මෙම සුවිශේෂී උපහාර උලෙළ සංවිධානය කරන ලද්දේ කුලරත්න මහතා විසින් ඔහුගේ මැතිවරණ කොට්ඨාසය තුළ ජීවත්වන ශ්‍රී ලාංකිකයින් වෙත කරන ලද මෙහෙවර අගය කිරීමක් වශයෙන් බවත්, ඒ වෙනුවෙන් මෙසේ උපහාරයක් පැවැත්වීමට ලැබීම ගැන තමා බෙහෙවින් ආඩම්බර වන බවත් ය. එමෙන්ම කුලරත්න මහතාගෙන් ශ්‍රී ලාංකික ප්‍රජාව වෙත සිදුවන සේවය සාර්ථක කොට ගැනීමට ඒ මහතාගේ භාර්යාව වන යෝග්‍යා කුලරත්න මහත්මිය විසින් ලබාදෙන දායකත්වය ද ටිම්ස් මහතා විසින් බෙහෙවින් අගය කරන ලදී.නීතිඥ චමින්ද කුලරත්න මහතා විසින් සිය අදහස් දක්වමින් ප්‍රකාශ කරන ලද්දේ පසුගිය වසර 03 ක කාලය පුරා තමාගෙන් යම් සේවාවක් බ්‍රිතාන්‍යයේ වාසය කරන ශ්‍රී ලාංකික ප්‍රජාව වෙත සිදුවූයේ නම් තමා විසින් එය සිදු කරන ලද්දේ රාජ්‍ය තාන්ත්‍රික නිලධාරියෙකු වශයෙන් පමණක් නොව ශ්‍රී ලාංකිකයෙකු වශයෙන් ද තමාගෙන් රටට ඉටුකළ යුතු යුතුකමක් ඉෂ්ට කිරීමක් වශයෙන් ද වන බවයි. තව ද කුලරත්න මහතා විසින් තම සේවය අගය කිරීමට උපහාර උලෙළක් පැවැත්වීම සම්බන්ධයෙන් ලන්ඩන් - ඊස්ට් හැම් පාර්ලිමේන්තු මන්ත්‍රී ස්ටීවන් ටිම්ස් මහතාටත්, ඊස්ට් හැම් නාගරික මන්ත්‍රිනි ලක්මිණි ෂා මහත්මිය ඇතුළු සැමට ද තම ස්තූතිය පුද කරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aa13120812</link>
    <topic>මානව හිමිකම් දිනය වෙනුවෙන් ඡායාරූප දැක්ම 10 වන දා</topic>
    <author/>
    <content>ලෝක මානව හිමිකම් දිනය සැමරීම නිමිති කරගෙන පැවැත්වෙන බුද්ධි ප්‍රබෝධිනී ඡායාරූප හා වාර්තා චිත්‍රපට දැක්ම 2013 දෙසැම්බර් මස 10 වන දින ප. ව. 6.00 ට බත්තරමුල්ල දියත උයනේදී ආරක්ෂක ලේකම් ගෝඨාභය රාජපක්ෂ මහතා අතින් විවෘත කිරීමට නියමිතය.රජයේ ප්‍රවෘත්ති දෙපාර්තමේන්තුව සංවිධානය කරන මෙම ප්‍රදර්ශනය දෙසැම්බර් 11 හා 12 යන දිනවල ද පැවැත්වෙන අතර එම දිනවලදී පෙ. ව. 10.00 සිට රාත්‍රී 10.00 තෙක් මහජනතාවට විවෘතය.ශ්‍රී ලංකාව දශක තුනක කාලයක් මුළුල්ලේ මුහුණ දුන් කුරිරු ත්‍රස්තවාදය නිමවීමෙන් පසුව ළමුන් හා කාන්තාවන් ප්‍රමුඛ සිවිල් ජනතාවගේ මානව හිමිකම් ආරක්ෂා කිරීම සඳහා රජය මෙතෙක් ගෙන ඇති පියවර පැහැදිළී කරන ඡායාරූප මෙහිදී ප්‍රදර්ශනය කිරීමට කටයුතු යොදා ඇත.ඒ අනුව පශ්චාත් යුද කාලීනව ශ්‍රී ලංකාව තුළ මානව අයිතිවාසිකම් සුරැකීමට ගන්නා ලද ක්‍රියාමාර්ග හා එහිදී ලබා ඇති ප්‍රගතිය පැහැදිළි කෙරෙන නව ඡායාරූප මෙම ප්‍රදර්ශනයේදී දැක බලා ගත හැකිය. එමෙන්ම දිස්ත්‍රික් මට්ටමින් හා ජාතික මට්ටමින් සිදු කරන ලද දැවැන්ත සංවර්ධන ව්‍යාපෘතීන් පිළිබඳව සකස් කරන ලද වාර්තා චිත්‍රපට ද ප්‍රදර්ශනය කෙරේ.මෙම ඡායාරූප හා චිත්‍රපට දැක්ම සම්පූර්ණයෙන්ම නොමිලේ පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aa13120813</link>
    <topic>අර්බුදය ගැන සාකච්ඡාවක්</topic>
    <author>සුනිල් දයා අල්විස්</author>
    <content>සුනිල් දයා අල්විස්අය - වැය පරාජයට පත්වූ වත්මන් පාලක පක්ෂයට අයත් බලය හිමි පළාත් පාලන ආයතන ‍අටක සියලු නියෝජිත මන්ත්‍රීවරුන් ලබන අඟහරුවාදා (10) ශ්‍රී ලංකා නිදහස් පක්ෂ මූලස්ථානයට කැඳවා මතු වී ඇති අර්බුදකාරී තත්ත්වය ගැන සාකච්ඡා කිරීමට පියවර ගන්නා බව එක්සත් ජනතා නිදහස් සන්ධානයේ මහලේකම් ඇමැති සුසිල් ප්‍රේම ජයන්ත මහතා පැවසීය.එක්සත් ජනතා නිදහස් සන්ධානයේ මහ ලේකම් ඇමැති සුසිල් ප්‍රේමජයන්ත, ශ්‍රී ලංකා නිදහස් පක්ෂයේ මහලේකම් ඇමැති මෛත්‍රිපාල සිරිසේන යන මහත්වරු ප්‍රමුඛ පක්ෂයේ තවත් ප්‍රමුඛ සාමාජිකයන් කිහිප දෙනකු ද මේ සාකච්ඡාවලට සහභාගි වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aa13120814</link>
    <topic>නව වන සංරක්ෂක ජනරාල් අනුර</topic>
    <author/>
    <content>පරිසර හා පුනර්ජනනීය බලශක්ති අමාත්‍යාංශය යටතේ පවතින වන සංරක්ෂණ දෙපාර්තමේන්තුවේ නව වන සංරක්ෂක ජනරාල් තනතුර සඳහා පරිසර හා පුනර්ජනනීය බලශක්ති අමාත්‍ය සුසිල් ප්‍රේමජයන්ත මහතා විසින් අනුර සතුරුසිංහ මහතා පත් කර ඇත. මෙතෙක් වන සංරක්ෂක ජනරාල්වරයා ලෙස කටයුතු කළ කේ.පී. ආරියදාස මහතා රාජ්‍ය සේවයෙන් විශ්‍රාම ගැනීමත් සමඟ නව වන සංරක්ෂක ජනරාල්වරයා පත් කෙරිණ. ඒ අනුව සතුරුසිංහ මහතා ඊයේ (05) නව තනතුරේ වැඩ භාර ගැනීම සිදු විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=ab1312081</link>
    <topic>යුග පෙරටුව උදාවුණු අරුණෝදයේ අරුණලු</topic>
    <author/>
    <content>ආර්ථික සංවර්ධන ඇමැතිඅමාත්‍ය බැසිල් රාජපක්ෂවසර 2014 අයවැය කාරක සභා අවස්ථාවේදී ආර්ථික සංවර්ධන අමාත්‍යාංශයේ වැය ශීර්ෂය දෙසැම්බර් 04 වැනිදා පාර්ලිමේන්තුවේදී විවාදයට ගැනීමේ අවස්ථාවේදී එම විවාදයට එක්වෙමින් ආර්ථික සංවර්ධන අමාත්‍ය බැසිල් රාජපක්ෂයන් කරන ලද කථාව ඇසුරෙන් මෙම ලිපිය සැකසිණි.අලුත් ශ්‍රී ලංකාවක් ගොඩනැඟීම සඳහා ජනාධිපතිතුමා ජනතාවගෙන් අදහස් අහලා, ජනතාවගේ සිතුම් පැතුම් ඇතුළත් කරලා ඒ වැඩ පිළිවෙළ ඉදිරිපත් කළේ. එහිදී එතුමාගේ අදහස වුණේ මේ රටේ ජීවත් වන සෑම පුද්ගලයකුම, සෑම පවුලක්ම නඟා සිටුවීමයි.එක පුද්ගලයකුවත් අත්හරින්නේ නැතිව, එක පවුලක්වත් අත්හරින්නේ නැතිව ඒ කාර්ය භාරය කිරීමයි. මොකද, ආර්ථිකය සංවර්ධනය වන කොට බහු ජාතික සමාගම්, නැත්නම් මහා ව්‍යාපාර තුළින් රටේ ආදායම වැඩි කර ගන්නට පුළුවන්; රට සංවර්ධනය කර ගන්නට පුළුවන්. නමුත් මහින්ද චින්තනයේ බලාපොරොත්තුව ගමේ සිටින, වතු කරයේ සිටින, නගරයේ සිටින කොයි පුද්ගලයාද, ඒ සෑම පුද්ගලයකුම, පවුලක්ම එක ලෙස නඟාසිටුවීමයි.ගෙවත්ත, ගෘහය ආර්ථික ඒකකයක් බවට පත් කිරීම සඳහා දිවි නැඟුම හරහා ගෙවතු ලක්ෂයක් දියුණු කරන්න අපි අපේක්ෂා කළා. මෙහිදී සඳහනක් කරන්න ඕනෑ, 2005 වර්ෂයේ, 2012 වර්ෂයේ සහ 2013 වර්ෂයේ සමහර එළවලු වර්ගවල මිල අඩු වීම ගැන.මේ ගැන තමුන්නාන්සේලාට සංඛ්‍යාලේඛන දෙපාර්තමේන්තුවෙන් වාර්තා ලබා ගන්න පුළුවන්. 2012 වර්ෂයේ ලීක්ස් කිලෝවක මිල රුපියල් 113.41 සිට 2013 වර්ෂයේදී රුපියල් 87.03 ට රුපියල් 25.38 කින් අඩු කර ගත්තා. සියයට 22 යි. බීට්රූට් කිලෝවක මිල 2012 වර්ෂයේ රුපියල් 95.31 සිට 2013 වර්ෂ්‍ය වන විට රුපියල් 79.18 දක්වා රුපියල් 16.13 කින් අඩු වුණා.සියයට 17 කින් අඩු වුණා. නෝකෝල් කිලෝවක මිල රුපියල් 53.85 හේ සිට රුපියල් 40.42 දක්වා සියයට 25 කින් අඩු වුණා. රාබු කිලෝවක මිල රුපියල් 41 සිට රුපියල් 36 ට අඩු වුණා. තක්කාලි කිලෝවක මිල රුපියල් 109.44 සිට රුපියල් 41.77 ට සියයට 62 කින් අඩු වුණා.වාණිජ වගාවන් කරන අයටත් යම් කිසි විදියකට සහනාධාර දෙන්න. ඒ නිසා අපි කළේ, එළවළු සඳහා දෙන පොහොර සියයට 50 කින් අඩු කරලා ඔවුන්ටත් පාඩුවක් නොවන විදියට ඒ වගාවන් දිගටම කරගෙන යන්න උදවු කරන එකයි.දිවිනැඟුමදියර කිරි සම්බන්ධයෙන් රට තුළ විශාල ප්‍රවණතාවක් තිබෙනවා. රටේ ජනතාව අතර හැඟීමක් ඇති කරලා අපි දියර කිරි ප්‍රචලිත කරලා තිබෙනවා. එම අමාත්‍යාංශයත්, අපිත් ඒකාබද්ධව කරපු කටයුතු නිසා ඒ නිෂ්පාදනයේ විශාල ප්‍රගතියක් ලැබිලා තිබෙනවා. නමුත් ඊට වඩා අපට අවශ්‍ය වුණේ මේ ජනතාව දියර කිරිවලට නැවත හුරුපුරුදු කරන්නයි.එක යුගයක කෙයාර් එකෙන් දීපු ඒ පිටි කිරි බොන්නේ නැත්නම් ඒ පාසල් ශිෂ්‍යයා අනිවාර්යයෙන්ම දෙමවුපියන්නේ ලියුමක් අ‍රගෙන එන්න ඕනෑ. ඒ ලියුමත් වලංගු සුමානයයි. හැම සුමානෙම ලියුමක් ගේන්න ඕනෑ, මගේ දරුවාට පිටි කිරි දෙන්න එපා කියලා.එහෙම තමයි බලහත්කාරයෙන් අපේ දරුවන්ට පිටි කිරි පුරුදු කළේ. ඒ වාගේම දියර කිරි බිව්වාම සෙම වැඩි වෙනවාය කියලා මතයක් දැම්මා. ඒ නිසා සමහර ගෙවල්වල තමුන්ගේ කිරි ටික විකුණලා දරුවාට පිටි කිරි ගෙනැත් දුන්නා. ඒ තත්ත්වයට වැටිලා තිබුණා.අපි ඒ තත්ත්වය සම්පූර්ණයෙන්ම වෙනස් කරන්න උත්සාහයක් ගත්තා. මම විශේෂයෙන්ම රජයේ වෛද්‍ය සංගමයට ස්තුතිවන්ත වෙන්න ඕනෑ, ඔවුන් නියම දේශ හිතෛෂි පිරිසක් හැටියට මේ පිළිබඳව පැහැදිලිව ජනතාව දැනුවත් කරන එක ගැන. මොකද ඒ යුගයේ හිටපු සමහර වෛද්‍යවරුන් මෙයට විරුද්ධව අනෙක් පැත්තට කථා කළා.විසිතුරු මත්ස්‍ය කර්මාන්තය ගැන යමක් කියන්න ඕනෑ. අපි දන්නවා, කුඩා ආයෝජනයක් කරලා ගෙදර ඉඳන් බොහොම ලෙහෙසියෙන් විසිතුරු මත්ස්‍ය වගාව කරන්න පුළුවන් බව. සුරතල් මසුන් ඇති කිරීමේ වැඩ පිළිවෙළ ක්‍රියාත්මක කරලා, ඒවා පිට රට යවලා ආදායමක් ගන්න පුළුවන්කම ලැබුණා. මෙය ආගමික වශයෙන් එතරම් හොඳ නැති බව කිව්වත්, සෑම පවුලකටම බියක්, සැකක් නැතිව කරන්න පුළුවන් කර්මාන්තයක්.“දිවි නැඟුම” වඩසටහන තුළින් විවිධ ගෘහ කර්මාන්ත ඇති කළා. මෙහිදී අත් යන්ත්‍ර පේෂ කර්මාන්තය වැදගත් තැනක් ගන්නවා. අප නැවත අත් යන්ත්‍ර පේෂ කර්මාන්තය දියුණු කරන්න කටයුතු කළා. ඒ තුළින් ලෝකයේ ඕනෑම වෙළඳ පොළකට යවන්න පුළුවන් තත්ත්වයේ, ඉහළ වටිනාකමක් තිබෙන දේවල් නිර්මාණය කරන්න කටයුතු කළා.අපේ රටේ ස්වාභාවිකව වැවෙන, ඉතාම පහසුවෙන් විශාල මුදලක් ගන්න පුළුවන් කිතුල් නිෂ්පාදනයට අප විශේෂයෙන්ම තැන දීළා ඒ කර්මාන්තය දියුණු කරන්න කටයුතු කළා. අද කිතුල් ගහකින් මසකට රුපියල් 10,000 ක පමණ ආදායමක් ගන්න පුළුවන්.මේ සඳහා තිබුණු නීතියේ බාධා ඉවත් කරලා, නිදහසේ බලපත්‍රයකින් තොරව කිතුල් ගස් මදින්න අවස්ථව දුන්නා වාගේම, රසායනික ද්‍රව්‍ය යොදා ගෙන ඒ කර්මාන්තය කරන්නත්, ඒ වෙනුවෙන් අවශ්‍ය උපකරණ - ආරක්ෂක ඇඳුම්, හිස් වැසුම් - ලබා දෙන්නත් අප කටයුතු කළා. ඒ සඳහා වෙළඳ පොළත් ස්ථාපිත කළා.කාන්තාවන්ට සහනඒ වාගේම ඔවුන් ගෘහ ආර්ථික මට්ටමෙන් ඉහළට ගෙන‍ ගොස් ව්‍යවසායකයින් හැටියට පත් කර ගන්නත්, ඔවුන්ට ක්ෂුද්‍ර මුල්‍ය ණය යෝජනා ක්‍රමය යටතේ අපි විවිධ ණය පහසුකම් ලබා දෙන්නත් කටයුතු කළා. මෙවර අය වැයෙන් ජනාධිතිතුමා ඒක තවත් වැඩි කර තිබෙනවා.විශේෂයෙන්ම, අය වැය යෝජනා කැඳවපු අවස්ථාවේ, වයස අවුරුදු 60 පහු වුණාම ණය ගන්න තිබෙන අපහසුකම් ගැන කාන්තාවන් කරුණු පෙන්වා දීමෙන් පසුව එතුමා ඒ සඳහා විශාල සහනයක් සලසා දෙමින් රුපියල් 250,000 දක්වා වන ණය මුදලක් පොලී රහිතව, ඇපකරයකින් තොරව කාන්තාවන්ට ලබා දෙන්නටත්, ඒ වාගේම වයස් සීමාවක් නොබලා ඒ ණය මුදල ලබා දෙන්නටත් යෝජනා කර තිබෙනවා.විශේෂයෙන්ම මල් වගාව ප්‍රචලිත කරලා ඒ තුළින් අපනයනය සඳහා වෙළෙඳ පොළ හදලා ඔවුන්ගේ ද්‍රව්‍ය අලෙවි කර ගන්නත් කටයුතු සලස්වා දී තිබෙන අතර, නාගරික සංවර්දන අමාත්‍යාංශය එක්ක එකතු වෙලා බත්තරමුල්ලේ “දියත” උද්‍යානය හදලා අද සමහර අය එක සතියකට මල් පැළ ලක්ෂයකට වැඩිය අලෙවි කරනවා.සමෘද්ධිලාභී පවුල් සංඛ්‍යාව 2006 දි දහනවලක්ෂ දාසයදහස් පන්සිය අනූහතරක් සිටියා. 2013 වන කොට ඒක දාහතරලක්ෂ හැත්තෑහයදහස් හයසියට හතට අඩු වුණා. එතකොට පවුල් හාරලක්ෂ තිස්නවදහස් නවසියඅසූහතකින් අඩු වුණා. ඒ අය සවිබල ගන්වා සමෘද්ධිලාභීන් නොවන, ඉහළ ආදායම් ලබන අය බවට පත් වුණා. ප්‍රතිශතයක් හැටියට සියයට 22.9 කින් ඒ සමෘද්ධිලාභීන් සංඛ්‍යාව අඩු වුණා.වසර 1995 ඉඳලා මේ අයට දුන්නේ මුද්දර. නමුත් අපි පසු ගිය අවුරුද්දේ අය වැයෙන් යෝජනා කළ පරිදි මේ අයට බැංකු ගිණුම් විවෘත කළා. මොකද, අපට ඕනෑ වුණා ඔවුන්ගේ ආකල්පවල වෙනසක් ඇති කරන්න. ආකල්පවල වෙනසක් ඇති කිරී‍ෙම් අදහසින් මේ අයට බැංකු ගිණුම් විවෘත කර දීලා ඒ අයට නිදහස දුන්නා, එක තැනකින් බඩු ගන්න නොවෙයි, වෙළෙඳ පොළට ගිහිල්ලා තමුන්ට අවශ්‍ය දේ මිලදී ගන්න.ඒකෙන් අපි බලාපොරොත්තු වුණේ එක පැත්තකින් මොවුන් බැංකු ක්‍රමයට යොමු කිරීමයි. ඔවුන්ට දීපු මුදලින් සියයට 17.41 ක් ඔවුන් ඉතිරි කිරීමට පෙලැඹිලා, සම්පූර්ණ ආකල්පමය වෙනසක් ඔවුන් තුළ ඇති වෙලා, ඔවුන් බැංකු ගිණුම් හිමියන් බවට පත් කරන්න පුළුවන්කම ලැබිලා තිබෙනවා.පාසල් පහසුකම්විදුලිය නොමැති සෑම ගමකටම විදුලිය ලබාදී‍ෙම් වැඩපිළිවෙළක් ආරම්භ කළා. මේක සියයට අනූවක් පමණ සාර්ථකයි. අද සෑම ගමකට වාගේ විදුලිය තිබෙනවා. ඒ වාගේම දුරකථන සේවය ගැනත් ආඩම්බර වනවා. එතුමා තවත් යටිතල පහසුකම් කීපයක් තෝරා ගත්තා.පානීය ජලය, වාරි ජලය, ගමට ඇතුළු වන ප්‍රවේශ මාර්ගය, ගමේ ගොඩනැඟිලි වැනි සෑම අංශයක්ම දියුණු කළා. ගමේ සෞඛ්‍ය මධ්‍යස්ථානය පැවැති තත්ත්වය; ළමා හා මාතෘ සායනය පැවැති තත්ත්වය අපි දන්නවා.සමහර ප්‍රදේශවල දරුවන්ගේ බර කිරුවේ ගස් යට ලණුවකින් එල්ලා. අපේ සෞඛ්‍ය සේවය ලෝකයේ ඉහළම තැනකට ගිහිල්ලා තිබෙනවා. විශේෂයෙන්ම සෞඛ්‍ය සේවයේ මූලික දෙයක් වන ගර්භණි මව්වරුන්ට ලබා දෙන සේවය අද ඉහළ තැනක තිබෙනවා.ඉතිහාසයේ ප්‍රථම වතාවට අපේ අමාත්‍යාංශය, අපේ මන්ත්‍රීවරුන්ගේ නායකත්වය යටතේ සෑම ප්‍රාදේශීය ලේකම් කොට්ඨාසයක් හරහාම පෙර පාසල්වලට රජයේ මුදල් දෙන්න ක්‍රියා කළාය කියන එක මේ අවස්ථාවේ සඳහන් කරනවා. “ගම නැඟුම” වැඩ සටහන තුළින් අද ග්‍රාමීය විදුලි මාර්ගවල කෙටි දුර දීර්ඝ කිරීම, ක්‍රීඩා අමාත්‍යාංශයෙන් ජාතික මට්ටමින්, පළාත් මට්ටමින්, ආසන මට්ටමින් ක්‍රීඩා පිට්ටනි ඇති කරන කොට, ගමේ තිබෙන සිඟිති උයන්, වොලිබෝල් පිට්ටනි වැනි දේවලට අපි උදව් කළා. අවසානයේදී අපි හැමෝටම යන්න තිබෙන සුසාන භූමියටත් අපේ ගම නැඟුම යටතේ දැන් ආධාර කරනවා.මග නැඟුමවිදේශ රාජ්‍යයන් එක්ක කතා කරලා අපට පාලම් 250 ක් මේ අවුරුද්දට ලබා දුන්නා. ආසන කීපයකට ඒ කටයුතු අද කෙරීගෙන යනවා. සමහර පාලම්වලට තියපු මුල් ගල් තිබුණා. අවුරුදු ගණනකට ඉස්සර වෙලා විවිධ අය මුල් ගල් තියපු තැන් තිබුණා. මේ අය වැයෙනුත් තවත් එවැනි කුඩා පාලම් දහසකට ප්‍රතිපාදන ලබා දී තිබෙනවා.කොළඹ විතරක් නොවෙයි, ශාරීරික සුවතා මං තීරු ලංකාව පුරා නාගරික ප්‍රදේශවලට ලබා දෙන්න කටයුතු කරලා තිබෙනවා. ඒවා ඉතාමත් පරිසර හිතකාමී විධියට සකස් කර තිබෙනවා.මේ පළාත් නැගුම වැඩ පිළිවෙළ තුළින් බස්නාහිර රන් අරුණ, කඳුරට නවෝදය, රුහුණු උදානය, උතුරු වසන්තය, නැ‍ඟෙනහිර නවෝදය, රජරට නවෝදය, වයඹ පුබුදුව, පුබුදමු වෙල්ලස්ස, සබරගමු අරුණා‍ලෝකය වැඩසටහන් හරහා විශාල සේවයක් කරන්නත් කටයුතු කරලා තිබෙනවා. රටේ ග්‍රාම සේවා වසම් 14,030 ක් තිබෙනවා. මේ එක ග්‍රාම සේවක වසමක්වත් අත අරින්නේ නැතුව සෑම ග්‍රාම සේවා වසමකටම සංවර්ධනය සඳහා අපි කටයුතු කරලා තිබෙනවා.අධිවේගී මාර්ග ගැන කියනවා. ඒකට ගිය වියදම කිලෝමීටර් ගණනින් බෙදලා බලන්න එපා. මේවා ගැන අවංකව කල්පනා කරන්න. මේවා අවංකව කරපු ඒවා; රට වෙනුවෙන් කරපු ඒවා; අනාගත දරුවන් වෙනුවෙන් කරපු ඒවා; ජනතාව වෙනුවෙන් කපු ඒවාය කියන කාරණය අපි කියන්න ඕනෑ.රටට ම විදුලියඒ වාගේම විදුලි බලාගාර පිළිබඳව ගනිමු. මොන තරම් මුදලක් අපි විදුල බලාගාර ඉදිකරන්න ආයෝජනය කළාද? විමලසුරේන්ද්‍ර මහත්තයා ආරම්භ කළ ජල විදුලි බලාගාර නැති වේගෙන යන කොට අනිවාර්යයෙන්ම අපි ගල් අඟුරු වාගේ ලාභදායී ක්‍රමයකට යන්න ඕනෑ, නමුත් ඒ තීන්දුව ගන්න කිසිම නායකයෙකුට ශක්තියක් තිබුණේ නැහැ.කිසි කෙනෙක් ඒ තීන්දුව ගන්න එඩිතර වුණේ නැහැ. නමුත් අතිගරු ජනාධිපතිතුමා ඒ තීන්දුව ගත්තා. ඉහළ කොත්මලේ ජල විදුලි බලාගාරය හදන්න තීන්දුව ගත්තාද? ආරාධනා පත්‍රයක් ගැහුවා. නමුත් ඒක අස් කර ගත්තා. කරු ජයසූරිය මහත්මයා අත්සන් කරපු ගිවිසුමට වැඩිය, සුසිල් ප්‍රේමජයන්ත මැතිතුමා අත්සන් කරපු ගිවිසුම මුදලින් අඩු බව මම මේ අවස්ථාවේදී කියනවා.2002 දී රැකියා නියුක්ති සංඛ්‍යාව 65, 19, 415 යි. විරැකියාව සියයට 8.8 යි. 2005 දී රැකියා නියුක්ති සංඛ්‍යාව 75,18,007 යි; විරැකියාව සියයට 7.7 යි. අද රැකියා නියුක්ත සංඛ්‍යාව 81, 28, 704 යි. විරැකියාව සියයට 4 ට බැහැලා තිබෙනවා. අපේ ‍බලාපොරොත්තුව මෙම ප්‍රතිශතය තවත් අඩු කරන්නයි. මහා ආදර්ශවත් ලොව ඇතැම් බලවත් රටවල, අද ඒ හැම රටකම රැකියා වියුක්තිය සියයට 8 ට වැඩියි. සමහර රටවල සියයට 22 යි. තවත් සමහර රටවල සියයට 18 යි.වසර 1995 - 96 දරිද්‍රතාව සියයට 28.8 යි. එහෙමයි තිබුණේ. ඊට පස්සේ ඒක ක්‍රමානුකූලව සියයට 9, සියයට 10 වගේඇවිල්ලා සියයට 8.9 ටත් ඇවිල්ලා දැන් ඊටත් වඩා අඩු වෙලා තිබෙනවා. අපේ ඉලක්කය වන්නේ 2016 වෙන කොට දරිද්‍රතාව සියයට 3 ට අඩු කරන්න.ගෘහ ඒකකයේ ආදායම සහ වියදම, 1995 - 96 වර්ෂවල ආදායම තිබුණේ රුපියල් 6,476 යි‍. හැබැයි, වියදම තිබුණේ ඊට වැඩියෙන්. ඒක රුපියල් 6,525 ක්. 2002 දීත් රුපියල් 12,803 ක ආදායමක් එන කොට රුපියල් 13,147 ක් වියදම් වුණා. වියදම වැඩියි. හැබැයි, ලංකා ඉතිහාසයේ පළමු වැනි වතාවට 2006 - 07 ලේඛනයට අනුව රුපියල් 26,286 ක ආදායමක් තිබෙන කොට වියදම රුපියල් 22,952 යි. 2009 දී රුපියල් 36,451 ක් එන කොට, වියදම වන්නේ රුපියල් 31,331 යි. 2012 - 13 දී රුපියල් 46, 207 යි ආදායම, වියදම රුපියල් 40,887 යි. ඒ කියන්නේ ආදායම වියදමට වැඩිය රුපියල් 5,320 කින් වැඩියි.වසර 2005 දී වී නිෂ්පාදනය මෙට්‍රික්ටොන් 32, 46, 190 යි. මේ ජනලේඛන හා ‍සංඛ්‍යාලේඛන දෙපාර්තමේන්තුවේ ලේඛනයක්, එදා වී කිලෝවක් විකුණපු මිල රුපියල් 15,57 යි. එතකොටත් සියලු ම වී ගොවීන්ගේ ආදායම රුපියල් මිලියන 50,540 යි. 2012 දී වී නිෂ්පාදනය මෙට්‍රින් ‍ටොන් 38,45,945 යි. අද වී කිලෝවක මිල රුපියල් 28,42 යි. සහතික මිලටත් වඩා අඩුවෙන් ගණන් හැදුවොත් රුපියල් මිලියන 111, 532 ක් අද ගොවීන්ට ලැබෙනවා. එදාට වැඩිය රුපියල් මිලියන 60, 992 ක් අද වී ගොවීන්ගේ අතට යනවා.එදා නිෂ්පාදනය කළේ කිලෝ මිලියන 317 යි. එදා තේ කිලෝවක මිල රුපියල් 185. 84 යි. එතකොට වටිනාකම ලෙස ගොවීන්ට ගියේ රුපියල් මිලියන 58,811 යි. අද නිෂ්පාදනය කිලෝ මිලියන 328.4 යි. 2012 දී තේ කිලෝවක මිල රුපියල් 392.40 යි. අද වටිනාකම, අද ඔවුන්ට තේවලට හම්බ වෙනවා රුපියල් මිලියන 128,863 ක්‍. එදාට වඩා කුඩා තේ වතු හිමියන්ට අද, මොකද, මම මුළු නිෂ්පාදනයෙන්සියයට 76 යි ගත්තේ, කුඩා තේ වතු හිමියන් විතරයි ගත්තේ රුපියල් මිලියන 69, 952 ක් වැඩිපුර හම්බ වෙනවා.එදා රබර් කිලෝ මිලියන 104.4 ක් නිෂ්පාදනය කළා. එදා රබර් කිලෝවක් රුපියල් 147.98 ට දුන්නේ. ඒ අනුව ඔවුන්ට එදා හම්බ වෙලා තිබෙනවා, රුපියල් මිලියන 15, 390 ක්. අද කිලෝග්‍රෑම් මිලියන 152.1 ක් නිෂ්පාදනය කරලා තිබෙනවා. 2012 දී රබර් කිලෝ එකක් රුපියල් 420.74 ට දෙනවා. අද ඔවුන්ට රුපියල් මිලියන 63,973 ක් ලැබෙනවා. අද එදාට වඩා කුඩා රබර් වතු හිමියන්ට රුපියල් මිලියන 48, 583 ක් යනවා.භෝග වගාවඑදා පොල් ගෙඩි මිලියන 2, 515 යි නිෂ්පාදනය කළේ. එදා පොල් ගෙඩිය වික්කේ රුපියල් 12.46 ට. ඒ අනුව එදා රුපියල් මිලියන 31.337 ක ආදායමක් ඔවුන්ට ගියා. 2012 දී නිෂ්පාදනය වෙලා තිබෙනවා පොල් ගෙඩි මිලියන 2,940 ක්. අද පොල් ගෙඩියක මිල රුපියල් 21.83 යි. අද ඔවුන්ට රුපියල් මිලියන 64,180 ක් ලැබෙනවා. ඒ අනුව අද ඔවුන් රුපියල් මිලියන 32, 843 ක අතිරේක ආදායමක් ලබලා තිබෙනවා.බඩ ඉරිඟු හොඳ වගාවක්. එදා මෙට්‍රික්ටොන් 41, 804 යි නිෂ්පාදනය කළේ. ඒවා කිලෝ එකක් වික්කේ රුපියල් 20.58 ගණනේ. ඒ අනුව බඩ ඉරිඟු ගොවීන්ට රුපියල් මිලියන 860 යි හම්බ වුණේ. අනුරාධපුරයේ ගොවියෝ තමයි සියයට 80 ක් ම බඩ ඉරිඟු වගාව කරන්නේ. අද ඔවුන් නිෂ්පාදනය කරනවා මෙට්‍රික්ටොන් 202, 315 ක්. අද බඩ ඉරිඟු කිලෝව රුපියල් 35.25 ටයි විකුණන්නේ. අද ඒ අයට රුපියල් මිලියන 7, 132 ක ආදායමක් එනවා. එදාට වඩා අද අනුරාධපුරයේ බඩ ඉරිඟු ගොවීන් රුපියල් බිලියන 6,272 ක ආදායමක් ලබනවා.අද අර්තාපල් වගා කරන්නේ පළාත් තුනක පමණයි. එදා මෙට්‍රික් ටොන් 79,445 යි නිෂ්පාදනය කළේ. එදා අර්තාපල් කිලෝවක මිල රුපියල් 53.23 යි. ඒ අනුව එදා රුපියල් මිලියන 4, 227 යි හම්බ වුණේ. 2012 දී නිෂ්පාදන අඩු වෙලා තිබෙනවා. අද මෙට්‍රික්ටොන් 72,186 යි නිෂ්පාදනය කරන්නේ. රුපියල් 76.65 කට තමයි අද අර්තාපල් කිලෝ එකක් දෙන්නේ. ඒ අනුව රුපියල් මිලියන 5,533 යි ගොවීන්ට යන්නේ. ඒ අනුව රුපියල් මිලියන 1,350 ක ආදායමක් අර්තාපල් ගොවීන්ට 2005 ට වැඩියෙන් 2012 වර්ෂයේ දී අතිරේකව ගියා.උද්ධමනය අඩු කළා2005 දී සෝයා බෝංචි නිෂ්පාදනය මෙට්‍රික්ටොන් 4,990 යි. කිලෝ එකක් රුපියල් 39,67 ට දුන්නේ. ඒ අනුව එදා රුපියල් මිලියන 198 ක ආදායමක් සෝයා බෝංචි ගොවියාට ලැබුණා. අද ඒක වැඩි වෙලා විශාල ආදායමක් ලැබෙනවා.අද විශේෂයෙන් ම වන්නියේ ගොවීන් තමයි උඳු වගා කරන්නේ. එහේ ඉන්න හමුදාව නොවෙයි මේවා වවන්නේ. වවුනියාවේ, වන්නියේ ජනතාවයි මේවා වවන්නේ. උඳු මෙට්‍රික්ටොන් 6,923 ක් එදා නිෂ්පාදනය කළා.එදා උඳු කිලෝ එකක් රුපියල් 45.49 ට වික්කා. ඒ අනුව එදා ඔවුන්ට හම්බ වුණේ රුපියල් මිලියන 315 යි. අද නිෂ්පාදනය මෙට්‍රික් ටොන් 10,180 දක්වා නැඟලා තිබෙනවා. ඒ වාගේ ම උඳු කිලෝවක මිල රුපියල් 137.78 ක් වෙනවා. අද ඔවුන්ට ලැබෙන ආදායම රුපියල් මිලියන 1, 412 යි. ඒ අනුව අද වන්නියේ උඳු ගොවීන්ට රුපියල් මිලියන 1,097 ක් වැඩිපුර ලැබෙනවා.එදා නිෂ්පාදනය කළේ එළකිරි ලීටර් 1,300, 485 යි. එළකිරි ලීටර් එකක් වික්කේ රුපියල් 19.35 ට. රුපියල් මිලියන 261 යි එදා එළකිරි නිෂ්පාදකයාට ගියේ.අද කිරි ලීටර් මිලියන 19,803 ක් නිෂ්පාදනය කරනවා. අද සාමාන්‍යයෙන් කිරි ලීටරයක මිල රුපියල් 50 ක් වුණත්, රුපියල් 48,90 කට ලැබුණාම රුපියල් මිලියන 707 ක් අද කිරි ගොවීන් වැඩිපුර ලබා ගන්නවා කියන එක කියන්නට ඕනෑ. ඒ වාගේ ම අපේ හම්බන්තොට එදා මී කිරි නිෂ්පාදනය කළේ ලීටර් 25,77,000 යි. එදා ලීටරය රුපියල් 22.92 ට රුපියල් මිලියන 59 යි ලැබුණේ. අද ලීටර් 51,34,000 ක් මී කිරි ලැබෙන අතර, ලීටරයක් රුපියල් 56.91 කට විකුණනවා. ඒ අනුව රුපියල් මිලියන 292 ක් ලැබෙනවා. එදාට වැඩියෙන් රුපියල් මිලියන 2033 ක් ලැබෙනවා. තෘණ භූමි ප්‍රශ්නයත් අපි විශේෂයෙන් ම සලකා බලනවා.අප ලැබූ නිදහසෙන් පසුව 2009 ජූනි මාසයේ ඉඳලා දීර්ඝ කාලයක් උද්ධමන අගය තනි ඉලක්කමක පවත්වාගෙන යන්නට අපට හැකි වෙලා තිබෙනවා. සාමාන්‍යයෙන් බැලුවොත් 1978 ඉඳලා 2009 දක්වා උද්ධමනයේ සාමාන්‍ය අගය සියයට 11.8 යි. 2009 වර්ෂයේ ජූනි මාසයේ ඉඳලා 2013 ඔක්තෝබර් මාසය වනතෙක් සාමාන්‍ය අගය සියයට 6.3 යි.මොකද, එක මාසයක, දෙකක උද්ධමනයේ අගය අරගෙන නොවෙයි මා කථා ක‍රන්නේ. අපි දළ වශයෙන් අවුරුදු ගණනක ගත්තත්, අවුරුද්දෙන් අවුරුද්ද උද්ධමන අගය ගත්තත් 2011 දී උද්ධමනය සියයට 14.2 යි. 2005 වර්ෂයේදී ජනාධිපතිතුමා බලයට පත් වනකොට උද්ධමනය සියයට 11 යි. 2012 දී උද්ධමනය සියයට 7.6 යි, 2013 වර්ෂය වනකොට උද්ධමනය අවම වශයෙන් සියයට 7.2 ක් වත් වෙයි කියලා අපි බලාපො‍රොත්තු වනවා.සාමාන්‍යයෙන් රටක ණය දළ දේශීය නිෂ්පාදිතයේ ප්‍රතිශතයක් හැටියට තමයි බලන්නේ. නමුත් මේ ප්‍රමාණය 2004 දී 102.3 ඉඳලා 2012 වනකොට සියයට 79.1 ක් දක්වා අඩු වෙලා තිබෙනවා. ඒක තමයි ලෝකයේ ණය ලබා ගන්නා ක්‍රමය.සාමාන්‍යයෙන් එක්සත් ජාතීන්ගේ ආර්ථික හා සමාජ කොමිසම මේ හැම රටකටම ණය ලබා දීමේ අවදානම ගණන් හදනවා. මේ සඳහා නිර්ණායක හයක් තිබෙනවා. ඒ ව‍ර්ගීකරණය අනුව ණය බර අඩු රටවල් අතරින් නිර්ණායක හයකින් ශ්‍රී ලංකාව ඉතා හොඳ වර්ගයේ පහක් අතරට අයිති වෙනවා ය කියන එක මේ අවස්ථාවේදී සඳහන් කරනවා.ආර්ථික සංවර්ධන වේගයඒ වගේ ම ඒක පුද්ගල ආදායම. මේවා තමයි ලෝකයේ ආර්ථිකයක හොඳ, නරක මනින දත්තයන්, නිර්ණායකයන්, ඒකපුද්ගල ආදායම 2006 වර්ෂයේදී ඇමෙරිකානු ඩොලර් 1241 යි. 2012 වර්ෂය වනකොට 2923 යි. දෙගුණයකින් වැඩි කළා. 2016 වර්ෂයේ දී අපේ ඉලක්කය ඒක පුද්ගල ආදායම 4000 ට වර්ධනය කරන්නයි.ඊළඟට ආර්ථික වර්ධන වේගය, නිදහසින් පසු 1951 වර්ෂයේ සිට සාමාන්‍යයෙන් තිබුණේ සියයට 4.5 යි. 2006 වර්ෂයේදී සාමාන්‍ය ආර්ථික වර්ධන වේගය සියයට 6.7 ට අප ගෙනාවා. අවුරුදු තුනක් නොකඩවා ඉහළට ආර්ථික වර්ධන වේගයක් ඇති කරගෙන තිබෙනවා.රාජ්‍ය ආයෝජනය සාමාන්‍යයෙන් තිබුණේ 2000 වර්ෂයේ සිට 2004 වර්ෂය දක්වා සාමාන්‍ය අගය සියයට 2.6 යි. නමුත් අප ඒක 5.8 ට වැඩි කළා. 2012 වර්ෂයේදී රාජ්‍ය ආයෝජනය දළ දේශීය නිෂ්පාදනයත් එක්ක සියයට 6.9 කට.මේ රජය වැඩි වයස්ගත අයට සමාජ සේවා අමාත්‍යාංශයෙන් දෙන ආධාර මුදල රුපියල් 3000 දක්වා වැඩි කළා. ඒ වාගේ ම නොමිලයේ පොත් දෙන එක. මේ සෑම සහනාධාරයක් ම මේ සියල්ලම කරන ගමන් තමයි අය වැය හිඟය අඩු කරගත්තේ. 2005 වර්ෂයේ දී සියයට 7 තිබුණු අය වැය හිඟය 2013 වෙනකොට සියයට 5.8 ට අඩු කළා. 2015 දී සියයට 4.7 ට අඩු කරන්නට බලාපොරොත්තු වෙනවා.විදේශ සංචිත රටකට ඉතාමත් වැදගත් බව අප දන්නවා. ඒකත් අප යම් විධියකින් ශක්තිමත් කර තිබෙනවා. 2005 වර්ෂයේදී ඇමෙරිකානු ඩොලර් 2735 කට තිබුණු විදේශ සංචිතය 2013 වෙනකොට ඇමෙරිකානු ඩොල‍ර් මිලියන 7100 දක්වා වැඩි කර තිබෙනවා. 2015, 2016 වර්ෂ වෙනකොට ඇමෙරිකානු ඩොලර් මිලියන 11200 ක විදේශ සංචිත ප්‍රමාණයක් අපේ ජනතාවට අයිති කර දෙන්නට බලාපොරොත්තු වෙනවා. ඒක අනිවාර්යයෙන් ම අපේ ජනාධිපතිතුමා ඉෂ්ට කරනවා.ශ්‍රී ලංකාව 2012 දී 241,000 ක් ලෙස පිට ර‍ට යවපු ප්‍රමාණයෙන් සියයට 42.89 ක් ම ගෘහ සේවිකාවන්, නව වැඩපිළිවෙළ අනුව 142, 425 ක් වූ ඒ ගෘහ සේවිකාවන් ප්‍රමාණය 2013 වසර වනවිට 81, 410 දක්වා අඩු කළා. ගෘහ සේවිකාවන් සංඛ්‍යාව සියයට 33.75 ක් දක්වා අඩු කළා. පුහුණු ගෘහ සේවිකාවන් වැඩි පඩි ලැබෙන රටවලට යවන්න තමයි අප දැන් උත්සාහ කරන්නේ.‍වසර 2005 දී මුළු අපනයනවලින් අපට ලැබුණේ රුපියල් මිලියන 628,008 යි. 2011 වන විට එය රුපියල් 1,128,340 ක් දක්වා වැඩි වෙලා තිබෙනවා. ඒ වැඩි වුණු සම්ප‍ූර්ණ ප්‍රමාණය රුපියල් මිලියන පන්ලක්ෂ තුන්සිය තිස්දෙකයි. වැඩි වීමේ ප්‍රතිශතය 79.6 යි. අපේ අපනයන සඳහා අප නව වෙළෙඳ පොළවල් සොයා ගත යුතුයි. ඒ වගේ ම අප නව භාණ්ඩ නිෂ්පාදනය කළ යුතුයි. එදා අපේ අපනයන තේ, පොල්, රබර්වලට සීමා වෙලා තිබුණා. නව වෙළෙඳ පොළවලට අපේ නිෂ්පාදන යැවිය යුතුයි.අපනයන ආදායමපසුගිය ඔක්තෝබර් මාසයේ දී ඇමෙරිකන් ඩොලර් 1,000 පන්නලා ඩොලර් මිලියන 1,053 ක ආදායමක් ලබා ගන්න අපේ අපනයනකරුවන්ට හැකි වුණා. මේ අවුරුද්දේ අපනයනවලින් ලැබුණු විදේශ ආදායමෙන් සියයට 43 ක ඉහළම වර්ධනයක් පෙන්නුම් කර තිබෙන්නේ සුළු අපනයන භෝග අංශයයි.පිටරටින් ගෙනෙන ආහාර පාන සඳහා පමණක් රුපියල් බිලියන 149, 568 ක් වියදම් කර තිබෙනවා. බඩ ඉරිඟු, වන්නියේ ගොවීන් වගා කරන උඳු හා වී වලින් අපි ස්වයංපෝෂිත වුණා. මේ අවුරුද්දේ අපි අල, ලූනුවලිනුත් ස්වයංපෝෂණය වෙන්න උත්සාහ කරනවා. ඒ වාගේ ම කිරිවලින් ස්වයංපෝෂණය වීම සඳහාත් අපි කටයුතු කරනවා.“දැයට කිරුළ” වැඩසටහනට සමගාමීව අපි තව වැදගත් වැඩපිළිවෙළක් ක්‍රියාත්මක කළා. ඒ තුළින් අපි ගමින් ගමට; ගෙයින් ගෙට ගිහිල්ලා ප්‍රජා අවශ්‍යතා ඉටු කරනවා. විශේෂයෙන් ම කුරුණෑගල, කෑගල්ල, පුත්තලම කියන දිස්ත්‍රික්ක තුනේ තිබෙන සෑම ග්‍රාම සේවා වසමකටම ගිහිල්ලා ඔවුන්ගේ ප්‍රශ්න හඳුනා ගන්න අපි ජංගම සේවාවක් පැවැත්වූවා.එහිදී ප්‍රශ්න රාශියක් ඉදිරිපත් වුණා. ඒ ප්‍රශ්නවලට විසඳුම් සපයා දී ඒ තුළින් ඉතා හොඳ ප්‍රගතියක් අපට ලබාගන්න හැකි වුණා. එසේ ලබා ගත් ප්‍රතිඵල නිසා ම මේ රටේ ඉතිරි දිස්ත්‍රික්කවලත් තිබෙන සෑම ග්‍රාම සේවා වසමකම ජනතා සත්කාර ජංගම සේවාවන් සියල්ල මේ අවුරුද්දේ පවත්වන්න තීරණය කරලා තිබෙනවා.තව කරුණක් කියන්න කැමැතියි. නිව්යෝක් ටයිම්ස් පුවත්පතේ අපේ රට ගැනත් සඳහන් වනවා. ඒ කියන්නේ අනෙක් සියලුම රටවල දැන් තිබෙන රජයන් වෙනස් වෙද්දී ශ්‍රී ලංකාවේ පමණක් ‍ඒ රජයම ඉදිරියටත් පවතිනවා කියලායි.ආර්ථික සංවර්ධන නිලධාරීන් හැටියට සෑම ගමකටම උපාධිධාරියෙක් පත් කරලා තිබෙනවා. ඊට අමතරව සමෘද්ධි සංවර්ධන නිලධාරීන් ඉන්නවා. දිවි නැඟුම දෙපාර්තමේන්තුව ලබන ජනවාරි 01 වැනිදා ඉඳලා ක්‍රියාත්මක කරනවා. ජනතාව නියෝජනය කරමින් ප්‍රාදේශීය සභාවල, නගර සභාවල, මහනගර සභාවල මහජන නියෝජිතයින් සියලු දෙනා ඔවුන්ට නොයෙක් චෝදනා එද්දී ඉතාම අවංකව මේ කටයුත්තේ දී අපේ අමාත්‍යාංශයට සේවය කළා. ඒ පළාත් සභා මන්ත්‍රීවරු, ඒ නායකත්වය, පාර්ලිමේන්තුවේ සිටින සියලුම මන්ත්‍රීවරු දැක්වූ සහයෝගයට ස්තුතිවන්ත වෙනවා. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=ab1312082</link>
    <topic>සංවාද මණ්ඩපය</topic>
    <author>සංවාද සටහන</author>
    <content>සාම්ප්‍රදායික කර්මාන්ත සහකුඩා ව්‍යවසාය සංවර්ධන ඇමැතිඩග්ලස් දේවානන්දඋතුරු පළාත් මැතිවරණයට පස්සේ ඔබතුමා නිහඬ වෙලා වගේ ඒ ඇයි?නිහඬයි කියලා ඔබතුමා අදහස් කරන්නේ මොන විදියටදඔබ දේශපාලන වශයෙන් නිහඬ වෙලා වගේ ?මෙහෙමයි අපි බොහොම වෙහෙස මහන්සි වෙලා කටයුතු කරපු දෙයකට අපි බලාපොරොත්තු වුණ ප්‍රතිඵලය ලැබුණේ නැහැ. ඒ නිසා ජනතාව දිනා ගැනීම සඳහා අවශ්‍ය උපාය මාර්ග ගැන තමයි අපි කල්පනා කරමින් ඉන්නේ.ඒකට හේතුව තමයි දෙමළ මාධ්‍ය අවාසනාවන්ත විදියට වැරැදි චිත්‍රයක් දෙමළ ජනතාවට පෙන්නීම. අද දෙමළ පත්තරයක් අතට අරගෙන බැලුවොත් දෙමළ ජනතාව කලබලයට පත් වෙනවා. මොකද එවැනි වැරැදි පෙලඹවීම් දෙමළ මාධ්‍ය සිදු කරනවා.ඔබ ඒකෙන් අදහස් කරන්නේ කුමක්ද?මේ වෙන විට දෙමළ මාධ්‍ය දෙමළ ජාතික සන්ධාන‍යේ බොරු නැත්නම් ව්‍යාජ දේශපාලනයට මාර්ගයක් පාදා දී තියෙනවා. මීට කලින් ද්‍රවිඩ එක්සත් විමුක්ති පෙරමුණ කළෙත් ඒකමයි. ඒ සඳහා දෙමළ මාධ්‍ය යොදා ගත්තා. දෙමළ මාධ්‍ය ව්‍යාජ ලෙස හැසිරවීමට දෙමළ ජාතික සන්ධානය සමත් වෙලා තියෙනවා. ඒ නිසා දෙමළ මාධ්‍යවල බලපෑම මත දෙමළ ජනතාවගේ මත වෙනස් වෙලා තියෙනවා.ළඟදී බ්‍රිතාන්‍ය අගමැතිතුමා යාපනයට ගියා. ඒ යාපනයට ගිය ගමන දෙමළ ජාතික සන්ධානය හරි හැටියට ප්‍රයෝජනයට ගත්තේ නැහැ. ඒ නිසා දෙමළ ජනතාව විසින්ම මෙහෙයවපු ප්‍රහාරයකට ආර්.සම්බන්ධන් ලක් වුණා. මොකද දෙමළ ජනතාවට එංගලන්ත අගමැති හමුවීමට දෙමළ සන්ධානය විසින්ම ඉඩක් දුන්නේ නැහැ. දෙමළ ජනතාව ඒ නිසා කෝප වුණ හැටි අපි දැක්කා. ආර්. සම්බන්ධන්ගේ වාහනයට එල්ල කරපු ප්‍රහාරයෙන්ම අපට ඒක පෙනුණා.එංගලන්ත අගමැති හමුවීමට අවස්ථාවක් දෙමළ ජනතාවට ලැබුණා නම් එයින් දෙමළ ජනතාවට ලැබෙන ප්‍රතිලාභය මොකක්ද?ඒකේ ප්‍රතිලාභයක් ගැන අපිට කියන්ඩ බැහැ. නමුත් දෙමළ සන්ධානය තමන්ගේ වාසිය සඳහා කරන දේශපාලනයක් අද තියෙන්නේ. මං විශ්වාස කරන්නේ අපේ රටේ ප්‍රශ්න විසඳා ගත යුතු වෙන්නේ අපියි. එහෙම නැතිව විදේශ රටවල අය නෙමෙයි. නමුත් දෙමළ සන්ධානය තමන්ගේ වාසිය වෙනුවෙන් විදේශීය රටවල නායකයන් ගෙන්වලා බොරු රඟපෑමක් දෙමළ ජනතාව ඉදිරියේ කරනවා.මට කෙටියෙන් කියන්ඩ ඔබ ඔය කියන දෙමළ ජාතික සන්ධානයේ වාසි තකා කියන්නේ මොකක්ද?දෙමළ ජතික සන්ධානය දෙමළ ජනතාවගේ ප්‍රශ්න විසඳන්ඩ කැමැති නැහැ. මොකද දෙමළ ජනතාවගේ ප්‍රශ්න තියෙන තුරු විතරයි දෙමළ ජාතික සන්ධානයට දේශපාලනයේ යෙදිලා ඉන්ඩ පුළුවන් වෙන්නේ. ඒක තමයි එයාලාගේ දේශපාලනය. මට හිතෙන විදියට දෙමළ ජනතාවට බ්‍රිතාන්‍ය අගමැති හමු වීමට අවස්ථාව ලැබුණා නම් අගමැතිවරයා දෙමළ ජනතාවගේ නියම ප්‍රශ්න ගැන තේරුම් ගනීවි.දැන් ඇත්තටම ‍‍‍‍ඔබතුමාට ‍‍‍‍‍‍‍‍‍‍‍‍‍උතුරු පළාතේ දේශපාලන වශයෙන් තැනක් නැද්ද?ඇයි එහෙම අහන්නේ.‍‍උතුරු පළාත් සභා මැතිවරණයේදී ඔබේ පක්ෂයේ නියෝජිතයන්ට ලැබුණු පරාජය නිසා එහෙම අහන්නේ?මෙහෙමයි ගිය පාර්ලිමේන්තු මැතිවරණයේදී දෙමළ නායකයන්ගෙන් මං තමයි වැඩිම මනාප ප්‍රමාණයක් ලබා ගත්තේ. මට ඒ වරම තවමත් තියෙනවා. නමුත් මං පළාත් සභාවට හෝ පළාත් පාලන මැතිවරණයට තරග කර පරාජයට පත් වුණා නම් ඔබතුමාගේ ඒ ප්‍රශ්නයට උත්තරයක් දෙන්ඩ තිබුණා.කොහොම වුණත් පළාත් සභා මැතිවරණයේ දී ඔබේ පක්ෂය ලැබු බරපතළ පරාජය වහගන්ඩ ද හදන්නේ?අපේ පරාජයට හේතුව අපි අවශ්‍ය උපාය මාර්ග හඳුනා නොගැනීම කියන දෙයයි මගේ අදහස. කොටි සංවිධානය පවතින කාලයේ දී කිව්වේ අපේ පක්ෂය පරාජය කරන්ඩ කියලායි. නමුත් අපිට පාර්ලිමේන්තුවේ ආසනයක් ලැබුණා.දෙමළ සන්ධානය පාර්ලිමේන්තුවේ ආසන 22 ක් දිනා ගත්තා. නමුත් ජනතාව අපිව ප්‍රතික්ෂේප කළේ නැහැ. මං 1994 ඉඳලා පාර්ලිමේන්තුවේ ඉන්නවා. ආර්. සම්බන්ධන් , සුරේෂ් ප්‍රේමචන්ද්‍රන් සහ මාවෙයි සේනාධිරාජා තනි තනිවම ඡන්දය ඉල්ලා පරාජයට පත් වෙලා තිබෙනවා. නමුත් මං තනිවම පාර්ලිමේන්තු ආසනය රැක ගෙන තියෙනවා.දෙමළ ජාතික සන්ධානය උතුරු පළාතේ බලය ලබා ගත් පසුව ඔවුන්ගේ ක්‍රියාකාරීත්වය ඔබ දකින්නේ මොන විදියට ද?දෙමළ සන්ධානයේ ක්‍රියාකාරීත්වය මා දකින්නේ හරියට නටන්ඩ බැරි කෙනා පොළොව ඇදයි කියනවා වගේ වැඩක් හැටියටයි. ඔවුන් උතුරු පළාතේ ජනතාවගේ ජීවන තත්ත්වය උසස් කරන්ඩ හෝ ඒ පළාත සංවර්ධනය කරන්ඩ කරන දෙයක් නැහැ.දෙමළ ජනතාව ජාතිවාදයට පොලඹවා දෙමළ ජනතාවගේ ඡන්දය කොල්ල කාලා තමයි දෙමළ ජාතික සන්ධානය බලයට පත් වුණේ. ගිය ජනාධිපතිවරණයේ දී සරත් ‍ෆොන්සේකාට උතුරු නැඟෙනහිර ඡන්දය ලැබුණා. එතකොට හිතලා බලන්ඩ දෙමළ සන්ධානය තමන්ගේ අරමුණු වෙනුවෙන් දෙමළ ජනතාව මොන විදියට ද පාවිච්චි කරන්නේ කියලා.ඒ බව දෙමළ ජනතාවට වටහා දීම ඔබේ වගකීමක් නේද?පැහැදිලිවම. ඒ නිසා තමයි අපේ පක්ෂය මේ වෙනකොට කල්පනා කරමින් ඉන්නේ දෙමළ ජනතාවට ඒ බව වටහා දෙන්ඩ කළ යුතු ‍දේවල් මොනවාද කියලා.ඒ කියන්නේ ඔබ අතින් ඉටු විය යුතු වගකීම් පැහැර හැරීමක් වෙලා කියන දෙය නේද?සමහර විට එහෙමත් වෙන්ඩ පුළුවන්.දෙමළ සන්ධානය උතුරේ ජනතාවට දුන් එකම පොරොන්දුවක් වත් ඉටු කරන සුදානමක් වත් පේන්ඩ නැද්ද?පළාත් සභා මැතිවරණයට දෙමළ සන්ධානය ඉදිරිපත් වෙනකොට දුන්න පොරොන්දු ඉටු කරන්ඩ පුළුවන් ඒවා නෙමෙයි. ඒවා ප්‍රායෝගිකව සාර්ථක කර ගන්ඩ පුළුන් ඒවා නෙමෙයි. ඒ නිසා ව්‍යාජ තොරතුරු දෙමළ මාධ්‍ය මගින් ජනතාව අතරට ගෙන යමින් කටයුතු කරනවා හැර දෙමළ සන්ධානය මේ වෙන තෙක් දෙමළ ජනතාවට දුන් පොරොන්දු එකක්වත් ඉටු කර නැහැ.දෙමළ ජනතාව ඒ බව තේරුම් අරගෙන ඇති කියලා ඔබ හිතනවාද?දෙමළ ජනතාවට එංගලන්ත අගමැති හමු වීමට ඉඩ ලබා නොදීම නිසා දෙමළ ජනතාව ආර්.සම්බන්ධන්ගේ වාහනයට ප්‍රහාරයක් එල්ල කළේ දෙමළ ජනතාව ඒ බව වටහා ගැනීමෙන් කියලා මා විශ්වාස කරනවා. එවැනි ප්‍රහාරයන්ට මුහුණ දීමට දෙමළ සන්ධානයට ඉදිරියටත් සිදු වේවි. මේ වෙනකොට දෙමළ ජනතාව හිතනවා දෙමළ සන්ධානය තමන්ට දුන් පොරොන්දු ‍ඉටු කළේ නැහැ කියලා.දෙමළ ජනතාවට ඒ ගැන විවේචනයක් තියෙනවා. ඒ වගේම නොගැළපෙන මහ ඇමැතිවරයෙක් පත් කර ගත්තා කියලා දෙමළ ජනතාවගේ මතයක් ඇති වී තියෙනවා. වත්මන් උතුරු මහ ඇමැතිතුමා බෝට්ටු‍ දෙකක පය ගහගෙන ඉන්නවා වගේ තමයි ඉන්නේ.මහ ඇමැතිවරයා බෝට්ටු දෙකක පය ගහගෙන ඉන්නවා කියන එකේ තේරුම මොකක්ද ?අපි රජයත් එක්ක කරගෙන යන්නේ ඒකීය රාජ්‍ය කියන මතයේ දේශපාලනයක්. නමුත් ‍උතුරේ මහ ඇමැතිවරයා දකුණේ ජනතාවට ඒකීය කියන තැන ඉඳගෙන දේශපාලනය කරන ගමන් උතුරට ගිහින් අන්තවාදීන්ට සහයෝගය දෙන විදියේ දේශපාලනයක් තමයි එතුමා කරන්නේ. ඒ නිසායි එතුමා බෝට්ටු දෙකක කකුල් තියාගෙන ඉන්නවා කියන්නේ. මෙතෙක් කාලයක් දෙමළ සන්ධානය රජයට විරුද්ධ දේශපාලනයක් කරමින් ආවේ. එතැනින් මිදෙන්ඩ ඒ අයට බැහැ.උතුරු පළාත් මහ ඇමැතිතුමා ආණ්ඩුවත් එක්ක සහයෝගයෙන් වැඩ කරන්ඩ ඕනේ කියලා ඔබ හිතනවාද?මගේ අදහස තමයි රජයත් එක්ක සහයෝගයෙන් වැඩ කළොත් තමයි දෙමළ ජනතාවගේ ප්‍රශ්නවලට විසඳුම් ලබා ගන්ඩ පුළුවන් වෙන්නේ. එහෙම නැතිව වැඩ කරනවා නම් එයාලාගේ ප්‍රශ්නවලට විසඳුමක් ලබා ගන්ඩ බැහැ. අනෙක අපේ රටේ තියන ප්‍රශ්න අපිම සහයෝගයෙන් විසඳාගන්ඩ ඕනේ.කෙටි ස්මාරක ඉදි කිරීම ගැන උතුරු පළාත් සභාවේ සහ ඇතැම් පළාත් පාලන ආයතනවල කතාබහට ලක්ව තිබෙනවා. ඔබට ඒ ගැන හිතෙන්නේ මොකක්ද ?ස්මාරකයක් කියන්කේ කිසිදු වැඩකට නැති දෙයක්. එය ක්‍රියා විරහිත දෙයක්. නමුත් අපේ ජනතාවට අවශ්‍ය සහන ලැබෙන ක්‍රියාවලියක් පමණයි.මට දැන ගන්ඩ අවශ්‍ය කොටි ත්‍රස්තවාදීන්ගේ ස්මාරක ඉදි කරනවාට ඔබ එකඟ ද නැද්ද කියලායි?මං ඒකට කැමැති නැහැ. මාව ඝාතනය කරන්ඩ කොටි සංවිධානය කීප වරක් උත්සාහ කළා. ඒ වගේම මගේ පක්ෂයේ සාමාජිකයෝ විශාල පිරිසක් කොටි සංවිධානය විසින් ඝාතනය කළා. එතකොට ඒ වගේ දෙයකට මං කොහොමද එකඟ වෙන්නේ.ශ්‍රී ධරන් පාර්ලිමේන්තුවේ දී කිව්වා ප්‍රභාකරන් කියන්නේ දෙමළ ජනතාවගේ විරයෙක් කියලා ?එතුමාගේ අදහස අනුව එහෙම කියනවා ඇති. මොකද එතුමාට විදේශ ණය අධාර ගන්ඩ ඒ ව‍ගේම එයාලාට ඡන්ද ලබා ගන්ඩ ඕනේ. ඒ ඇරෙන්ඩ දෙමළ ජනතාවට ඒවායින් කිසිම ලාභයක් නැහැ. ඒක එතුමාගේ ව්‍යාජ දේශපාලනයේ හැටි.එතුමා අවසාන කාලයේ වන්නියේ ඉන්න කොට ළමයින්ව අල්ලාගෙන කොටි සංවිධානයට දුන්න කෙනෙක්. අන්තිමට අන්තර් ජාතික රතුකුරුස සංවිධානයේ වාහනයකින් කොළඹට ආවේ. එදා ජනතාව කඳවුරුවල ඉන්න කොට මිනිහා කොළඹට පැන ගත්තා.ඔබ හිතන විදියට දෙමළ ජනතාව ප්‍රභාකරන් ජාතික වීරයෙක් විදියට සලකනවාද?අපි නම් එහෙම පිළි ගන්නේ නැහැ.දෙමළ ජනතාවට ජනාධිපතිතුමා ගැන තියෙන විශ්වාසය මොන වගේද?ජනාධිපතිතුමා මේ රටේ ත්‍රස්තවාදයට තිත තිබ්බා. ඒ වගේම ප්‍රජාතන්ත්‍රවාදය ස්ථාපිත කරන්ඩ බොහොම වෙහෙසක් ගන්නවා. ඒ නිසා එතුමා සරුසාරවත් රටක් බිහි කරයි කියන විශ්වාසයෙන් දෙමළ ජනතාව ඉන්නේ. ඒ නිසා දෙමළ ජනතාවගේ විශ්වාසය එතුමාට ඉදිරියේදී තව තවත් වැඩියෙන් ලැබේවි.ලංකාවේ දෙමළ ජනතාවගේ ප්‍රශ්න සාකච්ඡා කරන්ඩ තමිල්නාඩුවේ සමුළුවක් සංවිධානය කර තිබෙන බව වාර්තා වෙනවා?ඉදිරියේ දී ඉන්දීය මහා මැතිවරණය පැවැත්වීමට නියමිතයි. ඒ නිසා වෙන්ඩ ඇති එවැනි උපක්‍රමයක් අනුගමනය කරනවා ඇත්තේ. එවැනි සමුළු වැඩක් නැහැ. නමුත් පොදු රාජ්‍ය මණ්ඩලයීය සමුළුවට ඉන්දීය අගමැතිතුමා අවේ නැති එකේ පාඩුව වුණේ දෙමළ ජනතාවටමයි.ඉන්දියාව ලංකාවේ දෙමළ ජනතාවගේ ප්‍රශ්න ගැන සොයන්ඩ තමිල්නාඩුවේ සමුළුවක් තියන එක මොන තරම් උචිතද?ඒක දේශපාලන උපක්‍රමයක්. මහා මැතිවරණය ළඟ නිසා ඒ සඳහා වාසියක් ගන්ඩ ඒක එයාලා කරනවා. ඉන්දියාවේ තමිල්නාඩුවේ මොන තරම් දෙමළ ජනතාවට ප්‍රශ්න තියෙනවාද නමුත් එයාලා මැතිවරණයේ වාසියක් ගන්ඩ එහේ තියෙන ප්‍රශ්න වහ ගන්ඩ තමයි මේ වගේ සමුළුවක් තියන්ඩ යන්නේ.ඔබ හිතන විදියට ඉන්දියාව උතුරු පළාත දෙස බලන්නේ මොන විදියටද?ඉන්දියාවේ මධ්‍යම රජය ඉතාම සාධාරණ විදියට ලංකාවේ ප්‍රශ්නය දෙස බලන්නේ. නමුත් තමිල්නාඩුව ඉතාම අන්තගාමී විදියටයි ලංකාව දෙස බලන්නේ.යාපනය දිස්ත්‍රික් සංවර්ධන කමිටුවේ සම සභාපතිත්වය උතුරු පළාත් මහ ඇමැතිවරයාට දුන්නත් ඔහු එය ගැන තැකීමක් කරලා නැහැ නේද?අපේ පක්ෂය සහ දෙමළ ජාතික සන්ධානය අතර තියෙන ප්‍රධාන වෙනස තමයි අපි හිතන්නේ දෙමළ ජනතාවගේ ප්‍රශ්න විසඳන්ඩ ඕනේ කියලායි. නමුත් දෙමළ ජාතික සන්ධානය ජනාතාවගේ ප්‍රශ්න විසඳන්ඩ කැමැති නැහැ. ඒක එයාලාගේ දේශපාලනයට අවාසි වෙන නිසා.කරුණා අම්මාන් සහ පිල්ලෙයාන් එක්ක ඔබතුමාගේ තියෙන සම්බන්ධය මොන වගේද?ඉතාම හොඳ සහෝදරාත්මක සම්බන්ධයක් තියෙනවා.උතුරු පළාතට ආණ්ඩුව විශාල සංවර්ධනයක් ලබා දිලත් ඇයි ආණ්ඩුවට පළාත් සභා මැතිවරණයේදී ජනතාවගේ බහුතර කැමැත්තක් නොලැබුණේ?මා මුලින් කිව්වා වගේ අපි දැන් දෙමළ ජනතාවට සමීප වීමට අවශ්‍ය උපාය මාර්ග තෝරමින් ඉන්නේ.වත්මන් ආණ්ඩුවේ ක්‍රියා කලාපය ගැන උතුරු පළාතේ ජනතාවගේ සිතිවිලි මොන වගේද කියා ඔබට කිව හැකිද?අපි හිතනවා උතුරු පළාතේ විකල්ප මාධ්‍යයන් ඇති විය යුතුයි කියල. හැබැයි තව දෙයක් කිව යුතුයි. ආණ්ඩුව මහින්ද චින්තනයට අනුව රට සංවර්ධනය කරනකොට දෙමළ සන්ධානය මගඩි චින්තනයෙන් දෙමළ ජනතාව තව තවත් අමාරුවේ දානවා.සංවාද සටහනචන්දන බණ්ඩාරඑජාප පාර්ලිමේන්තු මන්ත්‍රීසුජීව සේනසිංහමේ අයවැය දුප්පතා පිට තවත් බර පැටවුණ අයවැයක් බව ද මැද පන්තියටත් මේ අයවැයෙන් කිසිඳු සහනයක් සලසා නැතැයි ද එජාප පාර්ලිමේන්තු මන්ත්‍රී සුජීව සේනසිංහ මහතා කියයි.සිළුමිණ සමඟ සම්මුඛ සාකච්ඡාවකට එක්වෙමින් මන්ත්‍රීවරයා මේ ප්‍රකාශය කළේය.එහිදී ඇසූ ප්‍රශ්න කිහිපයක් හා ඒවාට සේනසිංහ මන්ත්‍රීවරයා දුන් පිළිතුරු මෙසේ ය.ආණ්ඩුව පැත්තෙන් සංවර්ධන අයවැයක් ලෙස හඳුන්වන මේ අයවැය ඔබ දකින්නේ කොහොම ද?මේ අයවැයේ ගන්න දෙයක් නැහැ කියලයි මම කියන්නේ. මේ අයවැය දුප්පතා දුප්පත් මිනිහා තව තවත් තලා හෙළන අයවැයක්. පාලක අතළොස්සකට සුරසැප දෙන අයවැයක්. අයවැය ඉදිරිපත් කළදාට පසුදා සිට පරිප්පු, හාල්මැස්සෝ, පාන්පිටිවල සිට සැමන් ටින් එක දක්වා මිල වැඩි කළා. සාමාන්‍ය මිනිහට අවශ්‍ය අත්‍යවශ්‍ය බඩුවලට බදු ගහල සුඛෝපභෝගී භාණ්ඩවල බදු ඉවත් කරලා. රටේ ජනතාවගෙන් සියයට හැත්තෑවක් වන දුප්පත් ජනතාව මේ අයවැය නිසා තවදුරටත් තැළෙනවා මිසක් ඔවුන්ට සුගතියක් වෙන්නේ නැහැ.අයවැයේම කියනවා දුප්පත්කම අඩුවෙමින් තියෙන්නේ කියලා...?බලන්න ජන හා සංඛ්‍යා ලේඛන දෙපාර්තමේන්තුවම කියනවා හතර දෙනෙක් ඉන්න පවුලකට වේල් තුන කාල ඉන්න මාසෙක වියදමට රුපියල් 49000 ක් ඕන කියලා. මෙහෙම ආදායමක් රටේ අතිවිශාල දුප්පත් පවුල් සීයට 70 න් කීයෙන් කීයකට ද ලැබෙන්නේ. ආණ්ඩුව මේ අයවැයෙන් කරල තියන බඩු මිල වැඩිවීම නිසාම අර 49000 වියදම 53000 ක් 54000 ක් වේවි. මැද පන්තියටත් කිසිම සහනයක් නැහැ. 1200 වැටුප් වැඩිවීම දවසට රුපියල් හතළිහයි.පාපැදි යතුරුපැදි, මෝටර් රථ ත්‍රීවිල් රථ ගන්න බලාගෙන ඉන්න අයට කිසිම සහනයක් නොදී බදු බර වැඩි කළත් කැසිනෝ කාරයන්ට අවුරුදු 25 දක්වා බදු සහන දෙන පාලනයක් මේක. ආණ්ඩුවේ සමාගමක් වන ගේට්වේ සමාගමටත් බදු සහන දීල. මේක කළු සල්ලි සුදු කරන්න ගේන්න හදන උපක්‍රමයක්.රජය පැහැදිලිව කියන්නේ මේ අයවැය හරහා දේශීය නිෂ්පාදනය වැඩි කරන්න පැහැදිලි ඉලක්කයක් ඇතිව වැඩ කරන්න පුළුවන් කියා නේද?මොන බොරු කතාවක් ද ඔය. දැන් මොනව ද මේ රටේ නිෂ්පාදනය කරන්නේ. ඔක්කොම රටින් ගෙන්නල, කොමිස් ගහන ආර්ථිකයක් මේ හදල තියෙන්නේ. හිරමනේ අල්පෙනෙත්තේ ඉඳන් රටින් ගේන තැනට අද රට පත් කරලා. සියලු අපනයන සියයට 7 කින් පහළ වැටිලා.අපනයන ආදායම් පහළ වැටිල. තේ, රබර්. පොල් නිෂ්පාදන ඔක්කොම පහළ වැටිලා. අපනයන ඇඟලුම් කර්මාන්තය පහළ වැටිලා.අද වැඩිවෙලා තියෙන්නේ අන්ත අසරණ තත්ත්වයන් යටතේ එතෙර වහල් සේවයට යන අපේ කාන්තාවන් එවන මුදල් පමණයි.මේ රට අද ගෙනියන්නේ තේ පොල් රබර් ආදායමෙන් නෙවෙයි එතෙර ගිය අය මේ රටට එවන මුදලෙන්. මේ බොරු වියදම් තෙල් පිච්චීම් කරන්නේ අර කාන්තාවන් වහල් සේවයේ යෙදිල එවන ඩොලර්, ඩිරාම් වලින්.දේශීය නිෂ්පාදනය කිව්වට මේ රජය යටතේ මොනවද ඇතිවුණ නිෂ්පාදන මොනවද අලුතෙන් ඇතිවුණ කම්හල් කියල අහන්න ඕන.විපක්ෂය මොන විදියේ විවේචන එල්ල කළත් සංඛ්‍යා ලේඛනවලින් පෙන්වන පරිදි රටේ ඒක පුද්ගල ආදායම දෙගුණයක් වෙලා රැකියා වියුක්තියත් තනි ඉලක්කමක් කරා ගේන්න රජය සමත්වෙලා තියෙනවා...?අපි කියන්නේ ඔය සංඛ්‍යා ලේඛන නෙවෙයි පාරට බැහැල සාමාන්‍ය මිනිහ ගෙවන ජීවිතේ ගැන ඇහැ ඇරල බලන්න කියලයි. සංඛ්‍යා ලේඛනවලින් සුරංගනා ලෝක මවන්න පුළුවන්, නමුත් එදා වේල් තුන කාපු මිනිහට මේ බඩු මිල නිසා වේල් දෙකක්වත් කන්න බැරි වෙලා තියෙනවා. රැකියා 68000 කින් අඩුවෙලා ශ්‍රම බළකායත් 98000 කින් අඩුවෙලා කියලා සංඛ්‍යා ලේඛනවලින් හෙළි වෙනවා.ඒක පුද්ගල ආදායම වැඩිවුණා කිව්වට වැටුප් ලබන වැටු‍ෙපන් ජීවත්වන සාමාන්‍ය ජනතාවගේ ආදායම් වැඩිවෙලා නැහැ. ඇත්තටම ඔවුන්ගේ මූර්ත ආදායම් වැඩිවන බඩු මිලත් සමඟ තවත් අඩුවෙලයි තියෙන්නේ.විපක්ෂය කිසිම හොඳක් ආණ්ඩුවේ දකින්න කැමැති නැහැ...?නැහැ. අපි හොඳ දේට හොඳයි කියන්න කැමැතියි. අපිත් හොයන්නේ ආණ්ඩුව කරපු හොඳ දේවල් මොනවද කියලයි.අද රජයේ වියදමින් සීයට 25 ක් රුපියල් බිලියන 250 වියදම් කරන්නේ ආරක්ෂක අමාත්‍යාංශයට. හමුදාවේ ලක්ෂ 2 ක් රටේ නිෂ්පාදනය වැඩි කරන්න ජාතික නිෂ්පාදනය වැඩි කරන්න මේ පශ්චාත් යුද සමයේ හවුල්කර ගත යුතුව තිබෙනවා.යුද්ධය නිමාවුණ රටවල එවැනි වැඩපිළිවෙළවල් ලෝකෙ ක්‍රියාත්මක වෙලා තිබෙනවා. මෙසේ කළොත් ඔවුන්ගෙන් රටට වැඩි ප්‍රයෝජනයක් ගෙන ඔවුන්ගේ ආදායමත් වැඩි කරන්න පුළුවන් වෙනවා.වෙන රටවල් ආයෝජන ව්‍යාපෘතිවලදී මුදල් යොදවන්නේ වඩා ප්‍රතිඵලදායී ආයෝජනවල. මොකද ඒ ගන්න මුදල් ණය ලෙස නැවත ගෙවන්න ඕන ඒවයින් ලබන ආදායම්වලින්. නමුත් එහෙම ප්‍රතිඵලදායී ආයෝජන ද කියල මත්තල, හම්බන්තොට, වරාය, නෝරොච්චෝලේ විදුලි බලාගාරය වගේ ආයෝජන ගැන අහන්න ඕන.රජය කියන්නේ එම ආයෝජන වහාම ප්‍රතිඵල ලැබිය නොහැකි දීර්ඝ කාලීනව ප්‍රතිඵල ලබන ආයෝජන වන බවයි?රජය තමන් ප්‍රමුඛතාව දිය යුතු හා ප්‍රමුඛතාව නොදිය යුතු ව්‍යාපෘති හඳුනාගෙන නියම ඇගැයීමක් ඇතිවයි මහජන මුදල් ඒවාට යෙදවිය යුත්තේ. නැතිනම් අතිවිශාල ණය මුදල් චීනය වැනි රටවලින් වැඩි පොළියට ලබාගෙන ගෙවන්න බැරිවුණාම අමාරුවේ වැටෙන්නේ මේ රටයි.එජාපය ගැනත් කතා කළොත් ඔබ බලාපොරොත්තු වුණ වෙනස දැන් නායකත්ව මණ්ඩලය හරහා ලැබිල ද තියෙන්නේ කිව්වොත්...?තාම සම්පූර්ණ නැහැ. අපිත් කුමක් ද වෙන්නේ කියල බලාගෙනයි ඉන්නේ.මේ නායකත්ව මණ්ඩලයට ඔබ ඉල්ලූ පරිදි වෙනස්කම් කරන්න බලය තියෙනව ද?මං හිතන්නේ නැහැ.අපි ඉල්ලුව නායකත්ව මණ්ඩලය නායකයාගේ බලය පැවරුණ, නායකත්ව මණ්ඩලයේ ප්‍රධානියා පක්ෂ කෘත්‍යාධිකාරී මණ්ඩලයේත් ප්‍රධානියා වුණ නායකත්ව මණ්ඩලයක්. මේ පත් කරල තියන එක එහෙම එකක් නෙවෙයි.බස්නාහිර පළාත් සභා ඡන්දයයි ඡන්ද කැලැන්ඩරයේ ඊළඟට එන්නේ. ඔබ ඒ ඡන්දයට මහ ඇමැති අපේක්ෂකයා ලෙස තරග කරනව ද?මොන පක්ෂයෙන් ද, කොයි පැත්තෙන් ද.මං අහන්නේ මහ ඇමැතිකමට ඉල්ලන්න බලාපොරොත්තු වෙනව ද කියලයි...?සජිත් නායකත්වයට පත් කළොත් පාර්ලිමේන්තුවෙන් ඉල්ලා අස්වෙලා මන්ත්‍රී ආසනය පරිත්‍යාග කරල පළාත් සභා මහ ඇමැතිකමට ඉල්ලනවා. ඉල්ලල දිනනවා.එහෙම දිනන්නේ කොහොම ද එජාපය පහුගිය ඡන්ද ඔක්කොම පැරදුණානේ...?ඒ වෙනසක් නොකළ නිසානේ. අපි එජාපය තුළ ඉල්ලන්නේ පාක්ෂිකයන් ඉල්ලන ඡන්ද දිනන්න පුළුවන් වෙනස එජාපය තුළ කරන්න කියලයි.ඒ වෙනස වුණේ නැත්නම්...?නැත්නම් විපක්ෂයට වෙලා ආණ්ඩුවට පහර දෙමින් ඉන්නවා.ඉල්ලන වෙනස නැතිව මහ ඇමැතිකමටත් ඉල්ලන්නේ නැහැ...?නැහැ. ජීවිතේට ඉල්ලන්නේ නැහැ.ඔහොම කියමින් උන් අයත් අන්තිමේ ආණ්ඩුවේ ඔඩොක්කුවටයි වැටුණේ. පක්ෂය තුළ කැපුණාම වෙන විකල්පයක් නැතුව යනවා...?නැහැ. මොන ගේම ගැහුවත් එජාපයෙන් තමයි ගහන්නේ. ශ්‍රීලනිපයෙන් ආපු අය ආපහු ගියා. මම 1994 සිට දේශපාලනය කරනවා. මම අහේනියට සල්ලි හම්බ කරන්න දේශපාලනයට ආවේ නැහැ. පරිත්‍යාග කරල අපි දේශපාලනය කරන්නේ.ඔබ නායකත්ව මණ්ඩලයේ සභාපති කරු ජයසූරිය මහතා ගැන කුමක් ද කියන්නෙ...?කිසි දෙයක් කියන්නෙ නැහැ. කියන්න ඕන දේ එදා පොල්වත්ත පන්සලේදී කිව්වා.සංවාද සටහනසරත් පෙරේරා කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=ab1312083</link>
    <topic>රනිල්ගේ කාමරයට මා'පිලා ගෙනාවේ මන්ත්‍රී බුද්ධික ද?</topic>
    <author>චන්දන බණ්ඩාර</author>
    <content>ගිය සතියේ සෙනසුරාදා ජනාධිපතිතුමා හොරණ ප්‍රදේශයේ පැවැති උත්සව කීපයකට සහභාගී වුණේය. ජනාධිපතිතුමා රැගත් හෙළිකොප්ටර් යානය හොරණ නගර සභා ක්‍රිඩාංගනයට ගොඩ බෑවේ පෙරවරු දහයයි තිහට පමණය. ඒ වෙන වටත් ජනාධිපතිතුමා පිළි ගැනීමට නගර සභා ක්‍රිඩාංගනයට ඇමැති නිර්මල කොතලාවල සහ හොරණ නගරාධිපති ග්‍රැන්විල් රාජපක්ෂ පැමිණ සිටියහ.ඉන් අනතුරුව ජනාධිපතිතුමාගේ මෝටර් රථයට ඇමැති නිර්මල කොතලාවල නංවා‍ ගත්තේය." සර් අපි මුලින්ම යන්නේ නගර සභාවටද නැත්නම් විද්‍යාරතනයටද" ඇමැති නිර්මල ජනාධිපතිතුමාගෙන් විමසා සිටියේය." විද්‍යාරතනයේ වැඩේ‍ කෙරෙන්නේ සුභ මුර්තියට. අනික හාමුදුරුවන්ට දානය පරක්කු වෙනවා. ඒ නිසා අපි මුලින්ම විද්‍යාරතනයට යමු" ජනාධිපතිතුමා කියා සිටියේය. ඉන් අනතුරුව හොරණ විද්‍යාරතන විශ්ව විද්‍යාලයේ තෙමහල් ගොඩනැගිල්ල විවෘත කෙරුණේ ජනාධිපතිතුමා අතිනි." ජනාධිපතිතුමනි. මේ උත්සවය සංවිධානය කළාම සමහරු මේ උත්සවය කඩාකප්පල් කරන්ඩ හැදුවා. සමහරු කිව්වා ඔබතුමා එන්නේ නෑ කියලා." හොරණ විද්‍යාරතන විශ්ව විද්‍යාලයේ පීඨාධිපති ඕමල්පේ ඤාණසිරි හිමියෝ කියා සිටියහ." අපේ හාමුදුරුවනේ හොඳ වැඩවලට ගල් මුල් එනවා. ඒ ගැන සැලෙන්ඩ හොඳ නෑ." ජනාධිපතිතුමා කියා සිටියේය. ඒ සමඟම ඒ අසළට ආවේ ජ්‍යේෂ්ඨ ඇමැති රත්නසිරි වික්‍රමනායකයි. "සර් වෙනුවෙන් අපේ ගෙදර දිවා භෝජනයක් සංවිධානය කරලා තියෙනවා. සර් එනවා නේද" ඇමැති රත්නසිරි ජනාධිපතිතුමාගෙන් විමසා සිටියේය." ඇමැතිතුමා මං නගර සභාවට ගිහින් එන්නම්" ජනාධිපතිතුමා ඉතාම ලෙන්ගතු ලෙස ඇමැති රත්නසිරිට කිවේය. ඉන් අනතුරුව ජනාධිපතිතුමා ගියේ ඇමැති නිර්මල සමඟ හොරණ නගර සභාවටයි. පැරැණි හොරණ දිසා ලේකම් කාර්යාලය නගර සභාව ලෙස ප්‍රතිසංස්කරණය කොට තිබිණි. ඒ අතිශය අලංකාර ලෙසටයි." මෙතැන මගේ ජීවිතයේ බොහොම වැදගත් මතක සටහන් තියෙන තැනක්. හොරණ දිසා අධිකරණයට මං නිතීඥයකු විදියට නඩු වලට පෙනී සිටින්ඩ ආවා. මෙතැන මගේ මතකයන් එක් රැස් කරන තැනක්. " ජනාධිපතිතුමා ඉතා හැඟුම්බරව කීවේය. ඉන් අනතුරුව හොරණ නගර සභා කාර්යාලයට ජනාධිපතිතුමා ඇතුළු වීය." මේක පුංචි පාර්ලිමේන්තුවක් වගේයිනේ. කථා කරන්ඩ දෙයක් නැහැ නගරාධිපතිතුමා ඔයාලා හොඳටම වැඩේ කරලා තියෙනවා. මේකට විරුද්ධව සමහරු පෙත්සම් ගැහුවේ මේ වගේ වැඩේ ලස්සනට වෙනකොටනේ. හැම සභාවක්ම මේ වගේ දැකුම් කළු විදියට හදන්ඩ ඕනේ.මේක හොඳ ආදර්ශයක්. " ජනාධිපතිතුමා කියා සිටියේය.ඉන් අනතුරුව ජනාධිපතිතුමා නගරාධිපතිවරයාට කීවේ" ඔයාලාගේ සති පොළ සහ වෙළෙද පොළ හදා ගන්ඩත් මං මුදල් දෙන්නම්. ඔයාලා මේ වගේ හොඳට ඒකත් කරන්ඩ." ජනාධිපතිතුමා එසේ කියමින් හොරණ නගර සභාවේ නගරාධිපතිවරයා සහ නාගරික මන්ත්‍රීවරන් සමඟ සමුහ ඡායාරූපයකට පෙනී සිටියහ." රත්නසිරි බලාගෙන ඇති එහෙනම් අපි යමු ‍නේද? " ජනාධිපතිතුමා විමසා සිටියේය. ඉන් අනතුරුව ජනාධිපතිතුමා අසළට ආවේ නිමල් ලන්සා පළාත් ඇමැතිවරයායි. ඉන් අනතුරුව ජනාධිපතිතුමා බස්නාහිර පළාත් සභා මැති ඇමැතිවරුන් සමඟද කථා බහ කළේය."කොහොමද ඔයාලගෙ තොරතුරු" ජනාධිපතිතුමා විමසා සිටියේය. " සර් සිංහල අලුත් අවුරුද්දට කළින් අපිට බස්නාහිර ඡන්දය ඕනේ. " පළාත් මන්ත්‍රීවරු ජනාධිපතිතුමාට කීහ. " සිංහල අලුත් අවුරුද්දට කළින්" ජනාධිපතිතුමා විමසා සිටියේ සිනා සෙමිනි. ඒ සමඟම එතැනට ආවේ පාර්ලිමේන්තු මන්ත්‍රී විදුර වික්‍රමනායකයි. " සර් අපිටත් මහින්දෝදය විද්‍යාගාරයක් දෙනවානම් ලොකු දෙයක්" මන්ත්‍රී විදුර කියා සිටියේය." බන්දුල විද්‍යාගාරයක් දෙන්ඩ පුළුවන්ද" ජනාධිපතිතුමා ඇමැති බන්දුලගෙන් විමසා සිටියේය. " සර් මුදල් වෙන් කරනවානම් දෙන්ඩ පුළුවන්" ඇමැති බන්දුල ජනාධිපතිතුමාට කීය. " කැස්බෑවේ මරණයකට යන්ඩ ඕ‍නේ. දැන් වෙලාව හරි. හොරණ හැමෝම හොඳින් සමගියෙන් ඉන්ඩ ඕනෑ. ජයවේවා." ජනාධිපතිතුමා එසේ කියමින් පිටව ගියේය.මෙරට ප්‍රකට අධ්‍යපනඥයකු වු අධ්‍යාපන අමාත්‍යාංශයේ ලේකම්වරයකු ලෙසද කලක් කටයුතු කළ කොළඹ ඩි. ඇස් සේනානායක විද්‍යාලයේ නිර්මාතෘ ආර්.අයි. ටී අලස් මහතාගේ අභාවය ගිය සතියේ සිදු වීය. ජනාධිපතිතුමා එය දැන ගත් විගසම අලස් මහතාගේ බොරැල්ලේ පිහිටි නිවෙසට ගියේය.අවමංගල්‍ය ආයතනයකට සහ පොලිසියට මේ මරණය ගැන දැනුම් දුන්නේද ජනාධිපතිතුමා විසින්මය. ඒ වෙන විට ආර්. අයි. ටී අලස් මහතාගේ පුත්‍රයකු වෙන පාර්ලිමේන්තු මන්ත්‍රී ටිරාන් අලස් සිටියේ දැඩි ලෙස දුකිනි. මේ බව දුටු ජනාධිපතිතුම කිවේ " ටිරාන් ඔයාගේ තාත්තා මේ රටේ අධ්‍යාපනය වෙනුවෙන් කරපු සේවය සුළු පටු නැහැ. " ජනධිපතිතුමා එසේ කියමින් ටිරාන් අලස් මන්ත්‍රීවරයා අස්වසාලන්නට කටයුතු කළේය." ඔව් සර්. තාත්තාගේ සේවය මිල කරන්ඩ බැහැ." ටිරාන් අලස් මන්ත්‍රීවරයා කීවේ කඳුලු පිරි දෙනෙතිනි.මේ අතරතුර ආර්.අයි.ටී අලස් මහතාගේ දේහය බොරැල්ලේ පිහිටි නිවෙසට ගෙන ආ පසුව ඔහුට අවසන් ගෞරව දක්වන්නට ජනාධිපතිතුමා දෙවන වරටත් අලස් මහතාගේ නිවෙසට ගියේය. ඒ වෙන විටත් ආරක්ෂක ලේකම් ගෝඨාභය රාජපක්ෂ, බස්නාහිර පළාත් ඇමැති උදය ගම්මන්පිල ඇතුළු පිරිසක් එම නිවෙසට පැමිණ සිටියහ." ටිරාන් මෑත ඉතිහාසයේ මේ වගේ සෙනඟක් මං දැකලා නැහැ. අලස් මහත්තයා කොච්චර හොඳට උගන්වලා තියෙනවාද කියලා දැන් හිතෙනවා." ජනාධිපතිතුමා පාර්ලිමේන්තු මන්ත්‍රී ටිරාන් අලස්ට කීවේය.ගිය සතියේදී එ.ජා.ප පාර්ලිමේන්තු මන්ත්‍රී රංජිත් මද්දුම බණ්ඩාරට පාර්ලිමේන්තු ලොබියේදී එ.ජා.ප මාතර දිසා පාර්ලිමේන්තු මන්ත්‍රී බුද්ධික පතිරණ හමු වීය. " ආ කොහොමද බුද්ධික. නායකතුමාගේ කාමරයේ හිටපු මාපිලා ඇත්තද මාතර පැත්තෙන් ආවා කියන්නේ." පාර්ලිමේන්තු මන්ත්‍රී රංජිත් මද්දුම බණ්ඩාර විමසා සිටියේය." අනේ මන්දා මං දන්නේ නෑ අයියා." බුද්ධික පතිරණ මන්ත්‍රීවරයා රංජිත් මද්දුම බණ්ඩාර මන්ත්‍රීවරයාට කියා සිටියේය. ඒත් එක්කම රංජිත් මද්දුම බණ්ඩාර මන්ත්‍රීවරයා විමසා සිටියේ " ඒක නෙමෙයි මල්ලී මං හිතුවේ පුංචි හීනි මාපිලෙක් කිව්වාම. මං හිතුවා ඔයාවත් ගෙනාවද කියලා."රංජිත් මද්දුම බණ්ඩාර මන්ත්‍රීවරයා විමසා සිටියේ සිනා සෙමිනි. ඒ සමඟම එතැනට ආවේ එ.ජා.ප පාර්ලි‍මේන්තු මන්ත්‍රී සුජීව සේනසිංහ මන්ත්‍රීවරයායි. " ඇත්තටම බුද්ධික ඔයා මාපිලා ගෙනාවේ සාක්කුවේ දාගෙනද නැත්නම් පොඩි බෑග් එකක දාගෙනද?" මන්ත්‍රී සුජිව ඒ ගැන විමසනවාත් එක්කම බුද්ධික පතිරණ මන්ත්‍රීවරයාටත් සිනහව නවත්වා ගන්නට නොහැකි වීය.ප්‍රවීණ යෝග උපදේශකයකු වෙන නන්ද සිරිවර්ධනගේ දියණියගේ විවාහ මංගල උත්සවය ගිය සතියේ පැවැත්විණි. නන්ද සිරිවර්ධනගේ දියණියගේ විවාහයේ සාක්ෂිකරුවෙකු ලෙස ජනාධිපතිතුමාත් අස්සස් කළේය. මේ විවාහ මංගල උත්සවය පැවැතියේ කොහුවල ප්‍රදේශයේය.ශිරන්ති වික්‍රමසිංහ රාජපක්ෂ මැතිනිය, ආරක්ෂක ලේකම් ගෝඨාභය රාජපක්ෂ , ඇමැති ඩලස් අලහප්පෙරුම , ඇමැති ජොන්ස්ටන් ප්‍රනාන්දු , පාර්ලිමේන්තු මන්ත්‍රී නාමල් රාජපක්ෂ සහ දෙහිවල ගල්කිස්ස නගරාධිපති ධනසිරි අමරතුංග ඇතුළු පිරිසක් ඊට එක්ව සිටියහ.ජනාධිපතිතුමා විවාහයේ සාක්ෂි කරුවෙකු ලෙස අස්සන් කොට ඉන් අනතුරුව මංගල උත්සවයට පැමිණ සිටි සියළු දෙනා සමඟම සුහදව කථා බහ කිරීමටත් අමතක නොකළේය. ඉන් අනතුරුව මංගල උත්සවයෙන් ජනාධිපතිතුමා පිටව යද්දී ධනසිරි අමරතුංග නගරාධිපතිවරයා ජනාධිපතිතුමා සමඟම එතුමාගේ මෝටර් රථය සමීපයට ගියේය." ආ ධනසිරි මොකද මං රත්මලානේ උත්සවයකට ගියා. ඒත් ඔයා ඇවිත් හිටියේ නැහැනේ. මං ඒත් ඇහුව ඔයාට කිව්වේ නැද්ද කියලා. එයාලා කිව්වා ඔයාට කිව්වද මොකක්ද කියලා" ජනාධිපතිතුමා නගරාධිපති ධනසිරිගෙන් ඇසුවේය." නෑ සර් ඔය කියන අය මට ආරාධනා කරලා තිබුණේ නැහැ. හැබැයි සර් එනවා කියලා දන්නවානම් මං මට ආරාධනා නොකළත් එතැනට යනවා. " ධනසිරි අමරතුංග ජනාධිපතිතුමාට කියා සිටියේය.ජාතික නිදහස් පෙරමුණේ නායක ඇමැති විමල් වීරවංශ පසුගිය සතියේ දී කොළඹ 12 ශාන්ත සෙබස්තියන් මාර්ගය අසල පැවති උත්සවයකට සහභාගී විය. එම උත්සව භූමිය හිටපු ජනාධිපති රණසිංහ ප්‍රේමදාස මහතා නිර්මාතෘත්වයෙන් ඇරඹි ශ්‍රී සුචරිත ව්‍යාපාරයට අයත් සුචරිත ශාලාව පෙනෙන තෙක් මානයේ පිහිටා තිබිණි.මේ උත්සවය සංවිධානය කොට තිබුණේ රුපියල් ලක්‍ෂ 239ක වියදමින් මුළුමනින්ම ප්‍රතිසංස්කරණය කරන ලද කොළඹ 12 අලූත් කඩේ මහල් නිවාස ව්‍යාපෘතිය හා ඩයස් පෙදෙස මහල් නිවාස ව්‍යාපෘතිය ජනතා අයිතියට පත් කිරීම වෙනුවෙනි.1972 දී ඉදිකරනු ලැබූ අලූත්කඩේ නිවාස සංකීර්ණය මෙලෙස මුළුමනින්ම ප්‍රතිසංස්කරණයකට ලක් වූයේ වසර 41කට පසුවය. එසේම 1980 දී ඉදි කරනු ලැබූ ඩයස් පෙදෙස නිවාස සංකීර්ණය සම්පුර්ණයෙන් ප්‍රතිසංස්කරණයකට ලක් වන්නේ වසර 33කට පසුවය.බොහෝ සෙයින් ජරාජීර්ණව පැවතුණු මේ මහල් නිවාස සංකීර්ණ දෙක සම්පූර්ණයෙන් ප්‍රතිසංස්කරණය කිරීම පිළිබඳව මහල් නිවාස හිමියෝ බොහෝ සෙයින් සතුටට පත් වී සිටියහ. ඒ නිසා උත්සවයට පැමිණි ඇමැති විමල් වීරවංශට ඉතා ඉහළ පිළිගැනීමක් ලැබිණි. උත්සව සභාව අතරතුර අමාත්‍යවරයාට විශේෂ දුරකථන ඇමතුමක් ද ලැබිණි. ඒ හිටපු ජනාධිපති රණසිංහ ප්‍රේමදාස මහතාගේ ආර්යාව වන හේමා ප්‍රේමදාස මහත්මියගෙනි.‘‘ඇමතිතුමා හරි හොඳ දෙයක් කරලා තියෙන්නේ. නිවාස අලූත්වැඩියාවෙන් පස්සේ මේ මිනිස්සු හරි සතුටින් ඉන්නේ. මටත් ඔය උත්සවයට ආරාධනා කරලා තිබුණා. නමුත් අසනීප තත්ත්වය නිසා එන්න වෙන්නේ නැහැ. මේ කටයුත්තට මගේ සුබපැතුම් එක් කරනවා. මම තේ පැන් සංග්‍රහයක් ලෑස්ති කරලා තියෙනවා සුචරිත ශාලාවේ. අනිවාර්යයෙන්ම තේ එකක් බීලා යන්න එන්න’’ හේමා ප්‍රේමදාස මහත්මියගේ දුරකථන ඇමතුමෙන් එසේ කියැවිණි.‘‘අපේ කටයුතු අගය කිරීමත්, තේ පැන් සංග්‍රහයකට ඇරයුම් කිරීමත් පිළිබඳව ඔබතුමියට බොහෝම ස්තූතියි. අය - වැය විවාදය නිසා පාර්ලිමේන්තුවට යන්ඩත් තියෙනවා. වේලාව තිබුණොත් සුචරිත ශාලාවට එන්නම්’’ විමල් වීරවංශ ඇමතිවරයා හේමා ප්‍රේමදාස මහත්මියට කීය.මීට පෙර කෙසෙල්වත්ත නිවාස සංකීර්ණය අලූත්වැඩියා කිරීමේ දී එහි තිබූ හිටපු ජනාධිපති රණසිංහ ප්‍රේමදාස මහතා විසින් ලියූ කවියක් සහිත පුවරුවක් යළි සකස් කර දීම පිළිබඳව ද හේමා ප්‍රේමදාස මහත්මිය විමල් වීරවංශ ඇමැතිවරයාගෙන් ඉල්ලීමක් කර තිබිණි. ඒ පිළිබඳව වහා සොයා බැලූ ඇමැති විමල් වීරවංශ එම කවිය ලියා තිබූ තහඩුව අබලන්ව තිබූ හෙයින් ඇලූමිනියම් තහඩුවක යළි එම කවිය සටහන් කොට අදාළ ස්ථානයේ සවි කරන්නැයි අදාළ නිලධාරීන්ට උපදෙස් දී තිබිණි. මේ අතර විමල් වීරවංශ අමැතිවරයාගේ එම ක්‍රියාව අගය කරමින් ලිපියක් එවීමට ශ්‍රී සුචරිත ව්‍යාපාරය කටයුතු යොදා තිබිණි.මාතර පොලිස් කොට්ඨාස දූෂණ මර්දන විමර්ශන ඒකකයේ පොලිස් කොස්තාපල් සුනිල් මහතා සහ ඔහුගේ බිරිය මත්කුඩු ජාවාරම්කරුවන් පිරිසක් විසින් ඝාතනය කරනු ලබන විට ඔවුන් පදිංචිව සිටි අඩක් නිම කළ නිවස සම්පූර්ණයෙන්ම ඉදිකර දීමට ඇමැති විමල් වීරවංශ තීරණය කර තිබේ.උසස් පොලිස් නිලධාරීන් කිහිප දෙනකුම අමාත්‍යවරයාට පවසා තිබුණේ එවැනි ක‍්‍රියා මඟින් නීතිය නිසි ලෙස ක‍්‍රියාවේ යොදවන පොලිස් නිලධාරීන්ට ධෛර්යයක් හා ශක්තියක් ලැබෙන බවයි.ඉදිරි වසරේ දැයට කිරුළින් සංවර්ධනය කෙරෙන දිස්ත්‍රික් තුනෙන් එකක් වන්නේ කෑගල්ල දිස්ත්‍රික්කයයි. ඒ අනුව ඉදිරි වසරේ ජාතික නිදහස් දින ජාතික උළෙල පැවැත්වෙන්නේ ද කෑගල්ලේ ය. ඊට අදාළ කටයුතු මේ දින වල ලහිලහියේ සිදුවේ. දැයට කිරුළ යටතේ කෑගල්ල දිස්ත්‍රික්කය පුරා මාර්ග ඉදිකිරීම් ඇතුළු දැවැන්ත සංවර්ධනයක් ක්‍රියාත්මක වේ.එම දිස්ත්‍රික්කයේ මැතිවරණ කොට්ඨාස නවය පුරා එකක හතර බැඟින් මාතෘ හා ළමා සායන තිස් හයක් ඉදිකිරීම ද ආර්ථික සංවර්ධන අමාත්‍ය බැසිල් රාජපක්ෂ මහතා ගේ යෝජනාවකි. මේ එක් සායනකට රජය වැය කරන මුදල රුපියල් ලක්ෂ 120කි. මාතෘ සායන ගොඩනැඟිලි ඇතුළු සෙසු ඉදිකිරීම්වලට අදාළව පසුගිය දා කැගල්ල දිස්ත්‍රික් ලේකම් කාර්යයාලයේ දී ප්‍රගති සමාලෝචනයක් පැවැත්විණි.මහ ඇමති මහීපාල හේරත් අමාත්‍යවරුන් වන රංජිත් සියඹලාපිටිය, අතාවුද සෙනෙවිරත්න යන මැති ඇමතිවරුන්ට අමතරව දිස්ත්‍රික් ලේකම්වරයා සහ ප්‍රාදේශීය ලේකම්වරුන් ඇතුළු ආයතන ප්‍රධානීහු ද ඒ අවස්ථාවන්ට එක්ව සිටියහ.කෙසේ වෙතත් මාතෘ සායන ගොඩනැඟිලිවලට අදාළව ඇතැම් මැතිවරණ කොට්ඨාසවල ප්‍රගතිය අවම මට්ටමක පැවතිණි. එහෙත් මහ ඇමතිවරයා ප්‍රාදේශීය සංවර්ධන කමිටුවේ කමිටුවේ සභාපතීත්වය දරන වරකාපොළ සහ ඔහු ආසන සංවිධායකත්වය දරන රඹුක්කන එකී ගොඩනැඟිලිවලින් බහුතරයක ඉදිකිරීම් දැන් නිමා වෙමින් පවතී."සමහර මැතිවරණ කොට්ඨාසයක ඔය ගොඩනැඟිලිවලට අදාළව තවම ගෙපල් කපනවා. ඒත් රඹුක්කන ඒ ගොඩනැඟිලිවල දැන් වහලත් ගහලා. ඒ අවස්ථාවට එක්ව සිටි අමාත්‍ය තිස්ස විතාරණගේ ලේකම්වරයකු වන හිටපු පළාත් සභා මන්ත්‍රී අජිත් ශාමින්ද කීය."අපි කට්ටියම රඹුක්කනට විසිට් එකක් දාලා මේ වැඩ මෙච්චර ඉක්මනට කරන්නෙ කොහොම දැයි හොයලා බලමු. " රංජිත් සියඹලාපිටිය ඇමැතිවරයා අජිත් ශාමින්ද හිටපු මන්ත්‍රීවරයාට කීය.ඔලිම්පික් පදක්කම්ලාභී එකම ශ්‍රී ලාංකික ක්‍රීඩිකාව වන්නේ සුසන්තිකා ජයසිංහය. ඈ අනුව යමින් කෑගල්ල ශාන්ත ජෝෂප් බාලිකා විද්‍යාලයේ ශිවන්ති කුමාරි රත්නායක ක්‍රීඩිකාව ද මතු දිනෙක ඔලිම්පික් පදක්කමක් ශ්‍රී ලංකාවට ගෙන එනු ඇතැයි ක්‍රීඩා විචාරකයෝ අනාවැකි පළකරති. ඒ ඈ දැනටමත් පොදු රාජ්‍ය මණ්ඩලයීය යෞවන ක්‍රීඩා උළෙල සහ දකුණු ආසියානු කනිෂ්ඨ ක්‍රීඩා ඇතුළු ජාත්‍යන්තර තරග කිහිපයකට ඉදිරිපත්ව මවු බිමට රන් පදක්කම් රැසක් ගෙන ආ බැවිනි.රඹුක්කන සිට කෑගල්ලේ ශාන්ත ජෝෂප් බාලිකාවට දිනපතා පැමිණෙන ඇගේ ක්‍රීඩා සහ අධ්‍යාපන කටයුතු පහසුව සදහා කෑගල්ල නගරාසන්නයේ ඇයට නිවසක් ඉදිකිරීමට නිවාස හා ඉදිකිරීම් ඇමති විමල් වීරවංශ ජනසෙවණ අරමුදලින් පසුගිය දා රුපියල් පහළොස් ලක්ෂයක් පරිත්‍යාග කර තිබිණි. එහෙත් ඒ සඳහා නගරාසන්නයෙන් සුදුසු ඉඩමක් නොවූයෙන් නිවස ඉදිකිරීම කල් ඇදෙමින් පැවතිනි. මීට පෙර මහීපාල හේරත් මහ ඇමතිවරයාද ඈ දිරිගන්වමින් රුපියල් පන්ලක්ෂයක මුදලක් ඇයට පරිත්‍යාග කළේය.කෙසේ වෙතත් සබරගමු මහ ඇමති මහීපාල හේරත්ගේ මැදිහත් වීමෙන් කෑගල්ල නාගරික ක්‍රීඩාංගණය අසලින් පර්චර්ස් 10ක ඉඩමක් ඇයට ලබාදීමටත් එහි හිමිකම් පත්‍රය ඇය වෙත ප්‍රදානය කිරීමටත් පසුගිය දා ශාන්ත ජෝෂප් බාලිකා විද්‍යාලයේ කෙටි උත්සවයක් පැවැත්විණි. මෙම ඉඩම් කොටසේ වටිනාකම් රුපියල් තිස් ලක්ෂයක් පමණ වෙතැයි එම අවස්ථාවට එක් වෙමින් කෑගල්ල දිසාපති තුසිත පී. වනිගසිංහ කීය.මහ ඇමතිතුමා කවදත් කෑගල්ල ශාන්ත ජෝෂප් බාලිකා විද්‍යාලයට දක්වන්නේ මහත් ළැදිකමකි. ඒ ඔහුගේ බිරිය වන අජන්තා හේරත් එම විද්‍යාලයේ ආඳි ශිෂ්‍යාවක වන බැවිනි. මෙදා ශාන්ත ජෝෂප් බාලිකා විද්‍යාලයට පැමිණි මහ ඇමතිවරයා සඳහන් කළේ තම පවුලට පුතුන් දෙදෙනෙකු මිස දියණියක නැති පාඩුව තදින්ම දැනුණු බවය."මේ විද්‍යාලයේ පැවැත්වෙන උත්සව සභාවලට මමත් මගේ මැතිනියත් බොහෝ විට පැමිණෙනවා. ඒ වගේ අවස්ථාවල මේ දියණිවරු දෙස මං බලන්නේ අනේ අපිට දුවෙක් නෑ නේදැයි සිතමින් හූල්ලා හුල්ලා ආපසු යනවා." එසේ කී මහ ඇමතිවරයා එහෙත් පසුගිය කෙටි වසර කිහිපය තුළ තම නිවසට දියණියන් එක් අයකු දෙදෙනෙකු නොව සිවු දෙනෙකු ලැබුණු බව සදහන් කළේ සිනා පිරි මුහුණනි."අපේ වැඩිමල් පුත් කනක හේරත්ට දූවරු තිදෙනෙකුත්, කනිටු පුත් ඉසුරු හේරත්ට දැන් එක් දියණියෙකුත් ඉන්නවා. දුවෙක් නැතිව අඬ අඬා සිටි අපට දියණියන් හතර දෙනෙකුගේ සුරතල් බලන්ඩ වාසනාව ලැබුණු එක මහා සතුටක්" මහ ඇමැතිතුමා කීය.පසුගිය දා අවසන් වූ සමස්ත ලංකා වොලිබෝල් තරගාවලියේ සමස්ත ශූරතා හයෙන් තුනක්ම හිමි වූයේ සබරගමුවේ පාසල් වලටය . ඒ රක්වාන රත්නාලෝක, රුවන්වැල්ල රාජසිංහ සහ ගලිගමුව ම.ම යන විදුහල් තුනේ වොලිබෝල් කණ්ඩායම් වලටය. මේ අතුරින් දහසයෙන් පහළ සමස්ත ලංකා වොලිබෝල් ශූරතාව දිනූ ගලිගමුව ම.ම විද්‍යාලයේ ක්‍රීඩිකාවන්ට උපහාර පිදීමේ උළෙලක් පසුගිය දා එම විද්‍යාලයේ සංවිධානය කර තිබිණි. ඒ අතරතුර මහ ඇමති මහීපාල හේරත් සහ ගලිගමුව මැතිවරණ කොට්ඨාසයේ ශ්‍රීලනිප ප්‍රධාන සංවිධායක අමාත්‍ය රංජිත් සියඹලාපිටිය නියෝජනය කරමින් පළාත් සභා මන්ත්‍රී හර්ෂ සියඹලාපිටිය එම අවස්ථාවට එක් ව සිටියහ.අවසන තරගයට මුහුණ දීමට පෙර ගලිගමුව පාසලේ මේ කණ්ඩායමට සිය ක්‍රීඩා කටයුතු සදහා උපකරණ ඇතුළු ගැටලු රැසක් පැවතිනි. අවසන් තරගයට මත්තෙන් ඔවුන්ගේ එකී අවශ්‍යතා මහ ඇමතිවරයාගේ මැදිහත් වීමෙන් පාර්ලිමේන්තු මන්ත්‍රී කනක හේරත් ඉටු කර තිබිණි.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=ab1312084</link>
    <topic>එදා මෙදා</topic>
    <author>රංජිත් සියඹලාපිටිය</author>
    <content>අයවැය දෙවැනි වර කියවීමේ විවාදයට මා එළඹුණේ අලුත් පාරකිනි. ඒ මෙවර විශේෂයෙන්ම විපක්ෂය මහා සටන් පාඨ බවට පෙරළාගත් කරුණු කෙරෙහි ‍ඔවුන් එදා දැක්වූ ආකල්පය ඔවුන්ගෙන්ම විමසීමෙනි.රාජ්‍ය සේවකයාට වැඩි කළ රු. 1200 දීමනාව මදි යැයි ඔවුහු කියති. මා ඇසුවේ ඔවුනට බලය තිබූ 2004 අයවැය යෝජනාවලියේ රුපියල් කෝටි 200 ක් වෙන් කර තිබුණේ රාජ්‍ය සේවකයින් ලක්ෂයක් ස්වේච්ඡා විශ්‍රාම ගැන්වීමෙන් ගෙදර යැවීමට ය. තව දෙලක්ෂයක් ඊළඟ වර්ෂයේය. එදා මුදල් වෙන් කළේ පඩි වැඩි කිරීමට නොව ඔවුන් බරක් ලෙස සැලකූ රාජ්‍ය සේවය අඩු කිරීමටය. අද වෙනස මොකක්දැයි ඇසුවෙමි. පිළිතුරක් නැත.විශ්‍රාම වැටුප් වැඩි කළා මදි යැයි කියති. 2002 ඔවුන්ගේ අයවැය යෝජනාවලියේ 37 වැනි පිටුවේ ඇත්තේ රාජ්‍ය සේවක විශ්‍රාම වැටුප සේවකයාගේ පඩියෙන් කපා ගන්නා ක්‍රමයට වෙනස් කර මේ බරින් නිදහස් විය යුතු බවය. වෙනස මොකක් දැයි ඇසුවෙමි. පිළිතුරක් නැත.පෞද්ගලික අංශයේ සේවකයින්ට වැටුප් වැඩි කරන ලෙස කළ ඉල්ලීම ප්‍රමාණවත් නැතැයි අද කියති. 2004 ඔවුන්ගේ අයවැය ලේඛනයේ 16 වැනි පිටුවේ ඇත්තේ සේවය අවසන් කිරීමේ විශේෂ විධි විධාන පනත ගෙනවිත් අවශ්‍ය විටක සේවකයා ගෙදර යැවීමට හාම්පුතාට නිදහස ලබාදී ඔහු දිරිමත් කළ යුතු බවක් මිස සේවක වැටුප් වැඩි කිරීම ගැන නොවේ. වෙනස මොකක්දැයි ඇසුවෙමි.අද කැසිනෝ, කැසිනෝ කියා බෙරිහන් දෙති. ඔවුන්ගේ සමයේ 2003 අප්‍රේල් 11 ගෙනා ඔට්ටු ඇල්ලීමේ සහ සූදු බදු සංශෝධන පනතේ එතෙක් ලක්ෂ 250 ක් වූ කැසිනෝ ව්‍යාපාරයේ බද්ද ලක්ෂ 120 දක්වා අඩකටත් වඩා වැඩියෙන් අඩු කළේ සූදු නවත්වන්නට දැයි ඇසුවෙමි. හැමදේටම පිළිතුරු දෙන්නට උත්සාහ කරන බොහෝ අයවලුන් සිටියත් පිළිතුරක් තිබුණේම නැත.විපක්ෂයක වගකීම රජයේ කටයුතු හරියාකාරව සොයා බලා අවශ්‍ය දේ අවශ්‍ය පරිදි විවේචනය කිරීමත් මඟපෙන්වීමත්ය. එසේ වූවත් ජනප්‍රිය දේශපාලන මාතෘකා කරගෙන අපේ අය කරන සමහර විවේචනවල වැඩිපුරම ඇත්තේ දේශපාලන අරියාදුව මිස එයින් එහාට ගිය සැබෑ දැක්මක් නොවේ.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=af1312081</link>
    <topic>මෙන්න අපේ හොඳම මේසන් බාස්</topic>
    <author>ඩබ්ලිව්. කේ. ප්‍රසාද් මංජු</author>
    <content>සුගතදාස ගෘහස්ථ ක්‍රීඩා සංකීර්ණය තුළ රාත්‍රී කාලයේදී පැවැත්වෙන ප්‍රාසාංගික අවස්ථා බොහෝ විට වෙන් වන්නේ ගායන ශිල්පීන්, රංගන ශිල්පීන් හා වාදන ශිල්පීන් ඇතුළු සුපර් ස්ටාර්ස්, මෙගා ස්ටාර්ස් තෝරන තරගවලටය. එසේත් නොමැතිනම් ඒක පුද්ගල ගී ප්‍රසංගවලටය. එසේත් නොමැතිනම් ඉන්දියානු හෝ විදේශීය කලා ශිල්පීන් සහභාගි වන ප්‍රසංගවලටය. නමුත් එම ක්‍රීඩා සංකීර්ණයේ වේදිකාව එවැනි ක්‍රීඩා සංකීර්ණ නිර්මාණය කළ නිර්මාණ ශිල්පීන්ට, ඉදිකිරීම් ශිල්පීන්ට වෙන් වූ යුගයක් අපි මීට පෙර අසා නැත්තෙමු. අපේ ගමේ මේසන් බාස් උන්නැහෙට, වඩු බාස්උන්නැහෙට මෙවැනි විචිත්‍රවත් රාත්‍රියක අත්පොළසන් හඬ මධ්‍යයේ වේදිකාවට ගොඩ වී සුපර් ස්ටාර්ස් කෙනෙකු මෙගා ස්ටාර්ස් කෙනෙකු වනු ඇතැයි බොහෝ දෙනෙකු නොසිතන්නට ඇත.නළු නිළියන්, ගායක ගායිකාවන්ට ලැබෙන ඉහළ අත්පොළසන් නාදය, ඉහළ ජනතා ප්‍රතිචාර ඉදිකිරීම් ක්ෂේත්‍රයේ ශිල්පීන්ට ලැබෙනු ඇතැයි නොසිත්නට ඇත. වඩු බාස්සුන්නැහේ, මේසන් බාස්උන්නැහේ බුලත් විටක් හපාගෙන සුරුට්ටුවක් කනේ ගහගෙන තමන්ගේ වැඩක් බලාගෙන පාඩුවේ ඉන්න පිරිසකි.ඔවුන්ට මොන ඇගැයීම් ද? සම්මාන ද? කියා සිතන පිරිසක් ද මේ සමාජයේ නොසිටින්නට බැරිය. නමුත් මේ සියලු මතවාද පුපුරුවා හරිමින් මෙරට ඇගැයීම් හා සම්මාන උත්සවවලට නව පිටුවක් එක්කරමින් “මහාභිමානී 2013” වැඩසටහන ආරම්භ කෙරිණි. මහින්ද රාජපක්ෂ ජනාධිපතිතුමාගේ උ‍පදෙස් පරිදි ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතාගේ අධීක්ෂණය ඇතිව මහාභිමානී 2013 ජාතික ඉදිකිරීම් සම්මාන උලෙළ සංවිධානය කරනු ලැබුවේ ඉදිකිරීම් අභ්‍යාස හා සංවර්ධන ආයතනය සහ ශ්‍රී ලංකා ජාතික ඉදිකිරීම් සංගමය විසිනි. මහාභිමානී - 2013 ජාතික ඉදිකිරීම් සම්මාන උලෙළ පසුගිය 05 වෙනිදා කොළඹ සුගතදාස ගෘහස්ථ ක්‍රීඩා සංකීර්ණයේදී පැවැත්වුණේ මහින්ද රාජපක්ෂ ජනාධිපතිතුමාගේ ප්‍රධානත්වයෙනි.වර්තමානය මෙරට ඉතිහාසය තුළ ඉදිකිරීම් ක්ෂේත්‍රයේ ස්වර්ණමය යුගයයි. ඉදිකිරීම් ක්ෂේත්‍රයේ වර්ධන වේගය හැමදාම පැවතුණේ 5% - 6% වැනි අගයන්වලය. නමුත් 21.6% ක වාර්තාගත වර්ධන වේගයක් මෙරට ඉදිකිරීම් ක්ෂේත්‍රය අත්පත් කරගන්නේ 2012 වර්ෂයේදීය.රට බේරාගත් මහින්ද රාජපක්ෂ ජනාධිපතිතුමාගේ නායකත්වය යටතේය. විශාල ඉදිකිරීම් සමාගම්, ආයෝජකයින් ඇතුළු ව්‍යාපාරිකයින්, රජයේ ඉදිකිරීම් ආයතන රටේම ඉදිකිරීම් වෙනුවෙන් ක්‍රියා කරන අතර එහිදී ඉදිකිරීම් වෙනුවෙන් තම ශ්‍රමය, දහඩිය, කඳුළු වගුරවන්නේ මෙම පොඩි මිනිසුන්ය.මීට පෙර ඔවුන් කිසිඳු ඇගැයීමකට ලක්වූයේ නැත. මහා පරිමාණ ඉදිකිරීම් ක්ෂේත්‍රයේ දැවැන්තයින් සමඟ මෙම පොඩි මිනිසුන් එකම වේදිකාවක රටේ රාජ්‍ය නායකයා අතින් ඇගැයීමට ලක්කිරීම ඉතා කාලෝචිතය. මහාභිමානී - 2013 ජාතික ඉදිකිරීම් සම්මාන උලෙළ වැදගත් වන්නේ ඒ නිසාය. මෙතැන් පටන් සෑම වසරකම අවසානයේදී ඒ වසරේ හොඳම ශිල්පීන් තෝරා ඇගැයීමට ලක්කර ඔවුන්ට සහතික පත්‍ර, කුසලාන හා වටිනා ත්‍යාග පිරිනැමීම මෙහි අරමුණයි.ඉදිකිරීම් ක්ෂේත්‍රය අදාළ අංශ 9 ක් යටතේ පැවැති තරගවලින් ශ්‍රී ලංකාවේ 2013 වසරේ විශිෂ්ටතම පෙදරේරු ශිල්පියා (Best Mason) බවට පත්වූයේ බදුල්ල ගල්පොත්තෑවේ පදිංචි ආර්. එම්. නිලන්ත මහතා ය.“මට කියන්න වචන නැහැ. ඒ තරම් සතුටක් දැනෙනවා. අපි හිතුවේ නැහැ, මේ වගේ සම්මානයක් අතිගරු ජනාධිපතිතුමාගේ අතින් ගන්න පුළුවන් වෙයි කියලා. ඒ ගැන අතිගරු ජනාධිපතිතුමාටත්, විමල් වීරවංශ ඇමැතිතුමාටත් ස්තුතිවන්ත වෙනවා” නිලන්ත මහතා සම්මානය තුරුලු කරගෙන එසේ කතා කරන විට හොඳම නළුවා සම්මානයෙන් පිදුම් ලැබු නළුවන් තම අදහස් මාධ්‍යයට ප්‍රකාශ කරන ආකාරය සිහි වේ.මහාභිමානී සම්මාන උලෙළේ සියලුම ජයග්‍රාහකයින් වේදිකාවට පැමිණියේ යුරෝපීය ඇඳුමින් සැරසීගෙනය. ඉදිකිරීම් ශිල්පීන්ට තම ශ්‍රමය දහඩිය, කඳුළු, වගුරුවා රට වෙනුවෙන් වැඩකොට නියම සුපිරි තරු වීමට හැකිනම් යුරෝපීය ඇඳුමින් සැරසී විචිත්‍රවත් සම්මාන රාත්‍රිය වර්ණවත් කිරීමට ඔවුන් පැමිණීම ඔවුන්ට තවත් නැවුම් අත්දැකීමකි. ඒ පිළිබඳව අදහස් දක්වන නිලන්ත මහතා,“මං ෆුල් සූට් එක ජීවිතේට ඇඳලා නැහැ. (සිනහ සෙමින්) අඩුම ගණනේ විවාහ වූ දිනයේදීත්වත් ඇන්දේ නැහැ. ඒත් අද ඇන්දා. ඒකටත් සතුටුයි. ගමේ අපි වැනි අය වර්ණවත් උත්සවයකට යුරෝපීය ඇඳුමින් සහභාගි කරගැනීමත් අප සියලු දෙනාටම අලුත් අත්දැකීමක්.ජනාධිපතිතුමා සම්මානය පිරිනැමූ මොහොත. ඇමැති විමල් වීරවංශ මහතාද මෙහි සිටී.ගම්වල මේසන් බාස්උන්නැහෙලා, වඩු බාස් උන්නැහෙලා හුඟ දෙනෙක් ෆුල් සූට් එකක් අඳින්න ඇත්තේ අද. නැත්නම් හැමදාම අඳින්නේ සරමයි බැනියමයි, නැත්නම් කොට කලිසම. ඉඳලා හිටලා උත්සවයකට වගේ යන්න තමයි දිග කලිසම අඳින්නේ.”නිලන්ත මහතා පාසල් ගොස් ඇත්තේ මලංගමුව කනිෂ්ඨ විද්‍යාලයටයි. “මං පාසල් ගියේ අටේ පංතියට විතරයි. ගෙදර ආර්ථික ප්‍රශ්න නිසා වයස 13 දී ඉස්කෝලෙ යන එක නැවැත්තුවා. තාත්තා කුඩා කාලේදීම නැතිවුණා. මගේ සීයා (තාත්තගේ තාත්තා) මේසන් බාස් කෙනෙක්.ඒක නිසා කුඩා කාලේදීම මට මේසන් බාස් කෙනෙක් වෙන්න ඕන කියන අදහස් ආවා. මං මේසන් බාස් උන්නැහේලාට අත්උදව් දෙන්න මුලින්ම ගියා. අවුරුදු 6 ක් විතර අත්උදව් දීලා ඊට පස්සේ මාත් මේසන් බාස් කෙනෙක් වුණා. මට අවුරුදු 36 ක් වෙනවා. අවුරුදු 23 ක් වෙනවා මගේ වෘත්තියට.”ප්‍රාදේශීය, දිස්ත්‍රික්ක, පළාත් මට්ටමින් ජයග්‍රහණය කිරීමෙන් අනතුරුව ඌව පළාත නියෝජනය කරමින් අවසන් මහ තරගයට තේරී පත්වුණු නිලන්ත මහතාට අවසන් තරගයේදී තිබුණේ ගඩොල් බිත්තියක් නියමාකාරයෙන් ගොඩනැගීමය. ඒ සඳහා පැය 5 1/2 ක කාලයක් ලබා දී තිබු අතර ගඩොල් අතර පරතරය, ලඹයට නියමාකාරයෙන් ලෙවල් කිරීම, කුස්තූර් පිරවීම ඇතුළු අංශ රැසක් නියම ප්‍රමිතියට සකස් කිරීම ඉතා නිවැරදිව කළ නිසා 2013 වසරේ ශ්‍රී ලංකාවේ හොඳම පෙදරේරු ශිල්පියා වශයෙන් නිලන්ත මහතා තේරී පත්විය.“මේ ජයග්‍රහණය ගැන ඇත්තටම සතුටුයි. සහෝදර තරගකරුවන් ඉතා හොඳ තරගයක් ලබා දුන්නා. මේ අත් දෙකෙන් කොතරම් ඉදිකිරීම් කරලා ඇද්ද. මගේ සතුට කියා නිම කරන්න බැහැ. මගේ බිරියට දුවට පුතාටත් හුඟක් සතුටුයි. අපේ ගමේ කට්ටියටත් හරි සතුටුයි. අපේ ගම්වල අහිංසක සියලුම මේසන් බාස් උන්නැහේලාට මේක විශාල උපහාරයක්. මේසන් බාස් කෙනෙකු රටේ රාජ්‍ය නායකයා අතින් මෙවැනි ජාතික මට්ටමේ ඇගැයීමකට මීට පෙර ලක්වෙලා නැහැ.ඒ වගේම මේසන් බාස් උන්නැහේලා හැමදාම බුලත් විටක් හපාගෙන ඉන්න ඕන පිරිසක් නොවේ. ඔවුන් ඉදිරියට යන්න ඕන. තරගකාරිත්වයට මුහුණ දෙන්න ඕන. නව තාක්ෂණය සමඟ වැඩ කරන්න ඕන. විදේශ රටවලට ගිහිල්ලත් අපේ දස්කම් පෙන්වන්න ඕන. තාක්ෂණ විෂය පාසල් ක්ෂේත්‍රයට හඳුන්වා දෙන්න අතිගරු ජනාධිපතිතුමා ක්‍රියා කිරීම ඉතා කාලෝචිතයි. අලුත් අය මේ ක්ෂේත්‍රයට වැඩියෙන් එකතුව රට වෙනුවෙන් යමක් කර ඔවුන්ගේ ආර්ථිකයත් ශක්තිමත් කරගනී. ඒ සඳහා මහාභිමානී ජාතික ඉදිකිරීම් සම්මාන උලෙළ විශාල ශක්තියක්” යනුවෙන් නිලන්ත මහතා ප්‍රකාශ කරනුයේ දැඩි අධිෂ්ඨානයකිනි.නිලන්ත මහතා සමඟ තවත් හය දෙනෙක් පෙදරේරු සේවයේ නිරතව සිටිති.නිලන්තගේ විනෝදාංශය පුවත්පත් බැලීම හා රූපවාහිනී නැරඹීමය. ප්‍රියතම ගායකයා එච්. ආර්. ජෝතිපාලය. ප්‍රියතම නළුවා ජීවන් කුමාරතුංග හා ප්‍රියතම නිළිය අනෝජා වීරසිංහ බවත් ශ්‍රී ලංකාවේ හොඳම පෙදරේරු ශිල්පියා ආර්. එම්. නිලන්ත මහතා පවසයි.ශ්‍රී ලංකාවේ ඉදිකිරීම් ක්ෂේත්‍රයේ ඉතිහාසයේ අභිමානය මුළු ලොවම මවිත කළෝය. ඒ ඉදිකිරීම් ගැන අදටත් පුදුමය.ඇතැම් ඉදිකිරීම් ශිල්ප ක්‍රම ගැන අදටත් පර්යේෂණ සිදු කරයි. අවුකන බුදු පිළිමය නිර්මාණය කළ ගල් වඩුවාගෙන්, ඇම්බැක්කේ දේවාලයේ ලී කැටයම් කළ ලී වඩුවාගෙන් අභාසය ලැබු ඒ නිර්මාණශීලින්ගේ ජානවලින් පැවත එන පරම්පරාවේ නූතන පුරුක් වෙත පුදකළ මහාභිමානී 2013 ඉදිකිරීම් ජාතික සම්මාන උලෙළ සැබැවින්ම මුළු රටටත් ලෝකයටත් මහාභිමානයකි.ඩබ්ලිව්. කේ. ප්‍රසාද් මංජුඡායා - නුවන් දිනේද්‍ර‍කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=af1312089</link>
    <topic>රියැදුරු නැතිව ගිය ඇන්ජිම රත්මලානේදී නවත්වා ගත් හැටි</topic>
    <author>තාරක වික්‍රමසේකර</author>
    <content>නවතා තිබුණු දුම්රියක් ස්වයංක්‍රීයව පණ ගැන්වී ගොස් සිදු වූ මහා විනාශය ගැන අප දැක ඇත්තේ මීට කලකට පෙර තිරගත වූ  ‘අන් ස්ටොපබල් ට්‍රේන් ‘ චිත්‍රපටයෙනි..  ස්වයංක්‍රීයව පණ ගැන්වී වේගයෙන් ඇදී යන ඉන්ධන ගැල්ද සහිත එම දුම්රිය නවත්වා ගැනීමට වරෙක හෙලිකොප්ටර් යානා ද  යොදවනු ලැබීය.  තවත් විටෙක හමුදාවේ විශාල පිරිසක් දුම්රිය එන්ජිමේ ඉන්ධන ටැංකියට වෙඩි තබා දුම්රිය එන්ජිම ධාවනය අඩපණ කිරීමට වෙර දැරූහ. එහෙත් ඒ සියලු උත්සාහයන් ව්‍යර්ථ කරමින් දුම්රිය දිගටම ගමන් කෙළේය .  අතුරු දුම්රිය මාර්ගයකින් දුම්රිය එන්ජින් දෙකක් යොදවා ධාවනය වී යන එන්ජිමේ බලය අඩු කිරීමට දැරූ ප්‍රයත්නය ද ව්‍යර්ථ වූ අතර එම එන්ජින් දෙකෙහි  ගමන් කළ දුම්රිය ඉංජිනේරුවෝද ජීවිතක්ෂයට පත් විය.ඉන්ධන ගබඩා සංකීර්ණයක් අසලින් වේගයෙන් ගමන් කරන දුම්රිය පෙරලී ගියහොත් සිදුවන විනාශය ගැන රූපවාහිනිය මඟින් වරින් වර නිවේදනය කරන ලදි. අවසානයේ දුම්රිය නවත්වා ගැනීමට ඉංජිනේරුවන්  සහ දුම්රිය රියැදුරන් සමත් විය. ඒ දැඩි සටනකින් පසුවය.  මේ චිත්‍රපටය ආරම්භ වූ අවස්ථාවේ සිට කට ඇරගෙන නැරැඹීමට ප්‍රේක්ෂකයෝ සමත් වෙති. ප්‍රේක්ෂකයා  තම දෙනෙත අහකට ගන්නේ සිදුවීම් මාලාව අවසන් වීමෙන්පසුවය. එය එතරම් ත්‍රාසජනකය. ‘අන් ස්ටොපබල් ට්‍රේන්‘ චිත්‍රපටයකි. මේ චිත්‍රපටයේ දර්ශන සැබෑ ලෙසින් සිදු වුවහොත්......විනාශයක් නැතත් එවන් සිදුවීමක්  පසුගිය බ්‍රහස්පතින්දා අලුයම අප රටේද සිදු විය. ඒ මාලිගාවත්ත අංගනයේ නවතා තිබූ දුම්රිය එන්ජිමක් රියැදුරකු නොමැතිව රත්මලාන  දක්වා ධාවනය වීමෙනි.ඉන්දුක රුද්‍රිගූරියැදුරකු  නොමැතිව දුම්රිය එන්ජිමක් මාලිගාවත්ත අංගනයෙන් ගමන් අරඹා ඇති බවට දුම්රිය පාලක මැදිරියට ඇමතුමක් ලැබුණි. ඒ දෙසැම්බර් 5 වැනිදා අලුයම 1.00 ට පමණය. වහාම ක්‍රියාත්මක වූ පාලක මැදිරිය ඒ ගැන සොයා බලන්නට විය. දුම්රිය මැදිරි ඇමිණීමට හා දුම්රිය එහා මෙහා කිරීමට යොදා ගන්නා ‘වයි‘ පන්තියට අයත් ‘හන්ස්ලට්‘ දුම්රිය එන්ජිමක් මාලිගාවත්තේ සිට කොටුව දෙසට ධාවනය වී තිබෙන බව පාලකමැදිරිය කළ සොයා බැලීම් වලදී දැන ගත හැකි විය. එසේම එන්ජිම ධාවනය වී තිබුණේ මුහුදුබඩ මාර්ගයේ මාතර සිට කොළඹට දුම්රිය පැමිණෙන මාර්ගයේය. ඒ මොහොත වන විට ගාල්ලේ සිට පැමිණෙන ඉන්ධන දුම්රිය කොළඹ බලා ඒමට නියමිතව තිබුණි. එම දුම්රිය පැමිණියානම් එය පැමිණෙන්නේ  මේ එන්ජිම ගමන් කළ මාර්ගයේමය.. වාසනාවට මෙන් බ්‍රහස්පතින්දා ඉන්ධන දුම්රිය අවලංගු වී තිබුණේය. වෙනත්  දුම්රියක්  හෝපැමිණුනානම්  මුහුණට මුහුණ ගැටුමක් සිදු වනු ඇත.පාලක මැදිරිය වහාම ක්‍රියාත්මක වී දුම්රිය එන්ජිමට ගමන් මාර්ගය සලසා සෙසු දුම්රියන් මාර්ගයට ඒම වැළැක්වීය. එසේ සේවා දුම්රියක් (බැලස්ට්) මොරටුවේ නවතා තබන ලදී.  මුහුදුබඩ දෙසට ගමන් කිරීමට නියමිතව තිබූ දුම්රිය එන්ජිමක් ද මරදානේ නවතා තබන ලදී.  මෙසේ රියැදුරු රහිත දුම්රිය එන්ජිමක්  පැමිණෙන බව මුහුදුබඩ මාර්ගයේ දුම්රිය ස්ථානයන්ට දැනුම් දීමටද පාලක මැදිරිය වහා කටයුතු කෙළේ ය.එපමණක් නොවේ එම මාර්ගයේ දුම්රිය හරස් මාර්ග  ගේට්ටු (දුම්රිය හරස් මාර්ග - රේල්ලු කඩවත්) වහා  වසා දමන ලදි. ප්‍රතිමාර්ගයේ ගමන් කළ දුම්රිය එන්ජිම ගල්කිස්සේ දී යළි ප්‍රධාන මාර්ගයට යොමු කිරීමට පාලක මැදිරිය කටයුතු කෙළේ ය.මේ වන විට දුම්රිය එන්ජිම නවත්වා ගැනිමට ද මෙහෙයුමක් ක්‍රියාත්මක කර තිබුණි.  මාලිගාවත්ත  ජලශක්ති ධාවනාගාරයේ (HLS) සේවකයන් ධාවනාගාරයේ තිබූ ගිලන්රථයෙන් ගාලු පාර දිගේ ගොස් දුම්රිය එන්ජිම ගමන් කළ මාර්ගය පසුපස හඹා යන්නට විය. ඔවුහු තැනින් තැනට ගොස් දුම්රිය එන්ජිම ගැන විපරම් කරන්නට වූහ. ෂන්ටින් දුම්රිය එන්ජිමක් නිසා එය පැමිණියේ පැයට සැතපුම් 10 ක පමණ වේගයකිනි. දුම්රියරත්මලානට ආසන්න වන විටම  ධාවනය වන එන්ජිමට ගොඩ වී දුම්රිය එන්ජිම සිය පාලනයට ගැනීමට මාලිගාවත්ත එච් එල් එස් සේවකයන් සමත් විය.එය  හරියටම ‘අන් ස්ටොපබල් ට්රේන්‘ චිත්‍රපටයටම නොදෙවෙනි වූවකි.  මේ සියල්ල නිමවිමට ගත වූයේ පැයක පමණ වේලාවකි. අලුයම 1.45 ට පමණ සියල්ල සිදුවී නිමාවට පත් විය. මේ ආකාරයට දුම්රිය එන්ජිමක් තනිවම ගමන් කිරීම දහවල් කාලයක් සිදුවූවානම් අපට සිදුවන දේ ගැන සිතා ගැනීමටවත් පුළුවන්ද?දෙනෝදාහක් ගමන් කරන  මරදාන කොටුව දුම්රිය ස්ථාන හරහා  කිසිවෙක් නොමැතිව එන්ජිමක් ගමන් කෙළේ නම්...... විනාඩි යෙන් විනාඩියට මුහුදුබඩ මාර්ගයේ සිට කොළඹට ගමන් කරන දුම්රියක මේ එන්ජිම මුහුණට මුහුණලා ගැටුණේ නම්...... මඟීන්ගේ වාසනාවට එවැන්නක් සිදුවූයේ නැත. මේ එන්ජිම තනිවම ගමන් කෙළේ කෙසේද? මේ ගැන  ඇත්ත නැත්ත කෙසේ වුවත් දුම්රිය අභ්‍යන්තරයෙන් ආරංචි වූයේ දුම්රිය මැදිරි ඇමිණීමෙන්අනතුරුව දුම්රිය එන්ජිම නිවා දමා (ෂට්ඩවුන්) ෂන්ටින් රියැදුරා විසින් එහි යතුරු පරීක්ෂක වරයා වෙත බාරදී ඇති බවයි. ඉන් පසු එම යතුරෙන් හෝ වෙනත් යතුරක් යොදා ගෙන  හෝ මේ දුම්රිය එන්ජිම  කවුරුන් විසින් හෝ පණ ගන්වා ඇත.එය පණ ගන්වා එසේ තබා ගොස් ඇත්තේ නවතා  තැබීමට අවශ්‍ය තිරිංග නොයෙදීමෙන් බවත් දැන ගන්නට ඇත. ස්වයංක්‍රීයව දුම්රිය එන්ජිම ඉදිරියට ඇදී ගොස් ඇත්තේ එම අවස්ථාවේදී ය. දුම්රිය එන්ජිම නවතා තැබූ ස්ථානයේ නොමැති බව දැනගත්  පසු ඒ ගැන සොයන්නට වූ සේවක පිරිස් තනිව ගමන් කරන දුම්රිය එන්ජිම ගැන දැනගත් අතර පාලක මැදිරියෙන් දැනගත් තොරතුරු අනුව දුම්රිය එන්ජිම ලුහුබඳින්නට වූහ.මේ අපට  දැනගන්නට ඇති කතාවයි. මෙහි ඇත්ත නැත්ත කෙසේ වෙතත් දුම්රිය එන්ජිම තනිව රත්මලානට ගිය කතාව මුළු රටම දන්නා ඇත්තකි. ධාවනාගාර සේවකයන්  දුම්රිය එන්ජිම ග්‍රහණයට නොගත්තානම් එය රත්මලාන  දුම්රිය වැඩපොළට යොමුකර පීලී පැන්නවිමට කටයුතු කර තිබුණු බව දුම්රිය පාලක මැදිරිය පවසයි.දුම්රිය  මෙසේ තනිව ගමන්  කිරීමට අදාළව කරුණු සොයා බලා ඒ සඳහා පිළියම් යෙදීම දුම්රිය පාලනාධිකාරියේ වගකීමය. අපට කළ හැක්කේ සිදුවූ කතාව හා සම්බන්ධ සිදුවීම් මාලාව කීමට පමණි. එහෙත් කොතනක  හෝ මෙහි වරදක් ඇති බව පැහැදිලිවම  පෙනේ.නොසැලකිල්ල කොතැනක හෝ සිදුවී ඇති බව පැහැදිලිය. දුම්රියේ සේවකයන්ට මෙන්ම බලධාරීන්ගේ නොසැලකිල්ල සාමාන්‍ය දෙයක් බව දුම්රිය මඟීහු නම් නිතරම් චෝදනා කරති.  කෙසේ හෝ වේවා මීට කලකට පෙර පානදුර සිට කොළඹ දක්වා මෙසේ  රියැදුරකු  නොමැතිව දුම්රියක් ධාවනය විය.අපට මෙහිදී දුම්රිය  බලධාරීන්ගෙන් ඇසීමට ප්‍රශ්නයක් තිබේ. දුම්රිය අංගනයන්ගෙන් ප්‍රධාන මාර්ගයන්ට ප්‍රවිෂ්ඨ වීමට පෙර තිබෙන ග්‍රාහක පනිට්ටුව හෙවත් ආරක්ෂක කපොල්ල මේ දුම්රිය එන්ජිමට බාධා නොකෙළේ ඇයිද යන්නයි.දුම්රිය පාලක මැදිරියට ලබා දී ඇති ආරක්ෂක ක්‍රමවේදයට අනුව ඔවුන් දුම්රියක් ධාවනය වූවාට පසුව මාර්ගය සාමාන්‍ය පරිදි සකස් කළ යුතු වේ. මේ දුම්රිය එන්ජිම ගමන් කළ මාර්ගය  දෙස හා ගමන් කර ඇති ආකාරය දෙස බැලීමේදී පාලක මැදිරිය ඒ කටයුත්ත කටයුතු කර ඇති බව පෙනේ.එම නිසා  දුම්රිය එන්ජිම මාලිගාවත්ත අංගනයෙන් පැමිණීමේදී එහි තිබූ පළමු පනිට්ටුව  උඩින් පැමිණ ඇත. එන්ජිම මඳ වේගයෙන් පැමිණි නිසා එය පීලි පැන නැත. ඉන් පසුව මාලිගාවත්ත අංගනය හා මරදාන අතරදී (ලෝකෝ හන්දිය) දුම්රිය පනිට්ටුවද එසේම උඩින් පැන ප්‍රධාන මාර්ගයට ප්‍රවිෂ්ඨ වී ඇත.මහා විනාශයක් වීමට ඉඩ තිබූ මේ දුම්රිය එන්ජිමේ ගමන නවත්වා ගැනීමට කටයුතු කෙළේ මාලිගාවත්ත ජලශක්ති ධාවනාගාරයේ තාක්ෂණ වැද්දුම්කරුවකු වන එම් උමයංග සහ එහි කාලගණක ලිපිකරු ඉන්දුක රුද්‍රිගූ විසිනි.අපි දැන්  ඔවුන්ගේ කතාව අහමු.‘අපි බදාදා රාත්‍රී සේවයේ ඉන්නකොට රෑ 12.45 ට විතර අංගණ කෙළවරේ පොයින්ට්ස්මන් කතා කරල කිව්වා ෂන්ටින් එන්ජිමක් ලයිට් නැතුව කළුවරේම පොයින්ට්ස් කඩාගෙන ඉස්සරහට යනව, ඒකෙ ඩ්‍රයිවර් කෙනෙක්  හිටියෙත් නෑ‘ කියල.‘අපි ඉක්මනට මේ ගැන හොයල බැලුව. ‘පොයින්ට්ස්මන් කියන්නෙ අංගණයෙන් කෝච්චි ප්‍රධාන මාර්ගයට එනකොට ඒකට පාර හදල දෙන සේවකයා. එයා පාර නිසි පරිදි හදල නොදුන්නොත් පනිට්ටුවලින් (පොයින්ට්ස්,- රේල් පාරකින් තවත් පාරකට මාරු වෙන තැන) කෝච්චියකට යන්න බැහැ. මේ එන්ජිම හෙමින් ආව නිසා ඒ පොයින්ට්ස් උඩින් ගිහින් තියෙන්නෙ. ප්‍රධාන මාර්ගයට යන්න පාර හදල දීපු නැති නිසයි.ඇමතුම ආ ගමන් අපි ක්‍රියාත්මක වුණා. ධාවනාගාර ෆෝමන්වරයා වන කේ.ඒ. එන්. දර්ශන මහතාට අපි දැනුම් දුන්නා. එයත් ඇවිත් පාලක මැදිරියට දැනුම් දුන්නා දුම්රිය එන්ජිම තනිවම ගිහින් කියලා. පාලක මැදිරියහොයල බලල අපට දැනුම් දුන්නා ඒ වෙනකොට එන්ජිම කොම්පඤ්ඤවීදියට ආසන්නව ගමන් කරන බව.  මේ එන්ජිම ලෝකෝ හන්දියේ තියෙන දුම්රිය පනිට්ටුව උඩින් ගිහින් තිබුණ නිසා අපට වෙනත් එන්ජිමක් මේ මාර්ගයේ ගෙනියන්න විදිහක් තිබුණෙ නෑ.මාර්ගය යම් පමණකට අවහිර වෙලා තිබුණෙ. ඒක හින්ද ධාවනාගාරයේ තිබුණු ගිලන් රියෙන් ඩබ්ලිව්. උමයංග, එස් ප්‍රේමසිරි, හා එම්.එම්.ජේ පෙරේරා යන තුන් දෙනා එක්ක අපි වේගයෙන් ගමන් කරා. බම්බලපිටියට ගියේ මුහුදු පාර දිගේ.ඒ වෙනකොට දුම්රිය එන්ජිම වැල්ලවත්ත හරියෙ තිබුණෙ. අපි යළිත් ප්‍රධාන පාරට ඇවිත් කෙළින්ම රත්මලානට ගිහින්  පාර දිගේ රත්මලාන  ස්ටේෂන් එක පහු කරගෙන මීටර් 500 ක් 600 ක් විතර මෙහාට ආව. ඒ වෙනකොට අපි නිතරම දර්ශන මහත්මයත් එක්ක කතා කර කර හිටියෙ. එයා පාලක මැදිරියත් එක්ක සම්බන්ධ වෙමින් හිටියෙ.රත්මලානට අපි යන කොට එන්ජිම ගල්කිස්සෙ තිබුණෙ. ඒක හින්ද අපිට ටිකක් වෙලා තිබුණා. යම් සූදානමක් වෙන්න. අපි ළග තිබුණෙ එක ටෝච් එකක් විතරයි. අපි තැන් කිහිපයක ඉඳල පුරුදු වුණා  එන්ජිම එනකොට දුවල එල්ලෙන්න. ඒක ජීවිතයත් මරණයත් අතර සටනක්. ඒ වුණත් වෙලාවෙ හැටියට වෙන කරන්න දෙයක් තිබුණෙ නැහැ. කළුවර නිසා අපිට තවත් අපහසු තත්ත්වයක් ඇති වුණා. එළිය තියෙන තැන්වල නඟින්න අමාරුයි පාර පහත වැඩියි.ඩබ්ලිව්. උමයංග, එස් ප්‍රේමසිරි, හා එම්.එම්.ජේ පෙරේරාඅපි ටිකක් වෙලා පුරුදු වුණා. එන්ජිම එනකොට  පස්සෙන් දුවල එන්ජිමට නඟින්න. මොකද වැරැදුණොත් එන්ජිමට යටවෙනවා. මේක හරියට යාපනේ ඔපරේෂන් එකකට පුරුදු වෙනවා වගෙයි. වැඩිවෙලා යන්න කලින් එන්ජිම ආව. කට්ට කරුවලයි. එන්ජිමත් කලුපාට නිසා මෙලෝ දෙයක් පේන්නෙ නැහැ.ඒත් අපි ආත්ම ශක්තිය අරගෙන දුවල ගිහින් එන්ජිමේ එල්ලුණා. මම එක දොරටුවකින් එල්ලුණා.  උමයංග අනිත් දොරින් එල්ලුණා. මට මේ තාක්ෂණය ගැන දැනුමක් නැහැ. ඒත් උමයංග ඉක්මනින් එන්ජිම ක්‍රියා විරහිත කරල. තිරිංග යෙදුවා. අපේ ඇඟට ලේ ඉනුවෙ ඒ වෙලාවෙ තමයි. ලෝක යුද්ධයක් කරල දිනුව වගේ හරියට.පස්සෙ අපි මේ ගැන පාලනාධිකාරියට දැනුම් දුන්නා. එන්ජිම කොහොම ක්‍රියාත්මක වෙලා ගියාද කියන්න අපි දන්නේ නැහැ. ඒ ගැන හොයන්න කමිටුවක් පත් කරල තියෙනවා.ඒ කමිටුවට නියෝජ්‍ය ගමනා ගමන අධිකාරි කේ.ඩී.ජේ. සෙනෙවිරත්න, නියෝජ්‍ය ප්‍රධාන යාන්ත්‍රික ඉංජිනේරු ඩිලන්ත ප්‍රනාන්දු සහ ධාවනබල ඉංජිනේරු කීර්ති සෙනෙවිරත්න මහත්වරු පත් කර ඇත. මේ කමිටුව මේ විභාගය හරියට කරයි කියල රටම බලාපොරොත්තු වෙයි. එහෙම කියන්නේ හුඟක් පරීක්ෂණ කමිටු පත් කරල  අන්තිමට ඒ වාර්තා හමස් පෙට්ටියට ගිහින් තිබෙන හෙයින්.ඒ වගේම තවත් විශේෂ කරුණක් ගැන අපට අසන්නට  ලැබෙනවා. සුද්දා රේල් පාර හදද්දි ආරක්ෂාව ගැන බොහෝ සේ සිතා ඇත හිතුවා. විශේෂයෙන් ධාවනාගාරවලින් එළියට එන දුම්රිය හදිසියේ ආවොත් කියල එන්න බැරි වෙන්න ඒකට පිළියම්  යොදා තිබේ.  ග්‍රාහක පැන්නුම නැත්නම් ‘කැච් පොයින්ට්‘ කියල රේල්  පීල්ල ධාවනාගාරයෙන් ප්‍රධාන මාර්ගයට සම්බන්ධ නොකර හරවලා තියන්නේ ඒ ආරක්ෂාවටය. ඒත් මේ ධාවනාගාරයේ එහෙමආරක්ෂිත ග්‍රාහක පැන්නුමක් නොතිබී ඇති බවයි පෙනී යන්නේ. එහෙම නම් ඒ සම්බන්ධයෙනුත් විශේෂ පරීක්ෂණයක් තැබිය යුතු බවයි අපට කියන්න වෙන්නේ.  එහෙම නැත්නම් දවල් කාලයේ  මේ විදිහට එන්ජිමක්  නැත්නම් කෝච්චියක්ම ඇවිත්  මහා විනාශයක් කරල යයි. එවිට  කමිටු පත් කිරීමෙන් පලක් නැත.තාරක වික්‍රමසේකරසේයාරූදුෂ්මන්ත මායාදුන්නඅෂ්රෆ් ඒ. ෂමීඩ්(දෙහිවල ගල්කිස්ස සමූහ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=af1312083</link>
    <topic>පියංගල බුදුපිළිමයේ හොරුන්ට පව් පළදෙයි</topic>
    <author>සටහන හා ඡායාරූප</author>
    <content>බිබිල කොටසර පියංගල රාජමහා විහාරයේ තිබී මීට දින හතළිස් පහකට පෙර සොරුන් ගෙන ගිය පෞරාණික වටිනාකමකින් යුත් මිල කළ නොහැකි රන් ආලේපිත ලෝහමය බුදුපිළිමයේ දකුණු අත කපා හසලක උඩවෙල බර වර්ධන ඔයේ අඩි හතක් ගැඹුර මඩ වළක සඟවා තිබියදී පසුගිය 29 දින සවස විශේෂ පොලිස් කණ්ඩායමක් විසින් සොයා ගන්නා ලදී.සොරකමට සම්බන්ධ බව කියන ප්‍රධාන සැකකරුවන් දෙදෙනකු හා කුඩා ප්‍රමාණයේ ලොරි රථයක්, යතුරු පැදියක් සහ පිළිමයේ අත කැපීමට උපයෝගි කරගත් බවට සැකකරන ග්‍රයින්ඩරයක් පොලිසිය අත් අඩංගුවට ගෙන අධිකරණයට ඉදිරිපත් කර තිබේ.සොරුන් ගෙන ගිය සමාධිගත බුදු පිළිමය බර කිලෝ එකසිය හයක් වන අතර උස අඩි දෙකයි අඟල් දෙකකි. පිළිමයේ දකුණු අතේ වැලමිට ප්‍රදේශයෙන් අඟල් හතරක කැබැල්ලක් කපා එම කැබැල්ලත් අඟලේ කැබලි හතරකට කපා එක් කොටසක් උණුකර තිබියදී පොලිසිය පසුව සොයාගෙන තිබේ.බිබිල පොලිස් ස්ථානාධිපති පොලිස් පරීක්ෂක චන්දන බස්නායක මහතාට කළුතර වාද්දුව ප්‍රදේශයේ පුද්ගලයෙකුගේ නිවසේ පිළිමයෙන් කපා වෙන් කරගත් අතේ කොටස් හතර තිබෙන බවට ලැබුණු තොරතුරක් මත බිබිල පොලිසියේ උප පොලිස් පරීක්ෂක පියසේන මහතා ඇතුළු නිලධාරීන් පිරිසක් වාද්දුව ප්‍රදේශයේ පදිංචි එම සැකකරුගේ නිවසට ගියහ.එහිදී නිවස පරීක්ෂා කළත් බුදු පිළිමයේ කොටස් හමුවී නැත. අත්අඩංගුවට ගෙන සිටි ප්‍රධාන සැකකරු ලබාදුන් තොරතුරක් මත නිවසේ තිබෙන ශීතකරණය පරීක්ෂා කර බැලීමේදී පිළිමයේ අතේ කොටස් තුනක් සොයාගෙන තිබේ. එහි සිටි නිවස හිමි සැකකරුට එම අවස්ථාවේදී ඇති වූ කම්පනයත් සමඟ හදවත් ආබාධයක් ඇතිවීම නිසා රෝහල්ගත කිරීමට පොලිසියට සිදුව තිබෙන අතර සැකකරුගේ බිරිය එම අවස්ථාවේදී තම සැමියා මිය ගිය බව කියමින් බොරුවට විලාප නැඟීම නිසා අසල්වාසීන් සිය ගණනක් එම ‍නිවසට පැමිණියත් පොලිසිය සිද්ධිය කියූ පසු ඔවුන් පොලිසියට සහයදී තිබේ.පසුගිය අගෝස්තු මාසයේ විහාරස්ථානයේ පැවැති පිංකමකට තොරණක් ඉදිකිරීම සඳහා හසලක ප්‍රදේ‍ශයෙන් පැමිණි කාර්මික නිලධාරියෙකු ඇතුළු ඔහුගේ මිත්‍රයින් පිරිසක් විහාරයේ වැඩ විසූ හිමිනමක සමඟ එක්වී පසුගිය ඔක්තෝබර් 11 දින රාත්‍රි විහාරයේ ආවාසගෙහි මැද මිදුලේ තැන්පත් කර තිබූ බුදු පිළිමය සොරාගෙන ගොස් තිබෙන බවට සැක පහළ වී තිබිණි.බුදුපිළිමය සොරුගෙන ගිය දා සිට මේ වනතෙක් විහාරයේ වැඩ විසූ හිමිනමක් අතුරුදන් වී සිටින බව ද පොලිසිය පවසන අතර උන්වහන්සේ සහ පිළිමයේ අතේ කොටස් කැපූ බව කියන අන්‍යාගමික පූජකවරයකු සහ තවත් සැකකරුවන් අත්අඩංගුවට ගැනීමට බිබිල පොලිස් ස්ථානාධිපතිවරයා විශේෂ පොලිස් කණ්ඩායමක් යොදවා තිබිණි.සොරකම සම්බන්ධයෙන් මාස එක හමාරක කාලයක් පරීක්ෂණය කළ මඩොල්සිම පොලිස් ස්ථානාධිපති පොලිස් පරීක්ෂක චන්දන ජයතිලක මහතා සොරුන් හා පිළිමය සඟවා තිබෙන ස්ථානය පිළිබඳව සියලු තොරතුරු සොයාගෙන ඌව පළාත් නියෝජ්‍ය පොලිස්පති රොෂාන් ප්‍රනාන්දු මහතාට ලිඛිතව දැනුම් දී තිබේ.‍ එයට අමතරව සැකකරැවන් අතර දුරකථන සංවාද, සොරුන් පිළිමය ප්‍රවාහනය කළ වාහන සහ සැකකරුවන් පිළිබඳව රහසිගත තොරතුරු රැසක් බිබිල පොලිස් ස්ථානාධිපතිවරයා විසින් සොයාගෙන තිබේ. එම තොරතුරු වලට අනුව පොලිසිය පිළිමය හා සොරුන් අත්අඩංගුවට ගත්තේය.විහාරාධිපති බදුල්ලගම්මන ගුණරතන හිමියෝ නැතිවූ පිළිමය සොයාදෙන ලෙස ජනාධිපතිතුමාට හා පොලිස්පතිතුමාට ද දන්වා තිබෙන බව කීය. බරවර්ධන ඔයේ අඩි හතක් යට මඩ වළක තිබියදී බුදුපිළිමය සොයාගත් 29 දින සවස හසලක අවට බැතිමතුන් දහසකට අධික පිරිසක් පැමිණ මල්, පහන්, සුවඳදුන් පිරිනමා නමස්කාර කළහ. මේ වනවිට බිබිල පොලිසියේ මහජන ප්‍රදර්ශනයට පිළිමය තබා තිබේ.අත්අඩංගුවට ගෙන සිටින ප්‍රධාන සැකකරුවෙකු වෙන තිලක් නැමැත්තෙකු බිබිල පොලිසියේදී විහාරාධිපති බදුල්ලගම්මන ගුණරතන හිමි සහ පොලිස් ස්ථානාධිපතිවරයා සමඟ මෙසේ පාපෝච්චාරණය කළේ ය.“අපේ ගමේ කුමාරුකියලා මගේ මිත්‍රයෙක් ඉන්නවා. එයා තමයි මාව මේ සොරකමට සම්බන්ධ කරගත්තේ. සිද්ධිය වුණ දින රාත්‍රි 12 ට විතර අපි හතර දෙනෙක් පන්සලට ආවා. දෙන්නෙක් ලොරියේ ආවා. කුමාරු එක්ක මම යතුරු පැදියෙන් පන්සලට ආවා. අපිට ඇතුළට එන්න පොඩි හාමුදුරුවෝ පිටුපස දොර ඇරලයි තිබුණේ.අපි දෙන්නා ඇතුළට ගිහින් පිළිමය පෙරළා පෙරළා එළියට ගෙනාවා එතැන සිට යතුරු පැදියේ තියාගෙන ලොරියට ගෙනත් එළිවෙන කොට හසලක උඩ‍වෙලට ගෙන ගියා. පසුදින අන්‍යාගමික පූජකවරයෙක් ගෙනත් පිළිමයේ අතේ කෑල්ලක් කැපුවා. ඒ කැබලි හතර කුමාරු කළුතරට අරන් ගියා. 14 දින පොඩි හාමුදුරුවෝ උඩවෙලට ආවා.විහාරාධිපති බදු ල්ලගම්මන  ගුණරතන හිමිනියෝජ්‍ය පොලිස්පතිරොෂාන් ප්‍රනාන්දුකුමාරු මට කීවා හාමුදුරුවන් කොළඹට ගෙන්වාගෙන යන්න කියලා. අපි හාමුදුරුවන්ට ඇඳුම් ගෙනත් දුන්නාට පසු පොඩි හාමුදුරුවෝ සිවුර ගලවලා ගිනි තැබුවා. ඉන් පස්සේ මම කොළඹට ගෙන්වාගෙන ගිහින් මම හිටපු තැනක නතර කර ගත්තා. මධුශංක කියලා නමකුත් අපි තැබුවා.පසුව කුමරු මට කතා කරලා කීවා හාමුදුරුවෝ හරිම මෝඩයි එයා හිටියොත් අපිට ප්‍රශ්නයක් වෙන නිසා මට හාමුදුරුවෝ මරන්න පුළුවන් ද කියලා ඇහුවා. මම බෑ කීවා. පසුව කුමාරු 18 දින අපි කොළඹ හිටපු තැනට ත්‍රිවිලරයකින් ඇවිත් හාමුදුරුවෝ දාගෙන ගියා මැරුවාද නැද්ද කියලා මම දන්නේ නෑ. ත්‍රිකුණාමලයට හරි කැලයකට හරි ඇරගෙන යන්න ඕනි කියලත් කුමාරු කීවා යැයි තිලක් පැවසීය.සොරාගත් බුදු පිළිමය රුපියල් කෝටි හයකට විකුණන්න පුළුවන් කියලා පසුව බෑ කියලත් කුමරු සැකකාර මිත්‍රයින්ට පවසා තිබේ. එම මුදල් වලින් පොඩි හාමුදුරුවෝ රට යන්න ඕනි කියලත් කීව බව තිලක් කීය.දැනට අතුරුදහන් වී සිටින කිවුලතලාවේ ධම්මිස්සර හිමිගේ මව හා පියා වෙනත් විවාහයන් සිදුකරගෙන වෙන් වෙන්ව ජීවත්වන අතර වයස අවුරුදු හතේදී පැවිදි දිවියට පැමිණ වෑගම පිරිවෙනට ඉගෙනීමට පැමිණ ධම්මිස්සර හිමි ටික කලක් නතර වීමට කොටසර පියංගල රාජ මහා විහාරයට පැමිණ තිබේ.කොටසර පියංගල රජ මහා විහාරයේ තාවකාලික වැඩ විසූ අතුරුදන් වී සිටින දිවුලතලාවේ ධම්මිස්සර හිමි (20) සොයා ගැනීමට බිබිල පොලිස් ස්ථානාධිපති චන්දන බස්නායක මහතා දින කිහිපයක් තිස්සේ පරීක්ෂණ පවත්වන අතරතුර ත්‍රිකුණාමලය කුච්චවේලි පොලිසිය සොයාගත් නාඳුනන මළ සිරුරක් පොලොන්නරුව මහ රෝහලේ තැන්පත් කර තිබෙන බවට 05 දින තොරතුරක් ලැබී තිබේ.එම තොරතුරු ඔස්සේ එම මළ සිරුර පිළිබඳව කුච්චවේලි පොලිසියෙන් ලබාගත් තොරතුරු අනුව පසුගිය ඔක්තෝබර් 21 දින ත්‍රිකුණාමලය නීල‍ාවේලි මුහුදු තීරයේ ළඳු කැල‍ෑවක තිබූ මෙම මෘත ශරීරය දිවුලතලාවේ ධම්මිස්සර හිමියන්ගේ බවට පොලිසිය තීරණය කර ඇත.ත්‍රිකුණාමලය සහ අනුරාධපුර රෝහල්වල මෘත ශරීරාගාරවල එම දිනවල ඉඩ පහසුකම් නොතිබුණ නිසා නාඳුනන මළ සිරුර පොලොන්නරුව මහ රෝහලේ මෘත ශරීරාගාරයේ තැන්පත් කිරීමට ගෙනවිත් තිබියදී බිබිල පොලිස් ස්ථානාධිපති පොලිස් පරීක්ෂක චන්දන බස්නායක මහතා පොලිස් කණ්ඩායමක් හා අපවත්වූ හිමිගේ පියා ද 05 දින රෝහලට යවා මෘත ශරීරය හඳුනාගෙන තිබේ.බුදුපිළිමය සොරකමට අනුබල දී විහාරස්ථානයෙන් ගමට ඇවිත් සිවුරට ගිනි තබා සොරකමට සම්බන්ධ තිලක් නැමැත්තා සමඟ වෙස් මාරු කරගෙන මහරගම ප්‍රදේශයේ පෞද්ගලික වැඩපොළේ සිටියදී කුමරු නැමැති ප්‍රධාන සැකකරු ත්‍රිවිලර් රථයකින් පැමිණ රහසිගතව ඔහු රැගෙන ගොස් ඇත. පසුව ත්‍රිකුණාමලය නිලාවේලි වෙරළ තීරයට ගෙන ගොස් පහරදී මේ අය මරා දමන්නට ඇති බවට සැකකරන බව පොලිසිය කියයි.ත්‍රිකුණාමලය ප්‍රදේශයේ යුද හමුදා කඳවුරක සේවය කළ අත්අඩංගුවට ගත් යුද හමුදාවේ සේවය කළ රොෂාන් නැමැති සැකකරුත් මෙම ඝාතනයට සම්බන්ධව ඇති බවට පොලිසිය සැක කරයි. අත්අඩංගුවට ගත් සැකකරුවන් සිවුදෙනාගෙන් තිදෙනෙකු ඥාතීන් වෙන අතර එයින් දෙදෙනෙකුම යුද හමුදාවේ සේවය කරන අය බවට පොලිසිය හඳුනාගෙන තිබේ.විහාරාධිපති වෙල්ලස්ස, බින්තැන්න හා මඩකලපුව තෙපළාතේ ප්‍රධාන සංඝනායක බදුල්ලගම්මන ගුණරතන හිමියෝ මෙසේ කීහ.පිළිමය නැති වූ දින සිට ඇතැම් අය අපි දිහාත් වැරදි විදියට බැලුවා මම ජනාධිපතිතුමාටත්, පොලිස්පතිතුමාටත් දුරකථනයෙන් කිවුවා.එතුමන්ලා ගොඩාක් උදවු කළා.2011 වසරේදීත් පන්සලේ තිබුණ දඹරන් පිළිමයක් සොරු ගෙන ගියා තාම සොයාගත්තේ නෑ. පොලිසිය හිටියට පන්සලට ආරක්ෂාව මදි විදිමත් ආරක්ෂක වැඩපිළිවෙළක් අවශ්‍යයි. පිළිමය සොයාදුන්න සියලුම නිලධාරින්ට ස්තුති කරනවා” උන්වහන්සේ පැවසූහ.සොරකම පිළිබඳව සියලු තොරතුරු සොයාගැනීමෙන් අනතුරුව මොනරාගල පොලිස් අධිකාරි ලයනල් ගුණතිලක, සහකාර පොලිස් අධිකාරි උදිත් ලියනගේ, මැදගම වැඩබලන පොලිස් ස්ථානාධිපති පොලිස් පරීක්ෂක දිනේෂ් රත්නායක, ගොනගංආර පොලිස් ස්ථානාධිපති උප පොලිස් පරීක්ෂක නන්දන මහතා ඇතුළු එම පොලිස් ස්ථානවල නිලධාරීහු පිරිසක් හසලක ප්‍රදේශයේදී බුදුපිළිමය හා සැකකරුවන් අත්අඩංගුවට ගැනීමට සහභාගි වූහ.මේ සියලු කතාව සමස්ත ලෙස ‍ගත්තොත් කිව හැක්කේ මිනී මැරුවොත් සොරකම් කළොත් පව් පළ දෙන බවයි.සටහන හා ඡායාරූපඌව පළාත් සමූහමාපා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=af1312084</link>
    <topic>කොග්ගල ප්‍රාඥයා විසූ නිවෙසේ අයිතිය යළි භාරකාර මණ්ඩලයට</topic>
    <author>රූපාන්ති බුලත්සිංහල</author>
    <content>ඉඩම් හා ඉඩම් සංවර්ධන අමාත්‍යාංශයේ චාම් උත්සවයක් පැවැත්වුණි. එය සංවිධානය කර තිබුණ මහා ප්‍රාඥයෙකු වූ සිළුමිණ පත්‍රයේ හිටපු කර්තෘ වරයකු වූ මාර්ටින් වික්‍රමසිංහ සූරීන් වෙනුවෙනි. ඔහු ජීවතුන් අතර නැතත් ඔහුගේ උරුමය ඔහු වෙනුවෙන් මාර්ටින් වික්‍රමසිංහ බාරකාර මණ්ඩලයට පැවැරීමට ඉඩම් හා ඉඩම් සංවර්ධන අමාත්‍යංශය පියවර ගත්තේය. පසුගිය නොවැම්බර් 29 වෙනි දින මාර්ටින් වික්‍රමසිංහ මහතාගේ ජ්‍යෙෂ්ඨ පුත් එස්.කේ. වික්‍රමසිංහ, දෙවැනි පුත් වෛද්‍ය රංග වික්‍රමසිංහ සහ ප්‍රවීණ සාහිත්‍යධරයෙක් වූ ආචාර්ය ඩබ්ලිව් අබේසිංහ, ඉඩම් හා ඉඩම් සංවර්ධන අමාත්‍ය ජනක බණ්ඩාර තෙන්නකෝන් යන මහත්වරු මේ උත්සවයට සහභාගි වූහ. මෙවැනි පුවතක අතීතය පිළිබඳ ඉඩම් හා ඉඩම් සංවර්ධන අමාත්‍යාංශයේ ලේකම් අශෝක පිරීස් මහතා කීවේ මෙවැනි කතාවකි.'' පැය විසි හතරක් ඇතුළත තමන් ඉපදුන හැදුන වැඩුණු කොග්ගල ගම් බිම් අතහැර යන්නට ඉංග්‍රීසි ආණ්ඩුකාරයන්ගෙන් නියෝග ලැබුණා. සියලු දෙනාම මේ නියෝගයට යටත් වෙලා ගම් බිම් අතහැර ගියා.මෙහෙම කළේ කොග්ගල ගුවන්තොටුපොළ හදන්න. නමුත් වාසනාවකට වගේ මාර්ටින් වික්‍රමසිංහ මහත්තයාගේ නි‍වෙස ඉතිරි වුණා. අවුරුදු අටකට පස්සේ මාර්ටින් වික්‍රමසිංහ මහත්තයා නැවතත් තමන්ගේ උපන් ගම කොග්ගලට ගි‍යේ තව නිවෙස දැක ගන්නා අටියෙන්.''අට අවුරුද්දකට පසු වත කොග්ගලට පැමිණි පසු අත්වින්දේ කුමන අත්දැකීමක්ද කියා මාර්ටින් වික්‍රමසිංහ සූරීහු තම කළු නික සෙවීම ‍පොතේ මෙසේ ලියා තැබූහ.' අට අවුරුදක් පමණ මවගෙන් ඉවත් කරනු ලැබූ දරුවකු යළිත් මවගේ තුරුල්ල සොයා යන්නක් මෙන් කොග්ගල ගිය මා මුහුණ පෑයේ නොසිතුවකටය.දැන් කොග්ගලට ඇතුළු විය හැක්කේ අහසු නැව් දිවෙන මාවත නමින් හඳුන්වන සමතලය දෙපැත්තෙහි පිහිටි දොරටු දෙකින් පමණි. මොටෝරිය නවතා එයින් බැස දොරටුවක් කරා ගිය අප දෙස , පළමුව උදාසීන බැල්‍මකින් බැලුවේ, දොරටුව හරස් කොට බාන ලද කොට බාන ලද උණගස ළඟ සිටි කොංඩයෙකි.'' අපි ආවේ කොග්ගල බලන්යි.'''' පර්මිට් එකක් ගෙනාවාද?''''පර්මිට් එකක්"''ඔව්'''' අපි දන්නේ නැහැ. කාගන්ද අවසර පත ගන්නට ඕනේ.''කොට කලිසන්කාරයෙක් මුර ගේ තුළින් ඔහුගේ කිතුල් කෙඳි සහිත හිස එළියට දැම්මේය. ඔහු හේවාපන්නකාරයකුගේ ගතිය ආරූඪ කරගන්නට වෑයම් කරතියි, ඔහුගේ මුහුණ බැලූ මට හැඟුණි''ඩීයාරෝ මහත්තයාගෙන්"'' ඒකට ආයෙත්උණ වටුනට යන්ට එපායැ'''' විදාන ආරච්චි මහත්තයාගෙන් වුණත් , පර්මිට් එකක් ගන්න පුළුවනි.'''' ඒ මහත්තයා ඉන්නේ මේ කිට්ටුවද?'''' ඔව් නමුත් එයා ගාල්ලට ගියා.''අදාළ ඔප්පුව ඇමැති ජනක තෙන්නකෝන් හා මහතා විසින් මාර්ටින් වික්‍රමසිංහ බාරකාර මණ්ඩලයට පැවරූ අවස්ථාව. ඉඩම් හා ඉඩම්  සංව­ර්ධන අමා­ත්‍යාං­ශයේ ලේකම් අශෝක පිරීස් මහතාද මෙහි සිටී.'' මේක අපේ ගම . අපට යන්න ඉඩ දෙන්න . ඕනෑ නම් අවසර පතක් පස්සේ ගෙනැත් දෙන්නම්.''තමන්ගේ ගමට තමන්ට ඇතුළු වන්නට බාධා තිබුණ කෙසේ හෝ බාධා ජය ගනිමින් ඇතුළු වූ ආකාරය කළු නික වල උපහාසාත්මකව දක්වා තිබුණි. මේ සියල්ල අතීතයට එක් වෙද්දී ගුණසේන විතාන මේ සහෘද ලේඛකයාගේ නිවෙස සොයාගෙන කොග්ගලට පැමිණියේය.එහි වත ගොත ‍අශෝක පීරිස් මහතා මේ ආකාරයට පැහැදිලි කළේය. ගාල්ලේ කලා කවයක් හදාගත්ගුණසේන විතාන උඩ කැන්දේ සරණංකර හිමි එකතුවෙලා වික්‍රමසිංහගේ මහත්තයා ගේ නිවෙස භාරකාරීත්වයට ඉල්ලා සිටියහ. මේ කාලේ සිරිමාවෝ මැතිණිගේ ආණ්ඩුව.සංස්කෘතික අධ්‍යක්ෂ හිටියේ එම්.ජේ. පෙරේරාය , හැමෝගේම සහයෝගයෙන් පනස් අවුරුදු බද්දක් යටතේ මේ නිවස පැවැරුනා. මේ නිවෙස විවෘත කිරීමේ උළෙලට කොළඹ ඉඳලා කලාකාරයෝ විශාල පිරිසක් සහභාගි වූහ බෙන්තර ගඟ ළඟදි මේ අය පිළි ගත්තේ දහනායක මහත්තයා. බී.ඩී. ලැනරෝල් මහත්තයා තමයි වික්‍රමසිංහ මහත්තයාගේ ගෙදර විවෘත කළේ.එදා මේ පැවැරූ පනස් අවුරුදු බද්ද 2013 නොවැම්බර් අවසන් විය. මේ දීර්ඝ කරන්නැයි ප්‍රතිචාරයක්‍ ලෙස තමයි අපි වඩාත් හොඳ දෙයක් ලෙස මේ නිවෙස නිදහස් බලපත්‍රයකින් මාර්ටින් වික්‍රමසිංහ භාරකාර මණ්ඩලයට පැවැරුවේ. මෙහි සභාපතිත්වය දරන්නේ විද්‍යො පරිවෙනාධිපති බලංගොඩ සෝභිත හිමියන්. ඇත්තටම මේ ලේඛකයාගේ නිවෙස කෞතුක වස්තුවක්.''1890 මැයි 29 වැනි දින මාර්ටින් වික්‍රමසිංහ උපත ලැබූ ගිංපතාලිය පුංචි ඔපිසර ගෙදර ය. මහා ප්‍රඥයෙක් වූ ඔහු පරිහරණය කළ සියල්ල දැයේ වස්තුවක් කර පරිත්‍යාග කිරීමට ඉඩම් හා ඉඩම් සංවර්ධන අමාත්‍යංශය ගත් පියවර කාලෝචිය.රූපාන්ති බුලත්සිංහලඡායාරූප සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=af1312085</link>
    <topic>කළු ජාතිකයන්ගේ තාත්තා (මාඩිබා) අවසන් ගමන් යයි</topic>
    <author>ටිරෝනි වෑවලගේ</author>
    <content>මැන්ඩෙලා ජාතික වීරයකු මෙන් ම අපූර්ව ප්‍රේමවන්තයකු ද වූයේ ය. තම ප්‍රථම බිරිය වන විනී මැන්ඩෙලාගෙන් දික්කසාද වූ ඔහු වයස අවුරුදු අසූවේදී දෙවැනි වරටද විවාහ වන්නේය. මුණූපුරු මිණිපිරියන් විසි හත් දෙනෙකුගේ සීයා වූයේය.ඔවුහු ඔහුට තාත්තා (මාඩිබා) යැයි ඇමතූහ. ඒ ඇමතුමට වයස් බේදයක් වූයේ නැත. දකුණු අප්‍රිකාවේ උපත ලද සියලුම කළු ජාතිකයන්ට ඔහු 'තාත්තා' වූයේ ය. තාත්තා හෙවත් පීතෘවරයා යනු උපතකට හිමිකම් කියන්නායි. සැබවින් ම ඔහු නොවන්නට දකුණූ අප්‍රිකාවේ කළු ජාතිකයන්ට අදටද ජීවත් වන්නට සිදු වනු ඇත්තේ ජීවත් වීමට හෝ හිමිකම් නැත්තවුන් සේ ය. නෙල්සන් ‍මැන්ඩෙලා. ඔහු සදාකල් අමරණීය නාමයක් ඉතිරි කරමින් මියගිය සුළුතරය අතරට මීට හෝරා කිහිපයකට පෙර එක් වූ‍යේය.මැන්ඩෙලාගේ ජීවිතය අපූරුය. කොටින් ම එය අපට අනුව සාමාන්‍ය ජීවිතයක් වන්නේ වයස අවුරුදු අසූවටත් පසුය. ඒ දක්වා ගෙවුණූ කාලයෙන් බොහොමයක් ඔහු ගත කළේ එක්කෝ යටි බිම් ගත දේශපාලනඥයකු ලෙසින් ය. නැතහොත් අඳුරු සිර කුටියකය.නැතහොත් විදේශයක හෝ තම රටේම වනාන්තරයක සටන් පුහුණූ වෙමින් ය. අපට නම් ඒ අරුම ජීවිතයක් මය. සැබෑවකි. නෙල්සන් මැන්ඩෙලා ලෙසින් උපත ලද ඒ පුද්ගලයාට උරුම වූයේ අරුම ජීවිතයක්මය. ඔහු වයස අවුරුදු හැත්තෑ හයේ දී තමා උපන් බිමේ නායකයා වන්නේ ය. මිය යන තෙක්ම දේශයේ ගෞරවනීය පුරවැසියා වූයේ ය.ඔහු උපත ලබන අවදිය වන විටත් දකුණු අප්‍රිකාව අඳුරු මහාද්වීයේ අඳුරු කෙළවරම ලෙසින් විය. සුදු ජාතිකයෝ එහි තනි භුක්තිය වින්ද ද ජනගහණයෙන් බහුතරය කළු ජාතිකයෝ වූහ. කුඩා මැන්ඩෙලා වයස අවුරුදු නවයේ දී පියා මියයන්නේය. දකුණු අප්‍රිකාවට අාවේනික ගෝත්‍රයක නායකයකු ඔහු හදාවඩා ගන්නේ එකල වඩාත්ම වටිනා සම්පත වන අධ්‍යාපනය ඔහුට ලබා දෙමිනි.මේ වටිනා සම්පතට මැන්ඩෙලා ඉතා ආශා කරන්නේ ය. ඔහු එය කෙළවර කරන්නේ ජොහැන්නස්බර්ග් විශ්ව විද්‍යාලයෙන් නීති උපාධිය ද ලබා ගනිමිනි. එහෙත් ඒ වන විට තරුණ මැන්ඩෙලාට වර්ණ බේදවාදය දරුණූවට රිදවා අවසන් ය. තමාගේ පමණක් නොව ජාතියේම තුවාළ සුව කිරීමට ඔහු දේශපාලන සටන් බිමට ප්‍රවිශ්ට වන්නේ ය. ඒ අප්‍රිකානු ජාතික කොංග්‍රසයේ තරුණ ලීගයට එක් වෙමිනි.මේ තරුණ ව්‍යාපාරය දිනෙන් දින ජනප්‍රියවත්ම එය මර්දනය කිරීමේ අවශ්‍යතාවක් එවකට දකුණු අප්‍රිකාව පාලනය කළ සුදු ජාතිකයන්ට ඇති විය. දේශපාලන සටන් බිම ලෙයින් තෙත් වන්නේ ඒ සමගය. 1956 දිනක මැන්ඩෙලා ඇතුලු දේශපාලන ක්‍රියාකාරීන් පිරිසක් පොලිස් අත්අඩංගුවට පත් වූහ. මේ 1950 දී මැන්ඩෙලා බොක්සිං පුහුණුවීම්වල යෙදී සිටින අතරතුර ගත් ඡායාරූපයකි. එවකට ඔහු අප්‍රිකානු ජාතික කොංග්‍රසයේ නායකත්වය හොබවමින් සිටියේ ය.හැට නවදෙනෙකු පොලිස් වෙඩි පහරින් මිය ගියහ. ඒ සැවොම කළු ජාතිකයන් විම අහඹූවක් වූයේ නැත. දේශපාලනයේ දී අවියද අතට හුරු විය යුතු බව මැන්ඩෙලා තීරණය කරන්නේ එහි දීය. එතැන් සිට අප්‍රිකානු ජාතික කොංග්‍රසයේ තරුණයෝ අවි පුහුණූ ලැබීමඇරඹූහ.1962 දී මොරොක්කෝවේ අවි පුහුණූව ලැබ සිය රට පැමිණි මැන්ඩෙලා පොලිස් අත්අඩංගුවට පත් වූයේ ය. වසර දෙකක නඩු විභාගයකින් පසු 1964දී ඒ ඓතිහාසික තීන්දුව සමග ඔහු ජීවිතාන්තය තෙක් සිරයට නියම වන්නේ ය. තීන්දුවට හිස නැමූවද ඔහු පැය හතරක් පුරා තම ජාතිය ඇමතූවේ ය.එහිදී තමා සිරගතවීමට හේතුව ඔවුනට පැහැදිලි කර දෙන මැන්ඩෙලා කිසිදාක වර්ණ බේද වාදය තුරන් කිරීමේ සටන අතනොහැරිය යුතු බව පවසා සිටියේ ය. එතැන් සිට වසර දහඅටක් ඔහු රොබින් දිවයිනේ අඳුරු සිරකුටියක තම ජීවිතය ගෙවා දමන්නේ ය. ඔහු ගත කළ සම්පූර්ණ සිර ගත ජීවිතය අවුරුදු විසිහතක් විය.1990 දී සිර ගත ජීවිතය අවසන් කරන මැන්ඩෙලා ප්‍රජාතන්ත්‍රවාදී ප්‍රවාහයට පිවිසි දකුණු අප්‍රිකාවේ ජනාධීපති අපේක්ෂකයකු ලෙසින් තරග වැදුනේය. 1994 අප්‍රේල් විසිහත්වැනිදා පැවති ඒ ඓතිහාසික ඡන්ද විමසීමේ දී කිසිදා ලොව මෙතෙක් දක්නට නොලැබුණු උනන්දුවකින් යුතුව දකුණු අප්‍රිකානුවෝ ඡන්දය භාවිතා කළහ.ගුවන් ඡායාරූපවලින් දිස්වුණූ සර්පයන් මෙන් වක ගැසී ගිය ඡන්ද දායක පෝලිම් ඓතිහාසික වටිනාකමකින් යුක්ත විය. මුහුදු වෙරළට, හෝටලයකට, අවන් හලකට, උද්‍යානයකට යාමට කිසිදා කළු ජාතිකයන්ට අවසර ලැබුණේ නැත.ඔවුහු ඒ වන විටත් වහල්ලුම වූහ. මැන්ඩෙලා ඔවුන් මිනිසුන් බවට පත් කොට මිනිස් අයිතිවාසිකම් ලබා දුන්නේ ය. 'මාඩිබා' හෙවත් තාත්තා යන නමින් ඔවුහු ඔහු ඇමතූහ. මිය යනතුරුම එය වෙනස් වූයේ නැත.මැන්ඩෙලා ජාතික වීරයකු මෙන් ම අපූර්ව ප්‍රේමවන්තයකු ද වූයේ ය. තම ප්‍රථම බිරිය වන විනී මැන්ඩෙලාගෙන් දික්කසාද වූ ඔහු වයස අවුරුදු අසූවේදී දෙවැනි වරටද විවාහ වන්නේය. මුණූපුරු මිණිපිරියන් විසි හත් දෙනෙකුගේ සීයා වූයේය.මිය යන විට ඔහු අනූ හය වැනි විය ගෙවමින් සිටියේය. ඔහු ගෙවූ ඒ අවුරුදු අනූ හයම ඔහුට, දකුණු අප්‍රිකාවට පමණක් නොව පොදුවේ මුළු මහත් මනුෂ්‍ය වර්ගයාට ම වැඩදායී වූ යුගයක් ම වූයේ ය.ටිරෝනි වෑවලගේ   දකුණු අප්‍රිකාවේ ශක්තියඩයනා සමග 1997දී1994අප්‍රෙල් 27වැනි දින මැන්ඩෙලා වෙනුවෙන් ඡන්ද පාවිච්චි කිරීමට පෙළ ගැසී සිටි මහ සෙනගවිනී මැන්ඩෙලා සමග විවාපත් වූ පසුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=af1312086</link>
    <topic>BMICH ගින්න හා නව නිපැයුම්කරුවෝ</topic>
    <author>රූපාන්ති බුලත්සිංහල</author>
    <content>ගිනිදලු අහසට නැඟුණි. එක විනාඩි විස්සකින් සියල්ල දා අළුවී ගියේ නොසිතූ ලෙස ය. බණ්ඩාරනායක සම්මන්ත්‍රණ ශාලා‍ පරිශ්‍රයේ සහසක් නිමවුම් කළ නිර්මාණකරුවන්ගේ දහසක් බලාපොරොත්තු වලට කුමක් වුණිද? ඒ ගැන දැක ගන්නට අපි ඔවුන් සොයා ගියෙමු. ඒ ‍වන විටත් තාවකාලික ගොඩනැඟිල්ල මෙන් ම එහි තිබුණ නිර්මාණ සියල්ල දා අළුවී ගොස් තිබුණි. ඒ පැතුම් බිඳී ගිය ද ප්‍රදර්ශනය අතර මැද නොනැවතුණි. උතුර දකුණ නැ‍ඟෙනහිර හා බස්නාහිර පළාත්වලින් දරු දැරියන් බොහෝ පිරිසක් මේ ප්‍රදර්ශනය සඳහා තම නිර්මාණ ඉදිරිපත් කර තිබුණි. කේවල තරගකරුවන් ලෙස ඉදිරිපත් වූවන්ගේ නිර්මාණද ගිනිබත් වී හමාර ය. සමහර ඒවාට පේටන් බලපත්‍ර රැගෙන නොතිබුණ අතර ඒ හිත්වල දහසක් පැතුම් ගුලි ගැසී සැඟවී ගොසිනි. වාසනාව අවාසනාව ඇසිල්ලකින් තීරණය වන්නට ගත වූයේ මොහොතකි. ගින්න පිළිබඳ ‘සිළුමිණ’ ට අදහස් දැක්වූයේ විද්‍යා තාක්ෂණ අමාත්‍යාංශයේ නව නිපැයුම් කොමිසන් සභාවේ සහකාර අධ්‍යක්ෂිකා දීපිකා කහටපිටිය මහත්මියයි.“අපි නොසිතූ ආකාරයට මේ ප්‍රදර්ශනය පැවැති එක ශාලාවක් ගිනිබත් වුණා. විශ්ව විද්‍යාලවල මෙන් ම කේවල තරග කරුවන්ගේ නිර්මාණ ද සම්පූර්ණයෙන් ම ගින්නට අසුවුණා. මිහිලක මැදුරේ පැවැති තරග අවස්ථාවන් විතරයි ඉතුරු වුණේ. මේ වෙලාවේ ගොඩක් ළමයි කම්පනයට පත්වුණා. ඇත්තටම නොසිතූ අවස්ථාවක එවැනි දෙයක් සිද්ධ වුණාම හැමෝම අසරණ වෙනවා. ඒත් විද්‍යා හා තාක්ෂණ ඇමැති පාඨලී චම්පික මහතාගෙන් ලැබුණු දිරි ගැන්වීම නිසා දරුවො ගොඩක් දිරිමත් වුණා.”අපි මේ ප්‍රදර්ශනය සැලසුමකට අනුව හදල තිබුණේ. ඒත් හදිසි ගින්න නිසා සියල්ල වෙනස් වුණා. අපි ගින්නට අසුවුණු නිර්මාණ කරුවන්ට සාධාරණයක් ඉටු කරන්න කටයුතු කරනවා.”ගින්නෙන් සමහර නිර්මාණ සම්පූර්ණයෙන් ම විනාශයට පත් විය. ඔවුන්ගේ බලාපොරොත්තු ගිලිහ‍ී ගියේ හිතාගන්න බැරි ආකාරයට. සමහරු අවුරුදු ගණනාවක් ඒ නිර්මාණය සම්බන්ධයෙන් වෙහෙසුණු බව ඔවුන්ගේ කතාවලින් තහවුරු විය. මෙය ඔවුන් අපට කියූ කතාවයි.“මම එම්.එම්.ටී බදුලුවෙල. මොනරාගල බදුලුවෙල තමයි මම ඉන්නේ‍. මේ ප්‍රදර්ශනය සඳහා නිර්මාණ තුනක් ඉදිරිපත් කළා. එකක් සුළං බල විදුලි උත්පාදනය, ගලන ජල විදුලි උත්පාදනය. අනෙක් එක තමයි මුහුදු රළ විදුලි උත්පාදනය. මං සමහර ‍ඒවා අටේ පන්තියේ ඉඳලා අත්හදා බැලුවේ‍.ඒත් මේ හැම දෙයක් ම ගින්නෙන් එක මොහො‍තකින් විනාශයට පත්වුණා. එක දොරටුවයි එළියට යන්න තිබුණේ. ඇත්තටම නිර්මාණය බේරගන්නවට වඩා මං ජීවිතය බේරගන්න හිතාගෙන පැන ගත්තා. ගින්න එක පාරටම එනකොට මගේ නිර්මාණය ගලව ගලව හිටිය නම් මාත් ගින්නට අහුවෙනවා.තරිුශමිලසෙව්වන්දි  අභිමානී දිනුදාසමහරු තමන්ගේ නිර්මාණවල කෑලි කෑලි අරගෙන දුවනවා මං දැක්කා. අපේ ප්‍රදේශයට තවමත් විදුලිය නැහැ. මේ හැම දුෂ්කරතාවක් ම මධ්‍යයේ තමයි මෙවැනි නිර්මාණ තුනක් කළේ. ජයග්‍රහණය තියා නිර්මාණයවත් අපට ඉතිරි වුණේ නැහැ. හැබැයි අපි මේ කුමන දේකින්වත් හිත සසල කරගන්න හොඳ නෑ. මට ඒක ප්‍රශ්නයක් නොවේ. අභියෝගවලට මුහුණ දීලා මට හොඳට පුරුදුයි.මේ ගින්න ඔවුන්ගේ නිර්මාණ විතරක් නොවෙයි. බලාපො‍ෙරාත්තුත් රැගෙන ගියේ අකරුණාවන්ත ආකාරයට. මේ පිළිබඳ ජී.ඩී. ඉලේපෙරුම තම අදහස් දැක්වූයේ ය.“මගේ නිර්මාණයත් තිබුණේ මේ ගිනිගත් ශාලාවේ. හැබැයි මේ ආරංචිය ලද සැනින් ම නිර්මාණයේ කොටසක් අරන් ගියා. හැබැයි සමහර කොටස් ගින්නට අසුවුණා. මං කොළඹ විශ්වවිද්‍යාලයේ පශ්චාත් උපාධිධාරියෙක්. මං නිර්මාණය කළේ දෘෂ්‍ය ආබාධිත අයට සහය වන උපකරණයක්.මට මේ උපකරණය නිර්මාණයේදී කොළඹ විශ්ව විද්‍යාලයේ ආචාර්ය මධුවන්ති හා ආචාර්ය වජිරත් මේ සඳහා විශාල සහායක් වුණා. මගේ නිර්මාණයට වඩා සමහර නිර්මාණවලට විශාල පාඩුවක් වුණා. මේ හැම දේකටම වඩා අපේ බලාපොරොත්තු වටිනවා. ප්‍රදර්ශනය පටන්ගත්ත විතරයි මෙහෙම දෙයක් වුණාම මිනිස්සුන්ගේ මානසික තත්ත්වය කොහොමද කියල හිතාගන්න පුළුවන් නේද?”කෘෂිකර්ම නිර්මාණයක් ඉදිරිපත් කරමින් මේ ප්‍රදර්ශනයට එක් වුණේ රජ‍රට ප්‍රදේශයේ එන්. විජේරත්න ය. ඔහුට අත්වූයේ ද අනෙක් අයට අත්වුණු ඉරණමයි. මේ පිළිබඳ ඔහු දැක්වූයේ මෙවැනි අදහසකි.සදෙව්“මං ඉගෙන ගන්නෙ රජරට විශ්වවිද්‍යාලයේ‍. අත්යන්ත්‍රයක් මගින් ඉරිගු බීජ හිටවන දෙයක් තමයි මම නිර්මාණය කළේ. මගේ නිර්මාණය සාර්ථක වුණාම මට ලැබුණෙ ලොකු සතුටක්. මාස 6 ක් පමණ මේ නිර්මාණය වෙනුවෙන් වෙහෙසුණා. ඒත් මේ හදිසි‍යේ ඇතිවුණු තත්ත්වය නිසා මේ සියලු දේවල් විනාශයට පත් වුණා. කොහොම වුණත් අපේ හිත්වල ශක්තිය නැතිවෙලා ‍නැහැ.”තම නිර්මාණවලට අත්වූ ඉරණම පිළිබඳ ඔවුහු එසේ පවසති. ඒ සඳහා සාධාරණය ඔවුන් බලාසිටින්නේ නොඉසිලිමත්වය. විද්‍යා හා පර්යේෂණ අමාත්‍යාංශය පවසනු‍යේ නිර්මාණ විනාශ වූ සියලු නිර්මාණ කරුවන්ට සාධාරණය ඉටු කර දෙන බවයි. එය ඒ ආකාරයටම ඉටු වන තෙක් ඔවුහු බලා සිටිති.මේ ප්‍රදර්ශනයේ නිර්මාණ විනාශ වූ අය මෙන් නිර්මාණ ඉතිරි වූ අය ද තම නිර්මාණ ඉදිරිපත් කළේ දහසක් බලාපොරොත්තු ඇතුවය. මේ ගින්න නිසා ඒ බලාපොරොත්තු වියැකි යාමට ඉඩ දිය හැකි ද? මේ ඔවුන් කියූ කතාවයි.සහසක් නිපැයුම් තරගයට කුරුණෑගල මලියදේව විදුහලෙන් නිර්මාණ ඉදිරිපත් කළ ජේ.පී. එන්. ඊ. කරුණානායක හා බී.ඩබ්ලිවු. ඩී.ඒ. බාල සොයුරිය තම නිර්මාණය ගැන මෙන්ම තම අත්දැකීම් පිළිබඳව දැක්වූයේ මෙවැනි අදහසකි‍.“අපි මේ හදල තියෙන්නේ බෙහෙත් කවර නිෂ්පාදනය කරන යන්ත්‍රයක්. මේ යන්ත්‍රයෙන් ඉක්මනින් ම බෙහෙත් කවර හදන්න පුළුවන.‍ අපිට මේ වගේ නිර්මාණ කරන්න ඉස්කෝලෙන් ලැබෙන දිරිය පිළිබඳ අපි අගේ කරනවා. ඒ වගේ ම අපි ප්‍රද්ර්ශනය පවත්වන අතරතු‍රේ පුදුම අත්දැකීමට මුහුණ දුන්නා. එක විනාඩි කිහිපයකින් මුළු ශාලාවම ගිනිබත් වෙනවා අපි දැක්කා. ඒ වෙලාවේ අපේ හිතට චකිතයක් ඇති වුණා. ඇමැතිතුමා සංවිධායක කමිටුවත් අපිව දිරිමත් කළා.ගැටලු බාධක ජය ගනිමින් නිර්මාණ කරණයේ යෙදෙන තවත් නිර්මාණ කාරියක් අපට මුණ ගැසිණි. ඇය තමන්ගේ කතාව කියන්නට හදිසි නොවුවා ය. මොරටුව වේල්ස් කුමරියේ අභිමානී දිනුදා තම නිර්මාණය ගැන මෙසේ විස්තර කළා ය.“ගෑස් ඉවර වෙලාද නැද්ද කියලා කල් ඇතිව දැනගන්න උපකරණයක් තමයි මේ. ඇත්තටම ගෑස් ඉවර වුණාම ඇයි වේලාසන කිව්වෙ නැත්තෙ කියලා ප්‍රශ්නයක් ඇති වෙනවා. මේවා ප්‍රශ්න කරගෙන ආරවුල් ඇති කරගන්න හොඳ නැහැ. ඒ නිසාම තමයි මේ වගේ යන්ත්‍රයක් හැදුවේ.මේ තියෙන වතුර මට්ටම අනුව ගෑස් අඩු වැඩි වෙනවද කියලා අපට දැනගන්න පුළුවන්. ඒක එතරම් ප්‍රශ්නයක් නොවේ.” බෝමිරිය මහා විද්‍යාලයේ කේ.ජී.එස්.එස්. සෙව්වන්දි නිර්මාණය කළේ පඩිපෙල් ආධාරකයෙකි. ඒ පිළිබඳ ඇය මෙසේ අදහස් පළ කළා ය. “මේ ආධාරකය පඩිපෙලට සවි කරන්න ඕනේ. ඕනම කෙනෙක්ගේ බරක් දරා ගන්න මේ ආධාරකයට පුළුවන්. ආබාධිත කෙනෙකුට වුවත් පාවිච්චි කරන්න පුළුවන්.”බස් රථ රියදුරන් කරන වැරැදි අඩුපාඩු පිළිබඳව ආනන්ද විද්‍යාලයේ සදෙව් කලුබෝවිල සිසුවාට තිබුණේ විශාල කනගාටුවකි. සදෙව් තම නිර්මාණය ගැන අපට මෙසේ විස්තර කළේ ය.“බස් රියදුරන් කරන වැරැදි අඩු පාඩු පිළිබඳව මගීන් ඉන්නේ කනගාටුවෙන්. මේ වැරැදි අඩුපාඩු සොයන්න ක්‍රමයක් තිබුණොත් හොඳයි කියන එක මගේ හිතේ තිබුණා. මේ අනුව තමයි මං මේ කළු පෙට්ටිය නිර්මාණය කළේ. මේ වගේ උපකරණයක් බස් රියක සවි කිරීමෙන් බස් රථ රියදුරන්ගේ වැරැදි අඩුපාඩු සොයාගන්න පුළුවන්. ඒ වගේම මේ උපකරණය පිටතින් පෙනීම නිසා බස් රථයට නගිනවාද නැද්ද කියලා හිතා බලන්න පුළුවන්.”ළඟාවිය නොහැකි ස්ථාන දෙකක දුර මැනීමට නිපදවූ අපූරු උපකරණයක් පිළිබඳව අපට කිව්වේ ආනන්ද විදුහලේ ඩබ්ලිව්.ඒ. තරිඳු වික්‍රමාරච්චි සිසුවයි.“මං මේ හැදුවේ යන්න බැරි තැනක ප්‍රමාණය මැන ගත හැකි ලේසර් උපකරණයක්. මේ උපකරණය අපට යා නොහැකි තැනක වුවත් නිවැරැදිව දුර මැන ගත හැකි ය.”වැස්ස වෙලාවට තෙමුණු කුඩයක් වාහනයක අරන් යන්න එතරම් පහසු නැහැ. මේ වෙනුවෙන් උපකරණයක් තිබුණොත් මේ සඳහා උපකරණයක් හදන්න බදුල්ල මධ්‍ය මහා විද්‍යාලයේ ශමිල ප්‍රමෝද්‍ය නව උපකරණයක් හඳුන්වා දුන්නේ ය.මේ උපකරණය කාර් එකක හරි ඕනෑම වාහනයක සීට් එකකට සවි කරන්න පුළුවන්.මේ නිර්මාණය කරන්න අපි මේ වගේ උනන්දු කරනවාට රජයට ස්තූති කරනවා. ඒ වගේ ම අභියෝග රැසක් ජය අරගෙන තමයි අපි නිර්මාණ කළේ. එදා ඇති වුණු ගින්න නිසාවත් අපි කවුරුත් පස්සට ගියේ නැහැ. හොඳ දෙයක් කරන කොට අපට එන බාධක නිමක් නෑ. අපි හැමෝම හැම දෙයක්ම ජය ගත්තා.”මේ නිර්මාණ බොහොමයකින් වැඩිහිටියන්ට ආමන්ත්‍රණය කර තිබුණි.ඇත්තටම බැහැයි කියල දෙයක් නැත. අපි හැමෝටම පුළුවන් පරිසරයට අනුගත වෙන්න. හැම දේටම බැහැ කියන අයට දරුවන්ගෙ නිර්මාණ හොඳ විසඳුමක්. ඉලක්ක ප්‍රශ්න ආදර්ශ විසඳුම් හැරුණු විට ලෝකයේ දරුවන්ට ප්‍රගුණ කරන්න කොතෙකුත් දේවල් තියෙන බව ඔවුහු තම අත්දැකීම්වලින් පෙන්වූහ.විවිධ නිර්මාණ අතර සුවිශේෂ දක්ෂතා දක්වන්නෝ සිටියහ. සැබෑ ලෝකයේ සැබෑවෙන් ම මෙවැනි නිර්මාණ අත්දැකිය හැකිනම් කෙතරම් භාග්‍යයක් ද? නිර්මාණ ඉතිරිවූවන් මෙන් ම නිර්මාණ විනාශ වූවන් ද මේ සඳහා එකසේ දක්ෂතාවක් දැක්වූ පුද්ගලයන් ය. එහෙත් ඔවුන්ගේ දක්ෂතා උරගා බලන්නට නිර්මාණ ඉතිරිවූයේ නැත. ඔවුන්ගේ නිර්මාණ නැවත ගොඩනඟන්නට අපේ දිරිය ද අවශ්‍යයි.රූපාන්ති බුලත්සිංහලඡායාරූප - සුමින්ද සුදර්ශන පතිරණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=af1312087</link>
    <topic>පුතා හිතන් හිටියේ ඉංජිනේරුවෙක් වෙන්න</topic>
    <author>උපාලි සමරසිංහ</author>
    <content>සමන්ගේ බාප්පා ජයනෙත්ති කියයි- ධර්මසිරිගේ ඥාති පුත්‍රයාගෙන් තර්ජනමතුගම කන්නන්ගර මැදි මහ විදුහලේ 14 වියැති සමන් කුමාර ශිෂ්‍යයා රුපියල් ලක්ෂ 1 1/2 ක කප්පමක් ඉල්ලා, පැහැරගෙන ගොස් කෲර වධ හිංසා පමුණුවා මරා දැමීමේ සිද්ධිය එදා මුළුමහත් ලක්දිවම ත්‍රාසයෙන් හා භීතියෙන් ඇළලුණු විශේෂ සිද්ධියකි. ඒ කතාවේ අද පුවත මෙසේය.සමන් කුමාර නමැති මේ අහිංසක දරුවා සිය 14 වැනි උපන් දිනය තම සහෝදර සහෝදරියන් 5 දෙනෙකු හා මවත් පියාත් සමඟ සමරන්නට සිටි මොහොතක තම උපන් දිනය දාම ‘සමන්’ නම් ඔහුගේ නම සඳහන් ලොරියෙන් කොළඹ ආවේ ප්‍රාණය නිරුද්ධව බරපතළ ලෙස නරක් ව තිබු මළසිරුරක් පරිද්දෙනි.අඩි හයක් පමණ උසැති තළෙළු තිලකරත්න මුදලාලි තැන්පත් අහිංසක පුද්ගලයෙකි. පවුලේ බඩපිස්සා වූ සමන්ට ඔහු දැක්වූ ආදරය ඔහුගේ ලොරියේ ඉදිරිපස වීදුරුවට ඉහළින් වූ පුවරුවෙන් මොනවට පැහැදිලි වෙයි.සමන් යන අකුරු තුන එහි ලොකු අකුරින් ලියා ඇත. සුදු කොඩියක් ගසා තිබු මේ ලොරියට සමන්ගේ සිරුරත් රැගෙන එදා කොළඹ අධිකරණ වෛද්‍ය නිලධාරී කන්තෝරුවට එන්නට සිදුවූ මේ හද කම්පා කරන කතාව ඇසු දුටුවෝ අනේ අපොයි! මේ රට... අපේ දරුවෝ... ආදි දේ කියමින් හිස් අත් ගසා ගත්හ.ලංකාවේ සිදුවූ භයානකම දරුවන් පැහැර ගැනීමේ, කප්පම් ඉල්ලීමේ හා දරුවා මරා දැමීමේ පළමුවැනි සිද්ධිය මෙයයි. මේ සිද්ධියට සම්බන්ධ අපරාධකරුවා තිලකරත්න මුදලාලි සමීපයේම සිටි ඔහුගේ ලොකු දරුවා සරත්ගේ යාළුවෙකි. දුරින් සමන්ට ඔහු මාමා කෙනෙකු වී යැයි පැතිර යන කතාව බොරුවකි. ඔහු මුදලාලිගේ කඩේ හා ගෙදර වැඩපළට උදව් වී යම් මුදලක් මුදලාලිගෙන් ලබා ගත්තෙකි.තිලකරත්න මුදලාලිගේ ලොකු පුතා සරත්ය. ඔහුගේ යාළුවා ධර්මසිරිය. හිඟා කන ධනපාලලා ද, දුටු දුටු මිනිසුන් හමුවන සීලවතීලා ද මිනීමරන ධර්මසිරිලා ද සිටින වෙනත් රටක් ලෝකයේම නැත. අලුත් අවුරුද්ද සිය හිරු කිරණ මතුගම නගරයට කාන්දු කරන්නට අහසේ මෝදු වෙමින් තිබිණ. මේ සිද්ධියෙන් මුළු මතුගම නගරයටම අලුත් අවුරුදු නැකත අහිමි විය. ඔවුන් කවුරුත් අවුරුදු කෑවේ නැත.පියාට මුදල් තිබුණාට සමන් අනවශ්‍ය ලෙස වියදම් නොඉල්ලු දරුවෙකි. ඔහු කැඩුණු කවකටු පෙට්ටිය රබර් පටියක් දමා අලුතින් සකස් කැරගත්තේය. කැඩුණු පෙට්ටිය වෙනුවට අලුත් කවකටු පෙට්ටියක් ඉල්ලීමට එක්වරම ඔහු කවරදාවත් ඉදිරිපත් නොවීය. ඒ කුම්මැහිකම නිසාම නොව පිරිමහ ගැනීමේ ක්‍රියා පිළිවෙළ තමා තුළ ද උපන් සහජ හැඟීමක් නිසා විය යුතුය.සමන් ධර්මසිරි ඇමතුවේ ‘මාමා’ නමිනි. ඒ වැඩිහිටිකමට ගරු කරන පුරුද්දෙනි. පාසලේ දරුවන් අතරත් අතිශය ජනප්‍රිය සමන් ගුරුවරියන්ගේ ද නොමඳ ආදරය ලැබු දරුවෙකි.නොවරදවාම පාසල් එන සමන් තමන්ගේ පාඩම් කටයුතු හරිහැටි කළේය. ගුරුනට කීකරු විය. සමන් පාසල් නොඑන දවසට ගුරුවරුන් ද සොයා බලන්නේ ද එනිසාමය.ධර්මසිරි මේ අතර අමුතුම ක්‍රියාවලියකට සැරැසී සිටියේය. ඔහු තමා හඳුනන කිසිවකුට කීවේ අලුත් අවුරුද්දෙන් පසු මතුගම සිට කොළඹට හෝ කළුතරට තමාගේ බසයක් දුවන බවය. මේ කතාව ඇසුවන් විචිකිච්ඡාවට පත්වූයේ නිතරම පිච්චියක් අතේ නැති ධර්මසිරි එවැන්නක් කරන්නේ කොහොම ද? යන සිතිවිල්ලෙනි. එහෙත් ධර්මසිරි එසේ පාරම් බා තිබුණේ එක් අවස්ථාවක දෙකක නොවේ.තිලකරත්න මුදලාලිට එදා ‘සමන්’ නම යොදා සකස් කළ ලොරි 4 ක් තිබුණේය. අදත් ඉන් දෙකක් සමන්ගේ අයියා ආනන්දට හිමිව තිබේ.තිලකරත්න මුදලාලි සහ බිරියධර්මසිරි එදා උසාවි ගෙන එද්දී...මා කියන්නට යන්නේ එදා සිදුවූ කතාව නොවේ. එහි අලුත් කතාවය. එහෙත් අතීතයේ සිදුවූ කම්පනීය සිද්ධිය යම්බඳු ලෙසකින් නොකියා වර්තමානය සටහන් කළ නොහැකිය.කිසිත් නොදත් පුංචි දරුවා එදාත් පාසල් යන්නට ගියේ කුකුළා අතේ රැගෙනය. සමන්ගේ අයියා සරත්ගේ බයිසිකලය මොහොතකට ඉල්ලා සිටි ධර්මසිරි එයත් රැගෙන ගොස් මඟ බලා හුන්නේ කුරුබිලියෙන් ගෙට ඇතුළු වන සොරකු පරිද්දෙනි. වරෙන් කොලුවො ගිහින් දාන්ඩ... එසේ කියමින් ධර්මසිරි පාසල් එන කොලුවා සමන් බයිසිකලයේ නංවා ගත්තේය.බයිසිකලය නැවතුණේ බෝපිටිය කන්දේ ගල්වැටියක් අසලය. එතැන ධර්මසිරිගේ මාමා සූදානමින් සිටියේ කොලුවා අල්ලා ගල් දෙබොක්කාවේ වැටුණු ගසක් ඇතුළට ඇදගන්නටය. කප්පම් මුදල ලක්ෂ 1 1/2 ක් ඉල්ලිණ. මුදලාලිත් සෙසු සියල්ලෝත් අන්දමන්දව කලබල වූහ. පොලිසියට ද සිද්ධිය ඉව වැටිණ. කප්පම් මුදල ලක්ෂ 3 1/2 ක් දක්වා වැඩි විය. අපරාධකරුවෝ පොලිස් ඇස තමා වෙත එල්ල කළේ තිලකරත්න මුදලාලි යැයි සිතූහඅහිංසක දරුවාට කියා ලිපි 2 ක් බලහත්කාරයෙන් ලියා ගැනිණ. තුන්වැන්න ලියන්නට බැරි යැයි කී තැන මිනීමරුවෝ මේ දරුවාගේ සපත්තුවේ ලේස් පටියෙන්ම ගෙල සිරකැර අහිංසකයා මරා දැමූහ. සිරකරගෙන සිටි කාලයේදී දරුවා මොන තරම් භීතියෙන් ත්‍රාසයකින් සිටින්නට ඇත්ද? මොන මොන දේ සිතන්නට ඇද්ද? එය දන්නේ බෝපිටිය කන්දේ අමු මූකලාන පමණකි.දැනට මතුගම නගරයේ ජීවත්වන ආනන්ද සමන්ගේ අයියා කෙනෙකි. ඒත් ඔහුටත් සිද්ධිය වන විට ඒ තරම් වයසක් නැත. සමන්ගේ අක්කා කොට්ටාවේ පදිංචි වී සිටින්නීය. ඇයට ද ඒ තරම් බරපතළ මතකයක් නැත. තිලකරත්න මුදලාලි හා හාමිනේ දෙන්නාම දැන් පරලොව ගොසිනි. සමන්ගේ බාප්පා තිලකරත්න මුදලාලිගේ මල්ලී තවමත් මතුගම පොලීසිය ඉදිරිපිට පාරේ පදිංචිව සිටී. තිලකරත්න ආරියසේන ජයනෙත්ති (78) මහතා මා සමඟ ඕනෑකමින්ම සම්මුඛ විය.“ඔය සරත් පුතාගෙ යාළුවෙක් තමයි ධර්මසිරි. අපේ කිසිම නෑකමක් නෑ. මෙයා අයියා ගාව බොහොම විශ්වාසයෙන් හිටියා. අයියා අක්කා මෙයා ගැන කොච්චර විශ්වාසයක් තැබුවා ද කියන්නෙ පොලීසියෙන් අල්ලා ගත්තාමත් පව්! අහිංසකයා කිව්වා. පස්සෙදි තමයි එයා ගැන තේරුණේ.දැන් මිනිහා නිදහස් වෙලා ඇවිත්. බදුරලිය පැත්තෙ ඉන්නවලු. මිනිහා හරිම කපටියි. සමන් පුතා අහිංසකයා. මගේ ගෙදර ආවත් වැඩි වේලාවක් ඉන්නෙ නෑ. ගෙදරට වෙලා පාඩම් වැඩ කරන්නමයි හිත. දරුවා නැතිවෙලා පොලීසිය බෝපිටිය කන්දෙන් මළසිරුර සොයා ගන්නා විටත් මේ ගෙදර දරුවා නැති සොවින් තැවෙන අය අතර ධර්මසිරිත් හිටියා.මිනිහා මළගෙදර බරටම වැඩ. දරුවා සොයන්න රටපුරා ඇවිදින විටත් මිනිහා අපි එක්ක ආවා. මේවා කරන එවුන්ට සහගහන්ඩ ඕනැ කියලත් මිනිහා කිව්වා. ළමයා මරලා දැම්මට පස්සෙත් ළමයා තවමත් ජීවතුන් අතර බව පෙන්නලා ලක්ෂ 3 1/2 ක් කප්පමට ගන්ඩ මිනිහා උත්සාහ කළා. මේ වැඩවලට ඕනෑවට වඩා මහන්සි වෙද්දි, ඒවාට මැදිහත් වෙද්දි මට මිනිහා ගැන සැකයක් ආවා.මං පොලීසියට කිව්වා. පොලීසිය කිව්වා අප විමසිල්ලෙන් ඉන්නවා, තව ටිකක් පස්සෙන් ගිහින් බලමු කියලා. ඒ කාලේ හිටියේ එච්.කිව්.අයි. බරණගේ මහත්මයා. අපි දරුවා හොය හොයා දවස් 6 ක් තිස්සේ හැඬු කඳුළින් අස්සක් මුල්ලක් නෑර මේ මතුගම හා අවට ඇවිද්දා. පොලීසිය කාටත් හොරා අපේ පස්සෙන් හිටියා. ධර්මසිරිත් අපිත් එක්ක යනවා.මිනිහා හිටි ගමන් අපට කියනවා, දැන් දවස් ගාණක් ගියා. මේක අනිල් මුණසිංහ මහත්මයාට (මතුගම මන්ත්‍රී) කියලා පොලිස් පරීක්ෂණ ඉක්මන් කරගන්ඩ ඕනෑ කියලා. එයාට මන්ත්‍රීතුමා ළඟ සම්බන්ධකම් තිබෙනවයි කීවා. අපි ඒකට එකඟ වුණා. මිනිහා ටැලිග්‍රෑමයක් අර විදියට මන්ත්‍රීට දාන ගමන් කප්පම් ඉල්ලා තිලකරත්න ස්ටෝර්ස් එකට දාන අන්තිම ලියුම තැපැල් පෙට්ටියට දැම්මා.පිටුපස්සෙන් විමර්ශන තිබුණු නිසා මිනිහා කොටු වුණා. අර කන්දට යන විටත් මිනිහා කිව්වෙ නෑ පුතා මැරුවා කියලා. එතැන ගල් දෙබොක්කාවේ පරණ ගහක බෙනයක පුතාගෙ සිරුර නරක් වෙලා තිබුණා. එතකොටත් මරල දවස් 6 ක්. අද මගේ දරුවන් ඔක්කොම විශ්ව විද්‍යාල අධ්‍යාපනය ලබලා හොඳ තැන්වල.සමන් මගෙ දෙවැනි දරුවගෙ වයසට කිට්ටුයි. එයත් හිටියානම් අද අනිවාර්යයෙන්ම ඉංජිනේරුවෙක්. මේවා කරපු අයට සංසාරෙදි කවරදාවත් නිවන් දකින්ඩ බෑ. අහිංසක සමන් කළ වරද මොකක්ද? මෙහෙම අපරාධයක් කරන්ඩ... ඔහු මගෙන් ඇසීය. ඔහු තරමක් වික්ෂෝපව සිට නැවත කතා කරයි.“මං තමයි හෙව්වෙ පහුගිය දවස්වල වාහන ගෙන ගියේ කවුද කියලා. එතකොට කියැවුණේ වාහනනම් ගෙන ගියේ නෑ. ධර්මසිරිනම් බයිසිකලය ඉල්ලගෙන ගියා කියලා. මං ඇහුවා බයිසිකලයෙන් එදා කොහෙද ගියේ කියලා. එයා වෙනත් ගමක් කියලා එහෙ ඥාතියෙක්ගෙ ගෙදර ගියා කිව්වා.මං කට්ටියක් අරගෙන රෑ 10 ට විතර කන්දක් උඩ ඒ ගේ හොයාගෙන ගියා. ඒ ගෙදර අය කිව්වා මාස 6 කින්වත් දැක්කෙ නෑ කියලා. තැපැල් කාර්යාලයේ ලිපි තැපැල් කළ සිද්ධියයි, බයිසිකලය ගෙන ගිය කාරණාවයි කියාගන්ඩ බැරි නිසා මිනිහා කොටු වුණා.මතුගම සමන් කුමාර සිද්ධිය ගැන ගමේ බොහෝ ප්‍රභුවරුන් මම හමුවීමි. තිලකරත්න මුදලාලි මේ සිද්ධියට මුහුණදෙන විට සිටියේ පාන්තියේ ලොකු නිවෙසකය. ඒ නිවස අත්හැර කලකිරීමෙන්ම ඔහු මතුගම අලුතින් නිවසක් තනා ගියේය. එහිදී ඔහුගේ මරණය සිදුවිණි. මැරෙන්නට පෙර සරත් නම් ලොකු පුතාට පාන්තියේ ගෙදර ලියා දුන්නේය.සරත් ඒ නිවෙස විකුණා ඔස්ට්‍රේලියාවට ගියේය. අද ඒ සිද්ධියට සම්බන්ධ නිවෙස පළාතේ දොස්තරවරයකුට අයත්ව තිබේ. ඒ නිවෙස අසල පදිංචි එස්. ඩබ්ලිව්. ජයසේකර හමුදාවේ විශ්‍රාමික කෝප්‍රල්වරයෙකි. සාමදාන විනිශ්චයකාරයෙකි.ජයනෙත්ති මහතාමාත් මේ ගමට ඇවිත් දැන් අවුරුදු 30 ගණනක් වුණා. උපන්තේකට මේ වගේ සිද්ධියක් අහලා නෑ. 1984 මා හිතන්නේ සිද්ධිය වුණේ. එදා අලුත් අවුරුද්ද මතුගම කාටත් නෑ. තිලකරත්න මුදලාලිලා හොඳ මිනිස්සු. කාත් එක්කත් හොඳට හිටියා.ඔහුගේ බිරිඳ පී. විජේසිංහ ද අපට කතා කළාය.ඒ මහත්මිය මාත් එක්ක යාළුයි. සමන් බිම බලාගෙන යන අහිංසක දරුවා. පොඩි පුතාට වෙච්ච දේ ගැන ඒ අම්මා කලකිරීමෙන් හිටියෙ. මේ වගේ අහස පොළොව නුහුලනා සිද්ධි අපට ආයිත් අහන්ඩවත් එපා... ඔව්හු මේ සිද්ධිය ගැන අදත් කම්පා වෙති.නවුත්තුඩුව ස්කෝලෙ ගුරුතුමියක් වශයෙන් විශ්‍රාම ලද වික්‍රමාරච්චි මහත්මියට ද මේ සිද්ධිය මතකය.මොනවා කරන්ඩ ද? මේ අහිංසක දරුවා මැරුණා. දැන් හිටියානම් හොඳ තරුණයෙක්. ඉගෙන ගන්ඩ පුළුවන් දරුවෙක් බව කවුරුත් කිව්වා.මේ ගමේ තවත් බොහෝ දෙනා සමඟ අපි කතා කළෙමු. ඒත් ඒ සියල්ල ඒ හැටියෙන්ම ලියන්නට බැරිය. හේතුව ඒ ගමේ වැසියනට මැර තර්ජන එල්ල විය හැකි බැවිනි. ධර්මසිරි තවමත් පුනරුත්ථාපනය වී නොමැත.හේතුව අපට සිදුවූ යම්බඳු අපහසුතාවක් අනුවය. ධර්මසිරිට අලුත් ජීවිතයක් තිබේ. ඔහුගේ ජීවිතයට අගතියක් කිරීම අපේ බලාපොරොත්තුව නොවේ. එහෙත් ඔහු පශ්චාත්තාපයෙන් පසුවන්නේදැයි දැනගැනීමට අපට අවශ්‍ය විය. එය රටට වටී. අපි එය සොයා ගැනීමට උත්සාහ දරන විට ධර්මසිරිගේ ඥාති පුත්‍රයෙක් අපට හරහට සිටියේය.මේ සිද්ධිය ගැන ලිව්වොත් ඒක නැවත හෑරුවොත් එහි අලුත් දේ සෙව්වොත් බලාගෙනයි. කරදර වෙන්ඩ වෙයි. ඕගොල්ලො නරක තැනටයි ආවෙ... ඔහු මට තර්ජනාත්මකව කීය.මමත් ඡායාරූප ශිල්පී දුෂ්මන්තත් ප්‍රවෘත්ති දෙපාර්තමේන්තුව නිකුත් කළ තොරතුරු සොයා යාමේ මාධ්‍ය හැඳුනුම්පත් පෙන්වා “අපේ රාජකාරියට බාධා කරන්ඩ එපා. ගමේ ඇවිදින්ඩ පත්තරවල දාන්ඩ අපට කාගේවත් අවසර අවශ්‍ය නැතැයි කීමු. ඔහු තව තවත් අපේ ඇඟට ආවේය.සමන් කුමාර මියගිය වයසට වඩා මේ කොලුවාට වැඩි වයසක් නැත. එහෙත් ඔහු උස මහතට අනුව ආරෝහ පරිණාහ දේහයකින් යුතුව සිටී. ඔහු තමන්ගේ “වීරෙ මාමා” නමින් හඳුන්වන (ධර්මසිරිට) ඇමතුම් ගත්තේය. ඔහු උපදෙස් දෙනු පෙනෙයි. ධර්මසිරි අප ඉදිරියට නාවේය. එහෙත් ඥාති පුත්‍රයාගේ තර්ජන ක්‍රියාත්මකය.මම මතුගම පොලීසියේ පොලිස් ස්ථානාධිපති චන්ද්‍ර ප්‍රේමලාල් මහතා අබිමුවට ගියෙමි. ගතවූයේ නිමේෂයකි. අර ඥාති පුත්‍රයා ස්ථානාධිපති මැදිරියට ගෙනෙනු ලැබිණ. ඔහු හා ඔහුගේ ඥාතින් ඇමතූ ස්ථානාධිපතිවරයා අපේ රාජකාරියට බාධා කරන්ඩ එපා යැයි ගුගුළේය. ඔවුනට තදින් අවවාද කිරීම පමණක් සෑහේ යැයි මම කීවෙමි.උපාලි සමරසිංහඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=af1312088</link>
    <topic>වෙළෙන් සේ වෙස්වලා ගොස් සැකකරුවන් අල්ලති</topic>
    <author>කීර්ති මෙන්ඩිස්</author>
    <content>හේවා පතිරගේ චින්තක වසන්ත කුමාර හෙවත් කැටයම් චින්තක සහෝදර සහෝදරියන් සයදෙනකුගෙන් යුත් පවුලක තුන්වැනියාය. ඒ කඹුරුපිටිය මාස්මුල්ලේ පදිංචිව සිටි හේවා පතිරණගේ පියසේනට හා හේවාතැන්නගේ මාලනි යන දෙපළට දාවය.චින්තකට වයස අවුරුදු හයක් සම්පූර්ණ වෙද්දී ඔහුගේ පියා මියගියේය. ඔහු අපොස සාමාන්‍ය පෙළ දක්වා අධ්‍යාපනය ලැබ ඉන් පසුව ‍පාසල් ගමනට ආයුබෝවන් කීවේය. අනතුරුව ඔහු රැකියාව සඳහා වඩු කර්මාන්තය තෝරාගත්තේය. එමඟින් කැටයම් කැපීම සාර්ථකව ඉගෙන ගත් චින්තකට පසු කාලයේදී ඒ නිපුණතාව නිසාම ගමේ කවුරුත් කැටයම් චින්තක නමින් ඔහු හඳුන්වන්නට පටන් ගත්හ.තරුණ චින්තක ඇති කරගත් ආදර බැඳීම් බොහොමයකින් ඔහු පරාජයට පත්විය. මේ නිසා ඔහුගේ සිත පළිගැනීමේ චේතනාවෙන් පිරී තිබිණි. අවසානයේ විශ්‍රාමික පොලිස් සැරයන්වරයකු වූ සිරිපාලගේ දියණිය සමඟ පෙමින් බැඳුණු ඔහු ඇය තම නිවෙසට රැගෙන ගියේය.එවිට ඇයට වයස අවුරුදු දහසයකි. කෙසේ හෝ චින්තකගෙන් තම දියණිය බේරා ගැනීමට උත්සුක වූ සැරයන්වරයා දියණිය රැගෙන ගමෙන් පලා ගියේය. තම ආදරවන්තිය අහිමි වීම නිසා උරණ වූ චින්තක සැරයන් යළි ගමට එනතුරු ඇඟිලි ගැන්නේය.සියල්ල චින්තකට අමතක වී ඇතැයි සිතු සැරයන් සිරිපාල ගමේ අවමඟුලකට ආවේ ඔය අතරය. මේ බව දැනගත් චින්තක වහා පැමිණ සැරයන් මරා දැමීය.කඹුරුපිටිය පොලීසිය චින්තක අත්අඩංගුවට ගෙන බන්ධනාගාර ගත කළේය. බන්ධනාගාරයේ සිටින පාතාලයෝ චින්තකගේ ඇසුරට වැටුණහ. ඇප මත නිදහස්ව ගමට පැමිණි චින්තක හිරගෙදරදී සබඳතා ඇතිකර ගත් හිතවතුන් සමඟ කල්ලියක් ලෙස කටයුතු කළේය.ගමේ බූරු පිටි පවත්වාගෙන යාමට ද ඔහු උත්සුක විය. ඉන්ධන පිරවුම් හල් කොල්ල කෑවේය. ගෙවල් බින්දේය. රන්මාල කැඩුවේය. නීති විරෝධී දැව ජාවාරම සිදු කළේය. මත්කුඩු ජාවාරම පවත්වාගෙන ගියේය. මේ සියල්ලටම සහායට චින්තක වටා ගෝල බාලයෝ වූහ. කිසිවෙක් ඔහුට විරුද්ධ නොවූවද ඔහුට එරෙහි අයකු මාස්මුල්ල ගමේ විය.ඒ සුනිල් රාලහාමිය. එවකට මාතර කොට්ඨාසයේ දූෂණ මර්දන ඒකකයේ රාජකාරි කළ සුනිල් මාතර අස්සක් මුල්ලක් නෑර වූ නීති විරෝධි ක්‍රියා පසුපස පැන්නීය. සුනිල් කෙසේ හෝ ඉවර කර දැමීම චින්තකගේ අදහස විය. ඒ තමන්ගේ ක්‍රියාවන්ට සුනිල් බාධකයක් බව චින්තක දන්නා නිසාය.ඒ ඉකුත් දහසය වැනිදාය. චින්තක සිය මිතුරකු වූ කමාන්ඩෝ අමිත්ට ඇමතුමක් දුන්නේය. තමන්ගේ හිතේ තියෙන කතාව ඔහු අමිත්ට කීවේය.අමිත් යුද හමුදා කොමාන්ඩෝ බළකායෙන් පැනගිය සෙබළකු විය.“පුළුවන්නම් තව දෙන්නෙකුත් අරගෙන වරෙන්.”සුරංගත් ජනක ප්‍රියන්තත් මේ ගමනට එක්කර ගත් කමාන්ඩෝ අමිත් ඔහුගේ ත්‍රීවිලරයෙන්ම මාස්මුල්ලේ චින්තකගේ ගෙදරට එන්නට පිටත් විය. සුරංගත් ජනකත් අධිකරණයේ වරෙන්තුකරුවෝ වූහ.අරක්කු බෝතලයක් මිලදී ගත් ඔවුහු අතරමඟ ත්‍රීවිලරය නතර කොට එය පානය කළහ.කමාන්ඩෝ අමිත් හා සගයන් දෙදෙනා චින්තකගේ ගෙදරට එද්දි රාත්‍රී අටට කිට්ටු වී තිබිණ. ගන අඳුර මුළු පළාතම වෙලාගෙන තිබිණි. අරක්කු බෝතලයක් ද සමඟ රාත්‍රී ආහාරය චින්තකගේ ගෙදර පිළියෙල කර තිබුණේය.“රාලහාමියාට වැඩක් දෙන්න ඕන... ඕකගෙන් මට හරි කරදරයි...”චින්තක කතාව පටන්ගත්තේය. පැමිණි මිතුරෝ ද ඊට එකඟ වූහ. පැයක් දෙකක් ගෙවී ගියේය.වේලාව රාත්‍රී නවයයි තිහට ආසන්න වී තිබිණි. නිවසේ තිබූ ගිනිඅවිය චින්තක ගනිද්දී මඩුවේ ඉරා දමා තිබු කොස් ලී පටි කිහිපයක් සෙසු අය අතට ගත්හ. තිදෙනාම ත්‍රිවිලරයට නැඟගත් අතර කමාන්ඩෝ අමිත් ත්‍රීවිලරයේ පණ ගැන්වීය. ගණ අඳුර කපාගෙන ත්‍රීවිලරය නතර වූයේ ඊට මීටර 500 ක් පමණ දුරින් පිහිටි සුනිල් රාලහාමිගේ නිවෙස අසලය.තුන් නින්දේ නිදා සිටි සුනිල් අවදි වෙද්දී දොර විවර කරගෙන ගෙට ඇතුළු වූ මැරයෝ සුනිල්ට බිම දමා පොලු මුගුරුවලින් පහර දුන්හ. ඒ අතරට ගිනි බටය ද පත්තු විය.“චින්තක අයියේ ගහන්න එපා” කියමින් සුනිල් රාලහාමිගේ බිරිය අප්සරා ද ඔවුන් අතරට පැනගත්තේ චින්තක හොඳින් හඳුනාගත් නිසාය. ඇයට ද එල්ල වූයේ මාරාන්තික පොලු පහරවල්ය. පොලු පහර වැදි කුඩා පුතු ද බිම වැටිණ. ලොකු පුතු සුලක්ෂණ ඇඳ කෙළවර තිබු මෙට්ටය යටට වී සියල්ල බලා සිටියේ ඇතිවූ බිය නිසාය.චින්තක ඇතුළු කණ්ඩායම එතැනින් පලා ගියේ ගෙනා ලී පටි එතැන දමමිනි. පුතු සුලක්ෂණගේ කෑගැසීම නිසා පැමිණි අසල්වාසීන් මේ බව කඹුරුපිටිය පොලීසියට දැනුම් දීමත් සමඟ නිලධාරීන් එතැනට පැමිණිය ද ඊටත් පෙර සුනිල්ගේ සොහොයුරා එතැනට පැමිණියේය.ඒ වෙද්දී වෙඩි පහර කෑ සුනිල් බිම ඇද වැටී සිටියේය. සුනිල් සහ අප්සරා රෝහලට රැගෙන යද්දි දෙදෙනාම ඔවුන්ගේ අවසන් පණනළ වායු තලයට මුසු කළහ.කඹුරුපිටිය පොලිස් ස්ථානාධිපතිවරයා විසින් මේ බව වහා මාතර කොට්ඨාස බාර ජ්‍යෙෂ්ඨ පොලිස් අධිකාරිවරයා දැනුම්වත් කළේය. දේශබන්දු තෙන්නකෝන් මහතා ඒ වන විට සිටියේ කොළඹය. ඔහු ඊට පසුදා විදේශ සංචාරයකට යාමට නියමිතව තිබුණේය. ඔහු වහාම ජ්‍යෙෂ්ඨ නියෝජ්‍ය පොලිස්පති චන්දන වික්‍රමරත්න මහතා ඇමතුවේය. සිද්ධිය ඔහුට සැල කර සිටියේය. ඔහුගෙන් ලැබුණු උපදෙස් මත වහා පොලිස් කණ්ඩායම් කිහිපයක් කඹුරුපිටියට යැවීමට ජ්‍යෙෂ්ඨ පොලිස් අධිකාරිවරයා කටයුතු කළේය.මාතර කොට්ඨාස බාර ජ්‍යෙෂ්ඨ පොලිස් අධිකාරී දේශබන්දු තෙන්නකෝන්පරීක්ෂණ අධීක්ෂණය කළ දකුණු දිසාව බාර ජ්‍යෙෂ්ඨ නියෝජ්‍ය පොලිස්පති චන්දන වික්‍රමරත්නපසුදා පහන් වෙද්දී විමර්ශනය ඇරැඹුණු අතර නිල සුනඛ ‘ලිලී’ සිද්ධිය වූ ස්ථානයට ගෙන ආ නිලධාරීන් සුනිල්ගේ නිවෙස අසල වැටි තිබු ලී පටි ‘ලිලී'ගේ ඉවට හසු කළේය. ඉව ගත් ලිලී කෙළින්ම ගොස් නතර වූයේ චින්තක නමැත්තාගේ නිවෙස තුළය.“කාගෙද මේ ගෙදර”“චින්තකගේ සර්.”විමර්ශන නිලධාරීහු චින්තකගේ නිවෙස පරීක්ෂා කළහ. ලී මඩුවේ වූ ලී පිටපතුරු කිහිපයක් ඔවුන් දකින්නේ එවිටය. එම පතුරු කොස්තාපල් සුනිල්ගේ ගෙදර අසල වැටි තිබු ලී පටිවලට සාමානය. චින්තකගේ ගෙදරින් සොයාගත් ලී පටිවල රුධිරය තැවරී තිබෙනු දුටු ‘සොකෝ’ නිලධාරීහු ඒවා සිය බාරයට ගත්හ.“සර් මීට කලිනුත් ඔය චින්තකත් සුනිලුත් අතර ගැටුම් තිබුණා. අපේ පොලීසියට පැමිණිල්ලකුත් තිබුණා. මේක කරන්න ඇත්තේ චින්තකයා වෙන්න පුළුවන්. මොකද දැනටමත් මිනිහා ඒරියා එකේ නැහැ.”කඹුරුපිටිය ස්ථානාධිපතිවරයා ජ්‍යෙෂ්ඨ පොලිස් අධිකාරීවරයා අමතමින් කීවේය.ඒ අතර සිද්ධිය ඇසින් දුටු කුඩා පුතු ද පොලිස් නිලධාරීන් හමුවේ දුටු දේ පැවසුවේය. පියාට පහර දෙද්දී අම්මා චින්තක අයියේ ගහන්න එපා කියමින් කෑගැසු බව ද ඔහු කීවේය. ඒ අනුව චින්තක මෙම ප්‍රහාරයට සම්බන්ධ බව නිලධාරීහු සොයා ගත්හ. ඊට අමතරව සැඟවී සිටි චින්තකගේ බිරිය හා හය හැවිරිදි කුඩා දැරියගෙන් ද පොලීසිය ප්‍රශ්න කරන්නට විය. තාත්තා තවත් යහළුවන් සමඟ ත්‍රීරෝද රියකින් ආගිය බවත් දැරියගෙන් හෙළි කරගැනීමට පොලීසිය සමත්විය.ඝාතනය වූ කොස්තාපල්ගේ අවසන් කටයුතු සඳහා පොලිස්පතිවරයා ද එක්වීම විශේෂ සිද්ධියක් විය. සැකකරුවන් වහා අත්අඩංගුවට ගත යුතු බව ඔහු ජ්‍යෙෂ්ඨ ‍නියෝජ්‍ය පොලිස්පති චන්දන වික්‍රමරත්න මහතාට දැනුම් දුන්නේය. එතැන් පටන් සියලු උපදෙස් දීම් හා කණ්ඩායම් හැසිරවීම් බාර වූයේ ජ්‍යෙෂ්ඨ නියෝජ්‍ය පොලිස්පතිවරයාටය.විශේෂ කාර්ය බළකාය ද පොලිස්පතිවරයාගේ නියමයෙන් එතැනට පැමිණියේ ඉන් පසුවය. ඒ වන විට ප්‍රධාන සැකකරු වූ කැටයම් චින්තක ගමෙන් පලා ගොස් මාස්මුල්ල රක්ෂිතයට පැනගොස් ඇති බවට ඇතිවූ සැකය නිසා විශේෂ කාර්ය බළකාය ඒ අවට මෙහෙයුමක් දියත් කරන්නට විය.සිද්ධියට සම්බන්ධ ඝාතකයන් සොයා ගැනීමට පොලිස් කණ්ඩායම් 9 ක් පත් කෙරිණි. මාතර සහකාර පොලිස් අධිකාරී රවින්ද්‍ර අඹේපිටිය මහතා යටතේ මේ කණ්ඩායම් ක්‍රියාත්මක විය. කඹුරුපිටිය පොලිස් ස්ථානාධිපති ඩී. එම්. අබේසේකර, මාතර මූලස්ථාන පොලිස් පරීක්ෂක හේමාල් ප්‍රියන්ත, කනංකේ පොලිස් ස්ථානාධිපති රොෂාන් හෙට්ටිආරච්චි, හක්මණ පොලිස් ස්ථානාධිපති චන්දන විජේසේකර, ගන්දර පොලිස් ස්ථානාධිපති පී. එස්. පුෂ්පකුමාර, අකුරැස්ස පොලිස් ස්ථානාධිපති ටියුඩර් අබේවික්‍රම, කොස්මෝදර පොලිස් ස්ථානාධිපති චන්දන අමරසේන, ඌරුබොක්ක පොලිස් ස්ථානාධිපති ටී. එම්. තුෂාර, මාතර කොට්ඨාස අපරාධ ඒකකයේ ස්ථානාධිපති ධම්මික හපුගොඩ යන මහත්වරුන්ගේ ප්‍රධානත්වයෙන් මේ කණ්ඩායම් ක්‍රියාත්මක විය. ඊට අමතරව මාතර සියලුම බුද්ධි නිලධාරීහු මීට අනුයුක්ත ව සිටියහ.දහහත් වනදා තංගල්ල කොට්ඨාස අපරාධ ඒකකයේ ස්ථානාධිපති අනුර සුසන්ත කැඳවූ ජ්‍යෙෂ්ඨ නියෝජ්‍ය පොලිස්පතිවරයා සෙසු සැකකරුවන් අල්ලා ගැනීමේ වගකීම ඔහුට පැවැරීය. පොලිස් පරීක්ෂක සුසන්ත සෙසු සැකකරුවන් පිළිබඳ සොයා යද්දී කමාන්ඩෝ අමිත්ගේ නම පිටතට ආවේය.ඔහු වලස්මුල්ල මීඇල්ලේ පදිංචිකරුවෙකි. අමිත් ගැන ඔහුට නිවැරැදි ඔත්තුවක් ලැබෙනුයේ 22 වැනිදාය. ඒ අමිත් ත්‍රීවිලරයකින් හක්මණ නගරයේ සිට මාතර දක්වා යන බවය. වහා ක්‍රියාත්මක වූ ඔහු පොලිස් පරීක්ෂක තුෂාර ද සමඟ හක්මණ බලා පිටත්ව ගියේය. අතරමඟදී ඉදිරියට එන ත්‍රීවිලරය නතර කරගත් නිලධාරීන් එහි සිටි රියදුරාගෙන් දීර්ඝ ලෙස ප්‍රශ්න කරන්නට වූයේ එතැනම සිටය. ත්‍රීවිලර් රියදුරා කමාන්ඩෝ අමිත් බව හඳුනා ගැනීමෙන් පසු ඔහුගෙන් විමසුවේ එදා සිද්ධියට ගිය සෙසු අය ගැනය.පොලිස් ප්‍රශ්න කිරීම හමුවේ කමාන්ඩෝ අමිත් සියල්ල එකක් නෑර කීවේය. චින්තකගේ අවශ්‍යතාවට ඝාතන සිදුකළ බව ද කීවේය. ඊට වලස්මුල්ලේ සුරංග හා ජනක එකතු වූ බවත් ඔහු තොරතුරු හෙළි කළේය.නිලධාරීහු ඉන්පසු ගිනිඅවි ගැන කමාන්ඩෝ අමිත්ගෙන් ප්‍රශ්න කළහ. ඉන්පසු ඔහු කීවේ ප්‍රහාරයට ගෙනා ගිනිඅවි සඟවා ඇති බවත් ඒවා පෙන්නීමට හැකි බවත්ය. ඒ අනුව ඔහුව දැඩි ආරක්ෂාව සහිතව කැලයට රැගෙන ගියේය. ගිනිඅවිය පෙන්වන අයුරින් එක්වරම ඔහු පොලිස් නිලධාරීන් දෙසට වෙඩි තැබු ඇති අතර ඒ සැණින් ක්‍රියාත්මක වූ පොලීසිය ඔහුට ප්‍රතිප්‍රහර එල්ල කළේය. වෙඩි වැදුණු ඔහු කඹුරුපිටිය රෝහලට ඇතුළත් කරද්දී මියගොස් සිටියේය.පොලීසියේ ඊළඟ ඉලක්කය වූයේ සුනිල්ගේ ඝාතනයට සම්බන්ධ වූ සුරංග හා ජානක සෙවීමය. ඔවුන් සොයා ගැනීම සඳහා වගකීම පැවැරී තිබුණේ ප්‍රධාන පොලිස් පරීක්ෂක ධම්මික හපුගොඩ ඇතුළු කණ්ඩායමටය. සුරංග හා ජානක ගැන තොරතුරු ලබා දෙන්නට ගමේ ඇතැම් පිරිස් රහසිගතව කටයුතු කළහ. ඒ අතර හපුගොඩ මහතා වෙත ලැබුණු ලිපියකි. එහි වූයේ සුනිල්ගේ හා බිරියගේ මරණ දැන්වීමකි.දැන්වීමේ පිටුපස හරවා බලද්දී හපුගොඩ දුටුවේ රහසිගත සටහනකි. එයින් කියැවුණේ සුරංගගේ ඥාති කාන්තාවක් තිස්සමහාරාමයේ පදිංචිව සිටින බවත් පොලීසිය සොයන දෙදෙනා එම නිවසේ රැඳී සිටින බවත්ය.සිය නිලධාරින් දෙදෙනකු සී එෆ් එල් බල්බ් අලෙවි කරන වෙළෙදුන් සේ තිස්සමහාරාමයට යවා සුරංග හා ජනක එම නිවසේ සිටින්නේදැයි සොයා බලන ලෙස ඔවුන් දෙදෙනාට හපුගොඩ කීවේය. නිලධාරීහු ක්‍රියාත්මක වූහ. ඒත් ඥාති කාන්තාවගේ නිව‍ෙස් අපරාධකරුවෝ නොවූහ.කෙසේ හෝ ඥාති කාන්තාව සොයාගත් නිලධාරීහු ඇගෙන් තොරතුරු විමසා සිටියහ. මහ පරිමාණයෙන් හේන් ගොවිතැන් කරන පුද්ගලයකු ගැන ඇය කීවාය. ඔහු සුරංගගේ ඥාතියෙක් විය. ඔහුගේ ආධාරයෙන් නිලධාරීහු සුරංග හා ජානක ගැන තොරතුරු සොයා බැලීය. සුරංග හා ජානක එම ඥාතියාට අයත් වෑන්රියෙන් තණමල්විල බලා යාමට සූදානම්ව කන්දගමුව හන්දියේ රැඳී සිටින බව ද පොලීසිය අනාවරණය කරගත්තේය.ව්‍යාපාරික ඥාතියා සතු වෑන්රියට සමාන වෑන්රියක් කුලියට ගත් නිලධාරීහු කෙළින්ම ගියේ කන්දගමුව ඉන්ධන පිරවුම් හලටය. ගතවූයේ විනාඩි දෙක තුනකි. දෙදෙනකු වෑන්රිය ළඟට දිව ආහ.දෙදෙනාම වෑන්රියට නැගගත්තේ ඉක්මනින් තණමල්විලට යන්නටය. මද දුරක් යද්දී වෑන්රියේ සිටින්නේ තම ඥාතියා නොව පොලිස් නිලධාරීන් බව ඔවුනට වැටහිණි.හපුගොඩ ඇතුළු කණ්ඩායම ඔවුන් දෙදෙනා මාතරට රැගෙන ගියහ. ඒ වන විට විදේශීය සංචාරය නිමකොට කොට්ඨාෂ බාර ජ්‍යෙෂ්ඨ පොලිස් අධිකාරිවරයා මාතරට පැමිණ සිටියේය. සුරංගගෙන් හා ජානකගෙන් වැඩිදුර ප්‍රශ්න කිරීම ඇරැඹුණේ ඉන් පසුවය.ප්‍රශ්න කිරීම් මැද්දේ ඔවුන් ඇත්ත හෙළි කළහ. සුනිල් රාලහාමි හා බිරිය මරා දැමු අයුරු කියන්නට වූයේ ‘ගිරව්’ මෙන්ය. පොලීසියේ ඊළඟ ප්‍රශ්නය වූයේ ඝාතනයට ගෙනා අවිආයුධ ගැනය. අවසානයේ ඔවුන් කීවේ ඒවා දෙනගම වැව ආසන්නයේ සඟවා ඇති බවය.ආයුධ ‍සොයා හක්මණ දෙනගම වැව ආසන්නයට මොවුන් දෙදෙනා රැගෙන යන්නේ ඉන් පසුවය. මොවුන් එහිදී ඇසිපිය නඟන වේගයෙන් නිලධාරීන් ගෙන් මිදී වැවට පැන පලා යන්නට වූහ. ඒත් අතේ මාංචු ද සමඟ වැවේ පීනා යාමට ඔවුනට නොහැකි විය. අවසානයේ දෙනගම වැවේ ගිලී සිටි මොවුන්ගේ සිරුරු නිලධාරීහු සොයා ගත්හ.මේ වන විට කැටයම් චින්තක පොලීසිය මග හරිමින් සිටියේ පොලීසියට හසු වුවහොත් වෙන දේ දන්නා නිසාය. වීරවිල, කතරගම, ලුණුගම්වෙහර ප්‍රදේශ ගණනාවක මිතුරන්ගේ නිවෙස්වල ඔහු සැගවී සිටින බව තොරතුරු ලැබිණ. එසැණින් පොලිස් කණ්ඩායම් ලැබුණු තොරතුරුවලට යැවුව ද කැටයම් චින්තක සොයා ගැනීමට නොහැකි විය.දින සති ගණන් ගෙවී යද්දී නරක් වී ගිය සිරුරක් පාවෙමින් තිබු අතර සමහරු එය කැටයම් චින්තකගේ බව කීහ. ඒත් එම සිරුරේ අයිතිකරු වෙනකකු බව පසුව හඳුනා ගැනිණ. පොලීසිය තමා පසුපස පන්නන බව දැන සිටිය ද චින්තකට එස්. ටී. එෆ්. එක අමතක වී ගියේය.කෑම හා මුදල් හිඟකම නිසා ගමෙන් පලා ගොස් තැන තැන සැඟව සිටි චින්තක යළි කඹුරුපිටිය නයිගල කන්දට ආවේය. ඔහුගේ පැමිණීම ගැන එස්. ටී. එෆ්. භටයන්ට තොරතුරු ලැබිණි. භටයන් දැඩි අඳුර මධ්‍යයේ නයිගල වට කළහ. නිලධාරීන් ඔහු සිටි ගල් ගුහාවට කිට්ටු වෙද්දී වේලාව මධ්‍යම රාත්‍රී දොළහ ද පසුවී තිබිණි.චින්තක ගල්ගුහාවේ සැගව සිටින බව නිලධාරීන්ට වැටහිණ. නිලධාරීන් චින්තක වට කරද්දී අත්බෝම්බයක් පුපුරා ගියේය. එසැණින් නිලධාරීන් වෙඩි ප්‍රහාර කිහිපයක් ගල් ගුහාව තුළට එල්ල කොට තිබිණි. ඉන්පසු පැවතියේ නිහඬතාවයකි. ගල් ගුහාව තුළට ගිය නිලධාරීන්ට දකින්නට ලැබුණේ වෙඩි පහර කා වැටී සිටි චින්තකයි.ඒ අසල ගල්කටස් තුවක්කුවක් විය. හිසටත් පපුවටත් වෙඩි ප්‍රහාර දෙකක් වැදී තිබිණි. පසුව ඒ අවට සෝදිසි කිරීමේදී චින්තක දවස් ගණනක් ගල් ගුහාව තුළ රැඳී සිටි බවට සාක්කි හෙළි විය. ඔත්තු බැලීම සඳහා ගල් ගුහාවට නැගගත හැකි ලී දඬු ඉනිමගක්, කෑමට ගෙනා වතුර බෝතල් හා බිස්කට් වර්ග කිහිපයක් ද ගල් ගුහාව ‍තුළ විය.නීතිය හා සාමය රකින පොලිස් නිලධාරීයකු හා ඔහුගේ බිරිය අමානුෂික ලෙස ඝාතනය කොට දරුවන්ට දෙමවුපියන් අහිමි කළ තිරිසන් පාපතරයන් හතර දෙනාම මෙසේ අවසන් ගමන් ගියහ. අවසානයේ මේ චින්තකගේ සිරුර බාරගන්නවත් කෙනෙක් ඉදිරිපත් නොවීම නිසා අවසන් කටයුතු පොලිසිය මගින් සිදු කෙරුණි. මුළු රටම කම්පාවට පත් කළ අපරාධය සිදුකළ පාපතරයන්ට අත්වූ ඉරණමේ සතුට දරාගත නොහැකිව බොහොමයක් දෙනා කිරිබත් උයා කමින් රතිඤ්ඤා පත්තු කරමින් ප්‍රීති ඝෝෂා පැවැත්වූහ.පොලිස්පතිවරයාගේ සෘජු නායකත්වය මෙන්ම දකුණු දිසා බාර ජ්‍යෙෂ්ඨ නියෝජ්‍ය පොලිස්පති චන්දන වික්‍රමරත්න මහතාගේ පූර්ණ අධීක්ෂණය මෙහි ලා කැපී පෙනුණු අතර මාතර කොට්ඨාස බාර ජ්‍යෙෂ්ඨ පොලිස් අධිකාරී දේශබන්දු තෙන්නකෝන් මහතාගේ මෙහෙයවීම අගය කළ යුතු වන්නේය. ඔහුගේ මෙහෙයවීම මත පොලිස් කණ්ඩායම් සියල්ල මෙම පාපතරයන් පසුපස යමින් ඔවුන් කොටුකර ගන්නට ගත් මහත් වෑයම පොලිස්පතිවරයාගේ විශේෂ අවධානයට පත්වූවාට කිසිඳු සැකයක් නැත. එලෙසම මාතර පොලිස් කොට්ඨාසයේ සියලුම පදිංචිකරුවන්ගේ ප්‍රණාමය ද එම නිලධාරීන්ට නොඅඩුව පිරිනැමෙනු ඇත.කීර්ති මෙන්ඩිස්කැටයම් චින්තකගේ මව කියන කතාවමුළු ලෝකයම එක් පැත්තක් ගෙන තම පුතුට චෝදනා එල්ල කළද මවකගේ හදවතේ නැ‍ඟෙන දරු සෙනෙහස නිසා ඒ ‍චෝදනා සියල්ල පසෙකට ලා තම පුතුට දයාව දැක්වීමක් ඕනෑම මවකගේ සාමාන්‍ය ස්වභාවයයි.කඹුරුපිටියේ මාස්මුල්ල ගොබ්බද්දලහේන චින්තක වසන්ත කුමාර හෙවත් කැටයම් චින්තකගේ මව වන හේවාතැන්නගේ මාලනීටත් මේ ධර්මතාව පොදු ය.දක්ෂ කැටයම් කරුවකු වූ තම පුතා සංවේදී හදවතක් ඇති අයකු බව මවගේ පිළිගැනීමයි. චිත්‍රයක් දෙස බලා කැටයමක් නිර්මාණය කිරීම කැටයම් කරුවකුගේ සාමාන්‍ය ක්‍රමවේදය වුව ද කැටයම් චින්තක ඕනෑම කැටයමක් තම සිතේ ඇඳුණු රූපය අනුව නිර්මාණය කරන්න තරම් දක්ෂයකු බව කියන ඔහුගේ මව මේ තරම් දස්කමක් උරුම කරගෙන සිටි තම පුතා හැකියාව යොදාගෙන රැකියාව කිරීමට වඩා පහසු හා ඉක්මන් ක්‍රම මගින් මුදල් උපයාගැනීමට යොමු වීම ඔහුගේ ජීවිතය කෙටි වීමට හේතුව බව කියන්නී ය.“පුතා නිසා මොන තරම් දොස් අහන්නට සිදුවුණත් මේ මවට අදටත් කැටයම් චින්තක කුඩා අවදියේ සිටි සුරතල් පුතාම ය. ඇයට ගත වූ කාලය ගැන බොහෝ දේ කියන්නට ඇත. ඒ කතා අමතක කළ නොහැකි ලෙස ඇගේ සිතේ සනිටුහන් වී පවතී. අතීතය සමඟ බැඳුණු සිද්ධි මාලාවත් දරු සෙනෙහසත් අතර ගැටෙන ඇය බිමට නැඹුරු කර ගත් හිසින් ඒ අතීතය මතකයට නඟයි. කඳුළු බිඳු ඇගේ දෑසින් ගිලිහී කම්මුල දිගේ රූරා ගලයි. සිහින් ඉකිබිඳීමකින් පසු ඇය ඒ අතීතය සිහිකරයිි.“පොඩි කාලේ චින්තක පුතා හරි ම හුරතල් එයා කඩදාසි කෑල්ලක් අතට හසු වුණත් ඉන් කුරුල්ලෙක් හදන්න නැත්නම් රටාවකට එය නවන්න දස්කම් පෑවා. පුතාගෙ හු‍රතලේ අත් විඳින්න එයාගෙ තාත්තාට දිගු කාලයක් ලැබුණෙ නැහැ. චින්තක පුතාට අවුරුදු හය පිරෙන කොට මගෙ ස්වාමි පුරුෂයා මිය ගියා. පුතා, තාත්තගෙ හදිසි වියොව තේරුම් ගන්න පුළුවන් වයසක නොවේ හිටියෙ. ඒත් එයා තාත්තගෙ සිරුර දිහා බලාගෙන සිටියේ දුක් මුසු විදියටයි. පුතා පාසල් යන්න පටන් ගත්තට පස්සෙ අර මම කලින් කී දස්කම් ක්‍රම ක්‍රමයෙන් වර්ධනය වෙන්න පටන් ගත්තා.එයා ස්කෝලෙ වඩු වැඩ විෂයට දස්කම් පෑවා. පුංචි ලී කැබැල්ලක් අතට හසු වුණා ම පුතා එයට අපූරු කට්ට රටාවක් යොදනවා. මලක රූපය ලී කෑල්ලකින් මතු කරගන්න එයාට ගත වුණේ සුළු කාලයක්.තාත්ත නැති දරුවො ටික හදාගන්න මට කොයි තරම් අමාරු වුණා ද කියල අමුතුවෙන් කියන්න ඕනෑ නැහැනේ. මම කීයක් හරි හොයාගත්තේ ගොවිතැන් වැඩ කරලයි. ඉන් ලැබෙන සුළු මුදලින් දරුවන් නඩත්තු කරන්න ඔවුන්ගෙ ඉගෙනීමේ වැඩ කටයුතු වලට ඕනෑ කරන මුදල් අමාරුවෙන් පිරිමසා ගත්තා. පුතා සාමාන්‍ය පෙළ විභාගය දක්වා ඉගෙන ගත්තා.පාසලෙන් ඉවත් වුණාට පස්සෙ පුතා එයා දස්කම් පෙන්නපු ලී කැටයම් කලාවට සම්බන්ධ වඩු කර්මාන්තය රස්සාව වශයෙන් තෝරා ගත්තා.නියනකිින් රහිමින් ලී කැබලි ඉවත් කරන්න පුතාගේ ඇඟිලි වැඩ කරන හැටි මම බලාගෙන හිටියෙ පුතාට හොරෙන්. අනේ මගේ චින්තක පුතා ලී කැටයමට කොයි තරම් දස්කමක් දක්වනවා ද කියල දුටුවාම මට ආඩම්බර සිතුණ අවස්ථා අනන්තයි.චින්තකගෙ දස්කම් ගොම්බද්දලහේන ගමේ පමණක් නොවෙයි අවට ගම්වල අයත් දැන හිටියා ඉතින් එයාගෙන් මොකක් හරි නිර්මාණයක් කරගන්න එන අය එයාගෙ වඩු මඩුව අසල ගැවසෙන කොට මගෙ සිතට දැනුණු සතුට කියල නිම කරන්න බැරිවුණා. ඇයි මගෙ පුතාගෙ දස්කම් නිසානෙ මේ මිනිස්සු පුතා සොයාගෙන එන්නෙ කියලා මට සිතුණා.“හැබැයි මට කියන්න ඕනෑ පුතාගෙ තිබුණු දුර්වලකමක් ගැනත්. එයා කොහොමටත් දුර දිග බලා වැඩ කරන්න පුරුදුව සිටි එක්කෙනෙක් නොවෙයි. පහුවෙන කොට එයාගෙ අදහස් මටවත් තේරුම් ගන්න බැරි වුණා. ඇත්තටම කියනවා නම් එයා අනික් අයගේ ගතු කේලාම් විශ්වාස කළ කෙනෙක්.පහුවෙන කොට‍ එහාට යාළුවො වැඩි වුණා. මේ යාළුවො හොඳ යාළුවො නොවේ කියලයි මම හිතන්නෙ. චින්තක දවසින් දවස නරක පැත්තට යොමු වෙන්න මේ යාළුවො හේතු වුණා කියල මට හිතෙනවා.පොඩි ‍කාලෙ කුරා කූඹියකුට වත් වරදක් නොකළ පුතා ක්‍රමයෙන් වැරැදි වැඩවලට පෙලඹෙන්න හේතු වුණු කාරණාව සොයාගන්න මම අදත් වෙහෙසෙනවා. එයා ක්‍රම ක්‍රමයෙන් වැරැදි පැත්තට ඇදෙන්න යනවා කියල මට වැටහුණා.‍ මම එයාට අවවාද කළා. නමුත් එයාගෙ සිතිවිලි මට තේරුම් ගන්න බැරි වුණා. මගෙ අවවාද තුට්ටුවකට ගණන් නොගත් පුතා කටයුතු කළේ එයා‍ට උවමනා විදියටයි.එයා විවාහ වෙලා දූලා දෙන්නකුගෙ තාත්තා කෙනෙක් වුණත් එයාට ගැහැනු දරුවන් දෙන්නකුගෙ තාත්තා කෙනෙක් කියලා වගකීම හිතේ තිබුණෙ නැහැ. එයා කළ වැඩ වලින් වුණේ තවත් අයට කඳුළු සලන්නට සිදුවීමයි. එයාගෙ වැඩ කටයුතු නිසා පොලීසිය එයා පසු පස්සෙ ලුහු බඳින්න පටන් ගත්තා.කොහොම හරි පුතාගෙ වැරැදි ක්‍රියාමාර්ගය නිසා සිදුවුණු ජීවිත හානි වලට එයාටත් ජීවිතයෙන් වන්දි ගෙවන්න වුණා.චින්තකගේ මව හඬා වැලපෙමින් පවසයි. මොනවා කරන්නද පුතා සමාජයේ ම පිළිකුලට ලක්වුණා. එයාගෙ වැඩ කටයුතු නිසා එයාගෙ ජීවිතේ අහිමි වුණා. පුතා මිය ගිය බව දැනගත් ගමේ අය රතිඤ්ඤා පත්තු කරන හඬ මට ඇසුණා. ඒ රතිඤ්ඤා පත්තු වුණේ ගමේ මිනිස්සුන්ගෙ ගෙවල් ඉදිරියේ නොවේ මගේ පපුවෙ.ඒ අය මොන බලාපොරොත්තුවකින් රතිඤ්ඤා පත්තු කළත් මේ වේදනාව අම්මා කෙනෙක් විදියට දරාගන්න පුළුවන් ද?මගේ හිතේ තියෙන දුක දන්නෙ මම විතරයි. මේ වැරැදි මාර්ගයෙන් පුතා බේරා ගන්න මම දැරූ උත්සාහය සාර්ථක නොවීම ගැනයි. මට දුක මට හිතෙන්නෙ පුතා නරක මාර්ගයට යොමු වෙලා ජීවිතෙන් වන්දි ගෙවීම නිසා අම්මා කෙනෙක් වශයෙන් මගෙ ජීවිත කාලයම මේ දුක් ගින්දරින් මිදෙන්න මට බැරි වේවි.නයිගල රූස්ස කැලේ සැඟවිලා පොලිසිය එක්ක වෙඩි හුවමාරුවකින් පුතාගෙ ජීවිතේ නැතිවුණා කියල මට ආරංචි වුණා. අපේ ගෙදරටත් කවුරු හරි ගිනි තියල විනාශ කර දමලා. පුතාගේ දේහය ගෙදරට ගේන්නත් බැරි වුණා. ඒ හැරුණාම පුතාගේ සිරුර ගමට ගෙන‍ාවොත් මිනිස්සු කුපිත වේ යැයි මට සිතුණා. දේහය මිහිදන් කරන්න වළක් කපන්නවත් කවුරුවත් ඉදිරිපත් නොවේි යැයි මට සිතුණා.ඒ නිසා රජයේ වියදමින් දේහය වළ දමන ලෙස මම මරණ පරීක්ෂණයේදී පොලිසියෙන් ඉල්ලීමක් කළා.‍මේ සියලු දුක් විඳින්න සිදුවුණේ චින්තක පුතා වැරැදි මාර්ගයක ගිය නිසායි. මම එයා හරි මාර්ගයේ යවන්න උත්සාහ කළා. ඒත් අවාසනාවකට එය කර ගන්න බැරිවුණා.චින්තකගේ මව ඈත අහස දෙස බලා සිටී. චින්තකට තම ජීවිතය අහිමි වූයේ අපරාධ කළ අයට සිදුවන ඛේදජනක ඉරණම වෙනස් කිරීමට නොහැක යන දහම සනාථ කරමිනි.බන්දුල ගුණසේකරඡායාරූපය - ජයසිරි පේදුරුආරච්චිගන්දර සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=af13120810</link>
    <topic>කුඩා පියාපත් දෙක</topic>
    <author/>
    <content>මසිත හදිසියේම දංගොම්මනට මා කැඳවාගෙන ගියේය. එය අපට අයත් ඕවිටකි. ඔප්පු තිරප්පුවල දංගොම්මන කියා සටහන්ව නැතත් ගැමියන් එය හැඳින්වූයේ “දංගොම්මන” යනුවෙනි. විශාල ප්‍රමාණයේ දංගස් පෙළක්ම එහි තැනින් තැන තිබූ හෙයින් ඒ නම පටබැඳෙන්නට ඇත.උණ ලී තුවක්කුවක් සාදාගැනීමට අවශ්‍ය උණ බට කැබැල්ලක් ද හොඳ ශක්තිමත් අච්චු කූරක් සඳහා අවශ්‍ය රත්මල් කෝටුවක් ද කපාගැනීම සඳහා ගමේ ළමුන් කවුරුත් පාහේ ගියේ දංගොම්මනටය. දම්පාට දංගෙඩිවලින් පිරුණු දංගස් පෙළ මට තාමත් මතකය. එහෙත් දැන් එකක් දෙකක් හැරෙන්නට ඒවා නැත. පසුකාලයේ දංගොම්මනේ ගොවිතැන් කරන්නට පටන් ගත් විට ඒවා බොහොමයක් කැපී ඉවත් වී ගියේය.ඇඹිල්ල ගස් ද රත්මල් පඳුරු ද දැන් නැත. තාත්තා සහ පුංචි අප්පුහාමි මාමා බුලත් කොරටු දැම්මේ දංගොම්මනේය. එකල එහි කුරුල්ලන්ගෙන් අඩුවක් නොවූ නිසා කුරුලු පිහාටු එකතු කරන්නට දං ගස් අස්සේ රිංගුවෙමු. පිළිහුඩු පිහාටුවලින් නම් අඩුවක් තිබුණේ ම නැත.තවමත් ලඳු කැලෑ වටපිටාවක් යම්තමින් ශේෂව තිබෙන හෙයින් දංගොම්මනේ කුරුල්ලන්ගෙන් හිඟයක් නැත. එහෙත් පිහාටු එකතු කරන්නට හෝ උණ තුවක්කු හදන්නට දැන් ළමයින්ට වුවමනාවක් නැත. එබැවින් එහි රිංගන ළමයෙක් ද නැත. වෙසක් කූඩු හදන්නටත් ළමුන්ට එතරම් උනන්දුවක් නැති බැවින් උණ මුල් කපාගන්නට හෝ නාවා පට්ටා ගසන්නට යන කෙනෙක් ද නැත.මසිත හදිසියේම මාත් කැඳවාගෙන දංගොම්මනට ගියේ නන්දන වීරසිංහ කවියාගේ අලුත්ම කාව්‍ය සංග්‍රහය වන ‘දිසි අදිසි’ පොත කියවමින් සිටිය දී ය. මසිත එක තැන බොහෝ වේලාවක් මා නවත්වාගත් කවිය මෙසේය.“ඕවිටකුරුලු ගී සමඟමල් පීදෙන”ඇමෙරිකානු ජාතික කවියකු වූ ගැරී ගේ විසින් ප්‍රබන්ධිත මේ අපූරු කෙටි කවියත් සමඟ මසිත දංගොම්මනට යන්නට නිනව්වක් නැතුව සිටියා විය හැකිය.මෙය හයිකු සම්ප්‍රදායයේ කවියකි. ජපන් හයිකු කවියක් දෙකක් මින් පෙර කියවා ඇති නමුත් මෙතරම් කාව්‍ය පෙළක් මා කියැවූයේ පළමු වතාවටය.මසිත තදින් රැඳුණු මෙවන් කෙටි කවියක් වන්නේ මින් දශක ගණනාවකට පෙර බර්ටි ජයසේකර නම් වූ කවියා විසින් රචිත “සුන් වූ කැටපත්” නම් කාව්‍ය සංග්‍රහයෙහි ඇතුළත් මේ කවිය ය.“ඉපිද මැරේ... යළි ඉපිදේනොතිර සසර සාගරේ”අමරදේවත් කියන කියුමක්බර්ටි මගේ මිත්‍රයෙකි. ඔහු පේරාදෙණිය සරසවියේ ඉගෙනුම ලබමින් සිටිය දී නිතර නිතර ගම්පහට පැමිණියේය. ඒ ඔහුගේ සරසවි පෙම්වතිය සිටියේ ගම්පහට ආසන්න ගමක නිසාය. ඔහු ගම්පහ පැමිණ දින දෙක තුන ලැගුම් ගත්තේ ගම්පහ අපේ මිතුරකු වූ නිමල්ලා ගේ ගෙදරය. ඔහු ද බර්ටිගේම අවුරුද්දේ සරසවි ශිෂ්‍යයෙකි.“මේක හයිකු සම්ප්‍රදායයේ කවියක්. හයිකුවලට ප්‍රසිද්ධ ජපානය. සෙන් කතාවලට වගේම.බර්ටි අපට ඔහුගේ කවි පැහැදිලි කළේ එසේය. ඒ ගම්පහ නගරය පුරා වීදි සරමින් සිටි හැන්දෑවකය. හැන්දෑව කළු ගැහී රාත්‍රිය පැමිණ එය බොහෝ මෝරන තෙක්ම එකල අපි වීදි සැරුවෙමු.බර්ටි පසුකලෙක පරිපාලන නිලධාරියකු වී දිසාපතිවරයකු ද අමාත්‍යාංශ ලේකම්වරයකු ද වී පසුව මිය ගියේය.මසිත යළිත් මගේ දෑස නන්දනගේ ‘දිසි අදිසි’ වෙත යොමු කරවයි.හයිකු කවියක ඇත්තේ මාත්‍රා දාහතකට සීමා වූ පද පේළි තුනක් යැයි ‘දිසි අදිසි’ එළිදැක්වෙන මොහොතේ ආරියවංශ රණවීර කවියා පැවසීය. ‍මගේ නෙත් යළිත් ‘දිසි අදිසි’ වෙත යොමු වෙයි.“මේ පාළු හිස් දැලෙහිනිදහස පැතූ සිතක් තබා ගියපොඩි පියාපත් යුවළක්..”දංගොම්මනෙහි දංගස් අතර සැඟවී කෑගසන අවිච්චියකුගේ හඬ මට ඇසේ. ම'සිතෙන් මට ගැලවීමක් නැත. යළිත් ඕවිටේ කවිය වෙත මා කැඳවාගෙන යයි.“ඕවිටකුරුලු ගී සමඟමල් පීදෙන”ඕවිට හාත්පස කුරුලු ගී පැතිර යන්නේ හිමිදිරියේය. මල් පිපෙන්නේ හිමිදිරියේය. කැබැල්ල පඳුරු හිරු කිරණ වැටෙන තෙක්ම තෙත්බරව හිඳී.දංගොම්මනට යමු දැයි මසිත මට යෝජනා කරයි. එහෙත් එහි මේ අසිරිය දැන් නොමැති බව මම හොඳාකාරව දනිමි.ඒ කෙසේ වුවත් පිල්ලෑව, ඕවිට බඩවැටිය, මංකඩ වැනි යෙදුම් දැන් වහරෙන් ඉවත්ව යමින් තිබේ. සංවර්ධිත පුරවරයක තට්ටු නිවාසයක සිටින කුඩා දරුවකුට ඕවිටක් යනු කුමක්දැයි හඳුන්වාදීමට අම්මා කෙනෙකුට බොහෝ වෙහෙස දරන්නට සිදුවෙයි. ඒ කෙතරම් උත්සාහ ගත්තද සැබෑ චිත්‍රයක් ඒ දරුවාගේ සිතේ මවන්නට ඈට හැකිවේයැයි මම විශ්වාස නොකරමි.නන්දනගේ කවිය අස මසිත මෙතරම් වේලාවක් රැඳී සිටින්නේ ඕවිට අපේ ළමා කාලයේ නිතර දෙවේලේ ගිය අති සුන්දර තැනක් වූ බැවිනි.හයිකු කවිය, බොහෝවිට පරිසරය, පරිසරයේ වෙනස්වීම් ගැන අපට කියන්නට උත්සාහ කරන බව මා දැනගත්තේ සැබැවින්ම “දිසි අදිසි” කියැවූ පසුවය.“කෙමෙන් ඇඳිවත් උනනවැවඋදෑසන මීදුම”දිසි අදිසි කියා පෑදැලෙහිම පැටලී මසිත එහි ඇති කුඩා පියාපත් අස රැඳී සිටී.“නිදහස පතන”ඒ අපම නොවේද...!කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=af13120813</link>
    <topic>මෙහෙම ඉන්න ඉඩ දෙන්න</topic>
    <author/>
    <content>ලිවීමේ හැකියාවත් සමඟ කථිකත්වයක් එකසේ ඇති ලේඛකයන් සොයා ගැනීම අසීරුය. ශ්‍රී චන්ද්‍රරත්න මානවසිංහ ලිවීමටත් කතාවටත් එකසේ දක්ෂයෙකි. ලංකාදීප පත්‍රයේ පළවූ වගතුග තීරය ඔහුගේ උපහාසාත්මක ලේඛන කලාව ප්‍රදර්ශනය කළේය. මුනිදාස කුමාරතුංග දිනයේදී මාතර එස්. කේ. සිනමා ශාලාවේ පැවැති උත්සවයකදී විශේෂ දේශනයක් පවත්වද්දී මානවසිංහයන්ගේ කථිකත්වය ඉහළින්ම කැපී පෙනුණි. ඔහුගේ මුවින් වදන් ගලා ආවේ දිය ඇල්ලක් පහළට ගලන්නා සේය.වර්ෂය 1952 විය හැකිය. පොත් ප්‍රකාශකයන්ගේ අවශ්‍යතාව මත ලේඛකයන්ගේ රැස්වීමක් කොළඹ පිටකොටුවේ බෞද්ධ මන්දිරයේදී පැවැත්විණි. ලේඛකයන්ගේ අයිතීන් ‍ආරක්ෂා කිරීමේ මුවාවෙන් මෙම රැස්වීම කැඳවා තිබුණත් එහි නියම පරමාර්ථය වූයේ පොත් ප්‍රකාශකයන්ගේ අයිතීන් රැකීමය.මහාචාර්ය ඩී. ඊ. හෙට්ටිආරච්චි මුලසුනේ විය. රැස්වීමේ වැඩ ආරම්භ විය. ලිපි කියැවීමේ වාරය එළැඹුණි. ඒ අතර මානවසිංහයන් එවූ ලිපියක් ද විය. එහෙත් දොරටුව අසල මානවසිංහයන් සුපුරුදු සිනහවෙන් සිටිනු දක්නා ලදී. රැස්වීමට සහභාගි නොවන බව දන්වා මානවසිංහයන් එවූ ලිපිය කියවා අවසන වීමත් සමඟම විදුලි වේගයෙන් ඔහු වේදිකාවේ පෙනී සිටියේය.ෂර්වානියෙන් සහ වේට්ටියෙන් සැරසී සිටි මානවසිංහයන් වේදිකාවට ආ විට පිරිස ගල් ගැසී බලා සිටියහ. මොනවාදෝ වෙන්නට යන බව දැනුණි. මුලසුන දෙසට අත් දික් කළ මානවසිංහ “තමුසෙ පොත් කීයක් ලියල තියෙනවදැයි ඇසීය. ඒ සමඟම පසෙක වැඩ සිටි බඹරැන්දේ සිරි සීවලී හිමියන් ඔහුගේ වියරු දෙනෙතට හසු විය.“අනේ හාමුදුරුවනේ ඔබ වහන්සේ මුන්ට රැවටිලා වැඩියා නේදැයි ඇසීය. ආචාර්ය ඒ. සී. ද සොයිසා දෙසට මානවසිංහයන්ගේ දෙනෙත් එල්ල වනවාත් සමඟම සොයිසා රැස්වීමෙන් ඉවත්ව ගියේය.ඒ සමඟම ඔහුගේ අවධානය යොමු වූයේ සිරිසේන කුලතිලක දෙසටයි.“අර බලන්න අන්න පොත් ලියපු මිනිස්සු. පොත් ලියලා හිරේ වැටුණ මිනිස්සු. ඉංග්‍රීසි ආණ්ඩුකාරයාට අපහාස කිරීම නිසා දීර්ඝ කාලයක් සිර දඬුවම් විඳ පැමිණි ලංකාදීප පත්‍රයේ කුලතිලක ගැන එසේ සඳහන් කළේය.ඉදිරි පෙළ අසුන් දෙස බැලු මානවසිංහයන් “මුනුත් ලේඛකයන් දැයි ප්‍රශ්න කළේය. එවිට ඒ පෙළත් සිටි වැඩි දෙනෙක් පිටව ගියහ.රැස්වීම සඳහා නොව වෙනත් රාජකාරියක් සඳහා පරම විඥානාර්ථ බෞද්ධ සමාගමට පැමිණ සිටි රැපියෙල් තෙන්නකෝන් කිවිඳුන් මානවසිංහයන්ගේ නෙත ගැටුණි.“එන්න ඔබ මුලසුන ගන්න” මානවසිංහ තෙන්නකෝන්ට ඇරියුම් කළේය.තෙන්නකෝන් අන්ද මන්ද විය. වියරු හඬින් යළි ඔහු ඇමතූ මානවසිංහ මුලසුන පෙන්වා “එන්න වාඩිවෙන්නැÓයි කීය. තෙන්නකෝන් බල කිරීම මත මුලසුනට ආවේය. හෙට්ටිආරච්චි එළියට ගියේය. දැන් මානවසිංහ සුපුරුදු වේගයෙන් කතාව ආරම්භ කළේය. දිය ඇල්ලක් පහළට වැටෙන්නා සේ ඔහු විනාඩි හතළිස් පහක් කතා කළේය. අවසානයේ ලේඛකයන්ගේ සංගමයක් ද පිහිටුවා ගත්තේය. ඉන්පසු මෙම ලේඛක සංගමය රැස්වූ බවක් සඳහන් වන්නේ නැත.මානවසිංහ ලියන්නට ගත් විට ඔහුට කිසිවකු බාධා කරන්නේ නැත. ඔහු ලියන්නට පටන් ගත්තේ ද අසලම ඇති බ්‍රිස්ටල් බාර් එකට ගොස් එළියට පැමිණ බුලත් විටක් හැපීමෙන් පසුවය. ඉන් පසු කාර්යාලයට අවුත් පුටුවට බර දී දෙනෙත් කොළයට යොමු කරන ඔහුට කවුරුන් හෝ බාධා කළොත් අහන්නට වන්නේ ප්‍රශස්ති ගී නොවේ. ස්තුති කතා ද නොවේ.දිනක් ඔහු වගතුග ලියමින් සිටියේය. ඔහුට කිසිවකු බාධා නොකරයි. ලියන කොළයෙන් දෙනෙත් ඉවතට ගත්තේ ලියා අවසන් වූ විටය. පත්‍රයේ ප්‍රධාන කර්තෘ ඩී. බී. ධනපාල මහතා ඔහුගේ මේසය අසළින් එහාට මෙහාට ගියේය. එය දැනුණත් මානවසිංහ ගණන් ගත්තේ නැත. වගතුග ලියා අවසන් වූ විගස ඔහු ලොක්කා දුටුවේය. එක්වරම පුටුවෙන් නැගිට්ටේය.මානවේ හැමදාම උප කර්තෘකමේ ඉඳල බැහැ. උසස් වීමක් ගන්න ඕන.” ප්‍රධාන කර්තෘ දැනුම් දුන්නේය.සර් මම එකක් කියන්නම් මගේ පඩියෙන් රුපියල් 25 ක් කපාගෙන හරි මට මෙහෙම ඉන්න දෙන්න. උසස්වීම් නම් එපා” ඉතා ඕනැකමින් මානවේ ඉල්ලා සිටියේය.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=af13120814</link>
    <topic>අනිද්දා සිට සා.පෙළ විභාගයට යන්න මෙන්න හොඳම නැකත්</topic>
    <author/>
    <content>ප්‍රවීණ ජ්‍යොතිෂවේදී සුමනදාස අබේගුණවර්ධනගෙන්ජනාධිපති සම්මානලාභී ප්‍රවීණ ජ්‍යොතිෂවේදී ජනාධිපති ජ්‍යොතිෂ උපදේශක සුමනදාස අබේගුණවර්ධන මහතා අනිද්දා අධ්‍යාපන පොදු සහතික පත්‍ර සාමාන්‍ය පෙළ විභාගයට පෙනී සිටින දූදරුවන්ට විභාගය සඳහා නිවෙසින් පිටත්වීමට සුබ මුහුර්ති ඉදිරිපත් කරයි.තුනුරුවන් සරණින් තිස් තුන් කෝටියක් දෙවි දේවතාවුන්ගේ ආශිර්වාදයෙන් මේ සුබ මුහුර්තීන්ගෙන් විභාගයට පිළිතුරු ලිවීමට පිටත්වන දූ දරුවන්ට අතිවිශිෂ්ට ප්‍රතිඵල ලබාගැනීමට භාග්‍යය හිමිවේවා යැයි අබේගුණවර්ධන මහතා ප්‍රාර්ථනා කරයි.සා.පෙ. විභාගයට යන දරුවන්ට සුබ ‍මුහුර්තීන් මෙසේ යදෙසැම්බර් 10 වැනි අඟහරුවාදා පෙරවරු 7.17 ට ඉරු උදාවන නැ‍ඟෙනහිර දිසාව බලා තම නිවසින් පිටත්වීම ඉතා සුබයි.පෙරවරු 7.49 ට ඉරු උදාවන නැ‍ඟෙනහිර දිශාව බලා තම නිවසින් පිටත්වීම ඉතා ශුභයි.11 වැනි බදාදා දින පෙරවරු 7.06 පිටවීම සුබයි. එදිනම පෙරවරු 7.38, පෙරවරු 7.50 ට ඉරු උදාවන නැ‍ඟෙනහිර දිශාව බලා තම නිවෙසින් පිටත්වීම ඉතා ශුභයි.දෙසැම්බර් මස 12 වැනිදාත් විභාගය පැවැත්වේ. මෙදින පෙරවරු 6.58 පෙරවරු 7.26, පෙරවරු 7‍.51 ට උතුරු දිශාව බලා තම නිවසින් පිටත්වීම ඉතා ශුභ බව පැවසිය හැකි ය.දෙසැම්බර් 13 වන සිකුරාදා දින පෙරවරු 7.15 උතුර බලා පිටත්වීම ද 7.51 උතුරු දිශාව බලා තම නිවසින් පිටත්වීම ඉතා ශුභයි.දෙසැම්බර් මස 14 වන සෙනසුරාදා දින පෙරවරු 7.14 හෝ පෙරවරු 7.31 ට දකුණු දිශාව බලා තම නිවෙසින් පිටත්වීම ඉතා ශුභයි.දෙසැම්බර් මස 17 වන අඟහරුවාදා දින පෙරවරු 7.28 ට හා පෙරවරු 7‍.52 ට ඉරු උදාවන නැ‍ඟෙනහිර දිශාව බලා තම නිවෙසින් පිටත්වීම ඉතා ශුභයි.දෙසැම්බර් මස 18 වන බදාදා දින පෙරවරු 7.08, පෙරවරු 7.40 ට ඉරු උදාවන නැ‍ඟෙනහිර දිශාව බලා තම නිවෙසින් පිටත්වීම ඉතා ශුභයි.18 වැනිදා සවස් වරුව සඳහා සුදුසු ශුභ මුහුර්තය මෙසේ ය. දෙසැම්බර් මස 18 වන බදාදා ‍දින පෙරවරු 11.24, පෙරවරු 11.52 ට ඉරු උදාවන නැ‍ඟෙනහිර දිසාව බලා තම නිවෙසින් පිටත්වීම ඉතා ශුභයි.දෙසැම්බර් මස 19 වන බ්‍රහස්පතින්දා දින පෙරවරු 7.02, පෙරවරු 7.42 ට උතුරු දිශාව බලා තම නිවෙසින් පිටත්වීම ඉතා ශුභයි.දෙසැම්බර් මස 20 වන සිකුරාදා දින පෙරවරු 7.18, පෙරවරු 7.54 ට උතුරු දිශාව බලා තම නිවෙසින් පිටත්වීම ඉතා ශුභයි.තුණුරුවන්ගේ සරණින් තිස් තුන් කෝටියක් දෙවි පිහිටෙන් මේ ශුභ මුහුර්තීන්ගෙන් පිටත්වන දූ දරුවන්ට අතිවිශිෂ්ට ප්‍රතිඵල ලබා ගැනීමට භාග්‍ය හිමි වේවා! ආරෝග්‍යමස්තු!  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=af13120816</link>
    <topic>අඩුපාඩු හදාගෙන හොඳින් පිළිතුරු ලියන්න</topic>
    <author/>
    <content>සාමාන්‍ය පෙළ ට මුහුණ දෙන දරුවන්ටවිශ්‍රාමලත් විදුහල්පති ඩී. සී. ද සිල්වාතව දින දෙකකින් පමණ ඇරැඹෙන සාමාන්‍ය පෙළ විභාගයට මුහුණ දීමට සූදානම් වන දරුවන්ට වැදගත් වන කරුණු කිහිපයක් ඇතුළත් කරන්නට අදහස් කරමි. මේ වන විට අදාළ විෂයයන් ගැන අධ්‍යයනය කොට විභාගයට පිළිතුරු සැපයීමට සූදානම්ව සිටින ඔබ විසින් සැලකිල්ලට ගත යුතු ප්‍රධාන කරුණු වන්නේ මා මේ විභාගයෙන් ජය ගනිමි යන්නය. විෂය කරුණු හදාරා හොඳින් ඒ ගැන අවබෝධයක් ලබාගෙන ඇත්නම් ප්‍රශ්න පත්‍රවලට පිළිතුරු සැපයීම අසීරු කාරණයක් නොවේ. මේ ඒ සඳහා ඔබට කැරෙන මඟ පෙන්වීමකි.අ.පො.ස. සාමාන්‍ය පෙළ විභාගයට සූදානම් වන ඔබට ඉදිරි පියවර තුනක් ඇත. විභාගයට පෙර සූදානම, විභාගයට උත්තර ලිවීම, විභාගයෙන් පසු වැඩ සැලසුම යනු ඒ අදියර තුනයි.පෙර සූදානමේ දී ඔබ විභාගයට අවශ්‍ය ද්‍රව්‍ය සූදානම් කර ගත යුතු ය. වඩාම වැදගත් වන්නේ ප්‍රවේශ පත්‍රය යි. ප්‍රවේශපත්‍ර පාසලට ලැබුණු වහාම ඒවා ශිෂ්‍යයන් අතට පත් කිරීම විදුහල්පතිවරුන්ගේ වගකීමයි. එය ලබා ගැනීමේදී ඇතැම් පාසල් මගින් පැනැවෙන යම් තහංචි ගැන අසන්නට ලැබේ. නමුත් එය සාධාරණ නොවේ. ප්‍රවේශ පත්‍රය ලැබූ වහාම එහි නම නිවැරැදි ද, ඉල්ලුම් කළ විෂයයන් නිවැරැදි ද, විභාග මධ්‍යස්ථානය, කාලසටහන ගැන අධ්‍යයනය කිරීම අනිවාර්යය. ශිෂ්‍ය සංඛ්‍යාව අධික පාසල්වල විදුහල්පති අස්සන් කොට, නියෝජ්‍ය විදුහල්පති අංශ ප්‍රධාන, පංතිභාර ගුරුතුමා මඟින් ශිෂ්‍යයාට ලබා දිය යුතුය. වඩාත්ම නිවැරැදි වන්නේ එසේ නිකුත් කළ ප්‍රවේශ පත්‍රය විදුහල්පති ඉදිරියේ අස්සන් කොට ඉන්පසු විදුහල්පති අස්සන තබා නිල මුද්‍රාව තැබීමය. කොපමණ වැඩ අධික වුවත්, ශිෂ්‍ය සංඛ්‍යාව අධික වුවත් මේ කාර්යය විදුහල්පතිවරුන් අතින් සිදු කිරීම වැදගත් බව පෙන්වා දිය හැක.ප්‍රවේශ පත්‍රයේ නම, වැරැදි නම් අදාළ කොටුවේ ඉංග්‍රීසි අකුරෙන් නැවත ලියා ශාලාධිපති මඟින් නිවැරැදි කර ගන්න. විශේෂයෙන් වෛකල්පිත විෂය අංක බලන්න. බොහෝවිට ඒ විෂය වැරැදී ඇත්තේ ඔබ විසින් අයදුම්පත් යැවීමේදී කළ වැරදීමක් බව පෙනෙනු ඇත. එය නිවැරැදි කිරීමට විභාග දෙපාර්තමේන්තුවටම යන්න.විභාගයට පෙර දින විවේකීව ගත කරන්න. හොඳට පැය හත අටක් නිදා ගන්න. ඇතැම් ළමයින් මහ රෑ නිදි වරා විභාග ශාලවේ අපහසුවෙන් සිටිනු දක්නට ලැබේ. මවුපියන් සමඟ ආගමික වතාවත් කර අධ්‍යාත්මික ශක්තියක් ලබා ගන්න.විභාග දින කල්වේලා ඇතුව විභාග මධ්‍යස්ථානයට යන්න. පැය භාගයකට කලින් මධ්‍යස්ථානයට යාමට උනන්දු වන්න. වාහන තදබදය, පාරවල් වැසීම, හදිසි හේතු මත වාහන ප්‍රමාදවීම සිදුවිය හැකි බැවින් ත්‍රිරෝද රථයක් මඟින් වෙනත් අතුරු පාරකින් විභාග ශාලාවට යාමට මුදලක් අත තබා ගන්න.වරක් මා විභාග ශාලාධිපතිව කටයුතු කරමින් සිටියදි ප්‍රශ්න පත්‍රය ලබාදී විනාඩි හත අටකට පසු ළමයින් හතර දෙනකු සමඟ මහත්මයකු පැමිණියේ ය.“මේ ළමයින් බස් නැතුව ‘හෝල්ට්’ එකේ හිටියා. මම කාර් එකේ එක්කගෙන ආවා.”මම වහාම ළමයින් විභාගයට යොමු කළෙමි.“මහත්මයා කවුද?”ඔහු හැඳුනුම්පත පෙන්වීය. දිසා විනිසුරු වරයෙකි.“මම උසාවි යන ගමන් මේ ළමයින් ගෙනාවෙ විභාගයක තියෙන වටිනාකම මම දන්නා නිසයි.”සමහර රාජ්‍ය නිලධාරීන්, පොලිස් නිලධාරීන් වැනි අය මෙබඳු අවස්ථාවලදී උදවුවීම ඔවුනගේ කාරුණික බව පෙන්නුම් කිරීමක් නොවන්නේ ද?නිවැරැදි විභාග ශාලාව තෝරා ගන්න. විභාග අංකය ඉතා වැදගත් ය. ඔබේ විභාග අංකය ‍ඉලක්කම් තුන හතරක් නොව අටක් බැවින් එය නිවැරැදිව පිළිතුරු පත්වල සටහන් කරන්නට උනන්දු වන්න.විභාගයට පැමිණීමේදී පාසල් නිල ඇඳුමින් සැරැසෙන්න. පාසල් නිල ඇඳුමෙන් සැරසීම අනිවාර්ය නොවූවද පාසලේ ගෞරවය, පෞද්ගලිකව ම ශිෂ්‍ය භාවය සඳහා පාසල් නිල ඇඳුමට ඇති සදාචාරාත්මක සැලකීම ඔබ ලබා ගත යුතුය.වරක් විභාග ශාලාවක ශිෂ්‍යාවක් නිතර වම් අතෙන් ඇස් වැහෙන සේ වැටෙන කෙස් ගස් ඉවත් කරමින් අපහසුවෙන් ලියනු දුටු නිරීක්ෂකවරිය ඇයගේ කොණ්ඩය මුහුණට නොවැටෙන සේ කටුවලින් රැඳවූවාය.උත්තර ලියා අවසානයේ නිරීක්ෂකවරියට ස්තූති කිරීමට දැරිය පැමිණියාය.“ඇයි දුවේ අම්මට උදේ වඳිද්දි දැක්කෙ නැද්ද කොණ්ඩය මුහුණට එන බව.”“මිස් අපේ අම්මා නැතිවෙලා.”මා මේ කතාව ඉදිරිපත් කළේ ඔබේ විභාග ශාලාවේ නිරීක්ෂණ කටයුතු කරන්නේ ගුරුවර ගුරුවරියන් නිසා ඔවුන් විභාගයට පැමිණෙන දරු දැරියන්ට උපරිම සේවයක්, දරු සෙනෙහසින්, සාධාරණ ලෙස කරන නිසාය.විභාගයට අසුන් ගැනීමට පෙර සැහැල්ලු ආහාරයක් ගෙන, මනස සකස් කර ගන්න. සමහර විට පැය තුනක ප්‍රශ්න පත්‍රයක දී “කුසගිනි” දැනෙනු ඇත. ඒ නිසා විභාගයට පෙර කෙටි ආහාරයක් ගත යුතුය.ඔබට ‘බහුවරණ’ ප්‍රශ්න පත්‍රයකට උත්තර ලිවීමට සිදුවනු ඇත. පිළිතුරු කඩදාසියේ විභාග අංකය ලියන්න. බහුවරණ ප්‍රශ්න පත්‍රයේ එක එල්ලේ ම දැනුම විමසන ප්‍රශ්න, ඊට ටිකක් ගැඹුරින් අ‍වබෝධය මනින, ඊටත් ටිකක් ගැඹුරින් භාවිතය සොයන ප්‍රශ්න ඔබ ප්‍රශ්න පත්‍රය කියවන විට ම නිවැරැදි පිළිතුර වරණ වල තිබේ නම් වහාම ‘x’ යොදන්න. මෙහිදී ප්‍රශ්න අංකය බලමින් ‘x’ යොදන්න. සමහර දරුවන් 12 ප්‍රශ්නයට 13 කොටුවේ ‘x’ යොදයි. එතැන් සිට දිගට ම වැරැදේ. නිවැරැදි දැනුම ඇතත් මේ සුළු අතපසුවීම් ගැන කල්පනාකාරී විය යුතුය. ප්‍රශ්න පත්‍රය පළමුවර කියවීමේදී පිළිතුරු ලියූ පසු දැන් ඉතිරි වූ ප්‍රශ්න වලට ‘x’ යොදන්න බොහෝවිට මෙසේ ඉතිරි වන්නේ එක එල්ලේම නොව විෂය කරුණු දෙකක් තුනක් අතර සහ සම්බන්ධතාවක් ඇති තරමක් දුෂ්කර ප්‍රශ්නය. එහෙත් ඔබගේ අධ්‍යයන කාලපරාසය අනුව, නිර්දේශ පත්‍රය අනුව අදාළ ප්‍රශ්නවන බැවින් අමාරු ප්‍රශ්නවලට ද කල්පනා කොට උත්තර සපයන්න.බහුවරණ පත්‍රයට පැන්සලෙන් ‘x’ යොදා අවසාන විනාඩි පහ තුළ තීන්තෙන් සලකුණු කළා ට වරදක් නැත.ව්‍යුහගත රචනා ප්‍රශ්නවලට පැය තුනක කාලයක් පිළිතුරු ලිවීම පරෙස්සමෙන් කළ යුතුය.ඔබට දෙන විභාග කඩදාසි සෑම එකකම විභාග අංකය ලියන්න. ප්‍රස්ථාර කඩදාසි ආදි විශේෂ කඩදාසිවල ද අංකය ලියන්න.ප්‍රශ්න පත්‍රය ලැබුණු වහාම ඔබට වඩා පහසු ප්‍රශ්න තෝරා ගන්න. ප්‍රශ්න පහකට ලිවිය යුතු නම් පහට ම ලියන්න. එවිට සියයෙන් ලකුණු ලැබේ. තුනකට හතරකට පමණක් ලිවීම සුදුසු නැත. බොහෝ විට එසේ වන්නේ පහසු ප්‍රශ්නයකට වැඩි කාලයක් ගත කිරීම නිසාය.ඔබ තෝරා ගත් ප්‍රශ්නවලට ඉදිරියෙන් ගත කරන කාලය සටහන් කර ගන්න. ඔර්ලෝසුව බලමින් ඒ කාලය තුළ ලියන්න.ව්‍යුහගත කිරීමෙන් අදහස් කරන්නේ ඔබේ පිළිතුරට අවශ්‍යම දේ ලියවා ගැනීමයි. මේ ප්‍රශ්න පත්‍රයේ ද එක එල්ලේම දැනුම විමසයි. නම් කරන්න මොනවාද? යනාදී ප්‍රශ්න තිබිය හැකිය. මේ ලබාගත් දැනුම, අවබෝධය හා විමසා බැලීමේ ප්‍රශ්න ද ඇතුළත් ය. ඊටත් වඩා ගැඹුරින් ඒ දැනුම අවබෝධය භාවිතයට ගත් ප්‍රශ්න ද ඇතුළත් ය. පැහැදිලි කරන්න, පෙළගස්වන්න, නම් කරන්න, හඳුනාගන්න, හේතු දක්වන්න, යනාදි වශයෙන් ප්‍රශ්නයේ අහන දේට පැහැදිලි ලෙස උත්තර සපයන්න.පිළිතුරු ලිවීමේ දී රූප සටහන්, පැහැදිලිව ම අඳින්න. අත් අකුරු කියවීමට හැකි පරිදි ලියන්න. අත් අකුරු පැහැදිලිව ලිවීම ඉතා වැදගත්ය.පිළිතුරු ලිවීමේ දි සෑම කඩදාසියකම ඉහළ කෙළවරේ පැන්සලෙන් පිටු අංකය ලියන්න. පළමුව ප්‍රශ්න අංකය ද ඉන් පසු පිටු අංකය ද ලියා උත්තර ලියන කඩදාසි යටින් තබා ගන්න. මොනම හේතුවක් නිසා හෝ උත්තර ලියන කඩදාසි මේසය පුරා “වපුරා” නොගන්න.වරක් උත්තර පත්‍ර අමුණන දැරියක් අපහසුවට පත් වී ‘ක්ලාන්ත වූයේ’ ලියූ කඩදාසියක් අවසානයේ දී නොතිබූ බැවිනි. එය ඇයගේ පුටුව යට වැටී තිබී හමු විය. සමහර ළමයින් පිළිතුරු ලියන විට ලියූ කඩදාසි ‘ඩෙස්ක්’ ඇතුළට දමති. කලබලයේ උත්තර පත්‍ර අමුණද්දී මඟ හැරීමට ඉඩ තිබේ.අවසාන විනාඩි දහය තුළ පිළිතුරු ලිවීම නතර කරන්න. දැන් ඔබ ලියූ උත්තර ප්‍රශ්න පත්‍රයේ අංක අනුව විළිවෙළට ගැට ගසන්න. උත්තර පත්‍ර බලා ලකුණු ඇතුළත් කිරීමේදී එසේ අමුණා තිබීම පහසු වනු ඇත.එදිනෙකා නිම වන විෂය ගැන කතා නොකිරීම වඩා වැදගත්ය. අද විභාගය අවසන් වූ පසු හෙට පැවැත්වෙන විෂයය ගැන සොයන්න. බලන්න. පාඩම් කරන්න.සම්පූර්ණ විභාගය අවසන් වූ දාට ඔබට පුදුම සතුටක්, සහනයක්, සුවයක් දැනේ. ඔබ එදින විභාග කාර්ය මණ්ඩලයට ආචාර කරන්න. ඔබත් සමඟ දින ගණනක් ගත කළ ඒ ගුරුවරුන් ද ඔබේ පාසලේ ගුරුවරුන් ලෙස සලකා සමුගන්න.විභාග මධ්‍යස්ථානයේ දේපළ ආරක්ෂා කරන්න. විභාගය පැවැත්වුණේ ඔබේ පාසලේ වුවද වෙනත් පාසලක වුවද ‘මම’ ‘මගේ’ ‘මා සතු’ නොව ‘අපි’ ‘අපේ’ ‘අප සතු’ යන පුළුල් ආකල්පය ඇති කරගන්න.විභාගය නිම වූ පසු ‘ගෙදර’ යා යුතුය. විභගය නිමාවූ සතුටට විනෝදය සඳහා ගමන් බිමන් නොයන්න. බොහෝ ළමයින් විපතට පත් වන්නේ මේ විභාගය අවසා‍නයේදී යන ‘අවිචාර’ ගමන් නිසාය.ප්‍රතිඵල ඔබට විශ්වාස නම් ඔබ හැදෑරීමට අපේක්ෂිත විෂය ධාරාවට සූදානම් වන්න. පොත්පත් සපයා ගන්න. උසස් පෙළ විෂය නිර්දේශය රැස් කර ගන්න.එසේ නොමැති නම් ප්‍රතිඵල එනතුරු කෙටිකාලීන වෘත්තීය පාඨමාලාවකට යන්න. පරිගණක පාඨමාලාවක් මඟින් අදාළ දැනුම ලබා ගන්න.අවසන් වශයෙන් සාමාන්‍ය පෙළ විභාගය උසස් ලෙස සමත්ව උසස් පෙළ හදාරා සරසවියට යාමට දූ පුතුන්ට වාසනාව උදාවේවා!යි පතමු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=af13120817</link>
    <topic>පැය තුනක ප්‍රශ්න පත්‍රයකට මුහුණ දෙන්නේ කොහොමද?</topic>
    <author>සාකච්ඡා කළේ</author>
    <content>සාමාන්‍ය පෙළ ට මුහුණ දෙන දරුවන්ටවිභාග කොමසාරිස් ජනරාල් ඩබ්. එම්. එන්. ජේ. පුෂ්පකුමාර* දන්න සියලු දෙයින් පිටු පුරවන්න එපා. * ලිවීමට පෙර ප්‍රශ්නය හොඳින් කියවන්න. * උපදෙස් හොඳින් කියවන්න. * වැඩිපුර ප්‍රශ්නවලට පිළිතුරු ලියන්න එපා. * ප්‍රශ්නවලට කාලය බෙදාගෙන පිළිතුරු සපයන්න. * පිළිතුරු සංවිධානය කරගෙන ලියන්න. * ලැබෙන ලකුණු ප්‍රමාණය හිතේ තබා ගන්න. * උපරිම ලකුණු කරා යා හැකි ප්‍රශ්නවලට පිළිතුරු සපයන්න. * අවසානයේ ලියූ සියල්ල නැවත කියවන්න.අ.පො.ස (සාමාන්‍ය පෙළ) විභාගයට ඇත්තේ තව දින දෙකයි. මේ වන විට ඔබ විභාගයට හොඳටම සූදානම්ව ඇති. ඔබේ සූදානම ඉතා හොඳින් විභාග පැය කිහිපයට ලබා දුන්නොත් ජයග්‍රාහි ඉලක්කයක් කරා යන්නට ඔබත් හැකිවේවි.“මම හොඳට විභාගයට පාඩම් කළා. ඒත් ෆේල්... ‘මම හොඳට විභාගයට පිළිතුරු ලිව්වා. ඒත් A සාමාර්ථයක් නැහැ... ‘පන්තියේ මම හැමදාම පළමුවෙනියා. ඒත් මට පහළින් සිටින අයගේ ප්‍රතිඵල මටත් වඩා හොඳයි.’ මේ විභාගයෙන් පස්සෙ අපට නිතර අසන්නට ලැබෙන සිසුන්ගේ මැසිවිලියි. කොහොමද මෙහෙම වෙන්නේ? දක්ෂ ළමයෙක්ගේ, විභාගයට හොඳට පිළිතුරු ලියූ ළමයෙකුගේ ලකුණු අඩුවෙන්නේ කොහොමද?ඔබ කොතරම් දක්ෂ වුවත්, හොඳට පාඩම් කළත් වඩා වැදගත් වන්නේ විභාග පැය දෙකට හෝ තුනට ඔබ මුහුණ දෙන ආකාරයයි. ඒ පැය කිහිපය තුළ ඔබගේ හැසිරීම, පිළිතුරු ලිවීම, කියවීම මෙන්ම අවබෝධයෙන් යුතුව මනා සංයමයකින් පිළිතුරු දෙන ආකාරය මතයි ඔබේ ප්‍රතිඵල හොඳ වන්නේ.මේ වන විට ඔබ විභාගයට හොඳින් සූදානම්ව ඇති. පෙරහුරු ප්‍රශ්න පත්‍ර හරහා මනා පුහුණුවක් ද ලබා තිබෙන්නට පුළුවන. එසේ නම් ඔබගේ ඒ මහන්සිය නිරපරාදේ නොහැර උපරිම ආකාරයෙන් විභාග පැය කිහිපය තුළ ගතකර ගන්නා ආකාරය විභාගයට යන ඔබට කියා දෙන්නේ විභාග කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාර මහතාය.“අපි නිතර අසන දකින දෙයක් තමයි හොඳ දැනුමක් තිබෙන, හොඳ දක්ෂතාවයක් තිබෙන දරුවන් විභාගයෙන් අසමත් වීම. කොතරම් පාඩම් කර ලියුවත් ලකුණු අඩුයැයි කියන පැමිණිලි නිතර විභාග දෙපාර්තමේන්තුවට ගලා එනවා. සමහර දරුවන්ට වාර විභාගයට හොඳට ලකුණු තිබෙනවා. සමහරු පන්ති කාමරයේ පළමුවැනියා, එසේත් නැතිනම් දෙවැනියා. නමුත් මේ අය විභාගයේදි අසමත්. නැතිනම් තමන්ට වඩා පහළින් සිටි ළමයි විභාගයේදි තමන්ට වඩා ඉහළින් ලකුණු ගෙන තිබෙනවා. මෙය වත්මන් ළමයින් අතර තිබෙන කාලීන ප්‍රශ්නයක්.”“මේ ප්‍රශ්නයට ප්‍රධාන හේතුවක් වන්නේ ප්‍රශ්න පත්‍රයට මුහුණ දෙන පැය තුන තුළ ඔබ ගත කරන ආකාරයයි. පැය තුන තුළ අහන ප්‍රශ්නවලට ඔබ ඒ ආකාරයෙන් පිළිතුරු සැපයුවා නම් මෙවන් ගැටලුකාරි තත්ත්වයක් ඇති නොවන්න ඉඩ තිබුණා. බොහෝ දක්ෂ දරුවන් කරන වරදක් නම් තමන් දන්නා දේ ඒ ආකාරයෙන් පිළිතුරු පත්‍රයට ඇතුළත් කිරීමයි. තමන් දන්නා සියලු දේ වලින් පිටු පිරවීමට යාම දක්ෂ සමහරුන්ගේ ලක්ෂණයකි. ප්‍රශ්නයට අදාළව අසා තිබෙන දෙයට පමණක් පිළිතුරු සැපයුවා නම් එය ප්‍රමාණවත්. පිටුවකින් පිළිතුරු සැපයිය යුතු දේට පිටු පහක් පුරා ලිවීමෙන් ඔබගේ කාලයත් ලකුණුත් නිරපරාදේ අහිමි වී යනවා. ප්‍රශ්නයකට පිළිතුරු ලිවීමට ප්‍රථම එය විස්තර කිරීමටද, කෙටි සටහන් ලිවීමටද, කෙටියෙන් සඳහන් කිරීමටද, නිවැරැදි පිළිතුරු ලිවීමට ද යන්න ඇති උපදෙස් කියවිය යුතුය. ඕනෑම ප්‍රශ්නයක අගින් අසා ඇති කළ යුතු දේ කුමක්ද යන්න පිළිබඳ බොහෝ දක්ෂ සිසුන්ට ඇත්තේ අඩු අවධානයකි. පිළිතුරු ලිවිය යුතු ආකාරය ප්‍රශ්නයේ සඳහන්. ඒ උපදෙස්වලට අනුකූලවයි පිළිතුරු ලබා දිය යුත්තේ.ප්‍රශ්න පත්‍රයක මුලින්ම දී ඇති උපදෙස් ද ඔබ කියවිය යුතුමයි. සමහර ප්‍රශ්න අනිවාර්යයෙන්ම කළ යුතුයි. සමහරක් විට ප්‍රශ්න තෝරා ගැනීමට සිදුවෙනවා. එය හරියට දැන ගැනීමට උපදෙස් කියවිය යුතුමයි. බොහෝ අය කරන වරදක් වන්නේ උපදෙස් නොකියවා ප්‍රශ්න පත්‍රය ගෙන ලියාගෙන ලියාගෙන යාමයි.මේ නිසා කාලය නාස්තිවන අතර ලිවිය හැකි ප්‍රශ්න වලටද සාර්ථක පිළිතුරු ලබා දෙන්නට නොහැකි වෙයි. වැඩිපුර ප්‍රශ්න කිහිපයකට පිළිතුරු ඔබ ලබා දුන්නද උත්තර පත්‍ර පරීක්ෂාවේදි ඒ පිළිතුරු සියල්ලම අපි නොබලන අතර කරන්නේ අගින් අනවශ්‍ය ප්‍රශ්න කපා දැමීමයි. අති සාර්ථකම පිළිතුරු ලියූ ප්‍රශ්නයක් තිබුණද වැඩිපුර ලිවීමෙන් වන්නේ ඒවා කපා ඉවත්වීම පමණි. දක්ෂ දරුවන් බොහෝ විට විභාගය අසමත් වන්නේ මේ නිසායි.”සමහර ශිෂ්‍යයන් එතරම් දක්ෂ නොවුණත් දී ඇති උපදෙස් හොඳින් කියවා අනවශ්‍ය වැල්වටාරම් නොයොදා දන්නා ආකාරයෙන් පිළිතුරු ලියයි. බොහෝවිට මේ අයට දක්ෂ අයට වඩා වැඩි ලකුණු ප්‍රමාණයක් හිමිවිය හැක.‍‍බො‍හෝ අයගේ චෝදනාවක් වන්නේ ප්‍රමාණවත් කාලයක් පිළිතුරු සැපයීම සඳහා නොමැති බවයි. එසේ වීමට ප්‍රධාන හේතුව අනවශ්‍ය ලෙස කාලය වැය කිරීම හා කාල කළමනාකරණය කර නොගැනීමයි. ඔබ තුළ කොතරම් දැනුම තිබුණත්, පෙළපොත කටපාඩම් කරගෙන සිටියත්, අමතර දැනුම ලබාගෙන තිබුණත් ඒ සියල්ල දන්නා පමණින් නොලිවිය යුතුයි. කරුණු ගොනුකර පිළිතුර ලබාදීමට පුරුදු විය යුතුයි.පෙළපොතේ දැනුම මෙන්ම අනිකුත් බාහිර දේ ඇස‍ුරෙන් ප්‍රශ්න ඇසීමේ අයිතිය විභාග දොපර්තමේන්තුව සතුයි. පාසල් පෙළ පොතට හා විෂය නිර්දේශයට අනුකූලවයි ප්‍රධාන වශයෙන් ප්‍රශ්න සැකසෙන්නේ. ඔබ තුළ ප්‍රශ්නයට අදාළව බාහිර දැනුම ඇත්නම් එය පිළිතුරට ඇතුළත් කළාට වරදක් නැත.පසුගිය වසරේ එම ප්‍රශ්න පත්‍රයටම ඇසූ ප්‍රශ්න මේ වතාවේ නොඑන බව ‍බො‍හෝ සිසුන් අනුමාන කළත් ඒ ප්‍රශ්න මෙවරද පැමිණී‍ෙම් ඉඩකඩ ඇත.උත්තර පත්‍ර බැලීමේදී පෙනීයන කරුණක් වන්නේ ළමයි ප්‍රශ්නයකට පිළිතුරු ඉතා හොඳින් දැනගෙන සිටියත් ප්‍රශ්නයෙන් අහන දේ ඔළුවට නොගෙන දන්නා සියලු දේම පිළිතුරට ගොනු කිරීමයි. ප්‍රශ්නය හරියාකාරව තේරුම් ගෙන සැලසුම් කර පිළිතුරු ලිවීමේ හැකියාව බොහෝ අයට අඩුයි. මේ අඩුපාඩුව සකසා ගන්නට නම් පෙර පුහුණුව අත්‍යවශ්‍යයයි. මෙය දක්ෂ ළමයි අතරේ තිබෙන දුර්වලතාවකි. පිළිතුර වුවත් සංවිධානය කර සැකසිය යුතුය. ප්‍රශ්නය හරියට තේරුම් ගන්න. ප්‍රශ්නයෙන් අසන දේ හරියට තේරුම් ගත යුතුයි. දැක්ක පමණින් ලියන්න එපා. පිළිතුරට අවශ්‍ය දේ පමණක් සංවිධානය කර ලියන්න. දන්නා සෑම දේම දන්නවා යැයි දැනෙන්නට ලියන්නට එපා. සමහර සිසුන්ගේ පිළිතුරු දෙස බලන විට ඉතා හොඳින් පෙනෙන දෙයක් වන්නේ ඔවුහු විෂය කරුණු ඉතා හොඳින් දන්නා බවයි. නමුත් ඒවා ප්‍රශ්නයට අදාළ ලෙස පිළිතුරු දෙන්නට හැකිවී නැත. ලකුණු අඩු වන්නට ප්‍රධාන හේතුව එයයි.‍ප්‍රශ්නයේ එක වචනයකින් බොහෝ වෙනස්කම් සිදුවිය හැක. සැකෙවින් ලියන්න, විස්තරාත්මකව ලියන්න, වෙනස දක්වන්න යැයි ඇසිය හැක. වෙනස දක්වන්න යැයි තිබූ විට විස්තරාත්මකව ලියුවහොත් ලකුණු ගිලිහී යා හැක. ලිවිය යුත්තේ වෙනස්කම් මිස පාඩම නොවේ. නිශ්චිතව වෙනස දැක්විය යුතුය.බහුතරයක් විභාගයෙන් අසමත් වන්නේ ගණිත විෂය අසමත් වීම නිසාය. ගණිතය පිළිබඳ මූලික සංකල්ප පිළිබඳ දැනුම හැම දෙනා තුළම තිබිය යුතුය. ගණිතය ප්‍රශ්න පත්‍රයේ අපි මූලික ගණිත සංකල්පත් මැන බලනවා. ගණිත පත්‍රය අපි ඉදිරිපත් කරන්නේ බොහෝ ළමයින්ට පහසුවක් වන ආකාරයටයි. මූලික සංකල්ප දන්නා අයටත් සමත් වීමට හැකි පරිදියි ගණිතය සකස් වී තිබෙන්නේ. අදක්ෂ ළමයකු වුවද II පත්‍රයට සුළු ලකුණක් ගෙන සමත්වන ආකාරයටයි ගණිතය පත්‍රය සකස් වී තිබෙන්නේ. යමකු ගණිතය අසමත් වනවා කියන්නේ මූලික සංකල්ප පිළිබඳවත් ඔහු තුළ දැනුමක් නොමැති බවයි.ළමයින්ගේ මාධ්‍ය භාෂා දැනුම අඩුවීම නිසාද අපේක්ෂිත ප්‍රතිඵල නොලැබී යන්න පුළුවන්. සිංහල මාධ්‍ය භාෂවෙන් ප්‍රශ්න පත්‍රයට පිළිතුරු සපයන දරුවකුට සිංහල ලිවීමේ කියවීමේ හැකියාව හොඳින් තිබිය යුතුය. අපැහැදිලි අත් අකුරුද ලකුණු නොලැබී යාමට ප්‍රධාන හේතුවක්. අපැහැදිලි අත්අකුරු අමාරුවෙන් පරීක්ෂකවරු කියවුවත් මෙයත් ලකුණු ගිලිහී යාමට හේතුවක් සපයයි.සමහර දක්ෂ ළමයි විභාග අසමත් වීමට ප්‍රධාන හේතුවක් වන්නේ නිසි උපදෙස් පිළිනොපැදීමයි. ප්‍රශ්න පත්‍රයට පිළිතුරු ලිවිය යුත්තේ කළු හා නිල් පෑන්වලින් පමණි.අපි ප්‍රශ්න පත්‍රයට කාලය ලබා දී ඇත්තේ ප්‍රශ්න පත්‍රයට හොඳින් කියවා, උපදෙස් හොඳින් කියවා, පිළිතුරු සැපයීමටයි. ළමයි කරන ලොකුම දුර්වලතා වන්නේ කාලය මදි වේයැයි සිතා ප්‍රශ්න පත්‍රය නොකියවීමයි. ප්‍රශ්න 10 න් 6 ක් ‍‍තෝරා ගන්නට ඇත්නම් ප්‍රශ්න 10 ම කියවිය යුතුය. එසේ කියවීමෙනුයි ප්‍රශ්න 6 ක් ‍‍තෝරාගත යුත්තේ. නමුත් බොහෝ දෙනා කියවීම ප්‍රතික්ෂේප කරන්නේ කාලය ප්‍රමාණවත් නොවේය යන හැඟීමෙනි. සමහර ළමයි කල්තබා සූදානම් වනවා, තමන් පිළිතුරු සපයන ප්‍රශ්න කොටස් මොනවාද යන්න ගැන. එය නොවෙයි කළ යුත්තේ. සමහරවිට වෙනත් ඒකක වලින් ඊට වඩා පහසු ප්‍රශ්න තිබිය හැකි නිසා ප්‍රශ්න හොඳින් කියවා තමන්ට ලිවිය හැකි පහසු ප්‍රශ්න තෝරාගත යුතුය. වැඩිම ලකුණු සංඛ්‍යාවකට යාහැකි ප්‍රශ්න තෝරා ගෙන පිළිතුරු සැපයීම වැදගත්.විභාග අපේක්ෂකයන් තරයේ සිහිතබා ගත යුතු කරුණු* උත්තර ලිවීමට පටන්ගෙන පැය භාගයක් ගතවූවාට පසු කිසිදු විභාග අපේක්ෂකයකු විභාග ශාලාවට ඇතුළත් කරගනු නොලැබේ.* නියමිත කාලයෙන් තුනෙන් දෙකක් ගතවනතුරු ප්‍රශ්න පත්‍රයකට පෙනී සිටින අපේක්ෂකයකුට විභාග ශාලාවෙන් පිටවීම තහනම්ය.* තම‍ාගේ විභාග අංකය දරන ආසනයේ හැර වෙන කිසිම තැනක වාඩි නොවිය යුතුය.* විභාග ශාලාව ඇතුළත හෝ ඉන් පිටත හෝ සිටින කිසිවකු සමඟ කතාබස් කිරීම, පණිවිඩ හුවමාරු කිරීම හෝ වෙනත් කිසිම ආකාරයේ ගනුදෙනුවක් කිරීම තහනම්ය.* තම අනන්‍යතාව තහවුරු කිරීමට පුද්ගලයන් ලියාපදිංචි කිරීමේ දෙපාර්තමේන්තුවේ ජාතික හැඳුනුම්පත හෝ බලපත්‍ර ගමන් බලපත්‍රය වලංගුය.* විභාග අපේක්ෂකයන් ප්‍රවේශ පත්‍රයේ තම අස්සන ඒ සඳහා සුදුසුකම් ඇති පුද්ගලයකු ලවා සහතික කළ යුතුය.* උත්තර පත්‍රවල තම නම නොලිවිය යුතුය.* තමන්ට ලබාදී ඇති ප්‍රශ්න පත්‍රයට අදාළව සපයන ලද පිළිතුරු පත්‍ර සියල්ල පිටු අංක අනුව ගොනුකර එක් පිළිතුරු පත්‍රයක් වශයෙන් භාරදිය යුතුය.* කටුවැඩ සඳහා භාවිතා කරන කඩදාසි ඇතුළු භාවිතා කරන සියලු කඩදාසියක් ම උත්තර පත්‍රයට ඇමිණිය යුතුය.‍* විභාග ශාලාවේදී ලියන ලද කිසිම දෙයක් පිටතට ගෙනයාම තහනම් ය.* ගණිත ප්‍රශ්න වලදි ගණන් වරදවා හදා හෝ ගණන් කිසිසේත් නොසාදා හෝ නිවැරැදි පිළිතුරු දැක්වීමත්, චිත්‍ර කලාවේදි තමන්ගේ චිත්‍රය තවත් අපේක්ෂකයකුගේ චිත්‍රයකට අල්ප මාත්‍රයක් හෝ ස්වරූපයෙන් හෝ ක්‍රියාකාරිත්වයෙන් හෝ සමානව හෝ බොහෝ සෙයින් ආසන්නව තිබීමත් වංචා සහගත ක්‍රියාවක් සේ සලකනු ලැබීමට හේතුවිය හැක. ‍‍* තමන් වෙත සපයන ලිපි ද්‍රව්‍ය හැර පහත සඳහන් දේ විභාග ශාලාවට ගෙනයාම සපුරා තහනම්ය.පොත්පත්, සටහන්, කඩදාසි කැබලි, අත්බෑග්, මුදල් පසුබ්මි, පෙට්ටි, ගණක යන්ත්‍ර සහිත ඔරලෝසු, සෙලියුලර් දුරකතන හා වෙනත් ඉලෙක්ට්‍රොනික උපකරණ, පාර්සල්, ෆයිල් කවර, කාඩ්බෝඩ්, පෑඩ්, නැමූ ප්‍රවෘත්ති පත්‍ර, මකන දියර.සමහර ළමයින් ලෙහෙසි ප්‍රශ්නවලට පිළිතුරු ලිවීමට වැඩි කාලයක් ගත කරයි. මෙය පොදුවේ දැකිය හැකි දුර්වලතාවක්. මේ ආකාරයෙන් තමන්ට වැඩි කාලයක් ප්‍රශ්න කිහිපයකට වෙන් කිරීමෙන් ප්‍රශ්න සඳහා වෙන් කිරීමට ඇති කාලය ප්‍රමාණවත් නොවේ. කොතරම් ලෙහෙසි ප්‍රශ්නයකට වුවත් අනවශ්‍ය කාලයක් වෙන්කර කොතරම් හොඳට පිළිතුරු සැපයුවත් ලැබෙන්නේ ප්‍රශ්නයට හිමි ලකුණු ප්‍රමාණය පමණි.එමනිසා හොඳම දේ කාල කළමනාකරණය කර එක් එක් ප්‍රශ්න සඳහා කාලය වෙන් කර ගැනීමයි. ප්‍රශ්නයකට වැඩිපුර කාලයක් ගැනීමෙන් හිමිවන අමතර වාසියක් නැත. ඔහු කළ යුත්තේ ප්‍රශ්නවලට වැඩිපුර කාලයක් ගෙන පිළිතුරු ලිවීම නොව ප්‍රශ්නයන් අ‍තනොහැර හැම ප්‍රශ්නයකටම දන්නා ආකාරයෙන් පිළිතුරු සැපයීමයි.තවත් ශිෂ්‍යයන් උපක්‍රමශීලීව ලකුණු ලබා ගැනීමේ තරගයක නියැළෙයි. අවශ්‍ය දේ පැහැදිලිවම ගෙන ලියා, කාලය කළමනාකරණය කරමින් පිළිතුරු සැපයීමයි. මේ ක්‍රමය ඉතා හොඳයි. ඔබ පිළිතුරු ලිවීමේදී ලැබෙන ලකුණු ප්‍රමාණය කල්පනා කළ යුතුය. දන්න දේ සියල්ල ලියනවාට වඩා උපරිම ලකුණු උපයාගත හැකි පරිදි අවශ්‍ය දේ අවශ්‍ය පමණට ලිවිය යුතුය. ලකුණු ගැනත් විශේෂ අවධානය යොමු කළ යුතුය.සමහර ළමයින් පිළිතුරු කොළ 10 - 15 ක් පිරෙව්වත් ඊට අඩු, කොළ ප්‍රමාණයක පිළිතුරු ලියූ ළමයාගේ ලකුණු ඉහළ මට්ටමක තිබිය හැක. පිළිතුරු දීමේදි සැලකිල්ලට ගන්නේ විභාග දෙපාර්තමේන්තුව විසින් සකස් කළ ලකුණු ලබාදීමේ පටිපාටියයි. ලකුණු දීමේ පටිපාටියට අනුකූලව අවශ්‍ය පිළිතුර තිබීම ප්‍රමාණවත්. වැඩිපුර ලිවීම තුළ අපහසුතාවයට පත්වන්නේ පරීක්ෂකවරුන්ය.ප්‍රශ්නයකට පිළිතුරු දීමේදි සැලැස්මක් තිබිය යුතුය. මුලින් ලියන ප්‍රශ්න මොනවාද යන්න ඔබ තීරණය කළ යුතුය. වේලාව ඉතුරුවී තිබේ නම් ඔබ ලියූ පිළිතුරු නැවත කියවන්න. එසේ කියවීමෙන් පමණයි ඔබ ලියූ වැරැදි හසුකර ගත හැකි වන්නේ. මේ නිසා අනවශ්‍ය දේ ලියා කාලය අපතේ නොයවන්න. ඔබ ප්‍රශ්න පත්‍රයට සාර්ථකව පිළිතුරු ලියා ඇත්නම් නැවත කියවීමට ද ඔබට කාලය ඉතුරු වනු ඇත. ඉහළම ලකුණකට යමකු යාමට නම් නැවත වරක් ලියූ දේ කියවීමට ද කාලයක් ඉතිරි කරගන්න.පසුගිය ප්‍රශ්න පත්‍රවලට කාල කළමනාකරණය කරමින් පිළිතුරු ලියා හුරුවී ඇත්නම් ඔබට විභාගය එතරම් අමාරු වන්නේ නැත. ඔබ විභාග පැවැත්වෙන මොහොතේදි අනවශ්‍ය ලෙස කලබල නොවිය යුතුය. භය නොවිය යුතුය. කල්වේලා ඇතිව විභාග මධ්‍යස්ථානයට යායුතුය. තමන්ගෙ අංකය සහිත ඩෙස්ක් එකේ වාඩි විය යුතුය.පෑන් පැන්සල්, ප්‍රවේශ පත්‍රය, ජාතික හැඳුනුම්පත අනිවාර්යයෙන් ගෙනයා යුතුයි. ප්‍රමාද වී යාමෙන් අනවශ්‍ය ලෙස කලබල ඇතිවෙන නිසා පැය 1/2 කට පෙර විභාග ශාලාවට යන්න. නිවුණු මනසකින් ප්‍රශ්න පත්‍රය අතට ගන්න. කලබල වීමෙන් විෂය කරුණු හරිහැටි ආවර්ජනය කර ගැනීමට ද නොහැකි වෙයි. තමන්ට වෙනත් දෙයක් සම්බන්ධයෙන් ගැටලු ඇත්නම් නිරීක්ෂකවරුන්ට එය පවසා නිරාකරණය කරගත හැකිය.විභාග ප්‍රශ්න පිළිතුරු කොපි කරන්න යන්න එපා. කොපි කිරීමට අනවශ්‍ය කාලයක් වැයවෙයි. එසේම ජීවිත කාලයටම විභාග තහංචි පැනවෙයි. බොහෝ සිසුන් අනුමාන කරනවා තමන් පෙර දිනවල පාඩම් කළ දේ තම මතකයෙන් ගිලිහී ගොස් ඇති බව. නමුත් ඔබ එසේ සිතිය යුතු නැත. ප්‍රශ්න පත්‍රයට පිළිතුරු සපයද්දි ‍ඔබේ ඒ මතකය නිරායාසයෙන්ම ගලා එයි. ඒ සඳහා වූ නිදහස් පරිසරය අප විසින් සකස් කර තිබෙනවා. ප්‍රශ්නයක් අවධාරණයෙන් කියවූ විට පිළිතුරු ද නිරායාසයෙන් ගලා එයි.ඔබ ප්‍රශ්න පත්‍රයත් සමඟ ගතකරන පැය 3 ක කාලය අනුවයි ඔබේ සමත් වීම / අසමත් වීම තීරණය වන්නේ. ඒ සඳහා පෙරහුරුව අවශ්‍යයයි. හෙට දිනයේ විභාගයට යන ඔබ මා මේ කියූ උපදෙස් ඒ ආකාරයෙන්ම පිළිපදින්න. එවිට ඔබ සිතූ පරිදි ජයග්‍රාහි ඉලක්කයක් කරා පා නඟන්නට ද ඔබට හැකිවනු නියතයි.ඔබට ජය!සාකච්ඡා කළේසුභාෂිණි ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=af13120818</link>
    <topic>මගේ ධාරණ ශක්තිය වැඩි වේවා යි පතන්න</topic>
    <author>සාකච්ඡා කළේ -සුභාෂිණී ජයරත්න</author>
    <content>සාමාන්‍ය පෙළ ට මුහුණ දෙන දරුවන්ටඅනිසි බිය-චකිතය ඉවත් කැර ගන්න අතුරුගිරියේ සීවලී අසපුවේ අනුශාසක පදලංගල ධම්මදේව හිමිසා/ පෙළ විභාගයට ඇත්තේ තව දින දෙකයි. මේ දින දෙක තුළත් ඔබ කළ යුත්තේ පෙර සේම පාඩම්වල ඇලී ගැලී සිටීම නොව පාඩම් කටයුතුවලින් මිදී ශාරීරිකව හා මානසිකව විවේකීව ගත කිරීමයි.දරුවනි ඔබ බලාපොරොත්තු වන ජයග්‍රාහී ඉලක්ක‍ය කරා ගමන් කරවන්නට මේ උපදෙස් ඔබට වඩාත් ප්‍රයෝජනවත් වේවි.විභාගයට මුහුණ දෙන දුවේ පුතේ’ අම්මේ තාත්තේ ඔබට අද කතා කරන්නේ සීවලී අසපුවේ අනුශාසක පදලංගල ධම්මදේව හිමියෝ ය.සා. පෙළ විභාගයට තව තිබෙන්නේ දින දෙකයි. මේ වනවිට ලක්ෂ ගණනක දූලා පුතාලා මේ විභාගයට සූදානමින් සිටිනවා, හුඟක් දූලා පුතාලා මේ මොහොත වනවිට දැනුමින් සන්නද්ධයි. නමුත් ඒ දැනුම කළමනාකරණය කරගන්න, තමන් මෙපමණ කාලයක් උකහාගත් දැනුම් සම්භාරය නිසි ලෙස භාවිතාවට ගන්නට සමහරුන්ට නොහැකි වී තියෙනවා. බොහෝ දූලා පුතාලා විභාගයට අනිසි බියක් දක්වනවා.තවත් පැත්තකින් මවුපියන් දරුවන්ට අවශ්‍ය බියක් පීඩනයක් මෙන් ම ‘ඒ’ ‘බී’ සාමාර්ථ ගැනීමේ පෙලඹවීමක් ඇති කර අවසන්. අපි දන්නවා සෑම දරුවෙක් ම එකහා සමාන දක්ෂතාවක් නැති බව. පසුගිය කාලයේ මේ සම්බන්ධව අප ලද අත්දැකීම් හරි අමිහිරියි. ශාරීරික වද හිංසා කරන බවට තර්ජනය කරමින් තමයි ඇතැම් මවුපියන් දරුවාව විභාගයට යවන්නේ. මේ හේතුව නිසා අවසානයේ තම දරුවන්ගේ වටිනා ජීවිතයත් විභාග ප්‍රතිඵල හේතුවෙන් අහිමි වෙයි. එම නිසා මේ අවස්ථාවේ මවුපියන් පවා අප දැනුම්වත් කළ යුතුයි.ඔබේ දරුවන් හොඳින් උනන්දු කරවන්න. ඕනෑ දෙයකට එක්ව මුහුණ දෙන බව පවසා දිරි ගන්වන්න. තම ශක්තිය යොදවා විභාගයට ලියන්න කියා ආදරයෙන් තේරුම් කර දෙන්න. ලැබෙන ප්‍රතිඵලය කුමක් වුවත් ආදරයෙන් බාර ගමු යැයි දරුවන්ව දිරි ගන්වන්න.මවුපිය වගකීමමවුවරුනි, පියවරුනි, මේ සම්බන්ධයෙන් ඔබටත් විශාල වගකීමක් ඇත. ඔබේ දරුවාව පීඩනයකින් තොරව නිදහස් මානසිකත්වයකින් විභාගයට යවන්න‍. බොහෝ දරුවන් විභාගය අසාර්ථක කරගන්නේ මේ අනිසි බිය හා පීඩනය නිසායි.මවුපියන් පමණක් නොව ගුරුවරුන් ද දරුවන්ට අධික පීඩනයක් ගෙන දී තිබීම කනගාටුදායක ය. විභාගය ආසන්න වනවිට එක් එක් ආයතනවලින් ධනාත්මක චින්තනය නමින් මනස හදන වැඩමුළු පවත්වනවා‍. සමහර දරුවන් විභාගයට ආසන්න දිනවල මේ ‘ධනාත්මක චින්තන’ වැඩමුළුවලට යනවා මනස හදාගන්න. මේවාට යෑමෙන් හොඳට සිටින ඔබේ දරුවා අනවශ්‍ය පරිදි මනස ව්‍යාකූල තත්ත්වයට පත්විය හැකියි. මේ වැඩමුළුවලින් දරුවන්ගේ චින්නන ශක්තිය විනාශ විය හැකියි.එනිසා ඔබේ දරුවාව විභාගයට ආසන්න මොහොතේදී මෙන් ම කිසිම අවස්ථාවක දී මේ අනවශ්‍ය ආයතනවලට යවන්න එපා.ඔ‍ෙබ් දරුවාට නිදහසේ සිතන්න, චින්තනය වර්ධනය කරගන්න නිවසේ යහපත් පරිසරයක් ඇති කරන්න. නව අදහස් හා නිර්මාණශීලී පුද්ගලයෙක් ගොඩ නැ‍ඟෙන්නේ පරිසරය තුළිනුයි. බොහෝ දරුවන් අනවශ්‍ය ආකාරයෙන් වෙහෙසට පත් කරවන්නේ මවුපියන් වන ඔබයි. කිසි විටෙකදී අනිකුත් දරුවන් හා ඔබේ දරුවා සන්සන්දනය කරන්න යන්න එපා. මේ හරහා ඔබේ දරුවාගේ සිතට වෛරය - ක්‍රෝධය එක් විය හැකියි. ඔ‍බේ දරුවාගේ හැකියාවන් නිදහසේ ඉදිරිපත් වන්නට ඉඩ හරින්න.දැනුම ආකල්පඅධ්‍යාපනය යනු විභාගය පමණක් නොවන බව තේරුම් ගන්න. එසේ ම දරුවාගේ ජීවිතයේ අවසන් ප්‍රතිඵලය යනු විභාගයම නොවෙයි. දැනුම, ආකල්ප හා කුසලතා හරහා අධ්‍යාපනය ලැබිය යුතු ය. අද විභාගය මුල් කරගෙන අධ්‍යාපනය ක්‍රියාත්මක වනවා මිස එමගින් ආකල්ප, කුසලතා හා දැනුම වර්ධනය නොවෙයි.‍රටේ අතිදක්ෂ, නමක් රැන්දූ බොහෝ කීර්තිමත් පුද්ගලයන් බිහිවුණේ විභාගය නිසා නොවන බව මවුපියන් තේරුම් ගත යුතු ය. ඒ අය ඇතැම් විට විභාග සමත් ‍වූවන්ද නොවේ. අපේ පරිසරය නම් වූ සරසවිය තුළින් ලබාගත් අත්දැකීම් සමුදායෙන් තමයි ඔවුන් අතිදක්ෂ පුද්ගලයන් වුණේ. කිසිම ආයතනයකින් අද දරුවාගේ කුසලතා වර්ධනය වන්නැහැ. හැම තැනම විභාගය අරමුණු කරගෙන දරුවන්ට විශාල බරක් ගෙන දෙනවා මිස ජීවිතයට අවශ්‍ය කුසලතා හා ආකල්ප ගෙන නොදෙයි. යමකුට දැනුම අඩු වුණත් ඔහු තුළ කුසලතා හා ආකල්ප තිබේ නම් පෞද්ගලික ආයතනයක වුවත් හොඳ රැකියාවකට පිවිසිය හැකියි.විභාගයට මුහුණ දෙන දරුවන් මෙය හොඳින් සිත තබා ගත යුතු ය. ඔබ විභාගයට හොඳින් මුහුණ දිය යුතුයි. ඒ සඳහා කැප කිරීමක් කළ යුතුය. ඔබ කුමන විභාගයක් සමත් වුණත් වැඩක් නැහැ, ඔබ රටට බරක් ගෙන දෙන පුද්ගලයෙක් නම්. ඔබට අලුත් දේ කරන්න, හිතන්න මෙන් ම නිවැරැදිව හිතන්න, සමාජයත් සමඟ ඇසුරු කරන්න ඔබ ඉගෙන ගත යුතු ය. එසේ නොවුනොත් ඔබට ඉදිරියක් නැහැ. දැනුම, කුසලතා හා ආකල්ප සමඟ සමබරව ඔබ ඉදිරියට යා යුතුයි.තව දින දෙකයිඔබේ විභාගයට ඇත්තේ තව දින දෙකයි‍. පුතේ දුවේ දැන් පොතපතින් මිදී විවේකිව සිත නිදහසේ ගත කරන්න. උගත් පාඩම් මොහොතක් ආවර්ජණය කළාට කමක් නැහැ. නිදිවරාගෙන, මහ බරක් හිතේ තබාගෙන පාඩම්වල යෙදෙන්න එපා. එයින් කිසිම ප්‍රතිඵලයක් ඔබට නොලැබේ. ඔබ මේ දින දෙකේ හොඳින් නිදාගන්න. පාන්දර ඇහැරගෙන ඉන්න එපා. රාත්‍රි 10 ට පමණ නිදාගෙන පාන්දර 5 ට පමණ නැඟිටින්න. නිදාගන්නා විට ඔබ මුළු ලෝකයම අමතක කරන්න. දුරකථන ක්‍රියා විරහිත කරන්න. නැගිට ටික වේලාවක් පාඩම් කරන්න. රූපවාහිනියේ ඔබ කැමැති හොඳ වැඩසටහනක් නරඹන්න. සිංදුවක් අහන්න.ඔබ කොතරම් පාඩම් කර දැනුම් සම්භාරයක් හිතේ තබාගත්තත් ඔබේ සිත වෙහෙසට පත්ව තිබේ නම් ඒ දැනුම නැවත ආවර්ජනය කළ නොහැකියි. මනසේ රැඳී උගත් දේ විභාගය ලියන මොහොතේදී ගලාගෙන ඒමට නම් විභාගයට ආසන්න මේ දින‍ දෙකේදී ඔබ ශාරීරිකව හා මානසිකව විවේකී සුවයෙන් ගත කළ යුතු ය.එසේ නොවුනොත් ඔබ දැඩි ලෙස ආතතියට පත්විය හැකියි. බොහෝ දරුවන් ආතතියට පත්වන කරුණක් වන්නේ බොහෝ පාඩම් කර විභාගයට ගොස් පිළිතුරු ලිවීමට උත්සාහ කළ විට ඒවා ගලා නොඒමයි. සමහරුන්ට පිළිතුරු දිව අග තිබුණත් ලියන්නට ගලා නොඑයි. එසේ වන්නේ අනවශ්‍ය පීඩනය නිසා ය.ආශිර්වාද පූජාවසීවලී අසපුවේ මාගේ ප්‍රධානත්වයෙන් සෑම විභාගයකටම පෙර දින ආශිර්වාද පූජාවක් පැවැත්වෙයි. මෙවර අ.පො.ස. (සා.පෙළ) දරුවන් සඳහා අද (08) එම ආශිර්වාද පූජාව පැවැත්වෙනවා. අපි මේ පූජාව අවසානයේදී දරුවන් ළඟටම ගොස් ඔවුනට විභාගයට ලියන්නට පෑනක් හා පිරිත් නූලක් ලබා දෙනවා. අපි මේ පෑන හා පිරිත් නූල දරුවන්ගේ අතට ලබාදෙන විට සමහර දරුවන්ගේ අත් වෙවුලනවා.විභාගයට දිනක් දෙකක් තියෙද්දීත් ඒ දරුවන්ගේ අත ඒ ආකාරයෙන් වෙවුලයි නම් මේ දරුවන්ගේ අතට ප්‍රශ්න පත්‍රය ලැබෙද්දී කොහොමද කියා අපට හිතාගත හැකියි. මේ දරුවන්ට එසේ වන්නේ ඔවුන්ගේ සිතේ පවතින දැඩි ආතතිය නිසා ය. අපි කියන්නේ මේ දරුවන්ට තිබෙන ආතතිය දුරු කිරීමේ වගකීම තියෙන්නේ මවුපියන්ට කියලයි.ඔබ ඔ‍ෙ‍බ් ආගමට අනුකූලව ආගමික වතාවත්වල නියැළෙන්න. මේ දින දෙක තුළ ඔබ කුඩා කාලයකට සිත නිවෙන භාවනාවක නියැළෙන්න.සරල භාවනාවක්එය තමන්ට පහසු, හැකි භාවනාවක් විය යුතුයි. විශාල භාවනාවකට යන්න එපා. ඔබ හොඳින් මෙනෙහි කරන්න මා මේ කියන දෙය.“මාගේ ධාරණ ශක්තිය වැඩි වේවා.‍ මෙපමණ කාලයක් මා ලබාගත් දැනුම හොඳින් මතක් වේවා. මාගේ අනාගත අභිවෘද්ධිය සඵල වේවා. ශාස්ත්‍රාභිවෘද්ධිය පහළ වේවා...” යනුවෙන් දිනකට දෙවරක් විනාඩි 10 ක් පමණ කරන්න. මෙය විශාල, බරපතළ භාවනාවක් නොවෙයි. උදේ පාන්දර, හවස මෙන් ම විභාගයට යන දිනයේ වුව ද ඔබට කළ හැකියි. පහසු ඉරියව්වකින්. පුටුවක වාඩි වී හෝ ඇද මත හිඳ ඔබ මුළු ලෝකයම අමතක කරන්න. කිසිම දෙයක් මනසට නොගෙන ඔබ ඔබේ අභිවෘද්ධිය මෛත්‍රි භාවනාවෙන් ඉල්ලන්න, ඉහත මා පැවසූ ආකාරයට. මෙය විභාගයට පමණක් නොව පාසල් යන දරුවන්ට ද යෝග්‍ය මානසික ශක්තිය ගොඩ නැඟෙන භාවනාවකි.මේ ගාථාව ඔබ පාඩම් කරන්නට පෙ‍ර හත්වතාවක් පමණ හිතින් කියවන්න.“ජයෝ මුනින්දස්ස සුබෝධි මූලේ අහෝසි මාරස්ස පරාජයෝහි උග්ගෝසයුං දේව ගණා පසන්නා ඒතේන සච්චේන ජයස්සු මය්හං”හොඳින් කියවන්නවිභාගයට ලියන්න මොහොතකට පෙර විනාඩි දෙක තුනක කාලයක් ගෙන මේ ගාථාව හත් වරක් පමණ සිතින් කියන්න. ඊළඟට ඔබ ප්‍රශ්න පත්‍රය අතට ගෙන හොඳින් කියවන්න. එය අවශ්‍යම දෙයකි. විනාඩි 5, 10 ක් ගෙන ප්‍රශ්න පත්‍රය ඉතා හොඳින් මුල සිට අගට කියවන්න. කිසිසේත් ඒ ගත කරන කාලය අපතේ ‍ගියා යැයි නොසිතන්න.ඔබ බොහෝ විට කරන වරදක් වන්නේ ප්‍රශ්න පත්‍රය හොඳින් නොකියවා ඒකපාරටම ලියන්නට පටන් ගැනීමයි. මෙය ළමයින් කරන විශාල ‍වරදක්. ඔබ ප්‍රශ්න පත්‍රය විනාඩි 10 ක් පමණ හොඳින් කියවා ප්‍රශ්න හොඳින් තේරුම් ගන්න. ඊළඟට ඔබ පිළිතුරු සැපයීමට ඇති ප්‍රශ්න ප්‍රමාණය කොතරම් ද යන්න තේරුම් ගන්න. ඔබට විශ්වාසවන්තව ප්‍රශ්නය පළමුව තෝරාගන්න. ලකුණු උපරිමය කරා යා හැකි ප්‍රශ්න වලින් ලියන්න පටන් ගන්න. එසේ ක්‍රමානුකූලව කාල කළමනාකරණය කරමින් අනිකුත් ප්‍රශ්න වලටත් පිළිතුරු සපයන්න. කලබල වෙන්න එපා. හදිසි වෙන්න එපා. ඔබට පිළිතුරු ලිවීමට අපහසු ප්‍රශ්න අගට ඉතිරි කරගන්න. එවිට වැඩිපුර කාලයක් ගෙන ඒවාට පිළිතුරු සැපයිය හැකි ය.ඔබ විභාග ශාලාවේදී කිසිම අනවශ්‍ය දෙයකට සිත යොමු නොකරන්න. එවිට වන්නේ ඔබගේ කාලය අනවශ්‍ය ලෙස නාස්ති වීමයි. ඔබ අවංකව විභාගය ලියන්න. මහා විශාල ප්‍රතිඵලයක් ඔබට නොලැබුණත් එය ඔබට සතුටු වීමට ප්‍රමාණවත්.අන් අය දෙස බලන්නටත් යන්න එපා. ඔබේ විශ්වාසය තුළින් ප්‍රශ්න පත්‍රයට මුහුණ දෙන්න. හදවතට එකඟව ඔබ දන්න දේ ලියන්න. ඔබ මෙපමණ කාලයක් ලබාගත් දැනුම ඔස්සේ දන්න ටික හෝ තනිවම ලියන්න. ඔබ වරදක් කරන්න ගියොත් එය ඔබට සැමදාටම විඳවන්න සිදුවේවි.විභාගයට ලියන පුතේ දුවේ ඔබ ඔබට අවංක වන්න. කලබලයෙන් තොරව නිදහසේ ලියන්න. යම් හෙයකින් ඔබේ ප්‍රතිඵලය අඩු වුවහොත් ඔබ ‍ඔබ දෙස හැරී මෙහෙම කියා ගන්න. “ඇයි මගේ ප්‍රතිඵල අඩු වුණේ කියා තමන්ම කල්පනා කරන්න” ගෙදරින් බැණුම් ඇහුවත් ඒවා බාර ගන්න. තමන්ට එසේ වන්නට හේතුව සොයන්න. ඔබ පාඩම් නොකළේ නම්, පාසලට ගොස් අධ්‍යාපනය හරියාකාරව නොකළා ද යන්න කල්පනා කරන්න. ඔබගේ දෙමවුපියන් ඔබ මේ තත්ත්වයට ගේන්න විශාල වියදමක් දරන බව කල්පනා කරන්න. එමනිසා ඔබට ද වගකීමක් ඇති බව මෙනෙහි කරන්න. පුතේ දුවේ ඔබ අම්මට තාත්තටත් අවංක වන්න. අවංක නොවීමේ ප්‍රතිඵල තමයි අපි රට තොට අහන්නේ දකින්නේ. ඔබ අවංකව විභාගය ලියන්න.ඔබ විභාගයට නිදහස් මනසකින් යන්න. යාමට ප්‍රථම තම ආගම ධර්මය මෙනෙහි කරන්න. මවට පියාට ගරු කර හොඳ සන්තෝෂයෙන් නියමිත වේලාවට කලින් විභාග ශාලාවට යන්න. හෙට විභාගයට යන්නට නම් කලින් දවසේ වේලාසනින් කා බී නිදාගන්න. තමන්ට විභාග ශාලාවට ගෙන යාමට අවශ්‍ය දේ පමණක් රැගෙන යන්න. ඔබ වැරැදි දෙයක් කළොත් එය සදහටම ඔබේ ජීවිතයට බලපාන්න පුළුවන්. ජීවිත කාලයටම විභාග තහංචි පැනවෙන්න පුළුවන්. ප්‍රවේශ පත්‍රයේ අදාළ තැන්්වල අත්සන් කර තිබේ දැයි කලින් පරීක්ෂා කරන්න. සුළු සුළු දෙයින් ඔබට ලොකු වරදක් සිදුවිය හැක.ඔබ හොඳ සිහිය පිහිටුවාගෙන විභාගයට සූදානම් වන්න. මේ දින දෙක ඒ සඳහා ප්‍රමාණවත්. එසේ හොඳ සිහියෙන් මුහුණ දෙන ඔබගේ ජයග්‍රහණය ස්ථිරයි.මවු පියන්ටත් මා කාරණාවක් පැවැසිය යුතුයි. ඇඟ පත උස් මහත් වුණාට දරුවා තවම පුංචි එකෙක් කියා සිතන්න. මේ දින 2 ක වත් දරුවාගේ හිත සනසන්න. “ඔබ පසුගිය දවස් කිහිපය හොඳින් පාඩම් කළා. මේ දින දෙක අපිත් එක්ක සතුටින් ඉන්න” කියලා දරුවාට කියන්න. මම දැක තියෙනවා සමහර නිවෙස්වල මේ දින දෙක අම්මා තාත්තා ඉන්නේ මුහුණ එල්ලාගෙන. සමහර අය කතා ක‍රන්නෙ නැහැ. ළමයි දැක්කාම නයි පොළොංගු දැක්කා වගේ. මේ දින දෙක දරුවන්ට පාඩම් කරන්න යැයි කියමින් විශාල පීඩනයක් දෙන්න එපා. හෙමින් සීරුවේ දරුවා පාඩමට යොමු කරන්න. පළමු දේ ඔබේ දරුවා සතුටින් තියන්න. ඔබ අදක්ෂ යැයි කියන ඔබේ දරුවා සමහර විට හොඳ ප්‍රතිඵල ගෙන දේවි. ඔබේ දරුවා විභාගයට මුහුණ දී ගෙදර ආ විට විභාගය අමාරුද, ලේසි ද යන්න පිළිබඳව ඔබ ඇසුවොත් දරුවා දෙන පිළිතුරට මවුපියන් මුහුණ දිය යුත්තේ ඉතා බුද්ධිමත්ව ය. මේ කරුණ විශේෂයෙන් මවුපියන් අවධාරණයෙන් තේරුම් ගත යුතු ය. “ප්‍රශ්නයක් නැහැ පුතේ. ඔයා කොහොම හරි ලිව්වනේ. අපි එන ප්‍රතිඵලයට භාරගමු” යැයි බුද්ධිමත්ව පිළිතුරු දෙන්න. දරුවාට ප්‍රතිඵල එන්නට පෙරත් අනවශ්‍ය ආකාරයෙන් බණින්න එපා.අමුතු ලොවක්සමහර මවුපියන් අද සිටින්නේ අමුතුම ලෝකයකය. ඒ ලෝකයේ සිටයි ඔවුන් තම දරුවන්ට පහත් වචනයෙන් බණින්නේ. විභාගය ලියා ගෙදර ආපසු එය නැවත දරුවන් ලවා නොකරවන්න. කළ දේ ගැන සිත සිතා නැවත පසුතැවිලි නොවන්න. හොඳ යහපත් මානසකින් ආදරයෙන් ඔබේ දරුවා විභාගයට යවන්න. එවිට ඔබේ දරුවා කිසිදු බියකින් සැකයකින් තොරව ජයග්‍රාහී මනසකින් විභාගයට මුහුණ දෙනවා නියත ය.සාකච්ඡා කළේ -සුභාෂිණී ජයරත්නඡායාරූපය - දුෂ්මන්ත මායාදුන්න‍කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=as1312081</link>
    <topic>මාලිනී ෆොන්සේකා නමින් මලක් නම් කෙරෙයි</topic>
    <author>සේමාලි කැල්ලපත</author>
    <content>මාලිනී ෆොන්සේකා නමින් මලක් නම් කෙරෙයිබාඳුරා... කී පමණින් සිතට නැ‍ඟෙන්නේ තරමක බියක්. එහෙත්, මේ මාංශ භක්ෂක ශාකය ස්වාභාව ධර්මයේ කෙතරම් නම් අපූරු නිපැයුමක් ද? රෝස, පිච්ච, ඔකිඩ් සහ ඇන්තූරියම් මෙන් සුලබ නොවන නිසා දෝ බාඳුරා මලක් කී පමණින් කවුරුත් එය නැරැඹීමට පෙලඹෙති. ඉතින් මේ බාඳුරා ගැන මේ අලුතින් කතා කරන්න පටන් ගත්තේ ඇයි?ඒ අන් කිසිවක් නිසා නොවෙයි. අපේ සිනමාවේ අග රැජන ආචාර්ය මාලනී ෆොන්සේකා නමින් අලුත්ම බාඳුරා මලක් නම් කරනු ලැබීම නිසායි. සිනමා අග රැජන මාලනියගේ සිනමා දිවියට වසර 50 ක් පිරීම නිමිත්තෙන් ‘නෙපෙන්තස් මාලනී’ නමින් මේ අලුත්ම බාඳුරා විශේෂය නම්කර ඇත්තේය. පසුගිය දා අවසන් වූ පොදු රාජ්‍ය මණ්ඩල රාජ්‍ය නායක සමුළුවට සමගාමීව කොළඹ බත්තරමුල්ලේ ‘අපේ ගම’ ජනකලා කේන්ද්‍රයේ පැවැති වෙළෙඳ ප්‍රදර්ශනයේදී මේ බාඳුරා විශේෂය මාලනී ෆොන්සේකා මහත්මිය නමින් නම් කරනු ලැබුවේ ‘බෝර්නියෝ එක්සෝටික්ස්’ ආයතනය මඟිනි.“මගේ වසර 50 ක සිනමා දිවියේ දී මෙලෙස මලක් මගේ නමින් නම් කිරීම ඉතාම සුවිශේෂීවූ අවස්ථාවක්. බාඳුරා යනු මාංශ භක්ෂක නමක්. එවැනි මලක් මගේ නමින් නම් කරන්න කැමති වුණේ ඇයි කියා බොහෝ දෙනෙක් මගෙන් ඇහුවා. මෙය සොබාදහමේ ලස්සන නිර්මාණයක්. මෙය අපූරු නිර්මාණයක් වගේම වෛද්‍යමය නැත්නම් ‍ඖෂධීය පැත්තෙනුත් ඉතා වටිනා ශාක විශේෂයක්.මට මෙතෙන්දි මගේ කුඩා කල අත්දැකීමක් මතක් වෙනවා. මගේ කුඩා කල මගේ සහෝදරයකුට අසනීප වූ අවස්ථාවක කෙමක් සඳහා බාඳුරා මලේ එකතු වූ පිනි එක්රැස් කරගන්න ඕනැ වුණා. මගේ අම්මා ඉතා අමාරුවෙන් බාඳුරා මල් සොයාගෙන ඒ දේ කළා. ඉතින් ස්වාභාව ධර්මය තිළිණ කළ මේ නිර්මාණය මගේ නමින් නම් කරන්න මා කැමැත්ත දුන්නා.මගේ ගම් පළාතේ පාරක් ඉතා මෑතකදී මගේ නමින් නම් කළා. එහෙත් දින කීපයක් ගතවීමට මත්තෙන් ඒ බෝඩ් එක ගලවා විසිකර දමා තිබුණා. ඒ අපේ ගම් පළාත්වල ඇතැම් කුහක දේශපාලනයේ හැටියි. මේ අගනා නිර්මාණය කළ බොර්නියෝ එක්සෝටික්ස් ආයතනයේ ප්‍රධානීන් වන රොබට් කැන්ට්ලේ සහ ඩයනා බ්‍රවුන් දෙපළ විදේශිකයන් වෙලත් මා අගය කරමින් ඔවුන්ගේ අලුත්ම නිර්මාණය මා නමින් නම් කළා. මා එය ඉත සිතින් අගය කරනවා. සොබාදහම පවතිනා තාක් ඒ ලස්සන නිර්මාණය මා නමින් පැවතීම මට හරිම සතුටක්” යැයි මාලනී ෆොන්සේකා මහත්මිය පැවසුවාය.බෝර්නියෝ එක්සෝටික්ස් ආයතනයේ නිර්මාතෘ රොබට් කැන්ට්ලේ මහතා බ්‍රිතාන්‍ය ජාතිකයෙකි. වෘත්තියෙන් විද්යුත් ඉංජිනේරුවරයෙකි. අප රටට ඉතා ආදරය කරන දේශීය දේ අගය කරන ඔහුට අප රට විෂයෙහි විශේෂ බැඳීමක් ද ඇත්තේය. කැන්ට්ලේ මහතා ගේ දෙමවුපියන් දෙවැනි ලෝක මහා යුද සමයේ දී මෙරටට පැමිණියවුන්ය. උඩරට දී එකිනෙකා මුණ ගැසුණු ඒ දෙපළ විවාහ වී ඇත්තේ ද මේ රටේදීය. ඒ නිසාම කැන්ට්ලේ මහතාට අප රටට විශේෂ බැඳීමක් ඇත්තේය. හෙතෙම සිය ව්‍යාපෘතිය සඳහා අප රට තෝරා ගත්තේය. ආසියාතික රටවල් කීපයකම දිගුකල් කල්ගත කර ඇති ඔහු අප රටේ පවතින උණුසුම් හා ශීත දේශගුණ සහිත ප්‍රදේශවලට ඉතා කෙටි කාලයකින් ළඟාවීමට ඇති හැකියාව ද මෙහිදී සැලකිල්ලට ගත්තේය. මන්ද දෙමුහුන් බාඳුරා ශාක සඳහා ඒ ද්විත්ව දේශගුණික තත්ත්ව ඉතා වැදගත් වීමය.කැන්ට්ලේ මහතා වසර විස්සක පමණ සිට බාඳුරා ශාක විනෝදාංශයක් ලෙස වගා කළ අතර දෙමුහුන් ශාක නිපදවීම ව්‍යාපෘතියක් ලෙස සැලසුම් කරනු ලැබුවේ 1997 වසරේදීය. අනතුරුව ආයෝජන මණ්ඩලයේ 17 වැනි වගන්තිය යටතේ ලියාපදිංචි පැළ සංරක්ෂණය කිරීමේ සහ දෙමුහුන් ශාක නිපදවීමේ ව්‍යාපෘතියක් ලෙස බෝර්නියෝ එක්සෝටික්ස් ආයතනය ආරම්භ කර ඇත්තේය.“පැළයක් වෙනුවෙන් කෙනකුගේ නමක් දෙනවා යනු ඒ පුද්ගලයාට කරන විශාල ගෞරවයක්. මෙය ලෝකයට අලුතෙන් හඳුන්වා දෙන මලක්. එයට නමක් දෙන්න අපට පුළුවන්. ඒ නිසා අපි මේ මල මේ රටේ අසහාය නිළිය මාලනී ෆොන්සේකා මහත්මියගේ අඩ සියවසක සිනමා දිවිය සමරමින් හා ඇයට කරන ගෞරවයක් ලෙස ‘නෙපෙන්තස් මාලනී’ ලෙසින් නම් කළා” යැයි බෝර්නියෝ එක්සෝටික්ස් නිර්මාතෘ රොබට් කැන්ට්ලේ මහතා පැවැසීය.2011 වසරේදී බෝර්නියෝ එක්සෝටික්ස් ආයතනය එංගලන්තයේ චෙල්සි මල් ප්‍රදර්ශනයේදී රන් පදක්කම දිනූ පැළය ඔස්කාර් සම්මානලාභී නිළියක වන ඩේම් හෙලන් නමින් නම් කළේය.නුවරඑළිය දිස්ත්‍රික්කයේ ළිඳුල මූලස්ථාන කරගනිමින් බාඳුරා දෙමුහුන් ශාක නිපදවන මේ ව්‍යාපෘතිය යටතේ බිහිවූ නෙපෙන්තස් මාලනී බාඳුරා විශේෂය වසර 15 ක පමණ වූ පර්යේෂණවල ප්‍රතිඵලයකි. ‘නෙපෙන්තස් මාලනී’ නමින් නව බාඳුරා විශේෂයක් බිහි කිරීමේ ක්‍රියාවලිය මීළඟට අපට විස්තර කළේ බෝර්නියෝ එක්සෝටික්ස් හි මෙහෙයුම් කළමනාකාර රන්ජන් ගුණසේකර මහතා ය.Nepenthes - නෙපෙන්තස් යනු බාඳුරාවල විද්‍යාත්මක නාමයයි.“ලෝකය පුරා බාඳුරා විශේෂ 120 ක් පමණ තියෙනවා. ලංකාවේ තියෙන්නේ ඉන් එක් විශේෂයක් පමණයි. ස්වාභාවික තෙත් වනාන්තරවල වැඩෙන ඒ විශේෂය ඇත්තේ සිංහරාජයේ බහුලව තියෙනවා. අප කරන්නේ මේවායින් දෙමුහුන් පැළ හැදීමයි. එලෙස නිපදවෙන දෙමුහුන් බාඳුරා ශාක සඳහා ලෝකයේ විශේෂිත වූ ගනුදෙනුකරුවන් සිටින වෙළෙඳ පොළක් තිබෙනවා. ඔස්ට්‍රේලියාව හා ජර්මනිය ලෝක සැපයුම්කරුවන් ලෙස සිටියත් ලෝකයේ සිටින ප්‍රධානතම බාඳුරා නිපදවන හා අපනයනය කරන ව්‍යාපෘතිය අපයි.” යනුවෙන් ගුණසේකර මහතා කීවේය.මෙහිදී බාඳුරා ගැන තවත් යමක් කිව යුතුය. සාමාන්‍ය ව්‍යවහාරයේ දී අප බාඳුරා මල් ලෙස මෙහි කෙණ්ඩියක් වැනි කොටස හන්වතත් එය සැබෑ මල නොවේ. සැබෑ මල ශාකයේ කරටියේ හට ගන්නා අතර එහි එතරම් ආකර්ෂණයක් නැත්තේය. බාඳුරා ශාකයේ ආකර්ෂණය ඇත්තේ පත්‍රයෙන් හටගන්නා කෙණ්ඩිය වැනි කොටසේය.බාඳුරා යනු වඳවී යන ශාකයකි. එනිසාම එය සයිටිස් ප්‍රඥප්තියෙන් ආරක්ෂා කරන ශාකයක් ලෙස නම්කර තිබේ.ප්‍රඥප්තියට අනුව බාඳුරා පැළ ගැලවීම තහනම් නමුත් නිත්‍යනුකූලව බාඳුරා ඇට රටට ගෙන ඒම කළ හැකිය. බෝර්නියෝ එක්සෝටික්ස් ආයතනය එලෙස ගෙන්වන ඇට පැළ තවාන්වල බෝකර පඨක රෝපණය මඟින් පැළ නිපදවයි.“මේ මල නිපදවීම සඳහා දැඩි ශීත දේශගුණයේ වැඩෙන මවු ශාකයකුයි උණුසුම් දේශගුණයේ වැඩෙන විශේෂයකුයි දෙමුහුන් කර පැළ නිපදවීම කළා. එම පැළ සෙන්ටිග්‍රේඩ් අංශක 10 සිට 35 - 40 දක්වා වන පරිසර උෂ්ණත්වය ඇති ප්‍රදේශවල වගා කළ හැකියි. මේ සඳහා අප උපයෝගී කරගන්නේ Bio-dome නමින් යුත් ඉතා සරල නව නිපැයුමක්. ප්ලාස්ටික් බඳුනක් ඇතුළේ තමයි මේ ක්‍රමය යටතේ පැළය කුඩා කාලයේ දී වැඩෙන්නේ. මෙලෙස Bio dome හරහා වගා කරන පැළයක් ලෝකයේ ඕනෑම උෂ්ණත්ව පරාසයකදී ඕනෑම අයකුට ඕනෑම ස්ථානයක වගා කළ හැකි” යැයි ද ගුණසේකර මහතා පවසයි.පැළ සංරක්ෂණය සහ නවතම පැළ ලොවට හඳුන්වා දීම වෙනුවෙන් ජාත්‍යන්තර මල් ප්‍රදර්ශනවලදී පදක්කම් පිට පදක්කම් දිනා ඇති බෝර්නියෝ එක්සෝටික්ස් ව්‍යාපෘතියේ නවතම නිපදවීම වන නෙපෙන්තස් මාලනී විශේෂය ලොව කොතැනකදී හෝ නැවත කවුරුහරි නිපදවූවත් එය වෙන නමකින් නම්කළ නොහැකි අතර ඒ සඳහා නෙපෙන්තස් මාලනී යන නමම දිය යුතුය. රතු පැහැයෙන් යුතුව මාලනිය වෙනුවෙන්ම නිපදවූ මේ බාඳුරා විශේෂය මේ නිසා සොබාදහම පවතිනාතුරු ඇය වෙනුවෙන්ම පවතිනු ඇත්තේය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=as1312082</link>
    <topic>ගුරු සේවයේ රසකතා</topic>
    <author/>
    <content>ගුරු සේවයේ රසකතාවිදුහල්පතිවරයා විශ්‍රාම යෑමට ආසන්න බව දැනගත් තනතුරු ලෝභයෙන් පෙළුණු උපගුරුවරයා විදුහල්පති තනතුර ලබා ගැනීම සඳහා මෙහෙයුමක් දියත් කළේය. ගුරු මණ්ඩලයේ සියලු දෙනාගේ ම සිත් දිනා ගැනීමත්, පාසලට පැමිණෙන අධ්‍යාපන නිලධාරීන්ට සංග්‍රහ කිරීමාදියත්, විෂය බාහිර කටයුතුවලදී කැපී පෙනෙන අයුරින් මූලිකත්වය ගෙන කටයුතු කිරීමත් බාහිර අලංකාරය වැඩි දියුණු කිරීමත් ආදිය කෙරෙහි ඔහු වෙනදා නැති උනන්දුවක් දැක්වීය.විදුහල්පතිවරයා විශ්‍රාම යෑම ආසන්න වෙත් ම මොහුගේ ක්‍රියා ශීලීත්වය ඉහළ ගියේය. විදුහල්පති තනතුර දැරීමට තරම් කිසිදු වෘත්තීය සුදුසුකමක් නොවූවද ඔහු උත්සාහය අත් නොහැරියේය. එහෙත් ඔහුගේ සියලු බලාපොරොත්තු සුන් කරමින් විදුහල්පතිවරයා විශ්‍රාම යෑමත් සමඟම ඒ පාසලේ ම සිටි වෙනත් ජ්‍යෙෂ්ඨ ගුරුවරයකු විදුහල්පති තනතුරේ වැඩ බැලීම සඳහා බලධාරීන් විසින් පත්කරන ලදී. මින් සියලු බලාපොරොත්තු කඩවුවද සටන අත්නොහැර වෙනත් උපාය මාර්ගයන් කෙරෙහි යොමු විය.උසස් නිලධාරීන්ට ගතු කේලාම් කියා විදුහල්පති තනතුර තමා සන්තක කර ගැනීමට හැකි සෑම උත්සහයක් ම දැරීය. දිනක් අධ්‍යාපන අධ්‍යක්ෂවරයා හමුවීමට ගිය මොහු පාසලේ කිසිම දියුණුවක් නැති බවත් අඩුම වශයෙන් පාසල සතු බුදුමැදුරක් වත් නොමැති බවත්, වත්මන් වැඩබලන පුද්ගලයා ඉවත්කර තමාට විදුහල්පති තනතුර ලබා දුනහොත් අලංකාර බුදුමැදුරක් තමාගේම වියදමින් සෑදීමට තමා බලාපොරොත්තු වන බවත් ඉතා යටහත් පහත් ලෙස දන්වා සිටින ලදී. මොහුගේ කතාව ඉතා සාවධානව අසා සිටි අධ්‍යක්ෂවරයා මොහුගේ අරමුණ කුමක්ද යන්න තේරුම්ගෙන පහත සඳහන් කවි දෙපදයකින් සිය ප්‍රතිචාරය දක්වන ලදී.“ගඳකිලිකරනු මිස තම හදවත් මැදුරුකුමකට හදනවද තැන තැන බුදු මැදුරූ”ඒ සමඟම ඔහු ආගිය අතක් සොයා ගැනීම අපහසු විය.නන්දසිරි හෙට්ටිගමමාගම්මන, දෙහිඕවිටගිය වේගේ මදි සර්,තව වේගයෙන් යන්නබුදු සරණයි!එය දකුණු පළාතේ ප්‍රමුඛ බාලිකා විද්‍යාලයකි. උසස් පෙළ පන්තිවල වාර්ෂික අධ්‍යයන චාරිකාව සඳහා තෝරාගෙන තිබුණේ මහනුවර ප්‍රදේශයයි. දළදා මන්දිරය වැඳ පුදා ගත් සිසුවියෝ අනතුරුව පේරාදෙණිය උද්භිද උද්‍යානයේ වැඩිපුර කාලයක් ගත කළහ. සිසුවියන් රැගත් බස් රථ දෙක කළුතර නගරයට පැමිණෙන විට රාත්‍රි 9 පමණ විය. අනපේක්ෂිත ලෙස ප්‍රමාද වීම නිසා එක් බස් රථයක රියදුරා තරමක් වේ‍ගයෙන් රථය ධාවනය කරන්නට විය. මාර්ගයේ වැඩිපුර රථවාහන ද නොවීය. බස් රථය අලුත්ගම නගරය පසු කළා පමණි. වේග සීමාව ඉක්මවා ධාවනය කිරීම නිසා පොලිස් නිලධාරියකුගේ අණින් බස් රථය නතර කිරීමට සිදුවිය.“සර්ලා ගිහිල්ලා කතා කරන්න. අපි ගියොත් දඩ කොළයක් ලියාවි.” රියදුරා ඇවිටිලි කළේය. බස් රථයේ සිටි ගුරුවරු දෙදෙනෙක් හා කාර්යාල සහායක මහතා පසුපසට දිව ගියහ.“මහත්තයා මේ බස් එකේ ඩී.අයි.ජී. මහත්තයා ගේ දුවත් ඉන්නවා. මේ ගැහැනු ළමයි දෙමවුපියන්ට බාර දෙන්න ඕන. ඒකයි ටිකක් ඉක්මනින් ගියේ.” කාර්යාල සහායක මහතා නොනවත්වාම පවසන්නට විය.“කෝ ඩ්‍රයිවර්? අපි ඉස්කෝලේ මහත්වරුන්ට දඩ ගහන්නේ නැහැ.” පොලිස් නිලධාරියා උපහාසයෙන් පැවසීය.“මම ඕන නම් ඩී.අයි.ජී. මහත්තයට කෝල් එකක් දෙන්නම්.” කාර්යාල සහායක මහතා ද පසුබට නොවීය.“මහත්තයෝ ඩී.අයි.ජී. මහත්තය ගේ දුව නෙමෙයි. පොලිස්පතිතුමාගේ දුව හිටියත් මම ඕක ලියන එක ලියනවා.”“එහෙම කරන්න එපා. මේ ගෑනු ළමයි ඉක්මනට බාර දෙන්න ඕන. රෑ බෝ වුණොත් මේ ළමයින් ගේ ආරක්ෂාව පිළිබඳව ප්‍රශ්නයක් තියෙනවා.” ගුරුවරු දෙදෙනා අවධාරණය කළහ.“හොඳයි මහත්තයලට බුදු සරණයි. තවත් වේගයෙන් යන්න. ඔය ගිය වේගේ මදි. තවත් වේගයෙන් යන්න. බුදු සරණයි මහත්තයෝ.” පොලිස් නිලධාරියා සුපුරුදු උපහාස ස්වරයෙන් පැවසීය.දඩ කොළයක් නොලැබුණි. බස් රථය රාත්‍රී එකට පමණ පාසලට ළඟා විය.එස්.එම්. ජයසූරියඋළුවිටිකේ, ගාල්ල.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=as1312083</link>
    <topic>භාරත ජනතා පක්ෂයට ප්‍රාන්තවලින් වැඩි වාසි කොංග්‍රසයට ගෙදර යන්න වෙයිද?</topic>
    <author>රෝහණ ආර්යරත්න</author>
    <content>භාරත ජනතා පක්ෂයට ප්‍රාන්තවලින් වැඩි වාසි කොංග්‍රසයට ගෙදර යන්න වෙයිද?දිල්ලියේ ඡන්ද විමසීමත් සමඟ ඉන්දියාවේ දේශපාලන උණුසුම තව තවත් තීව්‍ර වී ඇත. ගිනිගෙන දැවෙන තත්ත්වයක් කොංග්‍රස් පක්ෂය තුළත් භාරතීය ජනතා පක්ෂය තුළත් දැල්වෙමින් පවතී. දෙසැම්බර් 4 වැනිදා දිල්ලියේ ඡන්ද විමසීම පවත්වන ලදී. කොංග්‍රස් පක්ෂයෙන් ශීලා ඩික්සිත් හා භාරතීය ජනතා පක්ෂයෙන් හර්ෂ වර්ධනන් එකිනෙකා පරයා වේදිකා උණුසුම් තත්ත්වයන්ට පත්කර ඇත්තාහ. ඔවුන් දෙදෙනාගේම අරමුණ දිල්ලියේ ප්‍රධාන ඇමැති තනතුර දිනා ගැනීමයි. එහෙත් ඔවුනට ජයග්‍රහණය පිළිබඳ තොරතුරු දැනගැනීමට අද (08) වනතුරු බලා සිටීමට සිදුවේ.එය දිල්ලියේ ජනතාවට පමණක් නොව දෙසැම්බර් 1 වැනිදා ඡන්ද විමසීම සිදුවූ රාජස්ථාන ඡන්දදායකයින්ට ද දෙසැම්බර් අටවැනිදා වනතුරු ප්‍රතිඵල දැනගැනීම සඳහා ඉවසා සිටිය යුතු වන්නේය. එපමණක් නොව දෙවරකට එනම් නොවැම්බර් 11 වැනිදා හා නොවැම්බර් 19 වැනිදා ඡන්දය පැවැත්වූ චාටිස්සර් ප්‍රදේශයේ ජනතාවටත්, නොවැම්බර් 25 වැනිදා මධ්‍ය ප්‍රදේශයේ හා මිසෝරාම් ප්‍රදේශයේ ජනතාවටත් දෙසැම්බර් 8 වැනිදා හා 9 වැනිදා වනතුරු ප්‍රතිඵල ලබා ගැනීමට සිදුවන්නේය.මෙම ප්‍රාන්ත 5 ඡන්ද විමසීම අවසන් වී ඇතත් එහි ප්‍රතිඵල පමාවීම දේශපාලන කරළිය උණුසුම් කරලීමට බෙහෙවින් ඉවහල් වී ඇත. මේ අතර නව දේශපාලන සංවිධානයක් වන අරවින්ද් කේජරිවැල්ගේ නායකත්වයෙන් යුක්ත ආම් අද්මි පක්ෂයට බලයේ සිටින කොංග්‍රස් පක්ෂයටත් භාරතීය ජනතා පක්ෂයටත් දැඩි බලපෑමක් ඇති කිරීමට හැකි වනු ඇතැයි දේශපාලන විචාරකයින්ගේ මතයයි.කෙසේ වෙතත් ඉහත කී ප්‍රාන්ත ඡන්ද ප්‍රතිඵල 2014 දී පැවැත්වීමට නියමිත මහා මැතිවරණයට දැඩි බලපෑමක් ඇති කරනු ඇතැයි දේශපාලන විචාරක මතය වේ. යම් හෙයකින් මෙම ප්‍රාන්ත ඡන්ද ප්‍රතිඵල මඟින් භාරතීය ජනතා පක්ෂයට වැඩි වාසියක් හිමි වුවහොත් ඉන්දියාවේ අගමැති තනතුරට එම පක්ෂයෙන් ඉදිරිපත් කර ඇති ගුජරාටයේ මහ ඇමැති නරේන්ද්‍ර මෝඩිගේ ජයග්‍රහණය සනාථ කරනු ඇත. එහෙත් කොංග්‍රසයට වැඩි වාසියක් ඇති වුවහොත් කොංග්‍රස් පක්ෂයෙන් අගමැති තනතුර සඳහා ඉදිරිපත් වී ඇති නේරු ඉන්දිරා පරපුරේ හතරවැනි පරපුර නියෝජනය කරන රාහුල් ගාන්ධිට ජයග්‍රහණය හිමි වනු නොඅනුමානය.එසේ වුවත් ආම් ආද්මි පක්ෂය ප්‍රධානකොට සුළු පක්ෂවල බලය වැඩි වී ප්‍රධාන පක්ෂ දෙකේ අසුන් කඩා ගැනීම සිදුවුවහොත් ප්‍රතිඵලය අවිනිශ්චිත තත්ත්වයකට පත් වනු ඇත.ඉහත කී ප්‍රාන්ත රාජ්‍යවල පමණක් නොව මුළු භාරතය පුරාම මහ මැතිවරණය සඳහා තරග බිම සකස් වී ඇති අතර ප්‍රාන්ත මැතිවරණ සමඟ රටපුරා දේශපාලන රැස්වීම් පැවැත්වීම ප්‍රවණතාවයක් ඉන්දියාව පුරා මතු වී ඇත. එහෙත් දැනට වාර්තා වී ඇති ආකාරයට රැස්වීම්වලට පැමිණෙන ජනතා නියෝජනය ගැන සලකා බලන විට නරේන්ද්‍ර මෝඩිගේ රැස්වීම් සඳහා අතිවිශාල ජනතාවක් සහභාගි වන බවත් රාහුල් ගාන්ධිගේ හා කොංග්‍රස් පක්ෂයේ නායකයින් සහභාගිවන රැස්වීම්වලට අඩු ජනගහනයක් සහභාගි වන බවත් පෙන්නුම් කෙරේ.උත්තර් ප්‍රදේශය ඉන්දියාවේ අතිවිශාල ප්‍රාන්තය ලෙස සැලැකෙන අතර නරෙන්ද්‍ර මෝඩිගේ විශේෂ අවධානයක් එම ප්‍රාන්තය වෙත යොමු වී ඇතැයි කියනු ලැබේ. උත්තර් ප්‍රදේශය මෙම ප්‍රාන්ත ඡන්දයට ඇතුළත් වී නොමැති වුවද මෝඩිගේ අවධානය එම ප්‍රදේශ වෙත යොමු වී ඇත්තේ එහි සිටි ජනගහනය ගැන සිතා මතා බව රහසක් නොවේ.එතෙක් ජාතිවාදී එසේම ආගම්වාදී තර්ක විතර්ක කෙරේ යොමු වී සිටි මෝඩි ඔහුගේ අවධානය සංවර්ධනය හා දුප්පත්කම නැති කිරීම කෙරේ යොමු කිරීම නිසා ඔහුගේ දේශපාලන කථා ඇසීමට බොහෝ දෙනා වැල නොකැඩි එන බව පුවත්පත් වාර්තාවලින් හෙළි වී ඇත.මේ අනුව අගමැතිකම ගැන අවධානය යොමු කර ඇති නරේන්ද්‍ර මෝඩි ගුජරාටයේ සිදුවී ඇති දියුණුව හුවා දක්වමින් නව දේශපාලන දර්ශනයක් ඉදිරිපත් කරමින් උත්තර් ප්‍රදේශයේ ආගම්වාදී ගැටුම් සිදුවී ඇති අයෝධ්‍යාවේදී තම දේශපාලන ප්‍රචාරක ව්‍යාපාරය ඇරඹුවේය. ඉන් පසුව උත්තර් ප්‍රදේශයේ කාර්මික මධ්‍යස්ථානය හැටියට සලකනු ලබන කාන්පූර් නගරයටත්, ජාන්සි ප්‍රදේශයටත් ඉන්දු නේපාල දේශසීමාව අසල පිහිටි භාරයිච් ප්‍රදේශයටත්, අග්‍රා නගරයටත් තම දේශපාලන ප්‍රචාරක ව්‍යාපාරය ගෙන යාම සිදු කළේය.මෙම ව්‍යායාමයට ප්‍රධාන හේතුව ලෙස පෙන්වාදිය හැක්කේ කොංග්‍රස් පක්ෂයේ ජනප්‍රියතාවය ක්‍රමයෙන් පරිහානියට පත්වෙමින් පැවැතීම නිසා එම පක්ෂයේ බලවත් මධ්‍යස්ථානයක් ලෙස සැලැකෙන උත්තර් ප්‍රදේශය තමා වෙත නම්මා ගැනීමේ අරමුණයි.මේ අතර නේරු පරපුරේ බලකොටුවක් ලෙස සැලැකෙන රායි බරේලි ඡන්ද කොට්ඨාසයත් ක්‍රමයෙන් කොංග්‍රසයට අහිමි වන ලකුණු පෙන්නුම් කර ඇති බව වාර්තා වේ. එහි වෙසෙන ඡන්දදායකයින්ගේ අවධානය ලාභදායි ආහාර ලබා ගැනීමට වඩා විදුලි බලය, රෝහල්, මහාමාර්ග ලබා ගැනීම කෙරේ අවධානයක් යොමු කිරීමට පෙලඹීම ඉහත කී තත්ත්වයට බෙහෙවින් හේතු වී ඇතැයි කියනු ලැබේ.නරේන්ද්‍ර මෝඩිගේ ආයෝජනය හා සංවර්ධනය පිළිබඳ අදහස රායි බරේලි අයත් දිස්ත්‍රික්කයේ ජනතාවගේ අවධානයට යොමු වී ඇත. එම ප්‍රදේශයේ ගොවියෙකු වන අර්ජුන් රෙවාල් “අපට අඩු මුදලට ආහාර ඕනේ නෑ. අපට පිනට කෑම ලබාගන්න කිසිම උවමනාවක් නෑ” යනුවෙන් පැවසීම එම ප්‍රදේශය පුරා පවතින චින්තනයේ සංකේතයක් ලෙස හැඳින්විය හැකිය.“අපට වැඩියෙන්ම අවශ්‍ය ඉස්පිරිතාල හා දොස්තරවරුයි. ඒ වගේම අලුත් පාරවල්, විදුලි බලය පමණක් නොව අපි හොයන්නෙ උද්ධමන තත්ත්වය නැති කළ හැකි අයෙකුයි” යනුවෙන් හෙතෙම වැඩිදුරටත් පැවැසීම එහි ප්‍රචලිතව පවතින මතය පැහැදිලි කරන්නකි.එසේම එම ප්‍රදේශයේ මෝඩි පැවැත්වූ ප්‍රචාරක රැස්වීමට අතුරු සිදුරු නැතිව ජනතාව සහභාගිව සිටි බවත් ඉන් පසුව රාහුල් ගාන්ධි එම ස්ථානයේම පැවැත්වූ රැස්වීමට ඉතාම අඩු පිරිසක් සහභාගි වූ බව පුවත්පත් වාර්තාවලින් හෙළි වේ.මේ අතර බොහෝ සංවිධාන මඟින් පැවැත්වූ මත විමසුම්වලට අනුව මධ්‍ය ප්‍රදේශය හා රාජස්ථානය භාරතීය ජනතා පක්ෂයට විශිෂ්ට ජයක් හිමිකර දෙනු ඇත. එසේම චට්ටිස්සර් හා දිල්ලි මැතිවරණ ප්‍රතිඵල මෙම පක්ෂ දෙක අතර දැඩි තරගයක් ඇතිවනු ඇතැයි පැවැසේ.කෙසේ වෙතත් සෑම මත විමසුමක්ම අනුව භාරතීය ජනතා පක්ෂය මෙම ඡන්ද විමසුම්වලදී ඉතාම උසස් ජයග්‍රාහී මාවතකට පිවිසෙනු ඇති බව පෙනී ගොස් ඇත.තත්ත්වය එසේ පැවැතිය ද දෙසැම්බර් 8 වැනිදා මෙම ප්‍රාන්ත ඡන්ද ගණන් කිරීම අනුව 2014 රාජ්‍ය බලය හා අගමැති තනතුර කාට හිමිවේද යන්න පිළිබඳ මාවත පැහැදිලි ලෙස දැකගත හැකි බව කිව හැකිය.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=as1312084</link>
    <topic>සල්සා නැටුමකින් ඉන්දියාවම හෙල්ලූ දිළිඳු ළමයි දෙදෙනා</topic>
    <author>සේමාලි කැල්ලපත</author>
    <content>සල්සා නැටුමකින් ඉන්දියාවම හෙල්ලූ දිළිඳු ළමයි දෙදෙනාසොනාලි මජුම්දාර්ට තවම වයස අවුරුදු හතයි. ඉන්දියානු බංගලාදේශ‍ දේශ සීමාවේ පිහිටි අති දුෂ්කර ගමක් වන බෙංගා ගමේ පදිංචි මේ පුංචි කෙල්ල දැන් ලෝකය පුරා ප්‍රසිද්ධ වී හමාරයි. මරාජු සුමන්ත්ටත් වයස අවුරුදු 13 යි. බුවනේෂ්වර් පළාතේ පදිංචි දුම්රිය සේවකයකු ගේ පුතෙකු වන මරාජු ත් සොනාලි තරම්ම ප්‍රසිද්ධයි.මේ දෙදෙනාගේම නම් එක රැයින් මෙලෙස ලෝකය පුරා ප්‍රසිද්ධ වූයේ ඉන්දියාවේ අති දැවැන්ත රියැලිටි වැඩ සටහනේ 4 වැනි අදියරේ ජයග්‍රාහකයන් වීම නිසයි.ඉන්දියානු රූපවාහිනී නාළිකාවක් වන ‘කලර්ස්’ රූපවාහිනිය සංවිධානය කරන Got Talent Show නමින් වන රියැලිටි වැඩ සටහන එංගලන්තයේ Got Talent Show රියැලිටි වැඩ සටහන හා බද්ධ වූවකි.එහි 4 වැනි අදියරේ ජයග්‍රාහකයන් වූ මේ පුංචි පැටව් දෙදෙනා තමන්ට වඩා වැඩිමල් අය අබිබවා ජයග්‍රාහකයන් වෙද්දී රූපවාහිනී ඔස්සේ එය නැරැඹු ලක්ෂ ගණනක් ප්‍රේක්ෂකයෝ ඔල්වරසන් නැඟූහ.දකුණු ඇමෙරිකානු නැටුම් ක්‍රමයක් වන සල්සා රංගනයක් ඉදිරිපත් කරමින් මූලික වටයේ පටන් ප්‍රේක්ෂක සහ විනිශ්චය මණ්ඩලයේ අවධානය දිනා ගත් මරාජු සහ සොනාලි අවසන් වටයේ සිය රංගනය ඉදිරිපත් කළ පසු විනිශ්චය මණ්ඩලවල සාමාජිකයන් සිය අසුන්වලින් නැගිට මේ කුඩා පැටවුනට සිය ආචාරය පුද කළහ. ඒ ඔවුන්ගේ විස්මිත රංගන හැකියාව හේතුවෙනි.නිම්හිම් නැති සතුටින් යුතුව ජයග්‍රහණය පිළිගත් මේ කුඩාවුන්ගේ සතුට දෙගුණ තෙගුණ වූයේ ඒ වෙනුවෙන් ඔවුන් ඉන්දියානු රුපියල් ලක්ෂ 50 ක ත්‍යාගයකට හිමිකරුවන් වීමෙනි.මුදල් ත්‍යාගය සහ ඔවුන්ට හිමිවන මරුටි සුසුකි රිට්ස් වර්ගයේ මෝටර් රිය ඔවුන්ට පිරිනැමුවේ අසහාය ඉන්දියානු නළු ෂාරුක් ඛාන් ය. ඒ සඳහා නිළි කැට්‍රිනා කායිෆ් සහ අනුෂ්කා ෂර්මා ද එක්වූහ.ඉන්දියාවේ කල්කටාවේදී පසුගිය නොවැම්බර් මස 25 වැනිදා පැවැති අවසන් මහා තරගයේදී මර්ජු සහ සොනාලි රංගන ඉදිරිපත් කළේ විදුලියක් මෙන් රිද්මයට අනුව ශරීර අංග චලන දක්වමින් යැයිඔවුන්ගේ රංගනයෙන් සිත් වසඟ වූ විනිශ්චය මණ්ඩලය පවසා තිබිණ. මේ විනිශ්චය මණ්ඩලයේ විශේෂ අමුත්තන් ලෙස කරන් ජොහාර්, කිරොන් කේර් සහ මලයිකා ඇරෝරා ඛාන් යන ඉන්දියානු කලාකරුවෝ සහභාගි වූහ.මේ රියැලිටි වැඩ සටහන සඳහා මරාජු සහ සොනාලි ඉදිරිපත් කරතිබුණේ කල්කටාහි ඉතා කුඩා සල්සා නැටුම් ශිල්පායතනයක් විසිනි.මරාජු කුඩා කල සිටම රංගනයට හපන්කම් දක්වන්නෙකි. සිය පුත්‍රයාගේ හැකියා හඳුනාගත් පියා ඔහු කල්කටාහි බිවාෂ් සල්සා නැටුම් ශිල්පායතනයට යොමු කළේය.සොනාලි ද කුඩා කල සිට රංගනයට දස්කම් පාන්නියකි. මේ පුංචි කෙල්ල ගමේ සිටීමෙන් ඇගේ හැකියා අපතේ යතැයි සිතූ ඇගේ වැඩිහිටියෝ ද ඇය කල්කටාවට රැගෙන ආහ. ඇය බිවාෂ් ශිල්පායතනයේ වසරක සිට නේවාසිකව සිටිමින් නැටුම් පුහුණු වූවාය.“මේ දරුවො දෙන්නම දවසට පැය දහය බැගින් නැටුම් පුහුණු වූවා. මේ දරුවන්ට මෙවැනි දැවැන්ත තරගයකින් ජය ගැනීම දරාගත නොහැකි තරම්. මට මේ දෙදෙනාගේ දක්ෂතා ගැන විශ්වාසයක් තිබුණත් ජයග්‍රහණය අදහාගත නොහැකි වුණා. මොවුන් මේ ඉදිරිපත් කළ සල්සා නර්තනය සාමාන්‍යයෙන් ඉදිරිපත් කරන්නේ වසර ගණන් පුහුණු වූ පළපුරුදු නර්තන ශිල්පීන්.මෙවැනි ළාබාල ශිල්පීන් දෙදෙනකු මේ ආකාරයේ සල්සා රංගනයක් ඉදිරිපත් කළ පළමු අවස්ථාව මෙයයි. මේ දරුවන් ඉතා ළාබාලයි ඒ නිසා තමන් ලබාගත් ජයග්‍රහණය කුමක් ද කියාවත් ඔවුන්ට තේරුම් ගන්න බැහැ” යැයි ශිල්පායතනයේ අධිපති සහ පුහුණුකරු බිවාෂ් චවුද්රි පවසයි.දරුවන් දෙදෙනා දිනාගත් මුදල් ඔවුන්ගේ නර්තන හැකියා දියුණු කර ඉහළ අධ්‍යාපනය සඳහා යෙදවෙනු ඇත. ඒ අතර ම මේ දරුවන් දෙදෙනාගේ රංගන සංදර්ශන ලොව පුරා පැවැත්වීමට ද පුහුණුකරු අදහස් කරයි.මේ රියැලිටි වැඩ සටහන ඉදිරිපත් කරන ඉන්දියානු රූපවාහිනි නාළිකාව දේශීය දක්ෂ ශිල්පීන් සොයා රටපුරා විවිධ නගරවල සංචාරය කරයි. තරග සඳහා වයස් බේදයක් නොමැති අතර සැමට ම සිය දක්ෂතා විදහා දැක්වීමට අවස්ථාව ලැබේ. එනිසාම එය ඉන්දියාව පුරා මෙන්ම ලෝකයේ අනෙක් රටවල ද ප්‍රේක්ෂකයන් අතර ජනප්‍රිය රියැලිටි වැඩ සටහනකි.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=as1312085</link>
    <topic>චාල්ස් කුමාරයා හමුවූ පේරාදෙණියේ උද්‍යාන සේවකයා</topic>
    <author>‍ඉනෝකා සමරවික්‍රම ඡායාරූප - සුදම් ගුණසිංහ</author>
    <content>චාල්ස් කුමාරයා හමුවූ පේරාදෙණියේ උද්‍යාන සේවකයාඒ එක්දහස් නවසිය හතළිස් එක අවුරුද්දයි. අද මෙන් නොව එකල පේරාදෙණිය උද්භිද උද්‍යානය හරහා මිනිස්සු එහා මෙහා ගියහ. එකල අක්කර එකසිය පනහක භූමි භාගයක පිහිටි උද්‍යානයේ සේවකයෝ එකසිය පනහක් පමණ සේවය කළහ. එවකට පැවැති පාලනාධිකාරිය අවටින් තවත් අය සේවයට බඳවා ගත්තේ ය‍. මේ ආරංචිය ලද වයස අවුරුදු පහළොවක පමණ කොලු ගැටයෙක් ද රැකියාවක් සොයා උද්‍යානයට ගියේ ය. ඒ වකවානුවේ පේරාදෙණි උද්‍යානයේ වැඩ බැලුවේ පාසන් නම් වූ ඉංග්‍රීසි ජාතිකයෙකි.“මම ගියා ඔහු හමුවෙන්න ඔහුට සිංහල බැහැ. මට යාන්තමින් ඉංග්‍රීසි පුළුවන්. මම ඔහුගෙන් රැකියාවක් ඉල්ලුවා. නමුත් ඔහු මට කිව්වේ තවම ඉස්කෝලේ යන වයසනේ දිගටම ඉගෙන ගන්න කියලා.ඔහු මාව ගන්න බැහැ කිව්වා. එක පාරටම ඔහු මාව තනි අතින් අරගෙන කිහිල්ලේ ගහ ගත්තා. ටිකකින් බිමින් තිබ්බා. රස්සාව ගැන බලාපොරොත්තු අතහැරිය මම යන්න ගියා. නමුත් ටික දුරයි යන්න ලැබුණේ ඔහු මට කතා කළා. ඔහු මට කිව්වා ඇවිත් වැඩ කරන්න කියලා. මම පහුවදා ඉඳලා වැඩට ගියා‍. දවසක පඩිය ශත තිස් දෙකයි මාසයකටම රුපියල් අටයි ශත දහයයි. ඒ කාලේ ඔය ලැබුණ ගාණ ඉහටත් උඩින්” ඔහු පවසන්නේ හිනැහෙමිනි.ඉංග්‍රීසි පාලන සමයේ පේරාදෙණිය උද්‍යානයේ සේවයට බැදුණු ඔහු ගන්නෝරුව මුරුතලාවේ පදිංචි ජී.එල්‍. ජයසේන ය. එක්දහස් නවසිය විසි හතරේ අප්‍රේල් විසි හතරවනදා උපන් ඔහුගේ දැන් වයස අවුරුදු අනූවකි. වයස අවුරුදු අනූවක් වුව ගෙවී ගිය ජීවිත කාලයේ සිදුවූ බොහෝ දේ විශේෂයෙන් ම තමන් රැකියාවේ නියුතු වූ පේරාදෙණි උද්‍යානයේ සිදුවීම් ඔහුට හොඳින් මතකය.“ඒ කාලේ උද්‍යානයේ මුළු ඉඩමම අක්කර එකසිය පනහක් තිබුණා. නමුත් ගඟට කඩාගෙන ගිහිල්ලා දැන් තියෙන්නේ අක්කර එකසිය හතළිස් හතක් විතර. ඉස්සර මම ගැටඹේ ඉස්කෝලෙට ගියේ පේරාදෙණිය උද්‍යානය හරහා. දැන් වාගේ නෙමෙයි. මිනිස්සු ඒ කාලේ උද්‍යානය හරහා එහා මෙහා ගියා. ඔය දැන් අබලන් වෙලා තියෙන එල්ලෙන පාලම ඒ දවස්වල හොඳට තිබුණා. මම උද්‍යානයේ වැඩට බැදුණේ කම්කරුවෙක් හැටියට. නමුත් සේවයෙන් විශ්‍රාම ගියේ පැළෑටි බද්ධකරුවෙක් හැටියට. අපේ අම්මයි තාත්තයි නම් කොහොමවත් කැමැති වුණේ නැහැ මම රැකියාවකට යනවට. ඒත් මම පුංචි කාලේ ඉඳලම ගස් කොළන්වලට ආදරය කරපු නිසා උද්‍යානයේ වැඩ කරන්න යන්න කැමැති වුණා.”එකල උදේ අට හමාරට උද්‍යානයේ සේවයට යන ජයසේන හවස හතර හමාර වනතුරු ම එහි සේවය කරන්නේ ය. ගහකොළ ඇසුරේ ගෙවන ජීවිතයට ඔහු බෙහෙවින් ප්‍රිය කළේ ය. ගස්වල නම සඳහන් ලේබල් ඇලවීම නිසා ඔහුට සෑම ගසකම උද්භිද නාම අදත් හොඳ හැටි මතකය.‍උද්‍යානයේ පටු මාවත් දිගේ අපි ඔහුත් සමඟ ඉදිරියට පියමනින්නෙමු. ඇතැම් විටෙක අප ඉස්සර කර‍ගෙන ඔහු ගසක් අසල නතර වන්නේ ය. ‘කැන්ඩ්ල් ට්‍රී’ ඔහු තනිවම මුමුනයි.“මොකක්ද ඒ ගහ...” අපි ඔහුට ළං වි අසන්නෙමු.‘කැන්ඩ්ල් ට්‍රීස්’ ඔහු නැවත කියයි.ඔය තියෙන්නේ ඉටිපන්දම් වගේ කරල් ඇවිත්. ඕක හරි ලස්සනයි.ඔහු ගහ ගැන අපට කියා දෙයි.මාවතේ තවත් බොහෝ දුර යන ඔහු ‍'මේ තමයි රජවරු හිටවපු ගස් තියෙන හරිය'. ඔන්න තියෙනවා ඩී.ඇස්. සේනානායක මහත්තයා හිටවපු සියඹලා ගහ. මේ තියෙන්නේ ය‍ූරි ගගාරින් ලංකාවට ආව වෙලාවේ හිටවපු ගහ. ඔහු එකින් එක විස්තර කරන්නේ ය.දන්නවද රැජන එක් දහස් නවසිය පනස් හතරේ ලංකාවට ආව වෙලාවේ උද්‍යානයට ආවා. එතුමිය උද්‍යානයේ සිරි බලද්දී අපි සේවකයෝ ඔක්කෝම දෙපස හිටියේ. ඒ කාලේ ආව හැම රාජ්‍ය නායකයෙක් ම වගේ උද්‍යානයට ආවා. අපි ඔවුන්ව ඉතාම ළඟට දුටුවා.”එදා පැමිණි රාජ්‍ය නායකයන් ළඟටම දුටු ඔහුට මෙදා චෝගම් උලෙළේ විශේෂ ආරාධිත අමුත්තා ලෙස මෙරටට පැමිණි චාල්ස් කුමාරයා අසලින් ම ඉඳගෙන ආගිය තොරතුරු කතා කිරීමට අවස්ථාව ලැබුණේ ය. ඔහු එය සලකන්නේ භාගයක් ලෙස ය.“මට එන්න කිව්වේ ලොකු මහත්තයා. චාල්ස් කුමාරයා මගෙන් නම ඇහුවා. වයස ඇහුවා. සේවය කරපු කාලේ සේවයට බැදුණු කාලේ ගැන ඇහුවා. යුද්ධ කාලේ ලංකාවට පැමිණි මවුන්ට් බැටන් සාමිවරයා මතකද කියලා ඇහුවා. චාල්ස් කුමාරයා බොහොම ළෙන්ගතුව මගෙන් තොරතුරු ඇහුවා. ඔහු සතුටු වුණා.චාල්ස් කුමාරයා සමඟ එක පෙළට හිඳ ආගිය තොරතුරු කතා කරන්නට ලැබුණ ද ඔහු එයින් ආඩම්බර නොවේ.චාල්ස් කුමාරයා - ජයසේන හමුව සිදුවුණේ කොහොම දැයි අපි පේරාදෙණි උද්භිද උද්‍යානයේ අධ්‍යක්ෂ ජෙනරාල් ආචාර්ය සිරිල් විජේසුන්දර මහතාගෙන් විමසුවෙමු.“කුමාරයා දැනුම් දීලා තිබුණා ඒ කාලේ ඉඳලා සේවය කරපු කෙනෙක් හමුවෙන්න අවශ්‍යයයි කියලා. අපේ ඉන්න පැරැණිම සේවකයන් අතරින් අතීතය කියන්න මතක තියෙන කෙනෙක් ඉන්නේ මොහු විතරයි. මම ඔහුට කිව්වා කුමාරයා පැමිණෙන දාට එන්න කියලා. ජයසේන කියන්නේ මේ උද්‍යානයට බොහෝම ආදරයෙන් කටයුතු කළ කෙනෙක්.”ඔහු හරි අප‍ූරු චරිතයකි. ගහකොළට ආදරය කරන ජයසේන තම සේවා කාලය තුළ කිසිදු දිනෙක උද්‍යානයෙන් මල් අත්තක් හෝ ගෙදර ගෙන ගොස් නැත.“මම බොහෝම ආදරෙන් තමයි මේ රැකියාව කළේ.‍ මුලින් මුලින් ගස්වල ලේබල් ඇලෙව්වට පස්සේ මම කළේ පැළෑටි බද්ද කරන එක. රෝස, වද ආදී මල් ගස් බොහොමයක් බද්ධ කෙරුවා. මම රත් හඳුන් ගහකුත් බද්ධ කරලා තියෙනවා. හැන්දෑවට ගෙදර ගියාට පස්සේ මම රෑ වනතුරු වත්ත පිටියේ ගස් හිටෙව්වා. ඒවාට සාත්තු කළා. මම ගෙදර හිටවන්න ගස් ගෙනිච්චේ සල්ලිවලට” ඔහු පවසන්නේ ය. ජයසේන පස් ‍දරු පියෙකි. ජයසේන තමන්ට ලැබෙන මුදල් වියදම් කළේ බොහෝ අර පරිස්සමෙනි. ඔහු රැකියාවෙන් ලද වැටුපෙන් නිවසක් ඉදිකර ගත්තේ ය. දරුවන්ට හොඳින් ඉගැන්නුවේ ය. ඔහුගේ දරුවෝ අද සමාජයේ උසස් රැකියාවල නියුතුව සිටිති.“අපේ ගෙදරත් ඉස්සර මල් වත්තක් වගෙයි. තාත්තා බොහෝම පිළිවෙළට ඒ කටයුත්ත කළා. එළවළු පලතුරු මල් වගේ ම සාදික්කා කරාබු නැටි වවලා තිබුණා. දැන් ඉස්සර වගේ නෙමෙයි තාත්තා වත්තේ පිටියේ වැඩ කරනවා අඩුයි” ජයසේන ගේ පුතු පවසන්නේ ය‍.ජයසේනට ගහකොළ පිළිබඳව ඇත්තේ දිගුකාලීන අත්දැකීමකි. ඔහුට වද මල් ගස්වල පත්‍රය බලා එහි පාට කීමට තරම් හැකියාවක් ඇත්තේ ය.“මං දන්නෑ මම ඒක කොහොම කියනවද කියලා. මට හිතෙන්නේ පළපුරුද්දෙන් වෙන්න ඇති. ඒ කාලේ පැළ බද්ධ කරද්දී ඒ ගැන එම කටයුත්ත බාරව සිටි මහත්තයා කියලා දුන්නා. බොහෝ දේවල් පොත්පත් බලලා තමයි කළේ. එක් දහස් නවසිය හැත්තෑ එකේ විතර ඒ කියන්නේ උද්‍යාන අධිකාරි හැටියට හිටපු ඩී.ඒ.ඒ. ජයවීර මහත්තයා ඉන්න කාලේ අපි බොහෝ පැළ බද්ධ කළා. රත්හඳුන් කියන ශාඛය දුර්ලභයි. මම ගම්මාලු ශාඛයකට රත්හඟඳුන් අංකුරයක් බද්ධ කෙරුවා. මවු පැළේ හැටියට ගත්තේ ගම්මාලු ගහ. මේන් තියෙනවා ඒ ගහ."ජයසේන අතු විහිදා වැඩී ඇති රත්හඳුන් ගස අතගාමින් පවසන්නේ ආඩම්බරයෙනි. මම ඉස්සර මුරුතලාවේ ඉඳලා උද්‍යානයේ සේවයට ආවේ ගියේ පා පැදියෙන්. එල්ලෙන පාලම ඒ කාලේ හොඳට තිබුණා. මට මතකයි එක් දහස් නවසිය හතළිස් එකේදී ආව මහා ‍ගංවතුර. එදා මේ උද්‍යානයේ ලොකු බිම් කඩක් වතුරෙන් යටවුණා. රාත්‍රියේ තමයි ගං වතුර ආවේ. පහුවදා උදේ අපි එනවිටත් වතුර පිරිලා. හැන්දෑවේ තමයි වතුර බැහැලා ගියේ.”වයස අනූවේදී ද ඔහු බෙහෙවින් කඩිසර ය. අතීතයේ දී තමන් අතින් සිටවූ ගස් දෙස බලමින් එදා ඇවිද ගිය මාවතේ අද ඔහු යන්නේ ආඩම්බරයෙනි.“ඒ කාලේ මේ පාරවල්වල අද වගේ තාර දාලා තිබුණේ නැහැ. පාරවල්වල තිබුණේ සුදු වැලි අතුරලා. ඉස්සර තණ කොළ පාගන්න දෙන්නේ නැහැ. මට මතකයි ඒ කාලෙත් උද්‍යානය බලන්න විදේශිකයෝ එනවා. ඔවුන් අප සමඟත් කතා කරනවා. මම තවමත් මේ උද්‍යානයට ආදරෙයි.”ඔහු එදා තොරතුරු පවසමින් ‍උද්‍යානයේ ගහකොළ අතර සැරිසරයි‍.“අපි දැක්ක දවසේ ඉඳලා තාත්තා මේ විදිහයි. මට වෙලාවකට හිතෙනවා ඔහු ගහට කොළට කතා කරන්න ඇති කියලා. අපි අපේ තාත්තා ගැන හරිම ආඩම්බරයි.” ජයසේනගේ පුතු පවසන්නේ ය.අදත් මාසයකට වරක් ඔහු පේරාදෙණියට එන්නේ ය. ඒ විශ්‍රාම වැටුප ලබා ගැනීම සඳහා ය. ඒ පැමිණි ගමනේදී ඔහු උද්භිද උද්‍යානයට ඒමට ද අමතක නොකරන්නේ ය‍. හේතුව තවමත් ඔහු ‍උද්‍යානයට දැඩි සේ ඇලුම් කරන බැවිනි.  විශේෂ ස්තුතියමාධ්‍යවේදී අනුසාර මාහිංගොඩ මහතා ඇතුළු උද්‍යාන කාර්යය මණ්ඩලයට.‍ඉනෝකා සමරවික්‍රම ඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=as1312086</link>
    <topic>ඔයත් එයාට නැතිවූණොත් මගේ පුතාට මොනා හිතේවි ද?</topic>
    <author/>
    <content>ඔයත් එයාට නැතිවූණොත් මගේ පුතාට මොනා හිතේවි ද?“දොර අරින්න දුවේ... එක විනාඩියකට මේ දොර අරින්න. මට සමාවෙලා දොර අරින්න මගෙ මැණික...”විමල් ගේ බැගෑබර හඬ තවමත් නදීගේ දෙකනෙහි නින්නාද වෙයි. එවන් සෝබර ආයාචනයකටවත් මොළොක් නොවූ සිත පිළිබඳව ඇය පුදුමයට පත් වූවා ය. සුවච කීකරු විනීත දියණිය මේ තරම් කඩිනමින් අතුරුදහන් වී ද? නිති මුදු මොළොක් බවම විදහා පෑ යව්වනිය වෙත මේ සා දැඩි බවක් ගැබ් ව තිබුණේ ද?තාත්තා ගේ උණුසුම් ප්‍රාණයෙන් මිදී කාමරයට දිව ආ නදී දොරගුළු ලා ගත්තාය. නිදහසට කරුණු ගෙනහැර පාන්නට ඔහුට ඉඩ දෙන්නට ඇය කැමති නොවූවාය. ඒ සඳහා ඔහුට ඉඩ ප්‍රස්තාවක් ලබා දිය යුතු නැත. තමාගේ මුළු මහත් ජීවිතයම රැවටිල්ලක් බව ඇය යළි යළි සිහි කළේ කඳුළු වගුරුවමිනි.“නදී...”අමරාගේ හඬ කවර දිනකටත් වඩා දැඩිය. එසේ වුව යුවතිය හිස නොඔසවාම ඇ‍ඳෙහි තවත් ගුලි වූවාය.“දැං ඉතිං හොඳටම ඇති. ඔය ඇඬිල්ල නවත්තලා ජීවිතේ අලුතින් පටං නොගන්නවනම් මාත් ඔයාට නැතිවෙයි...”ඇඳ මත හිඳ ගන්නවා වෙනුවට කාමරය අස්පස් කර දමන්නට ඇය පෙලඹුණේ ශෝකාකූල මිනිබිරියගේ දසුනින් තමා නොසැලෙන බව විදහා පෑමට විය යුතු ය.“මිනිස්සුන්ට ඔයිට වඩා දුක් කරදර සිද්ධ වෙනවා. මේ ලෝකෙ අම්ම නැති එකම දරුව ඔයා නෙමේ. අම්ම තාත්තා දෙන්නම නැති දරුවො ඕන තරම් ඉන්නවා ලෝකෙ පුරාම”ඇය කාමරයේ ඔබ මොබ යමින් දිගින් දිගටම කතා කළාය.“බලන්න සුනාමියෙන් මොනතරම් විනාශයක් වුණා ද... ගෙවල් දොරවල් විතරක් නෙමේනෙ දරුවන්ට මවුපියන් නැති වුණා... මවුපියන්ට දරුවො නැති වුණා. ඒ වුණාට මුහුද උදුරගෙන ජීවිත වෙනුවෙන් කවුරුවත් මුහුදට පැන්නෙ නෑනෙ... ජීවිතේට මුහුණ දුන්නා. ඒකයි වෙන්න ඕන. මොන තත්ත්වයක් යටතේ වුණත් ධෛර්යයෙන් ජීවිතේට මූණ දෙන්න ඕන.”දයාවෙන් මොළොක් නොවූ ඒ වචන නදීගේ කඳුළු වියළා දැමුවාක් මෙනි.“ඔයා මගේ මිනිබිරී වෙන්න කලිනුයි ඔයාගෙ තාත්තා මගේ පුතා වුණේ. මගේ පුතා දුක් විඳිනවා මට බලා ඉන්න බෑ... එයාට ඉස්සර වෙලාම ඔයාගෙ අම්ම නැති වුණා. එයා ආයෙත් බැන්දෙත් ඔයා නිසා. දැං ඔයත් එයාට නැති වෙනකොට මොනතරම් දුක හිතෙනව ද කියල ඔයාම ටිකක් හිතල බලන්න...”නදී හිස එසෙව්වා ය. කොතෙකුත් කොට්ටයේ මුහුණ ඔබා ගැනීම නිසා අවුල් ව ගිය හිසකේ ඇගේ දුක්මුසු බව දෙගුණ තෙගුණ කරයි.“ඔයා නිකමටවත් කල්පනා කළා ද නදී ඔයාගෙ මේ හිතුවක්කාර වැඩ හින්ද ඔයාගෙ තාත්තයි අම්මයි රණ්ඩු කරන බව...”“ඒ මගේ අම්ම නෙමේÓයි යුවතිය බැරෑඩිව ගිය හඬින් කෑ ගෑවා ය.“ඇයි නැත්තෙ. ඔයාව කුසින් නොවැදුවට ඒ ඔයාගෙ අම්ම තමා. ඔයාව නැළෙව්වෙ කිරි පෙව්වෙ නෑව්වෙ ලාලනී. ඔයාගෙ අම්මට ඔයාව වඩාගන්නවත් ලැබුණෙ නෑ නදී. ඔයාව හැදුවෙ ලාලනී. ඒක කවදාවත් අමතක කරන්න එපා...”කිව යුතු යමක් මුවඟ නොනැඟුණෙන් නදී දෙදණ මත මුහුණ හොවාගත්තා ය.“යන්න... ගිහිං නාන්න” යි අමරා කීවේ තවදුරටත් කතා කිරීමෙන් මිනිබිරිය යළි නොසන්සුන් වනු ඇතැයි සැකයෙනි. එහෙත් දයාන්විත වචන ද සිප වැලඳ ගැනීම් ද ඇය ශෝක‍යේ ගැඹුරට ම තල්ලු කර දමන බව අමරා වටහාගෙන සිටියාය. ඒ නිසා ම නදී අරබයා තරමක් දුරට රළු පරළු විය යුතු යැයි තීරණය කළාය. එහි වරදක් නැතැයි ඒත්තු ගියේ යුවතිය ඉතා සෙමින් වුව තමාට අවනත වන බව දැකීමෙනි. බලා සිටින්නෙකු තුළ නොඉවසිලිමත් නොරිස්සුමක් ඇති කරවන තරමට නදී ඇ‍ඳෙන් බසින්නට කාලය නාස්ති කළාය.“ඉක්මන් කරන්න ළමයෝ” යි අණ දෙන්නට අමරා වෑයම් නොකළාය. අනුචිත එක ම වචනයක් වුව නැවතත් ඇය ඇඳ මත හොවන්නට සමත් වෙනවා නිසැක ය.“අවුරුදු දහනවයක් තිස්සෙම තමුන් අම්ම ය කියල හිතාගෙන හිටියෙ තමුන්ගෙ අම්ම නොවෙන බව හිටපු ගමං දැනගත්තහම මොන ගෑනු ළමයට ද දෙයියනේ ඉවසන්න පුළුවන්...” යි සිතමින් ඇය නදීගේ අලසකම ඉවසුවාය.“කොට්ටෙ කඳුළුවලින් තෙමිල” යි තොල මතුරමින් ඇය කොට්ට උරය ගලවා දැමුවා ය. නදී කාමරයෙන් පිට වූයේ රෝගියෙකු මෙනි.“අපි තේ ටිකක් බොමු ද දුවේ?”විසිත්ත කාමරයෙහි සුව පහසු අසුනකට බර වී හුන් රණසිංහ ඇසුවේ කාරුණික හඬිනි. ඇය ඔහු දෙස බලා සිටියේ විමතියෙන් අයාගත් දෙඇසිනි. තමා ශෝකයෙන් පීඩිත ව පසුවන බවක් ඔහුට නොපෙනේදැයි ඇය කල්පනා කළේ තරමක අප්‍රසාදයෙනි. ඇතැම් විට වියපත් දුබල දෙනෙත තමාගේ දුක්ඛිත ස්වරූපය වසන් කරනවා විය හැක.“පොඩ්ඩක් ඉන්න අනේ... දූ නාල ම තේ හදයි...” යි අමරා කීවේ කිළිටි රෙදි පෙරෙදි දෑතින් ගෙන කාමරයෙන් පිටතට එමිනි.“ඔයා නානකොට නදී මේ රෙදි ටිකත් හෝදලා දාන්න.”නිරායාසයෙන් දිගු වූ තුරුණු දෑත මත රෙදි පොදිය තැබු අමරා මුළුතැන්ගෙය වෙතට ගියා ය.නදී නාන කාමරයට පිවිසුණේ නොමනාපයෙනි. වසර දහනවයක් පුරා රවටනු ලැබු කෙල්ලකට රෙදි සෝදන්නට දීම කොතරම් සාධාරණදැයි ඇය කල්පනා කළේ මුහුණ එල්ලා ගනිමිනි. එහෙත් රෙදි කැබැල්ලෙන් කැබැල්ල හෝදන කල ඇය වෙලා ගත් කණස්සල්ල ද නොමනාපය ද තුනි වී ගියේ පුදුමාකාර ලෙසිනි.නාන කාමරයෙන් පිටතට ආ යුවතිය වෙත සෝ තැවුලක සේයාවක්වත් නොවී ය. පසුපස මිදුලේ රෙදි වැනුවේ නව ප්‍රාණයක් ලද එකියකි.කාමරය තුළ සිරගත ව කඳුළු සැළුවේ තමාමදැයි ඇයට වරෙක සිතිණ. සැණෙකින් දෙනෙත අඳුරු ව ගියෙන් තිගැස්සුණු ඇය “ක... කවුද?” යි හඬ ගෑවා ය.සිනාව මැඬ ගනිමින් ඇගේ දෑස වසාගත් දෑතේ හිමිකාරිය සුපුරුදු රුවින් දිලුණාය.සිය දෑතින් දෑස වසාලු දෑත පිරිමදින්නට වූ නදී “න... නංගි...” යි කෑ ගෑවාය. චාපා සොයුරියගේ දෑස මතින් දෑත ඉවත් කළේ හඬ නඟා හිනැහෙමිනි.“අම්මෝ... මං බයවුණා” නදී අතක් ළය මත තබා රුවා බැලුවාය.“ඇයි ඔයා හිතුවෙ අර බනිස්කාරයා කියල ද?”“යන්න... ඔයා හරි නරකයි...” යි කීව ද සුජිත්ගේ සෙනෙහෙබර බැල්ම නදීගේ දෑස අබියස යළි යළි ඇඳුණේ ය.“පව් අක්කි... සුජිත් අයියා... හැමදාම ඔයාව අහනවා.”“එයාට කියන්න මං මැරි කළා කියලා...” යී කී නදී නැවතත් රෙදි වනන්නට වූවාය.“අම්මෝ මට බෑ... එයා බනිස් ගෙඩියක් හිර කරගෙන මැරිල යයි... මාර දුකෙන් ඉන්නෙ...” චාපා සොයුරිය වටා කැරකෙමින් කතා කළාය.“කා එක්ක ද ආවෙ?” යි නදී ප්‍රශ්න කළේ හිස් බේසම ඔසවා ගනිමිනි.“කා එක්ක ආවත් මං ආපහු යන්නෙ ඔයත් එක්ක” යි කී චාපා සිය සොයුරිය දෙස එක එල්ලේ බැලුවාය.“ඔයා නැතිව පාළුයි අක්කි. මට නං තව එක දවසක්වත් ඉන්න බෑ ගෙදර ඔයා නැතිව”නැගණියගේ බැගෑබර වදන් නොඇසුණ ලෙසින් නදී නිවෙස වෙත ගමන් කළාය.“ඔහොම ඉන්න අනේ...” හි හඬ ගෑ යුවතිය නදී පසුපස දිව ගියාය.“තාත්ත කීවෙ අඬ අඬා ඉන්නව කියල... මේ ෂෝක් එකට ඉන්නෙ මෙයා” යි ............. තෙපලමින් ඇය නදී ගේ ඉහටියෙන් අල්වා ගත්තා ය.“තාත්ත ආව ද?”“ම්... නැතිව...? මට එන්න දෙයි ද අම්ම තනියම...?”නදී ආපසු හැරුණා ය. සඟවාගන්නා තතනන සිනාව දැක සැකයෙන් දෑස හකුළා ගත්තා ය.“බොරු බොරු... ඔයා එන්න ඇත්තෙ ක්ලාස් යනව කියල...”“එසේ ය කුමරිය” යි කී චාපා උඩුකය පහත් කළා ය.“ඒ කියන්නෙ ඔයා අද ක්ලාස් කට් කළා...?” නදී කෝපයෙන් ප්‍රශ්න කළා ය.“ඔව් ඉතිං... අක්කිව කොච්චර දවසකින් දැක්කෙ නැද්ද... තාත්තයි අම්මයි දෙන්නම නෝ කතා නෝ සිනා ඉතිං මම ආවා ඔයා ව බලන්න...”නදීගේ මුහුණ අඳුරු වූයේ මාපියන් සිහිව සිත රිදුම් දුන් බැවිනි.“අම්ම මට බණිනව ද නංගි...?” යි ඇය ඇසුවේ පහත් හඬිනි.“බණින්න කට අරින්න එපායැ... එයා ගොළු වෙලා... අනේ අක්කි ඔයා නැතිව අපි හැමෝම ගොළු වෙලා... ප්ලීස් අපි ගෙදර යමු...”කෙළිලොල් චාපාගේ දෑස පිරුණු කඳුළු දුටු නදී තිගැස්සුණා ය.“මගෙ නංගි... මගෙ රත්තං නංගි... එක අම්මගෙ දරුවො නොවුණත් අපි එක තාත්තගෙ දරුවො” යි හඬ ගාන්න උවමනා වූවද ඇය නැගණිය වැලඳ ගත්තේ නිහඬවමය. ඒ සඳහා එකම බාධාව වූ බේසම ඇගේ දෑතින් ගිලිහී බිම පතිත විය.“අක්කල නංගිලා තේ බොන්න එන්න...”අමරාගේ උච්ච ස්වරය ඔවුන් හඹා ආවේ ය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=as1312087</link>
    <topic>වෛද්‍යවරයකුගේ  නොසැලකිල්ලෙන් සැත්කම වැරදී මවක් මරුට</topic>
    <author>ඉනෝකා පෙරේරා බණ්ඩාර</author>
    <content>වෛද්‍යවරයකුගේ  නොසැලකිල්ලෙන් සැත්කම වැරදී මවක් මරුටළඟ ළඟ දින දෙකක් ම සිහි නැතිව ඇදගෙන වැටුණට ඒ, බරපතළ හෘද රෝගයක ලක්ෂණයක් බව කාන්තිට නිකමටවත් දැනුණේ නැහැ.මීටියාගොඩ ඉඳන් ඈ ගාලු ගියේ පුංචි ලෙඩක් වුණත් ඉක්මනින් සනීප කරගන්න ඕනෙය කියන සිතිවිල්ලෙන්. එහෙම හිතන්න ඇයට හේතු තිබුණා. අවුරුදු දොළහක් වෙච්චි පවුල් ජීවිතේ හෙමි හෙමින් ගලා ගියේ ආදර‍යත් එක්ක. ලොකු දූට අවුරුදු දොළහ ලැබුවා විතරයි. පොඩ්ඩට යන්තම් අවුරුදු අටයි. හොඳට ඉගෙන ගන්න දරුවො දෙන්නගෙ අනාගතේ යහපත් කරන්න නම් අපි යහතින් ඉන්න ඕනේ... ඈ නිතර හිතුවේ එහෙම.ඒත්, වෛද්‍යවරයකුගේ නොසැකිල්ල නිසා කාන්ති ජීවිතේ දාලා යනවා. සැමියා වගේ ම අම්මෙක් නැති දරු දෙන්නෙක් මේ ලෝකෙ තනි වෙනවා.‍එඩ්වඩ් අහංගම හදිසි මරණ පරීක්ෂකතුමාගේ හිත සංවේදී කළ මේ මරණය පිළිබඳ ඔහු පස්සෙන් පන්නමින් හෙව්වෙත් ‍ඒ නිසා.සැඟවෙන්න වැළලෙන්න ගිය අහු මුළු කොන් හාරමින් කාන්තිගේ මරණෙට සාධාරණයක් ඉටු කරන්න ඔහු දවස් ගාණක් වෙහෙසුණා.ඔහු හිතුවා හරි. ඇත්තටම ඒ මරණයට හේතු වුණේ වෛද්‍යවරයාගේ නොසැලකිල්ල. අන්ත අසරණ වෙච්චි මොහොතක, ජීවිතය ලබා දෙයි කියල හිතන එකම කෙනා, වෛද්‍යතුමා. හැම රෝගියකුගේ ම ජීවත්වීමේ බලාපොරොත්තු ගොඩනැ‍ඟෙන්නේ ඔහු මත්තෙ. ඒත් කාන්තිට වුණේ, ජීවිතය දෙයි කියල හිතපු කෙනා නිසා ම ජීවිතේ දාලා යන්න.“ඇගේ මරණයට හේතුව ලෙස, විශේෂඥ අධිකරණ වෛද්‍ය නිලධාරි තුමා නිගමනය කර තිබුණේ, ශල්‍යකර්මය කිරීමෙන් අනතුරුව මිය ගිය අය සිහි නොමැතිව සිටීම නිසා, ශරීරයේ බහු විධ ග්‍රන්ථි අක්‍රිය වීමෙන් මරණය සිදුවූ බවයි.“මා ඇගේ ශල්‍යකර්මයේ ආරම්භයේ සිට සියලු ලිපි ලේඛන පිරික්සුවා.සිහිනැතිවූ විට ඈ පළමුව ඇතුළත්වී තිබුණේ බලපිටිය රෝහලට. එතැනින් ඇය කරාපිටිය රෝහලේ විශේෂඥ වෛද්‍ය ආර්.ඩී. මදුරාව මහතා වෙත යොමු කර තිබුණා. ඔහු ඇය හෘද රෝග විශේෂඥ කේ. ශිවකුමාර් මහතා වෙත යොමුකර තිබුණේ එය හෘද රෝගයක් ලෙස හඳුනාගත් නිසයි. නමුත් වෛද්‍ය ශිවකුමාර්, ශල්‍ය වෛද්‍යවරයෙක් නොවන නිසා, ඔහුත් ඇය ඉතාමත් සුප්‍රසිද්ධ ශල්‍ය වෛද්‍යවරයකු වෙත යොමු කළා.හැබැයි වෛද්‍ය ශිවකුමාර්, මෙය විරල හෘද රෝග තත්ත්වයක් බවත් එය කාන්තිගේ හෘදය වස්තුවේ ක්‍රියාකාරිත්වය අඩපණ කර ඇති ආකාරයත් රූ සටහන් මඟින් පැහැදිලි කර තිබුණා. ඔහු දක්ෂ ඉන්දියානු වෛද්‍යවරයෙක්. ඔහු යළි ලංකාවට පැමිණීමට නියමිතව තිබුණේ කාන්තිගේ ඔපරේෂන් එකෙන් පසුවයි.කෙසේ වෙතත් කොළඹ සුප්‍රසිද්ධ පෞද්ගලික රෝහලකදී ඇගේ සැත්කම සිදු කෙරුණා. සතියකට පමණ පසු ඈ යළි ඩොක්ටර් ශිවකුමාර් ළඟට ගියේ සැත්කමේ වාර්තා ද සමඟ, ඉහිලුම් ගිය සතුටින්.ඒත් පුදුමයක්! ශල්‍ය කර්මයෙන් පසුත් ඇගේ හෘදයේ ‍රෝගී තත්ත්වය එලෙසමයි. සුවිශේෂී පරීක්ෂණ කිහිපයකින් අනාවරණය කරගත් රෝගී තත්ත්වය එලෙසම තිබියදී සිදු කළ සැත්කම කුමක්ද....? ඩොක්ටර් ශිවකුමාර් යළි යළිත් සිතුවා.අනික මේ සැත්කම සිදුකළ වෛද්‍යවරයා, එම්බීබීඑස් වෛද්‍ය උපාධිය, පශ්චාත් වෛද්‍ය උපාධිය විතරක් නෙවෙයි, පිටරට පුහුණුවකුත් ලබා තිබුණා‍. ඒ රටෙනුත් ඔහු වෛද්‍ය උපාධිය ලබා තිබුණා. ඒ වගේ ම ‍ලංකාවේ පශ්චාත් වෛද්‍ය ආයතනයෙන් රන් පදක්කමක් ද ඔහු දිනාගෙන තිබුණා.නමුත් සැත්කම කිරීමට පෙර මේ කාන්තාවගේ හෘදයේ රෝගී තත්ත්වය ලියූ සටහන ඔහු හරියට කියවා තිබුණේ නැහැ. එය අඟලක් පමණ උස් අකුරින් ලියූ සටහනක්. එය පෙනෙන්නේ නැතැයි කිසිවකුටත් තර්ක කිරීමට නොහැකියි. ඔහු එය කියවා අවබෝධ කරගත්තා නම් වෙනත් සැත්කමක් කරන්න විදියක් නැහැ.මොකද ‘Large Sinus Venous Atrial’ ලෙස එම විශේෂ තත්ත්වය පැහැදිලිව ලියා තිබුණා. කෙසේ වෙතත් ශල්‍යකර්මය කළ ශල්‍ය වෛද්‍යවරයාට රෝගියාගේ මේ තත්ත්වය යළි දැනුම් දුන්නා.ඒ පාර ඔහු එකඟ වුණා මේ ශල්‍ය කර්මය නැවත නොමිලයේ කරන්න.නමුත් මේ අවස්ථාවේ දෙවැනි ශල්‍යකර්මයක් සාර්ථක වේ යැයි කිව නොහැකි යි. රුධිර වහනය වගේ ම, හෘදය වස්තුව දුර්වලවීම කියන කාරණා නිසා අවදානම වැඩියි. ඒ බව වෛද්‍ය ශිවකුමාර් ඇගේ සැමියාට කියා තිබුණා.නමුත් නි‍රෝගී භාවය ලබාගැනීමේ දැඩි උවමනාවක් මේ මව තුළ වූ නිසා , ඈ දැඩි අධිෂ්ඨානයෙන් යුතුව සැත්කමට මුහුණ දී තිබුණා.පැය ගණනක යළි දීර්ඝ සැත්කමකට මුහුණ දුන් ඈ යළි සිහි නොලබාම මිය ගියා.අවදානමක් පෙනි පෙනීත්, නොමිලයේ මේ සැත්කම යළි කරන්නට, අර ශල්‍ය වෛද්‍යවරයා ඉදිරිපත් වූයේ ඇයි? ඕනෑ මෝඩයකුට තේරෙනවා මෙතැන ශල්‍ය වෛද්‍යවරයාගේ නොසැලකිල්ල‍ තිබුණු බව.අනෙක ශිවකුමාර් වෛද්‍යතුමා පැහැදිලිව කියා තිබුණා සැත්කමින් පසුත් රෝගි තත්ත්වය එලෙසමයි කියා. මේ කරුණු කාරණා සසඳන විට මරණයට හේතුව ඉතා හොඳින් පැහැදිලියි.“දින තුනක් තිස්සේ මම මේ වෛද්‍යවරු දෙපළගෙන් ප්‍රශ්න කළා. ඩොක්ටර් ශිව කුමාර් සාක්ෂි දීමට ඉන්දියාවේ සිට පැමිණියා.නමුත් අර ශල්‍ය වෛද්‍යවරයා තමන්ගේ බේරීමට නොයෙකුත් කරුණු ඉදිරිපත් කළා.පළමු ශල්‍ය කර්මයේදී හෘදය වස්තුවේ අමාරුවක් තිබූ බවත්, එය හරි ගැස්සවූ බවත් ඔහු පැවසුවා. නමුත් මගේ ප්‍රශ්නය වුණේ අවශ්‍ය දේ නොකළේ මන්ද කියන එකයි. අනික හෘදය වස්තුව ඉදිමී තිබුණු බවත්, Secondom ASD තත්ත්වයක් තිබූ බවත් ඔහු පැවසුවා. ඒ හැරෙන්නට වෙනත් හේතුවක් ඔහු නුදුටු බවයි, ඔහු කියා සිටියේ. එහෙනම් අර වගේ සුවිසල් පෞද්ගලික රෝහලක නොමිලයේ යළි දෙවැනි සැත්කමක් කරන්නට ඔහු ඉදිරිපත් වූයේ ඇයි? තමන්ට යම් වරදක් සිදුවූ බව ඔහුට දැනෙන්නට ඇති.කොහොම වුණත් මේ පටලැවිල්ල මේ විදියට හාරා අවුස්සා එළියට ගත්තත් අවසානයේ හොඳින් ජීවත්වූ අහිංසක පවුලක දරු දෙන්නකුට අම්මෙක් නැති වුණා. සැමියකුට හොඳ බිරියක් අහිමි වුණා. ‘Medical Misadventure’ මං අන්තිමට ලියුවෙ එහෙම...”කොයිතරම් දක්ෂ වෛද්‍යවරයකු ළඟට ගියත් තමන්ගේ ලෙඩේ පිළිබඳ ප්‍රශ්න කිරීම, එය හාරා අවුස්සා දැන ගැනීම රෝගියකුගේ වගකීමකි. තමන්ට සිදු කරන්නට යන්නේ කුමන සැත්කමක් ද එහි ස්වභාවය, ගත වන වේලාව පිළිබඳ තේරෙන අයුරින් ප්‍රශ්න කිරීමේ කිසිදු වරදක් ද නැත. වෛද්‍යවරයාට තරහා යාවි යි බියෙන් රෝගින් එසේ නෑසුවත් තමන් පිළිබඳ දැන ගැනීමට තමන්ට අයිතියක් තිබෙයි.අද, අම්මා අහිමි ඒ දරු දෙන්නා කොහේ හෝ තැ‍ෙනක දුක්බර ජීවිතයක් ගෙවනවා විය යුතු ය.සැත්කම කළ වෛද්‍යවරයා යළි යළිත් සැත්කම් කරමින්, වෛද්‍ය ක්ෂේත්‍රයේ සිටිනවා විය හැකි ය.එඩ්වඩ් අහංගම හදිසි මරණ පරීක්ෂකතුමාගේ මතකයේ රැඳි තවත් සුවිශේෂී අත්දැකීමක් මෙසේ ය. සුනාමිය හා බැඳුණු මේ සිදුවීම තංගල්ලේදී සුනාමියට හසුවූ එක් විදේශිකයකුගේ සිරුරක් මරණ පරීක්ෂණයෙන් පසු ලන්ඩනයට යවා තිබුණා. නමුත් ලන්ඩනය කියනවා මෙය ස්විස්ටර්ලන්ත ජාතිකයෙක් මිස එංගලන්ත වැසියකුගේ නොවන බව.එවිට මා DVI කොමිටියේ සභාපතිවරයා ස්විස්ටර්ලන්ත තානාපති කාර්යාලයෙන් මට පැමිණිලි කළා හැකි ඉක්මනින් නිවැරැදි කරදෙන මෙන්. බ්‍රිතාන්‍ය ජාතික‍යකුගේ නමක් ලිපිනයත් සඳහන්ව තිබූ නිසා මේ පටලැවිල්ල වුණත්, ඒ ගැන මට හරි ලැජ්ජාවට පත් වන්නට වුණා. මොකද දකුණු පළාතේ දී ඒ මරණ පරීක්ෂණය පවත්වා තිබුණේ හරිම නොසැලකිලිමත් ලෙස. ඒ මදිවාට ඒ වැරැද්ද හදන්න ඔවුන්ට කිසි හදිසියක් තිබුණේ නෑ.මට මේ ගැන අධිකරණ අමාත්‍යාංශයට පැමිණිලි කරන්න වුණා. රෙජිස්ටාර් ජනරාල්වරයාට පැමිණිලි කරන්න වුණා. අපේ රටේ පමාව නිසා ලන්ඩනයේ සති කිහිපයක් මේ මිනිය හිරවෙලා තිබුණා. නිදහස් කර ගන්න බැරිව.මං මැදිහත් වෙලා අධික වෙහෙසක් දරලා යන්තම් ජිනීවා වෙත යවන්න කටයුතු සැලසුම් කළා. මං තරමට ඒ ‍තානාපති කාර්යාලත් ඒ කරදරය වින්දා.මරණ පරීක්ෂණයකදී වෙන පුංචි වැරැද්දකින් කෙනෙකුට වගේ ම රටකටත් විශාල අසාධාරණයක් සිදුවෙන්න පුළුවන්. නමුත් මිය ගිය පුද්ගලයාට හා ඔවුන්ගේ සමීපතමයන්ට සාධාරණයක් ඉටු කරන්න නම් ඒ අධික වෙහෙස අප දරා ගත යුතුයි.මගේ මරණ පරීක්ෂණ ජීවිතය පුර‍ාම ඇත්තේ ඒ තෘප්තිකර හැඟීම පමණයි....” අහංගම මහතා පැවසුවා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=as1312088</link>
    <topic>නෙළුම්විල</topic>
    <author/>
    <content>නෙළුම්විල‍හේමපාල මුනිදාස සූරීහු මගේ පුවත්පත් ලෝකයේ ගුරුවරයා ය. වයස 54 දී මිය ගිය ඔහුගේ ජීවිතයේ අවසාන කාලයේ දී මම ඔහු සමීපව ඇසුරු කළෙමි.ඔහු අවසන් හුස්ම හෙළුවේ දෙසැම්බර මස 29 වැනි දිනකය. ඒ 1957 ය. ‘ස්වදේශ මිත්‍රයා’, ‘සිංහල බෞද්ධයා’, ආදි පුවත්පත් කිහිපයක් ඔස්සේ සුවිශාල ජාතික මෙහෙවරක් කළ ඔහු අද පරපුරට අමතක වී ඇත්තේ සිහිපත් කිරීමක් වුව සිදු නොවන බැවිනි.ඔහු කෙරෙහි විමසුම් ඇස හෙළීමට ආසාවක් වැඩෙනු පිණිස ඔහු ‘සිංහල බෞද්ධයා’ පත්‍රයට ලියූ මිනිස්කමින් පිරිපුන් කතාවක් මගේ බසින් පහත දක්වමි.ලක්දිව ආක්‍රමණය කරනු පිණිස මානවම්ම කුමාරයා මහා සේනාවක් සමඟ කඩා වදින විට මෙරට පාලනය කරමින් සිටියේ දාඨෝපතිස්ස රජු ය. පොත්ථකට්ඨ යනු ඔහු ගේ මහ සෙනෙවියා ය.සතුරු සේනාව සමඟ යුද වැදුණ පොත්ථකට්ඨ සෙනෙවියාට නරක ආරංචියක් ලැබුණේ ය. ඒ, දාඨෝපතිස්ස රජු සතුරන් අතින් මැරුණු බව ය.පොත්ථකට්ඨ සෙනෙවියා කළේ වහා පළා යෑමය. මේරුකන්දර නමැති දනව්වේ විසූ තම සගයා ඔහුට සිහිපත් විය. එහෙයින් සෙනෙවියා පැරණි මිතුරා සොයා එහි ගියේ ය.මිතුරෝ දෙදෙනා මුණ ගැසුණ හ.‘යහළුව, යුද්ධයෙන් පැරද, අනාථව පැමිණියෙමි. සතුරෝ මා පසුපස ලුහු බැදිමින් සිටිති. මට දැන් ඔබ හැර අන් සරණක් නැත.’ පොත්ථකට්ඨ කීවේ ය.ඒ ඇසූ ඔහු ගේ මිතුරා මෙසේ කල්පනා කළේ ය.‘... යුද්ධයෙන් පැරද අසරණව පැමිණ සිටින මිතුරා නෙරපා හැරීම මිත්‍රද්‍රෝහී ක්‍රියාවකි. අනිත් පැත්තෙන් බලන විට, ඔහුට රැකවරණ සැලසීම රාජද්‍රෝහී ක්‍රියාවක් වෙයි. වුණ දෙයක් වුණාවේ. මම මිතුරාට පිළිසරණ වෙමි.’ එසේ සිතූ හේ මිතුරාට රැකවල් සැලසුවේ ය.වැඩි දිනක් ගත නොවී ය. රාජ පුරුෂයෝ පොත්ථකට්ඨ සොයා මේරුකන්දර දනව්ව වටකළහ.කල්‍යාණ මිත්‍රයා ඒ තීරණාත්මක අවස්ථාවේ මෙසේ කල්පනා කළේය.‍‍'පොත්ථකට්ඨ නෙරපා හැරීමෙන් දක්වන මිත්‍රද්‍රෝහිත්වයේ නින්දාවෙනුත්, ඔහු රැක ගැනීමෙන් අත්වන රාජද්‍රෝහිත්වයේ නින්දාවෙනුත් බේරෙමි.’‍එසේ අදිටන් කරගත් හේ උග්‍ර විෂක් කා සිය දිවි තොර කර ගත්තේ ය.තමන් වෙනුවෙන් තම මිතුරා දිවි තොරකර ගත් බව දුටු පොත්ථකට්ඨ ද එය ම අනුගමනය කළේ ය.ඉතා ළා බාල වියේදීම පත්‍ර කලාවට හා ග්‍රන්ථකරණයට පිවිසි හේමපාල මුනිදාස සූරීන් පිළිබඳ අංශු මාත්‍රයක හෝ අවබෝධයක් ඔහු ‘සිංහල බෞද්ධයා’ පත්‍රයට ලියූ ඒ කතාවෙන් අද පාඨකයාට ලැබෙනු ඇත.ඉදින් ඔහු ගැන කියවා බැලීමත් මතු පරපුරට ඒ දැනුම දීමත් ඔබගේ යුතුකමය.වැල්ලම්පිටියේ, කුරුණියවත්තේ, සෝමසිරි කස්තුරිආරච්චි මහතා විසින් යොමු කරන ලද සටහනක් ඇසුරිනි.  ළැම උඩ මුළු රුව සඟවාගෙන මූණ නිදියන චූටි දුව මට සැනසුම ගේන අත උඩ තුරුලු වී මට සෙනහස පාන මගෙ පෙම්බරිය විය මගෙ ගෙපැලට පානමේ පොඩි කුරුලු කූඩුව මතු රැක ගන්න සරණක් සොයා ගිය පසු හිත සැනසෙන්න මිනිසෙකු වෙසින් සිටි දෙවියෙකු දුක දන්න දුන්නා රැකියාව කොන්දොස්තර වෙන්නඅම්මා මිත්තණිය, නැගණිය වැනිවු ළදුන් හිරකර දමාගෙන දහඩිය පිරුණ මුවින් බසයේ තෙරපෙද්දි අතදරුසිඟිති පුතුන් මගෙ හිත හැඬුවා සිහිකර ගෙදර බුදුන්මුදලේ බලය රජවුණු මේ කුරිරු ලොවේ හද තුළ තෙතක් නෑ හසරැල් නොමැති මුවේ පස්සෙන් ඇදෙන බස්රිය නෙතු ළඟම දිවේ තරගය මුදලටයි මිනිසත් කමට නොවේමිනිසුන් අප වෙතින් දුටුවත් රකුසු වෙසක් හදවත ළතෙක් ගති ඇති මුදු වෙඬරු පිඩක් විඳිනා අවමාන මෙතකැයි නොමැත නිමක් ඉවසමි නැගෙන තුරු දිවියට සුපුන් සඳක්රැකියාවක් වුණත් මට පැළඳුව ඔටුනු එය කටු ඔටුන්නකි ළය රුහිරය පෙරුණු දෙපසම එකතුවී සාමයෙ මල් පිපුණු බිහිකරමුද ලොවක් හොඳ මිනිසුන් පිරුණුසැතපුම් ගණන් බසයෙම එහෙ මෙහෙ ඇවිද දෙපතුල් රිදුම් දෙයි ගත වෙහෙසයි නිබඳ උගුරත් රළුව වෙහෙසට පත්වූ ළමැද සනසන දෙවිඳුනේ ඔබ කොයි ලොව වෙයිද?තිබුණත් ළතෙත් ගුණ හද උතුරායන්න කෙරුවත් අනගි මෙහෙයක් සිත පවතින්න සුමිතුරු මගී ජනයිනී යහගුණ දන්න අප රකුසන් ලෙසට කිසිදින නොසිතන්නමිනිසුන් පෙළන්නට හදවත නොදෙන ඉඩක් මුදලට වහල්වනු මිස වෙන කරම් කුමක් ළිප්ගල උඩ පිසෙන්නට රස පිරුණු බතක් අකමැත්තෙන් වුවද මම ගමි මෙවැනි මගක්  අඟුලානේ දුම්රියපළ පාරේ, සමගි මාවතේ ආර්.එස්. පීරිස් මහතා විසින් යොමු කරන ලද ලිපියක් ඇසුරිනි.  නමේ පන්තියට ඉගන්වීම මට එපා කළේ සමන්තය. ඔහු තරම් හිතුවක්කාර දඟ ළමයකු මගේ ගුරු ජීවිතයේ දී මා දැක නොතිබිණ.හිටිහැටියේ ම ඔහු ළමයකුට පහර දුන්නේ මා බලා සිටියදීමය.‘ඇයි ඔය ළමය ඒ ළමයට ගැහුවෙ?’ මම නොරුස්නා හැඟුමක් පෑවෙමි.‘මං ගැහුවෙ නෑ මිස්’ ඔහු ගත් කටට ම බොරුවක් කීවේය.‘බොරු කියන්ඩ එපා! ඔය ළමය ගහනව මගෙ ඇස් දෙකින්ම දැක්ක.’‘මං එයාට ගැහුවෙ එයා මට ගහපු හින්ද’‘ඒ ළමය ඔයාට ගැහුවෙ නෑ. එයා වැඩ කරකරනෙ හිටියෙ’‘එයා මට ගැහුවෙ ඊයෙ. මට දැනුයි ඒක මතක් වුණේ’මට හොඳටම කේන්ති ගියේය. එහෙත් දඬුවම් දෙන්නට මේ ළමයින් ලොකු වැඩිය.‘ඇයි මිස් ඔය විදිහට මා දිහා බලාගෙන ඉන්නෙ. මං අමුතු සතෙක් ද?’මට හොඳටම කේන්ති ගියේය. පන්තියක එක ළමයකු හෝ පාලනය කර ගැනීමට බැරි ගුරුවරයා අදක්ෂයෙකි. එවිට ළමයින් අතර තිබිය යුතු ගුරු ගෞරවය බිඳී යයි. එවිට පාඩම් වැඩ හොඳින් කළ නොහැකිය.‘නැගිටිනව, නැගිටල ඇවිත් මෙතන දණ ගහනව!’ මට කෑගැසිණ.සමන්ත ගත් කටටම ‘බෑ’ කිව්වේය.‘ඇයි බැරි?’‘මගෙ දණඉස්සෙ තුවාලයක්!’මම වහාම විදුහල්පතිට පැමිණිලි කළෙමි. විදුහල්පති වහාම ඔහු ගෙන්වීය.‘ටීචර්ට වැඳල සමාව ගන්නව!’ විදුහල්පති නියෝග කළේය.සමන්ත අහිංසකයකු සේ දෑත එකතු කළේය.‘ඔහොම නෙමේ, දණ ගහල!’ඔහු ඊට කීකරු වූයේය.‘ඊළඟ වතාවෙ වැරදි කරල අහුවුණොත් ගෙදර එළවනව. හරි ද? හ්ම්, දැන් යනව!’සමන්ත යන්නට ගියේ ය.‘මිස් ටිකක් තදට ඉන්න ඕනැ, බුරුලක් පෙන්නුවොත් කොල්ලො හදාගන්න බෑ’ විදුහල්පති අවවාදයක් ද කළේය.මා නැවත පන්තියට එන විට සමන්ත සිටියේ හොර පූසකු මෙනි.සෙසු දරුවෝ හොඳටම බියපත්ව සිටියහ.මම පාඩම ඇරැඹීමි.වැඩි වේලාවක් නොගියේය.සමන්ත විශාල ඈනුමක් ඇරියේය.පාඩම එහෙම්ම ම නැවතිණ.‘මොකද?’ මම සමන්ත දෙස බැලුවෙමි.‘මං මොනව කරන්ඩ ද මිස් එක පාරටම ඈනුමක් ගියා!’පන්තියට ම එක වර හිනා ගියේ ය. මට මහා අසරණකමක් දැනිණ. මම පරාජය යට කරගෙන යළි පාඩම ඇරඹීමි.සමන්ත නැවත ඈනුමක් ඇරියේ පන්තිය සිනා සාගරයක් කරමිනි.කෝපය පාලනය නොකරගත හැකි වූ මම ගුරු කාමරයට ගියෙමි.‘මොකද ඔය ඇස්වල කඳුළු?’ ගුරු යෙහෙළියක් දෑස ලොකු කර ගත්තා ය.‘හිසේ රදේ වගේ’ මම මේසය මත හිස හොවා ගතිමි.එදින රැයේ මා සැමියා සමඟ මේ ප්‍රශ්නය කීවේ දවස මුළුල්ලේ ව්‍යාපාරික කටයුතු වෙනුවෙන් වෙහෙසෙන ඔහුගෙන් පිළිතුරක් අපේක්ෂාවෙන් නොවේ. හිත සැහැල්ලු කරගනු පිණිස ය.‘ඔය වගේ කොල්ලො ඉන්නව. හැබැයි ඔහොම උං හොඳට හොඳයි. ඔයා යාළුවෙන්ඩ බලන්ඩකො’ ඔහු කීවේය.මම ඒ ඔස්සේ කල්පනා කරන්නට වීමි.පසුදා සමන්ත ගුරු කාමරය අසලට කැඳවූ මම ඔහුට හොඳින් කතා කළෙමි.‘සමන්ත අපි අර සිද්ධිය අමතක කරල දාමු. මීට පස්සෙ හොඳ ළමය වාගෙ පන්තියෙ වැඩ කරන්ඩ. ලබන අවුරුද්දෙ විභාගෙ කරන්ඩත් එපෑ.’ මම ඔහුට මඳහසක් පෑවෙමි.ඔහු මා දෙස මුව අයා බලා සිටියේ මගේ වෙනස තේරුම් ගැනීමට උත්සාහ කරන්නාක් මෙනි.‘මිස් මගෙ අම්ම වගේ’ ඔහු බිම බලා ගත්තේ ය.‘සමන්තගෙ අම්ම මොකද කරන්නෙ?’ මම ඇසීමි.‘අම්ම රට මිස්! ඒ වුණාට...’‘ඒ වුණාට?’‘රට ගියාට පස්සෙ කවදාවත් ආවෙ නෑ.’‘පුදුම කතාවක්නෙ! එතකොට තාත්ත?’‘තාත්තත් නෑ.’‘එතකොට කා එක්ක ද ජීවත් වෙන්නෙ?’‘ආච්චි අම්මත් එක්ක’මම ගල් ගැසුණෙමි.සමන්ත කඳුළු පිරි දෑසින් මදෙස බැලුවේ ය. මම අනුකම්පාවෙන් ඔහු දෙස බැලීමි.‘ටීචර් මට මගෙ අම්ම වගේ. පොඩි කාලෙ මට මතකයි අම්මගෙ රූපෙ. ඇත්තමයි අම්මත් ටීචර් වගේමයි.’ සමන්ත දෑස පිසදාගෙන හිනැහෙන්නට උත්සාහ ගත්තේය.මගේ හැඟීම් සියුම් වනු මට දැනිණ.‘පුතා දැන් පන්තියට යන්ඩ!’ මට කියැවිණ.‘මං මීට පස්සෙ ටීචර්ගෙ හිත රිදවන්නෙ නෑ ටීචර්’සමන්ත ආපසු ගියේය.එතැන් පටන් සමන්ත වෙනස් විය. ඔහු දඟ වැඩ නවත්වා හොඳින් ඉන්නට උත්සාහ කළේය. මම ඔහුගේ අධ්‍යාපන කටයුතු වෙනුවෙන් විශේෂ උනන්දුවක් දැක්වීමි.සියල්ල කෙමෙන් සාමාන්‍ය තත්ත්වයට පත්විය.දිනක් මට අසනීප වී පාසල් නොගියෙමි.‘මිස් මං ඊයෙ වෙරළු ගෙනාව’ සමන්ත කීවේ ය.‘ඉතිං කෝ මගෙ කොටස’‘ටීචර් ආවෙ නෑනෙ. මං යාළුවෙකුට දුන්න.’මම බුම්බාගෙන ඉවත බලා ගතිමි.පසුදා මම පන්තියේ කළු ලෑල්ලේ සටහනක් අඳිමින් සිටියෙමි.කවුදෝ මගේ පිටට යමකින් ගැසුවේය. මට රිදිණ. එකෙණෙහිම වෙරළු ගෙඩියක් විසිවී බිම වැටිණ. සමන්ත මගේ ඇස් මගහරිමින් ඉවත බලා ගත්තේ ය.මම පුරුදු පරිදි එදින ද සමන්ත ගුරු කාමරය අසලට කැඳවීමි.‘ඇයි මට වෙරළු ගෙඩියෙන් ගැහුවෙ?’‘එක වෙලාවකට මට අම්මව රුස්සන්නෙ නෑ.’‘අම්මව නොරිස්සුවට මං පළි ද?’‘ටීචර් පිටුපාගෙන ඉන්නකොට හරියට අම්ම පිටුපාගෙන ඉන්නව වගේ. එතකොට මං මොනව කරනව ද කියල මමම දන්නෙ නෑ.’ඔහුත් මාත් පැටලී ඇත්තේ ඔහුගේත් මගේත් ප්‍රශ්නයකට නොවේ. එහෙයින් අප දෙදෙනාම ඊට පළි නැත. යහපත් ගුරු ගෝල සබඳතාවකින්ම මෙය විසඳාගත යුතු ය.‘ඒව ඔක්කොම හරි දැන් පුතා පන්තියට යන්ඩ!’‘හොඳයි ටීචර්. මට සමාවෙන්ඩ!’ ඔහු යන්නට හැරුණේය. මහා බරකින් නිදහස් වූවා වැනි සහනයක් මට දැනිණ.  අනන්‍යතාව සඟවා සිටීමට කැමති සිළුමිණ පාඨකයකු විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av1312082</link>
    <topic>මා කැමතිම පිරිමි දහ දෙනා</topic>
    <author/>
    <content>මා කැමතිම පිරිමි දහ දෙනා1. කැමැතිම නවකතා රචකයාසුජීව ප්‍රසන්න ආරච්චිමම බොහෝ වෙලාවට සුජීව ප්‍රසන්න ආරච්චිගේ නවකතා කියවන්න කැමැතියි. ඔහුගේ නවකතාවල ගැබ්වෙන්නේ ආදරය, සෙනහස පිරුණු තරුණ වියට ආමන්ත්‍රණය කරන කුතුහලයෙන් පිරි කතා තේමා. ඔහුගේ ඒ අර්ථවත් කතා ශෛලියට, කලාවට මම කැමැතියි.2. කැමැතිම ක්‍රීඩා උපදේශටෝනි කැම්බල්මම කැමැතිම මගේ ක්‍රීඩා උපදේශකවරයා ටෝනි කැම්බල්. මා ලැබූ ඓතිහාසික ඔලිම්පික් ජයග්‍රහණය ලබන්නට මට අඩිතාලම දැමුවේ ඔහු. ඔහු පුහුණුකරුවකු ලෙස කටයුතු කරන විලාසය, පසුබිම, ස්වභාවය, ඔහු උගන්වන ක්‍රීඩා උපක්‍රම, ගුරු මුෂ්ටියකින් තොරව ඔහු සතු සියලු දැනුම ලබාදෙන ආකාරය වැදගත්. එවන් උපදේශකවරයෙක්ට මම බොහෝ සේ ඇලුම් කරනවා. ඔහුගෙන් ක්‍රීඩාව ඉගෙන ගෙන රටට ගේන්න පුළුවන්. උපරිම ජයග්‍රහණය මම ශ්‍රී ලංකාවට රැගෙන ආවා.3. කැමැතිම දේශපාලනඥයා‍මහින්ද රාජපක්ෂ ජනාධිපතිතුමාදේශපාලනඥයෙක් විදිහට මම එතුමාව දැන හඳුනන්නේ මම ක්‍ර‍ීඩා කරන අවධියේ සිටයි. එතුමා මලල ක්‍රීඩා සංගමයේ සභාපතිවරයා ලෙසත් එවකට වගකිවයුතු ඇමැතිවරයෙකු ලෙසත් කටයුතු කළ කාලයේ දී මට මතකයි මට බොහෝ සේ සමීපව මගේ ක්‍රීඩා කටයුතුවලට උපකාර කළා. එතුමා එදා සිට අද දක්වා මට දක්වන කරුණාව අගය කළ යුතුමයි. මගේ ජීවිතයේ මම මුහුණ පෑ විවිධ ප්‍රශ්න හමුවේ එතුමා බොහෝ සේ මට පිහිට වුණා. මට වගේ ම ක්‍රීඩාවට ළැදි සැමටම එතුමා දක්වන කරුණාව හැමදාමත් මම අගය කරනවා. අදටත් එතුමා අපි සමඟ බොහෝ හිතවත්.4. කැමැතිම විදේශීය මලල ක්‍රීඩකයාමොරිස් ග්‍රීන්ඔහු මාගේ සමකාලීන ක්‍රීඩකයෙක්. ලෝක ඔලිම්පික් කෙටි දුර ධාවන ශූරයෙක්. කණ්ඩායමේ මාත් එක්ක එකට හිටපු මිතුරෙක්. ඔහුගේ මිත්‍රශීලී භාවයට, ඉරියවුවලට මම කැමැතියි‍.5. කැමැතිම වෛද්‍යවරයාප්‍රසව හා නාරි විශේෂඥ වෛද්‍ය සුධීර උඩුවිලමම මවු පදවිය ලබද්දී මගේ සහ මගේ පුතාගේ ජීවිත කිසිම කරදරයකින් බාධාවකින් තොරව ඔහු බේරා දුන්නා. මගේ ළඟම ඉදිමින් මා දිරිමත් කරමින් මගේ දරු උපතට බොහෝ සේ උපකාර කළා. මගේ ජීවිතේ මා ලැබූ නියම වටිනාකම ලබා ගැනීමට උපකාර කළේ වෛද්‍ය සුධීර උඩුවිල යි. ඔහුට මම හැමදාමත් ගෞරව කරනවා.6. ජීවිතයට සමීපතම පුද්ගලයාමගේ පියාමේ ලෝකෙට මා වැනි ශක්ති සම්පන්න වේගවත් ධාවන ශූරියක් බිහි කිරීමේ මූලිකම ගෞරවය හිමිවන්නේ ඔහුටයි. අද ගෞරවාන්විතව මේ විදිහට මා ජීවත්වන්නේ ඔහු මාව මේ ලොවට ජනිත කළ නිසා. හැමදාමත් ඔහු මා ගැන සිතනවා.7. කැමැතිම ටෙලිනාට්‍ය නිෂ්පාදකඋපුල් ජයසිංහඋපුල් ජයසිංහ කියන්නේ මහත්මාගති ඇති පුද්ගලයෙක්. නිෂ්පාදකවරයෙක් විදිහට ඔහු හැමවිටම නිවැරදි දේ සිදු කරනවා. එනිසා මම ඔහුට කැමැතියි.8. කැමැතිම ව්‍යාපාරිකයා ආරියශීල වික්‍රමනායකවික්‍රමනායක මහතා මේ රටට වගේ මගේ දක්ෂතා හැමදාමත් අගය කරන මිනිසත් බවින් පිරුණු මහත්මයෙක්. මම ක්‍රීඩා කරන අවධියේ පටන් ක්‍රීඩාවට ගොඩක් උදව් උපකාර කරපු කෙනෙක්.9. කැමැතිම පුවත්පත් කලාවේදියාප්‍රසන්න සංජීවමම හුඟක් කැමැති පුවත්පත් කලාවේදියෙක් තමයි ප්‍රසන්න සංජීව තෙන්නකෝන්. මගේ වැරැද්දක් හෝ හරි දෙයක් දැක්කත් කෙළින් ම මට කතා කරලා ඒ දේ ගැන කියනවා. මම මෙරටට‍ ගෙන ආ කීර්තිය, ජයග්‍රහණය හැමවිටම අගය කොට සලකලා සුසන්තිකා කියන මතකය ආවර්ජනය කරන කෙනෙක්. ඒ වගේ ම ප්‍රසන්න අයියාගේ ලිපි කියවන්න මම කැමැතියි.10. කැමැතිම මිතුරාහර්ෂණ ප්‍රභාත් ද සිල්වාහර්ෂණ මගේ ගෝලයෙක්. ඔහු මට දරුවෙක් වගේ. මගේ දුකට තනි නොතනියට හැමදේටම ඔහු සහයෝගයෙන් උපකාර කරනවා. ඒ වගේ මුදල් හදිස්සියක් වුණත් පවුලේ වැඩ කටයුත්තක් වුණත් හැම දේටම මා ළඟින් ඉන්න මා දිරිමත් කරන සැබෑම මිතුරෙක්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av1312083</link>
    <topic>සමහර මාධ්‍ය අපේ ප්‍රශ්නයට පෝර දැම්මා</topic>
    <author>ගාමිණී සුසන්ත</author>
    <content>සමහර මාධ්‍ය අපේ ප්‍රශ්නයට පෝර දැම්මාමේනකා මධුවන්ති දක්ෂ නර්තන ශිල්පිනියකි; රංගන ශිල්පිනියකි. දෙරණ ‘City of dance’ වැඩසටහනින් මේනකා ඉදිරිපත් කළ නර්තන කාගේත් කතාබහට ලක්විය. එසේ ම මේනකා මේවනවිට චිත්‍රපට හා ටෙලිනාට්‍ය කීපයකටම රංගනයෙන් දායක වී ඇත. මේනකා මධුවන්ති මේ දිනවල දැවැන්ත සිනමා නිර්මාණයක් හා සම්බන්ධව සිටින්නී ය.මේනකා කොහොමද ඉතින්?හොඳින් ඉන්නවා. මේ දවස්වල මම සුවිශේෂී රංගන කටයුත්තකට සම්බන්ධ වෙලා ඉන්නවා. ඒ තමයි සනත් අබේසේකර අධ්‍යක්ෂණය කරන “අජාසත්ත” චිත්‍රපටය. මෙහි මම නිරූපණය කරන්නේ “බදිරවතී” ගේ චරිතය. මේ තමයි මෙතෙක් මගේ රංගන ජීවිතයේ මට ලැබුණු හොඳම අවස්ථාව. මේ චිත්‍රපටය බෞද්ධ ඉතිහාසය ඇසුරින් කෙරෙන නිර්මාණයක්. ඓතිහාසික නිර්මාණයක්. මෙවැනි චිත්‍රපටයක රඟපාන්න අවස්ථාව ලැබීමත් භාග්‍යයක්.ඒ සඳහා මාව තෝරා ගැනීම ගැන නිෂ්පාදන කණ්ඩායමටම මම ස්තුතිවන්ත වෙනවා. මෙතෙක් මාව ප්‍රේක්ෂකයන් දැකලා තියෙන්නේ බටහිර පන්නයේ චරිත වලින්. හැබැයි “අජාසත්ත” චිත්‍රපටයේ මගේ රංගනය සුවිශේෂී එකක්. ඒ චිත්‍රපටයට අමතරව ජනක චමින්ද අධ්‍යක්ෂණය කරන ‘ආත්මා’ ටෙලි නාට්‍යයේ වැඩවලටත් මේ දවස්වල සම්බන්ධ වෙලා ඉන්නවා.“චායා” ටෙලි නාට්‍යයේ රංගනය ගැන මොනව ද ප්‍රේක්ෂකයන් කියන්නෙ?එහි මම කරන්නේ හර්ෂණීගේ චරිතය. හර්ෂණී කුතුහලය දනවන චරිතයක්. මේ චරිතය මඟින් මට ප්‍රේක්ෂකයන්ට ළංවෙන්න ලොකු අවස්ථාවක් ලැබුණා. මම ඉතාම ආශාවෙන් කරන චරිතයක්.හර්ෂණී තරමක් නපුරු කෙනෙක් නේද?නැහැ. හර්ෂණී නපුරු චරිතයක් කියල මම හිතන්නේ නෑ. හර්ෂණීට එයාගෙ පෙම්වතාව යෝජනා කරල තියෙන්නෙ පුංචි කාලෙදිමයි. ඒ දෙපැත්තෙම දෙමවුපියන්ගෙ කැමැත්තෙන්. නමුත් තමුන්ට අයිති ආදරය අහිමි වෙන බව දැනෙන විට හර්ෂණීට තරහ යනවා. කොයි ආකාරයකින් හෝ තමන්ට අයිතියක් තිබෙන දෙයක්, තමන් කැමැති දෙයක් තමන්ට අහිමි වන විට තරහ යාම ස්වභාවිකයි නේද? ඒකයි හර්ෂණීගෙ ස්වභාවය.මේනකා ඔබ නපුරු කෙනෙක් ද?නැහැ. මම නපුරු කෙනෙක් නෙමෙයි. මම ජීවිතය ගැන ඉතාම සැහැල්ලුවෙන් හිතන කෙනෙක්. කා එක්කත් සුහදව ඉන්න කෙනෙක්. ඒ බව මාව ළඟින්ම ඇසුරු කරන අය දන්නවා.ඔබ මෙතෙක් රඟපා ඇති චරිත බොහොමයක් ඒකාකාරී යැයි කිව්වොත්...?නැහැ. එහෙම නැහැ. මම මේ වන විට විවිධ චරිත නිරූපණය කරල තිබෙනවා. නමුත් මගේ වෙලාවට මේ දවස්වල විකාශය වන ටෙලි නාට්‍යවල මගේ චරිත එක වගේ.දෙරණ “City of dance” වැඩ සටහන ඔබේ කලා දිවියට කෙතරම් වැදගත් වුණා ද?ඇත්තෙන්ම මගේ නර්තන හැකියාව මේ රටේ ප්‍රේක්ෂකයා ඉදිරියේ තබන්න දෙරණ නාළිකාවේ මේ වැඩසටහන මට ගොඩක් උදව් වුණා. ඒ වගේම හිතාගන්නවත් බැරි තරමේ ප්‍රතිචාර මට මෙහිදී ලැබුණා. විශේෂයෙන්ම විනිශ්චය මණ්ඩලයේ සිටි ප්‍රවීණයින් සැමදාම මාව ඇගැයීම ඉතාම වටිනවා.මෙම තරගාවලියෙන් ඉවත්වුණු ආකාරය ගැන ඔබ සෑහීමකට පත්වෙනවා ද?එදා මම ඉදිරිපත් කළේ විශාරද අමරදේව ශූරීන්ගේ “ඉපිද මැරේ යළි ඉපදේ” ගීතයට අනුව සකස් කළ නර්තන මගේ උපරීමය මම එදා කළා. මෙය තරගයක් නිසා එදින මට තර‍ගයෙන් ඉවත්වෙන්න සිදුවුණා. මෙහි විනිශ්චය මණ්ඩලයේ සිටියේ ලංකාවේ සිටින නර්තන දැවැන්තයින් තිදෙනෙක්. ඔවුන්ගේ විනිශ්චය මම ඉතාම ගෞරවයෙන් පිළිගත්තා.මෙම තරගාවලියේදී ඔබ ඉදිරිපත් කළ නර්තනයන් නිර්මාණය කළේ ඔබ ද?ප්‍රවීණ නර්තන නිර්මාණකරුවකු වන රසික ප්‍රභාත් සමඟ මමත් එකතු වෙලා තමයි මෙහි නර්තනයන් නිර්මාණය කළේ.ඔබට හිතෙන්නේ නැත්ද ඔබේම නර්තන ප්‍රසංගයක් ඉදිරිපත් කරන්න?ඔව් මට ලොකු ආශාවක් තියෙනවා ඒකට. නමුත් ඒකට තව ටික කාලයක් යාවි.ඔබ වැඩියෙන්ම කැමැති රංගනයට ද නර්තනයට ද?නර්තනයට.ඔබ මෙතෙක් රංගනයෙන් දායක වෙලා තිබෙන චිත්‍රපට...?‘ජීවිතේ ලස්සනයි’, ඒ වගේම ළඟදීම තිරගත වීමට නියමිත බර්මින් ලයිලි මහතාගේ “සඳලුතලයේ කුමාරියක්” චිත්‍රපටයටත් මම රංගනයෙන් දායක වෙලා තියෙනවා.කලාවේ දිගට රැ‍ඳෙන්න කැමැත්තක් බලාපොරොත්තුවක් ඔබට තියෙනව ද?මම දැන් කලාවට සම්බන්ධ වෙලා ඉන්නේ ඉතාම කැමැත්තෙන්; ආශාවෙන්. කලාවට සම්බන්ධ වෙන්න හැමෝටම අවස්ථාව ලැබෙන්නේ නෑ. එය වාසනාවට සිදුවන දෙයක්. ඒ වගේම කලාවේ දිගටම රැ‍ඳෙන්නත් වාසනාව තියෙන්න ඕන. ප්‍රේක්ෂකයින් මගේ නර්තනය රංගනය පිළිගන්නා තාක් මම කලාවේ රැඳිලා ඉන්නවා. කුඩා ඇඟලුම් ව්‍යාපාරයක් කරගෙන යන ගමන් මඟ කලා කටයුතුවලටත් දායක වෙන්නේ.ඔබ කටකතාවලට බය කෙනෙක් ද?මම කටකතාවලට බය නැහැ. ඒ මොකද මම හැම විටම නිවැරැදිව ඉන්න උත්සාහ කරන නිසා. හැබැයි කටකතා ඇතිවෙන්නේ ජනප්‍රියත්වයත් එක්ක.පසුගිය දවස්වල ඔබ ගැනත් විවිධ ප්‍රවෘත්තීන් පළවුණා නේද?ඔව්. මා සම්බන්ධව ගැටලු දෙකක් ගැන පුවත්පත්වලත් ඇතැම් වෙබ් සයිට්වලත් තොරතුරු පළවුණා. ඉන් පළමුවැන්න වුණේ මා එක්ක එකට වැඩ කරන සහෝදර ශිල්පිනියක් සම්බන්ධ ගැටලුව. ඕනෑම ක්ෂේත්‍රයක වැඩ කරන විට පුංචි පුංචි ගැටලු ඇතිවීම ස්වාභාවිකයි. නමුත් ඒ පුංචි ගැටලු වටේ ඉන්න අය විශාල ගැටලු බවට පත් කරන්න උත්සාහ කිරීම සුදුසු නෑ. මාත් ඒ සහෝදර ශිල්පිනියන් අතර ඇතිවුණු පුංචි ගැටුමේදී හැමෝම උත්සාහ කළේ ඒ ප්‍රශ්නය අවුළුවන්න. ඒ ගැටලුව විසඳන්න සමතයකට පත් කරන්න කවුරුවත් උත්සාහ කළේ නෑ. විශේෂයෙන්ම ඇතැම් මාධ්‍ය ඒ ප්‍රශ්නයට පෝර දමන අන්දමේ ලිපි තමයි පළ කළේ. මාධ්‍යවල ඒ හැසිරීම ගැන මම කනගාටු වෙනවා. ඒ සහෝදර ශිල්පිනිය එක්ක තරහක් මගේ හිතේ කවදාවත්ම තිබුණේ නෑ. ඒ ප්‍රශ්නය එච්චර දුර ගියේ මාධ්‍ය මගෙන් ඇසු ප්‍රශ්නවලට උත්තර දුන්න නිසා කියල මට තේරුම් ගියා. ඒ නිසා මෑතදී මතුවුණු දෙවැනි ගැටලුවේදී මම මාධ්‍යයට කිසිම දෙයක් කිව්වේ නෑ. මගෙ නම සම්බන්ධ කරගෙන ඇතිවුණු දෙවැනි ගැටලුවට මගේ කිසිම සම්බන්ධයක් නෑ.ටෙලි නාට්‍යයක් නිෂ්පාදනය කරන්න බලාපොරොත්තුවක් නැත්ද?ඔව් බලමු ඉස්සරහට.“අජාසත්ත” චිත්‍රපටයේ රඟපෑම දුෂ්කර වුණා ද?ඇතැම් රූපගත කිරීම් ඉතාම දුෂ්කර වුණා. ඒක චිත්‍රපටය නරඹන විට ප්‍රේක්ෂකයින්ට පෙනෙයි. හැබැයි ඒ සෑම දුෂ්කරතාවයකටම මම මුහුණ දුන්නෙ හරිම ආශාවෙන්. ඒ; මේ චිත්‍රපටයේ ඇති වටිනාකම ගැන හිතලා. එක් අවස්ථාවක තියෙනවා රොෂාන් රනවනටත් මටත් කන්දක් නඟින්න. හෙමිහිට නෙමෙයි ඉතාම වේගයෙන්. ඒ වෙලාවේ මගේ කකුලේ කටුවක් ඇනිලයි තිබුණේ. ඒ නිසා කකුල බිම තියන්නවත් බැරි තරම් අමාරුවකයි මම ඒ වෙලාවෙ හිටියේ. නමුත් රූපගත කිරීම හොඳින් සිදුවෙන්න ඕන නිසා කකුලේ වේදනාව පැත්තකට දාල කන්ද නැග්ගා.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av1312084</link>
    <topic>ගී මිහිර</topic>
    <author>ජෝජ් රොබ්සන් ද සිල්වා</author>
    <content>ගී මිහිරපිටගම් ගිය සඳවතියේ ගම් බිම් අතහැර පිට ගම් ගිය සඳවතියේ ඔබ ගැන මතකයමම නැහැ අතහැරියේ අගහිඟ පියවා අතමිට සරු කරලාදිවිය ගෙවන්නට ගම ඇයි එපා වුණේ හදවත රිදවා මවෙතින් පිය නඟලාගිය මුත් කුමරියෙ මතකයෙ ඔබ රැඳුණේ පද රචනය - ගොඩැල්ලේ රුශාලික ප්‍රනාන්දු  සංගීතය - ජගත් වික්‍රමසිංහගායනය - ප්‍රියා ස‍ූරියසේනවර්තමානයේ නවක ගී පද රචකයින්ගේ නිර්මාණ ප්‍රවීණ ගායක ගායිකාවන් වැඩිපුර ගායනා කරන ප්‍රවණතාවක් මෙරට සංගීත ක්ෂේත්‍රයේ ඇති වී ඇති අතර මෙවර ‘ගී මිහිර’ ගෙනෙන මෙම ගීතය ද එලෙස ගායනා කෙරී ප්‍රවීණ ගායන ශිල්පී ප්‍රියා සූරියසේනගේ හඬින් මේ දිනවල අපට ඇසෙන ගීතයකි. ගී සංකල්පනාවේ හිමිකරු ගොඩැල්ලේ රුශාලික ප්‍රනාන්දු ය.රුශාලික වත්මන් රිංගින්ටෝන්ස් උදෙසා ගී නිර්මාණ කරන ජනප්‍රිය රැල්ලේ ගී පද රචකයෙකු නොවේ. මිනිස් දිවියේ අව්‍යාජ සොම්නස හා දොම්නස විවිධ පැතිකඩ ඔස්සේ විමසමින් ගී නිර්මාණ කරමින් සංගීත ක්ෂේත්‍රයට විචිත්‍රවත් මෙහෙවරක් ඉටු කිරීමේ අරමුණින් ගී පද රචකයෙකු වී සිටින රුශාලිකා ගොඩැල්ල කනිෂ්ඨ, මාරවිල ශාන්ත සේවියර් විදුහල්වලින් සහ කොහුවල නිර්මල මරිය දෙව්සත්හලින් සිප්සතර හදාරා ඇති අතර කෘෂි කර්මාන්තයට සම්බන්ධ ව්‍යාපාරිකයෙකු ලෙස ජීවන වෘත්තියේ නියැළී සිටියි. ජ්‍යෙෂ්ඨ ගායන ශිල්පී අයිවෝ ඩෙනිස් ගයන අලුත් ම ගීතයන් වන ‘පිවිතුරු පියුමක්’ සහ ‘එක කුස බිඳලා’ මෙන් ම ‘සමන් මලයි පිච්ච මලයි’ (චන්දන ලියනආරච්චි) - ‘තුරු සෙවණක් නැති’ (ජගත් වික්‍රමසිංහ) ‘ආදරයේ දොර කවුළු වැසී’ (නෙලූ අධිකාරි) - ‘ගිම්හානේ දැඩි හිරු රැස්’ (රනිල් මල්ලවආරච්චි) වැනි ගීත ද රුශාලිකගේ ගී පද රචනා ය. ‘ගම් බිම් අතහැර පිටගම් ගිය සඳවතියේ’ සිය පෞද්ගලික අත්දැකීමක් ඇසුරින් නිර්මාණය වූ අයුරු රුශාලික අප සමඟ පවසමින් ‘ගී මිහිර’ ට එක්වූවේ මෙසේ ය.“භද්‍ර යෞවනයේදී හැම තරුණයෙකුගේ වගේ ම මගේ සිතෙත් ඇඳුණු සිහින කුමරියකගේ රුවක් තිබුණා. අපේ ගමේ ම විසූ ‘සඳුනි’ දුටු පළමු නිමේශයේදීම ඇගේ රූ සපුව මගේ සිතේ ඇඳී තිබුණු සිහින කුමරියගේ රුවට සමාන වීම නිසා එවෙලේ පටන් ම ඇය මගේ සිත වසඟ කරගත් ‘සඳවතිය’ වුණා. සඳුනිගේ කතාව, සිනාව, ගමන් විලාසය ආදී හැම ඉරියව්වක් ම මගේ මනබැඳ ගත්තා. ලොවට නොදැනෙන්නට වගේ ම සඳුනිට පවා නොහැ‍ඟෙන්නට මම මගේ සිතේ කුලුඳුල් ප්‍රේමය ඇයට පුද කර මිහිරි සිහින මවමින් උන්නා.”“ඒ අතර දිනෙකදී පළමු වරට මා සඳුනිගෙන් ආදරය පැතූ දවස මට අද වගේ තවමත් මතකයි. මගේ පාපැදියේ ඇයව හිඳුවා ගෙන යමින් සිටිද්දීයි මම මගේ සෙනෙහස සඳුනිට කිව්වේ. ඒත් මං පමා වැඩි වුණා. සඳුනි මා හට ප්‍රිය කළත් ඒ වනවිට වෙනත් තරුණයෙකු සමඟ ඇය ප්‍රේමයෙන් බැඳිලා. නොසඟවා ඒ බව කියන්න තරම් සඳුනි මට අවංක වුණා. එදා මගේ හිත හොඳටම රිදුණා. ඒත් සඳුනිගේ අවංකකම නිසා ඇයගේ මතකය කිසිදාක අත්හරින්න මට බැරිව ගියා‍. ‘ඔබ ගැන මතකය මම නැහැ අතහැරියේ’ යනුවෙන් ගීතය ආරම්භයේදීම පැවසුවේ එනිසයි. මගේ ප්‍රථම ප්‍රේමය එලෙස නිමා වුවත් සඳුනිගේ නිර්ව්‍යාජ වූ අවංකභාවයට මම අදත් ගෞරව කරනවා. සඳුනි වැනි අවංක තවත් යුවතියන් ඇත්නම් ඔවුන්වත්, සඳුනිවත් අගය කරන්න තමයි මම මේ ගීතය ලිව්වේ. මං ඉතා සරලව ලියූ මේ ගීතය ප්‍රියා සූරියසේන ගායන ශිල්පියාණන්ගේ සුගායනයෙන් සහ ජගත් වික්‍රමසිංහයන් නිර්මාණය කර ඇති සංකල්පනාවට උචිත තනුවෙන් වඩා සාර්ථක ගීතයක් බවට පත් වූ වගයි මගේ වැටහීම.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av1312085</link>
    <topic>ලස්සන තොල් සඟලක් ඔබත් හිමිකර ගන්න</topic>
    <author>හේමාලි</author>
    <content>ලස්සන තොල් සඟලක් ඔබත් හිමිකර ගන්නදීර්ඝ කාලයක් තිස්සේ අපේ අවධානය යොමු වූයේ අපේ මුහුණේ වඩාත්ම දීප්තිමත් අංගය හා අප වඩාත්ම ආරක්ෂා කර ගත යුතු අංගය වන දෙඇස් වෙතය. ඒ හා සමානවම මුහුණේ පියකරු බව වැඩි කරන අංගයක් වනුයේ කෙනෙකුගේ දෙතොලයි. මුහුණේ පියකරු බව වැඩි කරන්නට සේම මුහුණේ පියකරු බව අඩු කරන්නටත් දෙතොලට හැකියාවක් තිබෙනවා. රූපලාවණ්‍ය ක්ෂේත්‍රයේදී ඔබ මේ අවයවය අලංකාර කර ගැනීම සඳහා යොදාගන්න ක්‍රමවේද නිසාත් විටෙක මුහුණ අවලස්සන වීමටත් විටෙක මුහුණ පියකරු වීමටත් හැකියාව තිබෙනවා. මේ නිසාම කෙනෙකුගේ දෙතොල්වල හැඩය, තරම පිහිටා තිබෙන ආකාරයත් ඒවා පියකරු බව තීව්‍ර කර ගැනීම උදෙසා හැඩකර ගන්නා ආකාරයත්; එසේම සෞඛ්‍යාරක්ෂිතව දෙතොල පවත්වා ගැනීම සම්බන්ධයෙනුත් උපදෙස් ටිකක් ලබා දීමට අපි අද හිතුවා.අපිට එදිනෙදා සමාජයේ දී මුණ ගැහෙන මුහුණු දිහා ඔබ ඉතාම නිරීක්ෂණාත්මකව බැලුවොත් අපි මේ කියන්න යන දේ ගැන ඔබටත් හොඳින් අවබෝධ කර ගත්ත හැකි. විවිධ ප්‍රමාණයේ තොල් සඟල හිමි අය ඉන්න බව දැන් ඔබට පැහැදිලි ඇති. අපි ඉතාම අවධානයෙන් බැලුවොත් පහත ආකාරයට මේ දෙතොල් වර්ගීකරණය කළ හැකියි.සමහර අයගේ දෙතොල් දිහා බැලු විට උඩ තොල යට තොලට වඩා විශාලව පිහිටා තිබෙන ආකාරයක් දැකිය හැකි. එසේම තවත් සමහරුන්ගේ යට තොල උඩ තොලට වඩා විශාලයි. සමහරුන්ගේ තොල් දෙකම පිහිටලා තිබෙන්නේ විශාලව. සමහරුන්ට පිහිටලා තිබෙන්නේ ඉතාම සිහින් දෙතොලක්.තවත් අයට ක්‍රමානුකූලව තොල් රේඛාවක් (lip line) නොපිහිටා තිබෙනවා. දෙතොල් සම්බන්ධයෙන් මෙවැනි ආකාරයේ විවිධ තත්ත්වයන් අපට හමු වෙනවා. මේ සියලු තත්ත්වයන් ඇතිවන්නේ කිසිඳු බාහිර ප්‍රතික්‍රියාව හෝ සාධක මුල්කරගෙන නොවේ.මේ තත්ත්වයන් ඇතිවෙන්න බලපාන්නේ උත්පත්තිමය ස්වභාවයන්. ජානවලින් එන දේවල්, පරම්පරාවෙන් එන දේවල්වලට අනුව තමයි මෙවැනි ආකාරයේ තොල් සඟල පිහිටන්නේ. මේවා වෙනස් කිරීම සඳහා කිසිදු ප්‍රතිකාර ක්‍රමයක් නැහැ. ප්ලාස්ටික් ශල්‍යකර්මයකට භාජනය වීමෙන් පමණයි මෙවැනි තත්ත්වයන් වෙනස් කර ගැනීමට හැකි වන්නේ. නමුත් රූපලාවණ්‍ය පැත්තෙන් ගත්තොත් මේ තත්ත්වයේ පෙනුම විවිධ හැඩතල වෙනස් කර මේක්අප් කිරීමෙන් වෙනස් කර ගත හැකිය.අපි උදාහරණයක් ලෙස සිතුවොත් උඩු තොල විශාලව පිහිටා තිබෙන කෙනෙකුට එය කුඩාවට පෙනෙන ආකාරයට මේක්අප් කර ගත හැකියි. එසේම තොල් ආලේපන සඳහා ඔබ පාවිච්චි කරන වර්ණ අනුව ද මේ හැඩතල වෙනස් කර පෙන්වන ආකාරයට මේක්අප් කරගත හැකියි.තොලේ හැඩය රූපලාවණ්‍ය ක්ෂේත්‍රයේදී වෙනස් කරනු ලබන්නේ තොල් රේඛාවෙනි.(lip line) මේක්අප් කිරීමේදී තොල් රේඛාව ඉතාමත්ම පරෙස්සමෙන් ඇඳගත යුත්තකි. මෙහිදී අපගේ විශේෂ අවධානයක් ලිප් ලයිනර් එක සඳහා ඔබ භාවිත කරන වර්ණය වෙත යොමු විය යුතුයි. සමහරු මේ තොල් රේඛාව ඇඳීම සඳහා තද කළු, තද රතු වැනි වර්ණ යොදා ගන්නවා. එහෙත් තොල් රේඛාව හෙවත් ලිප් ලයිනර් (lip liner) ඇඳ ගැනීම සඳහා මෙවැනි තද පාට කිසිසේත්ම සුදුසු වන්නේ නැත.ඔබ නොදන්නවා නමුදු සමහර රටවල අයහපත් ලෙස දිවි ගෙවන හොඳ චරිතයක් නොමැති කාන්තාවන් පෙන්නුම් කිරීමේ සංකේතයක් හැටියටත් මෙවැනි ලිප් ලයිනර් භාවිත කරනවා. ඒ නිසා ලිප් ලයිනර් අඳින විට කිසි විටෙකත් එවැනි තද පාට භාවිත නොකරන්නට වග බලා ගන්න. ඒක ඔබේ මුහුණට එකතු කරන්නේ අවලස්සනක්.මතු සම්බන්ධයිහේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av1312086</link>
    <topic>කමල් දෙබිඩ්ඩෙක්</topic>
    <author>sතුෂාරි නේරංජා</author>
    <content>කමල් දෙබිඩ්ඩෙක්කමල් අද්දරආරච්චි අලුත්ම චිත්‍රපටයක දෙබිඩි චරිතයක් නිරූපණය කරන බවක් අපිට දැනගන්නට ලැබුණා. මේ ගැන විමසා බලන්නට අපි කටයුතු කළා."මම ජැක්සන් ඇන්තනී ගේ අලුත්ම චිත්‍රපටය 'එඩ්ඩ්‍රස් නෑ' හි රඟපානවා. පසුගිය දවස්වල මේ චිත්‍රපටයේ රූගත කිරීම් පටන්ගත්තා. මම මේ චිත්‍රපටයේ සහාය චරිතයක් තමයි රඟ දක්වන්නේ. විශේෂයෙන්ම දෙබිඩි ලෙස ලොවට පෙනෙන්නට ජීවත්වන මුදලාලි කෙනෙක් ගේ ජීවිතය මම විදහා පානවා. අද සමාජයේ මෙවන් චරිත ඕනතරම් අපිට අහන්නට දකින්නට ලැබෙනවා. සමාජයට යහපත්, සාධාරණ ලෙස ජීවත්වන චරිතයක් බව මතුපිටින් පෙන්වමින් දෙබිඩි ජීවිතයක් ගත කරන චරිතයක් එය.'අම්මාවරුනි', 'දම්සාරි' වැනි ටෙලි නාට්‍ය ඔස්සේ මේ දවස්වල පුංචි තිරය හැඩ කරන නෙහාරාගේ තොරතුරු විමසා බලන්නට අපි ඇයට කතා කළා. තමා මේ දවස්වල පුවත්පත්වල සම්මුඛ සාකච්ඡා ලබා නොදෙන බව එවිට ඇය අප සමඟ පවසා සිටියා. ඒ ඇයි කියා අපි ඇගෙන් විමසුවා."මේ දවස්වල පත්තරවලට මම මගේ ඉන්ටර්වීව් දෙන්නේ නැහැ. හැමදාමත් ආර්ටිකල් කරන එකේ තේරුමක් නැහැනේ. ටික කාලෙකට බ්‍රේක් එකක් ගන්න ඕනේ කියලා හිතුවා. ඒ නිසා මම මාධ්‍යයෙන් ටිකකට මිදිලා මාස කීපයක් පමණ නිහඬව ඉන්න හිතුවා. ආයිත් මම ඉන්ටර්විව් දෙන්නේ පෙබරවාරි මාසේ විතර. මම මීට පෙරත් මේ විදිහට මගේ ඉන්ටර්වීව්ත් දෙන එක නවත්වලා තිබුණා."උද්දික ප්‍රේමරත්න මේ දවස්වල කා අතරත් කතාබහට ලක්වෙනවා. 'සමනල සංධ්වනිය' චිත්‍රපටයේ හා උද්දික දායක වෙන ටෙලි නාට්‍යවල මවන අපූරු චරිත නිසා උද්දිකගේ රඟපෑම් ගැන කවුරුත් කතා කරන්නේ ආසාවෙන්. උද්දික රංගනයට වගේම ගායනයටත් දක්ෂයි. මේ දිනවල විකාශය වන 'මුතුපලස' ටෙලි නාට්‍යයේ 'මගේ වෙලා මගෙ ළඟට වෙලා... මගේ ගැනම ඔබ සිතන නිසා...' ගීතය ගායනා කරන්නේ උද්දිකයි."මේ දවස්වල මට ලැබෙන ප්‍රතිචාර ඉතා ඉහළයි. විශේෂයෙන්ම චිත්‍රපටයට ලැබෙන ප්‍රතිචාර එක්ක මගේ ගෙදර අමුත්තන්ගෙන් නිතරම පිරෙනවා. මේ කතා කරන මොහොතෙත් 'ස්විඩන්' ඉඳල මගේ රසිකයෙක් මාව දැකබලා ගන්න මගේ නිවෙසට ආවා. මේ වගේ අය නිතරම ඇවිත් මා සමඟ කතාබහ කර යනවා. ඒ නිසා මට සතුටුයි."අනුෂා දමයන්ති ගැන අටුවා ටිකා අවශ්‍ය නැහැ. කලා ක්ෂේත්‍රයේ ඉන්න දක්ෂතම නිළියක් නර්තන ශිල්පිනියක්. පසුගිය දවසක අනුෂා පාණදුර ප්‍රදේශයේ රූගත කිරීමකට එක්වූවා. එහිදී අනුෂා ගැන රසවත් පුවතක් අහන්නට ලැබුණා. ඒ තමයි බෝට්ටුවක් මත සුවසේ සැතපී හිටියයි කියන ආරංචිය."පහුගිය දවස්වල පාණදුර බීච් එකේ අලුත්ම ටෙලිනාට්‍යයක රූගත කිරීම් තිබුණා. ඉතින් අව්වත් එක්ක තරමක අපහසුවකින් තමයි රූගත කිරීම්වලට සහභාගි වුණේ. ඉඳගන්නවත් තැනක් නැහැ. ඉතින් මම වෙරළේ ඇවිදින කොට දැක්කා පෙරළුණු බෝට්ටුවක්. මම ඒ මතට නැගලා සුව පහසුව ඉඳගත්තා. ඒක දැකපු අය මට විහිළු කරන්න ගත්තා. බෝට්ටුවක සුවසේ සැතපී හිටියා කියලා. ඇත්තටම ඒ බෝට්ටුව හරිම සුවදායකයි. අනුෂා කිව්වේ හිනාවෙමින්.කළු නෝටි කෙල්ලස්විටි මැණික මාගේ...‍මේ දවස්වල රසිකයන් අතර වඩාත් ජනප්‍රිය ගීතයක්. මේ ගීතයේ හිමිකරු ජනප්‍රියතම යොවුන් ගායකයෙක්, සංගීතඥයෙක් වෙන ඉරාජ් වීරරත්න. මේ අලුත්ම ගීතය නිසා අද කවුරුත් ඉරාජ් ගැන කතාබහ කරන්න පටන් අරන්. මේ නිසාම ඉරාජ්ට ලැබෙන ප්‍රතිචාර ඉහළ බවයි දැනගන්නට ලැබුණේ.'නෝටි කෙල්ල' අලුත්ම සින්දුව රිලීස් කරල දවස් දෙකක් යනකොට හුඟාක් ප්‍රතිචාර ලැබෙන්න ගත්තා. ඒ වගේ ම 'අතමිට කාසි' කියලා තව අලුත්ම සින්දුවක් රිලීස් කළා. ඒ ගීතයෙන් කියවෙන්නේ අද මාධ්‍ය ආයතන මුදලාලිලා ගැන සහ කලාකරුවන් පිළිබඳවයි. මේ ගීත රූපවාහිනී නාළිකා කීපයකම ප්‍රචාරය වෙනවා. ඒ වගේම මට අවශ්‍ය වෙලා තිබෙනවා, අලුත් ගීත රචනා. රසිකයන්ගෙන් මම ඉල්ලා සිටිනවා මට ඔවුන්ගේ රචනා යොමු කරන ලෙසට. sතුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av1312087</link>
    <topic>රේස් කාර් නළුවා</topic>
    <author>සේමාලි කැල්ල</author>
    <content>රේස් කාර් නළුවාපෝල් යනු අද ලොව පුරා අතිශයින් ජනප්‍රිය ඇමෙරිකානු ක්‍රියාදාම චිත්‍රපට මාලාවක් වන fast &amp; furious හි තරුණ නළුවාය. අධි වේගයෙන් වාහන ධාවනය කරමින් වෙට්ටු දමමින් එක තැන කරකැවෙන සේ වේගවත්ව මෝටර් රිය පදවමින් ඔහු කරන රංගනය මුළුමහත් ලෝකයේම තරුණ හදවත් කුල්මත් කළේය. මෙතෙක් සිනමා පටයට පමණක් අධි වේගයෙන් මෝටර් රථ ධාවනය කරමින් ප්‍රේක්ෂකයන්ගේ සිත්සතන් ත්‍රාසයෙන් හා භීතියෙන් මුසපත් ඔහු අවසන් ගමන් ගියේ ද මේ සැබෑවක් ද එසේත් නැතිනම් රංගනයක් දැයි කාටවත් සිතාගත නොහැකි අන්දමින් අධි වේගයෙන් ධාවනය වූ මෝටර් රිය අනතුරට ලක්වීමෙනි.ඇමෙරිකාවේ ලොස් ඇන්ජලිස් හි සැන්ටා ක්ලැරිටා ප්‍රදේශය මාර්ග ධාවන තරග සඳහා සුප්‍රසිද්ධ ප්‍රදේශයකි. පසුගිය 30 වැනිදා මේ ප්‍රදේශයේ දී සිදු වූ මේ රිය අනතුරෙන් පෝල් වෝකර් සමඟ ඔහුගේ මිතුරකු සහ මූල්‍ය උපදේශකයා ද වූ රොජර් රොඩ්ස් ද මිය ගියේය. රොජර් අධිවේගී රේසිං කාර් පදවා හසළ පුරුද්දක් ඇති අයකු වන අතර එදා පෝල් ගමන් කළ පෝෂේ වර්ගයේ රේසිං මෝටර් රියේ අයිතිකරු ද වූයේය. එදින රිය පැදවූයේ ද රොජර්ය. අනතුර පිළිබඳව පරීක්ෂණ පවත්වන ලොස් ඇන්ජලිස් පොලීසිය පවසන්නේ අනතුරට ලක්වෙද්දී රිය පැයට සැතපුම් 100 ධාවන වේගය ඉක්මවා ධාවනය වෙමින් පැවැති බවයි.ඔවුන් ගමන් කළ මාවතේ වේග සීමාව වූ පැයට සැතපුම් 45 ක වේග සීමාව ඉක්මවා ධාවනය වූ රිය ගසක හා කණුවක හැපී ගිනිගෙන විනාශ වී තිබිණ. ගිනි ගැනීම නිසා දෙදෙනාගේම සිරුරු හඳුනා ගැනීම අපහසු වීම නිසා සිරුරු හඳුනා ගැනීමට මරණ පරීක්ෂකයන් ඔවුන්ගේ දන්ත වෛද්‍ය වාර්තා ඉල්ලා තිබිණ.පෝල් සහ රොජර් මේ අනතුරට ලක්වූයේ ඒ ආසන්න ප්‍රදේශයක පැවැති සමාජ සේවා කටයුත්තකට සහභාගි වී ආපසු එන ගමනේදීය. මෙහිදී වාර්තා වූ තවත් ශෝකාන්ත සිද්ධියක් වූයේ අනතුර සිදු වී මොහොතකට පසු එතැනට දිව ආ රොජර් ගේ අට හැවිරිදි පුත්‍රයා ගිනි ගනිමින් තිබූ වාහනය හඳුනා ගෙන සිය පියා බේරා ගැනීමට උත්සාහ ගත් අන්දමය. එහෙත් ඒ වෙද්දීත් කාටවත් කළ හැකි යමක් ඉතිරිව තිබී නැත.හතළිස් හැවිරිදි වියේ පසුවූ පෝල් වෝකර් රඟපෑමට එක් වූයේ ළදරු වියේදීය. ඒ රූපවාහිනී වෙළෙඳ දැන්වීම්වලට පෙනී සිටිමිනි. වයස අවුරුදු දෙක වෙද්දී ඔහුට වෙළෙඳ දැන්වීම් ගලා ආ බව සඳහන්ය. පෝල් ගේ පළමු චිත්‍රපටය වූයේ 1999 වසරේදී රඟපෑ Varsity Blues චිත්‍රපටයයි. ඔහු Fast &amp; Furious චිත්‍රපටවල රඟපෑමට එක්වූයේ 2001 වසරේ සිටය. එතැන් සිට එම චිත්‍රපටයේ කොටස් 6 න් 5 කම ඔහු රඟපෑවේය.මියයන අවස්ථාව වෙද්දී ඔහු Fast &amp;; Furious සත්වැනි කොටසේ රඟපාමින් සිට ඇත. එහි රඟපාද්දී පෝල්ට රඟපෑමට තිබූ දර්ශනයක තොරතුරු ඔහු මිය යෑමට දින තුනකට පමණ පෙර අන්තර් ජාලයට පිවිස තිබීම ඉතා අහඹු සිද්ධියකි. එහිදී ඔහු පෙනී සිටි ජවනිකාවට අනුව සොහොන් පිටියක දී ඔහුගේ සහාය නළුවා පෝල් අමතා,“මට පොරොන්දු වෙන්න. නැවතත් කිසිම අවමංගල්‍යයක් නැහැ” යනුවෙන් පවසයි. ඊට පිළිතුරු ලෙසින් පෝල් පවසන්නේ,“තව එකම එක අවමංගල්‍යයක්” යනුවෙනි. මේ ජවනිකාව සිහිපත් කරමින් එම චිත්‍රපටයේ පෝල්ගේ සහාය නළුවා ලෙස රඟපෑ ගිබ්සන් සුසුම් හෙළීය. මේ චිත්‍රපටය නිකුත් වීමට නියමිතව ඇත්තේ ලබන මාර්තුවේය. පෝල් වෝකර් හැඳින්වෙන්නේ ඉතා කාරුණික උණුවන හදවතකින් යුත් අයකු ලෙසය. අනතුර සිදුවූයේ ද ඔහුගේ ප්‍රධානත්වයෙන් පැවැති සමාජ සේවා කටයුත්තකට සහභාගිව සිට එන අතරතුරදීය.පෝල් වෝකර්ගේ මරණයට හේතුව ලෙස පරීක්ෂකයන් දැන් සැක කරන්නේ අධිවේගී රේසිං මෝටර් රියේ සුක්කානම හරිහැටි ක්‍රියාත්මක නොවීම නිසා අනතුර සිදුව ඇති බවයි.වාහනයේ කිසියම් වූ කාර්මික දෝෂයක් දැක එය හදා ගැනීම සඳහා දෙදෙනා එක්ව ගරාජය කරා යන ගමනේදී මේ අනතුර සිදුව ඇතැයි ද තොරතුරු වාර්තා වේ. කෙසේ වෙතත් වාහනය ධාවනය වී ඇත්තේ අධි වේගයෙනි. අනතුරට ලක්වූ සැණින් රිය ගිනි ගැනීම නිසා කාටවත් එහි සිටියවුන් බේරා ගැනීමට නොහැකි වී ඇත්තේය.මේ ජනප්‍රිය නළුවාගේ අභාවය සැලවූ සැණින් ඔහුගේ රසිකයෝ අනතුර සිදුවූ ස්ථානයේ රැස්කමින් මල් කළඹ තබමින් ශෝකය පළ කරන්නට වූහ. පසුගිය සෙනසුරාදා මේ අනතුර සිදුවූ අවස්ථාවේ සිට එතැනට පැමිණෙන දහස් ගණනක රසිකයන් මාධ්‍යකරුවන් සහ ඡායාරූප ශිල්පීන් එහා මෙහා කරමින් පොලීසිය පෝල් සහ රොජර්ගේ පවුල්වල උදවියට පෞද්ගලිකව සිය ශෝකය පළ කිරීමට ඉඩ සලසා දුන්නේය.මේ අතර ඇතැම් අන්තර්ජාල පුවත් වාර්තා කර තිබුණේ පෝල් වෝකර් ගේ මරණය හුදු මිථ්‍යාවක් බවයි.සේමාලි කැල්ලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av1312088</link>
    <topic>පිශාචයන්ට එරෙහිව The Dark World</topic>
    <author/>
    <content>පිශාචයන්ට එරෙහිව The Dark Worldමේ දිනවල ලොව පුරා බොක්ස් ඔෆිස් වාර්තා තබමින් ප්‍රදර්ශනය වන ‘තෝර්; ද ඩාක් වර්ල්ඩ්’, තෝර් චිත්‍රපට පෙළේ දෙවැන්නයි. ‘මාවල්’ චිත්‍ර කතාවක චරිත ආශ්‍රයෙන් හොලිවුඩ් සුපිරි වීර චිත්‍රපටයක් ලෙස ‘තෝර්’ චිත්‍රපට පෙළේ පළමුවැන්න මුලින්ම තිරගත වූයේ 2011 දීය. එම පළමු චිත්‍රපටය ද බොක්ස් ඔෆිස් වාර්තා පිහිටුවමින් ප්‍රදර්ශනය වූ අතර ‘තෝර් ’දෙවැන්න පසුගිය නොවැම්බරය මුලදී ප්‍රදර්ශනය ඇරඹීය.‘තෝර්’ පළමු චිත්‍රපටය කෙනත් බ්‍රනාග්ගේ අධ්‍යක්ෂණයක් වූ අතර දෙවැන්න අධ්‍යක්ෂණය කර ඇත්තේ ඇලන් ටේලර් ය.මෙයට වසර දහස් ගණනකට පෙර අඳුරු පිශාචයන් පිරිසක්. උත්සාහ දරන්නේ එඉතර් නමැති ආයුධය භාවිත කරමින්. විශ්වයම අඳුරට හෙළන්නටය. අස්ගාඩ් රණවිරුවන් එම උත්සාහය ව්‍යර්ථ කරද්දී පිශාච නායක මලෙතිත් පලා යන්නේ විශ්වය අඳුරු කිරීමට තවත් අවස්ථාවක් බලාපොරොත්තුවෙනි. අස්ගාඩ් රණවිරුවෝ එඉතර් ආයුධය සඟවා තබති.වර්තමානයේ ජේන් ෆොස්ටර් දෙවසරක්ම බලා සිටින්නේ තෝර් නැවත පෘථිවියට පැමිණෙන තුරුය. තෝර් රාජ්‍යත්වය වෙත සාමය ගෙන එන අතර ජේන් සොයා ගන්නේ තෝර්ට නැවත පෘථිවියට පැමිණිය හැකි තවත් දොරටුවකි. එම දොරටුව පරීක්ෂා කිරීමට යාමේදී ඇය අතුරුදන් වෙයි.තෝර් පෘථිවියට පැමිණීමට උත්සාහ කළත් ඔහුගේ පියා ඔඩින් ඊට එරෙහි වෙයි. රාජ්‍යයන් සියල්ල දැක ගැනීමේ බලය ඇති හෙයිමඩෝල් ජේන්ගේ අතුරුදන් වීම ගැන තෝර්ට දන්වයි. තෝර් එහා පෘථිවියට පැමිණෙද්දී ජේන් ද පෘථිවියට පැමිණෙයි.පොලීසිය ජේන්ව අත්අඩංගුවට ගැනීමට සැරසෙද්දී ඇය වෙතින් යම් බලයක් නිකුත් වෙයි. තෝර් වහා අස්ගාඩ් වෙත ජේන්ව ගෙන එන්නේ ඇයට කුමක් සිදුවී ඇත්දැයි දැනගනු පිණිසයි. එහිදී අස්ගාඩ්වරුන් වටහා ගන්නේ එඉතර් ආයුධය ජේන්ගේ ශරීරයට ඇතුළු වී ඇති බවයි. මලෙතින් වටහා ගන්නේ එඉතර් ආයුධය සොයාගෙන විශ්වයට ප්‍රහාර එල්ල කරමින් එය අඳුරු කර දැමීමට කාලය එළඹ ඇති බවයි. ඒ අනුව ඔහු අස්ගාඩ් වෙත ප්‍රහාර එල්ල කරන අතර එහිදී ජේන් බේරාගන්නට උත්සාහ දරන තෝර් ගේ මව මරු දකියි.ඔඩින්ගේ අදහස වන්නේ මලෙතින්ගේ පැමිණීම බලාපොරොත්තුවෙන් ජේන් අස්ගාඩ්හිම රඳවා ගත යුතුය යන්නයි. තෝර් එම සැලැස්මට එරෙහි වන අතර ඔහු තම සොහොයුරු ලොකිගේ උපකාර බලාපොරොත්තු වෙයි. තෝර්ට ලොකි ගැන විශ්වාසය තැබිය හැකි ද? ලොකි මලෙතින් හා එක්ව තෝර්ගෙන් පලිගන්නට උත්සාහ නොදරාවි ද? තෝර්ගේත් ජේන්ගේත් ඉරණම කෙබඳු වේවි ද? පෘථිවියේ මෙන්ම පෘථිවිය හා අස්ගාඩ් ඇතුළත් විශ්වයේ ඉරණම විස‍ඳෙන්නේ තෝර්ගේ ඉරණම අනුව ද?මිනිත්තු 112 ක ධාවන කාලයකින් යුත් ‘තෝර්: ද ඩාක් වර්ල්ඩ්’ එහි පළමුවැන්න මෙන්ම ත්‍රාසය හා කුතුහලය ඇතුළත් ක්‍රියාදාම චිත්‍රපටයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av13120811</link>
    <topic>HOLLYWOOD NEWS</topic>
    <author>සුජීව තේවහෙට්ටි‍ෙග්</author>
    <content>HOLLYWOOD NEWSයෞ වන පරපුරේ ආදරය දිනූ ජස්ටින් බීබර් පසුගිය සති කිහිපයේ රටවල් රැසක සංචාරය කළේ සංගීත ප්‍රසංග ගණනාවකට සහභාගි වෙන්නයි. මේ සංචාරයේ දී ඔහු බ්‍රසීලයට ගිය අවස්ථාවේදී සිදුකර ගත් පටලැවිල්ලේ වගතුග මීට පෙර මේ පිටුවෙහි පළවුණා. බ්‍රසීල සංචාරයෙන් පසුව ඔහු පිටත්ව ගියේ නවසීලන්තයටයි.එරටෙහි සුපිරි හෝටලයක නවාතැන් ගත් බීබර්ට පෙර ලෙස නිදහසේ හැසිරෙන්න නම් ඉඩක් ලැබුණේ නැහැ. ඔහු සහ පිරිස ලැගුම් ගත් හෝටලයේ පාලනාධිකාරිය බීබර් ගැන දන්නා නිසා ඔහුටත් ඔහුගේ පිරිවරටත් යම් යම් සීමා පනවා තිබුණා. පිටස්තර තරුණියන් කිසිවකු හෝටලයට කැන්දාගෙන පැමිණීම තහනම් යැයි බීබර්ට මුලින්ම දැනුම් දී තිබුණා. බීබර් තමන්ගේ සහායක පිරිස සමඟ ආහාර ගනිද්දී එහි සිටින සෙසු අමුත්තන්ට කිසිදු බාධාවක් නොකළ යුතු යැයි ද දැනුම් දී තිබුණා. හෝටලයේ නැවතී සිටින කිසිදු රාත්‍රියක සාද පැවැත්වීම ද බීබර්ටත් ගෝලයන්ටත් තහනම් කෙරුණා.හෝටල් පාලනාධිකාරිය මේ තහනම් කාරණා ගැන බීබර්ට දැන්වූවා විතරක් නොවෙයි. ඔහු මේවා පිළිපදින බවට සඳහන් කළ ලියැවිල්ලකට අත්සන් තැබිය යුතු යැයි ද දන්වා සිටියා. ඒ අනුව ‘කීකරු ළමයෙකු’ ලෙස ඊට අස්සන් තබන්නට 19 වියැති බීබර්ට සිදුවුණා.2010වසරේදී දරුණු භූම්කම්පාවකට ගොදුරු වූ හයිටි රාජ්‍යයේ වැසියන්ට අවශ්‍ය වී ඇති නොයෙකුත් සහන සේවාවන්ට සහාය දීම වෙනුවෙන් සමාජ සේවා වැඩසටහන් රැසක් පසුගිය දිනවල සිදුවුණා. මේ සඳහා ලොව ප්‍රකට පුද්ගලයන්ගේ ද දායකත්වය ලැබුණා. ඒ අතර සිටි කැපී පෙනුණු යුවළක් වුණේ සුපිරි ගායිකා මැඩෝනා සහ සීන් පෙන්.මේ දෙදෙනා කලකට පෙර විවාහ වී සිටි බව රහසක් නොවෙයි.දීගය නිමාවට පත්වී දෙදෙනා දෙපසට වූ පසුව නැවතත් ඔවුන් එකට එක්වී සමාජ සේවා කටයුතුවලට යොමු වූයේ මෙහිදීයි. සීන් පෙන් පැවසුවේ මේ වැඩ සටහනට එක්වන්නැයි මැඩෝනාට ඇරියුම් කළේ තමන් බවයි. හිටපු සැමියාගේ ඇරියුම පිළිගත් මැඩෝනා හයිටි රාජ්‍යයට ගියේ තම පුතු රොකෝ සමඟයි.“මැඩෝනා අවංක හිතින්ම ආවා. ඒ ගැන මට ගොඩක් සතුටුයි.” සීන් පෙන් පැවසුවා. ඔහු හයිටියෙහි 2012 වසරේ සිට මෙවැනි කටයුතුවල නිරතව සිටින්නේ සම්මාන තානාපතිවරයකු හැටියටයි.සුපිරි නිළි ඇන්ජලිනා ජොලී ඇගේ පෙම්වතා වන බ්‍රැඩ් පිට් හට ඩොලර් කෝටි ගණනක් වටිනා දූපතක් සමඟ මහා මන්දිරයක් තෑගි කර ඇතැයි පසුගිය දිනවල විවිධ මාධ්‍යයන්හි පළ වී තිබුණා. ඇමෙරිකාවේ නිව්යෝක් නුවර සිට කිලෝමීටර් 50 ක් උතුරු දෙසින් පිහිටි හදවතක හැඩය ගත් මේ දූපතත් එහි ඉදිකර ඇති මන්දිරයත් මිලදී ගත් ඇන්ජලිනා එය බ්‍රැඩ් පිට් හට තෑගි කළ බවයි සඳහන් වුණේ.මෙම දූපත සහ මන්දිරයේ අයිතිකරුවන් වන්නේ ජෝශප් සහ බාබරා යුවළයි. ඔවුන් දෙදෙනාගේ දියණිය වන ඩොන්නා මැසාරෝ පැවසුවේ ඇන්ජලිනා මේ දූපත මිලදීගෙන ඇතැයි පැතිරී ගිය ආරංචියෙහි සත්‍යයක් නොමැති බවයි.“මට නම් හිතාගන්න බැහැ කවුරු මේ වගේ ආරංචියක් පැතිරුවා ද කියලා. මේ දූපතයි, මන්දිරයයි විකුණන්න තියෙන කතාව නම් ඇත්ත. ඒ තාම ඒ දෙකම කවුරුවත් මිලදී ගත්තෙ නැහැ.” ඩොන්නා මැසාරෝ අවධාරණය කළා.මේ දිනවල තිරගත කෙරෙන ‘THOR : The dark world’ චිත්‍රපටයේ ප්‍රධාන චරිතයක් රඟන ක්‍රිස් හෙම්ස්වර්ත් පසුගිය සතියේ බිරියත් දියණියත් සමඟ ස්පාඤ්ඤයට ගිය අවස්ථාවේදී ලොකු කරදරයකට මුහුණ දුන්නා.රොන් හොවර්ඩ් අධ්‍යක්ෂණය කරන ‘හාට් ඔෆ් ද සී’ චිත්‍රපටයේ රූගත කිරීම් සිදුවුණේත් ස්පාඤ්ඤයේ. රූගත කිරීම් නිම කිරීමෙන් පසුව ක්‍රිස් තම බිරිය එල්සා සහ පුංචි දියණියත් එක්ක එරටෙහි කැනරි දූපත නරඹන්න හිතාගෙන විශාල ඔරුවක නැඟුණා. ඔවුන් මේ ඔරුවට ගොඩවෙද්දී තවත් පිරිසක් එහි සිටියා.ඒ වන විට රාත්‍රිය උදාවෙලා. ඔරුව ටික දුරක් ඇදී යද්දී එය නොගැඹුරු මුහුදේ යම් තැනක එරුණා.මේ නිසා ඔරුව එතැනින් ඉවතට ගත නොහැකි වුණා. ඔරුවේ සිටි සියල්ලන්ටම කිසිවක් කරගන්නට බැරි වුණා. සියලු දෙනාම කොටු වුණා. මේ අනතුර දැනගත් කැනරි දූපතේ ප්‍රාන්ත රජය වහාම වෙරළ ආරක්ෂක නිලධාරීන් යවා මගීන් සියලු දෙනාම වෙනත් බෝට්ටුවක නංවාගෙන කැනරි දූපතට රැගෙන ආවා.ක්‍රිස්ට, ඔහුගේ බිරියට හෝ දියණියට කිසිදු අනතුරක් සිදුවුණේ නැහැ.ලෝක ප්‍රකට නිරූපිකා පැරිස් හිල්ටන් පසුගිය සතියේ ස්ලෝවේනියානු වෙබ් අඩවියකට එරෙහිව නඩු මගට බැසීමට සූදානම්ව සිටියා. මේ වෙබ් අඩවිය අසභ්‍ය රූප සහ වීඩියෝ දර්ශන ඇතුළත් එකක්. පැරිස් හිල්ටන් මෙයට එරෙහිව නඩු පවරන බවට ආරංචියක් පැතිරෙද්දී බොහෝ දෙනා විමසුවේ එම වෙබ් අඩවිය පැරිස්ට අපහාස වන අන්දමේ වීඩියෝ පටයක් ඇතුළත් කර තිබෙනවා ද කියලයි.එහෙම දෙයක් නම් සිදුවෙලා නැහැ. මේ වෙබ් අඩවියෙහි ඇය පෙනී සිටින කාමුක දර්ශනයක් ඇගේ අවසරයක් නැතිව ඇතුළත් කරලා. නඩුවක් පවරන්නට යන්නේ ඒ හේතුවටයි. ‘වන් නයිට් ඉන් පැරිස්’ යනුවෙන් නම්කර ඇති මේ වීඩියෝ දර්ශනය විසුරුවා හරින්නට කටයුතු යෙදීමෙන් බුද්ධිමය දේපළ නීතිය ද උල්ලංඝනය කර ඇතැයි පැරිස් චෝදනා කරනවා.පැරිස් සහ ඇගේ පෙම්වතකු වූ රික් සලමන් පෙනී සිටින මේ දර්ශනය අන්තර්ජාලයට එක්කර ඇත්තේ ද පෙම්වතා විසින්මයි.සුජීව තේවහෙට්ටි‍ෙග්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av13120812</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමවිජේ මල්ලි ලාස්ට් වීක් කොලම් එකේ, බී එම් අයි සී එච් තිස්ස අබේසේකර ෆෙලිසිටේෂන් ඉවෙන්ට් එක ගැන ලිව්වෙ වැඩේ බලලම ලියන්නම් කියලනේ. කට්ටිය නාගත්ත ද අනාගත්ත ද කියල බෝල්ටු බෝල් කමෙන්ට්‍රි එක දෙනව කියල නේ ප්‍රොමිස් කළේ. ඉන් ෂෝට් මෙච්චරයි. තිස්ස තිස්ස කියන මාර ටයිටල් එකක් තිබ්බ අජිත්ගෙ කොෆි ටේබල් බුක් එක ආවෙ නෑ. කට්ටිය නා ගත්ත ද අනාගත්ත ද කියාල කියන්න ගියොත් විජේ මල්ලිට වෙනම ආර්ටිකල් එකක් ලියන්න වෙයි. තිස්ස අබේසේකර වගේ ග්‍රේට් පර්සනෑලිටි කෙනකුට අගෞරව කරන ස්ටයිල් එක කාටහරි බලාගන්න ඕනවුණානම්, ඉන්න තිබුණෙ එදා හවස බී එම් අයි සී එච් එකේ.තිස්සගෙ නමින් පෝස්ටල් ස්ටෑම්ප් එකක් ප්‍රසිඩෙන්ට් නිකුත් කරපු සීන් එක ඇරුණම අනිත් සේරම මයිනස් සීරෝ. (-0) වැඩේ ඉවර වුණාට පස්සෙ විජේ මල්ලිට ඇහුණෙ මාර කතාවක්. ටෙලිනිස තිස්සව මාකට් කරගන්න ගිහින් අනාගත්ත කියල කියපු කතාවට ලස්සනම කෑල්ලක් එකතු කළා විජේ මල්ලි දන්න අඳුනන ප්‍රොෆෙසෝර් කෙනෙක්. එයාට පහුවෙනිදා උදේ පාන්දර ෆෝන් කළාම කිව්වෙ, ටෙලිනිස ටෙලියට වඩා හොඳ පාසල් කලා උලෙළවල් එයා දැකල තියෙනව කියලයි. හන්ඩ්‍රඩ් පර්සන්ට් එග්රීඩ් ඒ කතාවට.ටෙලිනිස කොමිටියේ කැප්ටන්ලගෙ නම්ගම් ලිස්ට් එක දැක්කම විජේ මල්ලිට පව් කියල හිතුණා. ඒකෙන් බාගෙකට වැඩිය කට්ටිය මොන තූත්තුකුඩියක ටෙලි ෆීල්ඩ් එකක ඉන්න කට්ටියක් ද කියලා වගේම ඒ ගොල්ලො ටෙලි ෆීල්ඩ් එකට මොනතරම් ලොකු කන්ට්‍රිබියුෂන් එකක් කරපු ටැලන්ටඩ් ටීම් එකක් ද කියල අහගන්න ඕන ඒ ගොල්ලන්ගෙන්මයි. ඔහොම යමු.මෙදා සැරේ තිස්සව මාකට් කරගෙන ඉඩම් ඔප්පු ගත්ත වගේ ටුවෙන්ටි ෆි‍ෆ්ත් ඇනවර්සරි එකටත් තව කාව හරි මාකට් කරගෙන ඔය මොකක් හරි ගේමක් දෙන්න බැරුවයැ. ටෙලිනිසේ කට්ටියගෙ ක්‍රියෙටිව් බෑන්ක්‍රප්සි එක බංකොලොත් කට්ටියක් කියන එක ඒ ගොල්ලො එදා හවස ඇඳුම් ගලවලම පෙන්නනව, විජේ මල්ලි බලාගෙන හිටියෙ අප්පිරියාවෙන්. මේ තරම් පොපියුලර් ආර්ට් ෆීල්ඩ් එකක ඉන්න ආර්ටිස්ලගෙන් කීයෙන් කී දෙනා ද එදා හවස ඉවෙන්ට් එකේදි විජේ මල්ලි දැක්කෙ?ටෙලිනිස කට්ටියගේ නම් ගම් දෙක තුනකින් ස්වර්ණවාහිනියට ප්‍රොටෙස්ට් ලියුම් අරින්නෙ මුතු පලස නවත්තන්න කියලා, ඒක ෆුල් මෙම්බර්ෂිප් එකේම තීරණයක් ද කියලත් විජේ මල්ලිට අහන්න හිතෙනවා! මේව කල්පනා වෙන්නෙ, පැය එකහමාරක ඉවෙන්ට් එකක්වත් හරිහමන් විදියට කරගන්න බැරි ටෙලිනිසක් ද අපිට දැන් තියෙන්නෙ කියල හිතෙනකොට. මේ කට්ටිය නේද පොපියුලර් ටෙලියකට වලි දාන්නෙ කියල හිතෙන කොට.ෆියුනරල් සෙෂන්ස් හෙවත් අවමඟුල් සාද ගැන කොලම්ස්වල ලියන්නෙ, කියන්නෙ නෑ කියල හිතාගන්නට, කොහේද ඒකට ඉඩක්. මාසෙ මුල එකත් මාසෙ අග තව එකක්. අම්මාට පස්සෙ නැන්දම්මා. ප්‍රේම්ටමනේ මේව වෙන්නෙ කියලා දෙවැනි වතාවටත් සද්ජන සමාජයට හෙවත් ප්‍රේම් දිසානායක මිතුරු සමාජයට ශෝක වෙන්න සිද්ධ වුණේ පහුගිය ඉරිදා. මෙදා සැරේ නැතිවෙච්ච මවුවරුන් ගැන ශෝක වීම ඉවර කරලා කට්ටිය ශෝක වෙනවා විජේ මල්ලිත් බලාගෙන හිටියෙ ශෝකයෙන්ම තමයි. ලිරික්ස් රයිටර්ලා, ෆිල්ම් එඩිටර්ස්ලා ඇඩ්වටයිසින් බොස්ලා මීඩියා සෙකට්රීස්ලා ප්‍රොපොසෝරීස්ල වගේ සිලෙක්ටඩ් ගෲප් එකක් තමයි, මෙදා සැරේ ශෝක සාදයට සෙට් වෙලා හිටියෙ.ෆිල්ම් එඩිටර් කිව්වට මෑන්ස් විජේ මල්ලිට නම් මීටර් වෙන්නෙ මාර ඇක්ටර්ස් කෙනෙක් වගේ. ඔවුන් ද මෙමරි ලේන් ගියාම වෙච්ච දේවල්. ෂිහ් මොරටුවෙ හිටපු දවස්වල ලොකු අම්මත් එක්ක ටවුමට යද්දි හම්බ වෙච්ච යාළුවො ගැන කරකියාගන්න දෙයක් නැතුව අනාථ වෙච්ච සීන් එක. ප්‍රේම් නම් කිව්වෙ ඒ වගේ කිසිම දෙයක් කියන්න කරන්න එපා කියලා පැපරාසිල ඉන්නව කියලා. මොන පැපරාසියෙක්වත් විජේ මල්ලි නම් දැක්කෙ නෑ. එඩිටර් ෆ්‍රෙන්ඩ්ට තිබුණා මේ මාසෙ අගට ප්ලෑන් කරපු ප්‍රොජෙක්ට් එකක් ගැන කතා කරන්න.76 ඉයර්ස් බර්ත්ඩේ එකට අපේ ෆිල්ම්ස් ග්‍රේට් කෙනෙක් වෙච්ච වසන්ත ඔබේසේකර ගැන කරන්න ඉන්න ෆෙලිසිටේෂන් එක ගැන. දඩයම, ආගන්තුකයා තරංගනී එකේ පෙන්නලා ස්මෝල් ස්ටෝල් ප්‍රොජෙක්ට් එකක් කරන්න මේ එඩිටර් ළමයා ප්ලෑන් කරනවලු. අන්න වැඩ. ෆියුනරල් පාටීස්වලදී ඒ වගේ හොඳ වැඩ ගැනත් කතා වෙන්නෙ. ඒත් අපි නිතරම වපර ඇහින් බලන මිනිස්සු කට්ටියක් ගැන වෙච්ච කතාබහ නම් හරිම සෙන්සේෂනල් කියලයි විජේ මල්ලි කියන්නෙකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av13120813</link>
    <topic>මම ගොනාවත් වික්කා ගොන් බැන්ද කණුවත් වික්කා</topic>
    <author>හේමාලි විජේරත්න</author>
    <content>මම ගොනාවත් වික්කා ගොන් බැන්ද කණුවත් වික්කාඅර්ජුන් කමලනාත්සුරංග ද අල්විස් අධ්‍යක්ෂණය කළ ‘රජ හොරු’ චිත්‍රපටය මේ දිනවල රිත්මා මණ්ඩලයේ සිනමා ශාලා 35 ක ප්‍රදර්ශනය වේ. ‘රජ හොරු’ චිත්‍රපටයේ ‘සිරිමල්’ ගේ චරිතය රඟපාමින් මේ දිනවල ප්‍රේක්ෂක ආදරය දිනා ගනිමින් සිටින ජනප්‍රිය රංගන ශිල්පී අර්ජුන් කමලනාත් මෙවර අපේ කතාබහේ කතා නායකයාය.අර්ජුන් අහම්බයකින් සිනමාවට සැපත් නළුවෙක් වුවත් ඉන් පසු ඔහු මහත් උනන්දුවකින් හා කැපකිරිමකින් සිය ගමන්මඟ සකසා ගත් නළුවෙකි. රිදී තිරයට උචිත දේහයක් සේම ප්‍රයන්න සිනාවකින් ද යුක්ත ඔහු එතෙක් මෙතෙක් රඟපෑ බොහෝ චරිත වෙතින් අප හමුවූයේ වීරයකු ලෙසිනි. එසේම රිදී තිරයේ එදත්, අදත් හෙටත් වීරයකු වන ප්‍රවීණ නළු රන්ජන් රාමනායක සමඟ ‘රජ හොරු’ චිත්‍රපටයෙන් හමුවන අර්ජුන් සමඟ කළ කතාබහකි මේ.‘රජ හොරු’ චිත්‍රපටයට කොහොම ද ප්‍රතිචාර?ඇත්තටම කිව්වොත් තවම සති තුනක් වගේ කාලයක් තමයි චිත්‍රපටය තිරගත වෙලා ගිහින් තිබෙන්නේ. මේ කෙටි කාලයට ඉතාම හොඳ ප්‍රතිචාර ලැබෙමින් පවතිනවා. මගේ දුරකථන අංකය වෙනස් කරලා තිබෙත්දිත් එය හොයාගෙන මා අමතන පිරිස අසීමිතයි. මේ ප්‍රතිචාර වලින් තේරෙනවා මිනිස්සු ඉල්ලන්නේ මේක තමයි කියලා. සිනමාවට ආදරය කරන අය විදියට අපි ප්‍රේක්ෂකයෝ ඉල්ලන දේ දෙන්න ඕන. එතකොට තමයි සිනමා ශාලා වෙත ප්‍රේක්ෂකයෝ වැඩි වැඩියෙන් පැමිණෙන්නේ. මේ චිත්‍රපටය හරිම විනෝදාත්මකයි. දෙපැත්ත කැපෙන කතා කුණුහරුප නෑ. කාටත් පොදුවේ එකට ඉඳගෙන බලන්න පුළුවන්.මෙහි ‘සිරිමල්’ ගේ චරිතය බාරගන්න හිතුවේ මේ විනෝදාත්මක බව නිසාම ද?ඒකත් එක හේතුවක්. අනිත් එක මේ චිත්‍රපටයට මට ආරාධනා කළේ මෙහි අධ්‍යක්ෂවරයා වන සුරංග ද අල්විස්. සුරංගයි මමයි අවුරුදු 08 - 10 ක් තිස්සේ හොඳින් අඳුනන දෙන්නෙක්. මේ ඔහුගේ පළමු නිර්මාණය. නමුත් ඔහු ලංකාවේ තිරගත වුණු සියලු චිත්‍රපට නරඹපු හොඳ රසිකයෙක් බව මම දැනගෙන හිටියා. මම රඟපෑවේ චිත්‍රපට 40 ද ඒ හතළිහම ඔහු නරඹලා තිබුණා. ආරාධනය ලැබුණාම මට හිතුණා හොඳ වැඩක්. ඒ නිසා සම්බන්ධ වෙන්න ඕන කියලා.මෙවැනි විනෝදාත්මක චිත්‍රපට හැදෙන එක ගැන ඔබ මොකද හිතන්නේ.ඉතාම හොඳ දෙයක්. අපි කාටත් ජීවත්වෙත්දි විවිධ ප්‍රශ්නවලට මුහුණ දෙන්න සිද්ධ වෙනවා. ඒ වගේම අද තියෙන කාර්ය බහුල ලෝකයේ අපි හැමෝටම මානසික ආතතිය තිබෙනවා. මෙවැනි විනෝදාත්මක චිත්‍රපටයකින් පැයකට දෙකකට හරි ඒ ආතතියෙන් ඔවුන් මුදවන්න පුළුවන් නම් ඒක ලොකු දෙයක්. අපි සිනමා ශාලාවකට ඇවිත්, සල්ලි දීලා ටිකට් එකකුත් අරගෙන පැයක් දෙකක් තිස්සේ වාඩිවෙලා ඉඳගෙන චිත්‍රපටයක් නරඹලා තවත් ප්‍රශ්න ගොඩක පැටලෙනවා නම් ඒකෙන් සහනයක් ඇතිවෙන්නේ නෑනේ. කලකිරීමක් මිසක්. ඒ නිසා මෙවැනි විනෝදාත්මක චිත්‍රපට ඇත්තටම අදට අත්‍යවශ්‍යයි. විනෝදාත්මක සිනමාව ලෝක සිනමාවේ වුණත් අදටත් හරිම ඉහළින් තිබෙන්නේ.මේ චිත්‍රපටයේ ඔබට කරට කර රඟපාන්න තිබෙන්නේ ප්‍රවීණ නළු රන්ජන් රාමනායක සමඟ. කොහොම ද ඒ අත්දැකීම.මගේ මුල්ම රංගනය ‘මොහොතින් මොහොත’ චිත්‍රපටයේ ඉදිරිපත් කරන්න තිබුණොත් රන්ජන් රාමනායකත් සමඟ. ඔහු සිනමාවේ අති දැවැන්තයෙක්. මම එතකොට එක සීන් එකකට ආපු පුංචිම පුංචි නළුවෙක්. එදා ඇතිවෙච්ච ඒ ගෞරවයෙන්ම තමයි මෙදා ඔහුත් සමඟ එක්ව රඟපෑවෙත්. රන්ජන් රාමනායක කියන්නේ මට වඩා ප්‍රවීණ අති දක්ෂ රංගන ශිල්පියෙක්. ඒ වගේම ඔහු අපේ සිනමාවේ වීරයෙක්. අනිත් පැත්තෙන් ජනතා ආකර්ෂණය වැඩි වැඩියෙන් දිනාගත් ජනප්‍රිය කෙනෙක්. පාර්ලිමේන්තු මන්ත්‍රීවරයෙක් විදියට සිවිල් සමාජයේ ඔහුට වෙනත් අන්දමක ස්ථාවරත්වයකුත් තිබෙනවා. ඒ සියල්ල එක්ක බලනකොට මම බොහොම වෙනස් පොඩි චරිතයක්.මම ඒක දැනගෙන කැමරාව පිටුපස සෑම තැනකදීම ඒ දිය යුතු තැන දෙමින් තමයි මම කටයුතු කළේ. කැමරාව ඉදිරියේ රංගනයේදී මම අධ්‍යක්ෂවරයා ඉල්ලන දේ දුන්නා. මම රඟපාපු දෙබස් කියන හැම තැනකම ඔහු තමයි මට React කරන්නේ. ඔහුත් එක්ක කටයුතු කරත්දි මට හොඳ අවබෝධයක් ආවා. ඊට පස්සේ අපි සාකච්ඡා කරලා බොහොම හොඳට වැඩේ කළා. සමහරවිට පිටපතේ නැති දේවලුත් අපි රඟපාද්දි කළා. ඒ උපදෙස් අපිට ලැබුණේ රන්ජන් අයියගෙන්. ඔහු නළුවෙක් විදියට පමණක් නොවෙයි අධ්‍යක්ෂවරයෙක් විදියටත් පරිණත පුද්ගලයෙක්. ඔහු තමයි මේ සෙට් එකේ හිටපු අපේ ලොකු අයියා.සමහරු අපි දෙන්නව දෙපැත්තට කරන්න එක එක කතන්දර හදනවා. හිටපු ගමන් ඕන නැති ප්‍රශ්නයක් අහල මමත් හිතන්නේ නැතිව උත්තර දුන්නම රන්ජන් අයියගේ හිත රිදෙනවා. ඔහුත් එවැනි උත්තර නොසිතාම දෙනකොට මගේ හිත රිදෙනවා. නමුත් දැන් මම හරිම අවබෝධයෙන් ඉන්නේ.අද ඔබ සිංහල සිනමාවේ ජනප්‍රිය නළුවෙක්. ඒත් ඔබ ආවේ බොහොම කටුක මඟක, අහම්බයකින්. ඒ මුල අර්ජුන් කමලනාත්ට මතක ද?ඔව්. හොඳටම මතකයි. රියැලිටි ෂෝ එකකින් එක, දෙක තුන වෙලා හිටපු ගමන් ආව ගමනක් නොවෙයි මේක. මම ග්‍රාමීය සංවර්ධන බැංකුවේ රස්සාවට යන කාලේ මොරටුවේ එම්. එස්. සිනමා ශාලාව ළඟින් තමයි රැකියාවට ගියේ. ඒ කාලේ එම්. එස්. සිනමා ශාලාවේ හිමිකාරිනිය එවකට සහාය අධ්‍යක්ෂවරයකු වූ සුරේෂ් කුමාරසිංහ මහතාට මා ගැන කියලා තිබුණා. අද ඔහු ප්‍රවීණ අධ්‍යක්ෂවරයෙක්. ඔහු තමයි දවසක් මාව ප්‍රවීණ චිත්‍රපට අධ්‍යක්ෂ සුනිල් සෝම පීරිස් මහතාට හඳුන්වලා දුන්නේ.ඒ ඇඳුනුම්කමට තමයි ‘මොහොතින් මොහොත’ චිත්‍රපටයේ සුළු චරිතයක් රඟපෑවේ. ඒ වෙනකම් මම අඩු තරමේ වෙසක් නාට්‍යයකවත් රඟපාලා තිබුණේ නෑ. ඊට පස්සේ මට තව චිත්‍රපටයක සුළු චරිතයක් ලැබුණා. ඒ චරිතය රඟපාන්න හිටිය නළුවා ආවේ නැති නිසා මාව ඒකට ගෙනිච්චා. මට තිබුණේ පුළුවන් තරම් ගුටි කන්න. මේ ගුටි කෑමේදී දක්වපු රිඇක්ෂන් එක හොඳ නිසා මට චිත්‍රපටයක ප්‍රධාන චරිතයක් ලැබුණා. ඒ තමයි ‘කන්‍යාවියගේ රාත්‍රිය'. ඊට පස්සේ මුණ ගැසුණු ලාල් ප්‍රියදේව නිසා තමයි මගේ සිනමා ගමන්මඟ වෙනස් වෙලා අද මේ තත්ත්වයට ආවේ.මම ආපු මඟ කටුකයි. අර්ජුන් කමලනාත් හැදෙන්නේ දුක, සැප, සතුට, කටුක බව, විඳිමින්. අත්දැකීම් එකතු කරමින්. අටලෝ දහමට අනුවයි. එහෙම ආපු මට ලැබුණු තෑග්ගක් විදියට තමයි අද මම ‘රජ හොරු’ චිත්‍රපටය සලකන්නේ.ඔබ පසුගිය දවස්වල අධ්‍යක්ෂණ කාර්යයටත් අතගැහුව නේද?ඒක අපි යාළුවෝ කට්ටියක් එකතුවෙලා කරපු දෙයක්. ‘ඉගිල්ලෙන්න ඇයි දඟලන්නේ’ චිත්‍රපටය අපි රූගත කිරීම් අවසන් කළා. ඒත් චිත්‍රපටයේ අවසන් වැඩ කටයුතු ටික කරන්න අපිට තේරෙන්නේ නෑ. ලාල් ප්‍රියදේව තමයි චිත්‍රපටයේ ඉතිරි අඩුපාඩු ටික හදාගන්න උදව් කළේ. මේ චිත්‍රපටය තිරගත වෙත්දි තමයි සුනාමියක් ආව වගේ කට්ටිය මට වට කරලා ගහන්න ගත්තේ. මට උදව් කරන්නේ කවුද? නැත්තේ කවුද කියලා අන්තිමට මටම හිතාගන්න බැරි වුණා. රිද්මා මණ්ඩලයේ හෝල් 17 තමයි ප්‍රදර්ශනයට දැම්මේ. මංගල දර්ශනයකුත් තිබ්බා. ඒත් චිත්‍රපට සංස්ථාවේ අදෘශ්‍යමාන හස්තයේ බලපෑම නිසා ඒකට කුඩම්මගේ සැලකිලි ලැබුණා.චිත්‍රපටය අතරමඟ දුවත්දි පබ්ලිසිටි සඳහා තිබුණු ණය පහසුකම් අත්හිටෙව්වා. ඊට පස්සේ මම චිත්‍රපටය අතහැරලා දැම්මා. මොකද ඒ කාලේ මගේ කේන්දරේට සෙනසුරු ලබලා තිබුණේ. හිරේ යන්න වෙනව කියලත් තිබුණා. මම බැලුවා චිත්‍රපටයක් කරලා හිරේ යන්නේ මොකට ද? කියලා. හැබැයි ඉතින් කොපි 20 ක් ගහලා සති තුනකට ලක්ෂ 98 ක ආදායමක් ඉපැයුවා. ඒ ගැන මම අපේ ප්‍රේක්ෂකයන්ට ස්තුතිවන්ත වෙනවා. මේ ප්‍රශ්නය නිසා චිත්‍රපට සංස්ථාවේ සභාපතිතුමා කෙරෙහි මා තුළ තිබුණ පැහැදීමත් නැතිව ගියා. අසාධාරණය පෙනි පෙනීත් ඔහු නිහඬව හිටියා.මේ ප්‍රශ්නය නිසා ඔබ සිනමාව ගැන කලකිරිල ද ඉන්නෙ?ඒකෙන් මම ලොකු පාඩමක් ඉගෙන ගත්තා. මම එතෙක් මගේ ජීවිතේ කරගෙන හිටියේ සිනමාව. දැන් සිනමාව මගේ ජීවිතේ නොවෙයි. එතකම් මම ටෙලි නාට්‍යයවත්, වේදිකා නාට්‍යයකවත්, ඇඩ්ස් වලටවත් ගියේ නෑ. චිත්‍රපට ගැනම හිත හිතා හිටියා. දැන් එහෙම නෑ. කවුරුහරි කතා කරන්නේ වෙසක් නාට්‍යයකට ද මම යනවා. දැන් මම මම ගැන හිතනවා. සිනමාව වෙනුවෙන්ම හිටපු මම වගේ කෙනෙකුට චිත්‍රපට සංස්ථාව මේ විදියට සලකන කොට තවත් කවර කතා ද? මේ කලකිරීම දැන් ටිකක් හරි මඟ හැරෙන්නේ ‘රජ හොරු’ නිසා ලැබෙන ප්‍රතිචාරවලින්. ඉදිරියේදීත් මගේ රංගනය ඇතුළත් ‘තරු සොබා’, ‘ඇලකන්දෙ මාකස්’ වැනි චිත්‍රපට එන්න තිබෙනවා.පසුගිය කාලයේ සිනමාවේ පැවැති අර්බුදකාරී තත්ත්වය වෙනුවෙන් (විශේෂයෙන් පිටපත් 35 සීමාව) ඔබත් ක්‍රියාකාරීව කටයුතු කළා නේද?ඔව්. මා ඇතුළු සිනමාවේ 95% ක් දෙනා හිටියේ පිටපත් 35 සීමාවේ පැත්තේ. ඒ කියන්නේ චිත්‍රපට සංස්ථාව පැත්තේ. මේ ප්‍රශ්නෙදි විවිධ ප්‍රකාශ නිකුත් කිරීමේදී සෝමරත්න දිසානායකයන්ට සහ රේණුකා බාලසූරිය මහත්මියට මගේ ප්‍රකාශ නිසා හිත රිදුණා කියලා මම දන්නවා. ඒකට මේ අවස්ථාවේ මම පෞද්ගලිකව සමාව ඉල්ලනවා. ඒ මොකද චිත්‍රපට සංස්ථාවේ අදාළ බලධාරී රෑට රෑට භෝජන සංග්‍රහ පවත්වලා දෙපැත්ත ෂේප් කර ගත්තා. ඒ නිසා අපිව ගොනාට අන්දපු කාලේ ගියා. මම ඒ ගොනාත් වික්කා ගොන් බැන්ද කණුවත් වික්කා.ඔබේ පෞද්ගලික ජීවිතේ ගැන කතා කළොත් මොනව ද අලුත් තොරතුරු?පසුගිය කාලේ ඒකටත් ලොකු කතන්දර තිබුණා. අමීෂා ඉගිල්ලිලා ගියා කියලා. එයා රට ගියා. හැබැයි චිත්‍රපටය ප්‍රදර්ශනය වෙන කාලෙම තමයි ගියේ. හුඟාක් අය උඩ පැන පැන ඒක වික්කා. ඉස්සරහටත් උත්සව මාසයක් එන නිසා මම කිව්වා අමීෂාට ආයේ රට යන්න කියලා. මොකද කට්ටියට ඒක විකුණලා කීයක් හරි හම්බ කරගන්න පුළුවන් නිසා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av13120814</link>
    <topic>බෞද්ධයන් වැඩියෙන්ම ඉල්ලන්නේ ‘බෙත්ලෙහෙම්පුරේ’ සින්දුව</topic>
    <author>ජෝජ් රොබ්සන් ද</author>
    <content>බෞද්ධයන් වැඩියෙන්ම ඉල්ලන්නේ ‘බෙත්ලෙහෙම්පුරේ’ සින්දුව- අනිල් භාරතීබෙත්ලෙහෙම්පුරේ දිළිඳු ගවලෙනේ ඔරුව තුළේ සිසිලෙ නිදයි ජේසු බිලින්ඳා - ජේසු බිලින්ඳා...!  (පද - කරුණාරත්න අබේසේකර)(සංගීතය - ක්ලැරන්ස් විජේවර්ධන)(ගායනය - අනිල් භාරතී)උදුවප් මහේ සීතල සුළං රැල්ලේ පාවී එන විහඟ ගී අතරේ මුසුව ඇහෙන “බෙත්ලෙහෙම්පුරේ” ගීතයේ රාවය සෑම නත්තල් සමයකදීම අසා පුරුදු අපි මෙවර “ස්වර වර්ණ” වර්ණ ගන්වන්නට ඒ ගී හඬ හිමි අනිල් භාරතී ගායන ශිල්පියාට ආරාධනා කරමු. අනිල් අප සමඟ මෙම පිළිසඳරට එක්වන්නේ ඔහු විසින්ම නිෂ්පාදනය කරන ලද ඔහුගේම ගායනයෙන් විචිත්‍රවත් වූ “Original Christmas Songs” ගීත ඇල්බමය එළිදැක්වීම නිමිත්තෙන් ය.“ගිය අවුරුද්දේ මම ‘රසඳුන’ ට කිව්වානේ 2013 අවුරුද්දේ නත්තලට ‘නත්තල් ගී ඇල්බමයක්’ එළිදක්වන්න බලාපොරොත්තු වෙනවා කියලා. ඔන්න මගේ ඒ බලාපොරොත්තුව දෙවියන් වහන්සේගේ ආශිර්වාදය ඇතුව ඉටුවෙලා තියෙනවා අද. මා ගායනා කරන නත්තල් ගී 12 ක් ඇතුළත් ‘Original Christmas Songs’ ගීත ඇල්බමය මෙවර නත්තල වෙනුවෙන් එළිදැක්වූවා. මෙතෙක් මා ගායනා කර ඇති නත්තල් ගී පනහකට වැඩි ප්‍රමාණය අතරින් තෝරා ගත් සුවිශේෂ ගීත 12 ක් මගේ මේ සංයුක්ත තැටියේ අඩංගු වෙනවා.* ඔබේ මෙම ගීත එකතුවට දායක වී ඇති නිර්මාණකරුවන් කවුරුන් ද...?“මුලින්ම කියන්න ඕනේ මේ ගීත එකතුවේ ඇතුළත් වෙන්නේ 70 දශකයේ ඉඳලා මම ගායනා කරපු ගීත බව. දැන් මේ සමහර ගීත හොයා ගන්න නැහැ. ඒ කාලේ කැසට් වලට කරපු ගීත. දැන් ඉතින් කැසට් නැහැනේ. ඒ නිසා ඒවායින් තෝරා ගත් ගීත එකතුවක් නව තාක්ෂණය යොදා ගෙන තමයි මේ ගී තැටිය ඉදිරිපත් කළේ. මෙය සංගීතවත් කෙරුවේ ඇනස්ලි මාලේවන සමඟ ‘සුපර් චයිම්ස්’ කණ්ඩායමයි. චන්න අතලගේ තමයි සංගීත සංයෝජනය කරමින් නිර්මාණ දායකත්වය ලබා දුන්නේ.”* මෙහි ගීත පද රචකයින් සහ තනු නිර්මාණකරුවන් සඳහන් නොකළේ ඇයි...?“ඔවුන්ගේ නම් විශේෂයෙන් සඳහන් කරන්නම ඕනේ. ඒත් ඔවුන්ගේ නම් නිවැරදිව සඳහන් කිරීමට නොහැකි හෙයින් ඒ හැමදෙනාටම මගේ අවංක ‘ස්තූතිය’ කියලා ගීත ඇල්බමයේ කවරයේ සඳහන් කළා. මේ ගීත මං ලබා ගත් කැසට් වලටවත් ඔවුන්ගේ නම් සඳහන් වී තිබුණෙත් නැහැ. වැරදි ලෙස සඳහන් වුණොත් ඉන් වන හානිය වැඩියි. පද රචනය සහ තනුව කාගේද කියා දන්නා ගීත කිහිපයේ එය වුවද සඳහන් නොකළේ එය අනිකුත් නිර්මාණකරුවන්ට කරන මදිකමක් ලෙස හැඟුණු හින්දයි. කෙසේ වුවත් මගේ මේ ගී තැටියේ ඇතුළත් ගීත වල ගී පද රචකයින්ව සහ තනු නිර්මාණ ශිල්පීන්ව නිවැරදිව දන්නා අය සිටිනවා නම් ඔවුන්ගෙන් මා ඉල්ලා සිටිනවා මගේ 0777748503 දුරකථනයට ඒ බව දන්වන ලෙස. එවිට ඉදිරියේ දී එම නම් සඳහන් කරන්න මට හැකිවේවි.”* අද නිර්මාණය වන “නත්තල් ගීත” පිළිබඳ ඔබේ අදහස කුමක් ද..?“අද නිර්මාණය වන නත්තල් ගීත අතර අර්ථවත් ගීත තිබෙනවා. ඒත් නත්තල් ගීතවල ස්වරූපය (නත්තල් ගතිය) ඒවායේ නැහැ. විශේෂයෙන්ම දැන් නිර්මාණය කරන නත්තල් ගීත සඳහා ‍ලෝකයේ තිබෙන හරබර වචන සේ‍රෝම රිංගවලා සරල බව නැතිකර දමනවා. අපිට පුරුදු වෙලා තියෙන්නේ ‘බෙත්ලෙහෙම්පුරේ’ - ‘ජේසු බිලින්ඳා’ - ‘සාමය’ - ‘ගවලෙන’ - ‘ගව ඔරුව’ - ‘එ‍ෙඩ්රු’ - ‘දේවදූතයෝ’ - ‘මරියතුමිය’ - ‘ජේසු බබා’ වගේ වචනනේ. ඒ වචන නැතුව ඔය ‘විමුක්තිය’ සහ ‘යුක්තිය’ වගේ වචන යොදා ගෙන නත්තල් ගී නිර්මාණය කළාම ඒවායේ නත්තල් ගතියක් නැහැ. ඒ නිසා අද තියෙන්නේ අමුතු නත්තල් ගීත කියලයි මට හිතෙන්නේ. ඒ වගේමයි නත්තලට තියෙනවා වෙනම ගීතිකා වලට ළඟින් යන සංගීත රිද්මයකුත්. ඒ රිද්මයානුකූලව ‘තනු’ නොමැතිව නත්තල් ගී නිර්මාණය කළාමත් ඒවා ජනප්‍රිය වෙන්නේ නැහැ.”“ඔබ පවසන්නේ “කාපල්ලා බීපල්ලා ජොලි කරපල්ලා’ යන වර්තමාන නත්තලේ සංකල්පයෙන් බැහැරව ඔබේ ගීත එකතුව ඉදිරිපත් කළ වග ද...?“ඔව්, ඔව් - අනිවාර්යෙන්ම එහෙම තමයි මේ ගී එකතුවට ගීත තෝරා ගැනීමේදීත් සංගීතය නිර්මාණය කිරීමේදීත් අපි කටයුතු කෙරුවේ. නත්තල වෙළෙඳුන් විසින් විකෘති කර දමලා. ඒකට හොඳම උදාහරණය තමයි නත්තල් සීයා. බලන්න, දැන් නත්තල් සීයා සුපර් මාර්කට් වල, පාරවල්වල දඟලන වෙළෙඳ නියෝජිතයෙක් වෙලා. අපි දන්නා නත්තල් සීයා (ශාන්ත නිකලස්) යේසුස් වහන්සේ වෙනුවෙන් දුගී දරුවන්ට තෑගි බෙදා දුන්නු ආදරණීය සීයා කෙනෙක්. නත්තල කියන්නේ අපි කාලා බීලා නටලා ඉන්න එකට නෙමේ, නැති බැරි අයට පිහිට වෙලා අපිට ඇති හැකි අයුරු සාමය බෙදා හදාගන්න එකටයි. මගේ ගීත එකතුවේ පණිවිඩයක් යේසුස් වහන්සේ උපත සමරමින් සාමය බෙදා ගන්න, ප්‍රීතිමත් වෙන්න කියන එකයි.”* ඔබේ “බෙත්ලෙහම්පුරේ” ගීතය වැනි ගීත අන්‍යාගමිකයින් පවා රසවිඳින රහස කුමක් ද...?“එය දේවාශිර්වාදයක්. ආගම් භේදයක් නැතුව මොහිදීන් බෙග් ගායකයාණන්ගේ ‘බුද්ධං සරණං ගච්ඡාමී’ ගීතය හැමදෙනාම වාගේ රස විඳිනවා වගේ තමයි මේ අනිල් භාරතීගේ ‘බෙත්ලෙහෙම්පුරේ’ ගීතයත් හැමෝම වගේ ආසාවෙන් රස විඳින්නේ. ප්‍රසංග වේදිකා වල ගී ගයද්දී වැඩිපුරම බෞද්ධයින් තමයි මගෙන් ‘බෙත්ලෙහෙම්පුරේ’ ගයන්න කියලා ඉල්ලන්නේ. එමෙන්ම මේ ගීතයේ පදමාලාව, තනුව සහ ගායනය හරියටම සාර්ථක ලෙස එකතු වෙලා තිබීම තමයි මෙහෙම ජනප්‍රිය වෙන්න තවත් හේතුවක් වී ඇත්තේ.”* මෙම ගීත එකතුවේ සියලුම ගී අතීතයේ දී ඔබ ගැයූ බැව් සඳහන් කළත් මෙහි ඇතුළත් “කලකට පෙර” ගීතය අනුන්ගේ ගීතයක් නේද...?“නෑ, නෑ. ‘කලට පෙර’ ගීතය තව කී දෙනෙක් ගායනා කරලා තියෙනවාද..? ධර්මරත්නලා, ක්ලැරන්ස් විජේවර්ධන, මරියසෙල් ගුණතිලක වගේ තවත් අය මේ ගීතය ගායනා කරලා තියෙනවානේ. ඒ වගේම මෙහි තනුව ඉංග්‍රීසි තනුවක්. ඒ තනුවට සිංහල පද රචනය මිල්රෝයි ධර්මරත්න කළා කියලයි මං හිතන්නේ. අපේ පල්ලි වල ගීතිකා පොත් වලත් මේ ගීතය තියෙනවා. ලංකාවේ වැඩියෙන්ම නත්තල් ගීත ගායනා කරලා තියෙන්නේ මමයි. මගේ ඔළුවේ tumor එකක් ඇවිල්ලා බරපතළ ලෙස මා රෝගාතුර වුණු අවස්ථාවේදී දෙවියන් වහන්සේ මාව මරණයෙන් බේරුවා. ඒ නිසා ලාභයක් බලාගෙන නෙමේ මම මේ නත්තල් ගීත එකතුව කළේ. මෙය තෑග්ගක් ලෙසයි මං කළේ. පුළුවන්කම ලැබුණොත් ඉදිරියේ දී ‘Original Christmas Songs’ (volume 2) කියලා තවත් නත්තල් ගී එකතුවක් එළිදක්වන්න මගේ බලාපොරොත්තුවක් තියෙනවා.ජෝජ් රොබ්සන් දකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av13120815</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නගාල්ලේ පීටර් කල්දේරාප්‍රශ්නය - එන්. එස්. ක්‍රිෂ්ණන් නමැති දෙමළ සිනමාවේ විකට නළුවා ශ්‍රී ලාංකිකයෙක් ද?පිළිතුර - ඔව්. ඔහු කාලයක් එලිපන්ට් හවුස් එකේ කම්කරුවකු විදියටත් වැඩ කරලා තිබෙනවා.කඩවත සුජාතා ගුණවර්ධනප්‍රශ්නය - චිත්‍රපටයකට ද නැඟුණු ආර්. ප්‍රේමදාස සූරින්ගේ ‘ජීවන කඳුළු’ නවකතාව සත්‍ය කතාවක් ද?පිළිතුර - එහෙම කියලා කියනවා.ගල්කිස්සේ නදී කරුණාරත්නප්‍රශ්නය - ‘සබීතා’ චිත්‍රපටයේ සබීතා පෙරේරාගේ පෙම්වතා ලෙස රඟපෑ නළුවා කවුද?පිළිතුර - ජගත් රොහාන්. (ඔහු පැරැණි සිනමා නළු ප්‍රේම් ජයන්ත්ගේ පුතෙක්)මොරටුව කටුබැද්දේ ඩඩ්ලි ගෝමස්ප්‍රශ්නය - ‘දස අවතාරම්’ දෙමළ චිත්‍රපටයේ චරිත දහය රඟපෑ නළුවා කවුද?පිළිතුර - කමලාසන්.යටියන්තොට හක්බෙල්ලාවක කේ. රූපා පද්මිණි සිරිසේනප්‍රශ්නය - ගායක කීර්ති පැස්කුවල්ගේ දුරකථන අංකය පළ කරන්න?පිළිතුර - 22/1, පරණ කැස්බෑව පාර, නුගේගොඩ.නාත්තන්ඩියේ අජිත් තේනුවරප්‍රශ්නය - විමුක්ති ජයසුන්දරගේ ‘සුළඟ එනු පිණිස’ චිත්‍රපටයට කාන් චිත්‍රපට උලෙළේ දී සම්මාන ලැබුණේ දෙමළ ඩයස්පෝරාවට වුවමනා විදියට ද?පිළිතුර - ප්‍රංශයේ ‘කාන්’ චිත්‍රපට උලෙළ ඉතාම අභිමානවත් සම්මාන උලෙළක්. එය ‘සිනමාව අධ්‍යක්ෂවරයාගේ කලාවක්’ යන සම්මුතිය පිළිගන්නා සම්මාන උලෙළක්. කාගෙවත් වුවමනාවට, ආවට ගියාට එහි සම්මාන පිළිගැන්වෙන්නේ නැහැ. ‘සුළඟ එනු පිණිස’ දෘෂ්ටිමය ගැටලු තිබුණට විශිෂ්ට සිනමා කෘතියක්. විමුක්තිගේ පරිකල්පනයට හැකියාවට මා ගරු කරනවා.වැලිගම එච්. එල්. විජේවීරප්‍රශ්නය - ‘ජවුසං නටනවා’ යන්නෙහි තේරුම කුමක් ද? එය නැටුම් විශේෂයක් ද?පිළිතුර - මෙය මැලේ ජාතිකයන්ගේ නාට්‍යාංගයක්. මැලේ ජාතික හුසේන් නමැත්තකු මෙහි මූලාරම්භකයා වීම නිසා ‘ජාහුසේන්’, ‘ජාහුසන්’ වී අවසානයේ ‘ජවුසං’ යන වචනය සැදී තිබෙන බවයි පැවසෙන්නේ.දොඩන්ගොඩ කේ. එල්. පද්මසිරිප්‍රශ්නය - සුනිල් එදිරිසිංහට යොමු කරන්නට පීරිස් අමරසිරි වෙතටත් යවන්නට ලිපිනය නොම දනිමි ඒ ගැන අහන්නට සතුටු ද ලිපිනයන් දෙක පළ කරන්නටපිළිතුර - හා එහෙනම් ලියා ගන්නකෝ. සුනිල් එදිරිසිංහ 545, නුංගමුගොඩ, කැලණිය. අමරසිරි පීරිස්, 44/2, ගඟබඩ පාර, වෑවල, පිළියන්දල.දෙදියවල වස්කඩුවේ ගාමිණි ගුණතිලකප්‍රශ්නය - අපරාධ නවකතා (ක්‍රයිම් ලිට්රේචර්) කියා වර්ගයක් ලෝකයේ තිබෙනවා නේද?පිළිතුර - ඔව් අපේ රටෙත් තිබෙනවා. අපේ අය ලියන නවකතාත් අපරාදේ. ඒවා කියවන එකත් අපරාදේ. ඉතිං ඒක අපරාධ සාහිත්‍යයක් නොවේ ද?මීගමුවේ යොහාන් කුමාර් ද සිල්වාප්‍රශ්නය - අයිවෝ ඩෙනිස්, අමරසිරි පීරිස් හා ලෙස්ලි ප්‍රනාන්දු ගයන ‘පිනට උපන් මිනිසුන් සිටිනා රට’ නම් වූ ගීතය ලීවේ කවුද?පිළිතුර - ආචාර්ය ධර්මසේන පතිරාජ.මෝදර හිරාන් රොඩ්රිගෝප්‍රශ්නය - සිංහල නවකතාවක් ලියු පළමු ලේඛිකාව කවුද? නොඑසේ නම් ප්‍රථම සිංහල නවකතා කතුවරිය කවුද?පිළිතුර - ස්වර්ණලතා වඩුගේ කුමාරිහාමි. ඇය ලියු ‘සිංහල ලන්සි විවාහය’ නමැති නව කතාව 1927 දී පළව තිබෙනවා.මාතලේ ධර්මා ඒකනායකප්‍රශ්නය - ‘රාවණා’ කියා රජ කෙනෙක් අතීත ලංකාවේ හිටියයි කියලා ඔබ විශ්වාස කරනව ද?පිළිතුර - ‘රාවණා’ කියලා සතෙක්වත් ලංකාවේ නොහිටි බව මහාචාර්ය සෙනරත් පරණවිතාන කියලා තියෙනවා. ඉතිං පරණවිතානටත් වඩා අපේ කවුද ඉතිහාසය දන්නේ. ඒ නිසා මං පරණවිතාන සූරින්ගේ මතය පිළිගන්නවා.කන්දෙගෙදර කිත්සිරි ගුණ‍සේනප්‍රශ්නය - විජය කුමාරතුංග යෝජනා කළ ජෝතිපාල පුරයට මොකද වුණේ?පිළිතුර - ඒක ක්‍රියාත්මක වුණේ නැහැ.වත්තල හේකිත්තේ ලක්ෂ්මන් රණසිංහප්‍රශ්නය - ‘රයන්ස් ඩෝටර්’ චිත්‍රපටයේ අංගවිකලයාගේ චරිතය රඟපෑ නළුවා කවුද?පිළිතුර - ජෝන් මිල්ස්.කොළොන්නාවේ වින්ස්ටන් පෙරේරාප්‍රශ්නය - ප්‍රථම සිංහල කතානාද චිත්‍රපටය තිරගත කළ කොටහේනේ කිංස්ලි සිනමාහල ජාතික උරුමයක් සේ සලකා සංරක්ෂණය කළ යුතුයි නේද?පිළිතුර - ඒක නම් එහෙම තමයි. ඒත් කවුද ඕවා කරන්නෙ? කාට ද වුවමනාවක් තියෙන්නෙ?මේ සතියේ පහත නම් සඳහන් අයත් ප්‍රශ්න එවා තිබුණා. කෑගල්ලේ රණවීර ලියනගේ, පැලවත්තේ හෂිනි රණතුංග, මාලබේ ඩබ්ලිව්. ගුරුගේ, කුලියපිටියේ ජයසේන අතපත්තු, හල්කඳවිල සරත් කරුණාරත්න, ගම්පහ අඹන්විට සිරිවර්ධන, වතුරුගම සුමිත් සුදර්ශන, කඳානේ නීටා අයි. ප්‍රනාන්දු, පස්යාලේ ජගත් චන්ද්‍රසිරි.ඔබේ ප්‍රශ්නය පහත ලිපිනයට යොමු කරන්න'සුමිගෙන් අහන්න' රසඳුන, සිළුමිණ, ලේක්හවුස් කොළඹ 10 කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av13120816</link>
    <topic>ඉතිහාසයේ සිදුවීම් නැවත නැවතත් ඇතිවෙනවා</topic>
    <author>අරුණි මුතුමලී</author>
    <content>ඉතිහාසයේ සිදුවීම් නැවත නැවතත් ඇතිවෙනවා‘සෙල්ලම් නිරිඳු’ වේදිකාවට ගෙනෙන ජයලත් මනෝරත්නතල මල පිපිලා’, ‘ගුරු තරුව’, ‘අන්දරේලා’, ‘ලෝකය තනි යායක්’, ‘සුදු රෙදි හොරු’ ආදි වේදිකා නාට්‍ය නම් ඇසෙන විට අපට නිසඟයෙන්ම මතක් වන නම ජයලත් මනෝරත්නයි. වේදිකාවෙන් ඇරැඹි දශක හතරක පමණ ඔහුගේ කලා දිවියේ දී සිනමාව, රූපවාහිනිය ඔස්සේ ද නව ආරක් සෙවීමට ඔහු ගත් උත්සාහය අපි නිතර දැක ඇත්තෙමු. ඒ නව මං සෙවීමේ අලුත්ම පියවර ලෙස ඔහු ප්‍රේක්ෂකයන් වෙත සිය 12 වැනි වේදිකා නාට්‍යය ‘සෙල්ලම් නිරිඳු’ තිළිණ කරයි.“සෙල්ලම් නිරිඳු” නම යෙදුණේ කුමක් නිසා ද?මේ කතා පුවත අයත් වන්නේ 1707 - 1739 කාල සීමාවට. සිංහලේ අන්තිම රජු වූ ශ්‍රී වීර පරාක්‍රම නරේන්ද්‍රසිංහ රජු සිංහල අධිකාරම්ලාට එරෙහිව මධුරා පුරයෙන් කුමාරිකාවක් සරණ පාවා ගත්තා. එහෙත් මේ රජු ඉතාම සෙල්ලක්කාර සල්ලාල රජෙක් කියා ඉතිහාසයේ සඳහන් වෙනවා. ඒ නිසාම ඒ රජුට අන්වර්ථ නාම තිබුණා ‘කුණ්ඩසාලේ කුමරු’, ‘සෙල්ලම් නිරිඳු’ ආදි වශයෙන්.ඔහුගේ කුඩා කල පටන් යාළුවකු ලෙසයි පෘතුගිසි ජාතික ෆෙඩ්රෝ ද ගැස්කොයින් හැදී වැඩෙන්නේ. පසු කලෙක අප දස්කොන් ලෙස හඳුන්වන්නේ මේ ගැස්කොයින්ව. දස්කොන් ප්‍රමිලා කතාව ඇති වන්නේත්, මේ ගැස්කොයින් හා රජ බිසව අතරයි. ඉතින් ඒ සියල්ලට හේතු වන දේශපාලන, සමාජ, ආර්ථික, සංස්කෘතික පසුබිම හා එහි සංකීර්ණතා ඇතුළත් කතාවක් කුණ්ඩසාලේ කුමරා ප්‍රමුඛ කරගෙන තැනෙන නිසයි මෙයට ‘සෙල්ලම් නිරිඳු’ නම යෙදුණේ.ඔබ දකින ඒ දේශපාලන සමාජ ආර්ථික ආගමික සංකීර්ණතා මොනවා ද?දේශපාලනික වශයෙන් අද මෙන්ම එදත් පැවැති විවිධ සතුරු කුමන්ත්‍රණ, බලය පිළිබඳ ප්‍රශ්න තිබුණා.ආගමික වශයෙන් බුදු දහම නැත්තටම නැති වී ගණින්නාන්සේලා කියා පිරිසක් ඉතුරු වුණා. ඔවුන් විවාහ වී දරුවන් සිටියා. වැලිවිට අසරණ සරණ සරණංකර සංඝරාජ හිමියන් බුදු දහම යළි ස්ථාපිත කරන්න උත්සාහ කළේ මේ කාලයේයි.මානව සංවේදනා අතින් ගත් කල අද මෙන් ම එදාත් මනුෂ්‍ය සම්බන්ධතා, ප්‍රමිලා ලෙස හඳුන්වන සුමිත්‍රා බිසවට දරුවන් නොමැති වීම, ඇයට ඇති වූ නොසලකා හැරීමේ වේදනාව, හුදෙකලාව, පිටස්තර වීම පිටස්තරයකු සමඟ කිට්ටු සබඳතා ඇති කර ගැනීම, ඊට පසු බිසවට සමාන රූපයක් අඹා ශාන්ති කර්ම ක්‍රම බිහිවීම හා දින හතක් ඇතුළත සමාව ඉල්ලීමට නෝක්කාඩු මාලය ලිවීම එය ලෙව්කේ අධිකාරම් පැහැරගෙන යාම නිසා අවසානයේ දස්කොන් මරණයට පත්වීම ආදිය මා දකිනවා.එදා සහ අද ඔය කියන සංකීර්ණතා අතර වෙනසක් තිබෙනවා ද?මා දකින විදිහට ඒ කාලේ මෙන්ම 21 වැනි ශත වර්ෂයට අයිති මේ කාලෙත් ඒ දේවල වෙනසක් නැහැ. මානව සබඳතාවල වෙනසක් නැහැ. ‘ඉතිහාසය නැවත සිදුවේ’ යන්න මා විශ්වාස කරනවා.දොළොස්වැනි නාට්‍යය ඉදිරිපත් කිරීමේදී යම් වෙනසක් ප්‍රේක්ෂකයා වෙනුවෙන් සිදු කළා ද?ඔව්. මෙහි ආකෘතිකයමය වශයෙන් පැහැදිලි විශේෂත්වයක් තිබෙනවා. සරච්චන්ද්‍රයන්ගේ නාඩගම් දයානන්ද ගුණවර්ධනයන්ගේ ගැමි නාටක, බර්ටෝල්ට් බ්‍රෙෂ්ට් ගේ වාර්තා රංගය යන ආකාර තුනම එකතු කරගත් මනෝ ස්වාධීන ශෛලියක් තමයි ඒ ආකෘතියට පාදක කරගෙන තිබෙන්නේ.නාට්‍ය කලාව අපේ රටේ තව ඉදිරියට යන්න නම් වෙනස් මානයන් සෙවිය යුතුයි කියා මා සිතනවා. ඒ නිසාම මේ නාට්‍යයේ ස්වරූපය ගොඩනඟන්න නර්තනය හා සංගීතය විශේෂයෙන් උපයෝගී කර ගන්නවා. පෙරදිග රටවලට හුරු නාට්‍ය රූපී ක්‍රමය බටහිර දෙබස් නාට්‍ය ක්‍රමය වැනි සම්මිශ්‍රිත ආකෘතියක් හා ස්වරූපයක් ඔස්සේ තමයි ‘සෙල්ලම් නිරිඳු’ ඉදිරිපත් වන්නේ.ඔබ නාට්‍ය ලෝකයට පිවිසෙන යුගයත් අද යුගයත් අතර වෙනසක් තිබෙනවා ද?සමාජ ජීවිතේ ලෙස ගත්තොත් සමාජයේ ලෝකේ රටේ වෙනස්කම් සිදු වනවා. ඒවා කවිය, චිත්‍රය, නාට්‍ය, චිත්‍රපට ආදි ක්ෂේත්‍රවල විවිධ ආකෘති බිහි කරන්නට හේතු වනවා. නමුත් මා දකින්නේ එක්තරා උසස් තැනක තිබු නාට්‍ය ධාරාව අද යම් හැලහැප්පීම්වලට ගොදුරු වී ඇති බවයි. මහාචාර්ය සරච්චන්ද්‍ර, හෙන්රි ජයසේන, සුගතපාල ද සිල්වා, ගුණසේන ගලප්පත්ති, දයානන්ද ගුණවර්ධන වගේ අයගේ උසස්ම නිර්මාණ අපි දැක්කා. මගේ වයස හා අත්දැකීම් අනුව, ධම්ම ජාගොඩ, සයිමන් නවගත්තේගම පසුව කේ. බී. හේරත්, කපිල කුමාර කාලිංග ආදි වශයෙන් පරම්පරාගත වුණු ඒ උසස් නාට්‍ය කලාව අද වන විට පූර්ණ වශයෙන් එදා මට්ටමට නොයන අර්බුදකාරී තත්ත්වයක පසුවන බව පේනවා.මේ අතර හොඳ නාට්‍ය බිහි නොවනවා ම නොවේ. නමුත් ඒ නාට්‍ය පවා ප්‍රේක්ෂක සමාජයේ ස්ථාපිත වන්නේ නැහැ. ඒත් එදා නාට්‍ය අදටත් ස්ථාපිතව වේදිකාවේ රඟ දැක්වෙනවා.එයට හේතුව?එයට හේතුව නාට්‍ය කලාව අද නාට්‍ය හදන සමහරුන්ට ජීර්ණය වෙලා නෑ. ඒ ඒ රටවලට අනන්‍ය ශෛලින්, ආකෘතින් තිබෙනවා. වෙනස්වීම් සමඟ ගියත් ඒවා මේ මහ පොළොවේ මුල් බැසගෙන තිබෙන, මහ පොළොවට අල්ලා හිටින නාට්‍ය විය යුතුයි. එසේ නොවුණාම තමයි ඔහොම වෙන්නේ.ඉදිරිපත් කිරීමේ ක්‍රමයේ ප්‍රශ්නයක් මේ නාට්‍යවල තිබෙනවා ද?අද අපේ රටේ බහුලව තිබෙන්නේ පරිවර්තන නාට්‍ය. ලෝකය හඳුනා ගැනීමට ඒවා ඕන. නමුත් අපේ ස්වතන්ත්‍ර නිර්මාණ හැදෙන්නත් ඕන.අනෙක ‘ෆර්ෆෝමිං ආට්’ හෙවත් ප්‍රාසාංගික බව ගැනත් කතා කරන විට එහි තේරුම අද වන විට බොහෝ වෙනස් වෙලා. 70 දශකයෙන් පසු වික්ටර් වර්නර්, කගකි සුසුකි වැනි අය මේ දේවල් අධ්‍යයනය කළා. කුස්සියේ උයද්දිත්, ක්‍රීඩාවේදීත්, ලිංගිකත්වයේදී මෙන්ම අද අප සිදු කරන සියලු කටයුතු ප්‍රාසාංගිකයි. නමුත් ඒවායේ කලාව කෙතරම් ගැබ් වී තිබෙනවා ද යන්න ප්‍රශ්නයක්. කිරිපිටි, චොකලට් විකුණන අයත් ඒවා ප්‍රාසාංගිකව කරනවා, ඒත් එහි කලාත්මක බවක් තිබෙනවා ද? මම කියන්නේ සියලුම ප්‍රසංග කලාත්මක නොවේ කියලයි. ඒ නිසා ඉදිරිපත් කිරීම්වලදී කොයි දේ වුණත් ඒ ගැන සිතිය යුතුයි.හාස්‍ය නාට්‍යත් අද බහුලයි?ඔය ප්‍රශ්නය හතළිස් ගණන්වලත් ආව එකක්. එය පවතින්නේ සිනාව මුල් කරගෙන. නමුත් එය කලාත්මක භාවිතයට වඩා මුදල්, ජනප්‍රියත්වය, සිවිල් බලය තහවුරු කර ගැනීම සඳහා වන දරුණු රැල්ලක් බවට පත්වෙලා.වේදිකාවේ මේ ප්‍රශ්නවලට පිළිතුරු තිබෙනවා ද?අප සෑහෙන කලෙක සිට පාරිභෝගික බහු භාණ්ඩික සමාජයක් වෙලා තිබෙන්නේ. ඉල්ලුමට සරිලන සැපයුමයි ලබා දෙන්නේ. මිනිස්සු සල්ලි පස්සේ දුවලා දුවලා සරල සිල්ලර තැනකට වැටිලා. ගීතය වුණත් නාදය, අර්ථයට වඩා රිද්මය ගැන පමණයි බලන්නේ. මේවාට පිළිතුරු දීම කියන්නේ උකටලීව පැත්තකට වීම නොවෙයි. තව තවත් හොඳ නිර්මාණ ඉදිරිපත් කිරීමයි. මොකද ලෝකේ හැම තැනම ජනප්‍රිය සම්භාව්‍ය හා ජන නිර්මාණ තිබෙනවා. එයින් ජනප්‍රිය වර්ගය දැඩිව පවතිනවා. ඒ අතර උත්තම ගණයේ එකක් දෙකක් හෝ එළිදැක්විය යුතු නිසයි.ප්‍රේක්ෂකයන් ගැන?හැමදාම හොඳ දේට කැමැති ස්ථාවර ප්‍රේක්ෂක පිරිසක් සිටිනවා. ඔවුන් කොළඹ ආශ්‍රිත මෙන්ම පිට පළාත්වලත් ඒ විදිහටම දකින්න පුළුවන්. ඔවුන්ගේ රසඥතාව බොහෝ ඉහළයි. ඔවුන් අපෙන් බලාපොරොත්තු වනවා හොඳ නිර්මාණ එළි දක්වයි කියලා.'සෙල්ලම් නිරිඳුට' අනුග්‍රහය දක්වන්න පිරිසකුත් ඉන්නවා නේද?ඔව්. අද එදා වගේ නෙවෙයි. නාට්‍යයක් කිරීමේදී පිරිවැය වුණත් වැඩියි. අපට වේලාව සමඟ සෙල්ලම් කරන්නත් බැහැ. ඉතින් මගේ මේ නාට්‍යය වෙනුවෙන් අනුග්‍රහය දක්වන්නේ කැලණිය විශ්ව විද්‍යාලයේ 1978-82 වාණිජවේදී ආදි විද්‍යාර්ථීන්ගේ සංසදය බව සිහි කළ යුතුයි.කවද ද? 'සෙල්ලම් නිරිඳු' අප දකින්නෙ?මේ මස 11 - 12 සවස 6.30 ට බිෂොප් විද්‍යාලයීය රඟහලේදී මෙය වේදිකාගත වෙනවා. සහෘද ප්‍රේක්ෂකයන්ට මෙය නරඹන ලෙස ආරාධනා මා කරනවා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av13120817</link>
    <topic>අසංකා විරුද්ධ වුණත් මං පොත පළ කරනවා</topic>
    <author>සු. මි.</author>
    <content>අසංකා විරුද්ධ වුණත් මං පොත පළ කරනවාඅජිත් ගලප්පත්තිපසුගියදා පැවැති තිස්ස අබේසේකර අභිනන්දන උලෙළේදී නිකුත් කිරීමට සැලසුම් කළ අජිත් ගලප්පත්ති ‘තිස්ස... තිස්ස’ යන නමින් ලියු ආචාර්ය තිස්ස අබේසේකරගේ ජීවිත අපදාන කෘතිය මුද්‍රණද්වාරයෙන් එළි නොදැක්විණි. ඊට හේතුව කුමක් ද? මේ; ඒ සම්බන්ධ අජිත් ගලප්පත්ති සමඟ කළ විශේෂ කතාබහකි.. තිස්ස අභිනන්දන උලෙළේදී ඔබ ලියු තිස්සගේ ජීවිත කතා පොත පළ නොවුණේ ඇයි?තිස්ස අබේසේකරගේ චරිතාපදානය මට ලියන්න කියලා ආරාධනා කළේ ටෙලි නිර්මාණවේදීන්ගේ සංසදය. (ටෙලිනිස) තිස්ස කියන්නේ ක්ෂේත්‍ර ගණනාවක් පුරා විහිදුණු දැවැන්ත චරිතයක්. ඒ නිසාම මෙය භාරධූර කාර්යයක්. කෙසේ වෙතත් මං මේ අභියෝගය භාර ගත්තා. මම යෝජනාවලියක් ඉදිරිපත් කළා. තිස්සගේ ජීවිතය කොටස් 4 කට බෙදලා ඒ අනුව ජීවිත කතාව ලියන්න මං සැලසුම් කළා.. මොනව ද ඒ කොටස් හතර?(1) ඔහුගේ ජීවිතය (2) කලා නිර්මාණ ජීවිතය (3) ශාස්ත්‍රීය හා මතවාදී ජීවිතය (4) වෘත්තිය හා සේවා ජීවිතය යනාදි වශයෙන්. මේ යෝජනාවලියට ටෙලිනිස එකඟ වුණා. ඊට පස්සේ අපි ගිවිසුමකට එළඹුණා.. ඔය පසුබිමනේ. මං අහන්නේ එදා පොත එළි නොදැක්වුණේ ඇයි?සුළු සුළු සංශෝධන කීපයකට යටත්ව ටෙලිනිස විධායක සභාව අනුමත කළ පිටපත මුද්‍රණයට දෙන්න ඔන්න මෙන්න කියා තිබියදී තිස්සගේ බිරිඳ අසංකා අබේසේකර මුද්‍රණාලයට ඇවිත් පිටපත රැගෙන ගිහින් කියවලා මේ පොත පළ කළොත් නඩු දානවා කියලා තර්ජනය කරලා තියෙනවා.. එතකොට මොකද්ද ප්‍රශ්නෙ?මේ පොතේ තිස්සගේ කලින් විවාහයන් ගැනත් තිස්සගේ මුල් දරුවන් තිදෙනා ගැනත් කියැවෙනවා. මේක ජීවිත කතාවක්නේ. ඒ විස්තර නැතුව මේක සම්පූර්ණ වෙන්නේ නැහැනේ. අසංකා ඒ විස්තර ඇතුළත් පිටු 55 කින් යුතු පරිච්ඡේද 8 ක්ම කපලා දාලා. අවසානයේදී ටෙලිනිස තීරණය කළා, පොත පළ නොකරන්න. අසම්පූර්ණ පොතක් පළ කිරීම තේරුමක් නැති නිසා මමත් ඒ තීරණයට එකඟ වුණා.. අසංකාට ඒ විදියට මැදිහත් වෙලා පොත කප්පාදු කරන්න අයිතියක් නැද්ද?පොතේ කර්තෘ මම. බුද්ධිමය දේපළ මගේ. ප්‍රකාශකයා ටෙලිනිස. අනික මෙහි යෝජනාවලිය අසංකා කියෙව්වා. ඇය ඉදිරිපිටමයි ගිවිසුම් අත්සන් කළේ. මේක තිස්ස අබේසේකර හා අසංකා මොනරවිලගේ පවුල් ජීවිතය ගැන විතරක් කියැවෙන චරිත කතාවක් නෙමෙයි.තිස්ස මීට ඉහත දෙවතාවක් විවාහ වී ඇති බවත් එයින් ඔහුට දරුවන් තිදෙනෙක් සිටින බවත් මුළු රටම දන්න කරුණක්.තිස්ස තමාගේ ‘අයාලේ ගිය සිතක සටහන්’ පොත පිළිගන්වලා තියෙන්නේ තමන්ගේ දරුවන් පස්දෙනාටයි. මේවා හංගන්න දේවල් නෙමේ. තිස්සගේ ජීවිතයේ සුදු පැත්ත විතරක් ලියන්න මට ඕනැ වුණේ නැහැ.. අපි ඔබේ පොත කියවල නැහැනේ. ඇත්තටම මෙහි තිස්සගේ චරිතයට හානිවෙන දේවල් තියෙනව ද?අවංකවම කිව්වොත් මං මේ පොත ලිව්වේ ස්වයං වාරණයක් ඇතුවයි. තිස්සගේ පෙර විවාහවල දරුවන් කියපු කතා සියල්ල මං ලිව්වෙ නැහැ. ඒ වගේම ලියපු දේවලුත් දැඩි සංයමයකින් යුතුවයි ලීවේ. මා ඉතා වගකීමෙන් කියනවා, මේ පිටපතේ තිස්සගේ චරිතයට හානි වන කිසිම දෙයක් නැහැ.. මොකද්ද දැන් ටෙලිනිසේ ස්ථාවරය?ඔවුන් උත්සවයේදී කිව්වා, මේ පොත පළ කරනවා කියලා. මොකද මගෙත් යුතුකමක් තිබෙනවා, ගිවිසුම නිසා මේ පොත එවුන් එක්ක පළ කරන්න. මං කියන්නේ පොතේ අත්පිටපත ස්වාධීන මණ්ඩලයකට කියවන්න දීලා ඊට පස්සේ ඔවුන්ගේ අනුමැතිය ඇතිව පොත පළ කරන්න කියලයි. ඒකට මං එකඟයි. ගෙවල්වල ඉන්න ගැහැනුන්ගෙයි, දරුවන්ගෙයි, වැඩකාරියන්ගෙයි ඕනැඑපාකම් අනුව පොත් පළ කරන්න මං සූදානම් නැහැ. ඒක මං අවධාරණයෙන්ම කියනවා.. ඒ කියන්නේ ඔබ කොහොමහරි පොත පළ කරනවා.ඔව්. මොකද, මේක මගේ බුද්ධිමය දේපළක්. අසංකා විරුද්ධ වුණත් මං පළ කරනවා.. නඩු දැම්මොත්?උසාවි ගෙනියන්න තරම් කාරණාවක් මේකේ නැහැ. එහෙම වුණොත් මං ඒකට මුහුණ දෙනවා.. පොත ලිව්වයින් පස්සේ ඔබට තිස්සව පේන්නේ කොහොම ද?මට තිස්ස වීරයෙකුත් නෙමෙයි; දුෂ්ටයකුත් නෙමෙයි. තිස්ස ද්විත්ව චරිතයක්. ඔහු ඇතුළේ තිස්සලා ගණනාවක් ජීවත්වුණා. ඒ චරිතත් එක්ක ඔහු අරගල කළා. තම පියා එක්ක, භාර්යාවන් එක්ක දරුවන් එක්ක විතරක් නෙමෙයි ඔහු තමන් එක්කමත් අරගල කළා. කලාව හා දේශපාලනය සම්බන්ධයෙනුත් එහෙමයි.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av13120819</link>
    <topic>රජ පවුලේ දඟකාරයා විවාහයට සූදානම් වෙයි</topic>
    <author>කුමාර සිරිවර්ධන</author>
    <content>රජ පවුලේ දඟකාරයා විවාහයට සූදානම් වෙයිහැරී කුමරුපසුගිය සති කිහිපය පුරා ලෝකයේ මාධ්‍යවල ප්‍රධාන ශීර්ෂ පාඨයක් වූයේ බ්‍රිතාන්‍යයේ හැරී කුමරු විවාහවීමට සැරසෙනවා කියා ය‍. ඔහු විවාහ වන්නට සැරසෙන්නේ 24 හැවිරිදි ක්‍රෙසිඩා බොනාස් සමඟ බව ද මාධ්‍ය හරහා පැවැසිණි. ලෝකය සෙල්ලක්කාර රජ කුමරුගේ විවාහය පිළිබඳ මෙතරම් උනන්දුවක් දක්වන්නේ මන්ද? සියලු දෙනාට අවශ්‍ය වන්නේ ඔහුද තම සොහොයුරු විලියම් කුමරුගේ අඩි පාරේ යමින් යහපත් යුග දිවියක් ගත කරනු දකින්නද?කෙසේ වෙතත් මාධ්‍ය තවදුරටත් පවසන්නේ විලියම් කුමරුගේ බිරිය කේට් හා ක්‍රෙසිඩා අතර එතරම් හොඳ හිතක් නැත කියායි. චාල්ස් කුමරුගේ බිරිය ඩයනා සහ ඇන්ඩෲ කුමරුගේ බිරිය ෆර්ගි අතර ද එතරම් හොඳ හිතක් පැවතුණේ නැත. කේට් හා ක්‍රෙසිඩා අතර අමනාපයට හේතුවක් තිබේ. ක්‍රෙසිඩා විලියම් කුමරුගේ පැරැණි පෙම්වතියකගේ ‍අර්ධ සොහොයුරියකි. ක්‍රෙසිඩා හරහා විලියම් කුමරුගේ පැරැණි පෙම්වතියක රජ පවුල හා සම්බන්ධ වනවාට කේට් කුමරිය අකැමැති වනවා වන්නට පුළුවන. එසේ රජ පවුලට සම්බන්ධවීම හරහා පැරැණි ප්‍රේමය අලුත් වනු ඇත යන බිය ද කේට් කුමරියගේ සිත්හි පවතිනවා වන්නට පුළුවන.කෙසේ වෙතත් ක්‍රෙසිඩා දැන් ම යුග දිවියට ඇතුළත් වනු ඇතැයි අ‍ැගේ මිතුරියන්ගෙන් බහුතරය විශ්වාස කරන්නේ නැත.“හැරී කුමරු විවාහය ඉක්මන් කරන්න හදනවා වෙන්නට පුළුවනි. ඒත් ක්‍රෙසිඩා සිතන්නේ විවාහ වන්නට තමන් ළාබාල වැඩියි කියායි” නම හෙළි නොකළ ක්‍රෙසිඩාගේ මිතුරියක ‘ද ටෙලිග්‍රාෆ්’ පුවත්පතට පවසා තිබිණි.ක්‍රෙසිඩාගේ මව මේරි - ගේයි ජෝර්ජියානා ලොර්නා කර්සන් ආර්යාවයි. ක්‍රෙසිඩාගේ අර්ධ සොහොයුරිය හා විලියම් කුමරුගේ පැරැණි පෙම්වතිය වන්නේ නිළියක වන ඉසබෙලා කල්ත්‍රොප් ය. ඇය මේ වනවිට රජ පවුලටම සම්බන්ධ රිචඩ් බ්‍රැන්සන්ගේ පුත් සෑම් හා විවාහ ගිවිස ගෙන සිටින්නී ය.හැරී කුමරු සෙල්ලක්කාරයකු ලෙස හැඳින්වෙන්නේ ඔහු නිතර යුවතියන් පිරිවරාගෙන සිටින නිසා පමණක් නොවේ. වරෙක ඔහු සාදයක් මැද දී කලිසම ගලවා දැමූ බවක් ද මාධ්‍ය හරහා වාර්තා විය. එමෙන් ම 28 හැවිරිදි හැරී කුමරු ඇෆ්ගනිස්තාන යුද බිමට ද පැමිණි හමුදා නිලධාරියෙකි.පසුගිය අප්‍රේල් මාසයේදී නව චරිතාපදානයක් නිකුත් වූයේ ‘හැරී; ද පීපල්ස් ප්‍රින්ස්’ යන නමිනි. එය ලියා තිබුණේ බ්‍රිතාන්‍ය රජ පවුල පිළිබඳ ලියන මාධ්‍යවේදියකු වන ක්‍රිස් හචින්ස් ය.චාල්ස් ඩයනා යුවළ අතර ආදරය වියැකී යාම ආරම්භ වූ යුගයේ හැරී කුමරු මෙලොව එළිය දුටුවේ ය. රාත්තල් 6 යි අවුන්ස් 14 ක් බර දරුවකු ලෙස ඔහුමෙලොව එළිය දුටුවේ 1984 සැප්තැම්බර් 15 දා ය. චාල්ස් කුමරු හැරීගේ උපත තම මව වූ එලිසබෙත් රැජනට දැක්වූයේ මේ ආකාරයෙනි.“විලියම්ට මල්ලි කෙනෙක් හම්බ වුණා”ඒ සමඟම ඔහු තම මිතුරකුට දුරකථනයෙන් අමතා පවසා ඇත්තේ මෙවැන්නකි.“හරි... මෙහේ මගේ වැඩ ඉවරයි. හෙට පෝලෝ තරගයට ක්‍රීඩා කරන්න මම එනවා.”හැරී කුමරුගේ උපත සිදුවන විට චාල්ස් - ඩයනා යුවළ ගේ හදවත් බිඳීම සිදුවී තිබූ බවට තවත් සාධකයක් වන්නේ කුමරුගේ බෞතීස්මය දා චාල්ස් කුමරු ඩයනාගේ මවට කර තිබූ පැමිණිල්ලයි.“ඔයාගේ දුව උපත ලබාදීලා තියෙන්නේ රතුපාට හිසකේ තියෙන පුතකුට” යන්න එම පැමිණිල්ල වූයේ ය.හැරී කුමරුගේ පෙම් සබඳතා සහ ඔහුගේ හැසිරීම් රටා පිළිබඳ කියවා අපට ඔහු ගෙවූ ළමා කාලය ද ඉතා වැදගත් වෙයි. ඒ රජ කුමරුවකු වුවත් බොහෝ අවාසනාවන්ත සිදුවීම්වලට මුහුණ දෙමින් අප්‍රසන්න වාතාවරණයක හැදෙමින් වැඩෙමින් ඔහු තුරුණු වියට පත්වූ හෙයිනි.තම රතු පැහැ හිසකේ හැරී කුමරුට කුඩා කල පටන් ම වේදනාවක් වූයේ ය. එට්න්හි විද්‍යාලයයට ඇතුළුවීමට පෙර චාල්ස් කුමරු තම පුතුට ලබාදී ඇති අවවාදය මෙසේ ය.“ඔයාගේ රතු පාට හිසකේ ළමයින්ගේ විහිළුවට ලක්වේවි‍. රතු පාට හිසකේ තියෙන්නේ ඔයාගේ අම්මාගේ පෙම්වතා ජේම්ස් හෙවිට්ට ය කියලා කට කතා පැතිරේවි. ඒත් ඒ කතා ඇත්ත නොවෙයි.”තම මව ශෝකයෙන් කාලය ගත කරන විට හැරී නොඉවසුම් සහගතව බෙරිහන් දී ඇත්තේ කිසිවකුට ඔහුව පාලනය කරගත නොහැකි ආකාරයෙනි. ඩයනා කුමරියගේ මිතුරියක වූ ඇනා බෙල් ගොල්ඩ්ස්මිත් ආර්යාව පවසන්නේ ‘කුඩා කුමරුවන් දෙදෙනා අතරින් වඩාත් දඟකාර වූයේත් හිතුවක්කාර ආකාරයට කටයුතු කළේත් හැරී කුමරු’ කියා ය.හැරී කුමරුගේ ආරක්ෂාවට ඔහු පසු පසින් ම හැසිරුණු පොලිස් නිලධාරී කෙන් වොකො පවසන්නේ ‘හැරී’ කුමරු ඊළඟ මොහොතේ කුමක් කරාවිද යන්න ගැන අනුමානයක් ඇති කර ගැනීම පවා අපහසු වූවා කියා ය.1997 දී හැරී කුමරුගේ ජීවිතය සම්පූර්ණයෙන් ම බිඳ වැටුණේ සිය මවගේ අභාවයත් සමඟිනි. ඩයනා කුමරිය මෝටර් රිය අනතුරකින් ප්‍රංශයේදී මිය ගොස් ඇති වග කුමරුට දන්වා ඇත්තේ ඔහුගේ පියා චාල්ස් කුමරු ය. එවිට හැරී කුමරු ඉකි බිඳිමින් විමසා ඇත්තේ “ඇත්තටම මගේ අම්මා මැරුණා ද තාත්තේ?” කියා ය.ඒ වනවිට 12 හැවිරිදිව සිටි කුමරුට ඩයනාගේ මළ සිරුර දෙස බැලීම පවා අපහසු වී තිබේ. අවසානයේ ඔහු සිය මවගේ මෘත ‍කලේබරය මත තබා ඇත්තේ සරලව ‘Mummy’ යනුවෙන් ලියැවුණ කාඩ් පතක් පමණි.හැරී කුමරු අවුරුදු අටේ දී දුම් පානය කිරීම අරඹා ඇති අතර මත්පැන් පානය අරඹා ඇත්තේ වයස අවුරුදු දොළහේ දී ය. සිය පියාගේ පනස්වන උපන් දිනය සමරන සාදයේදී 14 හැවිරිදි හැරී කුමරු බීමතින් අමුත්තන් ඉදිරියට දිව විත් තිබෙන්නේ නිරුවතිනි. සමහර ආරංචි මාර්ග පවසන්නේ එකල හැරී මත්ද්‍රව්‍යවලට පවා ඇබ්බැහි වී සිටියා කියා ය‍.එට්න් විද්‍යාලයයේ සමලිංගිකත්වයට නැඹුරු වූ ශිෂ්‍යයෙක් හැරීට පෙම් ලිපි ලියා පමණක් ‍නො නැවතී මල් කළඹ පවා එවා තිබේ. හැරී කුමරුට එය කරදරයක් ම වූ කල එම සිසුවාගේ ක්‍රියා කලාප නතර කර ඇත්තේ කුමරුගේ ආරක්ෂක නිලධාරීන් මැදිහත්ව ය.ඉගෙනීමට එතරම් සමත් බවක් නොදැක්වූ හැරී කුමරු සිය මිත්තනිය වූ එලිසබෙත් රැජනගේ අභිමතය පරිදි හමුදාවට බැඳී තිබේ. එහි පුහුණුව ලබන කාලයේ බීමත් කැඩෙට්වරයකු හැරී කුමරු හා ආරවුලකට පැටලී ඇත.“හැරී කුමරු සටනේ දක්ෂයෙක් එය එදා හැමෝම දැනගත්තා. අනෙක් කැඩෙට් භටයා එදා තෝරාගෙන තිබුණේ වැරැදි කෙනෙක්ව’ හැරී කුමරු හා සමකාලීනව හමුදා පුහුණුව ලැබූ අයෙක් පවසයි.මවු සෙනෙහස නොලැබ, ගැටලු සහගත කුල ගෙයක් ඇතුළත හැදී වැඩුණු හැරී කුමරු සිය තුරුණු වියේ දී එතරම් යුවතියන් ඇසුරු කළේ තමාට ළමා වියේදී අහිමිවූ ආදරය සොයා ගනු පිණිස ද? බොහෝ අය පවසන්නේ හැරී කුමරු හා ක්‍රෙසිඩා බොනාස් අතර සම්බන්ධය ද විවාහයකින් කෙළවර වන්නේ නැත කියා ය. එය ද හුදු පෙම් සබඳතාවක් පමණක් ම වේවිද?හැරී කුමරුගේ පළමු පෙම්වතිය වූයේ ඔහුගේ සීයා වූ ෆිලිප් කුමරුගේ මිතුරකු වූ කර්නල් විලියම් ජෙරල්ඩ් ලෙග් ගේ දියණිය වූ ලෝරාය. ඔහුගේ දෙවැනි පෙම්වතිය මාග්‍රට් සාප්පු සේවිකාවක වූවා ය.අපි ලබන සතියේ හැරීගේ පළමු පෙම ගැන කියවමු.කුමාර සිරිවර්ධන කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av13120820</link>
    <topic>මිල්ටන්ගේ සින්දු කිව්වේ සල්ලි ගෙවලා ඕනේ නම් රිසිට් පෙන්වන්නම්</topic>
    <author>ජෝ‍ජ් රොබ්සන් ද සිල්වා</author>
    <content>මිල්ටන්ගේ සින්දු කිව්වේ සල්ලි ගෙවලා ඕනේ නම් රිසිට් පෙන්වන්නම්'මේරියන්ස්' නලින් ගෙන්ස්වර්ණමාලා මල්ලවආරච්චිට පිළිතුරක්“මේරියන්ස් නලින්ට මිල්ටන්ගේ සින්දු තහනම්” මැයෙන් පසුගිය “රසඳුන” මඟින් විශේෂ හෙළිදරව්වක් කළ ගායක මිල්ටන් මල්ලවආරච්චිගේ බිරිය ස්වර්ණමාලා මල්ලවආරච්චිට පිළිතුරු ලෙසින් “මේරියන්ස්” නලින් පෙරේරා ද අප සමඟ සිය අදහස් දැක්වූ අතර එම අදහස් අපි මෙසේ අකුරු කරමු.“ස්වර්ණා අක්කාව (නලින් ස්වර්ණමාලා මල්ලවආරච්චි මහත්මියට අමතන්නේ එසේ ය.) මෙහේ ඉන්න කවුරු හරි නොමඟ යවලා තියෙනවා. ස්වර්ණක්කලා ඉන්නේ ඕස්ට්‍රේලියාවේනේ. ඉතින් ලංකාවේ ඉන්න කවුරුන් හෝ ඇයට වැරදි වැටහීම් ඇතිවන අයුරින් මොනවා හරි දැනුම් දීලා තියෙනවා වගේ. ස්වර්ණක්කාගේ ලිපියේ වැරදි මත ගොඩාක් තියෙනවා. අපි කවදාවත් මිල්ටන් අයියාගේ සින්දු අනවසරෙන් ගායනා කරලා නැහැ. හැබැයි මංගල උත්සවවලදී, ප්‍රිය සාදවලදී නම් මිල්ටන් අයියාගේ විතරක් නෙමෙයි වොලී බැස්ටියන්, සී. ටී. ප්‍රනාන්දු, ක්ලැරන්ස් විජේවර්ධන, එච්. ආර්. ජෝතිපාල ඇතුළු කොයි ගායන ශිල්පියාගේත් ගීත ගායනා කරනවා අවස්ථානුකූලව. ඕන band එකක් එහෙම කරනවානේ. එහෙම නැතුව කිසිම විටක අපි මිල්ටන් අයියාගේ නම පාවිච්චි කරලා හරි, පින්තූර දාලා හරි කළ දෙයක් තියෙනවා නම් එය අවසර අරගෙන කළා මිසක අනවසරෙන්, රනිල් ව මුලා කර කරලා නැහැ. ප්‍රසංග වල මිල්ටන් අයියාගේ ගීත ඉදිරිපත් කළ හැම අවස්ථාවකදීම රනිල්ට ගෙවීම් කළා. ඒ බව සනාථ කරන්න අදාළ රිසිට් පත් ආදිය සියල්ලක්ම එම ප්‍රසංග සංවිධානය කළ සංවිධායකයින්ගෙන් මා ලබාගෙන තියෙනවා.”“මෑතකදී සිට තමයි ඔය ප්‍රශ්නේ ආවේ. නැත්නම් රනිලුයි මමයි හොඳ යාළුවෝ. අපි දෙන්නාගේම උපන් දිනත් එකම දිනයටයි යෙදී තියෙන්නෙත්. එදාට අපි එකිනෙකාට සුබ පතනවා. අපි එකතු වෙලානේ ආනන්ද විදුහලේ කුලරත්න ශාලාවේ පැවැත් වූ ‘milton unplugged’ ප්‍රසංගය කෙරුවෙත්. ඔන්න බලන්න, එදා සින්දු 30 ක් ඒ ප්‍රසංගයට කළා. ඉන් 15 ක් රනිල් ගායනා කළා. අනිත් 15 ගායනා කළේ අපි. (“මේරියන්ස්”) රනිල් ලංකාවට ඇවිල්ලා නෙළුම් පොකුණේ මිල්ටන් අයියාගේ ප්‍රසංගයක් කළා මතක ද?අන්න ඒ ප්‍රසංගයට පෙර එදිනම තමයි පන්නිපිටියේ ධර්මපාල විදුහලේ අපේ ප්‍රසංගයක් සැලසුම් කරලා තිබුණේත්. ඉතින් ඒ අතර රනිල් මට දුරකථනයෙන් කතා කරලා - ‘නලියා, මං ලංකාවට එනවා. මොනවා හරි ෂෝ එකක් ලෑස්ති කරපන්’ කිව්වාම මමත් අපේ හිතවත්කම හින්දා සංවිධායකයින්ට කිව්වා රනිලුත් එනවා කියලා. හැබැයි ප්‍රචාර කටයුතුත් කරලා ඉවර වුණාම රනිල් ලංකාවට ඇවිල්ලා කිව්වේ - ‘මචං මාර අප්සෙට් එක. මම නෙළුම් පොකුණේ තාත්තාගේ වෙනම කොන්සට් එකක් කරනවා හරියට එදාම. මට එන්න බැරි වෙනවා. උඹලා වැඩේ කරගෙන පලයල්ලා. උඹලා තාත්තාගේ සින්දු කිව්වාට කිසි අප්සෙට් එකක් නැහැ’ කියලයි.ඔය සිද්ධිය ධර්මපාල විද්‍යාලයේ OB එකෙන් (ආදි සිසුන්) අපිට විස්තරාත්මකව ලියා දීලා තියෙනවා. අපි 70 දශකයේ ගීත ගායනා කළ පළවැනි ප්‍රසංගයේ දී ‘නලින්, උඹලනේ කියන්නේ. ප්‍රශ්නයක් නැහැ’ කිව්ව රනිල් වෙනස් වුණේ ස්වර්ණක්කා පවසා තිබුණු චෝදනා එකක්වත් නිසා නෙමේයි කියලයි මං හිතන්නේ. මොකද ඒ චෝදනා එකක් වත් මේ ‘මේරියන්ස්’ නලින් ට අදාළ ඒවා නොවන හින්දා. මේක තරහක් පිරිමහ ගැනීමක් කියලයි මං හිතන්නේ.. පිරිමහගන්න තරහක් ඇත්නම් ඊට කිසියම් හෝ හේතුවක් විය යුතුයි නේද...?මට අනුමාන හිතෙන හේතුවකට තියෙන්නේ එක දෙයයි. ඒ - ඊයේ පෙරේදා වෙච්ච සිද්ධියක්. රනිල්ගේ පුතා මිල්ටන් අයියාගේ ‘එදා රෑ’ ගීතය ඉංග්‍රීසියෙන් කළ එක youtube එකෙන් දැකලා අපේ බෑන්ඩ් එකේ සාමාජිකයෙක් comment එකක් දාලා තියෙනවා - ‘අපි මිල්ටන් අයියාගේ සින්දු වලට ආදරෙයි. ඒ මෙලඩි එක අපරාදේ’ වැනි අදහසක් ඇතුව. ඉන්පසු රනිල් මට message එකක් එව්වා ‘උඹලාගේ අර කීබෝඩ් ගහන (එම වචනය අපි විසින් කපා හැරිමු) කියපන් බේරිලා ඉන්න කියලා’ කියා. එතකොට මං දන්නෙත් නැහැ එහි අගක් මුලක්. පසුව හොයා බලද්දී තමයි දැනගත්තේ සිද්ධිය. එදායින් පසුව තමයි රනිල් මට කියලා එවන්නේ ‘මීට පස්සේ තාත්තාගේ සින්දු කියන්න එපා’ කියලා.. ඔවුන් ඔබට චෝදනා කරන්නේ ඔබ මිල්ටන්ගේ ගීත සහ ඡායාරූපය අනවසරෙන් භාවිත කරමින් සහ රනිල්ව මුලා කරමින් අයුතු ප්‍රයෝජන ලබා ගන්නා බවටයි.කවදාවත් එහෙම දෙයක් සිදුවෙලා නැහැ. අපි කිසිදාක ප්‍රසංග ‍සංවිධානය කරන්නේ නැහැනේ. බොහෝ විට ස්කූල් OB එකක් නැත්නම් Company එකක් තමයි අපේ ප්‍රසංගවලට මැදිහත් වෙන්නේ. මම එවිට ඔවුන්ව කෙළින්ම රනිල්ට සම්බන්ධ කරනවා. ඉන්පසු ඒ ඒ සංවිධායකයින් තමයි රනිල් සමඟ සියලු ගනුදෙනු කරන්නේ. රනිල්ගේ අවසර අරගෙන තමයි ඔවුන් මිල්ටන් අයියාගේ ඡායාරූපය ප්‍රසංගයේ ප්‍රචාර කටයුතු සඳහා යොදා ගන්නේ. ඒ වගේම රනිල්ට, ප්‍රසංග කරපු සංවිධායකවරු මුදල් ගෙවපු රිසිට් තිබෙනවා. තව පාසල් වලින් දුන්නු ලියුම් තියෙනවා. රනිල්ගේ ගිණුමට මුදල් දාපු රිසිට් පත් පවා තිබෙනවා. ඉතින් කොහොම ද අවසර නැතුව මිල්ටන් අයියාගේ ගීත සහ ඡායාරූපය අපි භාවිත කළා කියන්නේ හෝ රනිල්ව මුලා කළා කියන්නේ.. ඔබ පවසන පරිදි රනිල්ට අදාළ මුදල් ගෙවීම් කළ රිසිට් පත්, ලිපි ඇතුළු ලිඛිත සාක්ෂි ඉදිරිපත් කිරීමට ඔබ සූදානම් ද...?ඔව්. හැබැයි කවදාවත් අපි සල්ලි දීලා නැහැ රනිල්ට. ඒක අපේ වැඩක් නෙමේ. ඒක ප්‍රසංග සංවිධායකයින්ගේ වැඩක්. ම‍ගේ ප්‍රසංග සංවිධායකයින් සියලුම දෙනා දැන් පෙළ ගැහෙනවා මේ සිද්ධිය පිටුපසින්. මට විශ්වාසයි ඔවුන්ව. ඔවුන් සතුව රනිල්ගේ නමටම මුදල් ගෙවූ බවට ඇති රිසිට් පත් හොඳටම ඇති මෙහි ඇත්ත තත්ත්වය ඔප්පු කරන්න. සමහර විට රනිල් එයාගේ අම්මාව (ස්වර්ණක්කාව) මේ පිළිබඳ දැනුවත් කරලා නැතුව ඇති සල්ලි ගත්තයි කියලා.ඒක රනිල්ගෙයි ස්වර්ණක්කාගෙයි අතර වෙච්ච අඩුපාඩුවක් වෙන්න ඇති. ඒකට මම පළි නැහැ. මොකද මේවා අනවසරෙන් හොරෙන් කරන්න පුළුවන් ‘හොරෙක්’ නෙමෙයි මම. මේ රටේ ලෝකයේ ප්‍රසිද්ධියේ හැසිරෙන විවෘත මිනිහෙක් මං. ඔය චෝදනා කරන තුප්පහි වැඩ කරලා නමක් ගන්න හෝ සල්ලි හොයන්න මට අවශ්‍ය නැහැ. අපි 1989 ඉඳලා ප්‍රසිද්ධ වෙලා ඉන්නේ අනුන්ගේ ගීත ගායනා කරලා නෙමේ. පැරණි ගායකයින්ගේ ගීත ගායනා කරනවා නම් ඔවුන් වෙනුවෙන් කර්තෘ භාග ගෙවන්න මනුස්සකම මා ළඟ තියෙනවා.. ඔබ වංචාවෙන් මිල්ටන්ගේ ඡායාරූපය සහ ගීත විකුණාගෙන කෑම නින්දා සහගත ක්‍රියාවක් බව ද ඇය ප්‍රකාශ කළා.මේරියන්ස් අපිට පරණ ගායකයින්ගේ ගීත කියලා බඩගෝස්තරය පුරවා ගන්න ඕනේ නැහැ. අපිට අපේ ගීත ඕනෑ තරම් තියෙනවා. ඒ වගේම ඕනෑ තරම් වැඩත් තියෙනවා. අපි මේ කරන්නේ ජාත්‍යන්තර තලයේ ප්‍රසංග කලාවක්. අපියි මෙය ලංකාවට හඳුන්වා දුන්නේ. මගේ ගීතයක් කවුරු හරි ඉල්ලුවොත් මං දෙනවා, ඊට අදාළ මුදල අරගෙන. ලෝකේ සම්ප්‍රදාය අනුව අවසර ඇතුව කර්තෘ භාග ගෙවලා පැරණි ගීත නැවත ගායනා කිරීමේ අයිතිය ඕනෑම කෙනෙකුට තිබෙනවා.මේ රටේ ගීත ලෝලීන්ගේ ආස්වාදය පිණිස මම මෙය කරගෙන ආවට 70 දශකයේ ගීත ගායනා කරලා සල්ලි හම්බ කරන්න මට ඕනි නැහැ. මට ඇතිවෙන්න සල්ලි තියෙනවා. කිසි අඩුපාඩුවක් නැතුව දැන් ලංකාවේ තියෙන ලොකුම ශබ්දාගාරය අයිති කලාකරුවෙක් මම. බඩගින්නේ ඉන්නවා නම් කාගෙවත් සින්දු ඉල්ලගෙන කියන්න ඕනකමක් මට නැහැ. ඔය කාගේවත් පදනම් හරහා උදව් නැතුවාට මං පාරට බැස්සොත් ලක්ෂයක් හරි ඇවිල්ලා මට උදව් කරයි.අද මගේ පිටුපස්සේ මගේ ගීත රසිකයෝ ඉන්නවා. ස්වර්ණක්කලා ඔය තරහක්නේ පිරිමහන්නේ. මං කියන්නේ මේ ලෙස කාගේවත් කුණු ඇඳගෙන ගහගන්න කිසි උවමනාවක් නැහැ. රනිල් මීට වඩා බුද්ධිමත්ව මේ දිහා බලලා තමුන් කිව්වේ මොනවා ද, කෙරුවේ මොනවා ද සිහිපත් කරලා කටයුතු කරනවානම් අපි හැමෝගේම ආත්ම ගෞරවයට එය ඉතා වැදගත් වේවි. මොකද මේ වැඩෙන් මගේ කීර්ති නාමයටත් කැළලක් වෙනවා. වරදක් නොකර අනවශ්‍ය විදිහට මෙහෙම ප්‍රසිද්ධියේ අපහාස විඳින්න ඕනෑ කමක් නැහැනේ.රනිල් සමඟ පැවති මිතුරුකම මම තවම නැති කරගෙන නැහැ. මම හැම තිස්සෙම පොසිටිව් ඉන්නේ. ස්වර්ණක්කා මීට වඩා ටිකක් බුද්ධිමත්ව කල්පනා කරලා කටයුතු කළා නම් හොඳයි කියලයි මම නම් හිතන්නේ. තවදුරටත් නොකළ වරදකට ඔය ආකාරයෙන් චෝදනා සහ අපහාස කළොත් මට සිදු වෙනවා නීතිමය ක්‍රියා මාර්ගයකට යන්න. මොකද අපි හොරෙන් සින්දු කිව්වා කියලා මිනිස්සු වැරදියට හිතුවොත් එය අපට අගෞරවයක් වන හින්දා. මම මේ ස්වර්ණක්කාට බොහොම ගෞරවාන්විතව කියන්නේ. ඒ ගොල්ලෝ ඉන්නේ ඈත. ඇහැට දකින්න නැහැ. කනට ඇහෙන්නේ නැහැ. කවුරුන් හෝ කියන දේවල් විශ්වාස කරලා මෙහෙම වැඩ කරන්නේ. මට දැනෙන්නේ එහෙමයි. වැඩිදුරටත් පවසන්න තියෙන්නේ ස්වර්ණක්කාගේ චෝදනා සියල්ලම මම ප්‍රතික්ෂේප කරන බවයි.ජෝ‍ජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av13120821</link>
    <topic>තාත්තා අනුකරණය නොකර බාප්පා අනුකරණය කරන්න ද මට කියන්නෙ?</topic>
    <author>ශ්‍යාමා ගයනි මද්දුමගේ</author>
    <content>තාත්තා අනුකරණය නොකර බාප්පා අනුකරණය කරන්න ද මට කියන්නෙ?හර්ෂ වික්‍රමසිංහනිතර හැම තැනකම පෙනෙන්නට නො සිටියත් හර්ෂ වික්‍රමසිංහ යනු තමන් කරන දේ හරියට කරන නිවේදකයකු බව ඔහුගේ වෘත්තීය ක්‍රියාකාරකම් නිරීක්ෂණය කරන්නෙකුට වටහාගත හැකි ය. ශ්‍රාවකයාට රේඩියෝ ඇසීම එපා කරවමින් තොරතෝංචියක් නොමැතිව කියවන වාචාලයන්ට වඩා; ඔහු තුළ අප කිසියම් වෙනසක් දකින්නේ ද එකී නිරීක්ෂණයන්ට අනුවය. පහත පළවන්නේ බොහෝ කලකින් අපට හමුවූ හර්ෂ, අප වෙත පළ කළ අදහස් බිඳකි.... හර්ෂ වික්‍රමසිංහ කියන නිවේදකයා ගැන නොදන්නා කෙනෙකුට ඔබ ගැන හැඳින්වීමක් කරන්නයි කියලා මා ඔබට කිව්වොත් ඔබ කොහොම ද ඒ දේ කරන්නෙ...?“මම මගේ දක්ෂතා පිළිබඳ උපරීම විශ්වාසයෙන් කටයුතු කරන කෙනෙක්. වැඩක් කරනවා නම් ඒ වැඩේ කාටවත්ම දෙවැනි නොවන ලෙස කළ යුතුයි කියන අදහසකුත් මා තුළ තියෙනවා. ඒ වගේ ම තමන්ගේ වෘත්තීය ගරුත්වය නැති කරගෙන කාර්ය බහුල නිවේදකයෙකු වෙනවාට වඩා; වැඩ නැතුව ගෙදරට වෙලා ඉන්න එක නම්බුකාරයි කියන ප්‍රතිපත්තියට මම හැමදාමත් ගරු කරනවා.”බැරි වැඩ කරන්නත් මම කැමැති නැහැ. ඒ වගේම අඩු මුදලට වැඩ කරලා තමන් කාර්යබහුල නිවේදකයෙක් ය කියලා රටට පෙන්වන්නත් මම අකැමැතියි.”. ඔබේ ස්වයං හැඳින්වීම තුළ කිසියම් අධිතක්සේරුවක් තියෙනවා ය කියලා මට හිතෙනවා...‍අද ඕනෑම කෙනෙකුට කරන්න පුළුවන් ලේසිම රස්සාව වෙලා තියෙන්නේ එනවුන්ස් කරන එකනෙ. කාට ද අද අපේ රටේ නිවේදකයෙක් වෙන්න බැරි? මේක ඒ තරමටම බාල්දු වෙච්ච රස්සාවක්. නළු - නිළියෝ, බාබර්ලා, නැට්ටුක්කාරයෝ, ක්‍රීඩකයෝ, මෝස්තර නිරූපණ ශිල්පියෝ, සූප වේදියෝ, ගායක - ගායිකාවෝ වැනි අය නේද අද අපේ රටේ ප්‍රසිද්ධ නිවේදකයන් බවට පත්වෙලා ඉන්නේ? ඉතින් ඔබ කියන්නේ මටත් ඒ වගේ ආතක් - පාතක් නැති නිවේදකයන්ගේ මට්ටමට වැටිලා, මා ගැන අවතක්සේරුවක් ඇති කරගෙන කතා කරන්නයි කියලද?”. ඔහොම කියනකොට ඔබ කිසියම් වෘත්තීය ඊර්ෂ්‍යාවකින් පෙළෙනවාදෝ කියලා කෙනෙකුට සැක හිතෙන්න පුළුවන් නේද...?“වෘත්තීය ඊර්ෂ්‍යාවෙන් පෙළෙන්නේ තමන්ගේ දක්ෂකම් ගැන කිසිම විශ්වාසයක් නැති දුර්වලයොනෙ. ඉක්මනින් විනාශයට පත්වන්නේ අනුන්ට ඊර්ෂ්‍යා කරන්නා ය කියන විශ්වයේ පිළිගත් සිද්ධාන්තය අවබෝධ කරගත් කෙනෙක් අනුන්ට පුළුවන් උදව්වක් කරනවා මිසක් කවදාවත් අනුන්ට ඊර්ෂ්‍යා කරන්න ගිහින් අමාරුවේ වැටෙන්නේ නැහැ. ඒ නිසා මගේ විවෘත අදහස් දැක්වීම ඊර්ෂ්‍යාව ලෙස වරදවා හිතන්න එපා.”. හර්ෂ හිතනව ද ඔබ සාර්ථක නිවේදකයෙක් ය කියලා...?“නිවේදකයකුගේ සාර්ථකත්වය මැනීම සඳහා ඔබ භාවිත කරන මිනුම් දණ්ඩ, නිතර ටෙලිවිෂනයෙන් මුහුණ පෙන්වීම හෝ රේඩියෝවෙන් කතා කිරීම නම් මා ඒ මට්ටමේ නිවේදකයකු නොවෙයි. නමුත් දක්ෂ නිවේදකයා මේ ආකාරයේ කෙනෙකු යැයි අවබෝධ කර ගැනීමේ හැකියාවක් ඇති, හොඳින් කන් ඇසෙන මිනිසුන් ඉන්නා තැනකදී නම් මම සාර්ථක නිවේදකයෙක්.”. ඔබ තුළ ඇතැයි ඔබ විසින්ම හඳුනාගනු ලැබු දුර්වලතා මොනවා ද...?“සමහර දේවල් ගැන කෙළින් කතා කරන පුරුද්දක් මා තුළ තියෙනවා. කෙළින් කතා කිරීම හොඳ ලක්ෂණයක් වුණත් කුහක සමාජයක් තුළ එය අවාසිදායකයි. (ඒ නිසා කෙළින් කතා කිරීම මගේ දුර්වලකමක් ලෙස දකින්නට අද මට සිදුවෙලා තියෙනවා.). ඔබේ පියා ධර්ම ශ්‍රී වික්‍රමසිංහ මෙරට බිහිවූ ප්‍රබල නිවේදකයෙක්. ඒ පිය උරුමය නොවුණා නම් ඔබ අද නිවේදකයකු නොවන්නට ඉඩ තිබුණා නේද?“තමන්ගේ පෙර පිනක් නැත්නම් පියෙකුගේ කුසලතාව දරුවකුට පිහිටන්නේ නැහැ. සහජ දක්ෂතාව කියලා කියන්නේ පෙර ආත්මයේ විශාල පිනකට ලැබෙන දෙයක්. ඒක දරුවන්ට දේපළ බෙදා දෙනවා වගේ පියෙකුට අවශ්‍ය විදිහට දරුවන් අතරේ බෙදා දිය හැකි දෙයක් නොවෙයි. පින් - පව් ගැන උපරීම ලෙස විශ්වාස කරන කෙනෙක් හැටියට මගේ වෘත්තීය හැකියාව මා පෙර ආත්මයන් හි කළ කුසල් - අකුසල් මත මට ලැබුණු දෙයක් මිස මගේ පියා ඔහුගේ කැමැත්තෙන් මට ලබාදීපූ බූදලයක් ය කියලා කවුරු හෝ හිතනවාට මා කැමැති නැහැ.”. ඔබ එක්තරා ගුවන්විදුලි නාළිකාවක සේවය කරද්දී ඔබේ පියා සහ ඔබ වෙන්කර හඳුනාගත නොහැකිව ඔබේ පියාගේ මිතුරන් පවා ඔබට රැවටුණු බව මා අසා තිබෙනවා...“ඒ දිනවල මම ‘FM - ninety nine’ ගුවන් විදුලි සේවාවේ මැදිරි නිවේදන කටයුතුවල යෙදෙද්දී මගේ පියාගේ සමහර මිතුරන්, ඒ කතා කරන්නේ මගේ තාත්තා ය කියා මට රැවටුණු බව ඔවුන්ම මා සමඟ කියා තිබෙනවා. සමහරු ඒ දිනවල මගේ තාත්තා SLBC එකනේ අස්වෙලා ය කියලා හිතුවලු. කොහොම වුණත් රජයේ ගුවන්විදුලියේ හිටපු මගේ තාත්තා වගේ දැවැන්තයෙක් එතැනින් අස්වෙලා ප්‍රයිවට් චැනල් එකක වැඩට ගිහින් ය කියන වැරදි ආරංචිය එකල මා සේවය කළ රේඩියෝ චැනල් එකට නම් වාසි වෙන්න ඇති. එදා ආධුනිකයකු වූ මාව ඔවුන්ට හොඳ තුරුම්පුවක් වුණා.”. ඒ කියන්නේ ඔබ ඔබේ පියාව අනුකරණය කළා...“තමන්ගේ තාත්තා හිනාවෙන විදිහටම හිනාවෙන, ඇවිදින විදිහටම ඇවිදින දරුවෝ ලෝකේ කොයිතරම් ඉන්නව ද? ඒත් කවුරුත් කියනව ද ඒ අය තමන්ගේ තාත්තාව අනුකරණය කරනවා කියලා. මම හිතන්නේ ඒක නියම සහජාත දරුවෙකුගේ ලක්ෂණයක්. ඒ කොහොම කිව්වත් පුතෙක් තමන්ගේ තාත්තාව අනුකරණය කරන්නේ නැතුව බාප්පාව අනුකරණය කරන්නයැ...”.නිවේදකයකු විදිහට ඔබට ඔබ ගැන ආඩම්බර විය හැකි අවස්ථා තියෙනව ද?“එවන් බොහෝ අවස්ථා තිබෙනවා. මේ ළඟදී දවසක මට එවැනි එක් සිදුවීමක් අහම්බෙන් වගේ මතක් වුණා. මා ඒ ගැන ඔබට කියන්නම්. මාධ්‍යවේදී චන්දන සූරියබණ්ඩාර ‘ස්වර්ණවාහිනී’ නාළිකාවෙන් ඉවත්වෙලා ‘සිරස’ මාධ්‍ය ජාලයට ගිය වෙලාවේ ඔහු ‘සිරස’ වෙනුවෙන් නිර්මාණය කළ මුල්ම වාර්තා වැඩසටහනේ පසුබිම් කථනය සඳහා චන්දනට මාව අවශ්‍ය වුණා. ‘සිරස’ කියන්නේ කොයිතරම් නිවේදකයෝ ඉන්න තැනක් වුණත් බාහිර නිවේදකයකු ලෙස චන්දන මාවම තෝරාගෙන ඔහු ‘සිරස’ වෙනුවෙන් කළ පළමු නිර්මාණය සඳහා මට ඇරියුම් කළා. එතැනින් පටන්ගත්ත චන්දන අද ‘සිරසේ’ නාළිකා ප්‍රධානියෙක්. එය මට මා ගැන ආඩම්බර විය හැකි සිදුවීම් අතුරින් එකක්.ශ්‍යාමා ගයනි මද්දුමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=av13120822</link>
    <topic>BOLLYWOOD NEWS</topic>
    <author>සුජීව තේවහෙයට්ටිගේ</author>
    <content>BOLLYWOOD NEWSශන්දාර් අම්රෝහි බොලිවුඩ්පුරයේ චිත්‍රපට අධ්‍යක්ෂවරයෙක්.‍ ඔහු 2011 අගෝස්තු 21 දා රසික පරපුර වෙතින් සදහටම සමුගත්තා.ශන්දාර් ජීවත්ව සිටි කාලයේ දී ඔහුගේ දියණියක ලෙස ඔහු සමීපයෙහි රැඳී සිටියේ ජනප්‍රිය නිළි ප්‍රීට් සින්ටායි. මේ වයෝවෘද්ධ කලාකරුවාට හිමිවී තිබුණු දේපළවල නිත්‍යානුකූල උරුමක්කාරිය ලෙස නම් කර සිටියේ අන් කවරෙකුවත් නොව ප්‍රීටියි. ශන්දාර් මිය ගිය පසුව ඔහුට හිමිව තිබුණු දේපළ පිළිබඳ නීතිමය කටයුත්තකදී ප්‍රීට්ගේ නම ද ඊට ඈඳී තිබුණා. ඒ අවස්ථාවේදී ඇය එක හෙළා ප්‍රකාශ කළේ ශන්දාර්ගේ දේපළ කිසිවක් තමන්ට අවශ්‍ය නැති බවයි‍. ඒ පිළිබඳව මතුවී තිබුණු ගැටලුවලට තමන්ව ඈඳා නොගන්නා ලෙස ද ඇය ඉල්ලීමක් කර තිබුණා.ඒ වුණත් පසුගිය සතියේ මුම්බායි මහාධිකරණය හමුවෙහි ප්‍රීට් විසින් නඩුවක් ගොනු කරනු ලැබුවේ අම්රෝහි පවුලට එරෙහිවයි. ඇය ඒ ‍නඩුව පවරමින් ප්‍රකාශ කළේ ශන්දාර්ගේ දේපළ සම්බන්ධව පැන නැඟුණු ගැටලු විසඳීමට කටයුතු කළ නිසා ඒ වෙනුවෙන් තමන්ට වැය වුණු රුපියල් කෝටි 2 ක මුදල ආපසු ලැබිය යුතු බවයි. මේ වනවිට ශන්දාර් ජීවතුන් අතර නොමැති නිසා ප්‍රීට් ඉල්ලා සිටින වන්දිය ගෙවන්නට සිදුවී ඇත්තේ ‘ඔහුගේ බාල සොහොයුරා වන ටජ්ඩාර් අම්රෝහිටයි. ඔහු මේ ගැන කතා කළේ කනගාටුවෙන් මෙන් ම කෝපයෙන්.“මගේ අයියා සිනමා ක්ෂේත්‍රයේ දැවැන්තයෙක්. ඒ නිසා ඔහු ඉපයූ ආදායමින් විශාල කොටසක් ආදායම් බදු හැටියට රජයට ගෙව්වා. මිය යන්න කලින් රු. කෝටි 6.5 ක් ගෙවන්න සිදුවුණ බව මට මතකයි. ප්‍රිටි ඒ වෙලාවෙ කොහෙද හිටියෙ. එයාට තිබුණා මගේ අයියා ජීවත්ව ඉන්න කාලෙදි මේ ගනුදෙනුව ගැන කතා කරන්න. අපිට තියෙන අයිතිය මොකක්ද ප්‍රීට්ගේ ගනුදෙනුවලට මැදිහත් වෙන්න? අපි මොකටද එයාට සල්ලි ගෙවන්නෙ? මගේ අයියා මිය ගිහින් අවුරුදු 2 1/2 කට පස්සෙයි ප්‍රිටි මේ විදිහට හැසිරෙන්නෙ. මම දන්නවා මගේ අයියා ප්‍රිටිට සැලකුවේ එයාගෙම දුවෙකුට වගේ. අයියාට ඕනෑවුණා එයාගෙ මුළු දේපළම ප්‍රීටිට ලියා දෙන්න. ඒ වෙලාවේ ප්‍රීටි හරිම නිහතමානීව ඒ පරිත්‍යාගය ප්‍රතික්ෂේප කළා. දැන් ප්‍රීටිට මොකද මේ වෙලා තියෙන්නෙ? ප්‍රීටිගේ හිතට මේ අදහස් ආවෙ කොහෙන්ද?“මමත්, මගේ බිරියත්, දරුවනුත් ප්‍රීටිට හරිම ළෙන්ගතුව හිටියා. දවසක්දා අපි එයාට දුරකථනයෙන් කතා කරලා කිව්වා අපිත් එක්ක දවල් ආහාරය එහෙම අරගෙන කතා බහ කරන්න එන්නය කියලා. ඒ වෙලාවෙ ප්‍රීටි කිව්වේ තව විනාඩි 5 කින් මට කතා කරන්න කියලයි. එහෙම කියල මාසයක් ගතවෙලා. තාම ප්‍රීටිගෙ විනාඩි 5 පහුවෙලා නැති පාටයි. හොඳ වෙලාවට විනාඩි 10 කින් කතා කරනවා කියල එයා නොකිව්වේ. එහෙම කිව්ව නම් තව කොච්චර කාලයක් බලාගෙන ඉන්න වේවිද? සමහරවිට එයාගෙ විනාඩි 10 ගතවෙද්දී මම ජීවතුන් අතර ඉන්න එකක් නැහැ.”අභිෂේක් භච්චන් සහ ඓශ්චර්යා රායි අතිනත ගත්තේ 2007 අප්‍රේල් මාසයේදී. එදා සිට මේ වනතුරු මේ අඹුසැමි යුවළ පදිංචිව සිටින්නේ භච්චන් පවුලේ මහ ගෙදර ‘ප්‍රතික්ෂා’ නම්වූ මන්දිරයේ. ඓශ්චර්යා මවු පදවිය ලද පසුව ද පදිංචියෙහි වෙනසක් සිදුවුණේ නැහැ. ආරධ්‍යා දියණියත් භච්චන් පවුලට එක්වූ නිසා අමිතාබ් - ජයා මවුපිය දෙදෙනා එක්ක අභිෂේක් ඓශ්චර්යා සහ ආරධ්‍යා හරිම සතුටින් කාලය ගත කළා.මෑතක සිට ඒ සතුට වියැකෙමින් පවතින බව සමහරු පවසනවා. ලොකු භච්චන්ලා අතර පුංචි පුංචි මත ගැටුම් ඇතිවෙන්නට පටන්ගෙන ඇති බවයි ඒ අය පවසන්නේ.වෙනත් නිවෙසක වෙනමම පදිංචි වන්නට ඓශ්චර්යා දැන් උනන්දු වන ස්වරූපයක් ද දකින්න ලැබෙනවාලු. ඇය අභිෂේක්ට නිතර ම කියන්නේ පුංචි දියණියත් රැගෙන වෙනත් නිවෙසක පදිංචි වෙමු කියලලු.ඓශ්චර්යා ‘ප්‍රතික්ෂා’ මන්දිරයෙන් ඈත්වන්නට ප්‍රධාන හේතුව නැන්දම්මා (ජයා භච්චන්) අනවශ්‍ය අයුරින් තමන්ගේ පෞද්ගලිකත්වයට බලපෑම් කිරීමලු. ඒ අතරම ඇය තමන්ගේ වෘත්තිය ජීවිතයටත් ඇඟිලි ගසන බව ඓශ්චර්යා පවසනවාලු.මේ ආරංචි මේ වනවිට හතර අතේ පැතිරී ගියත් ප්‍රසිද්ධ අවස්ථාවලට භච්චන් පවුලම සහභාගි වන විට දී නම් ඔවුන් අතර (විශේෂයෙන් ම ඓශ්චර්යා සහ ජයා අතර) කිසිම අමනාපයක් නැති බවයි පෙන්නුම් කරන්නේ.ඒ නිසා විදුලි වේගයෙන් පැතිරී යන මේ ආරංචිවල ඇත්තක් ඇතැයි විශ්වාස කළ නොහැකි බවයි ඉන්දීය මාධ්‍යවේදීන් පවසන්නේ පසුගියදා ඓශ්චර්යා, අභිෂේක් සහ පුංචි දියණිය ඩුබායි සංචාරයක යෙදුණා.මෙයට එක්වී සිටියේ ඓශ්චර්යාගේ මව, පියා, සොහොයුරා සහ ඔහුගේ බිරියයි.සුජීව තේවහෙයට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=am1312081</link>
    <topic>කැස්ස නිරෝගි බවේ ලකුණක්</topic>
    <author>අරුණි මුතුමලි</author>
    <content>කැස්ස නිරෝගි බවේ ලකුණක්වැස්සට පින්නට අහුවුණාටඅවේලාවේ නෑවට කැස්සඇතිවෙන්නේ නෑආදරය හැංගුවත් කුමක් කරලාවත් කැස්ස නම් හංගන්නම බැරිය. ඒ නිසාම කැස්ස කරදරයක් සේ සිතන අය ද සිටිති. එහෙත් කැස්ස යනු නිරෝගි පුද්ගලයකුගේ ලක්ෂණයකි. හංගන්න බැරි කැස්ස ගැන අප විශේෂඥ වෛද්‍ය ආරියසේන යූ. ගමගේ මහතාගෙන් මෙසේ දැන ගතිමු.කැස්ස කියන්නේ කුමක් ද?ඇත්තටම කැස්ස රෝග ලක්ෂණයක්. එය රෝගයක් නොවෙයි. ඒ වගේම එය අපේ සිරුරෙන් මතුවන ආරක්ෂක ක්‍රියාවලියක්. එය නිරෝගී කෙනෙකුගේ ලක්ෂණයක්.කැස්ස ඇතිවෙන්න හේතු මොනව ද?යමක් ගිලින විට එය ගලනාලය නැත්නම් ආහාර මාර්ගයට ඇතුළු නොවී ස්වාසනාලයට ඇතුළු වුණහොත් වහා කැස්ස ඇති වී ඒ ආහාරය පෙණහලුවලට යාම වළක්වනවා.ඒ වගේම උගුරේ ආසාදනයක් හෝ ප්‍රදාහ තත්ත්වයක් ඇතිවූ විටත් කැස්ස ඇති වෙන්න පුළුවන්. සාමාන්‍යයෙන් කැස්ස හැදෙන්නේ පෙණහලුවල නිපදවන සෙම එළියට ගන්න. නහයට පිටින් යමක් ඇතුළු වුණොත් කිවිසුම් යනවා, බඩට වෙනස් යමක් ඇතුළු වුණොත් වමනේ යනවා වගේ පෙණහලුවලට පිටින් යමක් යන්න හැදුවොත් කැස්ස එනවා.මීට අමතරව උගුරේ හෝ පෙණහලුවල පිළිකාවක් වගේ රෝගයක් ඇති වුණාම සිරුර හිතන්නේ අනෙක් දූවිලි අංශු ආදිය වගේ එයත් කැහැලා එළියට දාන්න පුළුවන් කියලා. ඒ නිසා ඒ වගේ රෝගවල ලක්ෂණයක් ලෙසත් කැස්ස හැදෙනවා.රසායන ද්‍රව්‍ය, දුම්පානය වැනි හේතු නිසාත් කැස්ස ඇතිවන්න පුළුවන්.විවිධ හේතු නිසා ඇතිවන කැස්ස හඳුන්වන නම් තිබෙනවා නේද?ඔව්. ඇදුම විසර්ජකයක් නැත්නම් ඇඟට අල්ලන්නේ නැති දෙයක් නිසා එය පිට කරන්න උත්සාහ කරන කැස්ස ඇදුම කැස්ස කියා හඳුන්වනවා. රාත්‍රි කාලයේ හෝ උදේ පාන්දර කැස්ස ඇතිවීම තමයි මෙහි ලක්ෂණය.පෙණහැල්ලේ ඇතිවන සෙම ඉවත් කරන්න එන කැස්ස සෙම කැස්ස. ඒ වගේම වියළි දේශගුණය පිට උගුරේ යාම හෝ පපුව තුළ ස්වසන මාර්ගයෙන් පිටත ඇතිවන ගෙඩි, පිළිකා වැනි ආබාධ නිසා ඇතිවන කල් පවතින කැස්ස වියළි කැස්ස නමින් හඳුන්වනවා.වැස්සට පින්නට තෙමුණු විටත් කැස්ස ඇතිවන්න පුළුවන් ද?කිසිසේත්ම නැහැ. අපේ සංස්කෘතියේ වැස්සට, පින්නට, අවේලාවේ නෑවාම කැස්ස ඇති වනවා කීවට එහෙම දෙයක් නැහැ. නමුත් ඔය කියන දේවල් තමන්ට විසර්ජකයක් නම් ඒ කියන්නේ ඇලජික් නම් එහෙම වෙන්න පුළුවන්. එය එකිනෙකාගෙන් වෙනස් වෙනවා.ඒ නිසා එක්කෙනකුට අවේලාවේ නෑවාම කැස්ස ඇතිවුණු පළියට තමන්ටත් එහෙම වනවා කියා සිතන්න එපා. ඒ වගේම, සීතල උෂ්ණාධික ආදි කියා කෑම විශේෂ නැහැ. ඒ සියල්ල මානසිකව හෝ විසර්ජක හේතුවෙන් ඇතිවන තත්ත්ව.ඔබ කීවා කැස්ස ඇතිවන්නේ පෙණහල්ලේ සෙම ඉවත් කරන්න කියා. ඇත්තටම සෙම කියන්නේ කුමක් ද?ඉතාම පැහැදිලිව තේරුම් ගත යුතු දෙයක් තමයි, ආයුර්වේද වෛද්‍ය විද්‍යාවේ වා, පිත්, සෙම්, කියන වර්ගයේ සෙමක් ගැන නොවේ අපේ වෛද්‍ය විද්‍යාවේ කතා කරන්නේ. අපි පෙණහලුවල සෙම කියන්නේ අපේ කටට කෙළ උනනවා වගේ ශ්වාසනාළය තුළ ඇතිවන ශ්‍රාවයට තමයි බටහිර වෛද්‍ය විද්‍යාවේ සෙම කියන්නේ.සෙම පැසවනවා කියන්නේ කුමක් ද?බැක්ටීරියා නිසා වගේම වයිරස් නිසාත් ශ්වසන මාර්ගයේ ආසාදන ඇති වනවා. වයිරස නිසා ඇතිවන ආසාදන හේතුවෙන් සෙම සුදු හෝ කහ පැහැයක් ගන්න පුළුවන්. නමුත් බැක්ටිරියා නිසා ඇතිවන ආසාදන හේතුවෙන් සෙම කහ, අළු, හෝ කොළ පැහැයක් ගන්න පුළුවන්.එසේ පැහැය වෙනස් වන්නේ ඇයි?උගුර ඇතුළු ස්වසන මාර්ගයේ බොහෝ ආසාදන ඇති කරන්නේ වයිරස මඟිනි. නමුත් බැක්ටිරියා ආසාදනයක් ඇතිවූ විට සුදු රුධිරාණු මියයාම නිසා වර්ණයක් ඇතිවන්න පුළුවන්. ඒ වගේම සුඩමොනාස් බැක්ටිරියාව නිසා සෙම කොළ පාට වන්න පුළුවන්. එයට ලේ එක් වුණොත් රතු පැහැ වෙනවා. එය කල් ගියොත් අළු හෝ කළු පැහැ වන්නත් පුළුවන්.ඒ වගේම ඇලජික් තත්ත්වය නිසා සෙමෙහි දියර ගතිය වැඩි වන්නත් පුළුවන්.සෙම කැස්ස හා වියළි කැස්ස අතරින් වඩා අපහසු කුමක් ද?සෙම කැස්ස ඇතිවන්නේ ශ්‍රාවයක් සමඟයි. ඒ නිසා ආරක්ෂිතයි. නමුත් වියළි කැස්ස හරිම කරදරකාරියි. ඒ නිසා බොහෝ අය වියළි කැස්ස ඇතිවූ විට බෙහෙත් ඉල්ලනවා. කැස්ස අඩුවීමට කැස්ස පැණි වර්ග විශාල සංඛ්‍යාවක් තිබෙනවා. එසේ එකම ලෙඩකට බෙහෙත් වර්ග වැඩි ගණනක් තිබෙනවා කියන්නේ එක බෙහෙතක්වත් හරියටම හරියන්නේ නැහැ කියන එකයි. එක බෙහෙතකින්වත් හරි විදිහේ බලපෑමක් කරන්න බැහැ කියන එකයි.නමුත් රෝගියාගේ භූමිකාව තමයි තමන්ට ලෙඩක් තිබෙන බව පෙන්වීමට මේසය මත බෙහෙත් පෙති, පැණි ආදිය තබාගෙන සිටීම. සමහර විට ඒ අවශ්‍යතාව දන්නා නිසාත් රෝගියාගේ මානසික සුවය හා කැස්ස වැඩිවීම වැළැක්වීමටත් බෙහෙත් පැණි වර්ග නියම කරන අවස්ථා තිබෙනවා.කුඩා දරුවන්ට කැස්ස ඇති වූ විට එය කුමන රෝගයක ලක්ෂණයක් දැයි හඳුනා ගන්නේ කෙසේද?පුංචිම දරුවන්ට වුණත් කෑම, කිරි වැනි දෙයක් පිට උගුරේ ගිය විට කැස්ස එන්නම ඕන. එමඟින් තමයි ඒ ද්‍රව්‍ය එළියට එන්නේ. පොඩි දරුවන් යමක් කටේ දාගෙන එයින් කැස්සක් එන විට කට උල් කර දිව එළියට දමා කහින විට එය මවට තේරෙනවා.එසේ නොවී දිගට ම වේදනාකාරී කැස්සක් බව දැනෙනවා නම් වේගයෙන් හුස්ම ගැනීම, උණ ඇත්නම් වෛද්‍යවරයකු වෙත ගෙන යා යුතුයි. එවිට දිව පහළට තද කර උගුර පරීක්ෂා කිරීමෙන්, සෙම්ගෙඩි විශාල වී ඇත් ද? වෙන යමක් සිදු වී ඇත් ද යන්න පිළිබඳ අවබෝධයක් ලබා ගත හැකියි.කෙසේ වෙතත් දරුවකු රටකජු ඇට වැනි යමක් හිර කර ගැනීම නිසා මරණය වුවත් සිදුවන්න පුළුවන්. ඒ නිසා ක්ෂණිකව ප්‍රථමාධාර ලෙස දරුවා කකුල් දෙකෙන් උස්සා හිස පහළට සිටින පරිදි ගෙන පිටට තට්ටු කළ යුතුයි.එසේ යමක් හිර වී ඇත්නම් සිරුර නිල් පැහැ වේගන එන බවත් දකින්නට පුළුවන්. ප්‍රථමාධාර දෙන අතර වහාම වෛද්‍යවරයකු වෙත ගෙන යාමද අත්‍යවශ්‍යයි.වැඩිහිටියකුට වුවත් කළ යුත්තේ මෙයමද?ඔව්. දියරයක් හෝ ගනද්‍රව්‍යයක් පිට උගුරේ ගිය විට කැස්ස හට ගන්නවා. ඒ ඕනෑම වේලාවක හිස පහළට සිටින සේ තබා ඒ ද්‍රව්‍ය එළියට ඒමට සැලැස්වීමයි කළ යුත්තේ. යමක් පිට උගුරේ ගොස් හිර වී හුස්ම ගැනීමට අපහසු වීම මිය යාමට වුවත් හේතුවක්. නමුත් එසේය කියා උගුරට ඇඟිල්ල දමා ඒවා ගැනීමට උත්සහ කරනවාට වඩා සුදුසු පෙර කී පරිදි ප්‍රථමාධාර දීමයි.එසේ ඔසවන්නට බැරි තරම් තරබාරු කෙනකු නම් බිම හාන්සි කරවා බඩ වේගයෙන් තද කිරීමෙන් ඒ දෙය එළියට ගැනීමට පුළුවන්.කැස්ස දිගටම පවතිනවා නම් හොඳ නෑ නේද?සති දෙකකට වඩා ඕනෑම කැස්සක් පවතිනවා නම් අත් බෙහෙත් කරමින් සිටීමට වඩා වැදගත් වන්නේ වෛද්‍යවරයකු හමු වී පරීක්ෂණවලට ලක්වීමයි.මොකද ඒ කැස්ස ක්ෂය රෝගය, ඇදුම, නියුමෝනියාව පිළිකාව වැනි ‍රෝගයක ලක්ෂණයක් විය හැකියි. එය නිවැරදිව සොයා ගැනීම සඳහා එක්ස් කිරණ පරීක්ෂණයක් වෛද්‍ය නිර්දේශය අනුව කිරීම නුවණට හුරුයි.හෘදයාබාධ හා කැස්ස අතර සම්බන්ධයක් තිබෙනවද?හෘදයාබාධ ඇතිවන වේලාවේ පෙණහලුවල රුධිරය හෘදයට නොයන නිසාත් හෘදයේ රුධිරය ද පෙණහලු කරා එන නිසාත් පෙණහලු රුධිරයෙන් පිරී කැස්ස ඇතිවන්න ඉඩ තිබෙනවා. නමුත් මෙය කලාතුරකින් සිදුවන දෙයක් මිස කැස්ස හෘදයාබාධයක ලක්ෂණයක් නොවේ.නමුත් දැන් දැන් පර්යේෂණවලින් හෙළි වී තිබෙනවා හෘදයාබාධයක් හැදුණු බව කියනවා නම් වැර යොදා කහින විට එය ජීවිත ආරක්ෂාවට හොඳයි කියා. හේතුව හාට් මසාජ් ලෙස පිටතින් වෛද්‍යවරුන් කරන තෙරපීම, කහින විට රෝගියා විසින් ම කර ගන්නා සම්බාහනයක් බඳුයි කියායි ඒ පර්යේෂණවලින් පැවසෙන්නේ.නින්දේ දී එන කැස්සට හේතුව?නින්දේදී අපේ කටේ උනන කෙළ පිටතට යාමට හෝ ගිලීමට ලක් නොවී ශ්වාසනාලයට ඇතුළු වූ විට කැස්ස ඇති වනවා. නමුත් මෙය නිතර සිදුවනවා නම් එය ස්නායු පද්ධතියේ ආබාධයක් විය හැකියි. තරබාරු අයට එවැනි දේ බොහෝ විට සිදුවනවා. ඒ සඳහා නිදන ඉරියව්ව වෙනස් කිරීම, කොට්ට කීපයක් තබා හිස උසකින් තබාගැනීම මඟින් කැස්ස වළක්වා ගත හැකියි.පණු රෝගවලටත් කැස්ස ඇතිවනවා නේද?ඔව්. එයට කියන්නේ පණු කැස්ස කියලා. සමහර වට පණුවන් කොකු පණුවන් තම ජීවන චක්‍රය සඳහා මිනිස් පෙණහල්ල හරහා යනවා. විශේෂයෙන් වට පණුවන් පෙණහල්ලෙන් ශ්වාසනාලය දිගේ පැමිණ ගලනාලය ඔස්සේ නැවත ආහාර මාර්ගය දිගේ යමින් තමයි ජීවන චක්‍රය සම්පූර්ණ කරන්නේ. එසේ පණුවන් ශ්වාසනාළයෙන් ගමන් කරන විටත් කැස්ස ඇතිවෙනවා. ඒ සඳහා පණු බෙහෙත් ලබා දිය යුතුයි.සමහරුන්ට කැස්ස සමඟ මුත්‍රා පිටවනවා?කාන්තාවන්ට තමයි එසේ වන්නේ. දරුවන් ලැබීමේදී ශ්‍රෝණි පෙදෙසේ පේශි දුර්වල වූ විට මුත්‍රාශය, ගර්භාෂය මෙන් ම ගුද මාර්ගයත් පහළට එන්න බලනවා. කැස්ස එනවිට ඒ ප්‍රදේශ ලිහිල් නිසා මුත්‍රා පිටවන්න පුළුවන්. ඊට පිළියමක් ලෙස මුත්‍රා කිරීමේදී වරින් වර නතර කරමින් මුත්‍රා කිරීමේ ව්‍යායාමය මඟින් මෙය පාලනය කර ගත හැකියි.වියපත් අයට සමහර විට කැස්ස ඇති වන්නේ නෑ?ඔව්. වියපත් වන විට ස්නායු මෙන් ම පේශි දුර්වල වීම නිසා එවැනි තත්ත්වයක් හට ගන්න පුළුවන්. සමහරවිට ඔවුන්ට නියුමෝනියාව හැදුණත් උණ හෝ කැස්ස ඇතිවන්නේ නෑ. කැස්ස ඇති නොවන්නට හේතුව මහාප්‍රාචිර පේශි දුර්වල වීමයි. ඒ නිසා රෝගය උත්සන්න වී ක්ලාන්ත වීමට පවා හැකි නිසා කළ යුතු හොඳම දෙය වන්නේ වහාම වෛද්‍යවරයකු හමුවී එක්ස් කිරණ පරීක්ෂණයක් කර ගැනීමයි.සමාජය ඉදිරියේ තදින් කැස්ස එන විට ලජ්ජාවට එය තද කර ගැනීම හොඳද?හොඳ ම නැහැ. අනෙක් අයට අවහිරයක් නොවන ලෙස ලේන්සුවක් හෝ අත තබා කැස්ස පිටවීමට ඉඩ දිය යුතුයි. කිවිසුම් ද ආම වාතයද එසේ පිට කළ යුතු දේවල්. ඒවා තද කර ගැනීම සිරුරට අපහසුවක්. විශේෂයෙන් කැස්ස තද කර ගැනීම නිසා යුෂ්ටෙකිය නාළ දිගේ කන්වලට ඒ විෂබීජ යන්නත් කන් තද වූ බවක් දැනෙන්නත් ඉඩ තිබෙනවා.කැස්ස අවම කර ගැනීමට ප්‍රතිකාර මොනවාද?වතුර හෝ දියර වර්ග වැඩිපුර පානය කිරීමෙන් සෙම බුරුල් වනවා. හුමාලය ඇල්ලීමෙන් ද ශ්වසන මාර්ගයේ වියළි ගතිය අඩු වී සෙම බුරුල් වනවා. උගුරේ වේදනාව හෝ කසන ගතිය මඟ හරවා ගන්නට සූකිරි, තල් සූකිරි හෝ වෙනත් වාෂ්පීය ටොෆි වර්ග භාවිත කළ හැකියි. නාසය වියළී තද වී ඇත්නම් ලිහිල් කිරීමට ඖෂධ බින්දු නාසයට දැමීමට ද හැකියි. ‍‍සෙම්ප්‍රතිශ්‍යාව හෝ ආසාත්මිකතාවක් නිසා අධික ලෙස දියර සමඟ කැස්ස එනවා නම් පිරිටන් වැනි ඇන්ටිහිස්ටමින් ඛණ්ඩයට අයත් ඖෂධ භාවිත කරන්න පුළුවන්.කැස්ස සඳහා භාවිත කරන සිරප් හා පෙති වර්ග දෙකක් තිබෙනවා. ගුවෆෙනසින් අඩංගු ඖෂධ මඟින් සෙමෙහි ගණත්වය අඩුකර සෙම ඉවත් කරන අතර ඩෙක්ස් ට්‍රොමෙනෙෆන් අඩංගු ඖෂධ කැස්ස අවම කරනවා. ඒවා භාවිතයෙන් රාත්‍රියේ කැස්සෙන් තොර සුව නින්දක් ලබා ගන්න පුළුවන්.ඒ කුමක් වුවත් නිර්දේශ කළ යුත්තේ පවුලේ වෛද්‍යවරයා බව තරයේ මතක තබා ගන්න.අරුණි මුතුමලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=am1312082</link>
    <topic>හිතේ වේදනාවට මෝහනයේ පිහිට</topic>
    <author>මනෝ විද්‍යා උපදේශක</author>
    <content>හිතේ වේදනාවට මෝහනයේ පිහිටමැදි වියේ පසු වූ යුවළක් අප වෙත පැමිණියේ ඔවුන්ගේ එකම දියණිය වූ තරුෂිගේ මානසික තත්ත්වයට යම් උපදේශනයක් ලබා ගැනීම පිණිසයි. මවුපියන් හා තරුෂි සමඟ කතාබහ කිරීමේදී මේ තොරතුරු හෙළි කර ගන්නා ලදී.මහනුවර ප්‍රදේශයේ පදිංචි තරමක් හොඳ ආර්ථික හා සමාජයීය පසුබිමකින් හෙබි මෙම පවුලේ එකම දරුවා තරුෂි වූ අතර ඇය ඉගෙනීමට ඉතා දක්ෂ දරුවෙක් ද වූවාය. පාසල් සමයේ සාමාන්‍ය පෙළ පන්තිවල ඉගෙනුම ලබමින් සිටියදී ඇය එම පාසල අසල පිහිටි පිරිමි ළමයින් ඉගෙනුම ලබන වෙනත් පාසලක ඉහළ පන්තියක සිටි ශිෂ්‍යයෙකු සමඟ ප්‍රේම සම්බන්ධයක් පවත්වාගෙන ගොස් ඇත. දෙදෙනා මුලදී රහසිගතව ආදරය කළ ද පසුව එය හෙළි වී ඇත. සාමාන්‍ය පෙළ විභාගය තරුෂි ඉතා ඉහළින් සමත් වූවාය. මේ අතර අධ්‍යාපනය නිම කළ එම තරුණයා කොළඹ ප්‍රදේශයේ පෞද්ගලික ආයතනයක රැකියාවකට ගොස් තිබිණි.දුරස් වීමත් සමඟ දෙදෙනාගේ ආදරයේ ද ප්‍රශ්න පැන නැ‍ඟෙන්නට ද විය. කොළඹ දී හමු වූ තවත් මිතුරියක නිසා තරුණයා ක්‍රම ක්‍රමයෙන් තරුෂිව මඟහරින්නට විය. මේ වන විට පාසලේ උසස් පෙළ විෂයන් හදාරමින් සිටි තරුෂිට මෙම තත්ත්වය මහත් වදයක් විය. ටිකෙන් ටික ඇගේ අධ්‍යාපන කටයුතු අඩාළ වන්නට විය. මවුපියන් හට ද ඇයගේ මෙම තත්ත්වය වටහා ගැනීමට හැකි වූ අතර තරුණයා හා තම දියණිය නැවත සුහද කිරීමට උත්සාහ කළහ. නමුත් ඒ උත්සාහයන් අසාර්ථක වූ අතර තරුෂි එන්න එන්නම මහත් කලකිරුණු තත්ත්වයකට පත් වූවාය.ඇය යහළු යෙහෙළියන්ගෙන් ද ඈත් වූවාය. නිවසේ කිසිම කෙනෙක් සමඟ කතාබහ කළේ නැත. කෑම බීම පවා අක්‍රමවත් විය. රාත්‍රියේදී නිදි වර්ජිතව හඬමින් කාලය ගත කළාය. අවසානයේදී උසස් පෙළ විභාගය පෙනි පෙනී ඇය පාසල් ගමන නතර කළාය. මවුපියෝ තම එකම දරුවා හට සිදු වන දේ පිළිබඳව කම්පාවට පත් වූහ. දියණියගේ හැසිරීම් රටාව ටිකෙන් ටික වෙනස් වීම පිළිබඳව මවුපියෝ මහත් කලකිරීමට පත් වූහ. කෙසේ හෝ දියණිය බේරා ගැනීම සඳහා මවුපියන් ඇය සමඟ එක් වී තරුණයාට වශී ගුරු කමක් කර හෝ ගෙන්වා ගැනීමට දිවයිනේ ප්‍රසිද්ධ ගුරුන් වෙත ගොස් කාලය හා මුදල් නාස්ති කරගෙන ඇත.කිසිඳු වශී ගුරුකමකින් තරුණයා නැවත පැමිණියේ නැත. ඉන් පසු ටික කාලයක් බලාපොරොත්තු සහිතව ඇස් දල්වාගෙන සිටි තරුෂි නැවතත් පෙර සිටි තත්ත්වයටම පත් වූවාය. ක්‍රම ක්‍රමයෙන් ඇය ගැඹුරු ලෙස මානසික පීඩනයකට ලක්වූවාය. දැන් ඇය නිවසෙන් එළියට එන්නේ ද නැත. දැන් ඇයට යහළු යෙහෙළියන් ද නැත. මවුපියන් සමඟ කතාබහ කරන්නේ ද ඉතා අඩුවෙනි. පිළිවෙළ පිරිසුදුකම හා ඇඳුම් පැලඳුම් පවිත්‍රතාව පිළිබඳ වැඩි අවදානයක් නැත. සියල්ලම එපා වී ජීවිතය ද එපා වී ඇති බව පවසයි.ඇගේ මේ කතාව අසා සිටි අපට ද හැඟී ගියේ කිසිඳු සොයා බැලීමකින් තොරව කිසිඳු අවබෝධයකින් තොරව ප්‍රේම සබඳතා පටන් ගත් විට එය බිඳ වැටීමෙන් ඇති වන විරහ වේදනාව නිසා මානසික කඩා වැටීමකට කලකිරීමකට ආතතියකට පත්ව ඇති බවයි. තරුණ වියේදී ඇති වන එවැනි ප්‍රේම සම්බන්ධතා බිඳ වැටීමෙන් ඇති වන විරහ වේදනාව දරා ගත නොහැකිව එයට සාර්ථකව මුහුණ දීමේ ක්‍රමවේදයන් නොදැන ජීවිතය අවුල් කරගෙන ජීවිතයෙන් සමු ගන්නා තරුණ තරුණියෝ අප සමාජයේ බොහෝ සිටිති.සමස්තයක් වශයෙන් ගත් කල ශ්‍රී ලංකාවේ සිය දිවි නසා ගැනීමේ ප්‍රතිශතය ඉතා ඉහළය. තරුණ පිරිස් මෙයට පෙලඹෙනවා වැඩි බව පෙනී යයි. එසේ සිදු වන්නේ මෙවැනි විරහ වේදනාවන් වලට මුහුණ දීමට නොහැකි නිසාත් ඒ පිළිබඳව පුළුල් දැනුමක් නොමැති නිසාත් ජීවිතයේ යථාර්ථය පිළිබඳව නිසි අවබෝධයක් නොමැති නිසාත් නිසි මඟ පෙන්වීමක් නොමැති නිසාත් බව පෙනී යනු ඇත. තත්ත්වයට හෝ ඉන් ඔබ්බට ගොස් එක් එක් වයස් මට්ටම්වල දරුවන්ට ඇති වන මානසික හා කායික වෙනස්වීම් හඳුනා ගැනීමට එම කාලය තුළදී ඔවුන්ගේ සිතුම් පැතුම් හා හැසිරීම් රටා හඳුනා ගැනීමටත් දෙමාපියන් හා ගුරුවරුන් විසින් කළ යුතු වන්නේ ජීවිතයේ එක් එක් කාල පරාසයන්වලදී තම වගකීම් හා ප්‍රමුඛතාව දරුවාට නිසි පරිදි අවබෝධ කර දී ඔවුන්ව නිසි මගට යොමු කොට ඔවුන්ගේ කායික හා මානසික ශක්තිය ඇති කිරීමට වග බලා ගැනීමයි.එසේ නිසි දැනුමක් හා මඟ පෙන්වීමකින් තොරව ජීවිතයේ ආදරය අත්විඳින සමහර යෞවන යෞවනියන් තරුෂිගේ තත්ත්වයට හෝ ඉන් ඔබ්බට ගොස් උග්‍ර මානසික රෝගීන් වීම හා අවසානයේ ජීවිතයෙන් සමු ගන්නා තත්ත්වයට පත් වීමේ ඉඩකඩ ඇත. තරුෂි හා සම්බන්ධව මූලිකවම භෞතික චිකිත්සක ක්‍රම හා මනෝ විද්‍යාත්මක උපදේශන ක්‍රම උපයෝගී කරගනිමින් ඇයව ගැඹුරු සැහැල්ලුකරණයකට පත් කරමින් ඇය පත්ව තිබූ උග්‍ර මානසික තත්ත්වයෙන් මිදීමට උපකාර කරන ලදී. ඒ සමඟම මනෝ වෛද්‍යවරයෙකු හරහා තරුෂිගේ ශාරීරික වෙනස් වීම් සඳහා අවශ්‍ය ඖෂධ ප්‍රතිකාරවලට ද යොමු කරන ලදී.ඉන් පසු උපදේශන ක්‍රම හා මෝහන ප්‍රතිකාර මඟින් ඇයට ජීවිතයට මුහුණ දීම සඳහා අවශ්‍ය දැනීම හා ශක්තිය වඩවන ලදී. ඇය ක්‍රම ක්‍රමයෙන් තම මානසික හා කායික පීඩාවලින් මිදෙමින් සුවපත් වෙමින් සිටී. විරහ වේදනාව තමා හට පමණක් උරුම වූ දෙයක් නොවන බවත් එය තම ජීවිතය අවුල් කරගැනීමට හේතුවක් නොවන බවත් තරුෂි දැන් පවසයි. දැන් ඇය වෙනදාටත් වඩා ඉතා විශ්වාසයෙන් හා උනන්දුවෙන් තම ජීවිතයේ කඩඉම් පසු කරමින් සිටී. ඒ අනුව උසස් අධ්‍යාපනයට යොමු වී හොඳින් ඉගෙනීම් කටයුතු කරන තරුෂිව අපට දැකගත හැකිය.මනෝ විද්‍යා උපදේශකමේජර්සුසන්ත ද සිල්වා (විශ්‍රාමික)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=cr1312081</link>
    <topic>කලාව කිසිදිනෙක ධනවාදයට පරාජය වී නැහැ</topic>
    <author>සංලාපය</author>
    <content>කලාව කිසිදිනෙක ධනවාදයට පරාජය වී නැහැපරාක්‍රම කොඩිතුවක්කුරටවල් තිහක භාෂා තිහකින් ප්‍රබන්ධිත කාව්‍යාවලියක් දස අවුරුද්දක් තිස්සේ කියවමින්, පරිවර්තනය කරමින්, කපමින්, නැවත සකසමින් මැණිකක් සේ ඔපමට්ටම් කරමින් ‘රතු රෝස නිල් රෝස’ නමින් පෙරදිග හා බටහිර නූතන කවිය පිළිබඳ තුලනාත්මකසමීක්ෂාවක් පසුගියදා පරාක්‍රම කොඩිතුවක්කු කිවිවරයාණෝ පාඨක දෝතට පිළිගැන්වූහ. මේ ඒ වෑයම පිළිබඳවත් නූතන කවිය පිළිබදවත් පරාක්‍රමයන් සමඟ කරන ලද සංලාපයෙකි. රාජ්‍ය සම්මානය ඇතුළු සම්මාන බහුතරයකින් පිදුම් ලද පරාක්‍රමයන් කවිය පිළිබඳ සංවාදයෙක යෙදෙන ඕනෑ ම අවස්ථාවක පෙරමුණ ගන්නා මානව හිතවාදි කවියකු වන්නේ ය. රතු රෝස නිල් රෝස කෘතියෙන් ඔබට හමුවෙන්නේ නව යුගයේ මිහිතලයේ දවසරින මිනිස් පවුලේ අනන්ත අප්‍රමාණ වූ කටහඬවල් ය. මේ පොත ඔබ කියැවිය යුතු වන්නේ එබැවිනි.ඔබ ජනතාවාදී කවියෙක්. බොහෝ හෘදයංගම වූ භාෂාවක් භාවිත කරන කවියෙක්. පරිවර්තනයට වඩා ස්ව- තන්ත්‍ර නිර්මාණකරණය ඔබට කැප යි කියායි මට සිතෙන්නෙ?ස්වතන්ත්‍ර නිර්මාණයත් - පරිවර්තිත නිර්මාණයත් දෙකක් ‍නොවෙයි. එකට බැඳුණක්. ලොව මාහැඟි කවි අනික් මිනිසුන්ගේ භාෂාවලට පරිවර්තනය නොවුණා නම් ඒවා යම් රටක එක් කලාපයක හුදෙකලා සාහිත්‍යයක් බවට පත් වෙනවා. කවියා කරන්නේ සමාජයට හඬක් දීමයි. පරිවර්තකයා ඒ හඬ ශබ්ද ප්‍රතිශබ්ද බවට පත් කරමින් විශ්වයෙහි දෝංකාරයට නංවනවා. එබැවින් පරිවර්තන කාරිය නිර්මාණකාරියට වඩා දෙවැනි වන්නේ නැහැ. 20 සියවසේ ලෝකයම පරිවර්තිත ලෝකයක් වෙලා. එකකුගේ හද මනැසට අනෙකාත් කිට්ටු වන නිසා පරිවර්තන ක්‍රියාන්විතය මැඩලිය නොහැකි ජගත් මානව අවශ්‍යතාවක් බවට පත් ව තියෙනවා.කාව්‍ය පරිවර්තන නොවී නම් ශේක්ස්පියර් හෝ ඉතාලි නාටක යුරෝපීය රසික ප්‍රජාවට අහිමි වන්නට තිබුණා. රබීන්ද්‍රනාත් ඨකූරයන්ගේ කවිය ඉන්දීය වෙරළෙන් එහාට ගලා නොයනු ඇති. ලෝරන්ස්, නෙරූඩා මහා ප්‍රතිමා බවට පත් වූයේ අදෘශ්‍යමාන පරිවර්තකයාගේ මානුෂීය ප්‍රයාමය නිසා. ඉන්දියාව වැනි සංකීර්ණ සමාජයක භාෂාවන් හා සංස්කෘතීන් අතරේ මහ සංවාදයක් ගොඩනැඟීමේ මෙහෙය ඉටු කළේ පරිවර්තන කාරිය උර තබා ගත් කවීන් හා විචාරකයන් ය කියා ගුජරාටි විශ්වවිද්‍යාලයේ මහාචාර්ය ඊ.වී. රාමක්‍රිෂ්ණන් මෑතක දී ප්‍රකාශ කළා. බෝරිස් පැස්ටනැක් රුසියානු කවියා යුරෝපීය කවියකු බවට පත් කළේ පරිවර්තනවේදීන් යැයි පීටර් ෆෝබ්ස් නම් විශිෂ්ට පරිවර්තකයා කියනවා. ඇත්තෙන් ම 20 සියවසේ අරුණලු මැද දී කාව්‍ය පරිවර්තනයට හිස තෙල් ගෑම සිද්ධ කළේ මහා කවි ඨකූරයන්. ඔහු තමාගේ ගීතාජලිය තමා ම ඉංග්‍රීසියට නැඟුවා. විශිෂ්ට කවියක් කියන්නේ මානවීය ප්‍රකාශනයක්. එය සමස්ත මානව වර්ගයා සමඟ එක්වීම අපේක්ෂා කරනවා. බො‍හෝ රමණීය කවි ලියැවුණ මොහොතේ සිට ම පරිවර්තනයේ මහා පැවැත්මට යාමට බලා සිටිනවා වාගෙයි.මතයක් තිබෙනවා පරිවර්තනයේදී කවිය අතුරුදහන් වන බවට. කවියේ පූර්ණත්වය නිරන්තරයෙන් අපේක්ෂා කරන කවියකු වන ඔබ කාව්‍ය පරිවර්තනයේදී මේ සම්බන්ධ ව දරන්නේ කුමන අදහසක් ද?මේ සම්බන්ධ ලෝකයේ නව ප්‍රවාදය මම හැදෑරුවා. 19 සියවස තෙක් කාව්‍ය පරිවර්තනය පිළිබඳව ගල් ගැසී තිබුණ මිත්‍යා බිත්ති සියල්ල 20 සියව‍ෙස් දී බිඳ වැටුණා. එතෙක් කවිය පරිවර්තන කළ නොහැකි - නොකළ යුතු සාහිත්‍යාංගයක්, පරිවර්තනයේ දී මුල් බසේ ආත්මය වාෂ්ප වී යයි, පරිවර්තිත කවිය රූමතියකගේ අජීවී පින්තූරයක් පමණයි, පරිවර්තනයේ දී සිදුව ඇත්තේ මුල් කව අපට අහිමිවීමයි, පරිවර්තනය කාලය විනාස කරන නිර්මාණ කළ නොහැකි මිනිසුන්ගේ නවාතැනයි යනාදී දුර්මතවලින් හෙළි වුණේ එක්තරා ‘ශාස්ත්‍රීය ඒකාධිපතිත්වයක්'. එය බිඳ වැටී දැන් හෙළිදරව් වන්නේ උසස් කවියක එක් ලක්ෂණයක් වන්නේ ‘පරිවර්තනශීලීත්වය’ බවයි.ලෝකය තනි යායක් වන විට මිනිස් සිතුම් පැතුම් උතුරා ගලා යනවා. අද ඉන්දියාවේ හින්දි, ගුජරාති, මරාති, කන්නඩ, මලයාලම්, පංජාබ්, තෙලිඟු, ද්‍රාවිඩ, ඩෝග්රී, බෙංගාලි, උර්දු, ඔරියා, ‍කොන්කනි, සින්ධි යන ප්‍රාන්ත භාෂා 14 න් ලියැවෙන හොඳ ම කවි සම්භාව්‍ය කවීන් විසින් ම ඉංග්‍රීසියට නඟා තිබෙනවා. බැසිල් ප්‍රනාන්දු, සුනිල් ගෝවින්නගේ, ඈන් රණසිංහ, තිස්ස ‍අබේසේකර, යෙස්මින් ගුණරත්න, කාල් මලර්, ජීන් අරසනායගම් යන පරිණත කවීන්ගේ ඉංග්‍රීසි ප්‍රබන්ධවල සුවඳ උරා බොන්නට දැන් සිංහල රසිකයාට මම අවස්ථාවක් උදාකර තිබෙනවා. විශිෂ්ට කවක් පරිවර්තනයේදී ප්‍රතිනිර්මාණයක් වන අන්දම් ඉන් දැක ගත හැකියි.කාව්‍යාර්ථ, රූපක පරිවර්තනයේදී ගිලිහී යාමට හැකියි. කවි පරිවර්තනය කිරීමට නම් පරිවර්තකයා කවියකු විය යුතු මයැ යි ඔබ සිතනවාද?කවියක ආලෝකය ‘පරාවර්තනය’ කළ හැක්කේ කවියකුට පමණයි. උසස් කවි ශක්තියක් ඇත්තකුට පමණයි. කවියකුට අන් කවියකුගේ හදවත් ස්නායුව හා බුද්ධී සෛලයන් අන්තර්ඥානයෙන් ඉව කර ගත හැකියි. ඔහු කවි උපා වටහා ගන්නේ තනිව හිනැහෙමින්. කවියේ මුළු මුහුණ හඳුනා ගත නොහැකි සබස් පරමිසුරු වාචස්පතියකුට කවි පරිවර්තනයක් කළ නොහැකියි. මුල් කවියා හා ආත්මිකව එක්වී ඔහුගේ ම සහය නිර්මාණකරුවකු (CO - CREATION) බවට පත්වීමට පරිවර්තකයාට ද කාව්‍යාත්මයක් තිබිය යුතුයි. පරිවර්තනය ‘පරාවර්තනයක්’ බවට පත්වන්නේ එවිටයි.ඔබ නිර්මාණකරණයේ දී සෞන්දර්යවාදී කවියකුට වඩා ජනතාවාදියෙක්. ‘රතු රෝස - නිල් රෝස’ කෘතියේදීත් ඒ ලක්ෂණය මැනවින් පෙනෙනවා. කවිය සෞන්දර්යවාදී ප්‍රවේශයක් ලෙස ඔබ කිසිසේත් ම නොසිතන්නේ ද?අනේ ඇයි මේ, සෞන්දර්ය ප්‍රවේශයත් - සමාජ ප්‍රවේශයත් දෙකට කඩා ගන්නේ. දාර්ශනික සත්‍යය නම් සත්‍ය ම සුන්දර බවයි. (සත්‍යම් සිවම් සුන්දරම්) මිහිතලය පමණක් නොව මිනිසුන්ගේ ජීවන තලය මොනතරම් ලස්සනද? ගම්බිරද? ජීවිතය ශ්‍රී විභූතියක්යැ යි සිල්වියා ප්ලැත් කීවා. මිනිසුන් ගේ ජීවන නාටකය තරම් අරුමැසි දෙයක් තවත් නැහැ. සාහිත්‍ය වින්දනය ගලා යන වින්දනයක් - නන්දිතයක් වන්නේ ඒ නිසයි. ඒ සමාජ නාටකය පත්ලට කිමිදී නොගොස් මතුපිට ඉඳ දියබුං ගැසීම නම් සෞන්දර්යාත්මක සමාජ ප්‍රවේශයක් වන්නේ නැහැ. විශිෂ්ට කවියා එක්වර ම සමාජයේ අභ්‍යන්තරිකයෙක්. පිටස්තරයෙක්. මෙය තමා නිර්මාණ සංකීර්ණය.සමාජ තලයේ ජීවිත රෝදය පෙරළන පොදු ජනයා මැද්දට ම සමස්ත කලාව සේන්දුවීම අද නිර්මාණ ලෝකයේ සිදුවන විප්ලවයයැ යි ලෝක විචාරකයන් කියනවා. කවියා ගේ යථාර්ථය විෂයබද්ධ යථාර්ථය ම නොවෙයි. (ඒකයි රතු වගේ ම නිල් රෝස”) ඔහුගේ යථාර්ථය චින්තනයේ යථාර්ථය යි. ඔහු මිනිසා ගේ පැවැත්ම සන්තුෂ්ඨිය උදෙසා විකල්ප විශ්වයක් මවනවා. ගොඩනඟනවා. කවිය උපරිම ලෙස මායාරූපීයි. ඒ මැවීම සමාජ විද්‍යාවත් - සෞන්දර්ය විද්‍යාවත් එකිනෙක ගුණ වී සෑදෙන අභිනව ප්‍රවේශයක්. 20 සියවසේ හොඳ ම කවි පරීක්ෂා කරන්නකුට පෙනී යන්නේ මේ සත්තාවයි. මගේ කවි මම මධුරම් - දීප්තම් - සෞම්‍යම් ලෙස මවා ගන්නවා!එතකොට කවියා මතවාදියෙක්ද? ඔහුට සමාජයට පණිවුඩ දෙන්නෙක් විය හැකිද?මතවාද මූලික ලිවීම, සමාජයට පණිවුඩ ලබාදීම නිර්මාණකරුවාගේ මෙහෙවර නොවේ ය යන සංකල්ප කලාව කලාව සඳහා ය යන ධනේශ්වර චින්තනයෙන් පැන නැඟුණක්. මෙය ඇත්ත නොවෙයි. පණිවුඩ දීමට ටයිම් නිව්යෝකර් පුවත්පත් තිබෙනවායැයි කියන අය අදත් හමුවෙනවා. සංදේශනය, මානව වර්ගයාගේ ඓතිහාසික ශිෂ්ටාචාරාංගයක්. යාඥාවකින් ගාථාවකින් උදානයකින් ළමා සින්දුවකින් ජන කතාවකින් සිත්තමකින් ගුරු අරුත් සන්නිවේදනය වෙනවා. ඒ වගේ ම සාහිත්‍යයෙන් සමාජයට සංඥා නිකුත් නොකළ යුතුයැ යි කිසිවකු කියා නැහැ. ලේඛකයාට මතවාද දැරීමේ නිදහස තිබෙනවා. එසේ නොවේ ය කියනවා නම් එයත් මතවාදයක්., ඒ මතවාද ජනයා ගේ හිත සුව සඳහා වන ‘සභ්‍යතා සාධනා’ විය යුතුයි. වැදගත් වන්නේ එය කෘතිය උඩුතලයේ නොව යටි පසේ ගැබ් වීමයි. හරියට අල වගේ. ලේඛකයාගේ මත සංකල්ප යටි තලයේ තිබිය හැකි බව එංගල්ස්ගේ විග්‍රහයක ද තිබෙනවා. මතවාදී ගුණය සංකල්පීයගුණය විකල්පීය ශක්තිය නැති කෘතිය හිස් එකක්. හැම විශිෂ්ට කෘතියක ම ආවේගයක් කැළඹිල්ලක් තිබෙනවා.පරිවර්තනයේ දී නිර්මාණශීලී නිදහසක් ලබා ගැනීම අසීරුයි. ඔබ සිතනවාද පරිවර්තකයකුට නිදහස අත්‍යවශ්‍යය කියා?නි+දාස, එනම් දාසත්වයෙන් තොරවම යි නිර්මාණ කාරියක් කළ හැක්කේ. එය නිර්මාණකරුවාටත් පරිවර්තකයාටත් අයිති දෙයක්. එදා පරිවර්තන විරෝධීන් ගේ මතය වුණේ පරිවර්තකයා ද්‍රෝහියෙක් (Translater is trairtor) ඔහුට නිදහසක් නැත යන්නයි. පරිවර්තකයා මුල් කෘතියේ පදයෙන් පදය පදානුගතව පරිවර්තනය කළ යුතුය, වචන පද පිළිවෙළ වෙනස් නොකළ යුතුය, මුල් කවියේ භාෂා ප්‍රයෝගයන්හි අල්පමාත්‍ර වෙනසක් කිරීමට අයිතියක් නැත, අලුත් ඔපදැමීම්වලට ඉඩ නැත යන අදහස් කොටුවයි.පරිවර්තනය මිය යන්නේ මෙසේ පරිවර්තකයා කෘතියේ වහලකු බවට පත්වීමෙනුයි. අඩු නිදහසකින් සාර්ථක ව පරිවර්තනයක් කරන්නට බැහැ. වැඩි නිදහසක් භුක්ති විඳීමෙන් මව් පැළෑටිය තුවාල වෙන්න පුළුවන්. උදාහරණ හැටියට, බැලඩ් රයිම් සොනට් ‍ලොසේස් සිලබික් ආදී පැරණි සාම්ප්‍රදායික ආකෘතිවලිනුත් ලියැවුණ ඉංග්‍රීසි නව කවි තිබෙනවා. එවැන්නක් පරිවර්තනයේ දී පරිවර්තකයාට ඒ මුල් කෘතියේ ආකෘතිය නොසලකා හැරීමට නිදහසක් නැහැ. එයින් මුල් කෘතිය ම බිඳී යන්න පුළුවන්. ඊට උදාහරණ අපටත් තිබෙනවා. 12 සියවසේ පර්සියානු අද්විතීය කවියා වූ ඕමාර් ඛායියාම්ගේ ‘රුබයියාට්’ කාව්‍යය (1859 දී) පීට්ස් ජෙරල්ඩ් ඉංග්‍රීසියට නැඟුවේ ද ඒ කව ප්‍රබන්ධිත නිදහස් රීතියෙන්ම යි. මේ කව සිංහලට නැඟූ ජී.බී. සේනානායක කවියා ද එහිදී නිදහස් රීතිය සජීවී ව භාවිත කරන්නට සමත් වුණේ එහි අර්ථ ඡායා උද්දීපන කරමිනුයි. 1954 දී මඩවල රත්නායක ද රුබයියාට් පරිවර්තනය කළේ නිදහස් රීතිය අතැරදා සිව් පද ආකෘතියක් යොදා ගනිමින්. එහිදී මුල් කවෙහි ආත්ම රූපය ම ගිලී ගියා. පරිවර්තක වැඩි නිදහසකට යෑම වරදක්. හේන්පිටගෙදර ඥානසීහ හිමියන්ගේ මේඝ දූත පරිවර්තනය රස භංගයක් වුණේ මෙකරුණ නිසාමයි. සූසන් බැස්නට් මෙහි දී කියන්නේ පරිවර්තකයාට ඇත්තේ ‘නිවැරදි නිදහසක්’ අර්ථවත් නිදහසක් කියලයි.කාව්‍ය පරිවර්තනය ගද්‍ය පරිවර්තනයට වඩා බෙහෙවින් දුෂ්කරයි. ලංකාවේ සිටි හා සිටින විශිෂ්ට කාව්‍ය පරිවර්තකයන් ලෙස ඔබ හඳුන්වන්නේ කවුරුන්වද?අන් කලාවන්ට වඩා කාව්‍ය සාහිත්‍යයේ ජීව විද්‍යාත්මක ලක්ෂණයක් නම්, කවිය තුළ එය ඇසුරේ වැඩුණු ජන කොටසකගේ ‘ජාන ලක්ෂණ’ ගැබ්වීමයි. ඔවුන් ගේ මානසික ඉතිහාසයේ ‘මතක වස්තුව’ ගැබ්වීමයි. එමෙන් ම කිවිඳියකගේ ලිවීමෙහි වැඩි ප්‍රතිශතයක සංස්කෘතික ප්‍රමාණයක් තිබෙනවා. උස් කඳුවල සිටි ගොපල්ලන්, මුහුදේ කෙවුලන්ගේ කවි සිංදුවල ද ඒ ජාන ලක්ෂණ ඇතුළත් වී තිබෙනවා. කාව්‍ය පරිවර්තනයේ දුෂ්කරත්වය ඒ නිසයි. අනෙක් කරුණ පද්‍ය බසෙහි මෙන්ම ගද්‍ය බසෙහි ද සාමාන්‍ය ඇසකට නොපෙනෙන මහා සංගීතයක් ජනිතව තිබීමයි.සිංහල කාව්‍ය පරිවර්තනයේ දිදුලන සේසත් කීපයක් මා දකිනවා. රුබයියාට් (ජී.බී. සේනානායක) තේරි ගී (වික්‍රමසිංහ) ගීතාංජලී (කුසුම් දිසානායක) යථාරූපී භගවත්ගීතාව (වි.ජ.මු. ලොකුබණ්ඩාර) මිණි පැමිණි - විසිරි මිණි - මග දෙපස මල් (ආරියවංශ රණවීර) සහෝදර පියාපත් (නිලාර් කාසිම්) සරදියෙල් (ලක්ෂ්මී ද සිල්වා) ධම්මපද ගීතය (ඩබ්ලිව් ඒ අබේසිංහ) හෝචීමිංග් ගේ සිරගෙයි දිනපොත (ඩී.බී. කුරුප්පු) ජගත් කාව්‍ය නිර්මාණ (කරුණාරත්න අමරසිංහ) දෝංකාරය. (සීතා රංජනී) මේ පරිවර්තකයෝ හොඳ කවියෝ. නොඑසේ නම් කවි ශක්තිය ඇත්තෝ. ඒ පරිවර්තනවල සාර්ථකත්වයට රහස එයමයි. එළිවැටක් විරිතක් නොසලකා නිදහස් රීතියෙන් මාර්ටින් වික්‍රමසිංහ ථෙරි ගී පාළියෙන් සිංහලයට නඟා ඇත්තේ අලුත් දේ වැළඳ ගන්නා යෞවනයකු ගේ වැනි පිබිදුණ සිතකින්. ගුණදාස අමරසේකර ගේ නිදහස් කාව්‍ය විරෝධයට බලගතු පිළිතුර එයයි. ආරියවංශ ගේ පරිවර්තන ඇතැම් විට මුල්කෘතිය ඉක්මවන තරම් ඉහළයි.දුර්ලභ වූ ප්‍රතිභා ශක්තියකින් හෙබි ඔබ වැනි විශිෂ්ට කවියකු පරිවර්තන සුලබ වූ අවධියක රැල්ලට හසු වී පරිවර්තනයට ගොස් ඇතැයි කවුරුන් හරි පැවසුවොත් ඔබේ පිළිතුර කුමක්ද?මාසයෙන් දෙකෙන් පොත් ‘පෙරළන’ පරිවර්තකයන් අද සිටින බව ඇත්තයි. වාණිජවාදයේ නැඟීමත් සමඟ සාහිත්‍ය කලාවන් ද වෙළඳ හස්තයට ගොදුරු වීම සිදුවෙනවා. හැම උස් තුරු මුදුනක ම වෙළෙන්ඳන් වසා සිටිනවා යැයි ෂෙලී කවියා කීවේ එයයි. එහෙත් ඉතිහාසය අපට කියා දී ඇති පාඩම නම් කලාව කිසි කලෙක ධනවාදයට පරාජය වී නැති බවයි. අදීන ලේඛකයාගේ වචනයේ ශක්තිය අධිරාජ්‍යවාදයටවත් පෙරළා දැමිය නොහැකියැයි සොල්සිනෙත්සින් කියා තිබෙනවා.විශ්ව සම්භාව්‍ය කාව්‍ය ඇසුරු කිරීම නූතන කවීන්ට වැදගත් වන්නේ කුමන කාරණයක් නිසා කියලද ඔබ සිතන්නේ?අද නූතන සිංහල කවිය ගිලන් වී දැඩි සත්කාරයක් පතා මේසයක වැටී සිටිනවා වගෙයි. මේ අතර සම්ප්‍රදායධාරීන් විරිතට - හද බසට යාමට ඔවුන්ට කරන අතීත අඬගැසුමෙන් කාටවත් සෙතක් වන්නේ නැහැ. නව කවියට නිදහස් ගැලීමක් අවශ්‍යයි. අපේ කවිය අසරණවී ඇත්තේ නව ලොවෙහි උතුරා යන සංකල්පීය ප්‍රවාහයට අඩියවත් තියලා නැති නිසා. පෝස්ට් මොඩන් කියලා ආවෙ ඒ නව දැනුම ‍නොවෙයි එහි ව්‍යාජයක්. වන්දනාවක්.නව දැනුම කියන්නේ බටහිර ඥානය නොවෙයි. ලෝක ප්‍රජාවගේ චින්තන ජයග්‍රහණයක්. අද අරුන්දතී රෝයි, මලාලා, නෝම් ග්‍රැහැම් නඟන්නේ අලුත් හඬක්. නව මිනිසාගේ නව සිතීමේ ඒ රශ්මි කදම්භය තරුණ පෙළ උරා පෙරා ගත යුතුයි. අද මෙරට සංගීතය සිනමාව සාහිත්‍යය චිත්‍රය මේ සියල්ල පිළුණු වී ගල් වී තිබෙනවා. ඒවා යළි ගැලීමකට පත් වන්නේ නව චින්තන ධාතුවක් එන්නත් කළොත් පමණයි. අපි වෙර‍ළේ මුහුදට පිටුපාගෙන ඉන්නේ. 1940 දීත් රබීන්ද්‍රනාත් ඨකූර් කියා සිටින්නේ ලෝක ඥානය සුස්මගත යුතු බවයි. ඔහු මෙහෙම කියනවා. “.... මානව වර්ගයක් ලෙස බ්‍රිතාන්‍ය ජන සමාජය ගැන මගේ මහත් ගෞරවයක් තිබෙනවා. සුදු ජාතිය ගැන ආණ්ඩුව ගැන නොවෙයි. ඒ ජනයා මහා මානව වාදයක් ගොඩනඟා තිබෙනවා. මහා සාහිත්‍ය කලා උරුමයක් නිපදවා තිබෙනවා. හිරු රශ්මිය වගේ ඔවුන් අපට දැනෙනවා.” තුන්වන සතරවන නව මානයන් අපට අවශ්‍යයි. ප්‍රඥා ඵලයක් ලබාදීමට අවශ්‍ය ප්‍රවාද අද බුදු සසුන තුළ නැහැ. ඉතිහාසයේදී අප සිතනවාට වඩා පෙරදිග බටහිර හමුවී ගනුදෙනු සිදුව තිබෙනවා. මේ සංවාදය හරහා විතරයි අපට නව සාහිත්‍ය කලා මඟක් සාදාගත හැක්කේ.සංලාපයසුමුදු චතුරාණී ජයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=cr1312082</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයමහාචාර්ය සුනිල් ආරියරත්නපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ඔබේ ප්‍රියතම ප්‍රබන්ධ කෘතිය කුමක්ද?මහාචාර්ය එදිරිවීර සරච්චන්ද්‍රයන්ගේ ‘මළගිය ඇත්තෝ.’ එය මට පරම රමණීය ප්‍රේම වෘත්තාන්තයක්. ගද්‍ය කාව්‍යයක්. ඒ නැවුම් අත්දැකීමටත් එය ගෙන හැර පාන රමණීය භාෂාවටත් මං පුදුමාකාර ලෙස ඇලුම් කරනවා.ප්‍රබන්ධ නොවන කෘතිය?මහාචාර්ය කොල්ලුපියේ මහින්ද සංඝරක්ඛිත හිමි සහ කීර්ති නාරම්පනාව එක්ව රචනා කළ ‘බුදුන් වදාළ බුද්ධ චරිතය'.මේ දිනවල ඔබ කියවන්නේ....ලියනගේ අමරකීර්ති රචනා කළ ‘කුරුලු හදවත'.කෙනකුට කියවන්න යැයි, මේ යුගයේ ඔබ නිර්දේශ කරන කෘතීන් තුනක් නම් කළොත්...* පරාක්‍රම කොඩිතුවක්කුගේ ‘රතු රෝස - නිල් රෝස’ පරිවර්තන කවි පොත.* ලියනගේ අමරකීර්තිගේ කෙටි කතා එකතුව, ‘අර මිහිරි සීනු නාදය'.* මහින්ද ප්‍රසාද් මස් ඉඹුලගේ ‘සෙංකොට්ටන්’ නවකතාව.ඒකට හේතුව, ‘රතු රෝස නිල් රෝස’ කියන්නේ හුදෙක් කවි පොතක් ම නෙවෙයි. එය, මෙතෙක් සිංහලයට නොනැඟුණු විවිධ රටවල විවිධ ජාතීන්ට අයත් කවීන්ගේ කවි පන්ති සමූහයක්. වැදගත්ම දේ ඒවා ‍තෝරා ගැනීම කර තිබෙන්නේ අපේ රටේ තවත් විශිෂ්ට කවියෙක්.ඒ සියලු කවීන්ගේ ජීවන සටහනක් ද එහි අඩංගුයි. කවිය පිළිබඳ උනන්දුවක් - ආසාවක් දක්වන ඒවා අධ්‍යයන කරන අයට මෙය අපූරු අත් පොතක්.ඒ වගේම, ‘අර මිහිරි සීනු නාදය’ යනු, ගතවූ වසරේ බිහිවූ හොඳම කවි කතා පොත ලෙසයි, මා සලකන්නේ. ඒ වසරේ පැවැත්වූ සියලු සාහිත්‍ය සම්මාන අතරින් එයට හිමි වූයේ, ‘විද්‍යෝදය” සාහිත්‍ය සම්මානය පමණයි. නමුත් එය, වචනයේ පරිසමාප්තාර්ථයෙන් ම ‘නවීන’ කෙටිකතා පොතක්. විශිෂ්ට කෘතියක්.අනික ‘සෙංකොට්ටන්’ යනු, සියලුම සම්මානවලට පාත්‍ර වූ නමුත් ‘ස්වර්ණ පුස්තක’ යෙන් කැපුණු, ඉතාමත් හොඳ නවකතාවක්. සියලුම සාහිත්‍ය සම්මාන තරගවලදී ඇගැයීමට ලක්වූ මේ කෘතියට ස්වර්ණ පුස්තකේ දුන් විනිශ්චය වැරැදි බව එයින්ම පෙනෙනවා. මේ නවකතාව කෙනෙක් කියැවිය යුතුම ලෙසයි මා දකින්නේ.පොතක ඔබ වැදගත් කොට සලකන්නේ, රචනා ශෛලියද... කතා වස්තුවද නැතිනම් අවසානයද...?පළමු කාරණා දෙකම මට එක හා සමානව වැදගත්. තුන්වැනි කාරණය මා එතරම් සලකන් නෑ.ළමා කාලයේ ඔබ කියැවූ හොඳම පොත මතකද...ඔව්. ඒ, ‘මඩොල්දූව'.ඔබ කියැවීමට කැමැති විශේෂ වර්ගයක ග්‍රන්ථ තිබෙනවාද...මා වඩාත් කැමැති පර්යේෂණ ග්‍රන්ථ කියැවීමටයි.මෙතෙක් ඔබ කියැවූ පොත්වලින් ජීවිතයට ලැබුණු දේ...නිර්මාණාත්මක හැකියාව. ශාස්ත්‍රීය දැනුම. එය අනන්තයි. අප්‍රමාණයි.ඔබට අනුව, පොතකින් තැනුණු හොඳ ම චිත්‍රපටය...පොතක් ම නොවුණත් ජී.බී. සේනානායකයන්ගේ ‘නිධානය’ කෙටි කතාවෙන් තැනුණු ‘නිධානය’ චිත්‍රපටය.ඔබ ඉහළින් ම අගයන කතුවරයෙක් ඇති...එහෙම විශේෂ වූ කෙනෙක් නැහැ. හොඳ පොතක් ලියන කොයි ලේඛකයාටත් මං කැමැතියි.ඔබේ ප්‍රියතම සම්භාව්‍ය කෘතිය...‘කව් සිළුමිණ'. එය සම්භාව්‍ය පද්‍ය සාහිත්‍යයේ බිහිවූ ශ්‍රේෂ්ඨතම කෘතියයි. එය අයත්වන්නේ, ‘මහාකාව්‍ය’ ගණයට. දෙවැනි පරාක්‍රමබාහු රජුගේ විශිෂ්ට කවීත්වය මේ කෘතිය පුරා නැඟී හිඳිනවා.ඔබේ ප්‍රියතම පරිවර්තන කෘතිය...හර්මන් හෙස, ජර්මන් බසින් රචනා කළ ‘සිද්ධාර්ථ’ කෘතිය එනමින් ම සිංහලයට නැඟුවේ දයාරත්න ගුරුසිංහ ලේඛකයා. මං කැමැතියි දයාරත්නයන්ගේ ඒ, පරිවර්ථිත ‘සිද්ධාර්ථ’ ට.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=cr1312083</link>
    <topic>රූමතිය</topic>
    <author>පියසීලි විජේනායක</author>
    <content>රූමතියපර්ල් එස්. බක් ගේ The beauty නම් කෙටිකතාව ඇසුරිනි.ඔමුරා මහත්මිය මුළුතැන්ගෙයි වූ ඔර්ලෝසු දෙස ක්ෂණික බැල්මක් හෙලුවාය. වේලාව හරියට ම පහයි. වහ වහා පැතිරී යන්නට වූ සීත කාලයේ දැඩි අඳුර මුළු ටෝකියෝ නගරය පුරා වෙලී පැවතුනා සේ ය. පාසලට ගිය දරුවන් දෙදෙනා සන්ධ්‍යා භාගයේ කවර මොහොතක හෝ නිවසට එතැයි ඇය අපේක්ෂාවෙන් පසු වූවා ය.අම්මා....උද්‍යානයේ දොරටුව අසල සිට තමා අමතන ටෝරුගේ කටහඬ පැහැදිලි ව ම ඇයට ඇසිණි.“පුතා මං මෙහේ”...ටෝරු, ගලවා ගත් පාවහන් යුවළට පයින් පහරක් දුන්නේ ය. පැරණි ජපන් චාරිත්‍ර අකුරටම පිළිපදින මව පා වහන් දොරටුව අසළ නොතබා කිසිවකු ගේ තුළට වැද්ද නොගන්නී ය. කරාමය අසළට ගිය ඔමුරා මහත්මිය වැක්කෙරෙන උණුසුම් ජලයෙන් තමා අත තිබූ තුවාය තෙත් කළාය.‍ටෝරු මෙහෙ එන්න”පටියෙන් ගැට ගැසූ පොත් මිටිය, දකුණ'තින් අල්වා ගත් ටෝරු මෑණියන් අසළට වී සිටියේ ඔහුගේ මුහුණ තෙත මාත්තුකරන තුරුය.“හා! දැන් අත් දෙක”“හැබෑටම ටෝරු නුඹ කොයිතරම් අපිරිසුදු ළමයෙක් ද?”“ඒ රටහුනු අම්මේ, ඒක නෙමේ තාත්තා ගෙදර ඇවිත් ද?”ටෝරු හැමදාමත් තම පියා ගැන මෙසේ අසන්නේ ය. ඔහුට පියා නැතිව ම බැරි ය.“උඹ දන්නවනෙ, තාත්තට හරියට වැඩ” පුතා වේලාසන ආවත් තාත්තට මේ වෙලාවට ගෙදර එන්ට බැහැ.”“තාත්ත කොහෙද ගියේ?”“මං කියල ඇතිනෙ”“මං දන්නව. තාත්ත ඉන්නෙ අර බීම හලේ.”“පොත් ටික අරන් තියන්න. තාත්ත ආවම අපි කෑම කමු.”පුතා සිය කාමරයට පිය තබන අයුරු මව බලා සිටියාය. දස හැවිරිදි වියේ පසුවන ටෝරු කල්පනාවෙන් වැඩකරන හොඳ ළමයෙකි. රාත්‍රියේ සැමියා පැමිණි පසු මේ සියල්ල ගැන ඔහු සමඟ කථා කළ යුතු යැයි ඔමුරා මහත්මිය සිතුවා ය.“අම්මේ, සුබ සන්ධ්‍යාවක් වේවා!”සෙට්සු මුළුතැන්ගෙට පිවිසියා ය. ඇය සිහින් ය. උස ය. කදිමට පීරා තිබූ ඇගේ කෙස් කළඹ මනා සේ සකසා තිබිණි.“සෙට්සු, අද හුඟක් ම ප්‍රමාද වෙලා ඒ ඇයි?”“බස් එක හැම තැනම නතර කළා අම්මේ, මේ වෙලාවට පාරෙ වාහන පිරිල.”ඇය පිළිතුරු දුන්නේ නොසැලකිල්ලෙන් යුතුවය. දොළොස් හැවිරිදි වියේ පසුවන සෙට්සු ලාබාල දැරියක වූවා ය. එහෙත් මොහොතින් මොහොත වෙනස්වන ටෝකියෝ නගරයේ ඇය දකින්නේ දැරියකට වඩා යුවතියක ලෙසින් නොවේ ද? නිතරම ඇයගේ දෙනෙත් යොමු කිරීමට සිදු වී ඇත්තේ තරුණ ඇ‍ෙමරිකානුවන‍්ගේ ඇවතුම් පැවතුම් කෙරෙහි ය. නිදහසේ පිටත යන ගැහැනු ළමයි බටහිර චිත්‍රපටි නරඹති. සෙට්සු ඒ දැරියන්ට වඩා වෙනස් වනුයේ කෙසේ ද?“අම්මේ, ගැහැනු ළමයි හැමෝම යනව. මාත් යන්නම්”නාට්‍ය බැලීම සඳහා සෙට්සු තම මවගෙන් අයදියි. නර්තන අවසාන වූ පසු ගැහැනු ළමයි ගායකයන්ගේ ගෙලෙහි මල්දම් පලඳවති. අනතුරුව ඔවුහු සිප වැලඳ ගනිති. සෙට්සු මේ දර්ශන හමුවේ දෑස වසා ගන්නීය. ‍‍“නෑ! නෑ! මං දුවට යන්න දෙන්නෙ නෑ”“එහෙනම් අම්ම තාත්තට යන්න ඉඩදීල තියෙන‍්නෙ?”ඔමුරා මහත්මිය තමා අත තිබූ කැරට් අලය හැඩයකට කැපුවාය.“මං ඉඩදුන්නා?”“ඔව්! හේෂාවන් ළඟට යන්න. ඇයි අම්ම ඉඩ දුන්නෙ.”“මිනිස්සු බාර් වලට යන්නෙ නැතුව කොහේ යන්නද?”“ගෙදර ඉන්න පුළුවන්.”ළමයින්ගෙ කෑ ගැහිල්ල එයාට ඇල්ලුවෙ නෑ.“මගේ දුප්පත් අම්ම එයා එන ඕනැම වෙලාවට පිළිගන්නව. බොහොම වෙහෙසයි නේද? මෙන්න උණුවතුර. නා ගන්න කිය කියා සප්පායම් කරනවා. එයා අපේ තාත්ත නේද? අපි ළඟ ඉන්න ඕන. සමහරවිට න‍ගරෙදි මට තාත්ත මුණ ගැහිල මඟ ඇරිලා යන්න පුළුවන්.”මව දියණිය අබියසට හෙමින් ගමන් කළේ විළියෙන් යුතුවය.“සෙට්සු, හොඳයි උඹ මම නම් මොකක් ද ගන්න පියවර?”“මාත් යනව බාර් එකට...”“මම බාර් එකට යන්න. දුවේ මං ගෑනියෙක්.”“තරුණ ගැහැනු යනව ඒ අයගෙ ස්වාමි පුරුෂයො යන තැන්වලට. එතකොට ඒ ගමන් නතරවෙනව.”“උඹ කොහොමද දන්නෙ?”“අපි ඉස්කෝලෙදි කතා වෙනව. සමහර ළමයින්ගෙ සහෝදරියො ඉන්නව ඒ වාගෙ.”“මේවද ඉස්කෝලෙ කතා වෙන්නෙ? ඔමුරා මහත්මිය බියෙන් තැති ගත්තාය. විළියන් රතු වූ මව මුළුතැන් ගේ තුළට ඇදෙනු දියණිය බලා සිටියාය.සන්ධ්‍යාවේ වැඩ කටයුතු සියල්ල එලෙසම සිදුවෙමින් පැවතිණි. හැමෝම එක්ව හිඳ ආහාර ගත්තේ දැඩි නිහඬතාවයෙන් යුතුවය. ළමයි ගෙදරට අඳින කිමෝනා වලින් සැරසී මිටි බංකුවල වාඩිවූහ. ඔමුරා මහත්මිය දියණියගේ රෝස පාට කිමෝනාව මසමින් සිටියාය. දියණිය බොහෝ දුරට නිවැරදිය.පසුදින ඔමුරා මහත්මිය කෙස් වැටිය කදිමට පීරා පටියකින් ගැට ගසා ගත්තාය. ගෙල මුතු මාලයකින් සැරසී තිබුණි. අනතුරුව කැඩපත අබියසට ගොස් රූ සිරි නැරඹුවාය. වහාම ක්‍රියාත්මක විය යුතුය.ඕ හුදකලාව මහමඟට වන්නීය. ටැක්සියක් නවත්වාගත් ඇය තමා යා යුතු තැන රියදුරාට දැන්වූවාය.“ගෝල්ඩන් මූන් බාර්”එය නගරයේ බීම හල්වලින් එකකි. ඔමුරා මහත්මිය සිටියේ තද නිහැඬියාවෙන් යුතුවය. ටැක්සි රියදුරාගේ අවිනීත බැල්ම ඕ දුටුවා ය.ලොම් වලින් මසා ඇති රන් පැහැති ඇඳුම්වලින් සැරසුන යුවතියෝ බීඹ හල ඉදිරිපිට බලා සිටියෝය.“මම මගේ ස්වාමියා දකින්නයි ආවෙ. එයා සකුරා කම්හලේ ලොක්කෙක්.”“ඔය කියන්නෙ ඔමුරා මහත්මයා එයා නිතර ම මෙහෙට එන කෙනෙක් තමයි. එයා හරිම විහිළුයි. හුඟක් වේලාවට බිස්නස් ගැනත් කතා කරනව.”රූමත් තරුණිය ඔමුරා මහත්මිය සමඟ කතාබහේ යෙදුනාය.“නුඹ වාගෙ කෙනෙකුට එය තරම් නෙවෙයි. ඔබ මාගේ ස්වාමියා හොරකම් කළා. ඔහුගේ කතාව හිනාව, අභ්‍යන්තරය හොරකම් කළා. එයා ගෙදර එන්නෙ නිශ්ශබ්ද වුණ හිස් වුණ හදවතින්.”රූමත් තරුණියගේ මුහුණ අඳුරු විය. විජිනිපතකින් පවන් සලන ඇගේ මුහුණේ සුන්දරත්වය දෙස ඔමුරා මහත්මිය බලා සිටියේ ක්‍රෝධයෙන් යුතුවය.“මම මෙහාට එද්දි අවුරුදු දහසයයි. අවුරුදු දොළහක් ම මම මේ බීම හලේ ගත කළා. ඔය මහත්මිය දැනගෙන හිටියෙ මහත්මයා ගැන පමණයි. ඒත් මං පිරිමි සිය ගණනක් ඇසුරු කළා. ඒ කාගෙවත් වෙනසක් නෑ එක කෙස් ගහක් තරම්.”“ඒ නුඹට දරුවන් නැති නිසා...” ඔමුරා මහත්මිය තෙපළාය.“මම නුඹ නම් ඇඳුම් සාප්පුවක් දමනව. හත් අටදෙනෙක් වැඩට ගන්නව. තවදුරටත් බාර් එකක් ළඟට යන්නෙ නෑ. නුඹ මගේ ස්වාමියා අත් හැරපන්.”“අපි, ඔහුට ආදරෙයි.”හදිසියේම රූමත් කාන්තාව විළියෙන් මුහුණ රතු කරගෙන දෙනෙත් බිමට යොමු කළාය.‍‍“මම මගේ හැන්දෑවරුවම ගත කරන්නෙ හුදකලාවෙන්. මගේ ළමයින්ට තාත්ත කියල කියන්න කෙනෙක් නෑ.”තරුණ රූමතිය බැළලියක සේ එහා මෙහා ගමන් කළේ අලසකමින් යුතුවය.“නුඹ කම්මැලියි”ඔමුරා මහත්මිය දැඩි සොවින් යුතුව පැවසුවාය.“ඇයි ඔබටත් නරකද ඇඳුම් සාප්පුවක් දැම්මොත්... ළමයි ගෙදර නැති වෙලාවට, කම්මැලිකමට... ගෙදර තනියම ඉන්න නිසා.....”“මට ඕනැ නෑ - ඔබට බොහොම ස්තුතියි!”ඔමුරා මහත්මිය එසේ පවසමින් රථයට නැංගාය. තම සැමියා තමාව හඳුනා ගන්නේ නම් මැනවැයි ඇයට සිතිණි. ඈ හිස හරවා කිහිපවරක් ම ආපසු බැලුවාය. සුරූපී තරුණියගේ වදන් ඇයගේ සිත තුළ රැව් දෙමින් පැවතිණි. ඇය මුළු පිරිමි සංහතිය ම පිළිකුල් කරන බව ඔමුරා කල්පනා කළාය.අලුයම දෙකට පමණ තම ස්වාමියා නිවසට පැමිණි බව ඇයට දැනිණි. ඔහුගේ මුහුණේ පැහැදිලි සිනාවක් රැඳී තිබුණි.“ඔබට බොහොම වෙහෙස පාටයි මෙන්න උණු තේ එකක්. මේ තරම් රෑ වෙනතුරු ම ඔබ ඔබේ වැඩ රාජකාරි කරනව නේද?”ඔහු කෙඳිරිල්ලක් නඟමින් මිටි බංකුවේ හිඳ ගත්තේය. කතා බහේ යෙදෙමින් බිරිය සැමියාට තේ කෝප්පයක් පිළිගැන්වූවාය.“මටත් පුළුවන් වැඩ පොළක යෙදිල මුදලක් ඉතිරි කරගන්න...”“ඔබ මොනව කරන්නද?” ‍හේ නොසැලකිල්ලෙන් යුතුව පැවසුවේය.“මම හිතා ඉන්නෙ ඇඳුම් සාප්පුවක් දාන්න.”ඔමුරා මහත්මිය තතම් පැදුරේ වාඩිවූවාය.“මොනව? ඒක හරිම විහිළුවක්.”ඔමුරා මහතා ඇය දෙස මවිතයෙන් යුතුව බලා සිටියේය.“මං ඒ තරම් වාසනාවන්ත ගෑනියෙක් නොවෙයි.”“මොකක්ද මේකෙ තේරුම...?”“මුකුත් නෑ!”ඕ සුසුම් හෙලා නිහඬ වූවාය. දෙමසක පමණ කාලයක සිට ඔමුරා මහත්මිය බීම හලට පිවිසියාය. මෙවර ඇයව එහි සිට සුරූපී තරුණිය විසින් උණුසුම් අන්දමින් පිළිගැනිණි.“මට හරිම සන්තෝෂයි. ඔබ ආවෙ හරිම හොඳ දවසක. එදා ඔබ ගියාට පස්සෙ මං හුඟක් කල්පනා කළා. මම කම්මැලි ගෑනියෙක් කියල මට හිතුණ. ඔබ ගෙදර වැඩපලවල යෙදෙනව. ඔබේ ස්වාමියා මෙහේ ඇවිත් ප්‍රීති වෙනව. මොකක්ද ඒකෙ ප්‍රතිඵලේ....?මම පුංචි ඇඳුම් සාප්පුවක් දැම්ම. ඒක හරිම පුංචි කාමරයක්. මට උදව්වට කවුරුහරි ඕනෑ. ඔබට බැරිද මට උදව් වෙන්න.”ඔමුරා මහත්මිය මේසය ඉදිරියේ වාඩි වී සිටියාය.“මට බැහැ ගෙදර දමල එන්න.”“ඔබේ සැමියා බීම හලට යද්දි ඔබට මෙහි එන්න පුළුවන්. සුරූපිනිය, ඔමුරා මහත්මියගේ අත මත ඇගේ අත තැබුවාය.“ඔබේ මව නැද්ද? නැත්නම් වැඩිමහල් සහෝදරියක් වත්... ““නෑ! ඒ අය ඉන්නෙ හොකයිඩෙ නගරයෙ. බොහොම ඈත. අපි ජීවත් උණේ ගොවිතැනෙන්. ඔවුන්ට සීත කාලෙ මාව විකුණුවා.”දෙදෙනාගේම නෙත් වලින් දිගු බැල්මක් රැඳී තිබුණි.“හොඳයි, මං උදව් කරන්නම්.”ඔමුරා මහත්මියගේ ජීවිතයේ වෙනසක් සිදුවීමට වැඩි කාලයක් ගතනොවීය. සෑම දිනකම සන්ධ්‍යා භාගයේ ඇය ඇඳුම් සාප්පුවට යන්නීය. එය කදිම තැනක පිහිටියේය. සාප්පුව අවට මිනිසුන්ගෙන් පිරී පැවතුණි. සුරූපී තරුණියක සාප්පුවේ දොරටුව අසළ රැඳී සිටින අයුරු දුටු පිරිමි එහි නැවතී බලා සිටියෝය. ඔවුන් කරන දෙය බැලීමට ගැහැනු ද එහි රොක්වූහ. ඇඳුම් සාප්පුව වැඩි දියුණු වීමට ඒ තරම් කාලයක් ගත නොවිණි. කාන්තාවෝ දෙදෙනා සොයුරියන් දෙදෙනකු සේ ම කුළුපග වූහ.එක්තරා සන්ධ්‍යාවක ඔමුරා මහතා නිවසින් පිටත නොගොස් රැඳී සිටියේය. හෙතෙම සිගරැට්ටුවක් දල්වාගෙන පුවත්පතක් කියවන්නට පටන් ගත්තේය.“ඇයි අද බාර් එකට ගියේ නැද්ද?”“නෑ! ඇයි? මගේ ගෙදර ඩිංගක් කාලය ගත කළාම මොකද?”“සත්තකින්ම... කොච්චර හොඳද!” ඒත් මෙච්චර කාලයක් ම ඒක සිද්ධ වුණ දෙයක් නෙවෙයි. ඔමුරා කරබාගෙන ම දුම් ගුලි දෙකක් ඉහළට ඇද, ඔර්ලෝසුව දෙසට දෙනෙත් යොමු කළේය.“ඔබ අද ගෙදර ඉන්නවනෙ. මං ඩිංගක් බැහැරට යන්නම්.” ඔහු පුවත්පතට උඩින් හිස ඔසවා තම බිරිය දෙස බැලුවේය.“කොහාට?”“යාළුවෙක් මුණ ගැහෙන්න.”“මේ.. මං ගෙදර ඉන්න මුල් දවස” ඔමුරා මහතා දැඩි කනස්සල්ලෙන් යුතුව එසේ පැවසුවේය.“ඔබට මතකද? ඔබ ගෙදර නැති දවස්වල මං දරුවන් එක්ක තනි උණා...”“හොඳයි යන්න මං ඒ වැඩ ටික කරන්නන්.” තම සැමියා එදින බාර් එකට නොගියේ මන්දැයි ඇය සිතා බැලුවාය. එකත් එකටම දැන් රූමතිය බාර් එකේ නොවන නිසා විය යුතුය.මුළු දවස පුරාම කාන්තාවන් දෙදෙනාගේ ම කතා බහට මාතෘකාව වූයේ නවීන විලාසිතාවන් ගැනය. පෙරලා නිවසට පැමිණි බිරිය දුටුවේ කාමරය මැදට වී දෙපා හකුලාගෙන සිටින තම සැමියා ය. ඔහු ඇය කෙරෙහි චෝදනා සහගත බැල්මෙන් යුතුව බලා සිටියේය.“ඔබ ගිය වෙලාවෙ ටෝරුට හොඳටම අසනීප උණා. මං හිතන්නෙ බඩේ අමාරුවක්.”“දැන් කොහොමද?”ඈ තම පුත්‍රයාගේ සීතල වී තිබූ නළලට අත තබා බැලුවා ය. ටෝරු ඇගේ ස්පර්ශයෙන් දෙනෙත් හැර බැලුවේ ය.“තාත්ත උණුසුම් තේ කෝප්පයක් හදල දුන්න. දැන් හොඳයි.”“කොච්චර හොඳ තාත්ත කෙනෙක් ද?” ඕ සිහින් හඬින් කෙඳිරුවාය. ටෝරු සිනාසී යළිත් දෑස පියාගත්තේය.“ඔබ කළ වැඩේ හුඟාක් හොඳයි. කොහොමද ඔබ තේ හදන්න ඉගෙන ගත්තෙ.?”“මං එච්චර මෝඩ නෑ. ඒත්... ඔබ එනකම් බලා උන්න.”“ඒ ඇයි?”තාමත් තරුණ වයසෙ ඉන්න හොඳ පෙනුමක් තියන කාන්තාවක් මේ තරම් රෑ වෙනතුරු ප්‍රමාද වෙද්දි... ඔහු එසේ පැවස‍ුයේ ඉවත බලා ගනිමින් ය.ඔමුරා මහත්මිය තම සැමියා දෙස රවා බැලුවාය. විවාහ වී වසර ගණනක් ගත වුවද ආදරය ගැන සඳහන් වූ එබඳු වදනක් ඇය අසා තිබුණේ නැත.“ඔබට මතකද ඇඳුම් සාප්පුව?”“මොන සාප්පුවක් ද?”“පාන්දර වෙනතුරු මොනවද ඒකෙ කරන්නෙ?”“මම මෝස්තර නිර්මාණය කරනව මගෙ වැඩ වලට ඉන්න හවුල් කාරය එක්ක.”“කවුද ඒ මිනිහ?”“මොන මිනිහෙක් ද?”“ඔ‍ෙබ් හවුල්කාරය?”සැමියා බිරියගේ අත තදින් අල්වා ගත්තේ ය.“කොයි ගෑනිද විශ්වාස? නුඹ... මගේ භාර්යාව ගෙදර එන්නෙ මහ රෑත් පහුවෙලා.”ඕ ඔහුගේ අත ගසා දැමුවාය. ජීවිතය පුරාම සිරවී තිබුණ කෝපය යළිත් ඇගේ මතකයට නැඟිණි. ඇගේ කෝපය පහ කිරීමට දැන් ඇයට හැකිවනු ඇත.නුඹ.... නුඹ... සෑම අවුරුද්දක් ම නුඹ ගෙදර ආවෙ කීයට ද? හේෂාවන් ළඟට. ඊළඟට බාර් එකට. මගේ බිස්නස් වැඩවලට හවුල් උණේ කවුද?”“එයා ගැහැනියක්...”“කවුද ඒ?”“මං හැමදාම හැන්දෑවරුවෙ ගෙදර තනි උණා. දවසක් ඔබ හොයාගෙන බාර් එකටත් ගියා.”“මොනවා.....? ඔබ ගියා බාර් එකට...?” ඇයගේ වදන් ඇදහිය නොහැක්කා සේ ඔමුරා මහතා බලා සිටියේ ය.“ඔව්!”“මං කවදාවත් ඔබව දුටුවෙ නෑ.”“ඔව්! ඒත් ලස්සනම ගෑනියක් මා එක්ක කතා කළා.”“මොනවද එයා කීවෙ?”“එයාට ඇඳුම් සාප්පුවක් දාන්න ඕන වග.”“ඒ ඇයි?”“එයා හැම පිරිමියෙක් ම පිළිකුල් කරන නිසා.”ඔමුරා මහතා දෑස හිස මත තබා ගෙන වාඩි වූයේය.“ඒක තමා ඈ එයින් යන්න ඇත්තෙ.”“ඔව්!”“නමුත් මට නම් හිතාගන්න බැහැ ඈ ඔබට ආදරය නොකළ වග.”ඔමුරා මහතා නැගී සිටියේ ය. හෙතෙම මේසය වටා ඇවිදගෙන ගොස් බිරිය වෙතට නෙත් හෙළුවේ ය. ඇය ඔහු අසල දණ ගසාගෙන හිස ඔසවා බැලුවාය. දෙදෙනා නිහඬව ඔවුනොවුන් දෙස බොහෝ වේලාවක් බලා සිටියහ.“මං ඉදිරියෙ දණ ගහන්න ඕනැ නෑ. ඒව අලුත් සිරිත් නෙවෙයි.” ඔමුරා මහතා එසේ පවසමින් තම බිරිය ඔසවා ගත්තේය.පියසීලි විජේනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=cr1312084</link>
    <topic>මොහාන්ගේ ඉලක්ක පාඨකයා විපරිතයෙක්</topic>
    <author>සමන් වික්‍රමාරච්චි</author>
    <content>මොහාන්ගේ ඉලක්ක පාඨකයා විපරිතයෙක්ඕනෑම ලේඛකයකුට ඉලක්ක පාඨකයකු සිටිය යුතුය. ඔහු හෝ ඇය ලියන්නේ එකී ඉලක්ක පාඨකයාගේ ආශාව වෙනුවෙනි. ලේඛකයාගේ (නවකතා කරුවාගේ) අභිප්‍රාය හඹා යමින් විචාර ලිවීම යල් පැන ගිය ක්‍රමවේදයක් වෙතත් ඔහුගේ ඉලක්ක පාඨකයා කවරකුදැයි සෙවීම බාග විට නවකතාව තුළට පිවිසීමේ යතුරකැයි මම යෝජනා කරමි. එය වියමන නැවත කියවීම උදෙසා පෙනී සිටින පශ්චාත් ව්‍යුහවාදී ප්‍රවාදය සමඟ ද සමපාත වේ. මෙම කතිකාව තව දුරටත් දික් ගස්සන්නේ නම් මනෝ විශ්ලේෂණ අර්ථ දැක්වීම්වලට අනුව එබඳු කියවීමක් අනෙකාගේ ආශාව (desire of other) පිළිබඳ ගවේෂණයක් ද වනු ඇත.ඒ අනුව ගත් කල සුමිත්‍රා රාහුබද්ධ, ශාන්ති දිසානායක, සුනේත්‍රා රාජකරුණානායක සහ උපුල් ශාන්ත සන්නස්ගල වැනි ලේඛක ලේඛිකාවන්ගේ ඉලක්ක පාඨකයා අයත් වන්නේ කරුණාසේන ජයලත්ගේ නවකතාවලින් නිර්මාණය වූ පාඨක සමාජයකටය. ඔව්හු තම ඉලක්ක පාඨකයා ඇමතීම සඳහා වූ භාවාතිෂය බස පවා නිර්මාණය කර ගන්නේ ජයලත්ගේ භාෂා රීතීන් ණයට ගනිමිනි.අද මෙම තීරුව මා වියදම් කරන්නේ මොහාන් රාජ් මඩවල ගේ ලොවිනා නවකතාව නැවත කියවීමට බව ඇත්තය. එබැවින් මේ මොහොතේ මා නැගිය යුතු ප්‍රශ්නය නම් මොහාන්ගේ ඉලක්ක පාඨකයා කවරෙක් ද? යන්නයි. එයට දිය හැකි අති සරල පිළිතුර නම් ඔහුගේ පාඨකයා විපරිතයකු (Pervert) බවය. ඔහුගේ ලිවීම ආමන්ත්‍රණය කරන්නේ මේ රටේ බහුතරයක් වන විපරිත පාඨක සමාජයකටය. ඊනියා දේශප්‍රේමීන් බවට රූපාන්තරණය වී සිටින විශ්‍රාමික වාමාංශිකයන්ගේ සිට රූපවාහිනී කොටු දමන්නන් සහ කපන මණ්ඩලවල සාමාජිකයන් දක්වා ඒ විපරිත පාඨක සමූහයා විසිරී සිටිති.මොහාන් රාජ් මඩවල තම ලිවීම වියමනක් (Text) බවට පුළුල් කරන්නේ පශ්චාත් ලිවීමකිනි. එනම් කෘතිය පළ කිරීමෙන් පසු පවත්වන සම්මන්ත්‍රණ සහ පුවත්පත්වලට දෙන සම්මුඛ සාකච්ඡා මඟින් එය නැවත ලිවීමෙනි. බොහෝ විට ඒ සම්මන්ත්‍රණවලට ප්‍රස්තුත වන්නේ ඔහු ලියූ නවකතාව සහ රති කලාව (Pornography) තොරොම්බල් කරණ ප්‍රවාදයන්ය. අර සම්මුඛ සාකච්ඡා වලදී යළි යළිත් වර නැ‍ඟෙන ප්‍රශ්නය නම් මොහාන්ගේ නවකතාවල ලිංගික ක්‍රියාකාරකම් පිළිබඳ විස්තර ඇතුළත් වනවා නොවේ ද යන්නය. මේ පිළිවෙත මඟින් ඔහු අර විපරිතයින් වෙත පණිවිඩයක් ගෙන යයි. මින් නිවේදනය වන්නේ මොහාන් රාජ්ගේ නවකතාවල ඇති පදම් ලිංගිකත්වය පිළිබඳ ප්‍රවෘත්තීන් අඩංගු බවය.විපරිත කාම සංසර්ගයක් පිළිබඳ කදිම වැනුමක් ලොවිනා නවකතාවේ 59 පිටුවේ දැක්වේ. එයට සම්බන්ධ වන්නේ නරේන්ද්‍රසිංහ මහරජු සහ ඔහුගේ ඇතොවුරට අලුතින්ම රැගෙන එන පුන්නා නමැති තරුණියයි. රජු පළමුව කරන්නේ තමා අත වූ මධු බඳුන තරුණියගේ සිරුරට වත් කිරීමය. ඉන් පසු ඇය ඔසවා මඩ කලල් පිරුණු පොකුණට විසි කරන රජු එම වියරුවෙන්ම එම මඩ කලල් පහුරු ගාමින් ඇය සමඟ රමණය කරයි.පොතෙහි පිටු දෙකහමාරක පමණ වපසරියක දිවෙන එම රමණ විස්තරය පාඨකයාගේ පරිකල්පනය තුළ ඔහුගේ නැරඹුම් කාමය සංතෘප්ත කරන්නේ නිල් චිත්‍රපටයක මෙනි. කිව යුතු දේ නම් විපරිතයා (Pervert) තම නැරඹුම් කාමි ප්‍රවේගයන් මුදා හැරීමේදී යම් ලිංගික ක්‍රියාවක් දෙස රහසේ බලා සිටීමෙන් නොසෑහී තමා එය බලා සිටින බව අනෙකාට අඟවයි.සියලු කුණුකන්දල් නොසඟවා පෙන්වීම නිල් චිත්‍රපටවල ස්වභාවයයි. ඒ නිසා සිනමා පටය නැරඹීම සඳහා තමා යම් විපරිත ඉරියව්වක ස්ථාන ගත විය යුතු බව කල් තබාම දැනුම් දෙනු ලැබේ. එවිට සිදුවන්නේ විෂයයා (Subject) නැතහොත් නරඹන්නා තමා නරඹන වස්තුවෙහි තැනට පත් වීමය. සරලව කියන්නේ නම් එවිට නිල් චිත්‍රපටයේ රඟන නළුවා සහ නිළියගේ රමණ ද්වරය නැරඹීම වෙනුවට ඔවුන් දෙදෙනාගේ විනෝදය සඳහා ප්‍රේක්ෂකයා වස්තුව (object) බවට පත්වීමය.ලොවිනා හි මා යට සඳහන් කළ රමණ වැනුම සේම අනෙකුත් එබඳු රමණ විස්තරවලදී සිදුවන්නේ කුමක්දැයි දැන් ඔබට පැහැදිලි විය යුතුය. නවකතාවේ අර 59 පිටුවේ සිටින්නේ නරේන්ද්‍රසිංහ මහරජු නොව කියවන පාඨකයාමය. පුන්නා සමඟ එම විපරිත රමණ කෙළියෙහි යෙදෙන්නේ රජු නොව පාඨක අපමය. අර ඊනියා සදාචාරවාදීන් ඒවා කියවා දත්මිටි කන්නට වන්නේ ද ඒ නිසාමය. ඔවුන් පළමුව රජුට අනන්‍ය වෙමින් එම රමණ ක්‍රියාවේ යෙදී දෙවනුව ඒ ගැන කල්පනා වූ විට තමා ගැනම කෝපයට පත්වේ. ඔව්හු එම කෝපය සදාචාරවාදී බස් වළාවක සැඟවෙමින් මුදා හරිති. මේ නිසා සෙංකොට්ටං නවකතාව අපුල්ලන්නන්ගේ රමණයකැයි කී තැනැත්තාට ලොවිනා කියවා එය හුලවාලියන්ගේ නිදි වැදීම යයි කීමට සිදුවනු ඇත.මෙහිදී කිව යුතු දේ නම් සුමිත්‍රා, සුනේත්‍රා, ශාන්ති සහ උපුල් ආදී වූ ලේඛක ලේඛිකාවන්ගේ භාෂාව සහ චින්තනය සැකසෙන්නේ ජයලත් ප්‍රපංචයට අනුව වද්දී මොහාන් ගේ ලිවීමේ සෙවණැල්ල සයිමන් නවගත්තේගම වී ඇති බවය. එහෙත් සයිමන්ගේ පොත්වල බහුලව යෙදෙන සාර සුබාව, කතා ලතා ආදී යෙදුම් තමා ලියන වචන අස්සට රිංග වීමෙන් සහ සයිමන් ද අනුදත් ස්ත්‍රී පුරුෂ රමණය තොරොම්බල් කිරීමෙන් පමණක් මොහාන් රාජ් මඩවලට සයිමන් විය නොහැකිය. මොහාන්ට තම ලිවීමේදී මග හැරෙන එහෙත් සයිමන්ගෙ නවකතාවල අපූර්ව ලෙස අනුශීලනය වන ස්ත්‍රී පුරුෂ රමණය හරහා වර්තමාන සමාජ හැඟවුම්කාරකයන් පිළිබිඹු වන ආකාරය විමසීමෙන් එය පසක් වනු ඇත.නිදසුනක් ලෙස සාපේක්ෂණී නවකතාවේ අවසානයට එන තන්ත්‍රයානික ලිංගික කඳවුර මතකයට නංවන්නේ Eyes WideShut නම් සිනමා පටයේ එන ලිංගික දර්ශනය. එහි දැක්වෙන ස්ත්‍රී පුරුෂයන් නිදහසේ රමණයේ යෙදෙන ලිංගික කඳවුරකට ඇතුළුවීමේ රහස් පදය වන්නේ Fidelity නැත්නම් පතිවත යන තේරුම සහිත වදනකි. එසේම සාපේක්ෂණී හි කියවෙන ලිංගික කඳවුර එය කියවන පාඨකයා තුළ මනෝගත දර්ශන කාමය (ScopicDrive) වඩවන සුලුය. සයිමන් එම ලිවීම හරහා එහි එන තාන්ත්‍රික කාමාචාර ලෝකය පශ්චාත් නූතන සයිබර් සංස්කෘතියේ ප්‍රක්ෂේපණයක් බවට පත් කරයි. එහි එන ස්ත්‍රී පුරුෂ එක්වීම තොරොම්බල් කෙරෙන්නේ ආගමික අර්ථයක් සහිතවය. සුරතාන්තය තුළම රමණයේ යෙදෙන ස්ත්‍රී පුරුෂයන් මරා දැමීම BasicInstincts සිනමා පටය තුළ මරණීය සුරතාන්තයක් අත්කර ගන්නා පුරුෂයන්ගේ ඉරණමට සමානය.එහෙත් මොහාන් රාජ් මඩවල ලොවිනා ලියමින් කරන්නේ කුමක් ද? ඔහු විපරිතයන්ගේ ආශාව ආමන්ත්‍රණය කර ඔවුන්ගේ ඉණ ඉහ අත ගා ගනී. මා මෙලෙස ලියාගෙන යන විට මේ කතාබහ මහ පොළොවට කැඳවීමේ අවැසිතාව මතු වේ. එනම් මේ සියලු ලිවීම් සිදුවන්නේ පසු ධනවාදී සංස්කෘතික සන්දර්භයක් තුළ බව එළිදරව් වීමය.සංස්කෘතිය සහ ආර්ථිකය අතර සීමා ඉර බොඳ වී ගිය පසු ධනවාදී සමාජයක නවකතාව කියා ප්‍රපංචයක් නැත. එය අද සංස්කෘතික භාණ්ඩයකි. එය ඉහළම මිලකට විකුණ ගැනීමට ක්‍රම දෙකක් යෝජනා වී ඇත. එක්කෝ එය ස්වර්ණ පුස්තක සම්මානය හිමිකර ගත යුතුය. ස්වර්ණ පුස්තකය සංවිධානය කරන්නේ පොත් මුදලාලිලා බැවින් ජයලත් පන්නයේ නවකතා හොඳම පොත් යයි තෝරන ජූරියක් නිර්දේශ කිරීමේ බලය තිබෙන්නේ ඔවුන්ටය. අසරණ සිංහල පාඨකයාගේ රසඥතාව සංවිධානය කරන්නේ ඔවුන් බැවින් ඔවුන්ගේ අනුග්‍රහය ලබන නවකතා විකුණා ගත හැකි සංස්කෘතික භාණ්ඩ බවට පත් වේ.මොහාන් රාජ් අනුගමනය කරන්නේ දෙවන ක්‍රමයයි. මේ රටේ බහුතරය විපරිතයන් බව ඔහු දනී. ඒ අනුව එම දෙවන ක්‍රමය වන්නේ එකී බහුතරය ඇමතීමය. ඔහු එකී විපරිතයන්ගේ දර්ශන කාමය අවුළුවන සුලු නවකතාවක් ලියා උන්ගේ ඉණ ඉහ අත ගා ගැනීම කවර වරදක් ද? විකිණීම සමාජ භාවිතාවක් වී ඇති සන්දර්භයක ලිංගිකත්වයට ඉහළ ඉල්ලුමක් ඇත. එහි ආදායකයින් වන්නේ ප්‍රමිලා දස්කොන් ද, නරේන්ද්‍රසිංහ මහ රජාණන් ද නැත්නම් මේට්ලන්ඩ් ආණ්ඩුකාර උතුමාණන් ද කියා වෙනසක් දැකිය නොහැකියසමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=cr1312085</link>
    <topic>මුදු දිය දහරක්.... 2</topic>
    <author>මහාචාර්ය</author>
    <content>මුදු දිය දහරක්.... 2මහාචාර්ය සුනන්ද මහේන්ද්‍රයන්ගේ ජීවන ගමනේ අරුමැසි සිදුවීම් පිළිබද ලියවෙන ස්වයං අපදානය.සුදු මාමා කොළඹින් ගෙනා අලුත් තැටි කීපයක් ඇසීමට මහ ගෙදරට පැමිණි අමුත්තෝ ග්‍රැමපෝනය වටා රැස් වූහ. ඒ තැටි කණ්ඩ කීපයක් විය. ග්‍රැමපෝන් නාට්‍යයේ නම “නවීන භාර්යාව” විය. එය මීගමුවේ මිනර්වා නාට්‍ය සංගමය විසින් තැටිගත කරන ලද්දකි. එහි එඩි ජයමාන්න, රුක්මණි දේවි, ස්ටැන්ලි මල්ලවාරච්චි හා ජෙමිනි කාන්තා රඟපෑහ. “නවීන භාර්යාව” පවුලේ කතාවක් විය. එහි නිර්මාතෘවරයා බී. ඒ. ඩබ්ලිව්. ජයමාන්න ය. එහෙත් මෙය පසු කලෙක රංග ගතවූ බවක් හෝ චිත්‍රපට ගත කෙරුණු බවක් මා දැන සිටියේ නැත.“නවීන භාර්යාව” ග්‍රැමපෝන තැටි කීපය කෙතරම් ජනප්‍රිය වී ද කිවහොත් එබඳුම තවත් තැටි කීපයක්ම නිකුත් වූ බවත් මට මතක ඇත. එහෙත් ඉන් සමහරක් “සාලිය අසෝකමාලා”, “පණ්ඩුකාභය” වැනි ඓතිහාසික ජවනිකා විය.යුද භීතිය නිසා මහගෙදර පිටුපස ඉදිවුණු දැවැන්ත බිම්ගේ තුළින් අපි එළියට ආවෙමු. එසේ පැමිණ සාමාන්‍ය පරිදි මහගෙදර ඇතුළේ කල්ගත කෙළෙමු. මේ අතර අපේ තාත්තාට ද රාජකාරි කටයුතු බහුල වන්නට පටන්ගත්තේය. තාත්තාගේ වැඩ කටයුතු සඳහා විශාල ප්‍රචාරක රථයක් ලැබී තිබිණ. එහි වහලයේ දෙපැත්තටම ඇසෙන පරිදි ශබ්ද විකාශන මල් දෙකක් සවිකර තිබිණ. මැලේරියා වසංගත කා‍ලයේදී තාත්තාට අමතර වැඩ රැසක් ඇති විය. මැලේරියා රෝග මර්දනය ගැන සෞඛ්‍ය පරීක්ෂකවරයකු වශයෙන් තාත්තාට විශාල වැඩ කොටසක් ඉටු කරන්නට සිදුවී ඇති බව අපට දැනිණ. කොහේ හරි ගමනක් ගොස් නිවසට පැමිණෙන තාත්තා කල්පනාවේ නිමග්නව කාලය ගත කරයි.අපේ ඉගෙනුම් කටයුතු පිළිබඳ විමසිල්ලෙන් සිටියි. විවිධාකාර ප්‍රශ්න අසයි. අපේ පවුලේ වැඩිමහල්ලා වූ අයියා ආනන්ද මෛත්‍රිපාල නමින් හැඳින්වූ නමුත් මාමලා සහ පුංචි අම්මලා ඔහු ඇමතුවේ සුසිල් යන නාමයෙනි. අපේ අයියා බොහෝ විට කාලය ගත කළේ මහ ගෙදරය. ඔහු පුංචි මාමා සමඟ එක්ව ඉගෙනුම ලැබුවේ මිනුවන්ගොඩ නාලන්දා මහ විද්‍යාලයේය. එහි නේවාසිකව ඉගෙනුම ලැබු අයියා අපේ පවුලේ සාමාජිකයකු වූ නමුත් පසු කාලයක් වනතුරුම වැඩි සබඳතාවක් දැක්වූයේ මහ ගෙදරටය. එබැවින් බැන්ඩියමුල්ලේ අපි කල් ගෙවූ කාලයේ අයියා සෑහෙන කාලයක් අප සමඟ නොසිටියේය. එහෙත් තාත්තා නිතරම අයියාගේ ඉගෙනුම් කටයුතු පිළිබඳ සොයා බැලුවේය. ඔහු අපේ එක් මාමා කෙනෙකු මෙන් අධ්‍යාපනික වශයෙන් කෘෂිකර්මයට ඇදී ගියේය. ස්වදේශික හා විදේශික වශයෙන් කෘෂි විද්‍යාව පිළිබඳ පර්යේෂණ පැවැත්වූ අයියා විශ්‍රාමයෙන් පසුව ද එහිම නියැළී සිටින්නේය.අපේ සීයගේ දානමය පින්කමට වසරකට වතාවක් පැමිණෙන අපි කෙළිදෙලෙන් කාලය ගත කළෙමු. දානය දාට දින දෙකකට පමණ කලින් රැස්වන නෑදැයෝ සතුටු සාමිචියෙන් කල් ගෙවූහ. සමහරු කාඩ් සෙල්ලම් කළහ. කතාබහේ නිරතව කල් ගෙවූහ. කෑම්බීම් හැදූහ. පත්තර හා සඟරා පෙරළා බලන්නට වූහ. දෙවැනි ලෝක යුදයෙන් පසුව කොළඹ වීථිවල බොහෝ යුද භාණ්ඩ විකිණීමට තබා තිබිණි. ඒවා හැඳින්වූයේ ‘සැල්වේජ්’ යනුවෙනි. යුද භටයන් විසින් අඳිනා ලද කාකි ඇඳුම් ද තුවක්කු බට ද පිත්තල හිස් බෝම්බ ද කොතෙකුත් මේ භාණ්ඩ අතර විය. වයර්ලස් කෑලි වෑල්ව් වර්ග වෝකිටෝකි උපකරණ, පැරෂුට් හා පැරෂුට් බයිසිකල් කොතෙකුත් විකිණීමට දමා තිබිණ. ඒවායින් ඇතැම් කොටස් මහගෙදරට ගෙන ආවේ සුදු මාමා හා පුංචි මාමා ය.සුදු මාමා කොහෙන්දෝ ගෙනා ටෙලි‍පෝනයක් සාලයේ සවිකර තිබිණ. එහි එක් හැන්ඩලයක් කරකවා නොම්මර කීපයක් ඔබා, මහගෙදරට ඈත කොණක පිටුපස කුස්සියේ සවිකර ඇති අනිත් ටෙලිපෝනයට කතා කිරිමට හැකි විය. මෙය කුඩා අපට විස්මයජනක අත්දැකීමක් විය. හැන්ඩලය කරකවන්නේ බැට්රිය පණ ගැන්වීමටය. ඉන් පසුව ටෙලිපෝනය ඇමැතීමට සූදානම් වේ. නොම්මර කරකවන්නේ අනිත් පැත්තේ සීනුව නාද කරවීමටය. මා තුළ විදුලි උපකරණ හා එහි භාවිතය පිළිබඳ මෙනයින් නව උනන්දුවක් රෝපණය වීයයි සිතේ. මුල් කාලවලදී මගේ එක් ආශාවක් වූයේ ගුවන් යානා පදවන්නකු හෙවත් පයිලට් කෙනකු වීමටය. ඒ අදහස කෙමෙන් වෙනස් වී කොළඹ දී ට්‍රැම් රථ ධාවනය දැකීමෙන් ට්‍රැම් රියදුරකු වීමට ඇත්නම් යන හැඟීමක් ද ඇති විය.කෙසේ වෙතත් විදුලි භාණ්ඩ හා උපකරණ දැක ගැනීමෙන් හා ඒවා භාවිතයට හුරු වීමෙන් විද්‍යාඥයකු වීමට හෝ යටත් පිරිසෙයින් ඉන්ජිනේරුවකු වීමට හැකියාවක් ලැබේනම් කෙතරම් අපූරුදැයි කෙමෙන් සිතෙන්නට විය. මම කෙමෙන් විද්‍යා දැනුම ලබා ගැනුමට සිත් යොමු කළෙමි. ඒ පිළිබඳ ලියැවි ඇති සරල පොතපත කියවීමෙන් මම පුදුමාකාර සතුටක් ලබා ගත්තෙමි.අපේ පවුලේ අයියා හා අක්කා විද්‍යා ඥානය ලබාගැනීමට සම්මත ලෙස නැඹුරු වුවත් මට එබඳු ශක්තියක් ද නොවීය. බොහෝ දෙනා කරන වැඩ කටයුතු දෙස බලා සිටීම මගේ විනෝදාංශය විය. මම වතාවක් මහගෙදර වත්ත අයිනේ කජු ගසේ කජු අහුලන්නට ගියෙමි. ඒ ගමන මා ගියේ තනිවමය. එක් අපූරු කජු පුහුලමක් දෙස මගේ දෑස යොමු විය. මම ඒ කජු පුහුලම අතට ගත්තෙමි. එහි ස්වභාවය හැඩරුව බලන්නට පටන් ගත්තෙමි. මේ ස්වභාවික වස්තුව මෙතරම් හැඩ වැඩ වුණේ කෙසේ ද යන්න මට පැනයක් විය.මේ අපූරු කජු පුහුලම අතට ගෙන පෙරළ පෙරළා එහි හැඩ රුව විඳින්නට පටන් ගත්තේය. පසුව මම ඒ ගැන එක් පුංචි අම්මා කෙනෙක් සමඟ කතාබහ කළෙමි.“ඇත්ත තමයි වෙනත් හුඟාක් කජු පුහුලම්වලට වඩා මේ කජු පුහුලම ලස්සනයි” ඒ පුංචි අම්මා කීවාය.“මම මේක අරන් තියා ගන්නවායි සිතු මම එය සුරක්ෂිතව රඳවා ගැනීම සඳහා රෙදි අල්මාරියක කොණක තැබුවේය. එහෙත් මට නොවැටහුණු එක්තරා දහමක් විය. එනම් හැඩ වැඩ ඇති කජු පුහුලම වෙනස් වන බවය. එය මට වැටහුණේ දවසකට දෙකකට පමණ පසුවය. මට මගේ කජු පුහුලම මතක් වී එය රැඳවූ තැනින් ලබා ගැනුමට සැරසුණෙමි. අහෝ ඛේදයකි! මගේ රමණිය කජු පුහුලම හැකිලී විනාශ මුඛයට පත්වී තිබිණ. මම කල්පනා ලෝකයකට පිවිසියෙමි.ගම්පහ බැන්ඩියමුල්ලේ නිවසින් අලවතුපිටිය මහගෙදරට යාම් ඊම් කිරීම පරිසමාප්තියකට පත්වූයේ 1945 - 1946 කාලයේදීය. අපේ තාත්තාට මහනුවරට ඒමට සිදුවිය. තාත්තා මහනුවර රජයේ රෝහලට සම්බන්ධව සෞඛ්‍ය පරීක්ෂක තනතුර දරන්නට විය. තාවකාලිකව නිවසක් අපේ තාත්තා සුදුහුම්පොළින් සොයා ගත්තේය. අපි සුදුහුම්පොළ සිට කොළඹ - නුවර මගමාවතට පැමිණ ‘පි ඇස්’ බස් එකක නැගි ධර්මරාජය ළඟට පැමිණියෙමු. මේ වන විට අපේ අයියා ද ධර්මරාජයේ ඉහළ පන්තිවල ඉගෙනුම ලැබුවේය. ශ්‍රී දළදා මාලිගාව රැඳි පරිසරය සිත්ගන්නා සුලු විය. ඒ අතර උඩවත්ත කැලයට නාථ දේවාලේ ළඟින් අපි ඉඳහිට ගමන් කළෙමු. අපේ ජීවිත කෙමෙන් වෙනස් වෙන්නා සේ දැනිණ. ගුරුවරුන්ගේ ද සගයන්ගේ ද මුහුණුවල පමණක් නොව, චර්යාවන් ද වෙනස් බවක් මට හැඟිණ. ඉංග්‍රිසි කවි ඉගෙනීමේ කිසියම් ලැදිකමක් මා තුළ ජනිත වූයේ ධර්මරාජයේ ඉගෙනුම ලද කාලයේදීය.සුදුහුම්පොල ගත කළ කෙටි කාලයේදී මම, මගේ හදවත ස්පන්දනය වන එක් දෙයක් දෑසින්ම දැක ගතිමි. එය කෙසේ කිව යුතුදැයි මට නොතේරේ. අප වාසය කළ නිවසට නුදුරින් ගව ඝාතකාගාරයක් විය. උදෑසන අප පාසල් යාමට ඇවිදගෙන වුත් මහනුවර දුම්රිය පොළට යන දුම්රිය හරස් පාර පනිනවාත් සමඟම හමුවන ඇළ පාර ළඟ මේ ගව ඝාතනාගාරය පිහිටියේය. එතැනට හරකුන් දක්කාගෙන එන ඝාතකයෝ උන්ගේ බෙල්ල හිරවෙන ලෙස හරස් කරන ලද කොට දෙකක් මැද හරකකුගේ බෙල්ල රඳවති. ඉන් පසුව කුළුගෙඩියක් දෑතින් උසුලා හරකාගේ නළලට පහර දෙති. ඉන් පසුව උගේ බෙල්ල කඳින් වෙන් කරති. මට මේ ජවනිකාව තවදුරටත් බලා සිටීමට නොහැකි එකක් විය. එපමණක් ද නොව, මට ඒ ගැන වෙනත් කෙනෙකුට ද කිව නොහැකි විය. මා තුළ කිසියම් චකිතයක් සිදුවන්නා සේ මට දැනිණ.සුදුහුම්පොළ ගව ඝාතනය පසුකර මඳ දුරක් ගිය තැන හමුවන කුඩා කන්දක් නැඟ කෙමෙන් පිවිසෙන්නේ කොළඹ - නුවර මහ පාරටය. අපේ අක්කා වම් පැත්තේ ඇති උසස් බාලිකා විදුහලට යයි. මමත් අයියාත් පී. ඇස් බස් රථය පේරාදෙණියේ සිට එනතුරු සිටිමි. මම, මගේ ලෝකය විවිධ අත්දැකීම් වලින් පුරවා ගතිමි. මේ වකවානුව මගේ ජීවි‍තයේ කිසිදු චමත්කාරයක් නොලද කාල පරිච්ඡේදයක් ලෙස සිතමි. එහෙත් ප්‍රාථමික විදුහලට පැමිණ ලද යම් යම් ඉගෙනුම්වලින් මම නොමඳ ආස්වාදයක් ලදිමි. ඉන් පළමු තැන ලැබෙන්නේ දෙමළ ගුරුවරයකු වූ අපට ඉංග්‍රිසි ඉගැන්වූ සුබ්‍රමානියම් මහතාගේ ඇසුරය. ඔහු අපගේ පන්ති කාමර පොත ලෙස භාවිතයට ගත්තේ “ඩෙස්ක්වර්ක්” නමැති පොතකි. මා ඉංග්‍රිසි මුලින්ම විධිමත් ලෙස ඉගෙනුමක් ලදුයේ ඒ පොත්පෙළ ඇසුරිනි. සුදුහුම්පොළ වාසය තාත්තාට ද අම්මාට ද ප්‍රිය නොවීය.1947 දී මහා ජල ගැල්මක් ඇතිවිය. එහි දැවැන්ත විනාශය අප සුදුහුම්පොළ සිටි කාලයේදී ඇස්පනා පිටදීම දැක ගත හැකි විය. ගලව ඝාතකාගාරය අසල නිවස ළඟින් දිය පාරක් ගලා ඇදුණේය. ඒ දිය පාර කෙමෙන් ජල ගැල්මෙන් මහා ජල ප්‍රවාහයක් වී අවට ගෙවල් දොරවල්වලට අනේකවිධ හානි පමුණුවන ආකාරය දැක ගැනීමට හැකි විය. ඝාතනය සඳහා ගෙන එන ලද හරකුන්, එළදෙනුන්, එළුවන් හා වස්සන් මේ ජල ප්‍රවාහයේ ගසාගෙන යන අයුරු මම බලා සිටියෙමි. උන්ට මරුමුවින් මිදි කොතැනකට හෝ පාවි යාමට හැකිවන්නට ඇතැයි මම සිතුවෙමි. පේරාදෙණියේ ගැටඹ පන්සල ද මුළුමනින් ම විනාශ වූ බව අපට දැනගැනීමට ලැබිණ.ප්‍රියමනාප එක් දෙයකට සිදුවූයේ අපේ පවුලේ බාල නැගණිය එහිදී උපත ලැබීමය. නැගණියගේ උපත සඳහා මහනුවර රෝහලට අම්මා ඇතුළත් කරනු ලැබීය. අම්මාට තරමක් අපහසු තත්ත්වයකට මුහුණ පෑමට සිදුවූ බව වැඩිමහල්ලන්ගේ කතාබහින් වැටහිණ. මාමලා පුංචි අම්මලා විටින් විට පැමිණ අම්මාගේත් නංගිගේත් සුවදුක් විමසා යන්නට වූහ. මේ වන විට තාත්තා වෙනත් තැනකට අප සියලු දෙනා කැටුව යාමට සැලසුම් කර තිබිණි. එහි ප්‍රතිඵලයක් වශයෙන් අපි සුදුහුම්පොළ සිට තල්වත්තේ නිවසකට ගියෙමු. එය අයිතිකාරයා වූයේ ප්‍රවීණ ගායක ටියුඩර් කඳනආරච්චිගේ පියාය. තල්වත්තේ නිවස කඳුවැටියකට මායිම් වී පැවතිණ. බූවැලිකඩ සිට හේවාහැට දක්වා දිවෙන මාර්ගයේ වැඩිපුර ගමන් ගත්තේ ඩබ්ලිව්. එච්. බස්රථය දළදා මාලිගාව ළඟින් ලේවැල්ලට ගිය කුඩා වර්ගයේ බස් රථයක් ද විය. මේ නිවස පිහිටියේ බූවැලිකඩ තැන්නකුඹුර මැද හරියේය.මහාචාර්යසුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=cr1312086</link>
    <topic>''ඉස්සරහට යන්න'' කියා දෙන නව්‍ය අත්හදා බැලීමක්</topic>
    <author>නුවන් නයනජිත් කුමාර</author>
    <content>''ඉස්සරහට යන්න'' කියා දෙන නව්‍ය අත්හදා බැලීමක්‘ඉස්සරහට යන්න’ “අද” පුවත්පතේ පළවූ අනුර ශ්‍රීනාත්ගේ “කොන්දා” චිත්‍ර කතාව ඇසුරෙන් තැනූ ටෙලි නළුවකි. චිත්‍ර කතාවෙහි එන ඇතැම් සිද්ධීන් වරණීය තත්ත්වයන් යටතේ ඉවත් කොට ඇති අධ්‍යක්ෂවරයා සමහර දර්ශන අලුතෙන්ම එක් කොට ඇත. ටෙලි නළුවේ ඇතුළත් දර්ශනවලින් 90% ක් බස් රථයක් තුළ ගොඩනැඟී ඇත. මින් ඉහත ඉන්දික ෆර්ඩිනැන්ඩු මුළුමනින් ම බස් රථයක් තුළ දිවෙන වේදිකා නාට්‍යයක් නිර්මාණය කිරීමට උත්සුක වූ බව මට සිහිපත් වේ. ජගත් චමිල එහි රඟපෑමට නියමිතව සිටි නමුත් මේ ව්‍යාපෘතිය අතරමඟ ඇනහිටිණ.නලින් මාපිටියගේ “ඉස්සරහට යන්න” ටෙලි නාට්‍යය නව්‍ය අත්හදා බැලීමක් වන‍ුයේ එහි බහුතරයක් දර්ශන බස් රථයක් තුළ ගොඩනැ‍ඟෙන නිසා පමණක් නොවේ. මේ වූ කලී කොටස් 100 කින් යුත් දීර්ඝ ටෙලි වෘත්තාන්තයකි. මේ කොටස් සියයටම ඇතුළත් වන්නේ සතියක් ඇතුළත සිදුවන සිදුවීම් ගොන්නක් වීම විශේෂත්වයකි. ටෙලි නළුව පුරාම කාලය හා අවකාශය (Time &amp; Space) අතර සන්තතිකතාව කඩා බිඳ දමා ඇත. ටෙලි නාට්‍යයේ කේන්ද්‍රීය චරිතය වන සපුමල් නමැති වෛද්‍ය ශිෂ්‍යයා සමාජ අසාධාරණයට එරෙහිව හඬ නැඟීම හේතු කොට පන්ති තහනමට ලක් වූවෙකි. විරැකියාවෙන් ද බැට කන ඔහුට අහඹු ලෙස බස් රථයක කොන්දොස්තරවරයකු‍ගේ රැකියාවක් ලැබේ.වෛද්‍යවරයකු වීමට පෙරුම් පුරන තරුණයකු සමාජ විෂමතාව හේතු කොට බස් කොන්දොස්තරවරයකු වීම සමාජය උඩු යටි කුරු වීමකට සාම්‍යය වන්නකි. මතුපිටින් බැලූ බැල්මට “ඉස්සරහට යන්න” සරලය, හාස්‍යෝත්පාදකය. එහෙත් මෙහි යටි පෙළ, ව්‍යංග්‍යාර්ථ හඳුනාගන්නා බුද්ධිමත් ප්‍රේක්ෂකයා සිනහ වීම පසෙක තබා “අපට වෙච්ච දේ” ගැන සිහි වී හඬන්නට බැරිකමක් නැත. අයණ නවකතා (picaresqueNovel) නමින් සම්ප්‍රදායක් බටහිර නවකතාවෙහි දක්නට ලැබිණ.චෞරයකු හෝ සමාජයේ කිසියම් පුද්ගලයකු රට වටේ සංචාරය කරවා සමාජයේ බොහෝ තැන් විචාරයට ලක් කිරීම මේ සම්ප්‍රදායේ ලක්ෂණයකි. නිකොලොයි ගොගොල්ගේ “Dead Souls” (මළ මිනිස්සු) නමැති විශිෂ්ට නවකතාවේ චිචිකොප් එවැන්නෙකි. අයණ නවකතාවල ආභාසය අපේ සාහිත්‍යයටද ලැබිණ. පියදාස සිරිසේන තම නවකතාවල කොන්ගොඩ වික්‍රමපාලගේ චරිතයෙන් මේ කාර්ය ඉටු කළ බැව් පෙනේ. “ඉස්සරහට යන්න” ටෙලි නාට්‍යයෙහි සපුමල්ගේ භූමිකාව සංචාරයෙහි යොදා ගනිමින් අධ්‍යක්ෂවරයා ඉටු කර ගනුයේ ද එබඳු සමාජ විවරණයකි. වෛද්‍ය ශිෂ්‍යයකු කොන්දොස්තරවරයකු වීම හරහා රටක සංවර්ධන කාර්යයෙහිදී එක ලෙස අවැසි ලොකු කුඩා සෑම වෘත්තියකම වැදගත්කම, වටිනාකම අගය කිරීමට අධ්‍යක්ෂවරයා උත්සුක වී ඇත.උසස් පහත් බේදයකින් තොරව සෑම වෘත්තියකටම ගරුත්වයක් ඇති බව මේ නිර්මාණයෙන් හඬ ගා කියයි. බස් රථයේ රියැදුරා සපුමල්ගේ පාසල් ගුරුවරයකු වීම උපහාසය දනවන්නකි. මෙහි බස් රථය සංකේතයකැයි මට සිතේ. ඉන් සමස්ත සමාජය සංකේතවත් කෙරේ. මෙහි මගීන්ගේ ක්‍රියාකාරකම්වලින් ඔවුන් කායිකව නොව මානසිකව රෝගී වී ඇති බවට ඉඟි පළ වේ. සපුමල්ගේ මුවින් නික්මෙන විචාර ඔවුන්ගේ මනස සුවපත් කරවන සුලුය. විශේෂයෙන් මෙරට අධ්‍යාපන සංස්ථාව මේ නිර්මාණයෙන් උපහාසාත්මකව විචාරයට ලක් කෙරේ. “අධ්‍යාපන ප්‍රතිපත්තිවල කොඳු නාරටි ශක්තිමත් කරන්නේ බාලාංශයේ සිට” “පාසල් බෑගයේ තරමට අධ්‍යාපනයක් ලැබෙනවා නම්” යන දෙබස් මීට නිදසුන්. බස් රථය ගමන් කරනුයේ “මපට් ටවුන්” බලාය. අද සමාජයේ අපට බහුලව හමුවනුයේ මපට්ලා බව සත්‍යයකි.නිදහස් අධ්‍යාපනයට වින කටින නිලධාරිවාදය, යුක්තිය ඉටු නොකොට ජනතාවගේ මුදල් සූරා කන ඇතැම් නීතිඥයන්, ජනතා උද්ඝෝෂණ අයුක්ති සහගතව හිංසාකාරීව මර්දනය කරන ඇතැම් පොලිස් නිලධාරින්, ක්‍රිකට් ක්‍රීඩාවේ අවගමනය, වාසිය තකා දේශපාලන පක්ෂ මාරු කරන්නන්, නිතර බුදු සරණයි කියමින්, බුදුන් වඳිමින් එහෙත් වසල වැඩ කරන ඇතැම් දේශපාලනඥයන්, දේශපාන පක්ෂවලට කඩේ යන්නන්, එකිනෙකා පරයා යන බස් රථවල තරඟය, ඝෝෂාකාරී සින්දු ඇසීමට සලස්වන බස්රථ, ඇතැම් පළාත් සභා මන්ත්‍රීවරුන්ගේ දූ දරුවන්ගේ ක්‍රියා කලාප, සංස්කෘතිය ඩොලර්ස්වලට යට වන හැටි, ළමයින්ට වඩා දෙමවුපියන් දඟලන ශිෂ්‍යත්ව විභාගය, කාන්තාවන් හිංසා කරන මිනිසුන්, කාර්යාලයේ ඉහළ නිලධාරීන් ගොනාට අන්දවා වරප්‍රසාද ලබා ගන්නා ගැහැනුන්, ඇතැම් එෆ්.එම්. නාළිකාවල මෝඩ චූන් උත්තර දෙන උදවිය, ටෙලි නාට්‍යවල භික්ෂූන්ගේ චරිත රඟන ඇතැම් නළුවන්ගෙන් මහා සංඝරත්නයට සිදුවන හානිය, මහන්සි වෙලා නොව හාන්සිවෙලා මුදල් උපයන අය, ජනතාව තුළ පවත්නා බටහිර ගැති හීනමානය, අඟ පසඟ පෙනෙන්නට ඇඳ පැලඳ ගත් කාන්තාවන්, ප්‍රසිද්ධ ගෝලයන් ගැන පමණක් කතා කරන ගුරුවරුන්, ළමයින් පාසලට ඇතුළත් කිරීමේදී මුදල් ගසා කන්නන්, සිංහල බසවත් ලියන්න නොදන්නා ගුරුවරුන්, බඩු මිල, ඉන්ධන මිල ඉහළ යෑම, සිල්වත් අල්පේච්ඡ භික්ෂූන් නොපෙනෙන මහේච්ඡතාවයෙන් හෙබි භික්ෂූන් පසුපස අවිචාරයෙන් යන උපාසක අම්මලා, ව්‍යාජ පෙම් සබඳතා ආදිය මේ ටෙලි නාට්‍යයෙන් උපහාසයට ලක් කෙරේ. “ඉස්සරහට යන්න” සරල විනෝදාස්වාදයෙන් ඔබ්බට දිවෙන සමාජ සංශෝධනය ඊප්සිතාර්ථය කොට ගත් ටෙලි නාට්‍යයක් බැව් පෙනේ. ඒකාකාරී බව ප්‍රේක්ෂකයාට නොදැනෙන්නට අධ්‍යක්ෂවරයාගේ රූප භාවිතය ඉවහල් වී ඇතත් ඇතැම් දර්ශන (උදා :- බස් රථයට නැඟීම වර්ජනය කරන මගීන්ගේ දර්ශනය) අවැසි පමණට වඩා දීර්ඝ වීම සන්දර්භයට හානි කෙරේ.නිශ්චිත කොටස් ගණනක් ඉලක්ක කොට ටෙලි නාට්‍ය තනන අධ්‍යක්ෂවරුන්ට මේ ගැටලුවට මුහුණපෑමට සිදු වේ. අනෙක නිසි අවස්ථාවේදී ටෙලි නාට්‍යය නිම කිරීමෙන් එහි සාර්ථකත්වය සුරැකේ. “කොන්දොස්තර” යන වචනයට මේ ටෙලි නළුවේ වෙනත් අරුතක් ගෙන ඒ. එනම් සපුමල් මෙහිදී සමාජයේ හැම කොනකටම ප්‍රතිකාර කරන්නෙකි.කොන‍්දොස්තරවරය‍ාගේ වෘත්තියට මගීන්ගේ ගෞරවය ලබා දීමටත් ආචාරශීලීව මගීන් විෂයෙහි ක්‍රියා කිරීමට කොන්දොස්තරවරුන්ට උපදෙස් ලබාදීමටත් මේ නිර්මාණයෙන් අර්ථවත් ප්‍රයත්නයක් දරා තිබේ. මෙය සියලුම කොන්දොස්තරවරුන් නැරඹිය යුතු ටෙලි නාට්‍යයකි. බස් සංගමයේ සභාපති ධුරය ලැබීමෙන් පසුව සපුමල් පවත්වන කතාව මෙරට බස් සංගම් නිලධාරීන්ට වැදගත් පාඩමක් කියා දේ. මිනිසුන් වැරදිවලට වඩාත් පෙලඹෙන්නේ සමාජ, ආර්ථික, දේශපාලන හේතු නිසා බව මින් ඉඟි කෙරේ. මෙරට මගීන්ගේ වටිනා කාලයෙන් වැඩි කොටස බස් රථයටම වැය වීමෙන් විනාශ වන ආකාරයත් එය රටෙහි සංවර්ධන ක්‍රියාවලියට අවසානයේ බලපාන ආකාරයත් මෙහි සියුම්ව විවරණය වේ.“ඉස්සරහට යන්න” ටෙලි නාට්‍යය නිර්මාණය කිරීමේදී නලින් මාපිටිය “3 IDIOTS” නමැති සුප්‍රකට හින්දි චිත්‍රපටයෙහි ආභාසය ලබා ඇතැයි මම සිතමි. රංගනයේදී එහි අමීර් ඛාන්ගේ රූපණ ශෛලියෙහි ආභාසය මෙහි ජගත් චමිලටද ලැබී ඇති බැව් පෙනේ. ජගත්ගේ ස්වාධීන රංගන කුසලතාවට ඉන් හානියක් සිදු වී නොමැත. “3 IDIOTS” හී අමීර් ඛාන් උපහාසයෙන් සමාජය විචාරය කිරීමේදී ඔහු තුළින් පළ වන සැහැල්ලු, දඟකාර, තාර්කික උච්චාරණ විලාසය මෙහි සපුමල්ගේ චරිතය ගොඩනැඟී ඇති ආකාරයට බොහෝ දුරට සමාන වේ. සපුමල්ගේ වීරත්වය හා ප්‍රේමනීය බව ජගත්ගේ අනගි රූපණයෙන් විදාරණය වේ. සුරම්‍යා මාපිටිය ලියූ “රට වටකර මල් පිපෙන්න” නමැති තේමා ගීතය මේ ටෙලි නාට්‍යයට ආලෝකයකි.කපිරිඤ්ඤා සංගීතයෙහි ඇසුර ලබා ගයාන් ගණකධාර නිර්මාණය කළ මේ ගීතය ඔහුගේ සංගීත දිවියේ සුපැහැදිලි හැරවුම් ලක්ෂයක් වේ. ජෝර්ජ් සේනානායක හා පූර්ණිමා ධනංජනී කහවල ගැයුමෙන් ඊට සාධාරණය ඉටු කොට ඇත. “ඉස්සරහට යන්න” වැදගත් කියුම් රාශියකින් හෙබි ටෙලි නිර්මාණයකි. “යුද්ධය ඉවර වුණාට වෙන වෙන බලවේග තියෙන්න පුළුවන්” යනු මෙහි එන, අනාගතය ගැන අපේ නැණැස අවධි කර තබන දෙබස් ඛණ්ඩයකි.අපක්ෂපාතී සමාජ විග්‍රහයක් සමකාලීන සමාජය ගැන මෙමඟින් ගෙන ඒමෙහිලා අධ්‍යක්ෂවරයාට වාරණ නොපනවමින් නිර්මාණ නිදහස ලබා දුන්නාට ජාතික රූපවාහිනියට හා එහි නිසි බලධාරීන්ට මගේ කෘතඥතාව පිරිනැමේ. මෙබඳු ටෙලි නාට්‍ය වැඩියෙන් හැදුණොත් අද මෙරට දසතින් ඉදිවන අලුත් මහා මාර්ගවල ඔළුව ඇති මිනිසුන් ගමන් කරනු නියතය.නුවන් නයනජිත් කුමාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=cr1312087</link>
    <topic>දොස් නිදොස්</topic>
    <author/>
    <content>දොස් නිදොස්ඩී. එ‍ෆ්. කාරියකරවනහෙරලිකොස්වලට තවත් නමෙකි හෙරලි! කොස් පොලොස්, හෙරලි, වැල, වරකා යන නම් සියල්ල ම යෙදෙන්නේ ඉංගිරිසියෙන් ARTOCARPUS INTERQRIFOLIA යන නමින් හැඳින්වෙන වෘක්ෂ වර්ගයේ ප්‍රභේදයනට ය.ඵලදාවෙන් මෙන් ම දැවමය වටිනාකමෙන් ද මෙරට වැසියනට පොල් ගස ළඟට වටිනා ගස කොස් ගස ය. අතු පතර විහිදුවමින් අඩි සියයක් පමණ උසට වැවෙන මේ ගසේ ලීය ඉතා ශක්තිමත් ය. ඇතැම් විටෙක ක‍ඳේ ගෙඩි හැදෙන්නේ බුරුතු වශයෙනි. අතු රිකිලිවල පවා කොස් ගෙඩි හැදේ.කොස්වලට හෙරලි යන නම වැටුණු අන්දම ජනප්‍රවාදයෙකි. ඒ මෙසේයි:යම් කිසිවක් සඳහා භික්ෂුවක් ඈත ගමකට ගියේ ය. ඒ ගමේ තුබුණේ එක ම එක ගෙයක් පමණි. දානෙ වේලාව වූයෙන් භික්ෂුව ඒ ගෙදරට වැඩම කළේය. ඒ ගෙදර හුන් එක ම ගැහැනිය, “අනේ දවල් දානෙ වශයෙන් දෙන්නට ගෙදර කිසි ම දෙයක් නැතැ” යි කීවා ය.භික්ෂුව දොරකඩ ගහේ කොස් ගෙඩි දෙස බැලී ය.“තවම ඉදිලා නැහැ” යි අර ස්ත්‍රිය කීවා ය. ඇය දැන සිටියේ ඒවා ඉදුණාම කන බව පමණි.“කපා මදුලු ටිකක් ගෙන තම්බන්නැ” යි භික්ෂුව පැවසී ය. ඉන් පසු ඇය එසේ කළා ය.මදුලු තැම්බෙන විට හමා ආ සුවඳින් ඇය මන්මත් වූවාය. මුට්ටියෙන් මදුලක් ගෙන කාලා බැලුවා ය. ඇය එසේ ටික ටික කන්නට වූයෙන් ඉතිරි වුණේ මදුලු දෙකක් පමණි.එය දුටු භික්ෂුව අර ස්ත්‍රියගේ හොරකම නිසා ඇයට “හෙරලිය!” යැයි කීවේ ය.එතැන් සිට ය කොස් මදුලු ‘හෙරලි’ නම් වූයේ.හෙරලි තම්බාගෙන කන්නට මෙන්ම උයාගෙන, මලවාගෙන කෑමටත් සුදුසු ය. හෙරලි මැල්ලුම මෙන් ම ජනප්‍රිය වූවකි පොලොස් මැල්ලුම. පොලොස් ය කියන්නේ හෙරලි තරමට නො පැහැවුණු ළා කොස් ය.වෙනත් නම්කොස් මැල්ලුම්, පොලොස් මැල්ලුම්, කොස් තැම්බුම, කොස් මාලුව, කොස් ඇඹුල, කොස් බැදුම, කොස් අච්චාරුව, කිරි කොස් හොද්ද, වැලි කොස් ඇට මාලුව, කොස් කළුපොල් මාලුව යන ආදි බත හා සමඟ බුදින කොස් වෑංජනවලට අමතර දේය. අටුකොස් හා තේ මේසයේ බැදි මදුලුවලට පැණි දැමු කොස් මදුලු අතුරුපස ආහාරයකි. මේ සියල්ලට අමතර ව වැල වරකා ය. ඒවායින් පැණි බේරෙන පැණි වරකා ඉස්තරම් ය.පැණි වරකා කොතරම් ප්‍රණීත වුවද ඒ පැණි වරකා ගස්වලටත් හෙණ ගහනවා යැයි ද කතාවක් ඇත. එහි අරුත ඉතා හොඳ ජීවිතයක් ගතකරන උදවියට ද හදිසි විපත් සිදුවන බව ය.මේ රටේ කොස් නො වැවෙන තැනක් නැත. එහෙත් ඇතැම් ප්‍රදේශ කොස්වලට අති ප්‍රසිද්ධියක් උසුලයි. කොස්ගොඩ, කොස්ගම, කොස්වත්ත, කොස්ලන්ද, කොස්හේන, කොස්වාඩිය, කොස්සින්න, කොස්ගහගොඩ, කොස්ඇටදෙණිය, කොස්රුප්පෙ, කොස්කඳවල යන ආදිය කොස් නිසා ප්‍රසිද්ධියට පත් ගම් දනව්වෝ වෙති.කොස් මාමාකොස් ඇට හා කොස් පැළ රටපුරා බෙදා හරිමින් එක්දාස් නවසිය තිහ හතළිහේ දශකවල මේ රටේ මහා ආන්දෝලනයක් ඇති කළේ පාණදුරේ ආතර් වී. දියෙස් මහතා ය. පාණදුර පැත්තේ ඩයස් පෙළපතට අයත් ආතර් වී. දියෙස් මහතා මහ ධනපතියෙකි. ඔහු ජීවත් වූයේ පාණදුර නගර සීමාවේ ම වූ මහ වත්තක් මැද පිහිටි සුවිසල් වලව්වක ය. මට එදා එය හොඳ හැටි සුපුරුදු තැනෙකි. ඒ මහ වත්ත පුරා ම වූයේ රට පුරා බෙදා හරිනු පිණිස පොලිතින් උරවල වවන ලද කොස් පැළ ජාති ය.කොස් ඇට හා කොස් පැළ නොමිලයේ බෙදා හරින සත් කෘත්‍යයට දිනමිණ - සිළුමිණ පුවත්පත්වලින් ද එදා නො මසුරු සහයෝගයක් ලැබිණි. හතළිහ පනහ හැට හැත්තෑව දශකවල මේ ශ්‍රී ලංකාව පුරා වූ ලක්ෂ සංඛ්‍යාත කොස් ගස්, ආතර් වී දියෙස් මහතා නිසා ඇති වූ ඒවා යැයි කිය හැකි ය.ආතර් වී. දියෙස් උතුමා යැයි කිය යුතු එතුමා මුළු රටට ම කොස් මාමා වූයේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=cr1312088</link>
    <topic>ගඟුලැල්ල</topic>
    <author/>
    <content>ගඟුලැල්ල“මිණි ඔටු­න්නකි හිසේ නිල් ලෝගු­වකි ගතේ සෙංකෝ­ල­යකි අතේ බිසව් එති පසු පසේ” ගිනි මද්ද­හනේ වැව් තාවුල්ලේ මිදෙල්ල හෙව­ණැල්ලේ කෑදැ­ත්තෙකි ඉන්නේ වැව් දිය නලි­යන්නේ සිතු­විලි පැට­ලෙන්නේ මොන­වද නිසො­ල්මනේ හිත හිත ළතැ­වෙන්නේ? ඉර ඇහැ­රෙන වේලේ කොක්කුන් රැනක් සේ මීදුම දියර වැසූ ඉස්සී ඉහළ ගොසින් තුනී සේද පිළි සේ නිල­ඹර ඇලී තියේ කෑදැත්තා තනිවී හීන දකි­නවා දෝ?සෙන­රත් තෙන්න­කෝන්  පාර මිතා දම් පුරනා සජ්ජ­න­යන් ලොවේ සාර සොඳුරු දිවි අර­ණෙදි වග­ව­ල­සුන් නොවේ නෑර සුසත් මල් සම්පත; සද­මින් ලෝ සුවේ මීර විඳිත් දිවි කුසු­මෙහි, මඳ­හස දී මුවේ ගාන සඳුන් සේමා සිත සුව­ඳයි හැම වෙලේ පාන සිනා­වෙන් සඳ සේ සුනි­මල වත දිළේ පීන පීන මල් නෙළති ය ජීවන මල් විලේ සීන සැබෑ කර ගන්නට නුදු­වති ඔහු කැලේ කැලේ සතුන්ට ද ළබැඳි ය සුහ­ද­ය­නට වගේ මලේ සුවඳ මිස නො බලයි මල්වල විල අගේ විලේ මිනිස් සිය­පත් දැක සුව සදනා සගේ දි‍ෙළ් තුටින් ඔහු සැම දා පිය­මැන සත් මගේ මගේ කියා පොදි නො බඳියි කිසි­වක් කිසි ලෙසේ අගේ නොකර කාචය වුව දන් දෙයි සිය ඇසේ ග‍ඟේ සසර උඩුගං යන උතු­මන් දිය කුසේ නැ‍ඟේ සිසිල් දිය­වර මෙන් බව­ගිනි ඉන් නැසේ මරු කත­රෙහි වුව ද ගොසින් දිය උල්පත සොයා සරු සිරි සත්දම් රස විඳ අග­ති­ය­කට නොයා විරු වෝ මහ­සත් මෙදි­යත හද­වත් ඇති දයා දරු වන් සේ සියලු සතුන් සන­සති නෙතු අයා කෙලෙස් පසුරු අත් ලිය­ලන තණ පඳු­රින් මිදී දෙඇස් යොමා පා තැබු­මට නිම්නය වෙත රිදී වෙසෙස් ගමන් යති සුදනෝ උන් අබි­යස රැඳී සිරස් නමා නම­දිමු අපි සාදු­කාර දිදීපුළි­ය­න්ක­ඩ­වර ජේ.‍ජේ. වික්‍ර­ම­සේන  සාල­යට අල්ලාපු කාමරේ මා සිටිය, ගල­වලා ඇඳ මේස ඉවත් කර රෙදි, කොට්ට පොත් මිටිය, වයින් බෝතල සමඟ විස්කි බැන්ඩ්‍රිද දමා දණිස්සට කැමති නැති ඉඟට පම­ණක් කැමැති ඇඳු­ම­කින් සැර­සිලා යුව­ති­යන් සමඟ ආ සලෙලු කැල එක්වෙලා බෝතල් ද හිස් කළා නුරා නෙත් යුව­ළ­කින් යුව­ති­යක් එක් අතක් මා වෙතට ළං කළා සෙනෙ­හසේ බැල්ම­කින් ඔස­රි­යෙන් සැර­සිලා යහළු යෙහෙ­ළින් හා එක්වෙලා නුඹ අතින් මට දුන්න කේක් එක සිහි­වෙලා ගත තබා බෝඩිමේ නුඹ ළඟට සිත ගියාසුග­ත­දාස කුරු­විට  දුක තිබී ඇත්තේ දකින දෙයෙහි නොව අසනා හඬ - කතා තුළ දුක - සැප නොවේය ඒ ගැන සිතනා අපි­මයි දුක - සැප එක - එක අයු­රට සිත තුළ මවලා වින්දේ දුක - සැප සොම්නස් - දොම්නස්කොට්ට­පි­ටියේ පඤ්ඤා­සිරි හිමි  මල් දෙවැට ළඟ ඉඳන් ඉර­පාන මැදි­යමේ ඔබ දුටිමි; මම සුර කුමා­ර­යෙකු විලස දෑඟිලි එක් කර­න්නට නොහැ­කිව ළත­වෙ­මින් බලා සිටිනා සඳ සඳ­පාන මහ රෑක සඳ කියා දුන් මාවතේ පිය මනිද්දී අපි සඳ අහසෙ දුරින් හිඳ අපත් සම­ඟම ගියා මතක ද ගෙවී ගොස් බොහෝ කල් ඒ වුණත් සඳ බලයි - අප දෙසම එදා වාගෙම අදත් ළබැ­ඳි­යන් දැයි කියා වෙනස් වන ලොවක් තුළපර­ග­ස්තොට ධර්ම­ලතා ජය­සූ­රිය  තණ­පත් මත පිණි බිඳුවල සිසි­ලස නුඹ පා සිප ගනිද්දි හිමි­දිරි මීදුම දොරේ ගලා­විත් නුඹ හද­වත සිප ගනිද්දි බාල්දිය දෑතට රැඳවි ගී ගය­මින් මඟ තනිය මකිද්දි ඇයිද? පා ඉක්මනේ ඔබ දුක් හද­ව­තින් සුදු කඳුළු දොව­න්නද මේ හිමි­දි­රියේ දරු­වන් නිසා අම්මේ....උතුරු තලං­ගම ජේ.ඒ. තිළිණි ප්‍රසං­ගිකා වැස්ස වැටුණු කල සිත්වල මල් පියලි සැදී වැස්ස වගේ සතුට වහියි සත් වග පිබිදී වැස්ස අහිමි මහ පොළො­වට සිහි­ලස පරදී වැස්ස තමයි මිනි­සත් කම හද සිහිල රැඳී පින්න හැලෙණු මුත් රැය එළි­වන තුරු ඇහැරී බොන්න හැකි ද මහ පොළො­වට දෝතක් සපිරී දෙන්න නොහැකි නම් සත වෙත සෙනෙ­හස ඉතිරී ගන්න සතට සිත් සැන­සුම කොහි වෙද සුපිරී සදා පනින සාමුව සිත් සිඳ බිඳ වෙහෙසී වදා අලුත් සම සිත් අතුරා සෙත් පිවිසී පුදා පුදා දන වෙත සැප­තම සැදි සැරසී හදා ගනිමු නව ලොව නව නෙත­කින් පිවිසී එදා මෙදා ගෙවිලා යයි දින දින මතුදා හදා ගත්තු ලොව තුළ නැත සැන­සුම පුබුදා විදා නැණැස සුව­බර සිති­විලි දැක පලදා නිදා නොසිට එනු සකි සඳ මනු­දම ගෙල දා ගලා හැලෙන ගඟු­ලැලි ගිනි­යම ලොව නිවතී බලා සතුටු වන හිරු­සඳු අඳුර ගෙන යතී සලා සෙමෙර තුරු­වැල් මිහි­ලිය පුබුදු වතී බලා එදෙස මිතු­රන් වෙමු ලොවට වැඩ ඇතීබෝග­හ­ද­මන අබ්දුල් කේ. සාදි­කීන්  සඳුට හොරෙන් සුව­ඳින් නහවා ලොවම මැදි­යම් රෑ පිපෙන කඩු­පුල් මල සේම මතක සුවඳ සිහි­නෙන් ඔබ ගෙන ඒම පැන­යකි අදත් පිළි­තුරු නැති හැම­දාම! “මතක පොතේ පිටු සද­හට වසමු” කියා කඳු­ළින් වෙන්ව ඔබ දුරු රට යන්න ගියා අම­තක කර­න්නට කීවත් තවත් ලියා මත­කය ඉකි­බි­ඳියි රහසේ නෙතු නොපියා! අහ­සක් හඬන්නේ මන්දා­ර­මක් නිසා සයු­රක් හඬන්නේ රළ ගෙඩි නැගෙන නිසා තුරු­ලිය සලිත වන්නේ සැඩ සුළඟ නිසා දෙලො­වක අප තැවෙන්නේ ආද­රය නිසා!මාකොල - ගාමිණී චන්ද්‍ර­සේන  සැන්දෑ අහස වගේ සැරයි උන් සිටු කුම­රිය මුහුදු සුළං සුව විඳින්න බෙන්ස් රියෙන් බහින අතර, සැළදි කසී සළු අත­රින් වෙහෙස වුණිය තම නිරු­වත පෙන්ව­න්නට එස‍ඳෙහි මහ මඟ උන් වැර­හැලි ඇදි දිළිඳු දැරිය සුළං රොදින් අවුල් කරන ගත රැඳි ඒ වැර­හැ­ලි­කඩ දෑත් යුගින් තද කර­ගෙන වෙහෙස වුණිය තම නිරු­වත වහ­ග­න්නටකුමාර කවි­රාජ  පිපී හින­හෙන පොහොය සඳ­කැන් අහස නොදනී අරුත මන­රම් දිලි විහි­දෙන ඔබේ නෙත්කැන් කිමද කුම­රියෙ කරන සර­දම් මගේ හිත ළඟ තුරුළු වී ඔබ ඇයි ද මෙත­රම් කිති කවන්නේ හිතේ ඇති ඔය රහස කුම­රියෙ නොද­න්නෙමි එය කවුද දන්නේ මගේ සිතු­විලි ඉවත හෙළන අකී­කරු සිත කුම­ටදෝ මට ඔබට ළංවි හිඳින මා සිත කෙළෙස කීකරු වී ද ඔබ හටපර්ල් ආර්. කංකා­නම්ගේ  සඳ සමඟ ගමන් ගත් තරු­වක් ලෙසිනි සැප දුක සමව දර­මින් තම හිමි බැතිනී මාන­ව­සිංහ මැති­ඳුන් හා සෙනෙ­හ­සිනී සෙව­ණැල්ලක් ලෙස සිටි වස­න්තා­වෙනි සම­න­ලුන් නොසිපි කුසු­මක් ලෙස දුටුව ඔබගේ සිනා­මල් කැන් මිහි­රිම පැතුව මාන­ව­සිංහ මැති­ඳුගෙ තනි­කම නැසුව රුචි­රා­න­ණිය ඔබ­මය ගී රස මැවුව නිත­රම හෙළ සිරිත් ගරු­ක­ර­මින් යෙහෙන පින්බර දූ පුතුන් රැස පිරි­වරා ගෙන මිය­යන තුරුම පති සෙනෙ­හස දරා­ගෙන සිටි ඔබ ගුණ සිහි­ක­රමු හද පිරි දයා­වෙනසාමා වීර­සේ­කර  මුදු මුදු වදන සව­නත මුදු අත මඩිත රළු අත නෙත් රැහැන් පැට­ලෙත තවත් සතු­ටක් ඇද්ද මෙදි­යත උය­නෙහි ඈත කොන තනි අසු­නක වාඩි ගෙන මහලු නෙත් යොම මින බලමි උන් දෙස පහන් හැඟු­මෙන අවට තුරු පිරි­සයි නව දලු රතින් ඉල්පෙයි රළු පත් ද පිබි­දෙයි බිම පතිත වන දින අම­ත­කයිආරි­ය­වංශ රණ­වීර (රළින් රළ කාව්‍ය සංග්‍ර­හ­යෙනි)  අරුම පුදුම ගම­නක සේයාව රැගෙන මා ගියෙමි වෛජ­ය­න්තියේ රැඟුම් හල වෙත හමු වූයේ රැඟුමේ සිතු­වමේ ගැයුමේ මෙන්ම වැයුමේ ආත්ම­යන් උරුම කොට ගත් ඇද­හිය නොහැකි පිරි­සකි ස්වප්න­යක දැවටී හමු වුව මුත් ඔවුන් ඔවුන් මට කලාව කියා දුනි සෙව්වන්දි චන්ද්‍ර­සේ­කර තෘෂ්ණ සිත් දුර­ල­මින් ඇසතු පත් සිප­ල­මින් අවිඳු අඳුර දුර ලමින් නොමළ සඳ හින­හෙන්නේ සැමට සුව ගෙන දෙමින්... කමල පත් වික­සි­තව සිප ගන්න ශ්‍රි පාද අමා සුව­ඳක් කැටුව ළං වූයේ මනු සිතට... මෙත් කරුණ මුදිත ගුණ හද­ව­තට සුව ගෙනෙන තිලෝ­ගුරු බුදු පියණ් නම­දින්නේ පසඟ ඉඳ... මේ දියතේ පාව එන සෝ සුසුම් දුක් කඳුළ පිස­ල­මින් සැන­සෙන්නේ තෘෂ්ණ සිත දුර ලන්න...මේදනී මැණි­ක්කු­ඹුරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=cr1312089</link>
    <topic>පොත් පුවත්</topic>
    <author/>
    <content>පොත් පුවත්කර්තෘ - ඩබ්ලිව්. ඇම්. සම්පත් විජේසිංහමිල - රු. 260ප්‍රකාශනය - උදය පොත් ප්‍රකාශකයෝමෙය විදුලි තාක්ෂණය හදාරන සිසුන් හා උගන්වන ගුරුවරුන් සඳහා විශේෂිත වූ කෘතියකි.ගෘහස්ථ විදුලි පරිපථ සිට විදුලි තාක්ෂණික මෙවලම් ආදි සියලු කරුණු අඩංගු මෙය ගෘහස්ථ විදුලි භාවිතය පිළිබඳව දැනුම ලබා දෙන කෘතියකි.කර්තෘ - ‍ජෝ රංජිත් ගුණසේකරමිල - රු. 350ප්‍රකාශනය - ඈපා පොත්හලව්‍යවහාරයේ යෙදෙන ප්‍රායෝගික ඉංග්‍රීසි පිළිබඳව දැනුම ලබා දෙන කෘතියකි.මින් සමාජයේ විවිධ ස්ථානවලදී ඔබ කතා කළ යුතු අයුරු, ප්‍රශ්නයක් අසන අයුරු, එයට පිළිතුරු දෙන අයුරු පිළිබඳව ප්‍රායෝගික ඉංග්‍රීසි දැනුම ලබා දෙයි. කතා කරන ඉංග්‍රීසි උගැන්මට සහාය දෙයි.කර්තෘ - සමන් පුෂ්පා ගුණසේකරමිල - රු. 300ප්‍රකාශනය - ඈපා පොත්හලඉහත සඳහන් ශ්‍රේණිවල දරුවන්ට සාමාන්‍ය දැනීමට අවශ්‍ය තොරතුරු සාකච්ඡා කෙරෙන මෙන්ම සාමාන්‍ය විද්‍යාව පිළිබඳ දැනුම ද ලබා දෙන කෘතියකි. අතිරේක පාසල් පොතක් වශයෙන් ප්‍රයෝජනවත්ය.කර්තෘ - කේ. ඩී. සී. ගුණසේකරමිල - රු. 160ප්‍රකාශනය - ඈපා පොත්හලනව අධ්‍යාපන ප්‍රතිසංස්කරණ විෂය නිර්දේශයට අදාළ ව සකස් වූ 4 වැනි ශ්‍රේණියේ දරුවන්ට සුදුසු අතිරේක පාඩම් පොතකි. සිංහල භාෂාව පිළිබඳ ව උගත යුතු කරුණු රැසක් අඩංගු ව ඇත. භාෂාවේ අක්ෂර වින්‍යාසය නාම පද ක්‍රියා පද ආදිය වෙන් වෙන් ව ගෙන විග්‍රහයක යෙදේ.කර්තෘ - ඒ. එච්. කරුණාරත්නමිල - රු. 100ප්‍රකාශනය - කර්තෘ ප්‍රකාශනයකි.වනන්තරයේ වෙසෙන සතුන් වටා ලියැවී ඇති අපූරු ළමා කතාවකි. දරුවන්ගේ බුද්ධි වර්ධනයට හා ගුණදම් වර්ධනයට තුඩු දෙන ලෙස සකස් වී ඇත.එකක මිල - රු. 100ප්‍රකාශනය - කර්තෘ ප්‍රකාශනයකි.සුදු කුකුළාගෙදරට ගෙන ආ කුකුළකු කෙරේ බැඳුණු පුංචි දරුවකු පිළිබඳ කතාවකි. කුකුළාට ආදරය කළ දරුවා කුකුළු මස් කෑම අතහරී.උපුලීඋපුලී නම් මල් විකුණන දුප්පත් දැරියක ගේ අවංකකම විදහාපාන ළමා පරපුරට ආදර්ශවත් කතාවකි.තෑග්ගමෙය ද කුඩා දරුවකුගේ අවංකකම ගැන කියැවෙන ආදර්ශවත් කතාවකි.මේ ළමා කතා තුනම 4, 5 ශ්‍රේණිවල දරුවන්ගේ භාෂා සංවර්ධනය සඳහා උපකාරක අතිරේක ග්‍රන්ථ ලෙස නිර්දේශිත ඒවාය.කර්තෘ - ආරියවංශ රණවීරමිල - රු. 250ප්‍රකාශනය - සරසවි ප්‍රකාශකයෝකවියාගේ නවතම කාව්‍ය නිර්මාණ එකතුවයි. මේ කවි එකතුවේ එන කවි සමහරෙක, කවිය දල්වාලන ප්‍රබෝධන ලෙස පුරාණෝක්ති, ඓතිහාසික ප්‍රවෘත්ති ප්‍රකට ප්‍රබන්ධ කතා හා නාට්‍ය කෘතිවල එන යම් යම් සිද්ධි යොදාගෙන ඇතැයි කවියා සිය පෙරවදනෙහි කියා ඇත.මහාචාර්ය සුනන්ද මහේන්ද්‍ර මහතා ලියූ අලුත් ම ග්‍රන්ථය ‘සිල්ප සත්වෙනි දවස දක්වමි’ මේ මස 10 වැනිදා අඟහරුවාදා උදේ 10.00 ට කොළඹ මරදානේ දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී දොරට වඩී.ගුත්තිල කාව්‍යයේ මුඛ්‍ය තේමාව රැගෙන ප්‍රත්‍යුත්පාදිත රංගයක් ලෙසින් ‘සිල්ප සත්වෙනි දවස දක්වමි’ ග්‍රන්ථය නිර්මාණය කර ඇත. එබැවින් මෙය රංග නිර්මාණ කාර්යයේ ඉම ඉක්මවා ගොස් විටෙක අසම්මත රංග කෘතියක් බවට පත්වී ඇති අයුරු ද දිස්වනු නොඅනුමාන ය. මෙහි එන සන්නිවේදකයා යනු එක් අතකින් පැරණි පූරක හෙවත් සූත්‍රධරගේ භූමිකාවේ ම නවීකරණයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=ay1312084</link>
    <topic>පත්තර රස්සාවට එන්න කලින් පොඩි රෙස්ටුරන්ට් එකක් කළා</topic>
    <author>සුනිල් මිහිඳුකුල</author>
    <content>- වික්ටර් අයිවන්මම හිරේඉඳලත්සිළුමිණට ලිව්වාඅපේ යුතුකම් ඉටුකළොත් සැනසිල්ලේ මැරෙන්න පුළුවන්71 දී දිනුවා නම් රට ගෙනියන්නේකොහොමද කියලා කල්පනා වුණේ හිරේදියිකට්ටියක් ඔබ වික්ටර් අයිවන් විදියටත් දන්නවා. තවත් කට්ටියක් ඔබ පොඩි අතුල විදියටත් දන්නවා.මගේ නියම නම වික්ටර් අයිවන්. නමුත් ජේ. වී. පී. ක්‍රියාකාරිත්වයෙදි පාවිච්චි වුණේ අතුල කියන නම. අපි අතරේ අතුලලා කීපදෙනෙක් හිටියා. මම ශරීරයෙන් තරමක් කුඩා නිසා මට පොඩි අතුල කියලා කිව්වා.උපන්නෙ?1949 දී.මවුපියන්?තාත්තා විදුලිබල මණ්ඩලයේ ෆෝමන් කෙනෙක්. අම්මා සාමාන්‍ය ගෘහිණියක්.පවුලේ හිටියේ ඔබ විතර ද?අපි ඔක්කොම සහෝදරයෝ හතරදෙනයි. මම පවුලේ බාලයා.ගම?ගාල්ල‍‍ඔබ පාසල් ගියේ?තාත්තාට මාරුවීම් ලැබුණේ කොහේද ඒ ඒ තැන්වල ඉස්කෝල ගණනාවකටම මම ගියා. කටුගස්තොට ශාන්ත අන්තෝනි, කුරුණෑගල ශාන්ත ආනා.ඔබ පනස්හයේ දරුවෙක් ද?සාම්ප්‍රදායික අර්ථයෙන් ගත්තම මමත් පනස් හයේ දරුවෙක්. බණ්ඩාරනායක ජාතිවාදියෙක් කියලා මං කියන්නේ නැහැ. එහෙත් ඔහු ඉතාම දුර්වල නායකයෙක්. මම ශක්තිමත් නායකයෙක් කියලා කියන්නේ මිනිසුන්ගේ රැල්ලට අනුගත වන නායකයකුට නෙමෙයි. මිනිසුන් වෙනස් කරමින්, ඒ මිනිසුන් යහපත් දිසාවකට ගෙනයන, ඔවුන්ගේ ප්‍රශ්න යහපත් ආකාරයට විසඳන නායකයෙක්. බණ්ඩාරනායක ඒ මොහොතේ තිබුණු භාෂා රැල්ලට යට වුණා. ඒ රැල්ල පිටුපස්සේ ආගමත් තිබුණා. පුළුල් අර්ථයෙන් සලකල බලනකොට අපේ රටේ ඇතිවෙච්ච සිංහල දෙමළ කැරලි දෙකම පනස් හයේ ඛේදජනක ප්‍රතිඵල විදියටයි මං දකින්නේ.පනස් හයේදී සිංහල භාෂාව රාජ්‍ය භාෂාව කිරීම වැරදියි කියල හුඟ දෙනෙක් කියනවා මට ඇහිලා තියෙනවා. නමුත් ඒක විය යුතුව තිබු දෙයක්. මොකද නිදහස ලැබුදා ඉඳලත් පනස් හය වෙනකම් අපේ රටේ තවදුරටත් රාජ්‍ය භාෂාව වුණේ අධිරාජ්‍යවාදීන්ගේ භාෂාව. කියන්නේ ඉංග්‍රිසි.සිංහල භාෂාව රාජ්‍ය භාෂාව වුණාට කමක් නැහැ, ඒ අවස්ථාවේදී දෙමළ ජනතාවට ඒ ගොල්ලන්ගේ භාෂාවෙන් කටයුතු කරන්න ඉඩ දුන්නනම්. අනවශ්‍ය තරමට භාෂාවට නැඹුරු වීම නිසා ඇතිවුණු තවත් භයානක ප්‍රතිඵලයක් තමයි, සිංහල හෝ දෙමළ භාෂාවට පමණක් සීමාවුණු තරුණ පරපුරක් ඇතිවීම. රයිට්. නමුත් නිදහසින් පස්සේ ඉන්දියාවේ එහෙම වුණේ නැහැ. ඔවුන් ඉංග්‍රිසිය බැහැර කළේ නැහැ. උසස් අධ්‍යාපනයේ භාෂාව විදියට ඉංග්‍රිසි තියාගත්තා. මොකද; ඒ රටේ නායකයෝ ප්‍රඥාවන්තයි. අපි විශාල අවුලකට ගියා.අද අපේ විශ්ව විද්‍යාලවල විශාල පිරිහීමක් තිබෙනවා. ඒකට හේතුව ද්විභාෂීය උගතුන් නැතිකම. තනි භාෂාවකට සීමාවීම. විජේවීරගේත් ප්‍රභාකරන්ගේත් පරපුර තනි භාෂාවකට සීමාවුණු පරපුරක්. ආකල්පවල පටු බව, ක්‍රියාකාරකම්වල දැඩි බව කෙරෙහි ඒක බලපෑවා. ඉංග්‍රිසියට ලැබෙන අන්තර්ජාතික වැදගත්කම අපි නොසලකා නොහැරිය යුතුයි.කුඩා කාලයේ ඉඳන්ම කිසියම් සමාජ විරෝධාකල්පයක් ඔබට තිබුණා ද?අවට පරිසරයේ සිද්ධ වෙන දේවල් දිහා නිරීක්ෂණාත්මකව හා පර්යේෂණාත්මකව බලන ගතියක් නම් කුඩා කාලයේ පටන් මගේ තිබුණා.ඔබ 71 කැරැල්ලට එකතු වුණේ කොහොම ද?මම 71 කැරැල්ලට සහභාගි වුණේ නොමේරූ තරුණයෙක් විදියට. එසේම පවතින අසාධාරණ සමාජ ක්‍රමයට විරෝධය පාන්නකු හා විප්ලවය පිළිබඳ ආස්වාදජනක හැඟීම්වලින් කුල්මත් වුණු තරුණයෙක් විදියට මම හිතුවා, යහපත් සමාජයක් සටන් කොට ඇතිකළ යුතු දෙයක් ය කියලා. ඒක එක්තරා ප්‍රමාණයකට බලහත්කාරී දෙයක්. අනෙක අපේ අරමුණු කොයිතරම් උදාර වුණත් ඒවා සපුරා ගන්න අපි යොදාගන්න ක්‍රියාමාර්ග සාහසික නම් එය අවසාන වශයෙන් සමාජ කෙරෙහි ඇති කරන බලපෑම ඉතා විනාශකාරීයි. මට හිරේ ඉද්දි, ඇත්තටම ප්‍රමාද වෙලා හෝ වැටහුණු කාරණාවක් තමයි අපි දිනුවා නම් රට පාලනය කරන්නේ කොහොම ද කියන දේ. මොකද, අපි පොඩි කොල්ලෝ. මට පළමු වතාවට තේරුණා අපි ක්‍රියා කරලා තියෙන්නේ පරිණත විදියට නෙමෙයි කියන එක.ඔබේ කැඩුණු අත දැක්කම ඔබට මොනව ද හිතෙන්නෙ?ඒක ඉතින් බෝම්බයක් හදන්න ගිහින් වෙච්ච අකරතැබ්බයක්නේ. කැරැල්ලක් ගහනකොට කොහෙන් කෙළවර වෙනව ද දන්නේ නැහැ. දැන් ඒ ගැන කනගාටු වී පසුතැවිලි වී ඇති වැඩක් නැහැ. ලාබ අලාබ දෙකම විඳ දරාගන්න ඕන. ඒක තමයි කැරැල්ලක ස්වභාවය.සිංහල කැරලිවලට විතරක් නෙමේ උතුරේ දෙමළ කැරැල්ලට පවා කුල සාධකය බලපෑවේ ය යන්න ඔබේ ජනප්‍රිය මතවාදයක්?ඒක ඇත්ත. මම කුල ප්‍රශ්නය දැන හිටියේ යාන්තමින්. අපේ ගෙදරත් සමහර කුල සඳහා ඉඳගන්න වෙනම පුටුවක් තිබ්බා. වතුර බොන්න දුන්නේ වෙනත් කෝප්පයක. හිර ගෙදරදි මම දැක්ක දෙයක් තමයි කට්ටිය වෙන වෙනම කල්ලි ගැහෙන ස්වභාවය. ඒ ඒ කුලවල අය වෙනම ගෲප් එකක් විදියට හැදුණා. හුඟක් අය අඩු කුලේ අය. කැරැල්ල කෙරෙහි ආවේගයක්.ඇතිකිරීමට බලපෑ සාධකයක් විදියට කුලය ගන්න පුළුවන් බව මට තේරුණා. ඒ විතරක් නෙමෙයි හිරකරුවන්ට පහර දෙද්දි කුලය බල බලා පහරදීමකුත් සිද්ධ වුණා. ඒ කියන්නේ අඩු කුලේ අයට වැඩි ප්‍රචණ්ඩත්වයක් මුදාහැරියා. අපිට හිරේදි පුරවන්න පෝරමයක් දුන්නා. ඒකෙත් කුලය මොකද්ද කියන ප්‍රශ්නය අහලා තිබුණා. කුලය කියන්නේ නොපෙනෙන බලවේගයක්, හැංගි සිට අවුලා තියන, පහර දෙන සාධකයක් ලෙස ක්‍රියාත්මක වන බව මට වැටහී ගිය කාරණයක්. දෙවැනි කැරැල්ලේ දි වුණත් එහෙමයි. ජේ. වී. පී. එක වැඩිපුරම ක්‍රියාත්මක වුණේ අඩු කුලේ අය ඉන්න ගම්වල. උතුරේත් මේකමයි තිබුණේ. ප්‍රභාකරන් වෙල්ලාල කුලේ බොහෝ අය විනාශ කරලා දැම්මා. ඒ අනුව කුලය කියන්නේ අපි නොසලකා හැර තිබෙන වැදගත් සාධකයක්, මේ කැරලිවලට බලපාලා තියෙන කාරණා අනුව.මොකද්ද ඔබේ කුලය?අපි ඒක නොකියා ඉඳිමුකෝ.‍ඔබේ ජීවිතය සපුරා වෙනස් වන්නේ හිරේ ඉද්දි?ඔව්. ඒ කියන්නේ එළියට ආවේ ඇතුළට ගිය මිනිහා නෙමෙයි. හිරේදි වුණු ලොකුම දේ තමයි ආපහු හැරිලා බලන්න මට අවස්ථාවක් ආවා.හිරේ ජීවිතේ කොහොම ද ගතවුණේ?කවද්ද අපි නිදහස් වෙන්නෙ කියලා දැනන් හිටියේ නැති නිසා මට තිබුණු ලොකුම ප්‍රශ්නය තමයි එහෙමනම් කොහොම ද මේක ඇතුළේ ඉන්නේ කියන එක. මට දිවිනහගන්න හිතෙයි කියලත් හිතුණා. ඒ නිසා කාලය ගත කිරීම සඳහා මොනව හරි කළ යුතුයි කියලා මං හිතුවා. මම ක්‍රම කීපයක්ම තෝර ගත්තා. එකක් කියවීම, අනෙක ලිවීම. තුන්වැන්න තමයි චෙස් ක්‍රීඩාව.මොනව ද ඔබ කියවපු පොත්?ඩොස්ටොයෙව්ස්කි, ටෝල්ස්ටෝයිගේ පොත් මම කියෙව්වා නෙමෙයි පතුරු ගැහැව්වා.මාක්ස් වෙනුවට ගාන්ධි ඔබට ආදේශ වන්නෙක් හිරේදි?මම වහාම මාක්ස්වාදය අතහැරියා නෙමෙයි. මම තවදුරටත් මාක්ස් කියවන්න, හදාරන්න පටන්ගත්තා. ඇත්තටම මම මුලින්ම කියෙව්වේ මාඕ, ඊළඟට ට්‍රොස්කි. මට ලොකු අවුලක් ඇතිවුණා. මට හිතුණා මොවුන් හරිම හිස් කියලා. ඒ කියන්නේ ප්‍රායෝගික නැහැ. මම හිරේ ඉඳන් ‘සිළුමිණ’ පත්තරේට ලිපියක් ලිව්වා. මං ඒකෙන් කිව්වේ සෝවියට් දේශයේ කඩා වැටීම වළක්වන්න බැහැ. සමාජවාදි කඳවුරේ කඩා වැටීම වළක්වන්න බැහැ. ඒ වගේම තමයි සමාජවාදී නායකයන්ව වන්දනාමාන කරන ජනතාව එක්තරා අවස්ථාවකදී ඔවුන් දිහා කෝපයෙන් බලන තත්ත්වයක් අනාගතයේදී ඇතිවෙන්න පුළුවන් ය කියලා. ඒ දෙකම සිද්ධ වුණා.ඔබ කියන්නේ මාක්ස්වාදය අද අවලංගු කාසියක්?ඔව්. ඒක අදට වලංගු නැහැ. දැන් ධනේශ්වර නිෂ්පාදන ක්‍රමය ගත්තොත් ඒක ස්වභාවිකවම වර්ධනය වුණු ප්‍රපංචයක්. හැබැයි සමාජවාදය ඒකේ ස්වභාවික ප්‍රතිඵලයක් නෙමේ. ඒක මාක්ස්ගේ ඔළුවෙ තිබිලා හදන්න හදපු ක්‍රමයක්. ඒක කෘත්‍රිම ක්‍රමයක්. ඒ නිසා ඊට දීර්ඝ කාලීනව පවතින්න බැහැ. ඒකයි මං මාක්ස්වාදය බැහැර කරන්නේ.එතකොට ගාන්ධි?ගාන්ධි ප්‍රායෝගිකයි. ඔහුට පුළුවන් වුණා ජාති වශයෙන් ආගම් වශයෙන් කුල වශයෙන් බෙදී හිටපු ජනකායක් එක්සත් කරන්න. ඒක බොහොම ශ්‍රේෂ්ඨයි.ඇයි අපේ රටේ ගාන්ධි කෙනෙක් පහළ නොවුණේ?ඒක බරපතළ ප්‍රශ්නයක්. අපි පුංචි රටක්. ඒ නිසා ද කියල කියන්න මං දන්නේ නැහැ. අපිට ශ්‍රේෂ්ඨ නායකයෝ නැහැ. හිටියේ පුංචි නායකයෝ. ඉන්දියාවේ හැම ජන නායකයෙක්ම එක පොතක් හරි ලියලා තියෙනවා.ඇයි බණ්ඩාරනායක ලියලා තියෙන්නෙ?ඒ රහස් පරීක්ෂක කතා. මම කියන්නේ තමන්ගේ තිබෙන දැක්ම ප්‍රකාශ කරන්න ලියපු පොත් ගැන.අනගාරික ධර්මපාල තුමාට ගාන්ධි කෙනෙකු වීමේ විභවය තිබුණා නේද?අපේ බෞද්ධ පුනර්ජීවන ව්‍යාපාරය තුළ මට පෙනෙන ලොකුම අඩුව තමයි, නායකයෙකු නැතිවීම. ධර්මපාලව නායකයෙකු වශයෙන් පිළිගත්තේ නැහැ. ඒකනේ විදේශිකයකු වූ ඕල්කට් නායකයා කරගත්තේ. ධර්මපාල ගැන විවේචනයක් තිබුණා. ඔහු ශුද්ධ ගොවිගමේ කෙනෙක් නොවීමත් මෙතැනදි ප්‍රශ්නයක් වුණා. ධර්මපාලට මේක තේරුණා. ඒ නිසා තමයි ඔහු මේ රටේ මැරෙන්නෙත් නැහැ, ආයේ මේ රටේ ඉපදෙන්නෙත් නැහැ කියලා කිව්වේ. තවත් මම දකින දෙයක් තමයි ධර්මපාලගේ ඉඳන් ගුණදාස අමරසේකර දක්වා හෝ බණ්ඩාරනායකගේ පටන් විජේවීර දක්වා හෝ සිංහල බෞද්ධ අනන්‍යතාවක් එක්ක අවිවේචනාත්මක අනුගත වීමක් තියෙන්නේ.සිංහල බෞද්ධ අනන්‍යතාව තුළ ඉතාම ශක්තිමත් හොඳ ලක්ෂණ තිබෙනවා වගේම ඉතාම දුර්වල, මලකඩ ලෙස සැලකිය හැකි ලක්ෂණත් තිබෙනවා. අමරසේකරට නැහැ ධර්මපාල ගැන සාධාරණ විවේචනයක්. තියෙන්නේ අවිවේචනාත්මක අගය කිරීම විතරයි. අද සිංහල බෞද්ධයන්ට තිබෙන ලොකුම අභියෝගය තමයි ලෝක අවශ්‍යතාවන්ට අනුකූලව වෙනස් වීමට නොහැකි වීම. අපි පෙනුමෙන් නවීනයි කිව්වත් අභ්‍යන්තරික වශයෙන් ඉන්නේ වැඩවසම් සමාජයේ. අවාසනාවකට වගේ අපේ නායකයෝ සිංහල බෞද්ධකමත් එක්ක අනන්‍ය වෙන්න උත්සාහ කළා මිසක් සිංහල බෞද්ධ මිනිස්සු හරි මාර්ගයට ගෙනියන්න උත්සාහ කළේ නැහැ. ඔවුන්ගේ විඥානයේ බැඳිලා තියෙන මලකඩ කඩන්න උත්සාහ කළේ නැහැ.ගාන්ධිත් එක්ක බලද්දි ධර්මපාල ජාතිවාදියෙක්?ඔව්. අධිරාජ්‍ය විරෝධයට වැඩිය ඔහු තුළ තිබුණේ මුස්ලිම් විරෝධය; ක්‍රිස්තියානි විරෝධය. ඔහුගේ දර්ශනය ජාතිය තවදුරටත් භේද කිරීමට හේතු වුණා මිසක් ජාතිය එක්සත් කිරීමට හේතු වුණේ නැහැ. ඒ පිළිබඳ පුළුල් හා නිර්මාණශීලි ඉදිරි දැක්මක් ඔහුට තිබුණේ නැහැ.තුවක්කුවට, ග්‍රෙනේඩ් බෝම්බවලට වඩා පුවත්පත, පොදුවේ ජනමාධ්‍ය වැදගත් ය කියන හැඟීම ඔබ තුළ ඇතිවන්නේ කොහොම ද?හොඳ දෙයක් වුණත් මහජනයාගේ එකඟත්වයක් නැතුව, ඔවුන්ගේ කැමැත්ත නැතුව බලහත්කාරයෙන් ඔවුන් මත පටවන්න යෑම සහාසිකයි. අපිට කරන්න පුළුවන් දේ තමයි මහජනයාට විචාර බුද්ධිය ලබාදීම. තීරණ ගැනීමට අවශ්‍ය බුද්ධිමය වටාපිටාවක් සකස් කර දීම. ඒකට පාවිච්චි කරන්න පුළුවන් එක් ශක්තිමත් මාධ්‍යයක් තමයි පුවත්පත. හිරේ හිටපු කාලේ ඉඳන්ම මගේ හීනයක් වුණා පත්තරයක් හරි සඟරාවක් හරි පටන්ගන්න එක.ඔබ තුළ ලේඛකයෙක් හිටිය බව ඔබ හඳුනගත්තේ කොහොම ද?ලියන්න පුළුවන් කියන ආත්ම විශ්වාසය මට තිබුණා. හිරේ ඉද්දිත් මම ලිව්වා. විශේෂයෙන් ‘ඇත්ත’ පත්තරේට. එතකොට මට ‘ඇත්ත’ කර්තෘ බී. ඒ. සිරිවර්ධනත් එක්ක දැනහැඳුනුම්කමක් තිබුණේ නැහැ. මම ‘අඳ ගොවිතැනේ අභියෝගය’ කියලා පොතකුත් ඒ කාලේ ලිව්වනේ.හිරෙන් නිදහස්ව පැමිණීමයි ‘රාවය’ සඟරාව පටන් ගැනීමයි අතරතුර කාලයේදී ඔබ මොනව ද කළේ?ඒ කාලේ මම පොඩි රෙස්ටුරන්ට් එකක් කළා, ගාල්ල පැත්තේ. ක්‍රියාකාරි දේශපාලනයට එන්න මගේ වුවමනාවක් තිබ්බෙ නැහැ. කලින් කිව්ව වගේ මට වුවමනා වුණේ ජනතාව දැනුවත් කිරීම.ජනතාව බුද්ධිමත් කිරිමක් මාධ්‍ය ඔස්සේ ඔබට කරන්න පුළුවන් වුණා කියල ඔබ හිතනව ද?අපි කරන්නේ බීජ වැපිරීම. එයින් ගෙඩි එන්නේ නැහැ එකපාරට. පස්සෙ තමයි එන්නේ. සමාජ විපර්යාස වහාම එන්නේ නැහැ. හැබැයි හිටපු ගමන් පුපුරන්න පුළුවන්. තමන් කියවපු දේ තේරුම් අරගෙන ඒවා වෙනස්කම් සඳහා තමන්ගේ ඥානය පාදා ගනිමින් හේතුවක් කරගත්තොත් තමයි ඒ විපර්යාසය ඇතිවෙන්නේ.ඔබට සාපේක්ෂව ඔබ සුනිල් මාධව ප්‍රේමතිලක දිහා බලන්නේ කොහොම ද? මොකද එයත් විකල්ප පත්තරකාරයෙක්නේ.හිත හොඳ මනුස්සයා. හැබැයි අනවශ්‍ය තරමට ආවේගශීලියි. තමන් දරන මතය ඕනෑවට වඩා ඔළුවට අරන් ක්‍රියා කරන්න යනවා. අනෙක විනය පාලනයක් නැහැ. අජිත් සමරනායකත් එහෙමනේ හිටියේ. මොනතරම් දක්ෂයෙක් ද? නිකරුණේ ජීවිතය විනාශ වුණා.ඔබ එහෙම පොඩි ඩ්‍රින්ක් එකක් ගන්නෙ නැද්ද?ගන්නවා. හංගන්න දෙයක් නැහැ. ඒක ඇත්තක්. හැබැයි මං වෙරි වෙන්න බොන්නෙ නැහැ.මොනව ද වර්ගය?කසිප්පු හැරුණුකොට ඕන දෙයක්.මත්පැන් පානය නරක දෙයක් විදියටනේ සමාජය දකින්නෙ?ඔව්. මේක මගේ ජීවිතයේ නරක පුරුදු දෙකෙන් එකක්. අනෙක දුම්බීම. හැබැයි මං අඩියක් ගහන්නේ පඩි සල්ලිවලින් නෙමේ. පොත්වලින් ලැබෙන අතිරේක ආදායමෙන්. මම මුළු පඩියම වයිෆ්ට දෙන කෙනෙක්.ඔබ අවදානමට බය නැති පත්තරකාරයෙක් විදියටයි මම දකින්නෙ?හැම දෙයකම වටිනාකම තීන්දු කරන එක් සාධකයක් තමයි අවදානම. ඕනෑම දේක අවදානමක් තියෙනවා. ව්‍යාපාරයක වුණත් එහෙමනේ. ලෝකයේ හුඟක් දේවල් කරල තියෙන්නේ මේ අවදානම ඥානාන්විතව භාරගන්න සූදානම් වුණු අය. පසුගිය භීෂණ සමයේ මට කොයි පැත්තෙන් ටී 56 එල්ල වෙයි ද කියන ප්‍රශ්නයට මට මුහුණ දෙන්න සිද්ධ වුණා. එක පැත්තකින් ආණ්ඩුව. අනෙත් පැත්තෙන් ජේ. වී. පී. එක. මොකද, මේ දෙපැත්තෙන්ම මට නියෝග ලැබුණා. ඒත් මං ඒ නියෝග එකක්වත් සතේකට ගණන් ගත්තෙ නැහැ. මොකද, මං දැනන් හිටියා ජීවිතේ තාවකාලිකයි. අපි කොහොමත් මැරෙනවා. මම කලබල වුණේ නැහැ. මං හැංගුණේ නැහැ. මං මගේ සාමාන්‍ය දින චර්යාව වෙනස් කළේ නැහැ. ඒත් මට කිසි දෙයක් වුණෙත් නැහැ.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=ay1312081</link>
    <topic>නිහඩතාව විඳින්න සිංහරාජයට යන්න</topic>
    <author>අරුණි මුතුමලී  </author>
    <content>ශ්‍රී ලංකාවේ පරිසරවේදීන් සුළු පිරිස අතරින් ප්‍රමුඛස්ථානයක සිටින මහාචාර්ය සරත් කොටගම අද අප සමඟ ඔහු මෙරට දුටු ලස්සනම ස්ථානය පිළිබඳ තොරතුරු පවසයි.මේ රටේ විවිධ ස්ථාන වරින් වර අනේක හේතු නිසා වෙනස් වී ගිය අයුරු සසඳන්නට තරම් මතකයක් ඔබට තිබේද? යාපනයේ තල් අරණ මීට වසර හතළිහකට පෙර ඔබට මතකද? ඒ වා අද දකිනවිට ඔබට දැනෙන්නේ එදා සුන්දරත්වයමද? උතුරේ තලෛ මන්නාරමේ වැලි කඳු, දකුණේ කෙළවර පිහිටි යාල යාය2 පහළ අවුරුදු දස ලක්ෂ 160 වැඩි තෘතීයික යුගයේ පරණ පාෂාණ සහිත මිනිහා ගල් කන්ද, රට වටා වෙරළ, හුම්මානය, දර්ශනීය කඳුකරය,හෝර්ටන් තැන්න, අවාරෙට සිරිපා අඩවියේ ලස්සන, කලාවැවේ මෝයේ කඩොලාන වේදිකාව, තම්බපණ්නියේ තඹවන් වැල්ල, පොම්පරිප්පුව, සිංහරාජය? එදා සිට අද වන විට මේ දසුන්වල වෙනසක් වී තිබේද කියා ඔබට කවදා හෝ දැනුණාද?මහාචාර්ය සරත් කොටගමට නම් ඒ බොහෝ දේවල් වෙනස් වී ඇති අයුරු ඉතා හොඳින් මතකය. ඒ ඔහු නිරන්තර පරිසරය සමග වෙසෙමින් මිනිසාත් සොබා දහමත් අතර සබඳතාව මනාව අවබෝධකරගෙන සිටින බැවිනි. හය හතර තේරුණු දා සිට කැළෑ ආශ්‍රිත පරිසරයේ සුවය විඳින්නට ආශා කළ ඔහු පාසල් නිවාඩුවේ දී පැල් රකින්නට අමතක කළේ නැත. ඒමතකය ඔහු අවදි කළේ මෙසේය.“අපට කැලේ හුරු පුරුදුයි. කවදාවත් කැලේක තනි වුණාය කියා බයක් ඇති වෙලා නැත්තෙ අපි ඒකට බද්ධ වෙලා නිසා. බිබිල කොටගම අපේගෙවල් වටේ කැළෑව. අපේ හේන් කුඹුරුවල නැත්නම් අනුන්ගේ හේනක් හරි අපි රකින්න යනවා. පනස් ගණන්වල පැල් රැකිල්ල කියන්නේ අමුතු දෙයක් නෙවෙයිනේ. අනෙක ඉස්කෝලේ දි වුණත් පන්ති කාමරයට වඩා මම හිටියේ දොළ පාරේ. “බණ්ඩාරවෙල ගුරුතලාව හා ගල්කිස්ස ශාන්ත තෝමස් විදුහල්වලින් ද එකල සැපැයූ පරිසර හිතකාමී පසුබිම ඔහු මතක් කරන්නේ කෘතඥ පූර්වකවය.“පාසල්වලින් අපට ඒ පසුබිම තනා දුන් නිසයි පරිසරයට මේ තරම් බැඳුණේ. එය අද වන තුරුත් අපේ ජීවිතවලට බලපා තිබෙනවා.1969 වසරේ මම විශ්ව විද්‍යාලයට ඇතුල් වුණත් සමඟම සිංහරාජය රැක ගැනීමෙ රැල්ලට, වන සත්ත්ව හා සොබා සංරක්ෂණ සංගමයට එක් වුණා. ජනතා සහභාගීත්වය ඇතුව ලංකාවේ මතුවුණු විශාලතම පරිසර රැල්ල එය විය යුතුයි.ඒ කාලෙත් අපි හොරෙන් සිංහරාජෙට රිංගා තිබෙනවා.මැණික් ගැරීම් ආදී තහනම් කටයුතු අල්ලා දී වන නිලධාරීන් සමඟ වනය රැක ගන්න අප කටයුතු කළා. අදටත් මට විවේකයක්, සහනයක්, නිදහසක් අවශ්‍ය විට යන්නේ සිංහ රාජයට.“මහාචාර්ය කොටගම තමන් කැමතිම ස්ථානය ගැන පවසන්නට වූයේ එසේය. ලංකාවේ අස්සක් මුල්ලක් නෑර වසර හතළිහකටත් වඩා කාලයක් සංචාරයේ යෙදී ඇති මුත් සිංහරාජයට ඔහු බැඳෙන්නේ විශේෂ හේතුවක් නිසාය.“ එදා මා අත් දුටු දේවල් අනුව මේ තරම් ලස්සන රටේ හොඳම තැන මෙයයැයි කියන්න මට බැහැ. ඒ වගේම මට දුකයි අද ඒ ලස්සන අපට දකින්න නැති කම ගැන. උතුරේ අද තල් ගස් නැති නිරුවත් බවක් පේනවා, හුම්මානයේ නොඉඳුල් ගතිය අද දැනෙන්නේ නැහැ. අනෙක් තැන් වුණත් එහෙම තමයි. එය දුකක් වගේම නොවැළැක්විය හැකි හේතුවක් බවයි මගේ පෞද්ගලික හැඟීම. ඒ ඍණාත්මක දේ අතර සිංහරාජයේ වූ වෙනස ධනාත්මකයි. ““1980දි සිංහරාජය රැකීමට අපි පස් දෙනෙක් බඩු මූට්ටුත් පටවාගෙන හට් එකක් ගහන්න යද්දි දොර දෙකේ බසයක් කිලෝ මීටර 23ක් ඈත සිංහ ගලට යන්න පුළුවන් තරම් හොඳ පාරවල් තිබුණා. අද ජීප් රථයකට විතරයි යන්න පුළුවන්. නමුත් ඒ නිසාම අසූව දශකයේ විශාල කොටන් අදින්න යොදාගත් පාරවල් නිසා පස් ඇවිස්සී මඩ වුණු දිය කඳුරු ආදිය අද නැහැ. එය යහපත් වෙනසක්. ද්විතීයික ප්‍රතිවර්ධනය නිසා කැළෑව වැහිලා අඳුරු වෙලා, වෙනස් ම ස්වරූපයක් දකින්න තිබෙන්නේ. එහෙත් එදා වගේ ම අදත් වනයේ ඇති ගුප්ත ස්වභාවය නිහඬ බව ඒ අයුරින් ම අත් විඳින්නට පුළුවවන් වීම අනෙක් තැන් හා සසඳද්දී ගෙන එන්නේ සතුටක්. ඒවගේම මගේ පර්යේණ කටයුතු හා සංරක්ෂණයට උර දීම යන හේතු නිසා නොබිඳෙන බැඳීමක් මට සිංහරාජය සමඟ තිබෙනවා.“ඒ බැඳීම සිංහරාජයේ රහස් සොයන්නට තරම් ඔහු උනන්දු කළේය. කැලේ රහස් සොයන්නට අප කවුරුත් දන්නා මාර්ටින් සීයා සමඟ ද දින සති මාස ගණන් දිවා රෑ නිදිවරාගෙන බලා සිටියේය."මාර්ටින් සීයා ඇවිදින පුස්තකාලයක් වගේ. ඔහු සමඟ කැලේ ඇවිදිද්දී අමුතුම අත්දැකීම් වගේම ආස්වාදයක් ලැබෙන්නේ. දවසක් මාර්ටින් සීයයි මමයි අපේ පර්යේෂණ මධ්‍යස්ථානයේ ඉද්දී මහ රෑ අපට ඈත නිල් පාටට හුරු සුදු මහා දීප්තිමත් එළියක් පේන්න ගත්තා. මුළු කැළයම ආලෝකවත් වෙලා වගේ. මට නම් හිතාගන්න බැරි වුණා මොකක්ද? කියලා. හරියට පිට සක්වලින් යානයක් ගොඩ බස්සලා වගේ. අපි ඒ එළිය ඔස්සේ ඉදිරියට ම ගියා.මුලා වැල්ල, හල්මණ්ඩිය දොළ කිට්ටුවදි පත්තරයක් කියවන්න පුළුවවන් තරම් ආලෝකයක් තිබුණා. මාර්ටින් සීයා නම් දැනගෙන හිටියා ඒ මොකක්ද කියලා. පසුව බලද්දි එතැන පුස් තට්ටුවක් යායට තිබුණා. හතු මණ්ඩියේ බීජ පිටවන අවස්ථාවෙදි තමයි ඒ එළිය නිකුත් කර තිබෙන්නේ. පැය දෙකකට විතර පසු එළිය ක්‍රමයෙන් අඩු වෙලා නැති වෙලා ගියා. පසුව එවැනි දේ මම පුස් බැඳුණු උණ ලී ආදියේ ඉතා සුළු වශයෙන් දැක තිබුණත් අර තරම් එළියක් අද වනතුරු අත් දැක නැහැ."ඒ අත්දැකිම් කොපමණ තිබුණත් සිංහරාජයේ ඔහු කැමතිම ස්ථානය කැළයට ඇතුළු වන තැන සිට කිලෝමීටර දෙකක් පමණ ඇති එළි මහන් තීරයයි. එයට හේතුව වැඩි වැඩියෙන් කුරුල්ලන් නැරඹීමට නම් සිටිය යුත්තේ ගණ කැලයේ නොවීමය.කුරුලු රංචුවලට මහාචාර්ය කොටගමගේ විශේෂිත යෙදුමක් ද තිබේ."කුරුලු නඩ, ඔවුන්ගේ විශේෂිත හැසිරීම් ගැන සොයන්න ආශාව ඇති වුණේ සිංහරාජය රැක ගැනීමට ගිය මොහොතේ සිටයි. ඒ පර්යේෂණවල ප්‍රතිඵලදායී අවස්ථා වුණේ අපේ රටේ වඳ වී යාමේ තර්ජනයට ලක් වූ කැලයේ වර්ණවත්ම කුරුල්ලා වන කැහි බෙල්ලා ගැන චමින්ද සිසුවා කළ පශ්චාත් උපාධිය අධීක්ෂණය ට අවස්ථාව ලැබීමයි. කැහි බෙල්ලාගේ ජීවන රටාවේ හැසිරීම් හා පැටවුන් හදා වඩා ගන්නා ආකාරය හා ඒ කුරුල්ලාට දැන් එතරම් තර්ජනයක් නැති බව පර්යේෂණ ඔස්සේ තහවුරු වුණා. ඊට පසු ඇමරිකානු සිසුවෙකු කුරුල්ලන් පිළිබඳ කළ පශ්චාත් උපාධියක් ද අධික්ෂණය කළා."කුරුල්ලන් දකින්නට ලැබෙන මේ ප්‍රදේශයේ සුවිශේෂී අත්දැකීම් ඔහු සතුය."කුරුල්ලන් ගැන හොඳ දැනීමක් තිබුණු අප අතරින් වියෝ වූ පී.බී. කරුණාරත්න සමඟ වරක් අප පර්යේෂණ මධ්‍යස්ථානයේ සිටින විට දැඩි නිශ්ශබ්දතාවයෙන් පිරුණු කැළෑව දෙවනත් කරන මහා ඝෝෂාවක් ඇහෙන්න ගත්තා. එය වෙස්මේන් හන්දිය පැත්තේන් කියලා අපට දැණුනා.අප ළඟට ගියා. එතැනදි ඒ ඝෝෂාව කන් අඩි පුපුරන තරම්. කවුද ඒ මහ හඬින් කතා කරන්නේ? කුරුලු නඩයක්."" ඒ නඩයේ ප්‍රධාන වර්ගය රතු දෙමලිච්චා. උන් 125කට වඩා අපට ගණන් කරන්නට හැකි වුණා. වත රතු මල් කොහා, හිස අළු දෙමළිච්චා, කහ ඇස්බැමි ගලුගුඩුවා, සිලුවන් කවුඩා වගේ අපේ ආවේණික කුරුල්ලන් දෙතුන් සියයක් පමණ එක් වෙලා ආ ගිය තොරතුරු විමසනවා. විනාඩි තිහ හතළිහක සතුටු සාමීචියකින් පස්සේ ටිකෙන් ටික හඬ සමනය වුණා. එක එක පිරිස් එක එක පැත්තට ඉගිලුණා. ඒ එක්කම දැඩි නිශ්ශබ්දතාවක් පැතිරෙන්න ගත්තා. එවිට දැණුනේ මහ අමුතුම හැඟීමක්. "ඔහු එය පැවසුවේ මේ මොහොතේ ඒ අත්දැකීමට මුහුණ දෙන්නාක් මෙන් දෙනෙත් පියාගෙන මොහොතක නිහඬ බවක් රකිමින්ය. කුරුල්ලන්ගේ රස රහස් අතරින් ඔවුන්ගේ සංයුතිය, ගමන් කරන ඉසව්ව, කාලය අනුව වන වෙනස්වීම් හා කුරුලු භාෂාව හෙවත් සන්නිවේදන ක්‍රම සොයා ගැනීමට සිංහරාජයේ මේ ඉසව්ව මනා තෝතැන්නක් බව මහාචාර්යවරයා ගේ කතා අනුව පැහැදිලි වේ. එසේම සොබා දහමෙන් අප වෙනස් යැයි සිතුව ද අනෙක් සතුන් මෙන්ම අප ද සොබා දහමේ කොටසක් බව අවබෝධ වන්නට නම් ‍කුරුල්ලන් සමඟ යාළු මිත්‍රකම් පැවැත්වීම හොඳ ක්‍රමයකි."කුරුලු නඩ එක්ක මිතුරු වෙන්න හරි ලේසියි. සාමාන්‍යයෙන් උන් උදේ පාන්දර වැඩ රාජකාරි පටන් ගන්නවා. කරුයි මායි තීරණය කළා ඒ එක් නඩයක් සමඟ ගිහින් විස්තර බලන්න. නඩය සමඟ දිගටම හිටියොත් පැය දෙක තුනකදි ඒ අය හිතන්නේ අපිත් ඔවුන්ගේම පිරිසක් කියලයි. එහෙම වෙන්නේ හැබැයි අපි වැඩිය සද්ද බද්ද නොකර හිටියොත් තමයි.Sri Lanka ashy headed laughing thrush" අපි ගිය නඩය දවල් 11-12 වෙද්දි තීන්දු කළා ටිකක් විවේක ගන්න. අපිත් පර්යේෂණ මධ්‍යස්ථානයේ වම් පැත්තේ ගල් තලාවක ගිමන් අරිමින් සිටියා. ටික වේලාවකින් රතු දෙමළිච්චෝ ඇවිත් කරුගේ ඔළුවේත් වැහුවා. කවදාවත් එය අමතක වන්නේ නැහැ. අපි ඒ ගමන නතර කළේ උන් කොස්කුලනේ හෙලේ ගියාට පස්සෙයි."ලෝක උරුමයක් වූ සිංහරාජයේ දහසකුත් එකක් දර්ශනීය තැන් අතරින් දකින ලස්සනට වඩා ඇසෙන ලස්සන ගැන මහාචාර්ය සරත් කොටගම මෙසේ පවසමින් සිය අත්දැකීම් විස්තරය නිමා කළේය."කොටි වලසුන්, කෘමීන් වගේම කුරුල්ලන් ආදීන්ගේ ශබ්දය කැළයක ගුප්ත බව වරෙක ඇති කරනවා වරෙක නැති කරනවා. ඒ වගේම වනාන්තරේ තිබෙන වටිනාම දෙය තමයි නිශ්ශබ්දතාවය. ඒ ගුප්ත වින්දනය කැළයක දී මිස වෙන කොතැනකදීවත් අපට ලබන්න බෑ."අරුණි මුතුමලී  Sri Lanka blue magpieSri Lanka red faced mal kohaකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=ay1312082</link>
    <topic>සත් වසක්</topic>
    <author/>
    <content>කඳුළු පදවැල් වෙලා දෙතොළඟට වැටී ගී පද මුමුනාවි... මා ඔබේ වුවත්... ඔබ මගේ නොවී දුරකාවී... නුඹේ ඔය රුව මගේ හදවිලේ සක්මනට සත් වසරක් ගතවුණි...  හොරණපී. මධුෂාණිමඟහැර යන්නෙ ඇයි ඉතින්? ඔබ දකින විටදි මා හද ගැහෙයි ඉතින් මසිතෙහි පැසවමින් තිබෙනා දෙය පැවසුමට එනවිටදි ඔබ මා සිත අවුලා මඟහැර යන්නෙ ඇයි ඉතින්...?  බිංගිරියේඑම්.පී. නිල්මන්ති චමත්කාරිසෙන්ට් පවුඩර් හලාගෙන ලිප්ස්ටික් කියුටෙක්ස් උලාගෙන වටිනා කියන ඇඳුම් ආයිත්තම්වලින් හැඩවෙලා ලක්ෂ ගණන් වටිනා සුඛෝපභෝගී වාහනවලින් මාව බලන්න ආපු පිරිස ආවෙ ශෝකය බෙදා ගන්න ද?මගේ උත්පත්තියේ සිට මරණය දක්වාම කියපු කරපු දේවල් හොඳ නරක ගැන කියමින් සමහරු ගුණ වර්ණනා කරන හැටි ඇහුණාම මට පෙට්ටියෙ ඉඳගෙනම බඩ අල්ලාගෙන හිනාවෙන්න හිතුණා. හරියටම වාද බයිල තරගයක් වගෙයි නේද? මේ අය මේ කියන්නේ මා ගැන ද නැත්නම් වෙන කවුරුවත් ගැන ද කියල මට පොඩි සැකයකුත් ඇතිවුණා. ඒක නිසා මම අමාරුවෙන් හිනාව තදකරගෙන පෙට්ටිය ඇතුළට වෙලා හිටියා.මම අසනීප වෙලා එකතැන් වෙලා අවුරුදු තුනයි මාස තුනක් හිටියා. ඔය කිසි කෙනෙක් මට සත පහකින් උදව්වක් කළා ද? බේත් උගුරක්, කන්න වේලක් ගෙනත් දුන්න ද? අඳින්න වස්තරයක් ගෙනත් දුන්න ද? ඒ දවස්වල මාව බලා කියා ගත්තේ මේ අහල පහල ඉන්න කොල්ලො කුරුට්ටෝ ටික විතරයි. උනුත් නොහිටින්න මම මීට ගොඩක් කලින් මැරෙන්නෙ. අනේ උන්ට සමන් දෙවි හාමුදුරුවන්ගෙම පිහිට ලැබෙන්න ඕනෙ. ඔයාලගෙ හිත මිත්‍රයො මගේ දෙන තියාගෙන රෑට රෑට දවස් කීයක් සුදු කෙළිය ද? මම මැරුණට මේ දවස් ටිකේම ඔයාලා කරපු විගඩම් සේරම හොඳට බලාගෙන හිටියෙ. ඒව දකින කොට ඇහෙනකොට මට මා ගැනම දුකයි දුවේ, පුතේ.මම දැක්ක පත්තරවල පිටු ගණන් මගෙ ලොකු පින්තූර දාල නිවන් සැප ලැබේවා කියල ලොකුවට දාල තියෙනවා. ඔයාල හිතන්නෙ මේ උම්බලකඩ සීයක් සල්ලි දීල කඩෙන් ගන්නවා වගේ නිවන කියන එකත් සල්ලිවලට ගන්න පුළුවන් දෙයක් කියල ද මගෙ පුතේ, දුවේ.ඒ විතරක් නෙවෙයි රේඩියෝ එකෙන් මට ඇහුණ ඔයාලගේ තාන්න මාන්න ගැන ප්‍රසිද්ධිය ගැන පුරාජේරුව ලොකුවට කියපු රඟ. මගේ මරණය ඔයාලගේ තරාතිරම ප්‍රසිද්ධිය පෙන්වන්න යාළුවො එක්ක කාල බීල විනෝද වෙන්න හොඳ අවස්ථාවක් උදා කරල දුන්න නේද මයෙ දුවේ පුතේ. මට නිවන් යන්න ඒ පිනම මදැයි නේද?මම දැක්ක මම ජීවිතේට නොදැකපු ඈයො මගේ දෙනට වැඳ වැඳ ආචාර කරනවා. කඳුළු හලනවා. මට නැගිටලා ඔහේල කව්ද? කොහේද? කියලා අහන්න හිතුණ වාර නම් අනන්තයි, අප්‍රමාණයි. ඒත් ඉතින් ඔයාලට අවැඩක් නපුරක් අගෞරවයක් කරන්නෙ මක්කටෙයි කියල. මම පෙට්ටිය ඇතුළටම වෙලා සද්ද නැතිව හිටියා.මගේ ගුණ විතරක් නෙවෙයි මට සලකපු හැටිත් කිය කියා කවුරු හරි ආපුවාම මහා හයියෙන් අඬපු ඔයාලගේ කාන්තා පාර්ශ්වයේ කට්ටිය දැක්කාම පෙට්ටියෙ හිටපු මටත් ඇඬුණා.මම වෙනුවෙන් වියදම් කරලා දාන මාන කරන්න ඕනෙ නැහැ. මම ජීවතුන් අතර ඉන්න කාලේ කරපු හොඳ දේවල් පින් දහම් හොඳටම ඇති මට හොඳ ලෝකෙකට යන්න. වෙන දෙයක් ඕනෙ නැහැ ඔයාලගේ ඇස් පාදපු පිනම මට ඇති දිව්‍ය ලෝකෙ යන්න. ඔයාල යන ලෝකෙකට වැඩක් වෙන්න කියල පිනක් දහමක් කරගත්තොත් තමයි ඔයාලට හොඳ.ඔයාල මගෙ දරුවො වුණාට ඔයාල දන්නෙ නැහැ නේද මම ඔත්පල වෙලා එකතැන් වුණේ කොහොමද කියලා. ඒකත් එහෙනම් අද මම ඔයාලට කියන්නම් හොඳට අහගන්න.ඔයාල හොඳට ඉගෙන ගෙන ලොකු ලොකු රක්ෂාවල්වලට ගිහිල්ල රටේ ලොකු ලොකු සල්ලිකාර ප්‍රභූ පවුල්වලින් ආවාහ විවාහ කරගෙන නගරයේ සුවිසල් මන්දිරවලට වෙලා සුරසැප විඳිමින් හිටිය කාලේ මම ‍ගමේ මගේ මුල් ගෙදර ඒ කියන්නෙ ඔයාලගේ කටුමැටි ගහපු පොල්අතු හෙවිල්ලපු දුප්පත් මහගෙදර මම තනි වුණා. එක දවසක් මට ඉවසගන්න බැරි තරම් කුසගින්නක් දැනුණා. කඩේකට ගිහිල්ල මොනවා හරි අරගෙන කන්නවත් මගේ අතේ එදා පිච්චියක් තිබුණේ නැහැ. බැරිම තැන මම දොරකඩ කුන්දිරා ගහට ගොඩ වුණේ කුසගින්නට වෑවර ගෙඩියක් කඩාගෙන බොන්න හිතාගෙන. නමුත් මගේ අවාසනාවට පය ලිස්සල ගහපල්ලට වැටුණා. ගමේ කොල්ලො කුරුට්ටෝ ටික එකතු වෙලා මාව එදා ඉස්පිරිතාලෙට ගෙනිච්ච. ඒත් එදා ඔයාල කවුරුත් මාව බලන්න ආවෙ නැහැ. ඒ වෙන මොකවත් නිසා නෙවෙයි තාත්ත ගස් නගින මිනිහෙක් කියල ඔයාලගේ වැදගත් නෑදැයො යාළුවො ඔයාලට පලිච්චි කරයි කියල හිතලා බව මම හොඳටම දන්නවා. ඒ ගැන ඔයාලත් එක්කල මගෙ කිසිම තරහක් නෑ. එහෙව් එකේ අද මොකටද දුවේ, පුතේ මට බොරු ගරු සැලකිලි නම්බුනාම.මේ තරම් මට ආදරය කරන ගරු කරන දරු මුනුපුරන්, මිනිබිරියන් ඉන්නවා කියලා ජීවත් වෙන කාලෙ මට තේරුණා නම් ලෝකයේ වාසනාවන්තම තාත්ත මම වෙනවා සිකුරුයි. .අවිස්සාවේල්ලේපියසෝම රුද්‍රිගුමළහිරු බසින සැදෑ යාමයේ අවරට යන මගෙ හදවත ක්ෂිතිජ ඉමෙහි නිරන්තරයෙන් ඔබ සොයා හෙම්බත්ව අහිමි පෙම ගැන යළි යළිත් සිහිකරවා‍ මා නෙතු හඬවාලයි මේ සසර පු‍රාශ්‍රී ජයවර්ධනපුර සරසවියේටී. චමෝදා මධුමාලි තිරිමාන්නකිසි ලෙසකින් දැක්මට රූපයක් හැඩයක් මෙලෙස බව දැක්විය නොහැකි දන්නා රිසි තැනකට ක්ෂණයකින් යා හැකි ඉතා සියුම්ව තමන් කැමැති දෙයක් නතු කර ගත හැකි අවිඥාව - සවිඥාව මෙහෙයවන ඉටු දෙවියාහැඳලඅ.ද. සුනිල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=ay1312083</link>
    <topic>හැට ගණන්වල ඇඳපු චුට්ටයි චුට්ටියි අදත් ඩෙල්ටා ටොෆියේ ඉන්නවා</topic>
    <author>ඉනෝකා සමරවික්‍රම</author>
    <content>- ගුණසිරි කොළඹගේඋපාලිගේ ගෙදර තිබුණු පරම්පරාගත මුද්දේ ලකුණ තමයි උපාලි ගෲප් ලෝගෝ එකට ගත්තේපින්සල ඔහුගේ ජීවිතයයි.විවිධ වර්ණ යොදා ඔහු නිර්මාණය කරන නිර්මාණ ඔහුගේ නිසග දක්ෂතාව පෙන්වා දෙයි. ඔහු සිය දස්කම් මතු කරන්නට විවිද චිත්‍ර තරග ඉවහල් කැර ගත්තේ ය. ඒ සෑම තරගයකින්ම පාහේ ඔහුට මුල්තැන ලැබිණි. මුල්කාලයේ දැන්විම් සමාගමක් සමඟ එක්ව වෙළෙඳ ලාංඡන නිර්මාණය කළ ඔහු වර්තමානයේ වෙළෙඳ ලාංඡන නිර්මාණය කරන්නේ තනිවමය. සිය නිර්මාණ මඟින් ජන මනස පුබුදන්නට සමත් වූ ඔහු චිත්‍ර ශිල්පි ගුණසිරි කොළඹගේය. නෙත පැහැර ගන්නා වෙළෙඳ ලාංඡන නිර්මාණය කරන ශිල්පින් අතර ගුණසිරි අද මුල් පෙළේ සිටින්නෙකි.ඔහු ගුණසිරි කොළඹගේ. චිත්‍ර ශිල්පියෙකු ලෙස කලා ලොවට පිවිසි ඔහු ඒ ගමන එන්න පෙරුම් පිරුවේ වයස අවුරුදු හතක් තරමේ කාලේ පටන්ය. බණ්ඩාරගම පාණදුර රත්නපුර පාරේ රඹුක්කන උපන් ගුණසිරි ගැමි පරිසරයක හැදි වැඩුණ අයෙකි. ගමේ පාසලෙන් උගත් ඔහු ජ්‍යෙෂ්ඨය සමත් වීමෙන් පසුව රජයේ කලායතනයට බැඳුණේය.“මගෙ තාත්තා චිත්‍ර ශිල්පියෙකුවත් සාහිතකාරයෙකුවත් නොවෙයි. නමුත් මගෙ තාත්තා හොඳ මාලා කාරයෙක්. මඟුලට මරණෙට මල් මාලා මල් සැරසිලි ඕන වුණාම මිනිස්සු මගෙ තාත්තව හොයාගෙන ආවා. අපේ ගෙදර තබ්ලාව, සර්පිනාව, මැන්ඩලින් වගේ සංගීත භාණ්ඩ තිබුණා. තාත්තට විවිධ අන්දමේ යාළුවෝ හිටියා. ඒ යාළුවෝ එකතු වුණාම ඇතැම් දිනවල අපේ ගෙදර සංගීත සාජ්ජ තිබුණා. තාත්තට ඕන වුණේ මාව චිත්‍ර ශිල්පියෙක් කරන්න. ඔහු මට ඒ සඳහා පාර පෙන්වා දුන්නා. මම ඒ මගේ ගියා. අවසානයේ මම හේවුඩ් එකට ඇතුළත්ව වසර පහක් එහි ඉගෙනුම ලැබුවා.”එක්දහස් නවසිය පනස් හතරේදී හේවුඩ් ආයතනයට ඇතුළත් වූ ගුණසිරි එක්දහස් නවසිය පනස් නවයේදී ඉන් පිට වූයේය. චිත්‍ර ශිල්පයට දස්කම් පෑ ගුණසිරිගේ චිත්‍රවලට පිටුපසින් ධෛර්යසම්පන්න මිනිසකුගේ කතාවක් ඇත.කෙනෙකුට ගුණසිරි කොළඹගේ යනු කවුදැයි එක විට මතකයට නොඑන්නට පුළුවන. එහෙත් ඔහු අතින් බිහිවූ අපූර්ව නිර්මාණ මෙන්ම වෙළෙඳ නාමයන් පිළිබඳව කිසියම් හෝ මතකයක් තිබෙන්නට පුළුවන.ඔබ අප මේ සිටින්නේ විසිඑක් වැනි දශකයේය. මීට දශක කිහිපයකට පෙර එනම් එක්දහස් නවසිය හැට ගණන්වලදී පමණ මෙරට අලුත්ම ටොෆි කොම්පැනියක් බිහි විය. කාලය වෙනස් වුව ද එදා ඒ ඇරැඹි කර්මාන්ත ශාලාවේ එක් ටොෆියක් පමණක් තවම වෙළෙඳපළේ තිබේ. එහි වෙළෙඳ නාමය ද එදා මෙන්ම අද ද කා අතරත් ජනප්‍රියය.“ඒ කාලේ ලිවර් බ්‍රදර්ස් ආයතනයේ ගණකාධිකාරි කළමනාකරු හැටියට සේවය කළ උපාලි විජේවර්ධනව මම හඳුන‍ාගෙන හිටියා. මට හරියටම දින වකවානු නම් නිච්චියක් නැහැ. ඔහු උපාලි ගෲප් නමින් නව ව්‍යාපාරයක් ආරම්භ කරන්න කටයුතු පිළියෙල කරමින් හිටියේ.ඔහු ස්ටාර් ටොෆි කොම්පැනිය මිලට ගත්තා. ඒ කාලේ තමයි ඔවුන් සැදු ඩෙල්ටා ටොෆියට මම චුට්ටයි චුට්ටිවයි ඇන්දේ. අදටත් ඒ චුට්ටයි චුට්ටියි ඩෙල්ටා ටොෆි කොළයේ ඉන්නවා.උපාලි ගෲප් එකේ නිල ලාංඡනයෙත් හරි අපූරු කතාවක් තියෙනවා. උපාලි විජේවර්ධන මහත්තයට ඕනැ වුණා නිල ලාංඡනයක් හදන්න. මට මතකයි ඔහුගේ ගෙදර තිබුණා පරම්පරාගත මුදුවක්. ඒ මුදුවේ විශේෂත්වය තමයි ඉස්සර කාලේ ලියුමක් හෝ වෙනත් දෙයක් අලවලා ලාකඩ සීල් එකක් තියනවා. කොහොමහරි උපාලිගේ පරම්පරාවේ අය මේ මුද්දෙන් තමයි සීල් තියලා තියෙන්නේ. මම ඒ මුද්දෙන් සීල් එක තියලා තමයි උපාලි ගෲප් ලෝගෝ එක හැදුවේ.”ඒ ගුණසිරි කොළඹගේ කොළඹ ජේ. වෝල්ටර් තොම්සන් දැන්වීම් ආයතනයේ සේවය කරන කාලයයි. එය ලොව විශාලතම දැන්වීම් ආයතනයක ලංකාවේ ශාඛාව විය. එකල ජේ. වෝල්ටර් තොම්සන් ආයතනය පිහිටා තිබුණේ මාකන් මාකර් ගොඩනැඟිල්ලේය. එහි දැන්වීම් කළමනාකරු ලෙස සිරිල් මාසිලමනි මහතා කටයුතු කළේය.“මම ඔය ආයතනයේ සේවයට බැඳුණේ චිත්‍ර ශිල්පියෙක් ලෙස. ඒ කාලේ මාත් එක්ක අනුර විජේවර්ධන, විමලසේන ඩයස් වගේ අයත් සේවය කළා. ඔය කාලේ තමා උපාලි විජයවර්ධන මහත්තයා යුනික් රේඩියෝව හදන්න හැදුවේ. ඔහු ඊට ලෝගෝ එකක් හදාගන්න ඕන කියලා අපට එන්න කිව්වා. මම තවත් කෙනෙක් එක්ක ඔහුගේ නිවෙසට ගියා. ඒ ගිය වෙලාවේ එතැන උපාලි මහත්මයාට අමතරව ජ්‍යෝතිෂය දන්න කෙනෙක් හිටියා. උපාලි මගෙන් ඇහුවා ගුණසිරි අපි මෙහෙම දැම්මොත් කොහොම ද කියලා. ජපානයේ ‘නෙක්’ එකත් සමඟ සම්බන්ධව හදන නිසා ‘උපාලි නෙක්’ කියලා දාමුද ඇහුවා.මම කිව්වා එහෙම එපා මම මේ දැන් නමක් දෙන්නම් කියා. මම ඔහුට කිව්වා යුනික් කියා නම දාමු කියල. අර හිටිය ජ්‍යෝතිෂය දන්න මහත්මයත් කිව්වා ඒ නම හොඳයි කියලා. යුනික් රේඩියෝවට ලෝගෝ එක ඇන්දෙත් මම. අදටත් උපාලි ලාංඡනයයි යුනික් රේඩියෝ නාමයයි තවම භාවිත කැරෙනවා.”මේ සිදුවීම වූයේ එක්දහස් නවසිය හැත්තෑ ගණන්වල මුල හෝ එක්දහස් නවසිය හැට ගණන්වල අගභාගයේදී පමණය. ගුණසිරි මේ කාලය තුළදී තවත් බොහෝ ලෝගෝ නිෂ්පාදනය කළේය. එකල තොම්සන් ආයතනයේ සේවය කළ ඔහුගේ වැටුප රුපියල් තුන්දහසකි. එය අද රුපියල් ලක්ෂ තුනක් තරමට වටින්නකි.ඉන් කලකට පසුව ගුණසිරි තොම්සන් සමාගමෙන් ඉවත්ව ග්‍රාන්ට්ස් දැන්වීම් ආයතනයත් සමඟ එක්ව කටයුතු කරන්නට විය. ඉන් කලකට පසුව ඔහු යළිත් මුලින්ම සේවය කළ ජේ. වෝල්ටර් තොම්සන් ආයතනයට බැඳුණේය. මුලදී ජ්‍යෙෂ්ඨම චිත්‍ර ශිල්පියා ලෙස එතැන සේවය කළ ඔහු දෙවන වර එහි ගියේ චිත්‍ර අධ්‍යක්ෂ ලෙසය.මට මේ සිදුවීම්වල දින කාල වකවානු හරියටම මතක නැහැ. නමුත් සිද්ධින් හොඳහැටි මතකයි. දෙවන වර තොම්සන් සමාගමට ගිය අවස්ථාවේ ඔවුන් අවුරුද්දක ඉගෙනුමක් සඳහා මාව ඉන්දියාවට යැව්වා. ජේ. වොල්ටර් තොම්සන් දැන්වීම් සමාගමේ දකුණු ආසියාවේ ප්‍රධාන කාර්යාලය තිබෙන්නේ ඉන්දියාවේ. මම එහි සේවය කළා. විවිධ වෙළෙඳ නාම, ලෝගෝ නිර්මාණය කළා.”ඒ යුගයේදී අද මෙන් නොව විශාල දැන්වීම් පුවරු නිර්මාණය කිරීමට විවිධ තාක්ෂණික බාධා තිබිණි. නමුත් ඒ යුගයේදී ද වෙළෙඳ භාණ්ඩ සඳහා ප්‍රචාරක දැන්වීම් නිර්මාණය කැරිණි.ලිවර් බ්‍රදර්ස් ආයතනයෙන් කෙරුණු ලක්ස් ලයිෆ්බෝයි, සන්ලයිට්වලට වගේම ඇස්ට්‍රා මාගරින්වලටත් මම දැන්වීම් කළා. ඒ කාලේ ටීවී නැහැ. නමුත් එකපාරට රටපුරා දැන්වීම් කෙරුණා. පුවරු ඇලවුණා.ලක්ස් සබන්වලට ජීවරානි, වගේ එකල හිටිය නිළියන්ගේ රුව ඇන්දා. වර්ණ ඡායාරූපත් නැහැ. නමුත් කළු සුදු ඡායාරූපය දෙස බලාගෙන වර්ණ චිත්‍ර ඇන්දා.”මීට අමතර ඔහු බොහෝ ආයතන එනම් සංචාරක කර්මාන්තය, හෝටල් සඳහා විවිධ ලෝගෝ නිර්මාණය කළේය. පසුකාලීන ඔහු දැන්වීම් සමාගම් සමඟ සේවය කිරීමෙන් ඉවත්ව තනිවම ලෝගෝ හා දැන්වීම් නිර්මාණය කිරීම ඇරැඹියේය. තනිවම මෙම ගමන යන්නට පටන්ගෙන දැන් වසර දහයකට දොළහකට වැඩිය.ජාත්‍යන්තර පොත් ප්‍රදර්ශනයේ ලොගෝ එකද ඔහුගේ නිමැවුමකි. මේ අතර ඇතැම් ලෝගෝ නිර්මාණය සඳහා ඔහු විසින් ඇඳි ලෝගෝ ඇත්තේ ඔහුගේ පරිගණකයේය. ඒවාට මේ වනතුරුත් මුදල් ලබාගෙන නැති අතර ඇතැම් සිනමා සම්මාන උලෙළ ක්‍රියාත්මක වී ද නැත.‘යුනියන් ඇෂුවරන්ස්’ ආයතනය සඳහා මුල් කාලයේ භාවිත කෙරුණ U අකුර මධ්‍යයේ ත්‍රිකෝණය නිර්මාණ කරන ලද්දේ ද ගුණසිරි විසිනි.‘U’ අකුර මධ්‍යයේ පිරමීඩයක් ආකාරයට තිබෙන්නේ A අකුරයි. මා එය එලෙස නිර්මාණය කළේ ශක්තිමත් බව නොසැලෙන බව පෙන්වීමටයි. මට තව දෙයක් කියන්න අමතක වුණා.ඔය ඒ කාලේ උපාලි ගෲප් එකෙන් ක්‍රිස්ටල් කියලා සබන් කැටයක් නිෂ්පාදනය කළා. ඒ සබන් කැටය නිර්මාණය කළේ මම. ඒ සබන් කැටය මම ප්ලාස්ටෝ පැරිස්වලින් හදලා දුන්නා. ඊට පස්සේ තමයි මැලේසියාවට යවලා ක්‍රිස්ටල් සබන් කැටය ඒ විදිහට නිෂ්පාදනය කරන්නේ.”එදා මෙදා තුර ඔහු විසින් නිර්මාණය කළ ලෝගෝ ප්‍රමාණය විශාලය. ඒ අතරින් ඇතැම් ලෝගෝ අද භාවිතයේ නැත. ඇතැම් ලෝගෝ තවමත් ඇත. කෙසේ වෙතත් ඔහු විසින් නිර්මාණය කළ ලෝගෝ ජන මතකයේ තවමත් තිබීම සුවිශේෂීය. ඔහු දැන් මෙතෙරට පමණක් නොව එතෙරට ද දැන්වීම් චිත්‍ර නිර්මාණය කරයි.“බොහෝ අය මේ කතාව දන්නේ නැහැ. මාලදිවයින ගුවන් තොටුපළේ බස්රථ දහනවයක් තිබෙනවා. එම බස්රථ සියල්ලම නිර්මාණය කළේ මම. මේ කාර්යය කරන්න පටන්ගෙන අවුරුදු අටක් විතර වෙනවා. ඒ බස්රථවල විවිධ චිත්‍ර නිර්මාණය කර තිබෙනවා. ස්ටිකර් එක මෙහෙන් හදලා තමයි එහෙම යවන්නේ. මෙහෙන් කොටස් හැටියට යවන ස්ටිකර් එක එහෙදි බස්වල අලවනවා. මුල්ම යුගේදී මම එරටට ගිහිල්ලා ඒවා අලවලා ඔවුන්ට ක්‍රමය පෙන්නුවා. දැන් චිත්‍ර ස්ටිකරය පමණයි මෙහෙන් යවන්නේ.ඔහු තාරුණ්‍යය පසුකර බොහෝ කල්ය. දැන් ඔහු පසුවන්නේ හැත්තෑ පස්වැනි වියේය. එය එසේ වුවද ඔහුගේ නිර්මාණ සිතුවිලි තවමත් තරුණය. ඔහු සිත තවමත් තරුණය. මේ දිනවල ඔහුගේ චිත්‍ර නිර්මාණ ඇතුළත් පොතක් ලියමින් සිටී. නව වසරේ දිනෙක එය එළිදකිනු ඇත.ඉනෝකා සමරවික්‍රමඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aj1312081</link>
    <topic>LiCC ප්‍රිමියර් කලෙක්ෂන් Glitz විලාසිතාගාරවලින්</topic>
    <author/>
    <content>LiCC ප්‍රිමියර් කලෙක්ෂන් Glitz විලාසිතාගාරවලින්ලෝන්ග් අයිලන්ඩ් ක්ලෝතින් සමාගමේ ප්‍රධාන විධායක නිලධාරි රජීව් සමරසිංහ මහතා සහ Glitz හි අලෙවි කළමනාකාර ෆස්රින් මූසා මහතා LiCC ප්‍රිමියර් කලෙක්ෂන් එළිදැක්වී‍මේ අවස්ථාවේ.ඉහළ තත්ත්වයේ ඩෙනිම් කලිසම් සඳහා ශ්‍රී ලංකාවේ ප්‍රචලිත නාමයක් වන LiCC ඩෙනිම් නිෂ්පාදනය කරනා සීමාසහිත ලොන්ග් අයිලන්ඩ් ‍ක්ලෝතින් පුද්ගලික සමාගම, දිවයිනේ ප්‍රමුඛ පෙළේ විලාසිතාගාරයක් වන Glitz හා එක්ව සිය නවතම ලේබලය වන LiCC ප්‍රිමියර් ක්ලෙක්ෂන් යටතේ කාන්තා පිරිමි දෙපාර්ශ්වයටම උචිත, නව විලාසිතාවන්ගෙන් යුත් ඩෙනිම් කලිසම් එකතුවක් හඳුන්වා දෙයි.මෙම LiCC ප්‍රිමියර් කලෙක්ෂන් විශේෂයෙන් නිර්මාණය කර ඇත්තේ ක්‍රියාශීලී , සිය රූපය පිළිබඳ සැලකිලිමත්, නව විලාසිතාවන් අත්හදා බැලීමට කැමැති සහ විලාසිතාවන් හරහා සිය අදහස් ප්‍රකාශ කිරීමට කැමැත්තක් දක්වන තරුණ තරුණියන් සඳහා ය. මෙම එකතුවේ අපේක්ෂිත වෙළෙඳපොළ වන්නේ කැපී පෙනෙන්නට සහ නව විලාසිතාවන් හඳුන්වාදීමට කැමති පුද්ගලයින් ය. භාවිතා කරනා රෙදිපිළි, යොදා ගන්නා මෝස්තර, නිෂ්පාදන තත්ත්වය සහ අලංකාරය අතින් විශිෂ්ට තත්ත්වයක් ළඟා කරගෙන ඇති LiCC, පාරි‍භෝගිකයින් තෘප්තියට පත් කරමින් ඔවුන් ගෙවන මුදලට වටිනා ඉහළ තත්ත්වයේ විලාසිතාවන් ලබා දේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aj1312082</link>
    <topic>ඒෂියන් එලායන්ස් වෙතින් හෝටන්තැන්නට පරිසර හිතකාමී ගමන් මල්ලක්</topic>
    <author/>
    <content>ඒෂියන් එලායන්ස් වෙතින් හෝටන්තැන්නට පරිසර හිතකාමී ගමන් මල්ලක්දෙස් විදෙස් සංචාරකයන්ගේ නිබඳ අවධානයට යොමුවන නුවරඑළිය හෝටන්තැන්න උද්‍යානයේ පරිසර දූෂණය වීම වළක්වා ගැනීම සඳහා, වන සංරක්ෂණ දෙපාර්තමේන්තුව සමඟ අත්වැල් බැඳගත් ඒෂියන් එලායන්ස් රක්ෂණ සමාගම ඉතා ආකර්ෂණීය ගමන් මල්ලක් පසුගියදා සංචාරකයන් වෙත හඳුන්වා දුන්නේය.උද්‍යානය නැරඹීමට යන සංචාරකයන්ගේ පොලිතීන් ගමන් මලු වෙනුවට භාවිතා කළ හැකි මෙම පරිසර හිතකාමී ගමන් මල්ලේ ඇති විශේෂත්වය නිසාම එය සිහිවටනයක් ලෙස තබා ගෙන පරිසරය වෙත බැහැර කිරීම අවම වී පරිසරය ආරක්ෂා වනු ඇතැයි බොහෝ දෙනාගේ විශ්වාසයයි. එසේම මෙම කලාපයට පොලිතීන් ප්ලාස්ටික් වැනි ද්‍රව්‍ය ගෙන යාමට කිසිදු අවසරයක් නැති අතර ඒ හේතුවෙන් සංචාරකයින් මුහුණ පාන අපහසුවට මෙම ව්‍යාපෘතිය මහඟු උපකාරයක් වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aj1312083</link>
    <topic>ජගත්ගේ ව්‍යාපාර ජාලයේ මෙහෙයුම් කාර්යාලය බෙන්තොට</topic>
    <author/>
    <content>ජගත්ගේ ව්‍යාපාර ජාලයේ මෙහෙයුම් කාර්යාලය බෙන්තොටබෙන්තොට සදර්න් පාම් විලා හෝටලය, ජගත් ට්‍රැවල්ස් ආයතනය, නිල්මි මනී එක්ස්චේන්ජ් ආයතනය, ජිනියුස් ලංකා හෝල්ඩිංග් සමාගම යන ව්‍යාපාර ජාලයේ ප්‍රධාන මෙහෙයුම් කාර්යාලය පසුගිය දා බෙන්තොට දී වරාය හා මහාමාර්ග ව්‍යාපෘති ඇමැති පී. රෝහිත අබේගුණවර්ධන මහතාගේ ප්‍රධානත්වයෙන් විවෘත කෙරිණි.එම අවස්ථාවට ජගත් ද සිල්වා මහතා, කළුතර නගර සභාවේ විපක්ෂ නායක රෝහණ අබේගුණවර්ධන, නිල්මිණි වසන්ති ද සිල්වා යන මහත්ම මහත්මිහු ද සහභාගි වූහ. ඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aj1312084</link>
    <topic>එක්ස්පෝ ලංකා සමූහය මිලියන 402 ක බදු පසු ලාභයක්</topic>
    <author/>
    <content>එක්ස්පෝ ලංකා සමූහය මිලියන 402 ක බදු පසු ලාභයක්එක්ස්පෝ ලංකා සමූහය 2013 / 14 මූල්‍ය වසරේ දෙවන කාර්තුව සඳහා රුපියල් බිලියන 14.9 ක ආදායමක් වාර්තා කළේය. එක්ස්පෝ ලංකා සමූහය 2012 / 13 මූල්‍ය වසරේ දෙවන කාර්තුවේ ලද ආදායම රුපියල් බිලියන 12‍.6 ක් වන අතර ඒ අනුව මෙම වසරේදී සමූහය වාර්තා කර ඇති වර්ධනය 18% කි. එක්ස්පෝ ලංකා සමූහය විසින් රුපියල් මිලියන 402 ක් බදු ගෙවීමෙන් පසු ලාභය වශයෙන් වාර්තා කර ඇති අතර සමාගමේ කොටස්කරුවන් හට හිමි වන ශුද්ධ ලාභය රුපියල් මිලියන 342 ක වශයෙන් වාර්තා වේ.පසුගිය වසරේ දෙවන කාර්තුවේ ලද එම ලාභය රුපියල් මිලියන 289 ක් විය. එක්ස්පෝ ලංකා හෝල්‍ඩිංග්ස්හි සමූහ ප්‍රධාන විධායක නිලධාරී හනීෆ් යුසුෆ් මහතා පැවසුවේ “මෙම මූල්‍ය වර්ෂයේ දෙවන කාර්තුව සඳහා යහපත් ලාභ වර්ධනයක් පෙන්වීමට මූලික වශයෙන් හැකි වුණේ ගැල් පරිවහන සේවා අංශයේ නව වෙළෙඳපොළවල සාර්ථකව ක්‍රියාත්මක වීමට හැකි වීමයි. ඉන්දියානු උප මහාද්වීපයේ සමස්ත වෙළෙඳපොළ ක්‍රියාකාරීත්වය පහළ යමින් තිබුණ ද අපට සාර්ථක වීමට හැකි වුණා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aj1312085</link>
    <topic>මල්ටිලැක් Living Colours සමඟ උත්සව සමය හැඩ කරයි</topic>
    <author/>
    <content>මල්ටිලැක් Living Colours සමඟ උත්සව සමය හැඩ කරයිඅනර්ඝ තත්ත්වයේ නවතම ජීවි වර්ණයන් ගෙන් යුත් Living Colours වර්ණ කාඩ්පත හඳුන්වා දෙමින් නත්තල් සමය සහ අලුත් අවුරුදු සමය වර්ණවත් කිරීමට මල්ටිලැක් සමත් වී ඇත. මෙම වර්ණ අතරට මල්ටිලැක් ග්ලොස් එනමල් නව වර්ණ 11 ද සමඟින් වර්ණ 60 ක්, මල්ටිලැක් ප්‍රිමියර් රේන්ජ් නව වර්ණ 14 ද සමඟ වර්ණ 85 ක් සහ නවතම වර්ණ 16 හා මල්ටිලැක් වෙදර් ගාඩ් අල්ට්‍රා රේන්ජ් වර්ණ 69 ක් ඇතුළත්ය. Living Colours ලෙසින් හැඳින්වෙන මෙම නවතම වර්ණ මාලාව ද සමඟ මල්ටිලැක් විසින් සිය පාරිභෝගිකයන් වෙත පිරිනමනා වර්ණ 214 අතරට නවතම වර්ණ 41 ක් එක්වී ඇත.මල්ටිලැක් හි නවතම හඳුන්වා දීම් අතිශය සාර්ථක වී ඇත්තේ සිය පාරිභෝගිකයන්ගේ හද ගැස්ම හඳුනා ගනිමින් නව වර්ණයන් නිපදවනා එහි ශක්තිමත් පර්යේෂණ සහ සංවර්ධන කණ්ඩායමේ අප්‍රතිහත කැපවීම නිසාය. ක්‍රියාශීලී විකිණුම් සහ බෙදා හැරීම් අංශයෙන් ද මෙම කණ්ඩායමට විශාල සහයෝගයක් ලැබේ. එසේම නිර්මාණාත්මක අලෙවි කණ්ඩායම පුළුල් පර්යේෂණ සිදු කරමින් නිරන්තරයෙන් පාරිභෝගිකයන්ගේ රසඥතාවයන් හඳුනා ගනිමින් මල්ටිලැක් ප්ලැටිනම් නාමය හරහා ඔවුන්ගේ සිහින යථාර්ථයක් කිරීමට අවශ්‍ය පියවරයන් ගනී.මල්ටිලැක් Living Colours කාඩ්පත හරහා තමන්ට තෘප්තිය සහ ශාන්තිය ගෙන දෙන අයුරින් වර්ණ සහ ඒ වර්ණවල විවිධ ප්‍රභේද තෝරා ගැනීමට පාරිභෝගිකයන්ට හැකියාව ලැබේ. ඉදිරි උත්සව සමය ඉලක්ක කරගනිමින් හඳුන්වා දුන් මෙම නවතම LivingColours කාඩ් පත හරහා ඔබට සිතාගත හැකි සියලුම ආකාරයේ වර්ණයන් ඉදිරිපත් කෙරේ. මල්ටිලැක් ශ්‍රී ලාංකේය වර්ණ සිතියම හොඳින් අධ්‍යනය කර ඇති අතර සිය ආයතනික සහතිකය වන ‘ලොව පුරා විශ්වසනීය තත්ත්වය’ සහතික කරමින් ඔවුන් විසින් සාඩම්බරයෙන් නව වර්ණ හඳුන්වා දී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aj1312086</link>
    <topic>එමිරේට්ස් හොලිඩේස් කොළඹ කාර්යාල‍ය ඇරේ</topic>
    <author/>
    <content>එමිරේට්ස් හොලිඩේස් කොළඹ කාර්යාල‍ය ඇරේශ්‍රී ලංකාව සහ මාලදිවයින වෙනුවෙන් සිය නියෝජිතයා ලෙස එයිට්කන් ස්පෙන්ස් ට්‍රැවල්ස් සමාගම පත්කර ගනිමින් එමිරේට්ස් ගුවන් සමාගමේ සංචාරක ගමන් මෙහෙයුම් අංශය වන එමිරේට්ස් හොලිඩේස් ඒ වෙනුවෙන් ම කැපවූ කාර්යාලයක් කොළඹ විවෘත කළේ ය.එමිරේට්ස් ගුවන් සමාගමේ ගමනාන්ත සහ සංචාරක කළමනාකරණ අංශයේ ජ්‍යෙෂ්ඨ උප සභාපති, මාර්ක් බෙනට් මහතා පැවසුවේ ශ්‍රී ලංකාවේ වර්ධනය වෙමින් තිබෙන ආර්ථික හා දේශපාලනික වාතාවරණය තුළින් බිහි වන අවස්ථාවන් එමිරේට්ස් හොලිඩේස් සමාගමට උපරිම ලෙස ප්‍රයෝජනයට ගැනීම සඳහා මෙම සම්බන්ධතාවය ඉවහල් වනු ඇති බවයි.එමි‍රේට්ස් හොලිඩේස් හි උපසභාපති - ව්‍යාපාරික මෙහෙයුම් හා බෙදාහැරීම, ඩිනා අල් හෙරයිස්, එමිරේට්ස් හි ජ්‍යෙෂ්ඨ උපසභාපති - ගමනාන්ත සහ සංචාරක කළමනාකරණය, මාර්ක් බෙනට්, එයිට්කන් ස්පෙන්ස් ට්‍රැවල්ස් හි සභාපති ජේ.එම්.එස්. බ්‍රි‍ටෝ සහ එමිරේට්ස් හි ශ්‍රී ලංකාව හා මාලදිවයින සදහා කලාපීය කළමනාකරු, චන්දන ද සිල්වා යන මහත්ම මහත්මීන් ශ්‍රී ලංකාවේ එමිරේට්ස් හොලිඩේස් කාර්යාලයක් විවෘත කිරීම සමරමින්.‍කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>08</day>
    </date>
    <link>http://www.silumina.lk/2013/12/08/_art.asp?fn=aw1312081</link>
    <topic>අපි යන්නෙ බාර දීපු වැඩේ ඉවර කරලයි</topic>
    <author>මතුගම මහින්ද විජේතිලක</author>
    <content>මම ආවේ මුන්ව විනාශ කරලා යන්නැ”යි පාලිතට ආවිශ්ට වූ භූතයා බොහෝ ම ගාම්භීරව කී‍ෙව් ය.“ඇයි තමුන් මේ පාලිතත් එක්ක තරහක් වෛරයක් තියෙනවා දැයි ආධ්‍යාත්මීය ගවේෂකවරයා ඇසීය.“නැහැ මට ඒක පවරලා තියෙනවා”“කවුද පැවරුවේ”“දේවාලෙ කපු මහත්තයා”“කපුවා මොනවාද කිව්වේ?”“මුන් විනාශ කරල එන්න කිව්වා”“ඒ කොහොමද?”“මුන් ව්‍යාපාර කරන තැන්වලට ගිහින් කරදර කරන්න කිව්වා”“තමුන් අමනුෂ්‍යයෙක්නෙ. ඉතින් කොහොමද කිව්වේ?”“කපු මහත්තයාගෙ ගෝලයගෙ ඇඟට මාව ආවේශ කරලා ගත්තා. ඊට පස්සේ මෙහෙම කරපන් මෙහෙම කරපන් කියලා කිව්වා.”“ඒකට කමක් නෑ‍. දැන් වහාම පිටවෙලා යන්න ලැහැස්ති වුණොත් හොඳයි.”“මොනවා” තමුසෙ කවුද මට එහෙම කියන්න... තමුසෙට පුළුවන්ද මාත් එක්ක හැප්පෙන්න. මම වෙසමුණිගෙන් වරම් ගත්ත කෙනෙක්. මට පවරපු වැඩේ කරලා මිසක් මම යන්නේ නෑ.”“උඹ ඔය තරම් කෙරුම්කාරයෙක් ද?” උඹ උඹේ වෙසමුණිට ගිහිං කියාපං මම උඹට දඬුවම් කරනවැයි කියලා කිව්වැයි කියලා.”උඹ දන්නවද වෙසමුණි වරමේ බලය. එන්න එපා මාත් එක්ක හැප්පෙන්න.”වෙසමුණිව උඹ හරියට අඳුනන්නෙත් නෑ. උඹ කපුවගෙන් වරම් අරගෙන වෙන්න ඇති ආවේ. කපුවගෙ පුළුටු කාල ආපු පෙරේත තඩියෙක් උඹ.‍ උඹ වගේ කාලකන්නි පව්කාර පෙරේතයන්ට වෙසමුණි දෙවියෝ වරම් දෙන්නේ නැහැ. වෙමසුණි කියන්නේ වෛශ්‍රමණ දෙවියෝ. එතුමා බොහෝම බල සම්පන්න බෞද්ධ දෙවි කෙනෙක්. උතුරු දිග් භාගයට අධිපති, යක්ෂයන් පාලනය කරන පින්වන්ත බලවන්ත දෙවි කෙනෙක්” ගවේෂකවරයා කීය.“මට යන්න ඕනෑ. මට වැඩ තියෙනවා.”“උඹට එහෙම යන්න බෑ. ඔහොම හිටපං ඉතුරු ටිකත් කියනකම්. බුදු රජාණන් වහන්සේ, අනුදැන වදාළ ආටානාටිය සූත‍්‍රයේ දේශනා කළ දේ නුඹට කියමි. ප්‍රේතය අහගෙන හිටු.බුදුරජාණන් වහන්සේ ගිජුකුළු පව්වෙහි වසන සමයෙහි මහා බලසම්පන්න වෛශ්‍රමණ වරම් දෙව් රජු අනිකුත් වරම් දෙවි වරුන් සමඟ මහ බලැති සේනාධිපතියන් පිරිවරාගෙන හාත්පස බබළුවමින් පැමිණියා.ස්වාමීනි, භාග්‍යවතුන් වහන්‍ස; ඔබ වහන්සේගේ ශ්‍රාවක භික්ෂු, භික්ෂුණී, උපාසක, උපාසිකා යන සිවු පිරිසට යම් අමනුෂ්‍යයෙකුගේ කරදර ගැහැටක් වේද “මේ යක්ෂයා මට හිරිහැර, කරතැයි හඬ නගා කියන්නැයි කියන්න. එවිට අපේ සේනාධිපතියෝ නොපමාව, සිල්වතුන්ට හිරිහැර කරන අමනුෂ්‍යයෙක් අල්ලා දඬුවම් කරති. උන් යක්ෂ සමාගමට නොගනිති. ආවාහ විවාහවලට නොගනිති. හිස් යකඩ පාත්‍ර හිසෙහි නමති‍. පරිභව කරති. හිස සත් කඩකට පළතියි ප්‍රතිඥා දී තිබෙනවා. ඒ ආටානාටිය සූත්‍රය සත්‍යවාදී ය. සැබෑ ය.මේ පාලිත මහත්මයා දැන් දින විසි එකක සිට බෝධි පූජා පවත්වමින් පන්සිල් අකුරට ම ආරක්ෂා කරන සිල්වතෙක්. උපාසකයෙක්, මෙන්න මේ ප්‍රේතයා, මේ අමනුෂ්‍යයා හිරිහැර කරතැයි අපි වෛශ්‍රමණ දෙවියන් ඇතුළු යක්ෂ සේනාධිපතියන්ට හඬ නගා කියනවා. වෙසමුණි වරම් ගත්තා යැයි බොරු කියමින් ඒ දෙව් රජුන්ට ද අපහාස වන අන්දමින් මේ පාලිත මහත්තයාට හිරිහැර කරන නුඹේ හිස සත් කඩකට පළන්නට අපි ඒ දෙව් රජුන්ට, යක්ෂ සේනාධිපතියන්ට පැමිණිලි කරන්නද?භූතාත්මය බියෙන් වෙව්ලන්නට විය. දහදිය දමන්නට විය. වැඳ වැටී “අනේ, සමාවෙන්න. වරදට සමාවෙන්න. කපුවාගේ කීමට රැවටී, පුළුටු පුදට කෑදරව කළ වරදට සමාවෙන්න. ආයෙත් නම් මේ මහත්මයාට කරදර කරන්නේ නැතැයි වැඳ වැඳ සමාව ඉල්ලීය.පාලිත බිබිල ප්‍රදේශයේ ව්‍යාපාරිකයෙකි. හතළිස් පස් හැවිරිදි විවාහකයෙකි. දෙදරු පියෙකි.ඔහු තමන්ගේ ව්‍යාපාර දියුණු කැර ගැනීමට දෙවියන්ගේ ආශිර්වාද ආරක්ෂාව ඉල්ලන්නට යහළුවෙකුගේ කීමට දේවාලයකට ගියේ ය. ඒ මීට අවුරුදු හතරකට පෙරදී ය. දේවාලයේ කපුවා පාලිතගේ නිවසේ දෝෂයක් ඇතැයි ද ඊට යාගයක් කළ යුතු යැයි ද කියා ඇත.ඒ අනුව කපුවා ගෝලයෙකු සමඟ නිවසට පැමිණ යාගයක් කෙළේ ය. ගාස්තුව රුපියල් පනස් දහසක් ගෙන ඇත. ඒ යාගයෙන් පසු නිවසේ රාත්‍රියට අඩි සද්ද ඇසෙන්නට විය. බඩු මුට්ටු එහා මෙහා අදින සද්ද ඇසෙන්නට විය.මේ ගැන දේවාලයට ගොස් කපුවාට කී විට ඔහු කියා ඇත්තේ මෙය පෙර අකුසලයක් නිසා සිදුවන්නක් බවත් සෑම සති දෙකකට ම වරක් දේවාලයට පැමිණ ආශිර්වාද ලබාගන්නා ලෙසත් ය. ඒ සඳහා ඔහු දෙසතියකට වරක් පාලිතට ආශිර්වාද කොට රුපියල් තුන් දහසක් ලබා ගත්තේ ය.ඊට අමතරව මාස හයකට වරක් නිවසේ ලොකු යාගයක් කළ අතර ඊට ගාස්තු වශයෙන් රුපියල් ලක්ෂ දෙක හමාරක් කපුවා අය කළේ ය. මෙසේ අවුරුදු තුන හමාරක් තුළ මහා යාග හතක් පවත්වා ඇත. සෑම සති දෙකකට වරක් රුපියල් තුන් දහසක් ගෙවා හිසේ තෙල් ටිකක් උලවා ගෙන එන්නට සිදුව ඇත. මේ කපුවාට හම්බ කර දෙනවාට වඩා පාලිතට ව්‍යාපාරවලින් ඉතුරුවක් නැත. මෙය බොරුවක්, වංචාවක් බව වැටහී දේවාලයට යෑම නතර කැර දමා ඇත.ඊට පසු රාත්‍රියට නින්දක් නැත. නින්ද යාගෙන එන විට කවුදෝ කකුලෙන් අදින්නට විය. පවුලේ සියලු දෙනා රෝගී වන්නට විය. මේ අතර කපුවා පාලිතට තර්ජනය කොට බියට පත් කළේ ය. මුළු පවුලම මරණයට පත්වේ යැයි බිය කළේ ය.ඒ අනුව යළිත් දිනෙක පාලිත බිරිය සමඟ දේවාලයට ගියේ ය. කපුවා නැවත තර්ජනය කළේ ය. දේවාලය නාවොත් මුළු පවුලම විනාශ කරන බව කීවේ ය. පාලිත එහිදී සිහිසුන්ව වැටුණේ ය. නිවසේ දේව රූප තබා පහන් දල්වන්නැයි කපුවා නියම කළේ ය.දැන් පාලිතගේ ව්‍යාපාර දුර්වල වී ඇත. ඒ වෙන කිසි දෙයක් නිසා නොව කපුවාට ගෙවන්නට ම හම්බ කරනවා විනා ව්‍යාපාර නඩත්තුවට පවා මුදලක් ඉතුරු නොවන නිසා ය. බැරි ම තැන පාලිත ‘සිළුමිණ’ පත්‍රයේ පළවන ‘පියවි ඇසින් ඔබ්බට’ විශේෂාංගයේ සඳහන් ඇතුල්කෝට්ටේ ගුප්ත ගවේෂණ මධ්‍යස්ථානය සොයාගෙන බිරියත් දරු දෙදෙනාත් සමඟ ආවේ ය.ආධ්‍යාත්මීය ගවේෂකවරයා සමඟ සිවු වසරක් පුරා සිදු වූ දේ විස්තර කළේ ය. එදින ගවේෂකවරයා ශක්ති කිරණ එල්ල කරන විට පාලිත ප්‍රලය වී කෑ ගසන්නට විය. මුළු අලකේශ්වර පාරටම ඇහෙන්නට ම කෑ ගසන්නට වූ බැවින් භූතාත්මය නිහඬ කළේ ය.දින විසි එකක් පුළුටු හා තෙල් බැඳුම්වලින් තොර වූ ගමේ පන්සලේ දී බෝධි පූජා පවත්වන ලෙස ද, මෙය ඉතා බරපතළ භූත බන්ධනයක් බැවින් පවුලේ හතර දෙනා ම අකුරට ම පන්සිල් ආරක්ෂා කරමින් ඒ බෝධි පූජාවලට සහභාගි විය යුතු බවත්, නිවසේ දී තුන් සූත්‍රය කියා මෛත්‍රී භාවනාවේ යෙදෙන ලෙස ද නියම කළේ ය. නිවසේ ඇති සියලු ම දේව රූප විසි කැර දමා බුදු පහන පමණක් දල්වන ලෙස ද දෙවියන්ට පින් අනුමෝදන් කරන ලෙස ද අවධාරණය කෙ‍ළේ ය.බෝධි පූජා අවසන් කොට පැමිණි දිනයේ පාලිත ප්‍රලය වී “පිච්චෙනවා යි කියමින් හූ කියන්නට වූයේ ය. දහ හත් හැවිරිදි දියණිය ද ප්‍රලය වී හූ කියන්නට වූවා ය. බිරියත් අ‍නිත් දරුවත් වැනෙන්නට ගැහෙන්නට වෙව්ලන්නට වූහ. අනිත් තිදෙනා නිහඬ කොට පාලිතට ආවිශ්ට වූ භූතයා සමඟ සාකච්ඡා ඇරඹීය.“අපිට යන්න කියන්නත් එපා. අපි යන්නෙත් නෑ. බාරදීපු වැඩේ ඉවර කරලා මේ අය විනාශ කරලා තමයි අපි යන්නේ” භූතයා කීවේ ය.“අද මොකද මේ” “අපි.... අපි” කියන්නේ” යි ගවේෂකවරයා ඇසී ය‍.“එහෙම තමයි, එහෙම තමයි‍. අපේ කපුමහත්තයා බන්ධනය අලුත් කළා. දැන් නම් අපි යන්නේ මුන්ව මරාගෙනම තමයි” කීවේ ය.“එහෙම කියලා හරි යන්නේ නෑ. වහාම ඉවත් වෙන්න ඕනෑ.”“හීඃ... හීඃ... හී... අපි යන්නේ නෑ‍. අපි වෙසමුණි වරම් අරගෙනයි ආවේ.”ශරීරවලින් භූතාත්ම ඉවත් කර තොරතුරු විමසන විට කලින් දින උපදෙස් දුන් පරිදි කපුවා දුන් දේව රූප හිතේ බයට ඉවත් නොකළ බව පාලිතගේ බිරිය කීවා ය. වහාම ඒ දේව රූප ඉවත් කළ යුතු බවත් හිතට බය නම් ඒවා ඉවතට විසි නොකොට පුද පූජා තබන බෝ මළුවකට ගෙන ගොස් තබන ලෙස නියම කළේ ය. තවත් සතියක් බෝධි පූජා පවත්වා දෙවියන්ට පින් අනුමෝදන් කරන ලෙස ද විශේෂයෙන් වෛශ්‍රමණ දෙවියන්ටත් ප්‍රදේශය භාර දෙවියන්ටත්, ගමට අධිපති ගම්භාර දෙවියන්ටත් පින් අනුමෝදන් කර එන්නැයි නියම කළේ ය.නියමිත දිනයේ නැවත පැමිණි විට පාලිත දිෂ්ටි ගැන්වීය. එදින ආටානාටිය සූත්‍රය හා වෛශ්‍රමණ දෙවියන් ගැන ද, ආටානාටිය සූත්‍රයේ නියමයන් ගැන ද පැවසූ විට මෙතෙක් කල් මේ පවුලට හිරිහැර කළ භූතාත්ම වැඳ වැටී සමාව ඉල්ලා ඉවත්ව යන්නට අවසර පැතූහ.පිරිත් පොතේ අත ගස්වා දිවුරුම් ගෙන භූතාත්ම යළිත් මේ අයට හිරිහැර නොකරන බව ද මේ ගම් පළාතෙන් ම ඉවත්ව යන බව ද පවසා ඉවත්ව ගියහ.මෙය වඳින්න ගිය දේවාලය හිසේ කඩා වැටීමක් වැනි ය. දේවාලවලින් වැඩ කිරීමේදී නුවණින් කටයුතු කළ යුතු ය.මතුගම මහින්ද විජේතිලකපියවි ඇසින් ඔබ්බට ගැන මනෝ වෛද්‍යවරයෙක් කතා කරයිදිගුකාලීනව ප්‍රතිකාර ගත්ත ද සුව නොවන කායික රෝගී තත්ත්වයන් වේදනාවන් ඔබට හෝ ඔබ ගේ පවුලේ යම් අයකුට පැවැතිය හැකි ය. ඒ අසාමාන්‍ය රෝගී තත්ත්වයන් හා චර්යාවන් අතර නින්ද නොයාම, ආහාර අරුචිය ශරීරයේ වේදනා, ශරීරය කෙට්ටුවීම, සිහිනයෙන් බියවීම වැනි තත්ත්වයන් විය හැකි ය. ඊට අමතරව තරහ යෑම, විවිධ ශබ්ද ඇසීම, විවිධ රූප පෙනීම ද තිබිය හැකි ය. මේ රෝග තත්ත්වයන්ට හේතු කාරණා විමසමින් ඔබ වසර ගණනාවක් විශේෂඥ වෛද්‍යවරයා ගෙන් වෛද්‍යවරයාට මාරුවෙමින් ගොස් දේශීය වෛද්‍ය ක්‍රමයේද පිහිට පතා අසරණව සිටිනවා වන්නට ඇත. එවන් ‍රෝග තත්ව හා එම රෝග තත්ත්වයන් හේතු කාරණා වන සිද්ධීන් පිළිබඳ මානසික සෞඛ්‍ය ආයතනයේ අධ්‍යක්ෂ වෛද්‍ය ජයාන් මෙන්ඩිස් මහතා සමඟ සාකච්ඡා කළෙමු.දිගුකාලීන සුව නොවන රෝග තත්ත්වයන්ට හේතු කාරක වන්නේ මොනවාද?දිගුකාලීනව පවත්නා රෝග තත්ව බොහෝමයකට හේතු වන්නේ මානසික තත්ත්වය වෙනස්වීම, නින්ද නොයෑම, ශරීරයේ වේදනා, විවිධ ශබ්ද ඇසීම සහ මානසික රෝගී තත්ත්වය වැනි විවිධ අවස්ථායි. එම රෝගීන් සෝදිසි කර බලා ඔවුන්ගේ රෝග තත්ත්වය අනුව ඖෂධ ලබාදෙමින් මේ රෝග මැඬ පවත්වා ගත හැකි වෙනවා.නින්ද නොයෑම විශාදයේ හෝ වෙනත් මානසික රෝගී තත්ත්වයක රෝග ලක්ෂණයක් වෙන්න පුළුවන් බෙහෙත් නැති රෝගයන් නොවේ. එහෙයින් ඉක්මනින් වෛද්‍යවරයකු හමුවී ප්‍රතිකාර ගැනීම වැදගත්. ඉහත දක්වන ලද ඕනෑම රෝග තත්ත්වයක දී පළමුව කායික වෛද්‍යවරයෙකු වෙත යොමු වුව ද රෝග නිධානය පිළිබඳ පර්යේෂණ කර ඖෂධ ලබා දීමෙන් පසුව ද රෝගය සුව නොවේ නම් දිගින් දිගටම කායික වෛද්‍යවරුන් මාරු කරමින් නොසිට මේ රෝගය පිළිබඳ මානසික වෛද්‍යවරයකු හමුවී සාකච්ඡා කළ යුතුයි. ඇතැම් විට සාකච්ඡා කිරීමෙන් පමණක් හෝ ඖෂධ ලබාදීමෙන් රෝගය නිට්ටාවටම සුව කරගත හැකිවේ.එහෙත් කනගාටුදායක තත්ත්වය වන්නේ මෙවන් සුව නොවන අසාමාන්‍ය රෝග තත්ත්වයන් මානසික රෝගයේ මූලික අවස්ථා හෝ ‍රෝග ලක්ෂණ ලෙස සැලැකීමට රෝගීන් ද අකමැති වීමයි.නිතර නිතර වෛද්‍යවරුන් හමුවීමට කැමැති රෝගීන් හා ඖෂධ වරක් ගත්විට රෝගය සමනය වූව ද යළි රෝගය උත්සන්න රෝගීන් ඉන්නවා.ඔව්. එවන් රෝගීන් ඉන්නවා. ඔවුන්ට නිතරම වෛද්‍යවරයකු වෙත යාමට අවශ්‍යයි. නිතර නිතර කායික රෝග සඳහා බෙහෙත් ගැනීමට යාම අසාමාන්‍ය තත්ත්වයක්. එය කායික වෛද්‍යවරයකු ගෙන් නොයෙක් වර්ගයේ ඖෂධ ලබා ගනිමින් සුව කර ගැනීමට හැකියාවක් නැහැ. කළ යුත්තේ මානසික වෛද්‍යවරයකු හමුවී සාකච්ඡා කොට ඖෂධ ප්‍රතිකාර සඳහා යොමුවීමයි.‍භූතයන් භූතාත්මයන් ශරීරයට ඇතුළුවීම හේතු කොටගෙන පුද්ගලයන් පරලවීම ආරූඪවීම වැනි තත්ත්වයන් ඔබ දකින්නේ කෙසේ ද?මේව සමාජයේ දීර්ඝ කාලීනව පවතින ක්‍රමයන්. එය තවදුරටත් ඉදිරියට ගෙන යනවා. ආරූඪ මාර්ගයෙන් මානසික රෝග හදන්න බැහැ. එය මතක තබාගත යුතුයි.ආරූඪය මානසික රෝගී තත්ත්වයක් ලෙස ප්‍රදර්ශනය වන අවස්ථා තිබෙනවා. එසේ වන්නේ තමාට ඇති පීඩනයක් සාකච්ඡා කර විසඳා ගැනීමට නොහැකි වූ විටයි. ඔහුට හෝ ඇයට ඇති පීඩනය සාකච්ඡා කොට විසඳා‍ ගැනීම අවස්ථාවක් සකසා උපදේශකයෙක් හෝ ‍මනෝ වෛද්‍ය උපදේශනයක් කරා යොමු කිරීම කළ යුතුයි.ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aa1312151</link>
    <topic>මානව හිමිකම් වර්ධනයට කඩිනම් පියවර</topic>
    <author>සුනිල් දයා අල්විස්</author>
    <content>සුනිල් දයා අල්විස්උගත් පාඩම් කොමිසමේ වැදගත්ම නිර්දේශ වලින් බොහොමයක් ක්‍රියාත්මක කිරීමට දැනටමත් කටයුතු යොදා ඇත.2012 වසරේ මානව හිමිකම‍ කොමිසමේ විශ්ව කාලාන්තර සමාලෝචන වාර්තාවේ තිබෙන නිර්දේශ 202 න් ශ්‍රී ලංකාව ඉටු කිරීමට බාරගත් නිර්දේශ 101 ක් ක්‍රියාත්මක කිරීමට ශ්‍රී ලංකාව අර්ථවත් පියවර ගනිමින් සිටී.මේ වස‍රේ මාර්තු මාසයේදී ජිනීවා මානව හිමිකම් කොමිසමේ සම්මත කරගත් යෝජනාවේ ප්‍රධාන කරුණක් වන්නේ ද උගත් පාඩම් කොමිසමේ නිර්දේශ ක්‍රියාත්මක කළ යුතුය යන්නයි.මේ නිසා ලබන වසරේ මාර්තු ජගත් මානව හිමිකම් සමුළුවේදී ශ්‍රී ලංකාවට විරුද්ධව චෝදනා නැගීමට කිසිදු පදනමක් නොමැති බව කී ශ්‍රී ලංකා මානව හිමිකම් කොමසාරිස් ආචාර්ය ප්‍රතිභා මහානාමහේවා මහතා මානව හිමිකම් පිළිබඳ ආරක්ෂක හමුදාව, පොලීසිය හා රාජ්‍ය නිලධාරීන් දැනුම්වත් කිරීමට ගත් පියවර නිසා මානව හිමිකම් කොමිසමට ලැබෙන පැමිණිලි සංඛ්‍යාව ද දැනටමත් සියයට හතළිහකින් පමණ අඩුවී ඇතැයි කීය.උගත් පාඩම් කොමිසමේ තවත් එක් නිර්දේශයක් අනුව අතුරුදන්වූවන් 11000 ගේ පමණ සංඛ්‍යාවකගේ සිද්ධීන් පිළිබඳව විමර්ශන කටයුතුවලට අදාළ මූලික කටයුතු මහින්ද රාජපක්ෂ ජනාධිපතිතුමා විසින් පත් කරන ලද අතුරුදන්වූවන් පිළිබඳ පැමිණිලි විමර්ශනය කිරීමේ ජනාධිපති කොමිෂන් සභාව විසින් ආරම්භ කිරීමට පියවර ගෙන තිබේ. ‍මේ සෑම පැමිණිල්ලක්ම කොමිෂන් සභාවට අනුයුක්ත කර තිබෙන විශේෂ විමර්ශ කමිටුවක් මඟින් විමර්ශනයට ලක් කෙරෙනු ඇත.කෙසේ නමුත් සියලු පැමිණිලි චෝදනා විමර්ශන කමිටුව හරහා මූලිකව පරීක්ෂා කර කොමිෂන් සභාව හමුවේ විභාග කරන පැමිණිලි තෝරා ගැනෙනු ඇත.ලබන ජනවාරි මාසයේ සිට මේ කොමිසම උතුරු නැ‍ඟෙනහිර ප්‍රදේශවලට ගොස් පැමිණිලි විභාග කිරීමට ද නියමිත බව කොමිසමේ ලේකම් එච්.ඩබ්ලිව්. ගුණදාස මහතා සිළුමිණට කීය. විශ්‍රාම ලත් ශ්‍රේෂ්ඨාධිකරණ විනිසුරු මැක්සුවෙල් පරණගම මහතාගේ සභාපතීත්වයෙන් යුත් මෙම කොමිෂන් සභාවේ කොමසාරිස් ලෙස නීතිපති කෙටුම්පත් දෙපාර්තමේන්තුවේ මනෝරි රාමනාදන් සහ ජන හා සංඛ්‍යා ලේඛන හිටපු අධ්‍යක්ෂිකා සුරංගනා වෛද්‍ය රත්න මහත්මීහු කටයුතු කරති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aa1312152</link>
    <topic>මැන්ඩෙලා අද අවසන් ගමනේ</topic>
    <author/>
    <content>දකුණු අප්‍රිකාව තුළ කළු ජාතිකයන්ට සමතැන ලබාදීම වෙනුවෙන් දිවියම කැප කළ අභීත නායකයා නෙල්සන් මැන්ඩෙලාගේ අවසන් කටයුතු අද (15) ඔහුගේ උපන් ගම වන කුනු හිදී සිදු කිරීමට නියමිතය. අවුරුදු 95 ක් ආයු වැලඳූ මැන්ඩෙලා පසුගිය අට වැනිදා දකුණු අප්‍රිකාවේ රෝහලකදී අවසන් හුස්ම හෙළුවේ ය.ඔහුගේ අභාවයත් සමඟ ම දකුණු අප්‍රිකානු රජය විශේෂ අවමංගල්‍ය උත්සවයක් සූදානම් කළ අතර පසුගිය 11 වැනිදා පැවති දේව මෙහෙයට ලෝකයේ රටවල් 91 ක රාජ්‍ය නායකයෝ සහභාගි වූහ. හෙට දිනයේදී දකුණු අප්‍රිකාවේ යුනියන් ගොඩනැඟිල්ලේදී නෙල්සන් මැන්ඩෙලාගේ පිළිරුවක් ද විවෘත කිරීමට නියමිත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aa1312153</link>
    <topic>එකම විසඳුම තට්ටු නිවාස</topic>
    <author/>
    <content>වැඩිවන ජනගහනයට සාපේක්ෂව අනාගතයේදී රටේ බිම් අඟලක අයිතිය ජනතාවට හිමි නොවන තත්ත්වයක් උදාවීමට ඉඩ ඇතැයි ඉඩම් හා ඉඩම් සංවර්ධන ඇමැති ජනක බණ්ඩාර තෙන්නකෝන් මහතා සිළුමිණට කීය.2003 දී කරන ලද සංගණනයකට අනුව එක් පුද්ගල භූමි ප්‍රමාණය අක්කර තුන්කාලක් වශයෙන් පැවැති අතර මේ වසර අවසානය වන විට එම අනුපාතය වැඩි වන ජනගහනයත් සමඟ ඉතා අල්ප ප්‍රමාණයකට අඩු වනු ඇතැයි අපේක්ෂා කැරේ.ඉඩම් සම්බන්ධයෙන් කිසියම් සංවිධානාත්මක ක්‍රියාමාර්ගයක් ගැනීමට සිදුව ඇතැයි ද මෙයට පිළියමක් වශයෙන් ජනතාවට තට්ටු නිවාස හඳුන්වා දී ඒවායේ අයිතිය පවරා දීමේ වැඩපිළිවෙළක් ක්‍රියාත්මක කිරීමට ද කටයුතු යොදන බව කීය.පවුලක ඉඩම් බෙදා දීමේදී වැඩිමහල් පිරිමි දරුවාට ඉඩම් අයිතිය ලබා දී පවුලේ අනෙක් දරුවා ගැහැනු දරුවා නම් ඇයට කිසිදු අයිතියක් ලබා නොදීම ගැහැනු දරුවෙකුට සිදු කරන ලොකුම අසාධාරණයක් යයි ද මේ අවනීතිය වෙනස් කර වැඩිමහල් පිරිමි දරුවාට මෙන්ම ගැහැනු දරුවාට ද මවුපිය උරුමයේ ඉඩම් අයිතිය තහවුරු කරන්නට පවතින නීතිය වෙනස් කරන්නට පියවර ගන්නා බව ද ඇමැතිවරයා පැවැසීයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aa1312154</link>
    <topic>ඇස් ඇරගෙන වෙළද සවාරි යන්න</topic>
    <author>අරුණි මුතුමලී</author>
    <content>අරුණි මුතුමලීකිරිපිටි, මිරිස් කුඩු, සෝස් වර්ග, හාල්, කොත්තමල්ලි, ලූනු, අල ආදී ආහාර ද්‍රව්‍ය මෙන්ම රෙදිපිළි හා විදුලි උපකරණ ආදිය මිලදී ගැනීමේ දී පරීක්ෂාකාරී වන ලෙසත් යම් පැමිණිල්ලක් ඇතොත් පාරිභෝගික සේවා අධිකාරියට 0117755482 /3 හෝ හදිසි ඇමතුම් 1977ට අමතන ලෙසත් වැටලීම් අංශයේ අධ්‍යක්ෂ අසේල බණ්ඩාර මහතා අවධාරණය කරයි.වැඩි ඉල්ලුමක් සහිත උත්සව සමයේ ආහාර ද්‍රව්‍යවල මිල හා කල් ඉකුත්වීමේ දින මාරු කර තිබේද යන්න පරීක්ෂා කරන ලෙසත් ‘සේල්’ පවතින තැන්වලින් භාණ්ඩ මිලදී ගැනීමේදී විදුලි උපකරණ ආදියට අනිවාර්යයෙන් බලපතක් සහ මාස 6ක වත් වගකීමක් ලබාගැනීමට කටයුතු කරන ලෙසත් ඒ මහතා උපදෙස් දෙයි.ඇතැම් කූට වෙළෙඳුන් මේ අවස්ථාව ප්‍රයෝජනයට ගෙන පිළිකාකාරකයන් වන රෙදිපිළි වර්ණ ගැන්වීමට යොදන ඩයි වර්ග යෙදූ මිරිස් කුඩු, චුයිංගම් සඳහා යොදන ගම් යෙදූ සෝස් වර්ග ආදිය මිල ගණන් වෙනස් කර අලෙවි කරන බවට ආරංචි ලැබී ඇති බව ද ඔහු පවසයි.මේ වෙළෙඳුන් හා තොග මධ්‍යස්ථාන හා ගබඩා වැටලීම සඳහා රටේ සියලු දිස්ත්‍රික්කවල වැටලීම් නිලධාරීන් කණ්ඩායම් වශයෙන් යොදා ඇති බව ද පාරිභෝගික පැමිණිල්ලක් ලැබී පැය 24ක් ගතවීමට පෙර අදාළ වැටලීම් සිදුකිරීමට කටයුතු සූදානම් කර ඇති බව ද ඒ මහතා පෙන්වා දෙයි.වැරැදිකරුවන්ට මහේස්ත්‍රාත් අධිකරණය මඟින් මාස 6ක සිර දඬුවමක් සහ දඩ මුදල් හෝ අධිකරණය මඟින් පනතේ ප්‍රතිපාදන අනුව තීරණය කරන දඬුවම් ලබාදීමට ක්‍රියා කරන බව ද, ඔහු අවධාරණය කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aa1312155</link>
    <topic>කොළඹ වේගය පැයට කිලෝමීටර් 8 යි</topic>
    <author>තාරක වික්‍රමසේකර</author>
    <content>තාරක වික්‍රමසේකරකොළඹ නගරය හා සම්බන්ධ වන ප්‍රධාන පිවිසුම් මාර්ග හතෙන් වැඩි මාර්ගයක වේගය පැයට කිලෝමීටර් 8 ක් පමණ වන බව ප්‍රවාහන අමාත්‍යාංශයේ ලේකම් ධම්මික පෙරේරා මහතා පවසයි.මේ නිසා එම වේගය පැයට කිලෝමීටර් 20 දක්වා වැඩි කිරීමට අදාළ සැලසුම් සකස් කර ඇති බව ද ඔහු පවසයි.2014 වසරේ සිට 2035 දක්වා වන ප්‍රවාහන පද්ධතිය හා සම්බන්ධ ක්‍රියාදාමයක් සකස් කර ඇති බව කී ඒ මහතා විශේෂයෙන් ම බත්තරමුල්ල මාලබේ මාර්ගයේ තදබදය අවම කිරීම ගැන විශේෂ සැලකිල්ලක් දක්වන බව ද කීය.දුම්රිය හරස් මාර්ගයක් හෝ නොමැතිව මේ මාර්ගය අධික තදබදයක් පවතින බවත් මේ නිසා බත්තරමුල්ල - මාලබේ සිට කොළඹ දක්වා ‘මොනෝ රේල්’ සේවාවක් ආරම්භ කරනු ලබන බවත් වේයන්ගොඩ සහ දකුණු කළුතර අතර විදුලි දුම්රිය සේවාවක් ක්‍රියාත්මක කරන බවත් මීට අමතරව ජපන් ජයිකා සමාගම හා එක්ව ක්‍රියාවට නංවන ප්‍රවාහන සැලසුම් පද්ධතිය මඟින් බස් රථ සඳහා වූ වෙනම ධාවන තීරයක් ද සකස් කරන බව ඔහු කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aa1312156</link>
    <topic>රාජසිංහ සමයේ මැදවාසලක් හමුවෙයි</topic>
    <author>ටෙක්ලා කාරියවසම්</author>
    <content>ටෙක්ලා කාරියවසම්මහනුවර මැද වාසල සංරක්ෂණය සඳහා හුනු ස්ථර ඉවත් කරමින් සිටියදී විශාල ප්‍රදේශයක පැතිරුණු ක්‍රමයට සිතුවම් කළ මල් ලිය කැටයම් හා අරිම්බු කැටයම් සහිත සිතුවම් හමුවී ඇතැයි මධ්‍යම සංස්කෘතික අරමුදල කියයි.මහනුවර රජ කළ ශ්‍රී වික්‍රම රාජසිංහ රජුගේ ප්‍රධාන බිසව වාසය කළ මාළිගාව ලෙස මැදවාසල හඳුනාගෙන ඇත.මේ අලුත හමුව‍ූ සිතුවම් පිළිබඳ විද්‍යාත්මක විශ්ලේෂණය පුරාවිද්‍යා පශ්චාත් උපාධි ආයතනයේ මහාචාර්ය බී.ඩී.නන්දදේව, මහාචාර්ය ජගත් වීරසිංහ හා ආචාර්ය මන්තිලගේ සිදුකරයි. මැදවාසල සංරක්ෂණයෙන් පසු රුජන කෙ‍ෟතුකාගාරය ලෙස ජනතාවට දැක බලා ගැනීමට අවස්ථාව ලැබෙන බව මධ්‍යම සංස්කෘතික අරමුදලේ ආචාර්ය ගාමිණී අධිකාරි මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aa1312157</link>
    <topic>මුල් ළමා විය සංවර්ධන සතිය ඇරැඹේ</topic>
    <author/>
    <content>ජාතික මුල් ළමාවිය රැකවරණය හා සංවර්ධන සතිය 20 වැනිදා දක්වා පැවැත්වෙන බව ජාතික ළමා ලේකම් කාර්යාලය පවසයි.ඒ අනුව අද (15) මුල් ළමා විය ආදර්ශ ගම්මාන වැඩසටහන පැවැත්වෙන අතර කුරුණෑගල මාස් පොත කෙන්ද්‍ර කර ගනිමින් එම වැඩසටහන පැවැත්වේ.ප්‍රාදේශීය මට්ටමින් නිලධාරීන් සඳහා වන වැඩසටහන කොළඹ දී 18 වැනිදා පැවැත්වෙන අතර ගැබිනි මවුවරුන් සහ තරුණ කාන්තාවන් සඳහා වැඩ සටහන 19 වැනිදා මාතර කේන්ද්‍ර කරගෙන පැවැත්වේ. මුල් ළමා­විය දරු­වන් සඳහා වැඩ­ස­ට­හන 20 වැනිදා කොළඹ විහාර මහා දේවි එළි­ම­හන් රඟ­හලේ දී පැවැත්වේ. ඒ සඳහා කොළඹ දිස්ත්‍රි­ක්කයේ සිය­ලුම ප්‍රාදේ­ශීය ලේකම් කොට්ඨාස ආව­ර­ණය වන පරිදි පෙර පාසල් දරුවෝ 500 ක් සහ­භාගි වෙති. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aa1312158</link>
    <topic>දිනමිණ ‘සඟමිත් පූජා’ එළිදකී</topic>
    <author/>
    <content>දිනමිණ පුවත්පත සමඟ නොමිලේ බෙදා හරින, සංඝමිත්තා ශ්‍රද්ධාකාර පදනමේ නිල පුවත්පත වන ‘සඟමිත් පූජා’ පුවත්පත ලේක්හවුස් ආයතනයේ දී එළිදැක්වූ මොහොතේ එහි මුල් පිටපත සීමාසහිත එක්සත් ප්‍රවෘත්ති පත්‍ර සමාගමේ සභාපති ප්‍රවීණ මාධ්‍යවේදී බන්දුල පද්මකුමාර මහතා අතින් එම පදනමේ සභාපති චන්ද්‍රා රාජපක්ෂ මහත්මියට පිළිගැන්වුණු අවස්ථාව.මෙම උත්සවයේ ප්‍රධාන ආරාධිත අමුත්තා වූ ශ්‍රී ලංකා පාර්ලිමේන්තුවේ කථානායක චමල් රාජපක්ෂ, ලේක්හවුස් ආයතනයේ කර්තෘ මණ්ඩල අධ්‍යක්ෂ සීලරත්න සෙනරත්, මෙහෙයුම් අධ්‍යක්ෂ උපුල් දිසානායක, නීති අධ්‍යක්ෂ රසාංග හරිස්චන්ද්‍ර, සංඝමිත්තා ශ්‍රද්ධාකාර පදනමේ සම ලේකම් රේණුකා නවගමුව යන මහත්ම මහත්මීහු ඡායාරූපයේ වෙති. සේයාරුව - සුලෝචන ගමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aa1312159</link>
    <topic>සංගා - මහේල ඇගයේ</topic>
    <author/>
    <content>කුමාර් සංගක්කාර අන්තර්ජාතික එක්දින ක්‍රිකට් පිටියේ දක්ෂතම ක්‍රීඩකයා ලෙස ද ක්‍රිකට් පිටියේ ජීව ගුණයෙන් පිරි ක්‍රීඩකයා ලෙස මහේල ජයවර්ධන ද අන්තර්ජාතික ක්‍රිකට් කවුන්සිලය මගින් නම්කර ඇත.මේ නම් කිරීම සිදු කර ඇත්තේ පසුගිය මාස 12 මේ ක්‍රිකට් ක්‍රීඩකයන් ස්වකීය අංශවලින් දැක්වූ දක්ෂතා පදනම් කරගෙන ය. මොවුන්ට හිමි සම්මාන සිකුරාදා පිරිනමන ලද අතර තවත් ක්‍රීඩකයෝ කිහිප දෙනෙක් ද සිය දස්කම් වෙනුවෙන් සම්මාන හිමිකර ගත්හ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aa13121510</link>
    <topic>මිහින් ලංකා - දිනමිණ - සිළුමිණ දඹදිව වන්දනා ජයග්‍රාහකයන් තෝරයි</topic>
    <author>සුභාෂිණී ජයරත්න</author>
    <content>සුභාෂිණී ජයරත්නමිහින් ලංකා ආයතනය දිනමිණ, සිළුමිණ, බුදුසරණ පුවත්පත්වල අනුග්‍රහය ඇතිව සංවිධානය කළ දඹදිව වන්දනා ජයග්‍රාහකයින් තේරීමේ කූපන් පත් වල කුසපත් ඇදීමෙන් ජයග්‍රාහකයින් පස් දෙනෙක් පසුගියදා දඹදිව වන්දනා චාරිකා සඳහා තෝරා ගත්හ. මේ සඳහා අවශ්‍ය කූපන් පත්‍රය ඉහත පුවත්පත්වල පළවිය.මිහින් ලංකා ආයතනයේ ශ්‍රවණාගාරයේ පැවැති මෙම කුසපත් ඇදීම සඳහා මිහින් ලංකා - ශ්‍රී ලංකා ගුවන් සේවයේ ප්‍රධාන විධායක නිලධාරි කපිල චන්ද්‍රසේන, මිහින් ලංකා අලෙවි අංශ ප්‍රධානී අසංග ප්‍රනාන්දු, මිහින්ලංකා අලෙවි ප්‍රවර්ධන කළමනාකරු ‍ගාමිණී අබයවර්ධන, ලේක්හවුස් මෙහෙයුම් අධ්‍යක්ෂ ජනාධිපති සම්බන්ධීකරණ ලේකම් උපුල් දිසානායක, කර්තෘ මණ්ඩල අධ්‍යක්ෂ ජ්‍යෙෂ්ඨ මාධ්‍යවේදී සීලරත්න සෙනරත්, ලේක්හවුස් නියෝජ්‍ය සාමාන්‍යාධිකාරි වරුණ මල්ලවආරච්චි ඇතුළු විශාල පිරිසක් සහභාගි වූහ.මෙම කුසපත් ඇදීමට යොමු කරන්නේ ඉහත පුවත්පත්වල සඳහන් වූ කූපන් පුරවා එවූ අය පමණි.මෙම කුසපත් ඇදීමෙන් දඹදිව චාරිකා හිමිකරගත් ජයග්‍රාහකයන් 5 දෙනා මෙසේ ය.‍1. අයි.පී. සුසිලා ජයසීලි,119, ගුරුගොඩැල්ල,කුසපත් ඇදීම සඳහා එක්වූ මිහින් ලංකා ප්‍රධාන විධායක නිලධාරි කපිල චන්ද්‍රසේන, අලෙවි අංශ ප්‍රධාන අසංග ප්‍රනාන්දු, අලෙවි ප්‍රවර්ධන කළමනාකරු ගාමිණී අබේවර්ධන, ලේක්හවුස් ආයතනයේ මෙහෙයුම් අධ්‍යක්ෂ හා ජනාධිපති සම්බන්ධීකරණ ලේකම් උපුල් දිසනායක, ලේක්හවුස් කර්තෘ මණ්ඩල අධ්‍යක්ෂ සීලරත්න සෙනරත්, ලේක්හවුස් නියෝජ්‍ය සාමාන්‍යාධිකාරි වරුණ මල්ලවආරච්චි යන මහත්වරු ද මෙහි සිටිති. සේයාරුව - විමල් කරුණාතිලකමීරිගම.2. ආනන්ද ජයතිලක,233/1, ‍උයන්වත්ත,නාරම්මල.3. ඩී.එම්. උපාලි,75/6, ඩී,ශ්‍රී ශාන්ත මරියා පටුමග,මට්ටක්කුලිය, කොළඹ 13.4. කේ.ඩී. ප්‍රනාන්දු,198, ‍සපල හිල් වීදිය,දෙහිවල.5. ඩී.එල්. ආරියරත්න,28, බණ්ඩාරවත්ත,රත්තොට.මෙම ජයග්‍රාහකයින්ට හිමි ගුවන් ටිකට්පත් නොබෝ දිනකින් ම ලබාදීමට මිහින් ලංකා ආයතනය කටයුතු කරන අතර මිහින් ලංකා - බුද්ධගයා කාර්යාලය විසින් පවත්වාගෙන යන සුපිරි ඩෙල්ටා හෝටලයේ දිනක ආහාර පාන හා නවාතැන් මේ ජයග්‍රාහකයන්ට හිමිවන අතර තමන්ට අවශ්‍ය නම් අමතර දින ගණනක් වුව ද සිටිය හැකිවෙයි.ලේක්හවුස් ආයතනය හා මිහින් ලංකා ගුවන් සේවය එක්ව සංවිධානය කළ මෙම කූපන් පළකර කුසපත් ඇදීමේ තරගයේ අරමුණ වන්නේ මිහින් ලංකා ගුවන් සේවය තවදුරටත් ලේක්හවුස් පුවත්පත්වල උදවු ඇතිව ජනතාව අතර ප්‍රචලිත කිරීමයි. ගැමි ජනතාවත් බෞද්ධාගමිකයන් අතරත් වඩාත් ජනප්‍රිය මෙම ගුවන් සේවය ඉදිරියටත් ලේක්හවුස් ආයතනය හා එක්ව මෙම කුසපත් ඇදීම කරගෙන යාමට බලාපොරොත්තු වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aa13121511</link>
    <topic>‍ලෝක මානව හිමිකම් දිනය</topic>
    <author/>
    <content>ලෝක මානව හිමිකම් දිනය නිමිති කර ගනිමින් රජයේ ප්‍රවෘත්ති දෙපාර්තමේන්තුව විසින් සංවිධානය කරන ලද බුද්ධි ප්‍රබෝධනී ඡායාරූප හා වාර්තා චිත්‍රපට දැක්ම බත්තරමුල්ල දියත උයනේ දී පසුගියදා පැවැත්විණි. ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතා විසින් විවෘත කරන ලද මෙම ප්‍රදර්ශනයට වසර 30ක යුද්ධය ලංකාව ලද විවිධ අත්දැකීම් පැහැදිලි කෙරෙන ඡායාරූප රැසක් ඇතුළත්ව තිබුණි.මේ අවස්ථාවට ජනමාධ්‍ය හා ප්‍රවෘත්ති අමාත්‍යාංශයේ ලේකම් චරිත හේරත්, රජයේ ප්‍රවෘත්ති අධ්‍යක්ෂ ජනරාල් මහාචාර්ය ආරියරත්න ඇතුගල, ආරක්ෂක අමාත්‍යාංශයේ අති‍ෙර්ක ලේකම් තමරා අමරතුංග, ජනමාධ්‍ය හා ප්‍රවෘත්ති අමාත්‍යවරයාගේ පෞද්ගලික ලේකම් බ්‍රිගේඩියර් ඒ.ජයවර්ධන, රජයේ ප්‍රවෘත්ති අධ්‍යක්ෂ වසන්ත ප්‍රිය රාමනායක යන මහත්ම මහත්මීහු ඇතුළු විශාල පිරිසක් මීට සහභාගි වී සිටියහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aa13121512</link>
    <topic>පසුගිය වසර 7 ඇතුළත අපේ ගොවි පරපුරේ  ආදායම රුපියල් කෝටි 23000 කින් වැඩිවෙලා</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහපසුගිය වසර 7 ඇතුළත මෙරට වී, තේ, පොල්, රබර්, බඩඉරිඟු හා උඳු ගොවින්ගේ ආදායම රුපියල් කෝටි 23000 කින් වැඩිවී ඇතැයි ආර්ථික සංවර්ධන අමාත්‍යාංශය කළ ගවේෂණයකින් හෙළි වී තිබේ.මෙරට ඉතිහාසයේ ඉතා කෙටි කලක් තුළ ගොවින්ගේ ආදායම මෙතරම් ඉහළ ගිය ප්‍රථම අවස්ථාව මෙය බව ද ආර්ථික විශේෂඥයෝ පෙන්වා දෙති.මහින්ද චින්තනය හා මහින්ද චින්තන ඉදිරි ගමන යටතේත් දිවි නැගුම වැඩ පිළිවෙළ යටතේත් අපේ ගොවි ජනතාවට මේ ප්‍රතිලාභ ලැබී ඇතැයි ද ඔව්හු පෙන්වා දෙති.පසුගිය වසර 7 ඇතුළත මෙරට වී ගොවින් ලැබු ආදායම රුපියල් කෝටි 6100 කින් වැඩි වී ඇතැයි ආර්ථික සංවර්ධන අමාත්‍යාංශය පෙන්වා දෙයි.ඒ අනුව 2005 දී ලැබු වී අස්වැන්න වී මෙට්‍රික් ටොන් 3246190 කි. ඒ සඳහා ලැබුණු ආදායම රුපියල් කෝටි 5054 කි. 2012 දී වී නිපැයුම වී මෙට්‍රික් ටොන් 3845945 කි. ඒ සඳහා ගොවින්ට ලැබී ඇති සම්පූර්ණ ආදායම රුපියල් කෝටි 11153 ක් බව ද ආර්ථික අමාත්‍යාංශ ගවේෂණයකින් හෙළි වී තිබේ.මීට අමතරව පසුගිය වසර හත ඇතුළත තේ ගොවීන්ගේ ආදායම රුපියල් කෝටි 6995 කින් ද කුඩා රබර් වතු හිමියන්ගේ ආදායම රුපියල් කෝටි 4853 කින් ද, පොල් වතු හිමියන්ගේ ආදායම රුපියල් කෝටි 3284 කින් ද උඳු ගොවින්ගේ ආදායම රුපියල් දස ලක්ෂ 1097 කින් ද වැඩි වී තිබේ.ඒ සමඟම මෙරට බඩඉරිඟු නිෂ්පාදනය පසුගිය වසර 7 ඇතුළත මෙට්‍රික් ටොන් 160000 කින් පමණ ඉහළ ගොස් ඇති අතර ඉන් අපේ ගොවින් ලැබු ආදායම රුපියල් දස ලක්ෂ 6272 කින් ඉහළ ගොස් ඇතැයි එම ගවේෂණය මඟින් හෙළි වී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aa13121513</link>
    <topic>‘පාබල මේලා’ සැණකෙළිය 19 වැනිදා සිට</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාශ්‍රී ලංකා යුද හමුදාවේ පැරණිතම රෙජිමේන්තුව වන ශ්‍රී ලංකා පාබල හමුදා රෙජිමේන්තුව යටතේ ක්‍රියාන්විත රාජකාරියේ යෙදී සිටියදී මියගිය නිලධාරීන් 326 දෙනකු ඇතුළු සෙසු නිලයන් 3000 කට අධික රණවිරුවන්ගේ උදාරතර සේවය සැමරීමේ අරමුණින් පනාගොඩ පාබල හමුදා රෙජිමේන්තු මධ්‍යස්ථාන භූමියේ ඉදිවෙමින් පවතින රණවිරු ස්මාරකයේ වැඩ කටයුතු නිමා කරලීමේ අරමුණින් හා එම රණවිරුවන්ගේ ළඟම ඥාතින්ගේ සුබසාධන කටයුතු සඳහා ඇවැසි අරමුදල් ප්‍රතිපාදන සොයා ගැනීමේ අරමුණින් හික්කඩුවේ මහජන ක්‍රීඩාංගණයේදී “පාබල මේලා” වෙළෙඳ ප්‍රදර්ශනය හා සැණකෙළිය ලබන 19 වැනිදා සිට 23 වැනිදා දක්වා පැවැත්වෙයි.සවස 2 සිට මධ්‍යම රාත්‍රිය දක්වා පැවැත්වෙන මේ සැණකෙළියේදී විනෝද ක්‍රීඩා යුද හමුදා විරුවන්ගේ මිනිටැටු සංදර්ශනවලට අමතරව දිනපතා රාත්‍රී දිවයිනේ ජනප්‍රිය ගායක ගායිකාවන් සහභාගි වන සංගීත ප්‍රසංග සමඟ නර්තන සංදර්ශනයන් ද පැවැත්වෙයි.19 වැනි දින ප්ලෑෂ්බෑග් සංගීත කණ්ඩායමට අමාලි හා ස්ටාර් ඩාන්ස් නර්තනය ද 20 වැනි දින බාචී සුසාන් සමඟ ෆයර් සංගීත කණ්ඩායමට අනුව සෙන්සේෂන් නර්තනය ද, 21 වැනි දින සීදුව සකුරා සංගීතයට ඔමායා නර්තනය ද 22 වැනි දින සිටි ක්‍රීක් සංගීතයට රංගනාථ නර්තනය ද 23 වැනි දින මේරියන්ස් සංගීතයට රංගීතා නර්තනය ද පැවැත්වෙන අතර මේ සැණකෙළි භූමියට ඇතුළත් වීමේ ගාස්තුව අයෙකුට රු. 100 කි.මේ ටිකට්පත් මඟින් කුසපත් ඇද ප්‍රධාන තෑගි පහක් හා සැනසිලි තෑගි 30 ක් ද පිරිනැමේ.මේ පිළිබඳව මාධ්‍ය දැනුවත් කිරීමේ මාධ්‍ය හමුව කොළඹ යුද හමුදා යාන්ත්‍රික ඉංජිනේරු බළකා පරිශ්‍රයේදී පනාගොඩ පාබල හමුදා රෙජිමේන්තු ප්‍රධානී මේජර් ජනරාල් කමල් කරුණාසේකරගේ ප්‍රධානත්වයෙන් පැවැත්වුණු අතර එයට බ්‍රිගේඩියර් මහින්ද මුදලිගේ හා සැණකෙළියේ ප්‍රධාන අනුග්‍රාහක මෙල්වා ආයතනයේ අධ්‍යක්ෂ විශ්‍රාමලත් කර්නල් මහින්දරත්න තෙන්නකෝන් ආදි පිරිසක් සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aa13121514</link>
    <topic>ඉන්දීය ධීවරයන් දෙසිය ගණනක් දැලේ</topic>
    <author>සුනිල් දයා අල්විස්</author>
    <content>සුනිල් දයා අල්විස්අපේ රටේ මුහුදේ අනවසරයෙන් මසුන් මැරීමේ යෙදුණු ඉන්දීය ධීවරයන් 216 කට අධික පිරිසක් යාත්‍රා 60 ක් පමණ ද නාවික හමුදාව මඟින් අත්අඩංගුවට ගෙන තිබේ.අත්අඩංගුවට පත්ව සිටින ධීවරයන් ගෙන් වැඩි පිරිසක් තමිල්නාඩු ධීවරයෝය. අපේ මුහුදු සීමාවේ අනවසරයෙන් මසුන් ඇල්ලීම නිසා මසකට රුපියල් බිලියන 65 වටිනා මසුන් ප්‍රමාණයක ආදායම රටට අහිමි වන බව ද අනාවරණය වී ඇත.අපේ ධීවර කාර්මිකයන්ට මේ නිසා සිදුවන අසාධාරණය පිළිබඳව ඉන්දීය රජය සමඟ දිගින් දිගටම කරුණු සාකච්ඡා කර විසඳුම් ක්‍රියාමාර්ගවලට එළැඹු‍ණත් මහ මුහුදේ සිදුවන මේ ක්‍රියාව තවමත් නතර කරගන්නට අසීරු වී ඇතැයි ධීවර හා ජලජ සම්පත් ඇමැති දොස්තර රාජිත සේනාරත්න මහතා පවසයි.ඇමැතිවරයා වැඩිදුරටත් පවසා සිටියේ ගොඩබිම් වගාව හා සම්පත අඩුවෙමින් මුහුදු සම්පත අනාගතයේදී ආර්ථික වර්ධනයට ඉවහල් වන නිසා මුහුද සතු නිල් ආර්ථිකය උපරීමයෙන් නෙලා ගන්නට පූර්ණ සහයෝගය තමන්ට ලැබිය යුතු බව කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=ab1312151</link>
    <topic>අපේ කාලයේ ශ්‍රේෂ්ඨතම දේශපාලනඥයා:</topic>
    <author/>
    <content>නයිජීරියාවේ, ගෝම්බේ රාජ්‍ය විශ්වවිද්‍යාලයේ,පශ්චාත් උපාධි පීඨයේ හා කලා හා සමාජීය විද්‍යා පීඨාධිපති,මහාචාර්ය දයානන්ද සෝමසුන්දරනෙල්සන් මැන්ඩෙලා නමින් අද ලෝකය හඳුන්වන ඒ ශ්‍රේෂ්ඨතම දේශපාලනඥයා උත්පත්තිය ලැබුවේ 1918 ජූලි මස 18 වන දින දකුණු අප්‍රිකාවේ ට්‍රාන්ස්කෙයි (Transkei) පළාතට අයත් උම්ටාටා දිස්ත්‍රික්කයේ ම්භාෂා ගං ඉවුරේ පිහිටි ම්වේෂෝ නමැති පිටිසර බද ඉතා කුඩා ගම්මානයකය. ඔහු උපන් වර්ෂය ලෝක ඉතිහාසයේ වැදගත් වර්ෂයක් වනුයේ පළමුවන ලෝක යුද්ධය අවසන් වී ලෝකයට සාමය උදාවූ වර්ෂය වීම නිසාය. දකුණු අප්‍රිකාවට අනාගතයේ සාමය උදා කරන්නාවූ ශ්‍රේෂ්ඨතම දේශපාලනඥයා එම වර්ෂයේම ඉපදීම ආශ්චර්යයකි.මැන්ඩෙලා යනු ඔහුට පරම්පරාවෙන් ලැබුණු නමයි. නෙල්සන් යන නම ඔහුට එකතු වුණේ වයස අවුරුදු හතේදී ඔහු පාසලට ඇතුළු කළ මුල් දිනයේදීය. පන්තිය භාර ගුරුවරිය එදින ඇතුළු වූ සියලුම අලුත් සිසුන්ට ඉංග්‍රීසි නමක් මුලට යොදන ලදී.එදා සිට ඔවුන් විසින් පාසලේදී භාවිතා කළ යුතු වූයේ එම නමයි. එසේ කරන්නට ඇත්තේ ඉංග්‍රීසි සම්ප්‍රදායය අනුව ඔවුන්ට ක්‍රිස්තියානු නමක් තිබිය යුතු නිසාත්, අනෙක් අතින් එම නම් උච්ඡාරණය කිරීමට සුදු ජාතිකයන්ට පහසු නිසාත් විය හැකිය. මොහු වෙනුවෙන් නෙල්සන් යන නම තෝරා ගැනීමට විශේෂ හේතුවක් නොවන්නට ඇත.ඔහුගේ පියා, ගඩ්ලා හෙන්රි ම්පාකානිස් ග්‍රාම ප්‍රධානියකු විය. රදළ පරම්පරාවකට අයත්, එම ගෝත්‍රයේ රාජකීය පවුලට සම්බන්ධ ඔහු එම ගෝත්‍රයේ රජු විසින් ගම් ප්‍රධානි තනතුරට පත් කරන ලදී. රජුගේ උපදේශකයෙකු වශයෙන්ද කටයුතු කළ ඔහු රාජකීය පත්වීම්වලදි විශේෂ බලපෑමක් කළ හැකි පුද්ගලයෙකු විය.ඔහුට ගම් ප්‍රධානි වශයෙන් සෑ‍ෙහන වත්කමක්ද, ගව සම්පත් ආදියද තිබිණ. එහෙත් අවාසනාවකට සුදු ජාතික මහේස්ත්‍රාත්ට අවනත නොවීම හේතුවෙන් ඔහුට එම තනතුරත්, එම තනතුරට හිමි සියලු වරප්‍රසාදත් අහිමි විය.මේ නිසා ජීවිතයේ පසු කාලයේදී අග හිඟකම්වලින් යුත් විය. ඔහුට බිරියන් කීප දෙනෙකු සිටි අතර නෙල්සන් මැන්ඩෙලාගේ මව වූයේ නොන්ක්වාෆි නෙසෙක්නිය. තම සැමියාගේ ආර්ථික දුෂ්කරතාවයන් නිසා ඇය සිය දරුවන්ද සමග ඇයගේ ඥාතීන් සහ මිත්‍රයින් සිටිනු කියුනු නම් ගමට ගියාය.නෙල්සන් මැන්ඩෙලා තම ප්‍රීතිමත්ම ළමා කාලය ගත කරන ලද්දේ මෙම ගමේ බව ඔහු තම ජිවිත කතාවේ සඳහන් කර ඇත. මැන්ඩෙලා සිය සහෝදරයන් දෙදෙනා සහ මව සමඟ ඉතා කුඩා නිවසක ජීවත් වූහ.උනන්දුවක්ඔහු ජීවත් වූ නිවෙස මැටිවලින් තැනූ තෘණ විශේෂයක් සෙවිලි කළ සම්ප්‍රදායික නිවෙසකි. එහි කුටි තුනක් වූ අතර, එක් කුටියක සියලු දෙනාම නිදා ගත් අතර, තවත් කුටියක ආහාර ආදිය ගබඩා කර තිබුණි. ඉතිරි කුටිය මුළුතැන් ගෙය විය. මව සමහර ධාන්‍ය වගා කළ අතර, සතුන්ද ඇති කරන ලදී. අවුරුදු පහේදී නෙල්සන් මැන්ඩෙලා ගවපල්ලකු ලෙස තම පවුලේ සතුන් බලා ගැනීමෙහිද නිරත විය. වෙලේ, ඇළේ, දොළේ, තණබිම්වල තම වයසේ ගැහැනු - පිරිමි ළමයින් සමඟ එකතුව සෙල්ලම් කිරීම ඔහුගේ ප්‍රීතිමත්ම විනෝදාංශය විය. ඔහුගේ ඇඳුම වූයේ තුවායක් වැනි කර වටේ ගැට ගසන ලද ඇඳුමකි.ඔහු ගමේ පල්ලියේදී ක්‍රිස්තියානි මෙතෝදිස්ත දරුවෙකු ලෙස බෞතීස්ම කෙරිණි. එම පල්ලියේ පූජකවරයකු දිනක් ඔහුගේ මව හමු වීමට නිවසට පැමිණි අවස්ථාවේදී, නෙල්සන් මැන්ඩෙලා දක්ෂ දරුවකු බවත් ඒ නිසා ඔහු පාසල් යැවිය යුතු බවත් පවසන ලදී.එම පවුලේ කිසිවකු කිසි දිනක පාසල් ගොස් නැති හෙයින්, මෙම දරුවා පාසල් යැවීමට මවටද උනන්දුවක් ඇති විය. ඒ අනුව පියාද කැමති කරවා ගෙන ගමේ පිහිටි තනි කාමරයකින් යුත් ක්‍රිස්තියානි මෙතෝදිස්ත ප්‍රාථමික පාසලට ඔහුව ඇතුළු කිරීමට තීරණය කරන ලදී, එම පාසලේ සිටි මුළු කාලය තුළම ඔහුට කියා මැසූ ඇඳුමක් නොතිබූ අතර අඳින ලද්දේ පියාගේ කලිසම් කපා කොට කර ගෙනය. වයස අවුරුදු හතේ සිට නවය දක්වා ඔහු එම පාසලේ ඉගෙන ගත්තේය.වයස අවුරුදු නවයේදී ඔහුගේ පියා මිය ගියේය. පියා‍ෙග් අවමංගල්‍යයට සහභාගි වූ ගෝත්‍රික රජතුමා නෙල්සන් මැන්ඩෙලාගේ භාරකාරත්වය තමා පවරා ගැනීමටත්, ඔහුගේ අධ්‍යාපනය දිගටම කර ගෙන යාමට කටයුතු සැලැස්වීමටත් ඔහු පොරොන්දු විය.ඒ අනුව මරණයෙන් දින කීපයකට පසු මව විසින් ඔහුව ගෙන ගොස් මැක්හෙකිෂ්වෙනිනෝ හි පිහිටි ජොගින්ටාබා රජුගේ මාළිගයට භාර දෙන ලදී. නෙල්සන් මැන්ඩෙලාට සැපවත් ජීවිතයක් ගත කිරීමට ලැබුණේ එම මාළිගයට පැමිණීමෙන් පසුය.එහිදී ඔහුව ක්ලාක්බරි බෝර්ඩින් ඉන්ස්ටිටියුට් නම් අලුත් පාසලට ඇතුළු කරන ලදී. එම විද්‍යාලයෙන් ඔහු කනිෂ්ඨ විභාගයෙන් සමත් වූ පසු 1937 දී ඔහුට වයස 19 දී හීල්ඩ් ටවුන් හි වේල්සියන් විද්‍යාලයට ඇතුළත් කෙරිණි.එම විද්‍යාලයේ දෙවන වසරේදී ඔහු ශිෂ්‍ය නායක තනතුරකටද පත් විය. මෙම විද්‍යාලයෙන් මැට්‍රිකියුලේෂන් සමත්ව පාසල් අධ්‍යාපනය අවසන් කළ නෙල්සන් මැන්ඩෙලා එම පළාතේ කළු ජාතිකයන්ට පමණක් සීමා වූ ෆෝට් හෙයාර් විශ්වවිද්‍යාල කොලීජියට ඇතුළු විය. විශ්වවිද්‍යාලයේ අවසන් වසරේදී ශිෂ්‍ය අරගලයක් හේතුවෙන් ඔහුට වසරක විශ්වවිද්‍යාල තහනමක් පැනවිණි.දීමනාවක්1941 වර්ෂයේ ඔහු විශ්වවිද්‍යාල තහනමෙන් පසු නිවෙසට පැමිණි අතර, ඔහුගේ භාරකාර පියා විසින් නෙල්සන් මැන්ඩෙලාට සහ ඔහුගේ ඥාති සොයුරු ජස්ටිස් සඳහා විවාහ දෙකක් සූදානම් කරන ලදී. දෙදෙනාම මෙම විවාහයන්ට අකමැති වූහ.ඔවුන් දෙදෙනා පියා නොමැති අවස්ථාවක් බලා නිවසින් පැන ගොස් ජොහැන්නස්බර්ග් නගරයට පැමිණි මිත්‍රයෙකුගේ මාර්ගයෙන් ආකර වැඩ බිමක රැකියා සොයා ගත්හ. 1944 දී ඔහු කෙළින්ම දේශපාලනයට සම්බන්ධ විය.දකුණු අප්‍රිකාවේ නිදහස් අරගලය ගෙන ගිය අප්‍රිකානු ජාතික සංගමයට බැඳී එහි තරුණ සංවිධානය ගොඩනගා එහි සභාපති තනතුරට පත් වී ක්‍රියාකාරී දේශපාලනයට එක් විය. 1952 වර්ෂයේදී සිවිල් නීති කඩ කිරීමේ වදරට ඔහු බරපතළ වැඩ සහිතව මාස 09 ක සිර දඬුවමකට ලක් විය. 1991 දී අප්‍රිකානු ජාතික සංගමයේ සභාපතිව සිටි ඔලිවර් තැම්බූ අසනීප වීම නිසා මැන්ඩෙලා එහි සභාපති ධුරයට ද පත් විය.වර්ණභේදවාදය1948 වර්ෂයේ දකුණු අප්‍රිකාවේ පැවති ප්‍රථම මැතිවරණය සුදු ජාතිකයන්ට පමණක් සීමා වීම හේතුවෙන් වර්ණභේදවාදයට විරුද්ධව දැඩි පියවර ගත යුතු බවට ඔහු තීරණය කළේය. කාල්මාක්ස් ගේ මාක්ස්වාදී අදහස්වලින් ද, මහත්මා ගාන්ධි, ජවහර්ලාල් නේරු වැනි අයගේ අධිරාජ්‍ය විරෝධි අදහස්වලින් ද ඔහු පෝෂණය විය.1962. 1. 11 වන දින ඔහු ඩේවිඩ් මොට්සනෙයිල් නමින් වෙස්වළාගෙන අප්‍රිකානු, මැදපෙරදිග සහ එංගලන්තය වැනි රටවල සංචාරය කරමින් දකුණු අප්‍රිකානු සුදු වර්ණ භේදවාදී රජයට විරුද්ධව ආයුධ සන්නද්ධ අරගලයක් කිරීමට ආධාර පැතීය.ඔහු ආපසු පැමිණ රජයට විරුද්ධව වැඩ වර්ජන රැල්ලක් සංවිධානය කළේය. නීති විරෝධි ලෙස රටින් පිටවීම සහ රජයට විරුද්ධව වැඩ වර්ජනයක් සංවිධානය කිරීම චෝදනා යටතේ ඔහුට අවුරුදු 5 ක සිර දඬුවමක් නියම විය.හොඳ මොළයක් හෝ හොඳ හදවතක් එක්වුවහොත් එය බලවත් සංයෝගයකි, ඊට හොඳ දිවක් හෝ හොඳ පෑනක් එක්වුවහොත් තවත් බලවත් වනු ඇත යන්න ඔහුගේ මතය විය. එය ඔහු රිවෝනියා නඩු විභාගය අවසානයේ විත්ති කූඩුවේ සිට පැවැත් වූ ඓතිහාසික කථාවෙන් අවධාරණය කළේය.‘මම සුදු ආධිපත්‍යයට විරුද්ධව සටන් කළෙමි. මම කළු ආධිපත්‍යයට විරුද්ධව සටන් කළෙමි. මම ප්‍රජාතන්ත්‍රවාදය හා නිදහස් සමාජය අගය කරමි. සෑම පුද්ගලයෙකුම සහජීවනයෙන්, සමගියෙන් ජීවත් විය යුතු අතර, සෑම පුද්ගලයෙකුටම සමාන අවස්ථාවන් තිබිය යුතුය. මම ඒ වෙනුවෙන් සටන් කරමි. ඒ වෙනුවෙන් ජීවත් වෙමි. ඒ වෙනුවෙන් මියයාමට වුවද මා සූදානම්ය.’බලපෑම්ඔහු සිරභාරයෙන් නිදහස් කරන ලෙස ලෝක නායකයෝ බලපෑම් කළහ. රටේ වර්ණ භේදවාදී ප්‍රතිපත්තියට විරුද්ධව එක්සත් ජාතීන්ගේ සංවිධානය ඇතුළු ලෝකයේ රටවල් විවිධ සම්බාධක පනවන ලදී. ලෝකයම ඔහු පිටුපසින් සිටියේය. සමාජවාදී, ධනවාදී සෑම රටක්ම ඔහු නිදහස් කරන ලෙස ඉල්ලා සිටියේය.1994 වර්ෂයේ පැවැති මැතිවරණයෙන් ඔහු 1994 මැයි මස 10 වන දින දකුණු අප්‍රිකාවේ ප්‍රථම කළු ජාතික ජනාධිපති වශයෙන් පත් විය. 1994 වසරේදී සිරගෙදරදී ඔහු විසින් ලියූ ඔහුගේ ස්වයං චරිතාපදානය, පිටු 638 කින් යුතු වූ නිදහස කරා වූ දීර්ඝ ගමන ප්‍රකාශයට පත් කරන ලදී.එය ඒ වර්ෂයේ වැඩියෙන්ම අලෙවි වුණු ග්‍රන්ථය විය. නැවත 1995 දී එම ග්‍රන්ථය දෙවැනි වරටත් මුද්‍රණය කිරිමට මේ නිසා සිදු විය. එම ග්‍රන්ථය විවරණය කළ පුවත්පත් මැන්ඩෙලා හැඳින්වූයේ විසිවන සියවසේ බිහි වූ ශ්‍රේෂ්ඨතම චරිතයක් ලෙසය. බොස්ටන් සන්ඩේ ග්ලෝබ් පුවත් පත ජීවත්වන සෑම අයෙකු විසින්ම කියවිය යුතු පොතක් ලෙස එය අගය කළේය.මානව සම්පත්නෙල්සන් මැන්ඩෙලා 1940 දසකයේ සිට 1990 දසකය දක්වා වර්ණභේදවාදයට විරුද්ධව දීර්ඝ අරගලයක් ගෙන ගියේය. වසර 27 ක් පුරා ඔහුට සිර දඬුවම් විඳීමට සිදු විය.අවසානයේ එම සටන ජයගත් ඔහු දකුණු අප්‍රිකාවේ කළු ජනතාවට නිදහස ලබා දීමට සමත් විය. 1994 මැතිවරණයෙන් නෙල්සන් මැන්ඩෙලා බලයට පත්වීමත් සමඟ දකුණු අප්‍රිකාවට පූර්ණ නිදහස ලැබිණි. සුදු කළු ජාතීන් අතර කිසිදු ගැටුමකින් තොරව සුදු පාලකයන්ගෙන් කළු පාලකයන්ට බලය මාරු කිරිමට ඔහුට හැකි විය. ඔහුගේ මානුෂිකත්වය ලෝකයේම ඇගැයීමට ලක් විය. ඒ නිසාම ඔහුට 1993 වර්ෂයේ නොබෙල් සාම ත්‍යාගය පිරිනැමිණි.ඇ‍ෙමරිකා එක්සත් ජනපද ජනාධිපති නිදහස් සම්මානය ද, රුසියාවේ ලෙනින් සම්මානය ද ඔහුට පිරිනැමිණි. ඔහුගේ තෙම්බු ගෝත්‍රයේ උසස්තම සම්මානය ‘ටාටා’ (පියා) යන්න ද ජාතියේ පියා යන නාමය ද ලැබුණි.ඔහු ජනාධිපති ධුරයට පත් වන විට දකුණු අප්‍රිකාවේ ආර්ථික හා සමාජ තත්ත්වය තරමක් පිරිහී තිබුණි. නෙල්සන් මැන්ඩෙලා බලයට පත්වීමෙන් පසු ආබාධිතයන්ට සහනාධාර, වයස්ගත වූවන්ට විශ්‍රාමික දීමනා, දරුවන්ට ආධාර ලබා දුන් අතර, රජයේ රෝහල්වල නොමිලේ වෛද්‍ය පහසුකම් ලබා දෙන ලදී.නිදහස1913 ඉඩම් යටතේ ඉඩම් අහිමි වූවන්ට නැවත එම ඉඩම් අත්වන සේ ඉඩම් ප්‍රතිසංස්කරණ පනත් ඇති කෙරිණ. වැඩපොළවල කම්කරුවන්ට වැඩි නිදහසක් ලබා දෙන පරිදි කම්කරු සබඳතා පනතක් ඇති කරන ලදී. ඔහුගේ කාලය අවසානයේදී විදුලිය, ජලය හා දුරකථන පහසුකම් ආදිය සෑහෙන පිරිසකට ලැබුණි. සුබසාධන පහසුකම් සහ යටිතල පහසුකම් වැඩි කිරීමට, පාසල් දියුණු කිරීමට, සෞඛ්‍ය පහසුකම් දියුණු කිරීමට ඔහු ක්‍රියා කළේය. ඔහු 1994 සිට 1999 දක්වා ජනාධිපති ධූරය දැරූ කාලයෙහි දුප්පතුන් වෙනුවෙන් හා පොදු ජනයා වෙනුවෙන් සුබ සාධන පියවරවල් රැසක් ගන්නා ලදී.1997 වසරේදී ඔහු අප්‍රිකානු ජාතික සංගමයේ සභාපති ධූරයෙන් ඉවත් වී තම පසුගාමියාට එම තනතුර බාර දුන්නේය. 1988 සැප්තැම්බර් මාසයේ ඔහු නොබැඳි ජාතීන්ගේ සමුළුවේ මහා ලේකම් ධූරයට පත් විය.2013 ජූනි මස 08 වන දින පෙණහලුවලට විෂ බීජයක් ඇතුළු වීමෙන් රෝගාතුරව ඔහු රෝහල් ගත විය. ක්‍රමයෙන් ඔහුගේ අසනීපය අසාධ්‍ය වූ අතර ජීවිතාරක්ෂක යන්ත්‍රයකට සම්බන්ධ කිරීමට සිදු විය. ඔහුට සුවය පතා අප්‍රිකානු ජනතාව මෙන්ම ලෝකයේ බොහෝ ජනතාව ද යාඥා කළහ. 2013 ජූලි මස 18 වන දින ඔහු රෝහලේ අසාධ්‍ය තත්ත්වයෙන් පසුවෙද්දී ඔහුගේ 95 වන ජන්ම දිනය ද උදා විය.ජයග්‍රහණඔහු වෙනුවෙන් ලෝකයේ විවිධ රටවල ස්මාරක දැනටමත් ගොඩනැඟී ඇත. ඔහු වෙනුවෙන් මුද්දර නිකුත් කර ඇත. 2002 වසරේ සිට වාර්ෂිකව ඔහුට ගෞරව වශයෙන් ලෝක ප්‍රකට දේශකයෙකු ලවා දේශනයක් පවත්වනු ලැබේ.ලෝකයේ ශ්‍රේෂ්ඨයන් බිහි වී ඇත්තේ දුෂ්කර ජීවිත තුළිනි යන්න සැබෑ කළ නෙල්සන් මැන්ඩෙලා වැටුණු සැම විටම නැගී සිටියේය. ඔහු පැවසුවේ ‘මා ලැබු ජයග්‍රහණ ගැන නොව සතුටු විය යුත්තේ, සෑම වැටුණු අවස්ථාවකම මා නැගී සිටීම පිළිබඳවයි.’ඉතා දුප්පත් හා දුෂ්කර ජීවිතයක් ගත කරමින් ඉතා දුෂ්කර අරගලයක් කරමින් දකුණු අප්‍රිකාවට නිදහස උදා කරමින් සුදු - කළු ජාතිකයන් අතර සාමය හා සංහිඳියාව ඇති කළ නෙල්සන් මැන්ඩෙලා ආදර්ශවත් නායකයෙකි.ඔහුට තම ධූරයේ තවත් රැඳී සිටීමට හැකියාව තිබුණ ද, එක් වරක් පමණක් ජනාධිපති ධූරය දරන බවට දුන් පොරොන්දුව ට ගරු කරමින් තම නියෝජ්‍ය ජනාධිපතිට බලයට එන්නට සලසා දී රටේ ජ්‍යෙෂ්ඨතම උපදේශකයා වශයෙන් විශ්‍රාමික ජීවිතයක් ගත කිරීමට අදිටන් කිරීම ඉතා ශ්‍රේෂ්ඨ පියවරකි.තම ධනය සමාජ සුබ සාධනයට විශේෂයෙන් දුප්පතුන්ට සහ දරුවන්ට සහන සැලසීමට වෙන් කළේය. නෙල්සන් මැන්ඩෙලා අපේ කාලයේ ලෝකයේ බිහි වූ ශ්‍රේෂ්ඨතම දේශපාලකයා ලෙස මම දකිමි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=ab1312152</link>
    <topic>සංවාද මණ්ඩපය</topic>
    <author>විදුලිබල හා බලශක්ති ඇමැතිනී</author>
    <content>විදුලිබල හා බලශක්ති ඇමැතිනීපවිත්‍රා වන්නිආරච්චිඔබ හිතනවා ද ඉදිරි වසරට රජය ඉදිරිපත් කරපු අය වැය ගැන ජනතාව සතුටු වෙනවා කියලා?ඇත්තටම මේ අය වැය සංවර්ධනාත්මක අය වැයක් වගේම සුබ සාධක ඇය වැයක්. ලෝකයේ බොහෝ රටවල තමන්ගේ ආර්ථිකය කඩා ගෙන වැටෙද්දි ලෝකයේ ආහාර අර්බුදයක් තියෙද්දී ලෝකයේ විශාල ප්‍රශ්න ඇති වෙලා තියෙද්දී ඒ අර්බුද අපේ රටටත් බලපෑවා.නමුත් මං විශ්වාස කරනවා ජනාධිපතිතුමාගේ නිවැරැදි ආර්ථික වැඩ පිළිවෙළත් එක්ක අපේ රට ආර්ථික වශයෙන් ඉදිරියට ආවා. ඒ නිසා ‍මේ අය වැය ජනතාවගේ පැත්තෙන් සංවර්ධනාත්මක සහ සුබසාධක අය වැයක්.නැහැ මා ඔබතුමියගෙන් ඇහුවේ ජනතාව මේ අය වැය ගැන සතුටු වෙයි කියලා හිතන්ඩ පුළුවන්ද කියලායි?මේ අය වැය ගැන ජනතාවගේ පැත්තෙන් බැලුවොත් ජනතාවට සුබසාධනය ලැබෙනවානේ. ඒ නිසා ජනතාවට සතුටු වෙන්ඩ පුළුවන්. ඒ වගේම ජනතාවගේ සංවර්ධනය සිදු කෙරෙන අය වැයක්නේ. එදා පාර්ලිමේන්තු මන්ත්‍රීවරයකුට ලැබුණේ සංවර්ධන කටයුතුවලට ලක්ෂ 20ක් වගේ සුළු මුදලක්.ඒක තමන්ගේ දිස්ත්‍රික්කයේ සංවර්ධන වැඩවලට හොඳටම මදි. ඒ නිසා ගම්වල සංවර්ධනයක් ඇත්තටම තිබුණේ නැහැනේ. මහින්ද රාජපක්ෂ ජනාධිපතිතුමා තමයි ගමේ පාර කොන්ක්‍රීට් කරන වැඩ පිළිවෙළ සකස් කළේ‍. මේ අය වැයෙන් ග්‍රාමීය සංවර්ධනයට මිලියන 4000 ක් වෙන් කරලා තියෙනවා. ඒ නිසා ගමේ අනිවාර්ය සංවර්ධනයක් වෙනවා. ඒක ප්‍රතිපත්තිමය සංවර්ධන වැඩපිළිවෙළක්. ඒ නිසා මං හිතන්නේ මිනිස්සු සතුටු වේවි මේ අය වැය ගැන.මිනිස්සු අහනවා මේ කොන්ක්‍රීට් පාරවල් , කාපට් පාරවල් අපිට කන්ඩද කියලා. ජනතාවට ඕනේ ජීවන වියදමට සහනයක් කියලා ?අද බලන්ඩකෝ ලංකා ඉතිහාසයේ තේ වලට වැඩිම මිලක් ලැබෙන්නේ මේ කාලයේදීයි. මේ ආණ්ඩුව කරලා තියෙන්නේ විශාල වශයෙන් මිනිස්සුන්ගේ ආදායම් වැඩි කරන එකයි. ඉස්සර පාරකට බැස්සාම ගමේ කෝපි කඩේ සහ බෝක්කු උඩ තරුණයෝ මොන තරම් ඉන්නවාද?අද අපිට එහෙම දකින්ඩ පුළුවන්ද? අද මිනිස්සුන්ගේ ජීවිතවලට ආදායම් එන ක්‍රම රජය විසින් හදලා තියෙනවා. ඒ නිසා ගමට පාරවල් හැදීම සහ විදුලිය ලබා දීම අත්‍යාවශ්‍ය වෙලා තියෙනවා. පාරක් නැති මිනිහා , පාර කැඩිලා නිසා බස් නැතිව පයින් හැතැප්ම ගණන් පයින් යන මිනිහා තමයි ඒකේ අමාරුව දන්නේ. ඒ වගේ ජීවිත අද්දැකීම් නැති මිනිස්සු තමයි ඔය වගේ ප්‍රශ්න අහන්නේ.ආණ්ඩුව කියනවා මේ අය වැය ජනතාවට සහන දුන්න අය වැයක් කියලා. නමුත් අත්‍යවශ්‍ය ආහාර ද්‍රව්‍යවල බදු පනවා තියෙවනවා නේද?අත්‍යාවශ්‍ය ආහාර ද්‍රව්‍යවලට බදු පනවා තියෙන්නේ මේ රටේ ගොවියන්ගේ ආර්ථිකය ශක්තිමත් කරන්ඩ අවශ්‍ය නිසායි. ඒ වගේම මේ රටේ නිෂ්පාදනය වැඩි කිරීමත් මේ බදු පැන වීමේ එක් අරමුණක් වෙනවා. අල , ලූනු සහ ධාන්‍යවලින් ස්වංපෝෂිත කිරීම තවත් අරමුණක්. වී ටික විකුණා ගන්ඩ බැරිව වහ බීපු ගොවියෝ හිටපු රටක් මේක. අද එහෙම නෑ. ජනාධිපතිතුමා ඒ නිසා මේ රටේ හැම අංශයක් ගැනම හිතලා තමයි මේ අය වැය හදලා තියෙන්නේ.කෙසේ වෙතත් බරපතළ චෝදනාවක් නැඟෙනවා මේ අය වැය හිස් ලියවිල්ලක් කියලා?විපක්ෂයේ ඔය වගේ බයිලා අහලා ජනතාවට දැන් ඇති වෙලා ඉන්නේ. ඒ නිසා තමයි මැතිවරණ විසි ගණනක් එයාලා පැරැදිලා තියෙන්නේ. ඔය කියන එක බයිලාවක්වත් වලංගු නැහැ. හෙට වයඹ නැත්නම් මධ්‍යම පළාතේ ඡන්දයක් තියලා බලන්ඩ ආණ්ඩුව විශිෂ්ට විදියට දිනන්නේ නැද්ද කියලා. විපක්ෂය එක එක බොරු කියනවා. ඒ නිසාම විපක්ෂය ගැන ජනතා විශ්වාසය බිඳ වැටිලා තියෙනවා. ඔය කියන දේවල්ම 2005 දීත් කිව්වා 2010 දීත් කිව්වා. වැඩක් වුණේ නැහැනේ.හැබැයි විපක්ෂයෙන් චෝදනාවක් නැඟෙනවා මේ අය වැය බල්ලන්ඩ පූසන්ට සහන දීපු අය වැයක් කියලා?මේ රටේ මිනිස්සුන්ට බල්ලන්ට පුසන්ට වගේ සලකපු යුගයක් තිබුණා‍. ඒක ජනතා විමුක්ති පෙරමුණෙන් වගේම එ.ජා.ප යෙනුත් කළා. එදා එ.ජා.ප යේ කළු බළල්ලු සහ කහ බළල්ලු කියලා සංවිධාන හදලා මිනිස්සුන්ට දස වද දීලා මරලා දැම්මානේ. එහෙම අයට තමයි මේ අය වැය බල්ලන්ට පුසන්ට සහන දුන්න අය වැයක් විදියට පේන්නේ.මේ අය වැයෙන් රාජ්‍ය සේවකයන්ට ලැබුණු සහන මදි කියන චෝදනාව නැ‍‍ඟෙනවා නේද?නැහැ එහෙම කියන්ඩ බැහැ. මහින්ද රාජපක්ෂ ජනාධිපතිතුමාගේ රජය තමයි රාජ්‍ය සේවකයන්ට වැඩියෙන්ම සලකපු ආණ්ඩුව. මේ රජය අය වැය පරතරය අඩු කරගෙන යන ගමනක දී යම් යම් කැප කිරීම් කරන්ඩ වෙනවා. මේ රටේ ආර්ථික වර්ධන වේගය වැඩි වෙමින් පවතිනවා. ඒ නිසා රාජ්‍ය සේවකයාගේ හෙට දවස සුබ එකක් වේවි.ජීවන වියදම් දීමනාවට යම් එකතු කිරීමක් කරලා රාජ්‍ය සේවකයන් සතුටු කරන්ඩ පුළුවන්ද?මේ අය වැය දෙස සමස්තයක් ‍විදියට බැලුවොත් රාජ්‍ය සේවකයන්ට සතුටු වෙන්ඩ පුළුවන්.හොඳයි මේ අය වැයෙන් පෞද්ගලික අංශයේ සේවකයන්ට ලැබුණු දෙයක් නැහැ නේද?මේ අය වැය ඇතුළේ සමස්ත ජනතාවටම තමයි සෙත සැලසෙන්නේ. ඒ නිසා එතැනදී පෞද්ගලික අංශයේ සේවකයින්ට සහන ලැබෙන්නේ නැහැ කියන්ඩ බැහැනේ. ගමට පාර හැදෙන කොට හැමෝටම ප්‍රතිලාභ ලැබෙනවා.ඒ වගේම ජනාධිපතිතුමා ඉල්ලීමක් කළානේ රාජ්‍ය සේවකයන්ට හා සමානව පෞද්ගලික අංශයයේ සේවකයන්ටත් ජීවන වියදම් දීමනාව වැඩි කරන්ඩ කියලා. අද කම්කරුවෙකුට දිනකට අවම රුපියල් දාහක් ගෙවන්ඩ ඕනේ. ඒ නිසා ඔවුන්ට යම් සාධාරණයක් ඉටු වෙලා තියෙනවා.මේ අය වැයේ නිෂ්පාදන අංශය ශක්තිමත් කරන වැඩසටහන් නැහැ කියන චෝදනාව තියෙනවා?මේ අය වැය ඇතුළේ සෑම අංශයකම නිෂ්පාදන අංශය ශක්තිමත් කරන යෝජනා ඇතුළත්ව තියෙනවා. පොහොර සහනාධාරය තව දුරටත් ලබා දෙනවා කියන්නේ රටේ නිෂ්පාදන අංශය ශක්තිමත් කරනවා කියන එක තමයි. ඇත්තටම කිව්වොත් සෑම අංශයකින්ම නිෂ්පාදන අංශය ශක්තිමත් කරන යෝජනා තමයි මේ අය වැයේ තියෙන්නේ.කාන්තා ව්‍යවසායකයන් සඳහා පොලී රහිතව ලබා දීමට නියමිත ණය සඳහා මුදල් වෙන් කරලා තියෙනවාද?ඔව් මුදල් වෙන් කරන්නෙ නැතිව අය වැයට ඇතුළත් කරන්නේ නැහැනේ. මේ රටේ බහුතරයක් ඉන්නවා කාන්තා ව්‍යවසායකයන්. ඔවුන්ගේ නිෂ්පාදන විශිෂ්ට නිමාවකින් වෙළෙඳපොළට ඉදිරිපත් කළොත් ඔවුන්ට වැඩි වාසි ලබා ගන්ඩ පුළුවන් වෙනවා. උදාහරණ විදියට හකුරු නිෂ්පාදනය ගත්තොත් ඒ නිෂ්පාදනය අන්තර්ජාතික වෙළෙඳපොළට ඉදිරිපත් කරන්ඩ යම් වියදමක් යනවා. ඒ සඳහා තමයි පොලී රහිත ණය ලබා දෙන්නේ. එතැන දී රජය මඟින් පොලිය දරා ගනීවි. රාජ්‍ය බැංකු හරහා ණය ලබා දේවි. අය වැය කියන්නේ සමස්ත ක්‍රමවේදයට. ඒ සඳහා වැඩ පිළිවෙළ රජය හදලා තියෙන්නේ.ඔබ ඇමැතිවරියක විදියට කාන්තාවන් වෙනුවෙන් මේ අය වැය සැකසීමේදී ඔබ යම් යම් යෝජනා ඉදිරිපත් කළේ නැද්ද?මං කැමැති නෑ කාන්තා ඇමැතිවරු කියලා වෙනම වෙන් කරනවාට. ඇමැති මණ්ඩලය විදියට අපි ජනාධිපතිතුමා එක්ක සාකච්ඡා කරලා යෝජනා ඉදිරිපත් කළා. ඒ වගේම ජනාධිපතිතුමා වෙනම කාන්තා සංවිධාන සමඟ සාකච්ඡා කරලා මේ අයවැයට ඒ අයගේ යෝජනා ඇතුළත් කරලා තියෙනවා. මං ඇමැතිවරියක විදියට බදු ගෙවන කෙනෙක්. අපේ තාත්තාට විශාල ධනස්කන්ධයක් තිබුණ කෙනෙක්. ඒ නිසා මගෙන් අහලා අයවැයට යෝජනා අරන් වැඩක් නැහැ.කාන්තාවන් ජනාධිපතිතුමාට ඉදිරිපත් කරපු ‍යෝජනා මේ අය වැයට ඇතුළත් වෙලා තියෙනවාද?පැහැදිලිවම ඇයි නැත්තේ. කාන්තාවන් නඟා සිටුවිම වෙනුවෙන් මේ අය වැයෙන් සිදු කරලා තියෙන මෙහෙය සුවිශාලයි.සංවාද සටහනචන්දන බණ්ඩාරඑ.ජා.ප. මාධ්‍ය ප්‍රකාශක පාර්ලිමේන්තු මන්ත්‍රීගයන්ත කරුණාතිලකමෙවර අය වැය ණය වැයක් බවත් මාධ්‍යයට දේශපාලකයන් විවේචනය කරන්න වැරැදි පෙන්වා දෙන්න අයිතිය තිබෙන බව තමන් පිළිගන්නා බවත් එ.ජා.ප. මාධ්‍ය ප්‍රකාශක පාර්ලිමේන්තු මන්ත්‍රී ගයන්ත කරුණාතිලක මහතා කියයි.සිළුමිණ සමඟ සම්මුඛ සාකච්ඡාවකට එක්වෙමින් මන්ත්‍රිවරයා මේ ප්‍රකාශය කළේය.එහිදී ඇසූ ප්‍රශ්න කිහිපයකට මන්ත්‍රීවරයා දුන් පිළිතුරු මෙසේය.පසුගිය සතියේ පාර්ලිමේන්තුවේ දැක්වුණ අදහස් අනුව එ.ජා.ප. මාධ්‍ය ප්‍රතිපත්තිය කුමක්දැයි මුලින්ම දැනගන්න කැමැතියි..?අපේ විශ්වාසය ‍තියෙන්නේ නිදහස් මාධ්‍ය ගැන. අපක්ෂපාතව කාගෙවත් ගැත්තන් නොවී තමන්ගේ හෘදය සාක්ෂිය අනුව ක්‍රියාකරන්න මාධ්‍යයට හැම අයිතියක්ම තියෙනවා. එහෙම කරන්න බැරි තත්ත්වයක් අද ඇති කරල තියෙන්නේ.එ.ජා.ප. නායකත්ව මණ්ඩලයේ සභාපති කරු ජයසූරිය මහතා තමන් විවේචනය කරපු මාධ්‍යයක් ගැන පාර්ලිමේන්තුවේදී කතා කළා. එ.ජා.ප.ය කියන්නේ මාධ්‍ය විවේචනය නොකළ යුතු බවක්ද?අපි පිළිගන්න එ.ජා.ප. මාධ්‍ය ප්‍රතිපත්තිය අනුව තමන් දකින සත්‍ය මහජනතාවට සන්නිවේදනය කරන්න ඔවුන්ට අයිතිය තිබෙනවා. රාජ්‍ය මාධ්‍ය, පෞද්ගලික මාධ්‍ය මේ හැම එකකටම ස්වාධීනව ක්‍රියාකරන්න අයිතිය ලබා දිය යුතුයි.තමන්ට කීකරු මාධ්‍ය තිබිය යුතුය කියන එක නොවේද එජාප ප්‍රතිපත්තිය?ඒක අපේ ප්‍රතිපත්තිය නෙවෙයි. ඒක ආණ්ඩුවේ ප්‍රතිපත්තිය. අනිවාර්යයෙන්ම මාධ්‍යයට සාධාරණ විවේචනයකට නිදහස තිබිය යුතුයි. ඒක මාධ්‍ය දේශපාලකයන්ටත් කරන උදව්වක්. දේශපාලකයෝ අන්ධ ගමනක් නොයන්න මාධ්‍ය විවේචන තිබිය යුතුයි.මාධ්‍ය තියෙන්නේ දේශපාලකයෝ පුම්බන්නත් ප්‍රශස්ති ගයන්නත් විතරක් තියනව කියලා අපි විශ්වාස කරන්නේ නැහැ. මාධ්‍යයට විවේචනයේ අයිතිය තිබෙන බව අපි පිළිගන්නවා.මෙදා අය වැය ගැන ඔබේ තක්සේරුව කුමක්ද?මේ අය වැය ගැන කියන්න තියෙන්නේ මෙය තනිකර ණය වැයක්. සාමාන්‍ය ජනතාවගේ බලාපොරොත්තු බිඳ දැමූ ජනතාවගේ අත්‍යවශ්‍ය භාණ්ඩ පරිප්පු, හාල්මැස්සෝ, සැමන් ටින් එකේ සිට මිල වැඩි කෙරුණු අයවැයක් මේ ඉදිරිපත් කරල තියෙන්නේ.ජනතාවට සහන දෙන්න අමතක කරපු බලු මඟුල් තියපු ආණ්ඩුව සල්ලිකාරයෝ හුරතලේට ඇතිකරන බල්ලන්ගේ පූසන්ගේ රට කෑම මිල අඩු කරල තියෙනවා. මොනතරම් තමන්ගේ පන්තිය ගැන මේ ලොක්කෝ කල්පනා කරනවද කිව්වොත් ඉහළ පන්තියේ බල්ලන්ගේ කෑම මිල අඩු කළ ආණ්ඩුවට හාල්මැස්ස ගේ මිල අඩු කරන්න අමතක වුණා.ඔබ නැතැයි කිව්වත් රජයේ සේවකයාගේ විශ්‍රාමිකයාගේ වැටුප වැඩි කරන්නත් මේ අය වැයෙන් අමතක කර නැහැ නේද?එක දිනකට රු.40ක දීමනාවක්.රජයේ සේවකයාට විතරක් දෙන 1200 සොච්චම් දීමනාව මූලික වැටුප එකතු නොකර දීමනාවක් ලෙස එල්ලා තියනවා. මේ නිසා අතිකාල දීමනා වැනි කිසිවකට මේ දීමනාව බලපාන්නේ නැහැ. ලක්ෂ 40ක් විතර ඉන්න රජයේ නොවන පෞද්ගලික සේවකයන්ට මේ අය වැයෙන් ශතයක්වත් වැඩි කරල නැහැ.සියයට 99ක් අමතක කර සියයට 1ක් වෙනුවෙන් හිතල ඉදිරිපත් කරපු අයවැයක් ලෙස මේ අයවැය හඳුන්වන්න මම කැමැතියි. සියයට 1 අති සුඛෝපභෝගී පන්තියේ වුවමනා මේ අයවැයෙන් ඉටුවෙලා තියනවා.රටේ සංවර්ධනය ඉලක්ක කර මේ අයවැය ඉදිරිපත් කරල තියෙනව කිව්වොත්?ඕක රජය පැත්තෙන් කියන කතාව. මේක සංවර්ධන අයවැයක් කියනව නම් මීට කලින් සංවර්ධන නොවන අයවැය ද කියල ඇසිය යුතුයි. අර ආකර්ෂණීය වචන සෙට් එක කිරි ගොවි ගම්මාන, කෙතට අරුණ,සෙනෙහස පිරි පවුලක් වගේ වචන මේ අයවැයෙන් සම්පූර්ණ හැලිලා. අර කටුගෙයි තිබුණ රන්කඩුව අතුරුදන් වුණ ආකරයටම, මහින්ද චින්තන ඉදිරි දැක්ම පොතත් මේ අයවැයෙන් අතුරුදන් කරල. මාධ්‍යවේදීන් ගැන වචනයක් කතාකරන්න බැරිවෙලා තියෙනවා.අධ්‍යාපනයට, සෞඛ්‍යයට ප්‍රමාණවත් මුදල් මේ ආණ්ඩුව වෙන් නොකළත් තමන්ගේ පවුල් පාලනය සඳහා ‍මේ අයවැයෙන් සියයට 48ක මුදලක් වෙන්කර තිබෙනවා.අධ්‍යාපනයට සෞඛ්‍යයටත් වෙන්කරන මුදල ගතයුත්තේ අනාගතයට කරන ආයෝජනයක් ලෙසයි. ආචාර්යවරුන්ගේ සංගමය රටේ අධ්‍යාපනයට කරන වෙන්කිරීම ‍රටේ ජාතික ආදායමෙන් සියයට 6ක් විය යුතු බව කිව්වා.රටේ නිදහස් අධ්‍යාපනය කප්පාදු කරන්න ඉඩ දෙන්න පුළුවන් කමක් ඇත්තේ නැහැ. රාජ්‍ය පාසල් පද්ධතිය වගේම රාජ්‍ය විශ්වවිද්‍යාල පද්ධතිත් හොඳින් ගෙනයාමට අවශ්‍ය ප්‍රමාණවත් මුදල් වෙන් කරන අතර නිදහස් අධ්‍යාපන අයිතිය තවදුරටත් පුළුල් හා අර්ථවත් කරන්නයි රජය කටයුතු කළ යුත්තේ. නැතිනම් සිදුවන්නේ අධ්‍යාපනයත් පොහොසත් පන්තියට පමණක් සීමාවීමයි.විපක්ෂය රජය විවේචනය කළත් රජය ගෙන යන ආර්ථික වැඩපිළිවෙළ දිගටම ජනතාව අනුමත කරනව නේද?අද රජය ගරිල්ලා මාකටින් ප්‍රතිපත්තියක් අනුගමනය කරන්නේ. අද රජයේ ආදායම් බදු, දඩ මුදල් සුරාවෙන් සූදුවෙන් උපයන මුදල්වලට සීමා වෙලා. මෙය ජනතාවගේ බත්පතට වැඩිම බදු ගහපු ආණ්ඩුවක්. අත්‍යවශ්‍ය භාණ්ඩවලට වැඩිම බදු අය කරන රටක් බවට අද මේ රට පත්වෙලා.ආසියාවේ වැඩිම ඉන්දන බිල, ආසිය‍ාවේ වැඩිම විදුලි බිල තියෙන්නේ මේ රටෙයි. ලෝකයේ ලොකුම ඇමැති මණ්ඩලය නඩත්තු කරන්න ජනතාවට ආශ්චර්යයේ මිරිඟුව පිටුපස යන්න වෙලා. ගිනිපොලී ණය අරන් එම මුදල් ඵලදායී නොවන ව්‍යාපෘතිවලට යෙදවීම නිසා අද රටේ නූපන් දරුවොත් රුපියල් තුන්ලක්ෂ පනස්දහසකට ආසන්න මුදලකට ණයකාරයෝ කරලා.අදත් ඡන්දයක් තිබ්බොත් දිනන්නේ ආණ්ඩුවයි. ඔබ කරන විවේචන ජනතාව පිළිගන්නව කියල හිතනවද?මේ ආණ්ඩුව කරන වැරැදි රටේ බහුතරය අනුමත කරන්නේ නැහැ. අපි විපක්ෂයක් ලෙස සංවිධානය වී දූෂණයට නාස්තියට පාර කපන මේ ආණ්ඩුව පැරදවිය යුතුයි. බලන්න චෝගම් සමුළුවට කෝටි සංඛ්‍යාත මුදලක් වැය කර ළඟ එන වසන්තයක් කේතුමතී රාජධානියක් ගැන කතා කළා. අද සමුළුවෙන් වුණ වාසි ගැන අහපුවහම රජයේ ඇමැතිවරු කසාය බීපු ගොළුවන් වගේ ඉන්නවා.හොඳයි එජාපය දැන් එකට එකතු වෙලාද?විටින් විට තැනින් තැන පොඩි පොඩි මත තියෙනවා. 2014 මැතිවරණ වසර එළඹීමත් සමඟ එය මැතිවරණ වසරක් ලෙස අවබෝධ කරගෙන අපි එක්සත් පක්ෂයක් ලෙස දැවැන්ත ව්‍යාපාරයක් ආරම්භ කර නැඟී සිටිනවා.නායකත්ව මණ්ඩලයට අදත් කිහිපදෙනෙක් නොඑනවා වගේම එම මණ්ඩලයත් ඔවුන් ප්‍රතික්ෂේප කරනවා?සජිත්, තලතා නායකත්ව මණ්ඩලයට මෙතෙක් සහභාගි වෙලා නැහැ. නමුත් නායකත්ව මණ්ඩලය රැස්වී යම් යම් තීරණ අරන් තිබෙනවා. ක්‍රියාත්මක කර තිබෙනවා.එජාපය අදත් බෙදිලා. පක්ෂය තුළ තවමත් සමඟියක් නැති බව නේද එයින් පෙන්නුම් කරන්නේ?ප්‍රජාතන්ත්‍රවාදී පක්ෂයක් ලෙස මතවාද පක්ෂය තුළ තිබෙනවා. ආණ්ඩු පක්ෂයෙත් බෙදීම් තියනවනේ. ඉදිරි මැතිවරණවලදී එජාප ශක්තිය අපි පෙන්වනවා.ඉදිරියට එන බස්නාහිර ඡන්දය එජාපයට ගල උඩ කෙරෙන සටනක් බවට පත්වෙනවා..?ඔව්. මේ ඡන්දයෙන් දිනන්න අපේ මුළු ශක්තිය යොදවා ක්‍රියාකරනවා. ආණ්ඩුවේ ඇස්බැන්දුම් වැඩවලින් එක එක සංදර්ශනවලින් ඒ ජනතාව රවටන්න බැරිවේවි.එජාප සම්මේලනය ඉදිරි සතියේ පැවැත්වෙනවා...?අපි මේ සමුළුවට යෝජනා 4ක් ඉදිරිපත් කරනවා. නායකත්ව මණ්ඩලය අනුමත කිරීම, විධායක ජනාධිපති ක්‍රමය අහෝසි කිරීම, ජීවන බර අඩු කරන්න රජයට බලකිරීම, සියලු දෙනා එක හඬින් එක මතයකින් කටයුතු කළ යුතු බවට යෝජනා කරනවා.ඔබත් දයාසිරි ජයසේකර මහතා ගිය මඟ යමින් දකුණු පළාත් මහ ඇමැති ධූරයට තරග කරනු ඇතැයි කතාවක් පැතිරුණා?කතා ඕන තරම් තියෙනවා. මම පැති මාරුකරන මිනිහෙක් නෙවෙයි. දයාසිරි මහතා ආණ්ඩුවට ගියේ තමන් ගේ තිඹිරිගෙයට මහගෙදරයට යනවා කියලයි. මට යන්න වෙන මහගෙදරක් නැහැ. මම ඉන්නේ මගේ මහගෙදර තිඹිරිගෙයි තමයි.සංවාද සටහනසරත් පෙරේරා කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=ab1312153</link>
    <topic>ජනපතිගේ කෙන්යා සංචාරයෙන් ...</topic>
    <author>ඡායා­රූප - සුදත් සිල්වා</author>
    <content>ශ්‍රී ලංකාව හා කෙන්යාව අතර වෙළෙඳ සංචාරක ව්‍යාපාරය හා සංස්කෘතික සහයෝගිතාව ඇතුළුව තවත් ක්ෂේත්‍ර කිහිපයක ගිවිසුම්වලට එළැඹීමට මහින්ද රාජපක්ෂ ජනාධිපතිතුමාගේ සිව්දින කෙන්යා නිල සංචාරයෙන් අවස්ථාව උදා වී තිබේ.මහින්ද රාජපක්ෂ ජනාධිපතිතුමා සහ කෙන්යා ජනාධිපති උහුරු කෙන්යාටා අතර ඊයේ (14) පැවැති ද්විපාර්ශ්වීය සාකච්ඡාවල ප්‍රතිඵලයක් වශයෙන් ගිවිසුම්වලට එළඹෙන්නට හැකි වී තිබේ. කෙන්යා සංචාරයේදී මහින්ද රාජපක්ෂ ජනාධිපතිතුමා ශ්‍රී ලංකා ව්‍යාපාරික සංසදයට සහභාගිවූ අතර ඉන් පසුව එරට පෞද්ගලික අංශ සංසදයේ දස වැනි සංවත්සර උත්සවයට ද සහභාගි විය. නයිරෝබි බෞද්ධ විහාරස්ථානය වැඳ පුදා ගැනීමටත් කෙන්යාවේ හිටපු ජනාධිපති අභාවප්‍රාප්ත ජෝමෝ කෙන්යාටා මහතාගේ ස්මාරකය වෙත ගොස් උපහාර දැක්වීමේ අවස්ථාවට ජනාධිපතිතුමා සහභාගි විය.කෙන්යානු ජනාධිපති උහුරු කෙන්යාටා මහතා විසින් මහින්ද රාජපක්ෂ ජනාධිපතිතුමා සහ ජනාධිපති ආර්යා ශිරන්ති රාජපක්ෂ ආර්යාව වෙනුවෙන් රාත්‍රී භෝජන සංග්‍රහයක් ද පවත්වන ලදී.එක්සත් ජාතීන්ගේ අප්‍රිකානු මූලස්ථානය වන නයිරෝබි නුවර එක්සත් ජාතීන්ගේ කාර්යාලය නැරැඹීමට ද ජනාධිපතිතුමා ගියේය.කෙන්යාවේ පනස් වැනි නිදහස් දින ස්වර්ණ ජයන්ති උත්සවයට මහින්ද රාජපක්ෂ ජනාධිපතිතුමා සහ ජනාධිපති ආර්යා ශිරන්ති රාජපක්ෂ මැතිනිය සහභාගි වූහ.නයිරෝබි නුවර ආසන්නයේ කසරානි නගරයේ මොසි අන්තර්ජාතික ක්‍රීඩා සංකීර්ණයේදී මෙම නිදහස් දින ස්වර්ණ ජයන්ති සමරු උත්සවය පැවැත්විණි.මෙම උත්සවයට නයිජිරියා ජනාධිපති ගුඩ්ලක් ජෙනතන්, එහි හිටපු ජනාධිපති ඔලුසෙගුන් ඔබසන් ජෝ, මලාවි ජනාධිපති ජොයිස් ඔණ්ඩා, ටැන්සානියානු ජනාධිපති ජනකයා කික්වෙතේ, කොංගෝ ජනාධිපති ජෝසප් කබීලා, එර්ත්‍රියා ජනාධිපති ඉයාසිස් ඇනෝවෙර්කි, කෙන්යාවේ හිටපු ජනපති ඔවායි කිබාකි, එහි නියෝජ්‍ය ජනාධිපති විලියම් රුවෝ ඇතුළු අප්‍රිකානු නායකයෝ රැසක් සහභාගි වූහ.විදේශ ඇමැති මහාචාර්ය ජී. එල්. පීරිස්, ගීතාංජන ගුණවර්ධන, සචින් වාස් ගුණවර්ධන යන මැති ඇමැතිවරු ද ඌව මහ ඇමැති ශෂින්ද්‍ර රාජපක්ෂ, ජනාධිපති ලේකම් ලලිත් වීරතුංග යන මහත්වරු ද ශ්‍රී ලංකාවෙන් සහභාගිවූ නියෝජිත පිරිසට ඇතුළත් වූහ.ඡායා­රූප - සුදත් සිල්වාකෙන්යා ගුවන් තොටු‍පළේ අමුත්තන්ගේ පොතේ ජනාධිපතිතුමා අස්සන් තබයි.‍ කෙන්යා ජනාධිපති උහුරු කෙන්යාටා මහතාද පසෙකින් සිටී.ජනාධිපතිතුමා නයිරෝබි නුවර එක්සත් ජාතීන්ගේ කාර්යාලය නැරඹීමට ගොස් පැළයක් රෝපණය කොට ජලය වක්කරයි. නයිරෝබි නුවර එ.ජා. කාර්යාලයේ අධ්‍යක්ෂ ජෙනරාල් සාලේ වර්ක් සෙව්දේ මහත්මිය මෙහි සිටී.නිදහස් දින සැමරුම් උත්සවය ජනාධිපතිතුමා සහ ජනාධිපති ආර්යාව ද කෙන්යා ජනාධිපතිවරයා ද සෙසු ප්‍රධාන ආරාධිත අමුත්තන් පිරිස විසින් නරඹන අවස්ථාව.කෙන්යා හිටපු ජනාධිපති ජෝමෝ කෙන්යාටා ස්මාරකය වෙත ගොස් ජනාධිපතිතුමා උපහාර දක්වයි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=ab1312154</link>
    <topic>එජාප මන්ත්‍රීවරුන්ගේ රහස් කර්මාන්තයක් එළියට එයි</topic>
    <author> චන්දන බණ්ඩාර</author>
    <content>ගිය සතියේදී ජනාධිපතිතුමා මොනරාගල ප්‍රදේශයේ පැවැති රැස්වීම් සහ උත්සව කීපයකටම එක්ව සිටියේය. ගිය සෙනසරාදා ‍පස්වරු 1.30 ට පමණ ජනාධිපතිතුමා ඌව වෙල්ලස්ස ජාතික පාසල් ක්‍රිඩාංගණයට පැමිණියේ ‍ගුවනින්ය. ඒ වෙන විටත් ඇමැති ජගත් පුෂ්පකුමාර , ඇමැතිනී සුමේධා ජී ජයසේන, ඌව පළාත් මහ ඇමැති ශෂීන්ද්‍ර රාජපක්ෂ සහ ඇමැති විජිත් විජිතමුනි සොයියා ඌව වෙල්ලස්ස ජාතික පැසල් ක්‍රිඩාංගණයට පැමිණ සිටියහ. එහිදි ජනාධිපතිමා පිළිගනු ලැබුයේ ඇමැති විජිත් විජිතමුනි සොයිසා විසිනි. " කොහොමද විජිත්. ඔයා ඉතින් වන රජානේ." ජනාධිපතිතුමා කීවේය." මොකද විජිත් මුණ ඇඹුල් කරගෙන වන රජා කියන්නේ නරක නමක් නෙමෙයිනේ." ජනාධිපතිතුමා කීවේ ඇමැති විජිත්මුනිගේ මුහුණ දෙස බලමිනි. " ඔව් සර් වනයට වුණත් රජකම් කරන්ඩ පුළුවන්නම් කොච්චර හොඳද?" එසේ කියමින් ජනාධිපතිතුමාගේ මෝටර් රථයට නැඟී ඇමැති විජිත්, ජනාධිපතිතුමා කැදවාගෙන ගියේ ඔහුගේ නිවෙසටය. ජනාධිපතිතුමා නිවෙසට ගොඩ වෙන විටදී ජනාධිපතිතුමා පිළිගනු ලැබුයේ ඇමැති විජිත්ගේ පුතා වන නීතීඥ උදාර සොයිසා විසිනි. ඒ ජනාධිපතිතුමාට බුලත් හුරුල්ලක් දෙමිනි." පුතා ‍ඔහොම ඉඳලා බැහැ. අංක එකේ නීතීඥයෙක් වෙන්ඩ නම් හැමදාම උසාවි ගිහින් හොඳට ප්‍රැක්ටිස් කරන්ඩ ඕනේ. " ජනාධිපතිතුමා එසේ කියමින් ඇමැති විජිත්ගේ නිවෙසට ගොඩ වීය.ඉන් අනතුරුව ජනාධිපතිතුමා ඇමැති විජිත් සමඟ කතා බහ කළේ ඌව වෙල්ලස්ස ගැනය."විජිත් අද තියෙන්නේ එදා තිබ්බ ඌව වෙල්ලස්ස නෙමෙයි. හොඳ සංවර්ධනයක් වෙලා තියෙනවා. " ජනාධිපතිතුමා ඇමැති විජිත් දෙස බලමින් කීය. ඊට ඇමැති විජිත්මුනි දුන්නේ අපුරු පිළිතුරකි. " ඔව් ඉතින් සර් මමනේ මෙහේ ඉන්නේ ඒකයි." කියා ඇමැති විජිත්මුනි ජනාධිපතිතුමාට කීය.ගිය සිතියේදී බිබිල ප්‍රාදේශීය සභා ගොඩනැඟිල්ල විවෘත වුයේ ජනාධිපතිතුමා අතිනි. ඒ අවස්ථාවට ඇමැති විජිත්මුනි සොයිසා , ඇමැති ජගත් පුෂ්පකුමා සහ ඇමැති ඉන්දික බණ්ඩාරනායක එක්ව සිටියහ.ඒ අතරතුර එහි පැවැති උත්සවයේ දී එක්තරා ප්‍ර‍දේශීය සභාපතිවරයෙක් ජනාධිපතිතුමා අනවශ්‍ය ලෙස වර්ණනා කළේය. එය අසාගෙන සිටි ඇමැති විජිත්මුනි කීවේ "සර් බලන්ඩකෝ ගහ දන්න අපිටනේ මෙයාලා කොළ කඩා පාන්ඩ හදන්නේ. සර්ගේ අලුතින් ගුණ ගයන්ඩ ඕනෑද මේ රටේ ඕන පොඩි එකෙක් සර්ගේ ගුණ ගැන දන්නවානේ. හැබැයි ඉතින් සර් කාගේ කාගේත් වත ගොත ඔබේ ලිපි ගොනුවේ ඇති. එහෙම නේද සර්" ඇමැති විජිතමුනි කීවේ සියලු දෙනාම සිනහගන්වමිනි." ආ ඒක නෙමෙයි විජිත් දැන් හිටිවන කවි ‍එහෙම කියන්නෙ නැද්ද?" ජනාධිපතිතුමා විමසා සි‍ටියේය." අනේ නෑ සර්. සර් වගේ සුන්දර කෙනෙක් දැක්කම අපේ කතා කවි වෙනවා. සර්ලා වගේ අපි ඉතින් පින් කරලා නැහැනේ. අපි ඉතින් ටී.වී එකේ මේ ඉදලා මේ නැති වෙලා යනවා. එකේත් පොඩි සතුටක් තියෙනවා" ඇමැති විජිතමුනි ජනාධිපතිතුමාට කීවේ සිනහ වෙමිනි.ගිය සතියේ දී ජනාධිපතිතුමා වැඩි කාලයක් ගත කළේ තංගල්ලේ සහ හම්බන්තොට ප්‍රදේශවලයි. ජනාධිපතිතුමා බිබිලේ සිට තංගල්ලට පැමිණෙන විට තදින්ම කළුවර වැටී තිබිණි. ‍ ජනාධිපතිතුමා රැගත් හෙලිකොප්ටරය ගොඩ බෑමට නියමිතව තිබුණේ තංගල්ල බාලිකාව අසල ක්‍රිඩාංගණයටයි.නමුත් අයහපත් ආලෝක තත්ත්වය නිසා ගුවන් නියමුවන්ට පැහැදිලිව ක්‍රිඩා පිටිය දැක ගන්නට නොලැබීම නිසා ගුවන් නියමුවෝ අසීරුතාවට පත් වූහ. නමුත් ඒ සඳහා වාහන කීපයක ආලෝකය ලබා ගෙන ගුවන් යානය ගොඩ බෑමට නියමුවෝ සමත් වූහ. ඉන් අනතුරුව ජනාධිපතිතුමා කෙළින්ම ගියේ කාල්ටන් මන්දිරය වෙතයි. ඒ වන විටත් ජනාධිපතිතුමා හමුවීමට විශාල පිරිසක් කාල්ටන් මන්දිරයට පැමිණ සිටියහ.ඒ පිරිස අතර දකුණු පළාත් මහ ඇමැති ෂාන් විජයලාල් ද සිල්වාත් සිටියේය. එහිදි ජනාධිපතිතුමා දකුණු මහ ඇමැතිවරයා සමඟ දිගු වේලාවක් කතා බහ කළේ දකුණු පළාත් සභා මැතිවරණය ගැනයි. එ.ජ.නි.ස යේ සංවිධාන කටයුතු සහ විපක්ෂයේ සංවිධාන කටයුතු ගැනත් ජනාධිපතිතුමාගේ අවධානය යොමු වුණා.එහිදී ජනාධිපතිතුමාගේ අදහස වුයේ මෙවර දකුණු පළාත් මැතිවරණයට අලුත් තරුණ ජනප්‍රිය පුද්ගලයන් පිරිසක් ද ඉදිරිපත් කළ යුතු බවටයි. මේ අතරතුර ජනාධිපතිතුමා කියා සිටියේ ඉදිරියේදී දකුණු පළාතේ ආණ්ඩු පක්ෂයේ මැති ඇමැතිවරු පිරිසට ඔවුන්ගේ පවුල්වල අය සමඟ අරලිය ගහ මැදුරේ විශේෂ සුහද හමුවක් සුදානම් කිරීමට තමන් බලාපොරොත්තු වෙන බවයි. ඉන් අනතුරුව ජනාධිපතිතුමා සහ දකුණු පළාත් මහ ඇමැතිවරයා හෙලිකොප්ටරයෙන් පිටත්ව ගියේ කාල්ටන් පෙර පාසලේ දරුවන්ගේ විවිධ ප්‍රසංගය දැක බලා ගැනීමට යාමටයි.කාල්ටන් පෙර පාසලේ දරුවන්ගේ නැටුම් ගැයුම් සහ චතුර ඉංග්‍රිසි කතාවන්ට සවන්දුන් ජනාධිපතිතුමා කීවේ දකුණේ සියලු සංවර්ධන කටයුතුවලට වඩා තමා මේ දරුවන්ගේ දක්ෂතා දැක වඩාත්ම සතුටු වෙන බවයි.පසුගිය දින කීපයේදීම රටේ පළාත් පාලන ආයතන කීපයකම අය වැය පරාජයට පත් වීය. මේ අතරතුර දකුණු පළාත් මහ ඇමැති ෂාන් විජයලාල්ද සිල්වාට දැන ගන්නට ලැබුණේ විපක්ෂය බොහෝ පළාත් සභාවල අය වැයට විරුද්ධව ඡන්දය දීමෙන් වැළකී සිටිමට කටයුතු කළ ද දකුණු පළාතේ විපක්ෂය අය වැයට විරුද්ධව ඡන්දය ලබා දීමට සුදානම් වෙන බවය.ඒ වන විටත් දකුණු පළාත් මන්ත්‍රීවරු දෙදෙනෙකු තරුණ සමුළුවක් සඳහා විදේශගත වී සිටි අතර තවත් මන්ත්‍රීවරු දෙදෙනෙක් අසනීප වීම නිසා පළාත් සභා වාරයට පැමිණීමට නොහැකි තත්ත්වයේ පසුවූහ.කෙසේ වෙතත් ආණ්ඩු පක්ෂයේ මැති ඇමැතිවරු පළාත් සභා අය වැය ඡන්ද විමසීමට කැඳවා ගැනීමට මහ ඇමැති ෂාන්ට හැකි වීය. මේ අතරතුර විපක්ෂයේ මන්ත්‍රීවරු උත්සාහ ගත්තේ අය වැයේදී ආණ්ඩු පක්ෂයේ මන්ත්‍රීවරුන් කීප දෙනෙකුගෙන් අය වැයට විරුද්ධව ඡන්දය ලබා ගැනීමටය. නමුත් දකුණු පළාත් සභාවේ අය වැය වැඩි ඡන්ද 19 කින් ජයග්‍රහණය කරවීමට මහ ඇමැති ෂාන් සමත් විය. ඒ අනුව විපක්ෂයේ අය වැයට එරෙහි මෙහෙයුම සම්පුර්ණයෙන්ම පරාජයට පත් විය.ගිය සතියේ දී පාර්ලිමේන්තු සභා වාරය ආරම්භ වීමට පෙර මැති ඇමැතිවරු කීප දෙනෙක් පාර්ලිමේන්තු ලොබියේ කතා බහක නිරතව සිටියහ. ඇමැතිවරුන් වන ඩිලාන් පෙරේරා , තිස්ස කරල්ලියද්ද, එස්.එම් චන්ද්‍රසේන, මහින්ද සමරසිංහ , නියෝජ්‍ය ඇමැති වීරකුමාර දිසානායක සහ එ.ජා.ප පාර්ලිමේන්තු මන්ත්‍රී බුද්ධික පතිරණ ඒ අතර වුහ. ඉන් අනතුරුව පාර්ලිමේන්තු සභා ගැබ මැදට වී එ.ජා.ප පාර්ලිමේන්තු මන්ත්‍රී බුද්ධික පතිරණ සහ ඇමැති ඩිලාන් පෙරේරා කතා බහක නිරතව සිටියහ.ඒ අතරතුර එතැනට පැමිණි නියෝජ්‍ය ඇමැති වීර කුමාර දිසානායක විමසා සිටියේ “ආ මොකද දෙන්නාගේ අලුත් ජොලියක්ද” කියාය. ඒත් එක්කම මන්ත්‍රි බුද්ධික විමසා සිටියේ " නෑ ඇමැතිතුමා අපි මේ සාකච්ඡා කළේ අලුත් කර්මාන්තයකට ලෝන් එකක් හදන්ඩ බැරිද කියලා” මන්ත්‍රී බුද්ධික දෙපිට කැපෙන වචන පෙළක් කියාගෙන ගියේය.මන්ත්‍රී බුද්ධික මේ ප්‍රශ්නය නියෝජ්‍ය ඇමැති වීරකුමාරගෙන් විමසා සිටියේ නියොජ්‍ය ඇමැතිවරයා කුඩා කර්මාන්ත අමාත්‍යාංශයේ නියෝජ්‍ය ඇමැතිවරයාද වෙන නිසාය. මන්ත්‍රි බුද්ධිකගේ ප්‍රශ්නයට ඇමැති ඩිලාන් පෙරේරා පිළිතුරු දුන්නේ සිනා වෙමින්ය.“ අනේ මන්ත්‍රීතුමා මේ විපක්ෂයේ ඉන්න පාර්ලිමේන්තුවේ ඉදිරිපෙළ මන්ත්‍රිතුමාලා කුඩා කර්මාන්ත කරනවානේ. එයාලා‍ගේ කර්මාන්තවලට ලෝන් දෙන එක තමයි ප්‍රශ්නය” කියමිනි.“ අ‍පෝ ඒ කර්මාන්තවලට ලංකාවේ ලෝන් දෙන්ඩ බැහැ. ඒවාට ෆොරින් ලෝන් නම් ගන්ඩ පුළුවන්.” නියෝජ්‍ය ඇමැති වීරකුමාර කීවේ පිරිස සිනා සයුරක ගිල්වමිනි. ඒ සමඟම එතැනට ආවේ කාන්තා කටයුතු ඇමැති තිස්ස කරල්ලියද්ද ඇමැතිවරයා. “ මොකද මොකද මේ ගමේ කොල්ලෝ ටික උදේ පාන්දරම කැකිරි පළන්නේ” එසේ අසමින් තිස්ස කරල්ලියද්ද ඇමැතිවරයා පැමිණියේය.ඊට පිළිතුරු දුන්නේ වීරකුමාර නියෝජ්‍ය ඇමැතිවරයා. “ නෑ නෑ ඇමැතිතුමා අපි කතා කර කර හිටියේ අලත් ප්‍රශ්නයක් ගැන. කාන්තා හිංසනයට වඩා බරපතළ විදියට දෙයක් සිද්ධ වෙනවා. දැන් විපක්ෂයෙන් පුරුෂ හිංසනයක් වෙනවා. ඒකට මොකක් හරි කරන්ඩ බැරි ද?” විරකුමාර දිසානායක නියෝජ්‍ය ඇමැතිවරයා විමසා සිටියේය. ඉන් අනතුරුව කතාව වෙනතකට හැරවීමට බුද්ධික පතිරණ මන්ත්‍රීවරයා කටයුතු කළේය. “බලන්ඩකෝ ඇමැතිතුමා මංගලගේ වෙබ් එකේ පරණ කතාවක් බොරුවට ආයෙත් දාලනේ.ඒ දවස්වල යොවුන් පෙරමුණෙන් පෝස්ටර් ගහන්ඩ කියලා අකිල මන්ත්‍රිතුමා මට රුපියල් ලක්ෂ දහයක් දුන්නා කියලා මංගලගේ වෙබ් එකේ ඒ දවස්වල මට ගහලා තිබුණා. මං ඒ දවස්වල අකිලගෙන් ඒ ගැන ඇහුවා. ඇයි බොරු දේවල් මේ වෙබ් සයිට්වලට දෙන්නේ ‍කියලා.ඒ දවස්වල අකිල මට කිව්වේ දිස්ත්‍රික්කය පුරා පෝස්ටර් ව්‍යාපාරය හොඳට කරන්ඩ කොහොම හරි අරයා පරාද කරන්ඩ කියලායි. මං ඒ වැඩේ කරා කියලා අන්තිමට මට ඔය මාතර ප්‍රබලයා මට ලෙඩක් ඇද්දා. අන්තිමට අකිලම මංගලගේ වෙබ් එකෙන් මටම ගහනවා.” බුද්ධික මන්ත්‍රිවරයා චෝදනාවක් ඉදිරිපත් කළේය.“ ඉතින් හරිනේ බුද්ධික ඔයා ඕවා ගණන් ගන්ඩ එපා. ඔයා දන්නවානේ එකම ජාතියේ කුරුල්ලෝ එකම අත්තේ වහනවා කියලා . ඔයාට කරන්ඩ කියපු වැඩේ ඔයා කරානේ. ඒ නිසා ඔයා දැන් අකිලගෙන් ලක්ෂ දහයක් ඉල්ලා ගන්ඩ. මොකද ‍ඔයාට කිව්ව කෙනාම ඔයා පරාද කරානේ” විරකුමාර දිසානායක නියෝජ්‍ය ඇමැතිවරයා මන්ත්‍රී බුද්ධිකට උපදෙසක් දුන්නේය.මේ අතරතුර ඇමැති ඩිලාන් පෙරේරා මන්ත්‍රි බුද්ධිකට කීවේ අපුරු කතාවකි. “ඔයාලාගේ ලොක්කා අකිල විරාජ් මන්ත්‍රිතුමා කතා කරන කොට තමයි පාර්ලිමේන්තුවේ හෙල වෙන්නේ නැතිව පුටුවට වෙලා ඉන්නේ. ඕවා ඔහොම තමයි” ඇමැති ඩිලාන් කිවේ සිනා සෙමිනි.ඉන් පසුව පාර්ලිමේන්තුවේ සීනුව නාද වු නිසා මැති ඇමැතිවරු පිරිස විසිර ගියහ. එහෙත් මන්ත්‍රි බුද්ධික ඇමැති මහින්ද සමරසිංහ සිටින දෙසට ගියේ “ ආ කොහොමද ඇමැතිතුමා” කියමින් අසමිනි. ඒත් එක්කම මහින්ද සමරසිංහ ඇමැතිතුමා පිළිතුරු දුන්නේ මං දැක්කා ඔයා ආයෙත් මාධ්‍යවල වැඩට බැහැලා ඉන්නවා.” කියාය.“ ඔව් ඔව් ඇමැතිතුමා‍ කවුද දන්නේ ආයෙත් මහා මැතිවරණයකට චිට් එක ලැබෙයිද කියලා. ඒක හරියටම ෂුවර් නෑ” මන්ත්‍රි බුද්ධික කීවේ විහිළුවට මෙනි. ඒ සමඟම ඒ කතාව නියෝජ්‍ය ඇමැති විරකුමාර දිසානායකට ද ඇසිණි.“ අයියෝ මන්ත්‍රිතුමා ඒ ගැන කනගාටු වෙන්ඩවත් කලබල වෙන්ඩවත් එපා. අපි පාර්ලිමේන්තු යන්ඩ චිට් එක මේ පැත්තෙන් ලෑස්ති කරලා තියන්නම්” නියොජ්‍ය ඇමැතිවරයා කීවේ මහ හයියෙන් සිනා සෙමිනි.එ.ජා.ප කෘත්‍යාධිකාරී මණ්ඩල රැස්වීම ගිය සතියේ පැවැත්විණි. ඒ එ.ජා.ප නායකයාගේ ප්‍රධානත්වයෙනි. එහි දී වැඩි වශයෙන් සාකච්ඡාවට ලක් වුයේ එ.ජා.පයේ සමඟිය ගොඩ නැඟීමට තිබෙන බාධා ගැනය. ඒ පිළිබදව විවාදාත්මක ලෙස අදහස් දැක්වුයේ කොළඹ මහ නගර සභාවේ නගරාධිපති මොහොමඩ් මසාමිල්ය. " අපේ නායකත්ව මණ්ඩලයට එන්ඩ බැරි අය මේ වැඩපිළිවෙළ කඩාකප්පල් කරන්නේ නැතිව ඉන්ඩ ඕනේ. අනෙක තමයි මේ නායකත්වය සමඟ ඉන්ඩ බැරි නම් ඒ අය අයින් වෙලා පැත්තකට යන්ඩ ඕනේ.ඩඩ්ලි සේනානායක සහ ජේ. ආර්.ජයවර්ධනගේ කාලයේ එහෙම නායකයන් එක්ක ඉන්ඩ බැරි අය එ.ජා.ප යෙන් අයින් වෙලා වෙනත් පක්ෂ පවා හදා ගත්තා. ඒ නිසා මේ වෙලාවේ කෘත්‍යාධිකාරී මණ්ඩලය විදියට , එ.ජා.ප නායකයා විදියට සහ නායකත්ව මණ්ඩලය විදියට කිසියම් තීන්දුවක් ගන්ඩ ඕනේ. අපේ වැඩ පිළිවෙළ කඩාකප්පල් කරන්ඩ ඉඩ දෙන්ඩ බැහැ" කොළඹ නගරාධිපතිවරයා ඉතා දැඩි ස්වරයෙන් කියා සි‍ටියේය.ඉන් අනතුරුව එ.ජා.ප නායකයා අපුරු කතාවක් කීවේ එ.ජා.ප කෘත්‍යාධිකාරී මණ්ඩලයම සිනා සාගරයක ගිල්වමිනි. " හොඳයි මුසාමිල් ඔයා කියන කතාව හරි. දැන් ඔයා කියන්නේ හැමෝම එකතුවෙලා යන ගමනක් ගැනනේ. හැබැයි ඉතින් ඔයා අපේ පක්ෂයේ එකමුතුකම එකට යන එක ගැන හිතනවාට වැඩිය ඊට කලින් කොළඹ මහ නගර සභාවේ එ.ජා.ප මන්ත්‍රීවරු පිරිස එකතු කරගන්ඩ බලන්ඩකෝ" එ.ජා.ප නායකයා කීවේ කවුරුත් සිනා ගන්වමිනි.මේ අතරතුර පෙරේදා ( සිකුරාදා) දිනයේ උදේ වරු‍වේ පාර්ලිමේන්තුව ආරම්භ වීමට පෙර පාර්ලිමේන්තු සභා ගැබේ බුද්ධික පතිරණ එ.ජා.ප මන්ත්‍රීවරයා සමඟ ඇමැතිවරු දෙදෙනෙක් පෙර දිනයේ කතා බහ කළ කරුණක් ගැන යළිත් කතා කරමින් සිටියහ. ඇමැති තිස්ස කරල්ලියද්ද , ඇමැති ඩිලාන් පෙරේරා ඒ ඇමැතිවරුන් දෙපළයි. මේ අතරතුරු මේ පිරිස මහ හයියෙන් සිනා සෙමින් සිටින විට එතැනින් ගියේ රෝසි සේනානායක මන්ත්‍රීවරියයි." මොනවද ඔයාලා හිනා වේවි කතා කරන්නේ." රෝසි සේනානායක මන්ත්‍රීවරිය මන්ත්‍රී බුද්ධික පතිරණගෙන් විමසා සිටියාය." නෑ අක්කා ඒක අක්කට කියන්ඩ බෑ. මොකද අක්කට ඒක අදාළ වෙන්නේ නෑ" මන්ත්‍රී බුද්ධික පතිරණ කියා සිටියේ සිනා සෙමිනි.මේ අතරතුර ගිය සතියේ දී පාර්ලිමේන්තුවේ දි මන්ත්‍රී බුද්ධික ප්‍රවාහන ඇමැති කුමාර වෙල්ගමගෙන් අපුරු ප්‍රශ්නයක් විමසා සිටියේය. " ඇමැතිතුමා කෝච්චි ඇන්ජිම නිකම්ම ගියේ කොහොමද" මන්ත්‍රී බුද්ධික ඇසීය." එහෙම තමයි ඒවා නිකම්ම වැඩ කරනවා. " වෙල්ගම ඇමැතිවරයාගේ පිළිතුර විය. " ඒක තමයි ඇමැතිතුමා ලෙඩේ" මන්ත්‍රී බුද්ධික යළිත් කීය." මන්ත්‍රීතුමා අපේ ඇන්ජින් හොඳට වැඩ කරනවා. ඔනේ නම් බලා ගන්ඩ එන්ඩ මතුගමට" ඇමැති වෙල්ගම කීවේ පාර්ලිමේන්තුවේ මැති ඇමැතිවරුන් පවා හිනස්සවමිනි.මේ අතරතුර පසුගිය දිනවල නියෝජ්‍ය කථානායක චන්දිම වීරක්කොඩි පාකිස්ථානයේ සංචාරයකට ගොස් ආපසු නැවැත පාර්ලිමේන්තුවට පැමිණ සිටියේපෙරේදා ( සිකුරාදා) දිනයේය. මන්ත්‍රී බුද්ධික , මන්ත්‍රීනී රෝසි ඇතුළු මැති ඇමැතිවරු සිටි තැනට නියෝජ්‍ය කථානායකවරයා ආවේ මන්ත්‍රීනී රෝසිට පාකිස්ථානයේ ඌමා නැමැති අයකු දෙන්නට කී තෑග්ගක්ද ගැන කියමිනි. " රෝසි මන්ත්‍රීතුමිය ඔබතුමියට දෙන්ඩ කියලා මට තෑග්ගක් පාකිස්ථානයේ ඌමා දුන්නා. ඌමා කිව්වේ ඒක මට ඔයාට දෙන්ඩ කියලායි." නියෝජ්‍ය කථානායකවරයා මන්ත්‍රීනී රෝසිට කිව්වේය."චී... නියෝජ්‍ය කථානායක තුමා ඔබතුමා රෝසි මන්ත්‍රීතුමියට උම්මා දෙන්ඩද යන්නේ. " බුද්ධික පතිරණ මන්ත්‍රීවරයා ඇසුවේය." නෑ නෑ පාකිස්ථානයේ ඌමා මට දුන්න තෑග්ගක් ගැන මං කිව්වේ" නියෝජ්‍ය කථානායක චන්දිම විරක්කොඩි කියා සිටියේය. ඒ සමඟම එතැනට ආවේ ප්‍රවාහන ඇමැති කුමාර වෙල්ගමය. " බලන්ඩකෝ වෙල්ගම ඇමැතිතුමා අපේ නියෝජ්‍ය කථානායකතුමා ඌමා දුන්න එකක් රෝසි මන්ත්‍රීතුමියට දෙන්ඩ හදනවා" මන්ත්‍රී බුද්ධික කීවේ සිනා සෙමිනි.2014 වසරේ අය වැය පිළිබදව එ.ජා.ප නායකයා පාර්ලිමේන්තුවේදී පැවැත්වු කතාව ගිය සතියේදී ග්‍රන්ථයක් වශයෙන් එළි දැක්වීම සිදු වීය. ඒ නැ‍ඟෙනහිර කොළඹ ආසනයේදීය. මේ උත්සවය සංවිධානය කොට තිබුණේ නැ‍‍ඟෙනහිර කොළඹ එ.ජා.ප සංවිධායක පාර්ලිමේන්තු මන්ත්‍රී එරාන් වික්‍රමරත්න විසිනි. එම උත්සවයේ ප්‍රධාන ආරාධිතයා වුයේ එ.ජා.ප නායකයාය. එ.ජා.ප මාධ්‍ය ප්‍රකාශක ගයන්ත කරුණාතිලක එම උත්සවයේ විශේෂ කතාවකට ඇරැයුම් ලැබ සිටියේය.ඉතිහාසයේ ප්‍රථම වතාවට මෙරට ඉදිකිරීම් ශිල්පීන් වෙනුවෙන් පවත්වනු ලැබූ ශ්‍රමා භිමානී (2013) ජාතික ඉදිකිරීම් සම්මාන උළෙල පසුගිය සතියේදී සුගතදාස ගෘහස්ථ ක්‍රීඩාංගණයේදී පැවැත්විණි. ඒ ජනාධිපතිතුමාගේ ප්‍රධානත්වයෙනි.ජාතික නිදහස් පෙරමුණේ නායක අමැති විමල් වීරවංශ ගේ සංකල්පයක් අනුව මේ සම්මාන උළෙල මෙරට ඉදිකිරීම් ක්ෂේත්‍රයේ නියුතු ආයතන, වෘත්තිකයින් හා ශිල්පීන් දිරිමත් කරමින් ඔවුන් ඇගයීමට ලක් කිරීම උදෙසා පැවැත්විණි. මේ ජාතික සම්මාන උළෙල සංවිධානය කරනු ලැබුවේ ඉදිකිරිම් අභ්‍යාස හා සංවර්ධන ආයතනය සහ ශ්‍රී ලංකා ජාතික ඉදිකිරිම් සංගමය විසිනි.ඉදිකිරිම් ක්‍ෂෙත්‍රයේ විවිධ වෘත්තීන් නියෝජනය කරමින් 6000කට අධික පිරිසක් මේ උත්සවයට එක්ව සිටියහ.මුල්ම ඉදිකිරීම් විශිෂ්ටයන් දස දෙනා තම සම්මාන ලබා ගත්තේ ජනාධිපතිතුමන් අතිනි. එම අවස්ථාවේදී විමල් වීරවංශ අමාත්‍යවරයා සහ ජනාධිපතිතුමන් මේ විශිෂ්ට කාර්මික ශිල්පීන් 10 දෙනා සම ග වචනයක් හෝ හුවමාරු කර ගැනීමට අමතක කළේ නැත. විශිෂ්ටතම වඩු කාර්මික ශිල්පියා ලෙස සම්මාන ලැබූ පොළොන්නරුවේ කලහගල කමල් රත්නසිරි ඒකනායක සමගද එසේ වචන කිහිපයක් හුවමාරු කරගත් විමල් වීරවංශ විමසා සිටියේ " මාසෙකට කීයක් හොයනවාද " කියාය.‘‘එකක් විතර’’ ඔහු කීය. ‘‘එකක් කියන්නේ’’ ජනාධිපතිතුමාද සම්මාන පිරිනමන අතරතුර යළි විමසූවේය.‘‘එකක් කියන්නේ, රුපියල් ලක්‍ෂයක් විතර ජනාධිපතිතුමනි’’ ඒකනායක එසේ පවසන විට ජනාධිපතිතුමන්ට මෙන්ම විමල් වීරවංශ ඇමැතිවරයාටද සිනා නොවී සිටිය නොහැකි විය.‘‘ඉදිකිරිම් ක්‍ෂේත්‍රයේ ස්වර්ණමය යුගය මේ යුගයයි. එයා කියපු ගාණට සමාන මුලික වැටුපක් අපේ ලලිත්ලාට ගන්න වෙන්නේ නැහැ. මේ ක්‍ෂේත්‍රයේ රැකියා අවස්ථා බහුල වී තිබෙනවා’’ ජනාධිපතිතුමන් එසේ සිය කතාව කරගෙන යද්දී ලලිත් වීරතුංග ජනාධිපති ලේකම්තුමාද ජනාධිපතිතුමන් දෙස බලමින් ඊට සිනාමුසු මුහුණින් ප්‍රතිචාර දක්වනු දක්නට ලැබුණි.ජාතික නිදහස් පෙරමුණේ දේශපාලන මණ්ඩලය පසුගිය බදාදා රාත්‍රියේ බත්තරමුල්ලේ ප්‍රධාන කාර්යාලයේදී පක්‍ෂ නායක අමාත්‍ය විමල් වීරවංශ සහ ප්‍රධාන ලේකම් ප්‍රියන්ජිත් විතාරණ යනගේ ප්‍රධානත්වයෙන් රැස් වීය.එහිදී පළමුවෙන්ම අවධානයට ලක් වූයේ මාර්තු ජිනීවා සමුළුවේදී ලංකාව දැඩි ලෙස අපහසුතාවයට පත් කිරීම සඳහා දියත් වන මහා මෙහෙයුම ගැනයි. ‘‘2013 මාර්තු ජිනීවා මානව හිමිකම් සමුළුවේදී ලංකාව දැඩි සේ අපහසුතාවට පත් කිරීම අරමුණු කර ගත් මහා මෙහෙයුමක් දියත් වෙමින් පවතිනවා.පසුගියදා ජර්මනියේදී ඊනියා ජනතාවගේ නිත්‍ය විනිශ්චය සභාවක් පවත්වා තිබෙනවා. එහිදී 2009 වසරේදී ලංකාවේ ජන සංහාරයක් සිදු වූ බවට ‘‘තීන්දුවක්’’ ලබා දී තිබෙනවා. මෙවැනි බෙදුම්වාදී, ජාතිවාදී කොටි ත්‍රස්තවාදයට හිතවාදී පිරිස් උත්සාහ ගනු ලබන්නේ මාර්තුවේදී පැවැත්වෙන මානව හිමිකම් සමුළුවේදී ලංකාවේ බෙල්ලට තොණ්ඩුව දාන්නයි." ඇමැති විමල් වීරවංශ අවධාරණය කළේය."ඒ වගේම උතුරු පළාත් කෘෂිකර්ම අමාත්‍ය පී. අයිංගේෂ්වරන් මන්නාරම ප්‍රදේශයේ පාසලක පැවැති උත්සවයකදී එසවීමට සූදානම් කර තිබූ සිංහ කොඩිය එසැවීම ප්‍රතික්ෂේප කර තිබෙනවා.අසිපත් රැගත් සිංහයා සහිත කොඩිය තමන් නොපිළිගන්නා බවත් ඔහු කියා තිබෙනවා. මේ සියලූ ජාතිවාදී, බෙදුම්වාදී ගැටුම් ජිනීවා මානව හිමිකම් සමුළුවේදී ශ්‍රි ලංකාව අපහසුතාවයට පත් කිරීමේ දිසාවට පෙළ ගැසුණු ඒවායි." ඇමැති විමල් දීර්ඝ ලෙස අවධාරණය කළේය.‘‘ජනාධිපතිතුමන්ගෙන් හා රජයෙන් ජාතික නිදහස් පෙරමුණ ලෙස අප ඉල්ලා සිටිය යුතුයි හදිසි කාර්යයක් සේ සලකා පළාත් සභාවල බෙදුම්වාදී බලතල ඉවත් කිරීමට පියවර ගන්ඩ කියලා.’ පියසිරි විජේනායක කීවේය. චන්දන බණ්ඩාරchandananewspolitic@gmail.com කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=af1312151</link>
    <topic>අයි. ටී. උපාධිය සමත් ලෝකයේ පුංචිම දරුවා</topic>
    <author>සටහන හා සේයාරූ</author>
    <content>මහනුවර වශින්‍යාබහ තෝරන වයසේ පටන් ම ගැහැනු දරුවන් සාමාන්‍යයෙන් පෙම් බඳින්නේ බෝනික්කන්ට ය. තොර තෝංචියක් නොමැතිව දරුවෙකු අඬන විට ඕනෑම මවක් ඔවුන් නළවා‍ ගන්නේ විසිතුරු භාණ්ඩටයක් අතට දීමෙනි. එහෙත් කුඩා කාලයේ සිටම අනෙක් දරුවන් මෙන් සෙල්ලම් බඩුවලට පෙම් නොබැඳ පරිගණකයට ඇලුම් කළ පුංචි වශින්‍යා අද ඒ මඟ ඔස්සේ ගමන් ගෙන ලොවම ජය ගෙන ඇත්තේ උපන් මවු බිමට අතිමහත් කීර්තියක් ද අත් කර දෙමිනි.ප්‍රේමානන්ද් නඩරාජ් හා ලක්ෂි ප්‍රේමානන්ද ශක්තිවේල් දෙපළගේ එකම දරුවා වන වශින්‍යා ප්‍රේමානන්ද තවමත් පසුවන්නේ එකොළොස් වැනි වියේ ය.කොළඹ ජාත්‍යන්තර පාසලේ 9 වන වසරේ අධ්‍යාපනය ලබන ඇය මෙලොව එළිය දුටුවේ 2002 මැයි මස 13 දිනයට වයස අවුරුදු 11 කඩඉම පසුකර මාස 07 ක් ගතව තිබියදී ඇය තොරතුරු තාක්ෂණය පිළිබඳ බ්‍රිතාන්‍ය පරිගණක සංගමයේ සහතික ලත් උපාධිය (BCS IT DEGREE) සමත් වී ඇත.එවැනි දස්කමක් මෙවැනි වයසකදී කළ මෙරට පමණක් නොව ලොවම ප්‍රථමයා ද ඇයයි.එම උපාධිය ලැබීම පිළිබදව ලිපිය පසුගිය සෙනසුරාදා ඇයට ලැබී ඇත‍. උපාධිය පිරිනැමීම ලබන වසර මුලදී එංගලන්තයේදී සිදුකෙරේ.අධ්‍යාපනයේ බැරෑරුම් කඩඉම් පසු කරන්නට වයස සාධකයක් නොවන බවට කදිම සාක්ෂිය ඇය යි. යම්තම් වයස අවුරුදු 03 පසු කරද්දී පුංචි වශින්‍යා තනිවම විද්‍යුත් ලිපිනයක් (E mail Adrees) නිර්මාණය කළා ය.යම්තම් වයස අවුරුදු 08 සපිරෙද්දී ඇය වසර 2010 දී අ.පො.ස. සා. පෙළ විභාගයේ ඉංග්‍රීසි විෂයට පෙනී සිට අතිවිශිෂ්ට සාමාර්ථයක් ලබා ගනිමින් එය සමත් වූවා ය.ඊ කොමර්ස් හා වෙබ් ඉංජිනේරු ඩිප්ලෝමාධාරිනියක ද වන ඇය අන්තර්ජාතික පරිගණක බලපත්‍රය (International Computor Driving Licence) ලබාගෙන ඇත්තේ වයස අවුරුදු නවයේදී ය. වයස අවුරුදු 05 දී වශින්‍යා තනිව වෙබ් අඩවියක් නිර්මාණය කැරමින් අඩු ම වයසින් එවැනි දස්කමක් කළ මෙරට ප්‍රථමයා බවට පත්විය.ඇය ලොවෙන් දෙවැනි වූයේ ඉන්දියාවේ උපන් වයස අවුරුදු 08 ක දරුවකුටය.එම කාල සීමාව තුළම මහනුවර නගරයේ පරිගණක උසස් අධ්‍යාපන ආයතනවලත් තොරතුරු තාක්ෂණය පිළිබඳ බ්‍රිතාන්‍ය පරිගණක සංගමයේ උපාධිය සඳහා අයදුම් කළා ය. වසර 2 1/2 ක් ඇතුළත එම උපාධිය සමත්වීමට ඇය සමත්වූයේ වයස අවුරුදු 11 කදී එම කඩඉම ජයගත් ලොව ප්‍රථමයා බවට ‍පත්වෙමිනි.වශින්‍යා පොඩි කාලේ ඉඳලම සුවිශේෂී ගති ගුණ ඇති දරුවෙක්. අපි හින්දු භක්තිකයින් වුණත් ඇය මාස අටේදී ගැටඹේ විහාරස්ථානය අසලින් යද්දී අත්දෙක එකතු කරලා වඳිනවා.පන්සලට කිට්ටු වෙන කොට එකතු ‍කරන අත්දෙක ආපසු ගන්නේ පන්සල පහුවුණාට පස්සෙයි. ගණ දෙවියෝ තමයි අපි අදහන්නේ. දුව පුල්ලයාර් කෝවිලට යන කොටත් පුංචි කාලෙදිම වඳින්න ගත්තා. ඒකට ඇත්තටම පුදුම දෙයක්. වශින්‍යාගේ මව වන ලක්ෂි පවසයි.ලොවෙන් එකෙක් එක් දෙයකට වෙයි සමත යන කියමන පුංචි වශින්‍යාගේ ක්‍රියාකාරකම් හමුවේ නම් බිඳ වැටී යයි.ඒ ඇය පරිගණක අංශයෙන් ලබාගත් ජයග්‍රහණ හා සමඟම ගායනය, පියානෝ හා ඕගන් වාදනය සඳහා ජාතික මට්ටමේ ජයග්‍රහණ ලබාගනිමින් රන් පදක්කම් දිනා ඇති බැවිනි. ඉංග්‍රීසි, සිංහල, ප්‍රංශ, ජර්මන් හා දෙමළ යන භාෂා පහ කියවන්නට හා ලියන්නට ද ඇය සමත් ය. එපමණක් නොව ඇය කොළඹ මහාධිකරණයේ සංඥා භාෂා පරිවර්තක ලෙස කටයුතු කළ තම ලොකු අම්මා ගෙන් සංඥා භාෂාව ද උගෙනෙමින් සිටින්නී ය.කුරුණෑගල යුනික් ජාත්‍යන්තර පාසලට දුවව ඇතුළත් කළේ වයස අවුරුදු 03 දීයි. පෙර පාසලේ අවුරුදු 02 ක් තුළ ඉගෙන ගෙන අවසන් කළ යුතු දේවල් ඇය වසරකින් නිම කළා‍.වයස අවුරුදු 05 දී කොළඹ ජාත්‍යන්තර පාසලේ මහනුවර ශාඛාවට ඇය ඇතුළු කළා‍. පළමු වසරේදී දැක්වූ දක්ෂතා නිසා ඇයට ද්විත්ව උසස්වීමක් හම්බවෙලා කෙළින් ම තුනේ පන්තියට පාස් ක‍ළා. හතරේ පන්තියේ දීත් ද්විත්ව උසස්වීමක් ලැබිලා හයේ පන්තියට ගියා.වයස අනුව ඇය මේ වනවිට හය වන ශ්‍රේණියට අධ්‍යාපනය ලැබිය යුතු වුවත් ඇය සතු සුවිශේෂි දක්ෂතා නිසා ම මේ වනවිට 9 වන ‍වසර පන්තියේ අධ්‍යාපනය ලබන බව මව පවසයි.මම පරිගණක උපදේශිකාවක් නිසා පුංචි කාලේ සිටම දුවට පරිගණකය හුරුයි. පොඩි දරුවන්ට සෙල්ලම් බඩුවක් දෙනකොට එයින් යම් අධ්‍යාපනයක් ලබන්නත් පුළුවන් ඒවා තෝරා ගැනීම වැදගත්.විශේෂයෙන් දරුවන්ගේ ක්‍රියාකාරකම් වර්ධනය වන සෙල්ලම් බඩු (Toys) තිබෙනවා. මම දුවට දුන්නේ භාෂා ඥානය වර්ධනය වන, වර්ණාවලිය හඳුනා ගැනීමට පෙළඹවීම් ඇති කරන, ක්‍රියාකාරකම් කළ හැකි සෙල්ලම් බඩුයි.වශින්‍යාගේ සුවිශේෂි දක්ෂතා නිසා ම ඇයට මහනුවර BCAS උසස් අධ්‍යාපන ආයතනයේ අධ්‍යක්ෂක ජේ.එම්. නිවාස් මහතා පරිගණක කෘත්‍රිම බුද්ධිය (Artificial Intelligence and robotics) පාඨමාලාව හැදෑරීමට පහසුකම් සලසා ඇත. ඒ යටතේ ඇය මේ වනවිට රිමෝකි නමින් කෘත්‍රිම බුද්ධියක්ඇති රොබෝවක් නිර්මාණය කැරමින් සිටී.මම කාටුන් බලනවා. ක්‍රීඩා කරනවා. සෙල්ලම් කරනවා. පාසලේ වැඩ එදාම කරනවා. වශින්‍යා පවසයි. පරිගණක අංශයෙන් සුවිශේෂි දස්කම් දැක්වීම වෙනුවෙන් ඇයට මැද රට අභිමානී සම්මානය ද පසුගිය වසරේදී හිමිවිය.මට ඕන මේ පුංචි රට ලෝකයට ගෙන යන්නයි.අලෝකයේ අවධානය රටට දිනා දෙන්නයි පරිගණක අංශයෙන් ඉදිරියට යන අතරතුර ස්නායු ශල්‍ය වෛද්‍යවරයකු ලෙස රටට ‍සේවයක් කිරීම මගේ අරමුණයි. පුංචි වශින්‍යා පවසයි.සටහන හා සේයාරූඅසේල කුරුළුවංශ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=af1312152</link>
    <topic>අපේ හොඳම වඩු බාස්</topic>
    <author>ඩබ්ලිව්.කේ. ප්‍රසාද් මංජු</author>
    <content>කලහගල කනිෂ්ඨ විද්‍යාලයටයි මං පාසල් ගියේ. කුඩා කාලේ ඉඳලම වඩු කාර්මික ශිල්පය ගැන මගේ උනන්දුවක් තිබුණා. ඉස්කෝලේ ඉවරවෙලා ගෙදර ආවට පස්සේ ගෙවල් ළඟ තිබුණු මගේ මාමා කෙනෙකුගේ ලී මඩුවේ වැඩ බලන්න යනවා. ලී මඩුවේ වැඩ බලාගෙන ඉඳලා, එහි එක එක ආයුධ පරිහරණය කරලා අතේ හුරුව ලබාගන්න පාසල් කාලෙදිම හදාගන්න මට පුළුවන් වුණා.“මං මහාභිමානී සම්මානය ලබාගන්නා වෙලාවේදී අතිගරු ජනාධිපතිතුමාත් විමල් වීරවංශ ඇමැතිතුමාත් විමසා සිටියා, වඩු කාර්මික රැකියාවෙන් මාසෙකට කොපමණ මුදලක් උපයන්න පුළුවන් ද කියලා‍‍. මං එත‍ෙකාට කිව්වා එකක් විතර පුළුවන් කියලා. එකක් කියලා කිව්වේ රුපියල් ලක්ෂයක්”මේ බව පවසන්නේ 2013 වසරේ ශ්‍රී ලංකාවේ විශිෂ්ටතම වඩු කාර්මික ශිල්පියා වශයෙන් ජනාධිපතිතුමාගෙන් අභිෂේක ලැබූ ඔහු පොලොන්නරුවේ කමල් රත්නසිරි ඒකනායක ය.1980 වර්ෂයේදී පොලොන්නරුව දිස්ත්‍රික්කයේ කලහගල ග්‍රාමයේ ඒකනායක මහතා උපත ලැබීය. සොහොයුරන් දෙදෙනෙක් සහ සොහොයුරියකගෙන් සැදුම්ලත් පවුලේ වැඩිමලා ඒකනායක මහතාය. පියා ගොවිතැන් කරන අතර මව ගෘහිණියකි. මේ ඔහුගේ කතාව අපට පැවසූ අයුරු ය.ඉස්කෝලෙ 7 පන්තියේදී විතර මං පාසල් පන්ති කාමර සඳහා ඩෙස්පුටු හදන්න පුළුවන් වුණා‍. ඉස්කෝලෙ නිවාඩු දුන්නම නිවාඩු මාසයේදීත් මං වැඩි කාලයක් ගත කළේ ලී මඩුවේ. ඉස්කෝලෙට අලුත් ඩෙස්පුටු හදන්නේ නිවාඩු මාසෙදි. ලී මඩුවෙ මං හොඳට වැඩ පුරුදු වෙන නිසා ඩෙස්පුටු හදන වැඩේ මටත් බාරදෙනවා.එතකොට මං හත්වෙනි පන්තියේ විතර ඇති. මං හදපු ඩෙස් පුටු ඉස්කෝලේ පන්ති කාමරයේ දකින විට මට ලොකු සතුටක් දැනෙනවා. ඒ ඩෙස්පුටුවල වාඩිවෙලා ළමයින් ඉගෙන ගන්නකොට මගේ යහළුවන් ඒවායින් ප්‍රයෝජන ගන්නා විට මට දැනුණු සතුට වචනයෙන් විස්තර කරන්න බැහැ.” ඒකනායක මහතා වඩු කර්මාන්තය ගැන තම ප්‍රථම අත්දැකීම් එසේ විස්තර කළේ ය.පියා ගොවිතැන් සිදුකළත් ඒකනායකගේ කුඩා හිත හැම වෙලාවේ ම නැවතුණේ මාමාගේ ලී මඩුවේ ය. ගෙදර දොරේ ආර්ථික ප්‍රශ්න ක්‍රම ක්‍රමයෙන් වැඩිවන විට කුඩා ඒකනායක වඩු කර්මාන්තයට පූර්ණ කාලීනවම සිත යොමු කිරීමට තීරණය කළේ ය‍. 9 පන්තියේදී පාසල් අධ්‍යාපනයට සමුදෙන විට ඒකනායකගේ වයස අවුරුදු 15 කි.“ඉස්කෝලෙ යන එක නැවැත්වීම හරිම දුකයි. නමුත් ඒ දුක කොහොම හරි මගේ කැපවීමෙන් ජයගන්න මං තීරණය කළා. වඩු කාර්මික ශිල්පියෙකු ලෙස එන්න පුළුවන් ඉහළම තැනට එන්න ඕන කියලා මං එදා තීරණය කළා‍. මාමගේ ලී මඩුවේ පූර්ණ කාලීනව මං වැඩ කරන්න පටන් ගත්තා.”ඒකනායක මහතාගේ ගම පොලොන්නරුවේ කලහගල වුව ද ‍ඔහුගේ පියාගේ ගම ගම්පහයි. මවගේ ගම අළුත්ගමයි‍. මවගේ පියා අලුත්ගම ප්‍රදේශයේ නමගිය වඩු කාර්මික ශිල්පියෙකි‍. තම සීයාගේ ආභාසය ද තමාට යම් බලපෑමක් සිදුකළ බව ඒකනායක මහතා පවසයි.අවුරුදු 16 වෙන‍කොට මට හොඳට ලී ගාන්න පුළුවන්. වහලවල් සවිකිරීමට දොර ජනෙල් උළුවහු හදන්නත් පුරුදු වෙලා තිබුණා. අපේ ගමේ අයියා කෙනෙක් ගමේ ඉන්න වඩු බාස්ලා සමඟ බේරුවල පැත්තේ හෝටලයක් හදන්න ආවා. මටත් සම්බන්ධ වෙන්න කියලා කිව්වා. මාත් ඒ කණ්ඩායමට එක් වුණා.ඒ හෝටලය හදන්න බාරගෙන තිබුණු පෞද්ගලික ආයතනයේ කළමනාකරු මං දැක්ක ගමන් මාව වැඩට ගන්න එපා කියලා අයියට කිව්වා. මගෙන් වයස ඇහුවා. මං 16 යි කියලා කිව්වා. ඉස්කෝලෙ යන ළමයෙක් මෙතනට එක්ක ආවේ ඇයි? කියලා ඒ මහත්තයා මං එක්ක ආපු අයියටයි, මටයි හොඳටම දොස් කිව්වා.දැන් මට ගමේ යන්නත් බැහැ. වැඩ කරලා කීයක් හරි හොයාගෙන ගෙදරට යවන්නත් ඕන. මගේ වැඩ හොඳ නිසා මගෙන් වැඩක් ගන්න ඕන කියලා අයියා කළමනාකාරතුමාට කිව්වා. නමුත් ඔහුගෙන් එතරම් හොඳ ප්‍රතිචාරයක් ලැබුණේ නැහැ. ඒත් අයියා මට කිව්වා, හොරෙන් හොරෙන් වැඩට යමු කියලා.දවසක් මං වැඩ කරනවා කළමනාකාරතුමා දැක්කා. සූප්පුවයි කිරි බෝතලයයි අරගෙන ද ආවේ කියලා ඒ මහත්තයා ඇහුවා. ඊට පස්සේ ඒ මහත්තයා පේන්න එනකොට මං හැ‍ංගෙනවා” තම ප්‍රථම මහා පරිමාණ ඉදිකිරීම් ව්‍යාපෘතියක කරන ලද සේවයේ අත්දැකීම් ඒකනායක මහතා විස්තර කළේ එසේ ය.ගමේ දී ඒකනායකට වඩු කර්මාන්තයට අදාළ ආයුධ හුරු කළේ සුමිත් මහතා ය. ඔහු කොළඹ රාජගිරිය ප්‍රදේශයේ වැඩ කළ අතර සුමිත්ගේ ආරාධනයෙන් ඒකනායක ‍ඔහු සමඟ එක්විය.“වඩු කර්මාන්තයට අදාළ ආයුධ වර්ග 25 ක් විතර තියෙනවා. ඉන් හුඟක්ම මට හුරු කළේ සුමිත් අයියා. ඔහු සමඟ රජයේ ආයතනවල මෙන් ම පෞද්ගලික ආයතනවල ඉදිකිරීම්වලට මං සම්බන්ධ වුණා. නිවාස ඉදිකිරීමේ සිට සියලු ම ගෘහ භාණ්ඩ නිර්මාණය කරන්න මට ඒ වෙනකොට පුළුවන් වෙලා තිබුණා. මං අවුරුදු කිහිපයක් වැඩ කළත් මටම කියලා ආයුධ කට්ටලයක් තිබුණේ නැහැ. ලැබෙන වැටුප ගෙදර වියදමට යැව්වම විශාල මුදලක් ඉතිරි කරගන්න ලැබුණේ නැහැ.”1996 වසර ඒකනායක මහතාගේ ජීවිතයේ එක් තීරණාත්මක වසරක් ලෙස හැඳින්විය හැක. ඒ ඔහු‍ හිඟුරක්ගොඩ රෝහලේ නිල නිවාස අලුත්වැඩියා කිරීමට ගිය අවස්ථාවයි.“හිඟුරක්ගොඩ රෝහලේ දොස්තර විල්සන් කළුපහන මහතා මට කරපු උදව් මේ අවස්ථාවේදී අනිවාර්යයෙන් ම සිහිපත් කරන්න ඕන. මං ඉතා ධෛර්යයෙන් යන ගමන ඒ දොස්තර මහත්තයා දැකලා, එතුමා කිව්වා ලු ඔය ගමන කොහොම හරි ඉදිරියට යන්න ඔහු උදව් කරන්නම් කියලා.මට මගේ ම කියලා මුලින් ම ආයුධ කට්ටලයක් ගන්න උදව් කළේ කළුපහන දොස්තර මහත්තයයි‍. ඉන්පසු එම ආයුධ කට්ටලයත් සමඟ තමාගේ වෘත්තීය ක්ෂේත්‍රය තවත් පුළුල් කරගැනීමට ඒකනායක මහතා සමත් විය. ඉතා කාර්යශුර ලෙස හැමදෙනාම සිත දිනාගෙන ඉතා ඉහළ ප්‍රමිතියකට වඩු කර්මාන්තයේ නිරත වීම නිසා ඒකනායක මහතාට ලැබෙන අවස්ථා ප්‍රමාණය ක්‍රම ක්‍රමයෙන් වැඩිවන්නට විය.ඒ අවස්ථා ප්‍රමාණය කෙතරම් කියනවාද යත් ඒවා සපිරීම සඳහා ගෝලයන් පිරිසක් නිර්මාණය කිරීමට ද ඒකනායකට සිදුවිය. ඒ වනවිටත් පොලොන්නරුව හා අවට ප්‍රදේශවලින් ඒකනායක මහතාට විශාල ඉල්ලුමක් ලැබී තිබුණේ ඔහුගේ වැඩ වල තිබුණු අති උසස් ප්‍රමිතිය නිසා ය.‍ගම්වල සම්ප්‍රදායිකව ඉන්න වඩු බාස්උන්නැහේලා පා පැදියෙන් යතුරු පැදියෙන් ගොස් වැඩ කරද්දී ඒකනායක මහතා 2004 වර්ෂයේ දී කුඩා වෑන් රථයක් මිලදී ගත්තේ තම සේවාවන් තවත් පහසුකර ගැනීම සඳහා ය. තමා මහත් කැපවීමෙන් උපයන මුදල ගෙදර දොරේ වියහියදම් සඳහා මවුපියන්ට ලබාදෙන ගමන් මල්ලිලා දෙදෙනාගේ සහ සහෝදරියගේ අවශ්‍යතා ඉටු කර දෙන ගමන් ඉතිරි කරගත් මුදලින් කුඩා වෑන් රථයක් මිලදී ගැනීමට ඒකනායක තරුණයා සමත් වන්නේ ය.වඩු කාර්මික ශිල්පියෙකු ලෙස ආර්ථිකය ජයගනිමින් තම විශ්වාසවන්ත සේවය ලබාදෙන ගමන් සාම්ප්‍රදායික ශිල්පීය ක්‍රම ඉතා හොඳින් ප්‍රගුණ කරමින් ඒවායේ නව තාක්ෂණය සොයා යාමට ද ඒකනායක මහතා ක්‍රියා කිරීම කැපී පෙනේ.ජනාධිපතිතුමාගෙන් සම්මානය ලබාගත් අවස්ථාවකමල්, සිය බිරිඳ හා දරුවා සමග“මං කිසිම පාඨමාලාවක් කරලා නැහැ. සාම්ප්‍රදායික ක්‍රම හැම දෙයක් ම හොඳින් ප්‍රගුණ කළා. හැම ආයුධයකම ප්‍රායෝගික භාවිතය ගැන ඉත‍ා ගැඹුරින් අධ්‍යයනය කළා. මගේ අතින් කුමන හෝ දෙයක් වඩු කර්මාන්තයට අදාළව නිර්මාණය වෙනවා නම් මං හැම තිස්සෙම බලන්නේ ලෝකයේ හොඳම නිර්මාණය විදියට එය ලබාදෙන්නයි. ඒ සඳහා ඉතා අවංකවම මං කැප වෙනවා. එහි සාර්ථක ප්‍රථිපල වෙන්න ඇති 2013 වසරේදී මං ශ්‍රී ලංකාවේ විශිෂ්ටතම වඩු කාර්මික ශිල්පියා ලෙස තෝරා පත්වෙන්නේ.නවීන තාක්ෂණය පිළිබඳව ද ඒකනායක මහතා තුළ ඇත්තේ සම්ප්‍රදාය ඉතා හොඳින් දැනගෙන නවීන තාක්ෂණය ද ඊට එක් කළ යුතු බවයි. පාඨමාලා නොකළ ද පාඨමාලාවලට ගොස් සහතික ලබාගත් ශිල්පීන් අබිබවා යාමට තමාට හැකි වූයේ කෙසේ ද කියා ඒකනායක මහතා ගෙන් ම අපි දැනගනිමු.“මං වැඩ නැතිවෙලාවට ‍අන්තර් ජාලයට ගොස් වඩු කර්මාන්තයට අදාළ නවීන තාක්ෂණ ක්‍රම සහ ආයුධ ගැන තොරතුරු සොයා බැලීමක් සිදු කරනවා. මැෂින් එකෙන් ඇණ ගහන යන්ත්‍රය මගේ වැඩවලට මං යොදා ගත්තේ අන්තර්ජාලයෙන් දැකලයි. මහාභිමානී - 2013 විශිෂ්ටතම වඩු කාර්මික ශිල්පියා තෝරන තරගයට මං අයදුම්පතක් දැම්මත් මේ වනතුරු කිසිම පාඨමාලාවකට මං සහභාගි වෙලා නැහැ. නමුත් මට ඉතා හොඳ ප්‍රායෝගික දැනුමක් තිබුණා.නමුත් මේ තරගය සඳහා වාචික ප්‍රශ්නවලට මුහුණ දෙන අවස්ථාවකුත් තිබුණා. මෙතනදී පාඨමාලා හදාරා තිබීමත් වැදගත් වෙනවා. ඕනෑම දෙයක් ප්‍රායෝගිකව කරන්න පුළුවන් වුණාට මං ඒ සමහර දේවල්වලට කියන නම් දැනගෙන හිටියේ නැහැ.උදාහරණ ලෙස “පසාරු කුඩිම්බි ම‍ුට්ටුව” කියන දෙය මට ප්‍රායෝගිකව නිර්මාණය කරන්න පුළුවන්. නමුත් ඒකට කියන නම දැනගෙන හිටියේ නැහැ. මං ඒ නම දැනගත්තේ පොතෙන්. පසාරු කුඩිම්බි මූට්ටුව නිර්මාණය කරන්න තරගයට ඇවිල්ලා තිබුණා.මං ඒක සාර්ථකව කළා. තරගෙදි පොතේ දැනුම මට ප්‍රශ්නයක් වෙයි කියලා මට කලින් ම හිතුණා. ඒ නිසා ම මං ඒකටත් ඉතා හොඳින් සූදානම් වුණා. මේ ගැන හිතලා කදුරුවෙල කාර්මික විද්‍යාලයේ ගුරුවරයෙක් හමුවෙන්න ගියා. ඒ ගුරුතුමා හිටියේ නැහැ.ඒ සර්ගෙන් ඉගෙන ගත්තු ළමයෙක් හොයාගෙන එයාගේ පොත්පත් ටික කියවලා දින දෙක තුනක් ඇතුළත දී පොතේ දැනුමේ සැලකිය යුතු කොටසක් මං හොඳින් හිතට ගත්තා. මං ප්‍රායෝගිකව හැම දෙයක් ම දැනගෙන හිටිය නිසා පොතේ දැනුම අවබෝධ කරගන්න එතරම් අපහසු වුණේ නැහැ.පසාරු කුඩිම්බි මූට්ටුව නිර්මාණය කිරීමට අදාළ ප්‍රායෝගික පරීක්ෂණය සඳහා පැය 5 ක කාලයක් ලබා දුන්න ද පැය 4 කින් එය සාර්ථකව නිම කිරීමට ඒකනායක මහතා සමත් වන්නේ ය. එහිදී ඔහු ලබාගත්ත ලකුණු ප්‍රමාණය 99% කි.මීට අමතරව වාචික පරීක්ෂණයේදී නියනක් ගාන අංශක ගණන, කියත් දැත්තේ ගාන අංශක ගණන, වහලයකට යොදනු ලබන මුදුන් යට ලීයක ප්‍රමාණය, පරාලයක ප්‍රමාණය, යටලී සම්බන්ධ කරනු ලබන ස්ථානය හඳුන්වන්න නම ඇතුළු ප්‍රශ්න රැසක් වාචික පරීක්ෂණයට ඇතුළත්වූ අතර ඒ සියල්ලටම නිවැරදි පිළිතුරු ලබාදී වාචික පරීක්ෂණයෙන් ලකුණු 100% ම ලබාගැනීමට ඒකනායක මහතා සමත් වන්නේ ය. අවසාන වතාවට සිදු කෙරුණු ප්‍රායෝගික පරීක්ෂණයේදී ඒකනායක මහතාට සිදුවන්නේ ආච් එකක් සමඟ රාමුවක් ජනෙල් පියනක් සඳහා නිර්මාණය කිරීමට ය. ඒ සඳහා පැය 6 ක් ලබාදී තිබූ අතර ඒ පැය හයෙන් විනාඩි 10 ක් පමණක් ඉතිරිව තිබියදී එය සාර්ථකව නිර්මාණය කිරීමට ඒකනායක මහතා සමත් වන්නේ ය.“මගේ මල්ලිලා දෙන්නත් මගේ ළඟ දැන් වැඩ කරනවා. ඒ ගොල්ලන් එක්ක 10 දෙනෙකුගේ විතර කණ්ඩායමක් මගේ ළඟ වැඩ කරනවා. ඕනෑම ආධුනික ශිල්පියෙකුට උදව් කර‍න්න මං කැමැතියි. වඩු බාස්උන්නැහේ කෙනෙක් විදියට ඉස්සර වාගේ ගමටම වෙලා ඉන්න ඕන නැහැ.සම්ප්‍රදායන් හොඳින් හදාරමින් අපිට ගැලපෙන ලෙස නව තාක්ෂණය යොදා ගන්නට වරදක් වෙන්නේ නැහැ. වාර්ෂිකව කොළඹ පවත්වන ඉදිකිරීම් ප්‍රදර්ශන නිතරම නරඹන්න මං යනවා‍. එමගින් නව තාක්ෂණය හා නව ශිල්ප ක්‍රම, නවීන ආයුධ ගාන තොරතුරු හොඳින් දැන ගන්න පුළුවන්. ආධුනික ශිල්පීන් ඒ සඳහා යොමුවීම ඉතා වැදගත්. ශ්‍රී ලංකාවේ පමණක් නොවෙයි, විදේශ රට‍වලට ගොස් අතිවිශිෂ්ට දස්කම් දැක්විය හැකි පිරිසක් මෙරට වඩු කර්මාන්තය තුළ සිටිනවා.මහාභිමානි - 2013 ජාතික ඉදිකිරීම් සම්මාන උලෙළේ වැදගත්කම ඒකනායක මහතා දකින්නේ මෙසේ ය. “ඉතා කාලෝචිත වැඩක්. විමල් වීරවංශ ඇමැතිතුමා තරුණ ඇමැතිවරයෙක් වශයෙන් හැමදාම යම් දෙයක් කරනවා.ඉදිකිරීම් ක්ෂේත්‍රය වෙනුවෙන් මේ ආරම්භ කරපු මහාභිමානී ජාතික වැඩසටහන සෑම වර්ෂයකදීම පැවැත්විය යුතුයි. රට මුළුමනින්ම ත්‍රස්තවාදයෙන් නිදහස් කරගත් රාජ්‍ය නායකයාගෙන් ඉදිකිරීම් ක්ෂේත්‍රයේ ශිල්පීන්ට සම්මාන ලබාගැනීමට හැකිවීම භාග්‍යයක්. රට ත්‍රස්තවාදයෙන් නිදහස් කරගත් නිසයි, අපට අද රටේ ඕනෑ ම තැනකට ගිහිල්ලා රැකියාව කරන්න පුළුවන් වෙලා තියෙන්නේ. ඒ ගැන අපි සියලු දෙනා අතිගරු ජනාධිපතිතුමාට ණය ගැතියි.ඒකනායක මහතාගේ අභියෝග ජයගැනීමේ ගමන ගැන පැහැදුණු තරුණියක් ඒකනායක මහතාගේ අතිනත ගත්තේ 2010 වසරේදී ය. ඒකනායක මහතාගේ යෝජනාවකට අනුව ඔහුට මනාප වී අතිනත ගත්තේ රත්නපුරයේ මනොරි දීපිකා මහත්මියයි. ඇය සේවය කරන්නේ පොලොන්නරුව මහ රෝහලේ හෙද නිලධාරිනියක‍ ලෙසිනි. “ඒකනායක ගේ උත්සාහයෙන් නැඟී සිටීම මා දැක්කා. ඒ අනුව ඔහුගේ යෝජනාවට මං කැමැති වුණා.” යනුවෙන් හෙද නිලධාරිනි මනෝරි දීපිකා මහත්මිය පැවසුවා ය.ශ්‍රී ලංකාවේ විශිෂ්ටතම වඩු කාර්මික ශිල්පියා ලෙස අභිෂේක ලැබීමට ප්‍රථම ඊට සතියකට පෙර ජීවිතයේ සතුටුම දවස උදාකර ගැනීමට ඒකනායක මහතා සමත්විය. ඒ පසුගිය 29 වෙනිදා කුළුදුල් දියණිය ඉපදීමයි. ඒකනායක තමාගේ සම්මානය තුරුළු කරගෙන විටින් විට ඔහුගේ ප්‍රිය බිරිය මනෝරි දීපිකා මහත්මිය කුළුදුල් දියණිය තුරුළු කරගෙන සිටියා ය. ඒකනායක මහතා තමා දැඩි ‍කැපවීමෙන් උපයාගත් මුදලින් කුඩා මෝටර් රථයක් ද මිලදී ගත්තේ ය.“වඩු වැඩෙන් දිවි රකින, බෝ දුකින් කල්ගෙවන දුප්පතේකි මං” යන පද පේළි දෙක ඒකනායක වඩු බාස් උන්නාන්සේට නම් කොහෙත්ම ගැලපෙන්නෙ නැත.ඩබ්ලිව්.කේ. ප්‍රසාද් මංජුඡායාරූප - නුවන් දිනේදු  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=af1312153</link>
    <topic>විශේෂ අවශ්‍යතා ඇති ළමයින්විභාගයට ලියන හැටි</topic>
    <author>සකස් කළේ -</author>
    <content>එදා සාමාන්‍ය පෙළ විභාගයේ භාෂා ප්‍රශ්න පත්‍රය පැවැති දිනයයි. සමහර සිසුහු සිංහල භාෂාවෙන් ද තවත් සමහරු දෙමළ භාෂාවෙන් ද භාෂා ප්‍රශ්න පත්‍රයට පිළිතුරු සපයන්නට වූහ. ඒ ස්ථානයේ තම අත් අකුරින් පිළිතුරු සපයන්නට සිටියේ සුළු පිරිසක් වුව ද අනිකුත් අය විවිධ ආධාරක උපකරණ හරහා පිළිතුරු සපයන්නට වූහ.අ.පො.ස සාමාන්‍ය පෙළ විභාගයට පමණක් නොව උසස් පෙළ හා ශිෂ්‍යත්ව යන සෑම විභාගයකම සෑම වසරකදීම අතිදක්ෂ විශේෂ අවශ්‍යතා ඇති දරු දැරියන් රැසක් විභාගයට පෙනී සිටීම ස්වභාවික සිද්ධියකි. මෙවර ද සාමාන්‍ය පෙළ විභාගයට විශේෂ අවශ්‍යතා ඇති දරුවන් 510 ක් පෙනී සිටින හෙයින් ඒ දරුවන්ගේ විභාග කටයුතු සාර්ථක කර ගැනීමට විභාග දෙපාර්තමේන්තුව විශේෂ විධි විධාන මෙවරත් නොඅඩුව සලසා තිබුණි.අප ගොඩ වැදුණු රත්මලාන අන්ධ විද්‍යාලයත් එවැනි ශිෂ්‍යයන් සඳහාම වූ විභාග මධ්‍යස්ථානයකි. ඊට අමතරව තංගල්ල, මාතර, මහවැව යන ස්ථානවලත් මෙවැනි විශේෂිත මධ්‍යස්ථාන ඇති අතර ඒ ඒ මධ්‍යස්ථානවලට යා නොහැකි විශේෂ අවශ්‍යතා ඇති ශිෂ්‍යයන්ට තම නිවෙසට ආසන්න විභාග මධ්‍යස්ථානයක සිට වුව ද විභාගයට පෙනී සිටීමට විභාග දෙපාර්තමේන්තුව අවසර දී ඇත.විභාගයකදී විශේෂ අවශ්‍යතා පතන පාසල් සිසුහු විවිධ ශාරීරික මානසික ආබාධයන්ගෙන් පෙළෙන්නෝ වෙති. මින් බොහෝ අය දකින විට කිසිදු ආබාධයක සලකුණක්වත් නොපෙනේ. අන්ධ, ගොළු, බිහිරි, කායික හා මානසික විවිධ රෝගාබාධ ආදියෙන් පෙ‍ළන මේ දරුවන් අන් දරුවන්ට සාපේක්ෂව පසුගාමීත්වයක් පෙන්නුම් කළත් සමහර අය අතිදක්ෂ හැකියා පෙන්නුම් කරන්නෝ වෙති.සෑම වසරකම සාමාන්‍ය පෙළ මෙන් ම උසස් පෙළ විභාගයකට විභාග දෙපාර්තමේන්තුව සූදානම් වෙද්දී විශේෂ අවශ්‍යතා ඇති ශිෂ්‍යයන්ට සහන සැලසීමක් සෑම වසරකම සිදු කෙරෙයි. මේ සඳහා විශේෂ ක්‍රමවේදයක් විභාග දෙපාර්තමේන්තුව සතුව පවතියි.ප්‍රසිද්ධ පාසල් විභාගයන්ට පෙර මේ දරුවන් හඳුනා ගැනීමට විභාග දෙපාර්තමේන්තු‍ව සූදානම් වන්නේ ඒ සඳහා විශේෂ ඉල්ලුම්පත්‍ර කැදවී‍මකිනි. ඉල්ලුම් පත්‍ර කැඳවීමෙන් අනතුරුව ඒ ඒ පළාත් වලදී විභාග දෙපාර්තමේන්තු විශේෂ නියෝජිත මණ්ඩලයක් මඟින් ඒ ඒ දරුවන් සඳහා ස්ථානීය පරීක්ෂණයක් පවත්වනු ලබයි.ඉල්ලුම්පත්‍ර හරහා විවිධ ආබාධ, දැක්වූ විවිධ අවශ්‍යතා ඉල්ලූ ඒ දරුවන් සත්‍ය වශයෙන්ම ඒ ඒ ආබාධයන්ගෙන් පෙළේ ද, ඔවුන්ට සහන සැලසිය යුත්තේ කොයි ආකාරයෙන් ද යන්න සොයා බැලෙන්නේ මේ ස්ථානීය පරීක්ෂණය හරහා ය. මෙහිදී ආබාධය පමණක් නොව අත්අකු‍රු ලිවීමේ වේගය, විවිධ ආබාධ, වෛද්‍ය වාර්තා මෙන් ම ඒ ඒ දරුවන්ගේ විශේෂ ඉල්ලීම්වලට ද කන්දීම මේ ස්ථානීය පරීක්ෂණයෙන් සිදුකෙරේ.ස්ථානීය පරීක්ෂණයෙන් අනතුරුව මෙසේ ලබාගත් සියලු තොරතුරු වාර්තා විභාග කොමසාරිස්වරයාගේ අධීක්ෂණයට පත් කෙරේ. ඒ ඒ සාධාරණ ඉල්ලීම් කෙරෙහි විභාග කොමසාරිස් ජනරාල්වරයාගේ අනුමැතිය ලැබීමෙන් අනතුරුව (වත්මනෙහි නම් ඩබ්ලිව්.එම්.එන්.ජේ. පුෂ්පකුමාර මහතාගේ) විභාග ආරම්භයේ සිට අවසානය දක්වා ඒ ඒ සිසුන්ට අවශ්‍ය සහන සැලසීම සිදුකෙරේ.විශේෂ අවශ්‍යතා ඇති ශිෂ්‍යයන්ට සහන සැලසෙන්නේ ඒ ඒ අයගේ පසුගාමීත්වයන්, ආබාධ තත්ත්වයන් හා අවශ්‍යතාවන් සැලකිල්ලට ගෙනයි. විශේෂ අවශ්‍යතා බලාපොරොත්තු වන බහුතරයක් අඳ, ගොළු, බිහිරි අයයි. අන්ධ සිසුන් විභාගයට මුහුණ දෙන්නේ බ්‍රේල් මාධ්‍ය හරහා ය.මේ සඳහා සමහර සිසුන්ට බ්‍රේල් රයිටරයක් ලබාදෙන අතර රයිටරයෙන් පිළිතුරු ලිවීමට නොහැකි ශිෂ්‍යයන්ට බ්‍රේල් ප්ලේට් එකක් ලිවීම සඳහා ලබා දෙයි. මේ ක්‍රම දෙක හරහා පිළිතුරු ලිවීමට අපහසු සිසුහු ද වෙති. ඒ අය සඳහා විශාල කාචවලින් බලා ලිවීමට හෝ පටිගත කිරීම සිදුකරනු ලබයි.ප්‍රශ්න පත්‍රයේ පිළිතුරු පටිගත කිරීම මේ සිසුන් සඳහා විභාග දෙපාර්තමේන්තුව සලසන විශේෂ සහනයකි. ප්‍රශ්න පත්‍රය කියවීමට නොහැකි අයට එය කියවා දෙන අතර ඒ සඳහා වෙනමම නිරීක්ෂකයකු යොදවා සිසුවා විසින් කියන පිළිතුරු හඬ කැසට් රෙකෝඩරයක පටිගත කෙරෙයි.පටිගත කරන අතර ම ඒ පරීක්ෂකවරයා විසින් පිළිතුර ද සටහන් කරගන්නේ දරුවන්ට වන අසාධාරණය වඩා අවම කිරීමට ය. අඳ, ගොළු, බිහිරි ශිෂ්‍යයන් අන් ළමයින්ට වඩා පිළිතුරු ලිවීමේදී පසුගාමී තත්ත්වයක් පෙන්නුම් කරන හෙයින් ඔවුන් සඳහා පැයකට පැය කාලක හෝ පැය භාගයක අමතර කාලයක් ලබා දෙයි.ඒ ඒ දරුවන්ගේ විශේෂ ආබාධයන් සැලකිල්ලට ගනිමින් සමහර අය සඳහා තනි නිරීක්ෂකවරයකු ලබාදෙයි. ප්‍රශ්න පත්‍රය කියවීමට බැරි සිසුන්ට ප්‍රශ්න පත්‍රය හස්ත මුද්‍රාවෙන් හෝ සාමාන්‍ය හඬින් තේරුම් කරදීම, ගැටලු පවතින තැන් නිරාකරණය කර දීම මෙන් ම විටින් විට පිළිතුරු ලිවීම කරා යොමුකිරීම මේ නිරීක්ෂකවරුන් අතින් සිදුකෙරෙන අතර එය අන් සිසුන්ට නොලැබෙන සහනයකි.බ්‍රේල් ක්‍රමයට ප්‍රශ්න පත්‍රය සකස් කෙරෙන්නේ විභාග මොහොතේදීම ය. ශාලාධිපති හරහා ඒ ප්‍රශ්න පත්‍රය ඒ මොහෙ‍ාතේදී ම දැඩි රැකවරණය මැද බ්‍රේල් වලට පරිවර්තනය කරන අතර එහි පිටපත් ඒ සිසුන්ට කිසිදු ප්‍රමාදයකින් තොරව ලබාදී ඒවා පැහැදිලි කරදී විශේෂ අමතර කාලයක් ද ඒ සිසුන්ට ලබාදෙයි.විශේෂ අවශ්‍යතා පතන සමහර සිසුන්ට තමන් භාවිතා කරන උපකරණ විභාග ශාලාවට රැගෙන යාමට අවශ්‍ය නම් එය රැගෙන යාමට විභාග දෙපාර්තමේන්තුව අවසර දෙයි. තම රෝද පුටුව හුරු ශිෂ්‍යයන්ට එය රැගෙන යාමට, තවත් සමහර සිසුන්ට තමන් භාවිතා කරන ආසනය රැගෙන යාමට අවසර ලැබෙයි. බොහෝ දරුවන්ට තම අවශ්‍යතා නොලැබුණහොත් විභාගයට බාධා පැමිණෙතැයි යන හැඟීම නිසා දරුවන්ට උපරිමයෙන් සාධාරණයක් සැලසීමට විභාග දෙපාර්තමේන්තුව ඉදිරිපත් වෙයි.විභාගයට පෙනී සිටින විශේෂ අවශ්‍යතා ඇති සමහර ශිෂ්‍යයන්ට වැඩි ආලෝකය තුළ විභාගයට පෙනී සිටීමට නුපුළුවන. විශේෂයෙන් ම ඇලි (සමෙහි මෙලනින් වර්ණකය අඩු) සිසුන්ට අවශ්‍ය අදුරු ආලෝකයයි. තවත් ශිෂ්‍යයන්ට හිරු එළිය දැඩි ලෙස අවශ්‍ය වෙයි.ඒ ඒ අයගේ ඉල්ලීම අනුව තමන්ට සුදුසු ස්ථාන සපයා දී විභාගයට පෙනී සිටීමට අවසර ලැබෙයි. විශේෂවූ අවශ්‍යතා ඇති අය අතර සමහරක් විදුලි පන්දම්, ඉටිපන්දම් එළි භාවිතයට අවසර ඉල්ලති. සමහර සිසුන්ට විභාගයට ලියන මොහොතේ මව හෝ පියා පේන තෙක් මානයක සිටිය යුතු ය.තවත් සමහර පසුගාමී සිසුන්ට විභාගයේදී ප්‍රශ්නයෙන් ප්‍රශ්නයට ලියන්නට සිහි ගැන්විය යුතු ය. විවිධ රෝගාබාධයන්ගෙන් පෙළෙන තවත් දරුවන්ට විනාඩි දහයෙන් දහයට නින්ද යයි. ඒ අය ඇහැරවන්නට හෝ ප්‍රශ්න පත්‍රය ලියන්නට සිහිගන්වන්නට වෙනම නිරීක්ෂකයෙක් හෝ දෙදෙනෙක් ඔවුන් සඳහා ම වෙන්කර ඇත.මේ සියලු දෙනාටම ඒ ඒ අවශ්‍යතා හා පසුගාමීත්වයන් සැලකිල්ලට ගෙන අමතර විභාග කාලයක් ද ලැබෙන අතර පිළිතුරු ලබාදීමේදී උපදෙස් අවශ්‍ය නම් ඒ සඳහා ද උපදෙස් හෝ පැහැදිලි කිරීම් කරයි. නමුත් ඒ සියලු සහන සැලසීම් සිදුවන්නේ විභාගයකදී තිබිය යුතු සීමා මායිම් තුළ පමණක් වීම සුවිශේෂි කරුණකි.විභාගයකදී නිහඬතාව මෙන් ම අන් සිසුන්ට බාධා නොවීම සිදුවිය යුතු ම කරුණක් වන හෙයින් බොහෝ විට ඒ ඒ තත්ත්වයන් සැලකිල්ලට ගනිමින් මේ ශිෂ්‍යයන්ට වෙනමම ස්ථාන ලබාදීම සිදු කළත්, බොහෝමයක් විභාග මධ්‍යස්ථානවල මේ විශේෂ අවශ්‍යතා ඇති සිසුන් විභාගයට මුහුණ දෙන්නේ අනිකුත් සිසුන් සමඟම ය.විභාග දෙපාර්තමේන්තුව මේ ශිෂ්‍යයන්ට විශේෂ සහන කොපමණ සැලසුවත් ඒ ඒ සිසුන්ගේ ප්‍රතිඵල අවතක්සේරුවට ලක් නොවේ. මේ දරුවන්ගේ පිළිතුරු පත් ඇගැයීම් කටයුතු සිදුවන්නේ අනිකුත් ඇගැයීම් කටයුතු සමඟ ය. බ්‍රේල් ක්‍රමයට ඇති පිළිතුරු පත් ද ඇගැයීම් කටයුතු වලදී ඒ පිළිබඳ විශේෂඥයින් හරහා සාමාන්‍ය පිළිතුරු පත්‍රයකට පරිවර්තනය වෙයි.මේ දරුවන්ට අවශ්‍ය මේ සියලු සහන සලසන්නේ විභාග නීති රීති රාමුව තුළ සිටය. ඒ සියලු දෙයම ඉටු කරන අතරතුර විභාගයේ රහස්‍ය භාවය ද රැකගෙන පවත්වාගෙන යාමට විභාග නිලධාරීන් වගබලාගත යුතු ය.(ඡායාරූප ලබා ගැනීමේදී සහාය වූ රත්මලාන අන්ධ පාසලේ අතිරේක ශාලාධිපති ඩබ්ලිව්. රත්නපාල මහතාට ස්තුතිය.)සකස් කළේ -සුභාෂිණී ජයරත්නඡායාරූප - විමල් කරුණාතිලකඑස්. තිරුචෙල්වම් (අප්කොට් තිනකරන් ර්තාකරු කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=af1312154</link>
    <topic>මහ රෑම කෝච්චි එන්ජිමක් තනියෙන් ගිය කතාව</topic>
    <author>තාරක වික්‍රමසේකර</author>
    <content>පසුගිය දෙසැම්බර් 5 වැනිදා උදේ පාන්දර අපට අහන්න ලැබුණේ ඉතාම කලාතුරකින් අහන්න දකින කතාවකි. තවත් පැත්තකින් අන්තරාදායක කතාවකි. රියදුරකු නැතිව දුම්රිය එන්ජිමක් තනියම කිලෝමීටර් 15 ක් විතර ගිය කතාවක් අපට අහන්නට ලැබුණි. ඒ ගැන අපි පසුගිය සතියේ හෙළි කළෙමු. අද අපි මේ කියන්න යන්නේ ඒ කතාවෙම තවත් පැත්තක් ගැනයි. හරියටම අවුරුදු 100 කට කලිනුත් මේ දවසෙ මේ වෙලාවටම මේ විදිහටම යකඩ යකාගෙ එන්ජිමක් තනියම රෑ රාත්තිරියෙ ගමනක් ගියා කියන ආරංචිය ගැනයි.අවුරුදු 100 කට කලින් මේ විදිහට එන්ජිම ගිහින් තියෙන්නෙත් මාලිගාවත්ත ධාවනාගාරයෙන්මයි. ඒ එන්ජිම ද මහ රෑ තිස්සෙ කොළඹ කොටුව ප්‍රදේ්ශයට ගොස් ඇත. එහෙත් ඒ එන්ජිමනම් මීට වඩා වේගයෙන් යන්න පුළුවන් එකක් බව ද වාර්තා වේ. එයනමටම ගැලපෙන විදිහෙ ‘අඟුරු කකා කොළඹ දුවපු යකඩ යකෙක්‘ බව දැක්වේ. 1913 මේ විදිහට තනියම ගිහින් තියබන්නේ ගල් අඟුරු එන්ජිමකි. නැත්නම් වාෂ්ප බලයෙන් දුවන එන්ජිමකි. ඒ කාලෙ හැටියට එය හොඳ බලසම්පන්න එන්ජිමක් බව වාර්තා වේ.‘එන්ජිමක් සෙල්ලම් කරපු හැටි ‘ සිරස්තලයෙන් දිනමිණ පත්තරේ ඒ සිද්ධිය එදා වාර්තා කර තිබුණි.ඒ එන්ජිම ගිහින් තියෙන්නෙ ඒකෙ රෙගියුලේටර් මූඩිය ගලවල තියපු නිසයි කියලදිනමිණ පුවත් පත වාර්තා කර තිබුණි. එසේ වුණත් පරීක්ෂණ වාර්තාවලින් හරි විදිහටම හේතුව එළිවෙලා නැති බව ද වාර්තා වේ.මේ සිද්ධි දෙකේම සමානකම් තියෙනවද? අපට තියෙන ප්‍රශ්නෙ මේ විදිහට එකම ධාවනාගාරයෙන් එකම දවසක මහ රෑ මේ විදිහට එන්ජින් දෙකක් රියැදුරු මහත්වරු නැතිව ගියේ කොහොමද යන්නයි?මේක කඩාකප්පල්කාරී වැඩක්ද? නැත්නම් අස්වාභාවික සිදුවීමක්ද? එහෙමත් නැත්නම් භූත දෝෂයක්ද?මේ ගැන දුම්රිය දෙපාර්තමේන්තු මට්ටමින් පරීක්ෂණ පැවැත්වේ. ඒ පරීක්ෂණ එහෙමම පැවැත්වෙද්දි මේ ගැන විවිධාකාර කතන්දර ද අපට අහන්න ලැබේ.මේ ගැන අප මාලිගාවත්ත දුම්රිය ධාවනාගාරයේ සේවකයන්ගෙන්ද අපි විමසා බැලුවෙමු. මාලිගාවත්තෙන් දැන ගන්නට තිබෙන්නේ පහුගියදා රත්මලානට ගිය ‘වයි‘ පන්තියට අයිති දුම්රිය එන්ජිමේ නියම යතුර, යතුරු රඳවන පෙට්ටියේ තිබී ඇති බවයි. මේ එන්ජිම පණ ගන්වලා තියෙන්නෙ වෙනත් යතුරකින් බවද වාර්තා වේ. කවුද මේක කරේ භූතයෙක්ද?මේ විදිහට වෙනත් යතුරකින් එන්ජිම පණ ගන්වා තිබෙන බව ප්‍රවාහන ඇමැති කුමාර වෙල්ගම මහතා ද කොළඹ ලොකු හෝටලයකතිබුණ මාධ්‍ය හමුවකදී කියා සිටියේය. ඇමැතිතුමා කියපු විදිහට මේ එන්ජිම පණ ගන්වලා තියෙන්නේ එස් -11 වර්ගයේ දුම්රිය එන්ජින් යතුරකිනි.එස් - 11 දුම්රිය ගැන කියන විට අලව්වේ අනතුර අමතක කළ නොහැකිය. වසර දෙකකට පමණ පෙර අලව්වේ දී සිදු වූ අනතුරේදීඑස් -11 වර්ගයේ දුම්රිය එන්ජිමේ රියැදුරාත් සහායකයාත් එතනම මිය ගියහ. ඒ එන්ජිමේ යතුර අස්ථාන ගත විය. රත්මලානට ගිය ‘වයි‘ පන්තියේ දුම්රිය එන්ජිම පණ ගන්වා ඇත්තේ ඒ යතුරින් බව වාර්තා වේ. ඒ යතුර අලව්වේ සිට ගෙනාවේ කවුද? මේ කරුණු වලින් අපට කෙළින් උත්තර දිය නොහැකිය. කිසිවක් තර්කයක් නැතුව, ඔප්පු කරගන්න ක්‍රමයක් නොමැතිව කිව නොහැකිය.මේ සියල්ල සමඟින් මාලිගාවත්ත අංගනයේ සේවකයන් පවසා ඇත්තේ මේ පසු පස යම් අද්භූත බලපෑමක් තිබීබට ඉඩ ඇති බවයි. දෙපාර්තමේන්තු පරීක්ෂණයක් පැවැත්වෙන නිසා නිල වශයෙන් කිසිවක් කීමටද ඔවුන්ට හැකියාවක් නැත. එසේ වුවත් මේ සිද්ධියට වගකිය යුතු කෙනෙක් හොයා ගැනීමට නොහැකි වුවහොත් හෝ‍ සොයා ගන්නා තුරු හෝ මේ පසුපස යම් අද්භූත බලපෑමක් තිබීමට ඉඩ ඇති බව ඔවුන් විශ්වාස කරන බවද වාර්තා වේ.කිසිවකුට හෝ ‘මේ වගේ වැඩක් කරන්න ඕනකමක් නැහැ‘ කියල මේ සේවකයන් පවසා ඇත. ‘මේ වගේ වැඩකින් හැම කෙනෙක්ම අපහසුතාවට නැත්නම් අමාරුවේ වැටෙන්න පුළුවන් නිසා කවුරුත් ඒ වගේ වැඩක් කරයි කියල හිතන්න බැහැ‘ යන්න ඔවුන්ගේ තීරණය වී ඇත. ‘ආසාවට එන්ජිමක් පණගන්වන්න කාටවත් වුවමනාවක් නැහැ‘ ඒ ඔවුන්ගේ මතයයි.1985 අවුරුද්දෙ මරදානත් දුම්රිය අංගනයත් අතර සුදු ඇදගත්ත කාන්තාවක් රෑ තිස්සේ කරක් ගහනවා කියලා ඒ දවස්වල නිතරම කතාවක් ගිය බවත් වාර්තා වේ. ඒ සම්බන්ධව ජනතා පත්තරෙත් වාර්තා කර තිබුණි.ඇත්තටම මේ එන්ජිම පණ ගැන්වීම පිටිපස්සේ අද්භූත බලවේල තියෙන්න පුළුවන්ද? මේ ගැන අපි ප්‍රවාහන ඇමැතිතුමාගෙන් විමසුවෙමු. එතුමා පවසන්නේද ‘ඒ කතාව බැහැර කරන්න බැහැ‘ යන්නයි. ‘අපේ රටේ ජනතාවගේ හිත්වල තියෙන විවිධ මානසික සිද්ධාන්ත අයින් කරන්න බැහැ‘ කියලත් ඇමැතිතුමා මෙහිදී දන්වා සිටියේය.අවුරුදු 100 කට කලින් මේ වගේම දෙයක් මෙතනදීම වුණා නම් ඒක ඇත්තටම නොපෙනන බලවේගයක් වෙන්නත් පුළුවන් කියන මතය එතුමා බැහැර කර නොමැත. ‘කොහොම වුණත් ඒ ගැන හොයන්න අමුතු කට්ටඩියෙක් අවශ්‍ය නෑ‘ කියලත් එතුමා පැවසීය.මේ ගැන අපි මහාචාර්ය කාලෝ ෆොන්සේකාගෙන් ඇසුවෙමු. මහාචාර්යවරයා පවසා සිටියේ මේ කෝච්චි සිදුවීම විතරක් නෙමෙයි පුදුමයට පත් වන සිදුවීම් සම්බන්ධයෙන් අප ගැඹුරින් සිතා බැලිය යුතු බවයි. අප පුදුමයට පත් කරන සිදුවීම් ප්‍රධාන වශයෙන් වර්ග තුනකට අයත් වන බවත් මහාචාර්යවරයා පැවසීය.මහාචාර්ය කාලෝ ෆොන්සේකා‘මෙවන් සිදුවීම් ඇස් බැන්දුම් නැත්නම් විජ්ජාවක් විය යුතුයි. නැත්නම් ආශ්චර්යයක් වන්නට පුළුවන්. එහෙමත් නැත්නම් ඒක විද්‍යාවට අසු නොවන ප්‍රාතිහාර්යයක් ඒ කියන්නේ අද්භූත බලවේගයක් වෙන්න පුළුවන්. මේ තුන් වර්ගයටම පොදු ලක්ෂණය පුදුම එළවන සුළුබව බවයි‘ යනුවෙන් එතුමා පැවසීය.‘විජ්ජාව පුදුම එළවන සුළුයි. එත් ව්‍යාජයි. ඒක ඇස් බැන්දුමක්. ඒත් බොරුයි. ආශ්චර්යයත් පුදුමයි, ඒත් ඇත්තයි. ඕස්ට්‍රෙලියාවේ ක්‍රිකට් ගහද්දි ඒ වෙලාවෙම අපි මෙහේ ඉදල බලනවා. ඒ විද්‍යාවේ බල මහිමයෙන්. ප්‍රාතිහාර්යය ආගම්වලට සීමාවෙච්ච ඒවා. පුදුමයි. විශ්වාස කරනවා. ඒත් සම්මත විද්‍යාවට විරෝධීයි.‘කෝච්චි එන්ජින් සිද්ධීන් ද මේ තුනෙන් එකකට අයිති වි යුතු බව එතුමා පැවසීය. තනිවම එන්ජින් දෙකක් අවුරුදු 100 කදී හරියටම එකම ධාවනාගාරයකින් එකම දවසක රාත්‍රියේ පිටත්වීම පුදුම එළවන සුළුයි.‘එතකොට කොයි වර්ගයටද මේ කෝච්චි සිද්ධිය අයිති වෙන්න ඕන. විජ්ජාවක්ද? ආශ්චර්යයක්ද? ප්‍රාතිහාර්යයක්ද? 17 වැනි සියවසේ ිටපු ඩේවිඩ් හියුම් විද්‍යාඥයා පවසා තිබෙනවා යම් සිදුවීමක් මේ සිදුවීම් තුනෙන් අයත් වන අංශය සොයා ගැනීමට පුළුවන් වන ක්‍රමවේදයක්.අද වන තුරු ඊට වඩා සුදුසු කිසිම ක්‍රමවේදයක් මේ සදහා ඉදිරිපත් වෙලා නැහැ. ඒ අනුව අපි බලන්න ඕන යම් සිදුවීමක් විජ්ජාවටද, ආශ්චර්යටද, ප්‍රාතිහාර්යටද වඩාත්ම විශ්මයජනක නොවන ආකාරයට සම්බන්ධ වෙන්නේ කියලා. තවත් විදිහකට කියනවානම් අඩුවෙන්ම විශ්මයජනක දේ තමයි අපි සලකන්න ඕන, අදාළ සිදුවීමට හේතුසාධකය කියලා.ඒ විදිහට බලපුවහම මාලිගාවත්ත ධාවනාගාරයේ ඉන්න කවුරු හරි හොදට කල්පනාකරපු කෙනෙක්ගේ වැඩක් හැටියටයි මේ සිදුවීම දුන්වන්න පුළුවන් වෙන්නෙ. ඉතිහාසයත් හොදට දන්න, කාටවත් හානියක් නෙවෙන්න රටටම කතා කරන්න පුළුවන් මාතෘකාවක් දෙන්න මේ සිදුවීම හරහා පුළුවන් වෙලා කියලයි සිතා ගන්න පුළුවන් වෙන්නේ.මේ කතාව සියයට සියයක් නිවැරැදි නොවෙන්න පුළුවන්. නමුත් පිළිගන්න පුළුවන් ඇත්තක් කවුරු හරි පෙන්නලා දෙනවානම් ඒක පිළිගන්න පුළුවන්. විශේෂයෙන්ම අලව්වේ අනතුරට පත් වුණු දුම්රියේ යතුර මේ එන්ජිමට ආවේ කොහොමද? කියන එක දැන් රහසක් නෙමෙයි. ඒක නිසා මේක විජ්ජාවක් නෙමෙයි. ප්‍රාතිහාර්යයක් නෙමෙයි.‘කොහොම වුණත් පරීක්ෂණ කමිටුව මේ වෙනකොට පරීක්ෂණ කරගෙන යන බව වාර්තා වේ. ඒ කමිටුව අද්භූත බලවේග ගැන සොයා බලන්නේ නැත. එසේ වුවත් මේ සිද්ධියට සම්බන්ධ කිසිවෙක් ඔප්පු කරගන්න බැරිවෙන බව දැන් ඉදලම අපට කියන්න සිදුවන බව කිව යුතුයි. ‘කට ඉස්සර කරගෙන‘ පරීක්ෂණ කමිටුවට බාධා පමුණුවන්න අපට වුවමනා නැත. එසේ වුවත් වෙන දේ පෙනෙන දේ පැහැදිලිව දැක ගෙන දැන ගෙන නිහඬව සිටිය නොහැකිය.එමනිසා අවසානයේ මේ සිදුවීම 1913 සිදුවීම හා සම කළ විට දෙකම අද්භූත බලවේග නිසා වූ බව අපට ද අවසන් වශයෙන් ලියා තැබිය යුතුව ඇත.තාරක වික්‍රමසේකරසේයාරූ - සුදුම් ගුණසිංහ සහඅෂ්රෆ් ඒ සමීඩ්(දෙහිවල - ගල්කිස්ස සමූහ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=af1312155</link>
    <topic>කතෝලික රදගුරු සංගමයෙන් රට ගොඩනැඟීමට යෝජනා</topic>
    <author>සරත් පෙරේරා</author>
    <content>ලංකා දේශය සමගි සන්ධානය තුළින් යළි ගොඩ නැංවීම සඳහා ශ්‍රී ලංකා කතෝලික රදගුරු සම්මේලනය ඉදිරිපත් කර ඇති නවතම ලියවිල්ල මඟින් ශ්‍රී ලංකාව විවිධත්වය තුළ ඒකත්වය සොයා යාමට උගත යුතු බවත් තිස් වසරක් පුරා අප පීඩාවට පත් කළ ඛේදවාචකයේ අත්දැකීම තුළ නැවත අප විනාශය කරා ගෙන යා හැකි සැකය සහ වෛරය වෙත තල්ලු වී යාමට කිසි විටෙක ඉඩ නොදිය යුතු බවත් කියා සිටී.කොළඹ අගරදගුරු මැල්කම් කාදිනල් රංජිත් හිමිපාණන් ඇතුළු රදගුරු තුමන්ලා පහළොස් දෙනකු මෙම ලියවිල්ලට අස්සන් තබා ඇත.කෝට්ටේ පාරේ පිහිටි ශ්‍රී ලංකා රදගුරු සම්මේලනයේදී මේ රදගුරු සම්මේලනයේ නව එ‍ඬේරික අනුශාසනා පත්‍රය නිකුත් කරමින් මැල්කම් කාදිනල් රංජිත් හිමිපාණන් කියා සිටියේ අපේ රටේ පොදු උන්නතිය හා අනාගත අභිවෘද්ධිය සලකා මේ ලියවිල්ල ජනතාවගේ ගැඹුරු භාවනාවකට ඉදිරිපත් කරන බවයි.විවිධ රජයන් යටතේ සිදුවූ වැරදි නිවැරැදි කරන්න දැන් කාලය පැමිණ තිබෙන බව ද කී කාදිනල් හිමිපාණෝ අපි ගොඩනැඟිලි, පාරවල්, පාසල් හදන්නා වගේම පොහොසත්කම ගොඩක් නැතත් මිනිහා හදන්න මානව ප්‍රගතිය, මනුෂ්‍යයාගේ ප්‍රගතිය ගැන කටයුතු කළ යුතුව ඇතැයි ද කියා සිටියහ.ශ්‍රී ලංකාවේ පවතින ප්‍රශ්නයට විසඳුමක් සොයා ගැනීමට හොඳම මාර්ගය සෘජුව ප්‍රශ්නයට සම්බන්ධ පාර්ශ්ව සාකච්ඡා කර විසඳුමක් සොයා ගැනීම බවත් ඒ සඳහා කෙරෙන විදේශ අතපෙවීම්වලට තමන් විරුද්ධ බවත් කාදිනල් හිමිපාණෝ කියා සිටියහ.පිටු 23 කින් යුත් මෙම ලියවිල්ල මඟින් රටේ අනාගතය සම්බන්ධ කරුණු ගණනාවක් සම්බන්ධයෙන් අවධානය යොමු කර ඇත. එම ප්‍රකාශයේ මෙසේ ද සඳහන් වේ.යුද්ධය විසින් එල් ටී ටී ඊ යේ භීෂණකාරි ක්‍රියාකාරකම් අවසන් කරනු ලැබුව ද උතුරේ දෙමළ ජන සමාජය මුහුණ දුන් ගැටලුවලට සෑහීමට පත්විය හැකි දේශපාලන විසඳුමක් ලැබී නැති නිසා දිගට ම අසහනකාරී හැඟීමක් කැකෑරෙමින් පවතින්නේ ය යන්න අපගේ මතයයි. එම විසඳුම් කෙරෙහි කඩිනමින් යොමු විය යුතුය.ඕනෑම අයකුට කිසියම් ප්‍රදේශයකින් තවත් ප්‍රදේශයකට යාමට හෝ ඊමට අවසර දිය යුතු ය යන්න සත්‍ය වන අතරම කිසියම් ප්‍රදේශයක් තම සාම්ප්‍රදායික වාසභූමිය යයි යමෙකු කියා සිටින්නේ නම් එහි ද කිසිඳු වරදක් නැත.මෙහිලා සමස්තයක් ලෙස රට පුරා ද විශේෂයෙන් උතුරු හා නැ‍ඟෙනහිර ද විවිධ ජනවාර්ගික කණ්ඩායම්වල ක්‍රමික සම්මිශ්‍රණය පිළිබඳ උගත් පාඩම් හා සමගි සන්ධාන කොමිසම මඟින් ඉදිරිපත් කරන ලද යෝජනා බරපතළ ලෙස සැලකිල්ලට ගත යුතුය.මේ කාරණයේදී එවැනි සම්මිශ්‍රණයක් ළඟාකර ගැනීම පිණිස ත්‍රෛභාෂා ප්‍රතිපත්තිය ශක්තිමත් ලෙස හඳුන්වා දිය යුතුය. පාසලේදී තම මවු බස පමණක් නොව සම්බන්ධීකරණ බස වන ඉංග්‍රිසි භාෂාවට අමතරව ශ්‍රී ලංකාවේ භාවිත වන තම මවුබස නොවන අනෙක් ප්‍රධාන භාෂාව ද ඉගෙනීමට සියලු දරුවන් සහ යෞවනයන් උනන්දු කිරීම සහ දිරිගැන්වීම වැදගත් වෙයි.යුද්ධයෙන් පසුව දැනටමත් සෑහෙන කාලයක් ගෙවී ගොස් ඇති හෙයින් උතුරේ සහ නැ‍ඟෙනහිර දේශපාලන වාතාවරණය සැහැල්ලු කිරීමට අවශ්‍ය අර්ථවත් තවත් පියවර ගැනීම අවශ්‍ය බව කතෝලික රදගුරු හිමිවරු අවංකව විශ්වාස කරති. එය යුද්ධයෙන් පීඩාවට පත්වූ ජීවිත කඩිනමින් නැවත සාමාන්‍ය තත්ත්වයට පත් කිරීමට ඉඩකඩ සලසනු ඇත.මෙය පමා කිරීමෙන් සහ කල් දැමීමෙන් සිදුවන්නේ මේ ප්‍රදේශ තුළ සාමයට හා යහපත් සහෝදරත්වයට නොවිසඳිය හැකි බාධක ඇතිවීම පමණකි. ඒ සඳහා කඩිනමින් ක්‍රියාත්මක කරන්නැයි අපගේ දේශපාලන නායකයන්ගෙන් අප ඉල්ලා සිටින පියවර පහත සඳහන් කරමු.උතුරු පළාත් මැතිවරණය පැවැත්වීම සම්බන්ධයෙන් රජයට අපගේ ප්‍රසාදය පළ කරමු. එමෙන්ම රජය සමඟ සහයෝගයෙන් කටයුතු කිරීමට කැමැත්ත පළ කිරීම පිළිබඳව දෙමළ ජාතික සන්ධානයට අපගේ ප්‍රසාදය පළ කරමු.එලෙසම රටේ එක්සත්කම වෙනුවෙන් සත්‍යය සාධාරණත්වය ආරක්ෂා කරගනිමින් එමෙන්ම ජනතාවගේ සමාජ සුබසාධනය ගොඩනඟමින් එක්ව කටයුතු කරන ලෙස අපි දෙපාර්ශ්වයෙන්ම ඉල්ලා සිටිමු.අතුරුදන් වීම පිළිබඳව වගවීමේ අවස්ථා හා මූලික අයිතිවාසිකම් කඩ කිරීමේ සෑම අවස්ථාවක් පිළිබඳව නිර්භීතව සොයා බැලීම අවශ්‍ය ය යන්න අපගේ හැඟීමයි. කිසියම් අයකු අතින් යම් වරදක් සිදුවී ඇත්නම් සාධාරණත්වයේ නාමයෙන් ඒවා නිවැරැදි කළ යුතුය.සෑම ජනවර්ගයකටම අයත් ජනතාවට තම මළගිය වුන් සිහිපත් කිරීමට ඉඩ දිය යුතු අතර හමුදා සෙබළුන් හා කැරලිකරුවන් යන දෙපිරිස අතරින්ම යුද්ධයේ දී මියගිය වූන් පිළිබඳව නිවැරැදි තොරතුරු ලබාදීම අවශ්‍යයි.යුද්ධයේදී මියගිය සියලුම සිංහල දෙමළ මුස්ලිම් ජාතීන් අනුස්මරණය කිරීම සඳහා උතුරේ සහ දකුණේ විශේෂ සමරු උලෙළක් පැවැත්වීම ඉතිහාසයේ විඳි පීඩාවන් සහ චිත්තවේගී කම්පනයන් සමනය කිරීමට උදව්වක් වනු ඇත.ත්‍රස්ත ක්‍රියා සම්බන්ධ සැකය මත සිර කඳවුරුවල සිටින්නන් වෙත්නම් ඔවුනට නඩු පැවරීමට හෝ එසේ නොමැතිනම් ඔවුන් නිදහස් කිරීමට කටයුතු කළ යුතුයි. අතුරුදන්ව ඇති සියලු මිනිසුන් කොහි සිටින්නේ ද යන්න පිළිබඳව සොයා බැලීම අවශ්‍යය.උගත් පාඩම් කොමිසමේ අවසාන වාර්තාවේ දැකිය හැකි සැබෑ සාමය සඳහා වන යෝජනා සහිත විසඳුම අපගේම වූ විශ්ලේෂණයක් වන බැවින් රජය මේ යෝජනා බරපතළ ලෙස බාරගත යුතු අතර කඩිනම් කිරීමේ සහ වගවීමේ හැඟීමෙන් යුතුව ඒවා ක්‍රියාත්මක කිරිමට පියවර ගත යුතුය. ඒවා ක්‍රියාත්මක කිරීම සඳහා කාල රාමුවක් ද තීරණය කළ යුතුය.ජනතාවට එරෙහි විවිධාකාරයේ වෙනස්කම් කිරීම සාධාරණීකරණය කරනාකාරයෙන් අර්ථකථනය කළ හැකි හෝ කියැවිය හැකි රටේ ව්‍යවස්ථාවේ අඩංගු වගන්ති හෝ කොන්දේසි සියල්ල ශ්‍රී ලංකාව අතහැර දැමිය යුතු ය යන්න අපගේ දැඩි විශ්වාසයයි.ඕනෑ තත්ත්වයක් යටතේ අධිකරණයේ ස්වාධීනත්වය ආරක්ෂා කර ගත යුතුය. රැකගත යුතුය. අධිකරණය ව්‍යවස්ථාදායකයේ හා විධායකයේ බලපෑමෙන් සම්පූර්ණයෙන් නිදහස් විය යුතුය. ව්‍යවස්ථාදායකය අධිකරණයට ඉහළින් පවතින්නේ ය යන තර්කය බැරෑරුම් ලෙස දෝෂ සහිත වන අතර තහවුරු කළ නොහැක්කකි.ශ්‍රී ලංකාව තුළ නීතියේ හා සාධාරණත්වයේ පාලනය වැඩිදුරටත් ශක්තිමත් කිරිම පිණිස සම්පූර්ණයෙන්ම ස්වාධීන වූ මැතිවරණ කොමිසමක් පොලිස් කොමිසමක් රාජ්‍ය සේවා කොමිසමක් අල්ලස් හා දූෂණ කොමිසමක් සහ මානව හිමිකම් කොමිසමක් මෙන්ම ව්‍යවස්ථාදායක කවුන්සලයක් සඳහා අවශ්‍ය ව්‍යවස්ථාමය විධි විධාන සැලසිය යුතු ය යන්න අ‍පගේ දැඩි විශ්වාසයයි.ජනජීවිතය මත ඇති කරන ලද දේශපාලන බලපෑම් වර්ධනය වීම සහ ශ්‍රී ලංකාව තුළ ව්‍යවස්ථා සැකසීම තුළ ක්‍රියාත්මක කරන ලද විනාශකාරී පදනම් හේතුවෙන් ක්‍රමිකව එහෙත් ස්ථිර වශයෙන්ම මූලික මානව අයිතිවාසිකම් කඩවීම් වැඩි වී තිබේ.1971 කැරැල්ලේ සිට මේ දක්වා සිදුවී ඇති මෙවැනි එක් මූලික මානව අයිතිවාසිකම් කඩවීමක් වන්නේ පැහැර ගැනීම් හා අතුරුදන් වීම්ය. වගවීම ද බොහෝ සෙයින් නැතිව ගොස් තිබේ. මෙම කාල පරිච්ඡේදය අතරතුර විවිධ රජයන් මෙරට පාලනය කර තිබේ.නමුත් මේවා පරීක්ෂණය කිරිම සඳහා පත්කරන ලද කොමිෂන් වාර්තාවලට සිදුවූ දේ පිළිබඳව ප්‍රමාණවත් පැහැදිලි කිරීමක් කර නැත.හැත්තෑව දශකයේ අගභාගයේ හඳුන්වා දුන් විවෘත වෙළෙඳපොළ ආර්ථිකය ජනජීවිතයේ ප්‍රමිතියට කිසියම් දියුණුවක් එක් කළත් ඒ තුළ නාස්තිය, පෞද්ගලිකවාදය පිළිබඳව හැඟීම් වර්ධනය වීම සාරධර්මික හා ආධ්‍යාත්මික සෝදාපාළුව, පවුල් ජීවිතය බරපතළ ලෙස අනතුරට ලක්වීම විශේෂයෙන් තරුණ තරුණියන් මත්ද්‍රව්‍ය හා මත්පැන්වලට ඇබ්බැහි වීම, දූෂණය, පාතාලය, නීතිය හා සාමය බිඳ වැටීම, ප්‍රචණ්ඩත්වය, පොහොසතුන් හා දුප්පතුන් අතර පරතරය වැඩිවීම ජීවිතය දරාගත නොහැකි පරිදි දුෂ්කර වී ඇති බොහෝ මිනිසුන් කොන්වීම වැනි බලපෑම් ද ඇතිවී තිබේ.දුප්පතුන්ට සහ සැබැවින්ම උදව් අවශ්‍ය ඇත්තන්ට උදව් වීම සඳහා අතීතයේදී නොයෙක් රජයන් අත්හදා බැලු විවිධ ක්‍රම සියල්ලම පාහේ අසාර්ථක වීමට හේතුව වන්නේ ඒවා බරපතළ ලෙස දේශපාලනීකරණය වීමයි. එහෙයින් එවැනි වැඩසටහන් දේශපාලන බලපෑම්වලින් සම්පූර්ණයෙන්ම නිදහස් කළ යුතුය.සැබෑ ප්‍රජාතන්ත්‍රවාදයකට ශක්තිමත් සහ බුද්ධිමත් ජනමාධ්‍යයක් අවශ්‍යයෙන්ම තිබිය යුතුය. රාජ්‍ය මෙන්ම අපගේ සියලුම රටවැසියන් ද ජනමාධ්‍ය නිදහසට ඉහළම සැලකිල්ලක් ලබාදිය යුතුය.කෙසේ වුවද ජනමාධ්‍යකරුවන් පැහැර ගැනීම ගැන ඔවුන්ට මෙන්ම මාධ්‍ය ආයතනවලට එල්ල වූ ප්‍රහාරයන් ගැන ද මෑතක දී අප ඇසුවෙමු.මෙවැනි ප්‍රවණතා අපගේ කණස්සල්ලට හේතු වී තිබේ. මේ කාරණයෙහිලා වඩා අවදිව සිටින ලෙස ද ඇතැම් නොහික්මුණ ‍බලවේගවල මෙවැනි ක්‍රියාකාරකම් දමනය කරන ලෙස ද අපි රජයෙන් ඉල්ලා සිටිමු.සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=af1312156</link>
    <topic>අසහාය මිනිසා සමුගත් දා...</topic>
    <author>ටිරෝනි</author>
    <content>එය ලෝක ඉතිහාසයේ අතිශයින් දුර්ලභ අවස්ථාවක් විය. රටවල් අනූ එකක් නියෝජනය කරමින් රාජ්‍ය නායකයන් අනූ එක් දෙනෙක් හිටපු රාජ්‍ය නායකයන් දහ දෙනෙක්, නියෝජ්‍ය නායකයන් සහ රාජ්‍ය තාන්ත්‍රිකයන් ගණනාවක් දකුණු අප්‍රිකාවේ සොවෙතෝ හි එෆ් එන් බී පාපන්දු පිටියට රැස් වූහ.ඒ මනුෂ්‍ය වර්ගයා අතර අසමානතා අවම කරමින් මිනිසාට මිනිසා ලෙස සැලකීමට මිනිසා හුරු කිරීමට ජීවිතයම කැප කළ ඒ අසහාය මිනිසාගේ අවසන් මොහොතට සහභාගී වීමටය. ලොව ලොකු කුඩා බලවත්, දුබල බේදයකින් තොරව රාජ්‍ය නායකයන් යෙදී තිබුණූ වැදගත් වැඩ කටයුතු අවලංගු කරමින් මේ උතුම් මිනිසාට ගෞරව දැක්වීමට එක් වුහ. එය දකුණු අප්‍රිකාවට පමණක් නොව මිනිස්කම අගයන සමස්ත ලෝක වාසීන්ට මතකයේ රැඳෙන මොහොතක් විය.‍මේ සුවිශේෂී දේවමෙහෙය අමතා ඇමරිකානු ජනාධීපතිවරයා ඇතුළු රාජ්‍ය නායකයන් කිහිපදෙනෙක් ද මැන්ඩෙලාට ගෞරව දක්මින් කතා කළ අතර දේව මෙහෙය අවසන් වුවද ඇතැම් රාජ්‍ය නායකයන් තවදුරටත් දකුණූ අප්‍රිකාවේ රැඳෙමින් දේහයට ගෞරව දැක්වූ බවට මාධ්‍ය වාර්තා විය.පසුව මැන්ඩෙලාගේ දේහය ජොහැන්නස් බර්ග් හමුදා රෝහලට සහ ප්‍රිටෝරියා හි යුනියන් ගොඩනැගිල්ලට රැගෙන ආ අතර සෙනසුරාදා දිනයේ දී දේහය එරට ජාතික ආරක්ෂක බලකායට බාර දෙන ලදී. එහිදී ප්‍රිටෝරියා හි වෝටර්ලූක් ගුවන් හමුදා කඳවුරේ දේහය තැන්පත් කර එතනින් නැගෙනහිර කේප් දක්වා දේහය රැගෙන එන ලදී. අවමංගල්‍ය රථයක තැන්පත් කර මැන්ඩෙලා ගේ උපන් ගම වන බුනූ කරා රැගෙන ආ දේහය එහිදී භූමදාන කෙරුණේ පූර්ණ රාජ්‍ය ගෞරව සහිතවය.මිනිසුන්ගෙන් බහුතරය මිනිස්කමට නිගා කරද්දී මිනිස්කම වෙනුවෙන් සටන් වැදීමට ජීවිතයම කැප කළ අසහාය මිනිසෙක් එසේ තම ජීවන ගමන නිමා කළේ ය.ටිරෝනිඅවමංගල්‍ය දේවමෙහෙය අතර ජංගම දුරකථනයකින් ඡායාරූප ගනිමින් විනෝදවන ඇමරිකානු ජනාධිපති, ඩෙන්මාර්කයේ අගමැතිනිය සහ බ්‍රිතාන්‍ය අගමැති. ( ඔවුන්ගේ මේ හැසීරීම ජනතාවගේ මහත් විවේචනයට බඳුන් වෙමින් පවතී)ඇමරිකානු ජනාධීපති ඔබාමා කියුබානු ජනාධීපති රාවුල්  කස්තෝට අතට අත දෙමින් ( මෙය අහම්බයෙන් සිදු වූවක් පමණක් බවට ඇමරිකානු බලධාරීහු වහාම නිවේදනයක් නිකුත් කළහ)එෆ් එන් බී පිටියට රැස් වූ රාජ්‍ය නායකයින්  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=af1312157</link>
    <topic>තමා මරන්නට එන අලියාගේ රූපය අන්තිම තත්පරේ උදුරාගත් ඡායාරූප ශිල්පියාගේ කතාව</topic>
    <author>උපාලි සමරසිංහ</author>
    <content>- සෝමවතී රජ මහා විහාරාධිපති පහමුණේ ශ්‍රි සුමංගල නාහිමිහිරු වන වියනට උඩින් රන් තැටියක් මෙන් දිලෙයි. අඳුර තුනී සළු පොරවන්නට තවත් ඇත්තේ හෝරාවක් පමණ වන්නට ඇත. දිනය හරියටම 1951 සැප්තැම්බර 19 වැනිදාය. පොළොන්නරුවෙන් ඈත එපිට සැතපුම් 25 ක් පමණ වන දුර සුංගාවිලින් එහා මහා ගන වනාන්තරයේ ඒ අනුවේදනීය හද කම්පා කරන සිදුවීම තවත් පිරිසක් ඉදිරියේ රඟ දැක්විණ. ලංකාවේ සුප්‍රසිද්ධ ඡායාරූප ශිල්පියකු වූ එරික් ස්වෝන් වල් අලියකු විසින් මරා දමන ලද ඒ ශෝචනීය පුවත කාලයේ වැලි තලාවෙන් මැකී ගියද, එහි අලුත් කතාවක් නැත්තේ ද නොවේ. අපි ඒ කතාව සෙයා විමංශනයක යෙදෙමු.එරික් ස්වෝන් කොළඹ නාගරික සමාජයේ ප්‍රභූ මට්ටමේ මිනිසෙකි. ලයනල් වෙන්ඩ්ට්, ලෙස්ටර් ජේම්ස් පීරිස්, එස්.ඩී. ද ලැනරෝල් ආදීන් සමඟ. නිතර සබඳතා පැවැත්වූ ස්වෝන් එදා වනජීවී චිත්‍රපටයක් සඳහා ඡායාරූප ගැනීමට මිත්‍ර කණ්ඩායමක් සමඟ එසේ වන වැදුණේය.සෝමාවතී වනාන්තරයේ දිව පැන ඇවිදින වන සතුන්ගේ රූ සොබා උදුරාගත් ඒ ස්වෝන්ගේ කැමරාව එදා තම ස්වාමියා අතහැර හිස් අහස් කුස බලා වන වදුලෙහි වැටුණේය. එහි තම ස්වාමියාගේ රුහිරු ස්වල්පයක් ද තැවරිණ.තමා මරන්නට එන කුරිරු වල්අලියාගේ ස්වරූපය මැරෙන්නට නියමිත අවසාන තත්පර කිහිපයකට පෙරත්, ඒ කැමරාවේ සටහන් වූයේ රාජකාරියට කැපවූ අභීත කැමරාකරුවකුගේ ක්‍රියාදාමය පිළිබඳව අප සිත කම්පනය කරමිනි. එදා ඔහු සමඟ මෙසේ වන වැදුණු පිරිසට විලී බ්ලේක්, ඔහුගේ බිරිය ඉවෝන්, ඇස්.ඩී. ද ලැනරෝල්, ස්ටැන්ලි සිල්වා නිව්මන් මෙනෙවිය, බණ්ඩාර හා රණසිංහ යන අයද එක්වී සිටියහ.එරික් දක්ෂ වෙඩික්කාරයෙක් වන අතර ඔහු අතේ රයිපල් තුවක්කුවක් ද තිබුණු බව 22 දා මේ බිහිසුණු සිද්ධිය වාර්තා කළ ඩේලිනිවුස් හා තවත් පුවත්පත් කිහිපයක් සඳහන් කළ ද, එරික් සියුමැලි හදවතක් තිබූ කලාකාමී අදහස් දැරූ කැමරාවක් පමණක් අතැතිව සිටියකු බව පොළොන්නරුවේ සෝමාවතී රජ මහා විහාරයේ හිටපු විහාරාධිපති අනුනායක ශ්‍රි ගුණානන්ද හිමියන් පැවසූ බව එහි වත්මන් විහාරාධිපති හිමියෝ පවසති.එරික් අතේ මෙන් ම පසුකලෙක ප්‍රවීණ සිනමා කැමරා ශිල්පියකු වූ විලී බ්ලේක් අතේ ද එදා කැමරා තිබිණ. (ලෙස්ටර්ගේ රේඛාව, සංදේශය, දෙලොවක් අතර, බැද්දේගම චිත්‍රපට කැමරා අධ්‍යක්ෂණය කළේ බ්ලේක්ය.) සෝමාවතී චෛත්‍යයට නුදුරු වීන් විල්ලුව නමැති ස්ථානයේ දිග්ගල උඩ වාඩි වී සිටි මේ පිරිසට අඩි 25 ක් පමණ නුදුරින් දැවැන්ත අලියකු තණ උලා කෑමට පැමිණෙන දසුන පෙනිණ. වේලාව සවස 5 පමණ වන්නට ඇත.හිටපු සෝමාවතී රජ මහා විහාරාධිපති අනුනායක ශ්‍රි ගුණානන්ද හිමිපාණෝඑරික් යුහුසුළුව ගලින් බැස සීරුවට දැවැන්තයාට කිට්ටු වනු පෙනිණ. අනෙක් අය ද එරික්ගේ දක්ෂකම් හොඳින් දැන සිටියෙන්, ඊට විරුද්ධ නොවූහ.අලියා පිටුපසට හැරී තණ උලා කමින් සිටී. උස අඩි 9 - 10 ක් වන දැවැන්තයා වල් අලි නම් පුෂ්ටිමත් විශාලම අලි විශේෂයට අයත් වූවෙකි. එරික් පැත්තකට සීරුවට මාරුවෙමින් පින්තූර ගනිමින් සිටී. ඔහුගේ කැමරාවේ ‘ක්ලික්’ ශබ්දයට දැවැන්තයා හැරිණ.ඌ වියරු විලාශයක් ගත්තේය. සොඬය නවා කටේ ඔබා හපා ගත්තේය. වලිගය දික් විය. දැවැන්ත අඩි තබමින් අලියා එරික් දෙසට ආවේය. වනය සිසාරා යන ගොරබිරම් හඬක් නැඟිණ. පිරිසේ සෙස්සෝ ත්‍රාසයෙන් - දිග්ගල (පසුව එරික් ස්වෝන්ගල නම්වර ලැබූ) නැංගහ.දැවැන්තයා ළඟට එන විටත් එරික් ස්වෝන් කළේ රාජකාරි‍යයි. අවසන් මිනිත්තුවේත් ඒ කැමරාව ක්‍රියාත්මක වෙමින් තිබේ. අලියාගෙන් බේරී පැන ගන්නට එරික් කිසිදු උත්සාහයක් නොගත්තේ ඇයි දැයි විලී බ්ලේක් හා ඔහුගේ බිරිය ඉවෝන් පසුකාලීනව දිගින් දිගටම තමන්ගෙන් ප්‍රශ්න කළහ.දැවැන්තයා එරික් සොඬවැලෙන් ඔසවා පැත්තකට වීසි කළේය. ඉන් ඔහුගේ ඉලඇට දෙක තුනක් බිඳී යන්නට ඇතැයි බලාසිටියවුන්ට සිතිණ. ඔවුන‍ෙග් හීන් කෙඳිරියත් එරික්ගේ නිසල සිරුරත් කියා පෑවේ මහා විනාශයක හිත ගිනියම් කළ කඳුළු කතාවකි.අලින් මිනිසුනට පහර දෙන විට විවිධ උපක්‍රම යොදා ගනියි. ඊළඟ මොහොතේ ඒ දැවැන්තයා එරික්ගේ සිරුර නැවත ඔසවා තම ඉදිරි ගාත් දෙක අතර තබා ‘චරස්’ ගා දෙකට කැඩුවේය. පසුකාලයක අලින් පළවා හරින එක්තරා මෙහෙයුමකදි ආචාර්ය අතපත්තු හා සිටි මර්සුක් නමැති මුස්ලිම් ජාතිකයා මැරුවේද මෙවැනි අපූරු ක්‍රමයකටය.ඊළඟට මේ දැවැන්තයා මහ වනය දෙදරා යන හඬකින් මහා ගර්ජනාවක් කළේය. ඊළඟට ඌ තවත් බිල්ලක් සොයන නියාව දක්වමින් මොහොතක් ඒ මේ අත කැරැකුණේය. දික්ගලට නැඟ ගත් පිරිසේ සෙස්සෝ හීන් කෙඳිරියක්වත් නොනඟා ගලේ දිගා වී වුන්හ.අලියා කැලයට වැදුණේය. පසුව ඔව්හු අලි සිටි ඒ දුෂ්කර මාර්ගයේ බොහෝ අසීරුතා මැද කරත්තයකින් ඒ සිරුර සුංගාවිලට ගෙන ආහ. ඒ.ඩී. රන්ජිත් කුමාරයන් ලියූ “නොව පැරැණිය ලිපි සරණිය” පොතේද මේ පිළිබඳව මනහර සටහනක් එයි.කතන්දරය නිමා වී නැත. දැන් මේ සිද්ධියට වසර 63 ක් පිරී අවසන්ය. එරික් ස්වෝන් ගේ කිසිම ඥාතියකු දැන් ලංකාවේ නැත. ඒ සියලුම දෙනා කැනඩාවේ පදිංචිව සිටියි. විලී බ්ලේක් අපේ අසහාය කැමරා ශිල්පියා තමා අතේ කැමරාවක් තිබියදී මේ දැවැන්තයා එරික්ට පහර දෙනු ඡායාරූප ගත නොකළේ ඇයි? මැරුණු එරික් මරණය දැක දැකත් ඒ කාර්යය අකුරට ඉටු කළේය. එසේ කීම යුක්තියුක්ත නොවන්නේ එසේ වීරයකු වී බ්ලේක් ද ඉදිරියට ගියා නම් අද අපට බ්ලේක් කෙනෙක් ද ඉතිරි නොවන නිසාවෙනි.විලී බ්ලේක් පහුගිය කාලය තුළ වරින් වර කැනඩාවට ගියේය. දැන් මඳක් අසනීප තත්ත්වයක පසුවන බ්ලේක් ලංකාවට පැමිණි අන්තිම කාලයේ සිටියේ පොළොන්නරුව පැත්තේ වැඩිහිටි නිවාසයකය. මේ මොහොතේ නැවතත් කැනඩාවට ගොස් සිටී. ලයනල් වෙන්ඩ්ද, ඇස්.ඩී. ද ලැනරෝල් ද අද ජීවතුන් අතර නැත. අනෙක් ඇත්තන් ද මිය පරලොව ගොසිනි.මම මහා සිනමාකරු ආචාර්ය ලෙස්ටර් ජේම්ස් පීරිස් ඇමතීමි.ඡායාරූප ශිල්පියාගේ අවසාන ඡායාරූපයඑරික්්ගේ කැමරාවඑරික් ස්වෝන් දක්ෂයා. දැන් ඒ සිද්ධියට සම්බන්ධ කිසිම කෙනෙක් හොයාගන්ඩ නෑ. වනජීවී ඡායාරූපකරණයේ එදා එරික් වගේ කෙනෙක් හිටියේ නෑ. 1951 පමණ කාලෙ ඔය සිද්ධිය වුණේ. රට පුරා පත්තරවල ඒ අලියා ගහන්ට එන පින්තූරේ පළවුණා. මහා ආන්දෝලනයක් ඇති වුණා. විලී බ්ලේක් මේ ගැන දන්නවා. එයා පහුගිය කාලෙ මෙහෙ ආවා. දැන් කැනඩාවේ පදංචිව ඉන්නෙ.ප්‍රවීණ සිනමා අධ්‍යක්ෂිකා සුමිත්‍රා පීරිස් මහත්මිය ද මට උදව් කරන්නට මහත් වෑයමක් ගත්තාය.ඇත්තටම බ්ලේක් දැන් අසනීපයෙන් ඉන්නෙ. එයාට අතීත දේවල් කතා කරන්ඩ මතකයට නඟා ගන්ඩ අමාරු තත්ත්වයක් තියෙන්නෙ. නැත්නම් මං බ්ලේක් ඔබට සම්බන්ධ කරලා දෙනවා... එතුමිය කීවාය.සිද්ධිය වූ කාලයේ සිටි සුංගාවිල මුස්ලිම් නායක බාවා ද දැන් නැත. වත්මන් සෝමාවතී රජ මහා විහාරාධිපති පහමුණේ ශ්‍රි සුමංගල නාහිමියනට දැන් වයස අවුරුදු හැට ගණනකි. උන්වහන්සේ සාමණේර කාලයේ සිටම සෝමාවති විහාරයේ වැඩ විසුවේය.මල්වත්තේ පිරිවෙණේ ඉගෙනුම ලැබුවද ඉඩ පහසු හැමවිටකම එම හිමියන් සෝමාවතියේ එදා සිටි නායක හිමියන් අනුනායක ශ්‍රි ගුණානන්ද හිමි සෙවණේ බොහෝ දේ දැන උගෙන ගත්තේය. එමතුද නොව උන්වහන්සේ ගමේ වැඩිහිටි මුස්ලිම් ජනතාව හා සිංහල ජනතාව සමඟත් බොහෝ කතිකා පැවැත්වූහ. එරික් ස්වෝන් සිද්ධිය ගැන උන්වහන්සේ නායක හිමියන්ගෙන් ඇසූ දේ අද වගේ ම මතකය.මහත්තයො, මීන්විල කියන හරිය එදාත් මහා වනාන්තරය. මීන් කියන්නෙ මාළුන්ට. මාළුන් පිරි විල කියන අර්ථයෙන් එදා මෙහෙම කියැවුණේ. පස්සෙ කාලයක් වන විට වීන් විල්ලුව කියලා කටවහරට පෙරැළෙනවා. මං 1960 ගණන්වල සිට විහාරයෙ ඉන්නෙ.සුංගාවිල කියන්නෙත් සුන්කම්විලට. සුන්කම් කියන්නෙ අයබදු කියන අරුත. පුරාණ රාජ යුගවල බොහෝ ගරු නම්බු ලැබූ පෙදෙසක් සෝමාවතිය ආශ්‍රිත පෙදෙස. සෝමාදේවි කාවන්තිස්ස රජුගේ සොයුරිය. එතුමිය ගොඩනඟන ලද විහාරයයි සෝමාවතිය කියන්නෙ.සුංගාවිල ඉඳලා ඔය කියන දිග්ගල හරියට හැතැප්ම හයක් පමණ තියෙනවා. අලි රංචු වශයෙන් මේ පෙදෙස් ඉන්නවා. 1960 ගණන්වල අපි මෙහෙ ආවෙ පෙරියාරු ගඟ හරහා. පාරුවෙන් ඇවිත් ට්‍රැක්ටර් හා ලොරිවලින් සෝමාවතිය පැත්තට ගියේ.එදා මිනිස්සු ඒ ට්‍රැක්ටර්වලට කිව්වෙ කැලෑ රජා කියලයි. දැන් නම් පාලම් හැදිලා. 1950 ගණන්වල ඩී.එස්. රජය යටතේ සී.පී. ද සිල්වා මැතිතුමන් ජනපද පිහිටුවද්දි ඔය කියන සිද්ධිය වෙලා තියෙන්නෙ.අලි හැට හැත්තෑවෙ රංචු හිටියත් ඔය කියන විදිහේ බරපතළ සද්ධියක් අද වනතුරුත් වෙලා නෑ, එරික් ස්‍වෝන් තමන්ගෙ පිරිසත් එක්ක ඔය කියල දිග්ගල ඉසව්වෙ අලින්ගේ ඡායාරූප ගනිමින් සිටිද්දි එක්තරා අලියෙක් පහර දීලා මැරිලා තියෙන්නෙ.ලොකු හාමුදුරුවොයි, මදුරසිංහ මහත්තයයි භාරකාරයා හැටියට හිටි ජී.බී. පුංචිබණ්ඩා රාජනායක මහත්තයයි කළුවර වැටීගෙන එද්දිම එතැනට ගිහින් තියෙනවා. මොහුගේ අතේ තුවක්කුවක් අතේ තිබ්බාය කියන කතාව බොරු. කවුරුවත් තුවක්කු ගෙන ගියෙත් නෑ. පත්තු කරලාත් නෑ. පත්තරවල එහෙම විස්තර ගියාට එරික් කියන සුදු ජාතිකයා එතැනට ගිහින් තියෙන්නෙ පින්තූර ගන්නම විතරයි. මා හිතන්නෙ ඒ අලියා මදකිපිලා ඉන්න ඇති.මේ සෝමාවති වනාන්තරය ලස්සන කරන්නෙ අලි. ත්‍රස්තයො එක් අවස්ථාවක සෝමාවතියෙ චූඩා මාණික්‍යය කඩා දැම්මාම ඒක ආරක්ෂා කරගෙන කොළ අතු දමා වටකැර හිටියෙ අලි ඇතුන්.එරික් ස්වෝන්එදා කරත්තයකින් එරික් ස්වෝන් මහත්තයගෙ සිරුර ගෙන යන්ඩ ඒ අයට අපේ නායක හාමුදුරුවොත් උදව් කරලා තියෙනවා. හාමුදුරුවො එහෙම යද්දි ඒ අය බියපත්ව සුදුමැලිව ඉඳලා තියෙන්නෙ. කරන්නෙ මොනවාද? කියලා හිතාගන්ඩ බැරිව.ඔය සිද්ධියෙන් පස්සෙ තමයි ඔය දිග්ගල කියන එක එරික් ස්වෝන් ගල වෙන්නෙ. ඔය ගලේ ඓතිහාසික සෙල් ලිපි කීපයක් ම තියෙනවා. මේ පෙදෙසේ ඉතිහාසය හා රජවරුන්ගේ දස්කම් ගැන ඔවුනට ලැබුණු විරුදාවලී සඳහන් වෙනවා.මුල් කාලෙ නම් ඒ මහත්තයා මිය ගියාට පස්සෙ බොහෝ අය ඇවිත් මේ ගලත් අවටත් විපරම් කරලා තියෙනවා. පස්සෙ ඒ ඥාතීන් දකින්ඩ ඇවිත් නෑ.එරික් ස්වෝන් මහත්තයා ගැන කියනවා වගේ ම මේකෙ තවත් බොහො ම දුක්මුසු කතාවක් තියෙනවා. මහවැලි ගඟ අයිනේ පිහිටි මේ බිම ගං වතුරෙන් යට වෙනවා. බුදුරැස් විහිදුවන චෛත්‍ය රාජයාණන්ගේ පේසා වළලු ළඟටත් වතුර එනවා.මිනිපෙ, රන්ටැඹේ, වික්ටෝරියා ආදි මහවැලි ගංගාධාරය දිගේ තියෙන ජලය රඳවා තැබෙන ප්‍රධාන ස්ථානවලට මහ වැසි වැටුණාම මහවැලි ජලය පිටාර යනවා. මේ ජල දහරාවට පරාක්‍රම සමුද්‍රයේ සොරොව් දහයත් ඇරලා එන වතුරත් එක්ක එකතු වුණාම මේ වනාන්තරය යට කරනවා. ජල ගැලීම් උද්‍යානය කියන්නෙත් ඒකනෙ.ඉතින් මේකෙ ඉන්න සා, මී මිනි, වල් ඌරු විතරක් නොවේ බොහෝ අහිංසක සතුන් අලි ඇතුන් පවා ජල දහරාවට හසුවෙලා පහළට ගසා යනවා. අවුරුදු පතා මේක සිද්ධ වෙනවා. ඒක නවත්වන්ඩ ක්‍රමයක් හොයන්ඩ... උන්වහන්සේ කීහ.උපාලි සමරසිංහඡායාරූප -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=af1312158</link>
    <topic>ලක්ෂ 7ක කොන්ත්‍රාත්තුවක් දුන් මල්ලි කෙනෙක්</topic>
    <author>කීර්ති මෙන්ඩිස්</author>
    <content>එක කුස උපන් සහෝදරියන් දෙදෙනා හා ඉන් එක් නැඟනියකගේ සැමියා ඝාතනය කිරීමට මුදලින් කොන්ත්‍රාත්තුවක් දුන් අපූරු සොහොයුරකු පිළිබඳ පුවතක් පසුගියදා කළුතර පයාගල ප්‍රදේශයෙන් වාර්තා විය. සොහොයුරියන් ඝාතනය කිරීමෙන් පසු ඔහුට අවශ්‍යව තිබුණේ එක් සොහොයුරියකට අයත් සුපිරි හෝටලයක් තමා සතු කර ගැනීමය. එහෙත් පොලිස් නිලධාරින්ගේ දක්ෂතාවය නිසා වන්නට තිබූ මිනිස් ඝාතන තුනක් වැළකුණේ අනූනවයෙනි. සොහොයුරියන් මරා දමන්නට කොන්ත්‍රාත්තුවක් දුන් සොහොයුරා අවසානයේදී පොලිස් අත්අඩංගුවට පත්විය.මේ සොහොයුරු සොහොයුරියන්ගේ මුල් ගම කොළඹින් සැතපුම් ගණනක් ඈත පිහිටි සියඹලාණ්ඩුව ප්‍රදේශයයි. අට දෙනකුගෙන් සමන්විත පවුලේ පිරිමි දරුවන් පහකි. ගැහැනු තිදෙනෙකි. මව කළුවාමෝදර පදිංචිකාරියකි. පියා මාතර ගමේ ඉපදුණ අයෙකි.වැඩිමල් සොහොයුරිය මේ පවුලේ දිරිය කාන්තාවකි. ඇය සියඹලාණ්ඩුවේ සිට අලුත්ගම ප්‍රදේශයේ සංචාරක හෝටලයක සේවයට එන්නේ තමා මෙන්ම අනෙක් සො‍හොයුරු සො‍ෙහායුරියන්ගේ ද ආර්ථික මට්ටම ඉහළ දැමීමේ එකම අභිලාෂයෙනි.මව කළුවාමෝදර පදිංචිකරුවකු වූ බැවින් ඔවුන්ට අළුත්ගම ප්‍රදේශයේ ඥාතින්ද බොහොමයකි. ඒ දැන හැඳුනුම්කම් මත සංචාරක හෝටලයක රැකියාවට එන ඇයට ටික කලක් යද්දි ප්‍රංස ජාතිකයකු මුණ ගැසී ඇත්තේ අහම්බෙනි. වසරකට කිහිප වරක් ලංකාවට එන මොහු හා ඇය පෙමින් බැ‍ඳෙන්නේ කාටත් හොර රහසෙනි. ප්‍රංස ජාතිකයාගේ හා ඇය‍ෙග් මෙම සබඳතාව දැනගත් ඇගේ පාර්ශ්වයෙන් නොයෙක් විරෝධතා මතු වුවද ඒ කිසිත් නොසලකා ඇය ඔහු හා විවාහ වන්නේ කෙසේ හෝ සිය පවුලම ගොඩදා ගැනීමේ එකම අරමුණෙනි.ප්‍රංස ජාතිකයා එරට පොලිස් නිලධාරියෙකි. ඔහු හා විවාහ වන ඇය ප්‍රංසය බලා පිටත්ව යන අතර කාලයේ ඇවෑමෙන් සතුටින් කාලය ගත කරමින් සිය ජීවිතය ගොඩනඟා ගැනීමට උත්සුක වන අතර එමඟින් තම සොහොයුර සොහොයුරියන්ට පවා මුදලින් ආධාර උපකාර කරන්නීය. පයාගල ඈතගම ප්‍රදේශයේ පැරැණි නිවෙසක් මිලට ගත් අැය පසුව ඇගේ මවගේ ඉල්ලීම මත පරණ ගෙදරට ආසන්නව අලුත් ගෙයක් තැනීමට ද කටයුතු කරන්නට වූවාය.කල්යාමේදි අලුත් නිවෙස සිත්ගන්නා අයුරින් හෝටලයක් ලෙස සැකසූ ඇය එහි පිහිනුම් තටාකයක් ද තනවා විවාහ මංගල්‍ය උත්සව ගැනීම සඳහා උත්සව ශාලාවක් ලෙස හෝටලය යොදා ගත්තාය.මනරම් ලෙස සකසන ලද ‍Óෆ්‍රෙන්ච් විලා” හෝටලය බලාකියා ගැනීම ඇය පැවරුවේ ඇගේ බාල සොහොයුරෙකුටය. හෝටලයෙ නඩත්තුව සඳහා මුදල් එවමින් උපයන මුදල් බලා කියා ගැනීම පවා ඇය මොහුට පැවරුවාය. ඒ සඳහා මසකට රුපියල් පනස්දාහක් ඇය සිය සොහොයුරාට දුන්නාය. රුපියල් ලක්ෂ දෙකක් වැයකොට සූපවේදී පාඨමාලාවකට ද යැව්වාය.ඒ වනවිට මෙම සොහොයුරා ගමේම තරුණියක් හා හාදව සිටි අතර මේ බව දැනගත් ප්‍රංසයේ සිටින අක්කා සිය මල්ලිගේ විවාහ මංගල්‍යයට අත දිග හැර වියදම් කරන්නට ද අමතක නොකළාය. ඔහුට ලක්ෂ පහකට ආසන්න මුදලක් දී නිවෙසක් ද තනා දුන්නාය. විවාහ මංගල්‍යයේ සියලුම වියහියදම් දැරුවේ ඇය විසිනි. මල්ලිගේ මංගල ඇඳුමට පවා මුදල් වියදම් කළේ ඇයය. මෝටර් සයිකලයක් මෙන් ම ත්‍රිවීලරයක් ද මල්ලිට මිලදී ගෙන දීමට ඇය කටයුතු කළාය.මෙසේ සොහොයුරාට මුදලින් සලකමින් සිටි ඇයට මල්ලිගේ ක්‍රියා කලාපය ගැන කාලයාගේ ඇවෑමෙන් නරක ආරංචි ලැබෙන්නට විය. හෝටලයට ලැබෙන මුදල් ගනුදෙනු හරියාකාරව සිදු නොකිරීම, එම මුදල් මල්ලිගේ විය හියදම් සඳහා යොදා ගැනීම ඒ අතර විය. මෙහි සත්‍ය අසත්‍යතාවය දැනගත් ඇය සිය හෝටල් කළමනාකාරිත්වයෙන් මල්ලි ඉවත් කිරීමට කටයුතු කරන්නට වූවාය.ඒ වනවිට ඇගේ තවත් සොහොයුරියකගේ සැමියෙකු සෞදි අරාබියේ රැකියාව කරමින් සිටියේය. එම සොහොයුරියට හා ඇගේ සැමියාට හෝටලය ගැන විස්තර කළ ඇය සෞදි රැකියාව අතහැර ලංකාවට පැමිණ තම හෝටලය බලාකියාගෙන ජීවත්වන ලෙස ඉල්ලා සිටියාය.ඒ අනුව සෞදි රැකියාව අතහැර දැමූ නැඟණියගේ සැමියා පයාගලට පැමිණ ‘ෆ්‍රෙන්ච් විලා’ හෝටලයේ පදිංචි විය. ඒ ඇගේ නැඟණිය ද සමඟය. මොවුන්ගේ පැමිණීමෙන් වැඩියෙන්ම උරණ වූයේ හෝටල් කළමනාකාරිත්වයෙන් ඉවත් කළ සොහොයුරාය.අතමිට මුදල් හිඟ වෙද්දි ඔහු හෝටලයට පැමිණි සොහොයුරියටත් ඔහුගේ සැමියාටත් මෙන් ම ප්‍රංසයේ සිටි සොහොයුරියට ද වෛර කරන්නට පටන් ගත්තේය. ප්‍රංසයේ සිටින අක්කාට කේලාම් කියමින් තමා හෝටලයෙන් පන්නා දැමූ බව මල්ලි නිතර දෙවෙලේ සිතුවේය.මින් කෝපයට පත් ඔහු යළි ‘ෆ්‍රෙන්ඩ් විලා’ හෝටලය තමන් සතු කර ගත යුතු බව සිතුවේය. සිය සොහොයුරියන් දෙදෙනාත් මස්සිනාත් ඝාතනය කිරීම මීට හොඳම ක්‍රමය බව කල්පනා කළ ඔහු දන්නා කියන මිතුරකු සොයා ගියේ ඉන්පසුවය.ඔහු පාතාලයේ කෙරුමෙකි. පාතාලයා හිටියෙ තවත් මිතුරන් දෙදෙනකු ද සමඟිනි. තම සිතේ වූ අරමුණ ඔවුන්ට කී මල්ලී කෙසේ හෝ අක්කලා දෙන්නාත් මස්සිනාත් හැකි ඉක්මනින් ඝාතනය කරන ලෙස ද කීවේය.“හරි අපි වැඩේ කරන්නම් අපිට ලක්ෂ හතක් ඕනෑ”පාතාලයා ඝාතනය සඳහා මුදල් ඉල්ලීය. දින දෙකක් ඇතුළත මුදල් දෙන බවට මල්ලී පොරොන්දු විය. අක්කාගේ හෝටලයෙන්ම හරිහම්බ කරගත් මුදල් ලක්ෂ හත හරියට දින දෙකක් වද්දී පාතාලකරුගේ අත තබන්නට මල්ලී උත්සුක වූයේය.“උඹලා මේ දෙන්නා හරියට හඳුනන්නේ නැහැනේ. මම දෙන්නගේ ෆොටෝ දෙකකුත් ගෙනත් දෙන්නම්. එතනින් නතර නොවූ ඔහු සිය සොහොයුරිය හා සැමියා සිටින ඡායාරූප දෙකක් එකට සකසා පාතාලයා අතට දෙන්නට ද අමතක නොකළේය.ඉන්පසු පාතාලයා කළේ ඝාතනය කරන්නට කියන දෙන්න කවුදැයි සොයා බැලීමය.“ඒයි අපිට තව හොඳ ඩබල් ගේමක් ගහන්න පුළුවන්. අපි මුන්ට කතා කරලා මරන්නේ නැතිව ඉන්න නම් ලක්ෂ තුනක් ඉල්ලමු.”පාතාලයා සමඟ සිටි අනෙක් දෙදෙනාද ඊට එකඟ වූහ. ඒ අනුව ‘ෆ්‍රෙන්ච් විලා’ හෝටලයට ලැබුණු දුරකථන ඇමතුමකි. රිසිවරයේ එහා කෙළවරේ වූයේ හෝටලය බලා කියා ගන්නා සොහොයුරියයි.“අපිට තමුසෙවයි, මහත්තයාවයි මරන්න ලක්ෂ හතක කොන්ත්‍රාත්තුවක් ලැබිලා තියෙනවා දන්නවද..”“ඇයි අපි මොන වරදක් කළාටද...”“ඒවා අපි දන්නේ නැහැ. අපි තමුසෙලාව අනිවාර්යෙන් මරනවා. හැබැයි ඒක නොකර ඉන්නත් අපට පුළුවන්.”“අනේ අපිව මරන්න එපා. ඔයාලට මොනවද ඕන.”ඇය බියෙන් කියන්නට වූවාය.“හරි අපිට ලක්ෂ තුනක් ඕන.. නැත්නම් අපි තව සතියකින් තමුසෙලා දෙන්නා මරනවා මරනවාමයි.”මරණ වරෙන්තුව අතට ගත් දෙදෙනාගේම අදහස වූයේ ප්‍රංසයේ සිටින අක්කාට මේ බව කියා උදව්වක් ලබා ගැනීමය.“අක්කේ, කවුද අපිව මරනවා කිව්වා. ලක්ෂ තුනක් ඉල්ලනවා... මොකද කරන්නේ.”සොහොයුරියගේ කතාවට ප්‍රංසයේ සිටින අක්කා ද බියට පත්වූවාය. ඇය මේ බව ප්‍රංස ජාතික ඇගේ සැමියාට කීවාය. ඔහු පොලිස් නිලධාරියෙකු නිසා මරණ තර්ජනය එතරම් මායිම් කළේ නැත.ප්‍රංසයේ සිටින සොහොයුරියගේ උපදෙස ලබාගත් හෝටලය බලා කියා ගත් යුවළ වහා පයාගල පොලිසියට ගොස් මේ බව පැමිණිලි කළහ. පොලිසිය මේ බව කොට්ඨාස බාර පොලිස් අධිකාරි රොෂාන් ද සිල්වා මහතාව දැනුම්වත් කළේය.පරීක්ෂණ කළුතර කොට්ඨාස අපරාධ විමර්ශන ඒකකයට බාර විය. ස්ථානාධිපති පද්මලාල් හමුවේ අඹුසැමි යුවළ සියලු විස්තර හෙළිකළහ.“හරි ඔයාලා බය වෙන්න එපා... අපි කියන විදියට වැඩේ කරන්න. අපි සල්ලි ලක්ෂ තුනක් හදලා දෙන්නම්. සල්ලි දෙන්න බැහැ කියන්න එපා. හෝටලයට ඇවිත් සල්ලි ගන්න කියන්න. එන දවස අපිට කියන්න.”බස්නාහිර උතුර බාර නි‍‍යෝජ්‍ය පොලිස්පති සුමිත් එදිරිසිංහ.කළුතර කොට්ඨාස බාර පොලිස් අධිකාරි රොෂාන් ද සිල්වා.ස්ථානාධිපතිවරයාගේ උපදෙස් පිළිගත් අඹුසැමි යුවළ යළි හෝටලයට ගොස් සිය සුපුරුදු රාජකාරියේ නිරත වූහ. ඒත් යටි සිතේ කිසියම් බියකින් යුතුවය. ඒ සැඟවුණු මරණ තර්ජනය නිසාය. ඒ අතරතුර යළි කප්පම්කරුවෝ හෝටලයට ඇමතුමක් දුන්හ.“මොකද කියන්නේ. සල්ලි දෙනවද. මැරුම් කනවද?”“අනේ අපි සල්ලි දෙන්නම්. ඔයාලා හෝටලයට ඇවිත් අරන් යන්න.මේ සියල්ල නොවළහා පොලිස් ඒකකයට කීමට ඔව්හූ අමතක නොකළහ. ඒ අනුව පොලිසිය ලක්ෂ තුන සූදානම් කළේය. උඩට හා යටට තබන ලද දාහ කොළ දෙක අතරට සුදු පැහැති කොළ බණ්ඩලය යොදා සල්ලි මිටිය බැඳ තිබුණේය.කප්පම්කරුවන් කී වේලාවට කලින් හෝටලයට පැමිණි පොලිස් නිලධාරිහු තැන තැන සැඟවුණහ. සියල්ල සූදානම්ය. වේලාවද හරිය. එකවරම හෝටලයට ඇතුළු වුණු මෝටර් සයිකලයකි. මුහුණ සම්පූර්ණයෙන්ම ආවරණය වන සේ ඔහු හිස්වැසුමක් පැළඳ සිටියේය.“කෝ වැඩේ හරිද කෝ සල්ලි...” ඔහුගේ ඉල්ලීම මත ‍හෝටලය තුළ තිබූ සල්ලි මිටිය මෝටර් සයිකලයේ පැමිණි අයගේ අත මත තබනවාත් සමඟ සැඟව සිටි නිලධාරිහු ඔහු වට කරන්නට වූහ. කරකියා ගත නොහැකි වූ ඔහු පලායන්නට දැරූ උත්සාහය ව්‍යර්ථ විණි.“මම මේ මුකුත් දන්නේ නැහැ. මෙයාලගේම මල්ලි කෙනෙක් තමයි අපේ බොසාට ලක්ෂ හතක කොන්ත්‍රාත් එකක් දීලා තියෙන්නේ මෙයාලව මරන්න කියලා. අපි මේ කළේ ඩබල් ගේමක්.” යුද හමුදාවෙන් පැන ආ සෙබළකු වන කොළඹගේ ආර ප්‍රදේශයේ පදිංචි ඔහු නිලධාරින් ඉදිරියේ පැවසීය.“මොනවා? මේ අපේ මල්ලි අපිව මරන්න කොන්ත්‍රාත් එකක් දුන්නා?”හෝටලය බලාකියා ගත් සොහොයුරියට ඒ කීම අදහාගත නොහැකිවිය. පසුවදා ප්‍රංසයේ සිට පැමිණි අනෙක් සොහොයුරිය ද කොට්ඨාස අපරාධ ඒකකයට ගොස් සියල්ල එකක් නෑර හෙළි කළේ මෙතරම් උදව් උපකාර කළ මල්ලි දුන් මුදල් කොන්ත්‍රාත්තුව ගැන පුදුමයට පත් වෙමිනි. මරණ කොන්ත්‍රාත්තුව දුන් ඇගේ සොහොයුරා පොලිසිය මඟින් අත්අඩංගුවට ගෙන සිටියේය.කප්පම් ගන්නට පැමිණි මෝටර් සයිකල්කරු ළඟ තිබී රම්බෝ පිහියක්, ලක්ෂ තුනේ සල්ලි මිටියද ජංගම දුරකථන 3 ක්ද පොලිසිය මඟින් අත්අඩංගුවට ගන්නා ලදි. ඔහුගෙන් ලද තොරතුරු මත තවකෙකු අත්අඩංගුවට ගත් අතර ඝාතන කොන්ත්‍රාත්තුව බාරගත් පාතාලයා මේ වන විට පොලිසියට කට්ටි පනිමින් සිටී.සැකකරුවන් තිදෙනාම කළුතර මහේස්ත්‍රාත් අධිකරණයට ඉදිරිපත් කොට රිමාන්‍ඩ් බන්ධනාගාර ගත කරන ලදී.බස්නාහිර උතුර බාර නියෝජ්‍ය පොලිස්පති සුමිත් එදිරිසිංහ මහතාගේ අධීක්ෂණය මත කළුතර කොට්ඨාස බාර පොලිස් අධිකාරි රොෂාන් ද සිල්වා මහතාගේ උපදෙසින් කළුතර කොට්ඨාස අපරාධ විමර්ශන ඒකකයේ ස්ථානාධිපති සමන් ශ්‍රි පද්මලාල් ප්‍රමුඛ පයාගල පොලිසියේ අපරාධ විමර්ශන අංශයේ ස්ථානාධිපති ධම්මික ඇතුළු සැරයන්වරුන් වූ වීරසේන (55202), දයාසේන (26019), ජයන්ත (18668), ගුණවර්ධන (4492) හා කොස්තාපල්වරුන් වූ සරත් (16269), විතාන (65063), මුණසිංහ (50880), සමීර (74503) හා ගමගේ ඇතුළු නිලධාරින් මෙම වැටලීමට එක්වූහ.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=af1312159</link>
    <topic>පරිබ්‍රාජකයකුට ඇඳුම වෙනස් කරන්න පුළුවන් වුණාට ලාංකීය භික්ෂුවට එහෙම බෑ</topic>
    <author>සාකච්ඡා කෙළේ</author>
    <content>මහාචාර්ය ඉඳුරාගාරේ ධම්මරතන හිමිපිටිදූවේ සිරිධම්ම හිමියන් තමන් මාර්ග ඵල ලබා ඇති බවට  ප්‍රකාශයට පත් කර තිබුණි. එසේම වත්මන් භික්ෂු  සමාජයේ ක්‍රියාකාරකම් ද දැඩි සේ විවේචනය කර තිබුණි. මෙම ලිපිය ඒ සම්බන්ධයෙන් කැලණිය විශ්ව විද්‍යාලයේ සංස්කෘත භාෂා අධ්‍යයන අංශයේ මහාචාර්ය ඉඳුරාගාරේ ධම්මරතන හිමියන් සමඟ කළ සාකච්ඡාවකි.පිටිදූවේ සිරිධම්ම හිමියන් තමන් මාර්ග ඵල ලබා ඇති බවට  ප්‍රකාශයට පත් කර තිබුණා. එසේම වත්මන් භික්ෂුන් වහන්සේ ගේ කාර්යභාරය විය යුතු වන්නේ කුමක් ද? ධර්ම ප්‍රචාරයේ නොයෙදී උන්වහන්සේ මිනිසුන් අතරින් මිදී ආගමානුකූල ජීවිතයක් පමණක් ගතකළ යුතු ද?ශ්‍රී ලාංකික භික්ෂුන් වහන්සේ ලෝකයේ අනෙක් භික්ෂුන් වහන්සේලාට වඩා වෙනස් කාර්යභාරයක නියුක්ත කෙනෙක්. ශ්‍රී ලාංකික භික්ෂුන් වහන්සේ ආගමික සංවිධානයක සාමාජිකයෙක් පමණක් නොවෙයි. ජාතික පුද්ගලයෙක්.ඒ අනුව ලෝකයේ වෙනත් භික්ෂුන් වහන්සේලාට ඇත්තේ ආගමික කටයුතු පමණක් වුණත්, ශ්‍රී ලාංකික භික්ෂුන් වහන්සේට ජාතික ආගමික, ධර්ම ශාස්ත්‍රීය සියලු කටයුතු ප්‍රවේණියෙන් උරුම වී තිබෙනවා. මෙහි පරිවේණිගත උරුමය යන්නෙන් අදහස් කරන්නේ, ලංකාවේ භික්ෂුත්වය ජාතිකත්වය සමඟ බැඳුණු දෙයක්. ජාතියට තර්ජනයක් එල්ල වුණු මොහොතක, රටට හානියක්, තර්ජනයක් එල්ල වුණු මොහොතක, දේශපාලනික වශයෙන් හෝ මැදිහත් වීමේ හැකියාව උන්වහන්සේට ජාතික වශයෙන් පවරනු ලැබ තිබෙනවා. අවාචිකව. එයින් අදහස් කරන්නේ,භික්ෂුන් වහන්සේගේ කාර්ය භාරය වන්නේ හුදෙක් බවුන් වඩමින් ස්වකීය විමුක්තිය උදෙසා කටයුතු කිරීම වුණත් ශ්‍රී ලාංකික භික්ෂුන් වහන්සේ ඉන්නේ එකී පරිමාවෙන් එහා ගිය තැනකයි. එය ඓතිහාසිකව සනාථ වී තිබෙනවා හැම තැනකදීම.සාහිත්‍යකරණය කළේ භික්ෂුන් වහන්සේ. දේශපාලනය සඳහා උපදෙස් දුන්නේ ද උන්වහන්සේ. වැව් සහිත ගම් තැනුවේ ද උන්වහන්සේ. ඒ සෑම සමාජ නායකත්වයක් ම දැරුවේ ශ්‍රී ලාංකික භික්ෂුන් වහන්සේ. එම සුවිශේෂී වගකීමෙන් අයින් කොට ආගමික කාර්ය භාරයට හා පන්සලට පමණක් සීමා කරනවානම්, සිවුර සතුව තිබෙන්නා වූ එකී ආගමික කාර්ය භාරයට පමණක් හුදකලා කරනවා නම් උන්වහන්සේ ශ්‍රී ලාංකික ජනතාවගෙන් දුරස් කිරීම පහසු වෙනවා.ලෝකයේ කිසි තැනක නැති තරම්, සංස්කෘතිකව සම්මිශ්‍රණය වූ ආගමික කණ්ඩායමක් වේනම් ඒ ශ්‍රී ලාංකීය භික්ෂුන් වහන්සේ. දැනුවත්ව හෝ නොදැනුවත්ව හෝ කිසියම් කෙනකුගේ උපක්‍රමික බවක් තිබේනම්, උන්වහන්සේ ජාතිකත්වයෙන් අයින්කොට ආගමිකත්වය කියන සීමාවේ පමණක් රැඳවීමට, එය ඇත්තටම වුවමනා කරන්නේ විජාතිකයන්ට සහ අන්‍යාගමිකයන්ට පමණයි.ඒ මොකද ජාතිය ආගම සමඟ මුසු වී තිබුණොත් පමණයි ජාතියත් ආගමත් යන දෙකම සවිමත් වෙන්නේ. ජාතියෙන් ආගමයි, ආගමෙන් ජාතිය වෙන් කරන්න දරන වෑයම අතිශයින්ම උපක්‍රමශීලී උපාය මාර්ගික සහ කුමන්ත්‍රණකාරී කාර්යයක්. මේක තමයි ඕල්කට් තුමා සහ අනගාරික ධර්මපාල තුමා අතර ඇති වූ වෙනස.ඕල්කට් තුමා ජාතියෙන් ආගම වෙන් කොට ආගම පෝෂණය කරන්න වෑයම් කළා. හැබැයි ධර්මපාල තුමා ජාතිය ආගමක් හැටියට සලකා කටයුතු කළා. එතුමා, ‘සිංහලයිනි නැඟිටිව්! බුද්ධ ගයාව බේරා ගනිව්’ කිව්වා මිසක් ‘බෞද්ධයිනි නැඟිටිව්, බුද්ධ ගයාව බේරා ගනිව්’ කියල නොකිව්වේ මේ ජාතියයි, ආගමයි එකක් වන නිසා.යම් හාමුදුරු කෙනෙක් හෝ වෙනත් කෙනෙක් විසින් ආගමිකත්වය, ජාතිකත්වයෙන් අයින් කළ යුතු යැයි කියනු ලබනවානම්, දැනුවත්ව හෝ නොදැනුවත්ව හෝ වෙනත් කෙනෙක් කී නිසා හෝ එසේත් නැතිනම් නොදැනුවත්කම නිසා ඇතිවුණු උද්ධච්චකමකින් හෝ කියන ප්‍රකාශයක් මිසක්, අලුත් ප්‍රකාශයක් ලෙස කියනවා මිසක් යථාර්ථවාදී ප්‍රකාශයක් නොවෙයි. මෙය යුරෝපීය ධවල චර්මධාරී ආක්‍රමණිකයන් ගේ තවත් එක්තරා උපාය මාර්ගික වැඩක් වෙනුවෙන් පෙනී සිටීමක්.මහණ වුණා නම් නිවන් දකින්නම ඕන කියලා පිටිදූවේ සිරිධම්ම හාමුදුරුවෝ ප්‍රකාශ කරනවා. මේ ප්‍රකාශය හරි ද? වැරදි ද?මහණ වුණා නම් අනිවාර්යයෙන් නිවන් දකින්න ඕන කියල නියමයක් නෑ. ඒ නිවන් දකින්න මහණ වෙන්නම අවශ්‍ය නැති නිසා. නිවන් ලැබෙන්නෙ කහපාට රෙද්දකට නම් ඒ ප්‍රකාශය වලංගුයි. දෙවැනි කාරණාව නිවන් නොඑන්නේ කොණ්ඩෙට නම්, ඒත් ඒ ප්‍රකාශය වලංගුයි.බුදු පියාණන් වහන්සේ නිවන් දැකීම සඳහා වන පරමාදර්ශී සමාජයක් ලෙස භික්ෂු සංස්ථාව නිර්මාණය කළා මිස නිවන් දැකීම සඳහාම භික්ෂු සංස්ථාවක් නිර්මාණය කළා නොවෙයි. එහෙම නම් ගිහියන් නිවන් දකින්නේ නැහැනෙ.එතකොට ආර්ය මාර්ගයේ භික්ෂු, භික්ෂුණී, උපාසක, උපාසිකා නමින් සිවුවනක් පිරිසක් සිටීමත් අවශ්‍ය වන්නේ නැහැනේ. අනෙක පිටිදූවේ හාමුදුරුවෝ කියන්නේ මහණ වුණොත් නිවන් දකින්න ඕනෑම ය කියල නම් උන්වහන්සේ මේ ගිහි සමාජය හා සංඝ සමාජය කියන දෙකේ වෙනස තේරුම් නොගෙන කරන ප්‍රකාශයක්. එය උන්වහන්සේගේ කිසි වැරැද්දක් නොවෙයි. උන්වහන්සේට විද්‍යාව ඉගැන්වූ අයගේ වැරැද්දක්.බෝධි පූජා, බුද්ධ පූජා වැනි පිංකම් ඵල රහිත පූජාවන් ද? මෙවැනි ආමිස පූජාවන් ප්‍රතික්ෂේප කිරීම, බෞද්ධාගමට පටහැනි ද?මේ රටේ සංස්කෘතියක් තියෙනවා. ඒ සංස්කෘතියයි මේ හැබෑවයි අතර ලොකු වෙනසක් තියෙනවා. ඒ සංස්කෘතික බුද්ධාගමක් තියෙන රටක බුද්ධ පූජාවයි, බෝධි පූජාවයි නැති නිවනක් ගැන අපිට කතා කළ නොහැකියි. එතැන තමයි සංස්කෘතික ඝාතනය තියෙන්නේ. මෙය සංස්කෘතිය විනාශ කරල, ගිහියා සහ පැවිද්දා අතර තිබෙන සම්බන්ධය නැති කරන්නට යන ගමනේ ප්‍රතිඵලයක් විතරයි.පිටිදූවේ සිරිධම්ම හිමියන් අත්දැකීම් ලබන්න සිවුර වෙනස් කළා. කොණ්ඩෙ වෙනස් කළා. හැඩය වෙනස් කළා. ඒ සියල්ලම වෙනස් කරල බැලුවානේ. බුද්ධ පූජා තැබීමෙන් නිවන් ලබන්න බැහැ. බෝධි පූජා පවත්වලා නිවන් ලබන්නත් බැහැ.හැබැයි රූපවාහිනී මාධ්‍යවලින් ඔය වැනි ප්‍රකාශ කරලත් කාටවත් ඒ නිවන් ලබන්න බැහැ. යම් කෙනෙකුට යම් දෙයක් නොතේරෙනවා යන්නෙහි තේරුම ඒ පුද්ගලයාට එය නොතේරෙනවා මිස නැත කියන එක නොවෙයි. යමෙක් යමක් නොදන්නවා නම් එහි තේරුම ඔහු ඒ ගැන නොදන්නවා මිස එය නෑ කියන එක නොවේ. එක එක පුද්ගලයාට තේරෙන තරමක් තියෙනවා. ඒ අනුව ඒ ඒ අය එක එක ප්‍රකාශ කරනවා.භික්ෂුන් වහන්සේ නමක් පැවිදි වන විට ලැබු නාමය වෙනස් කිරීම වරදක් ද? පිටිදූවේ සිරිධම්ම හාමුදුරුවෝ ‘සමන්ත භද්‍ර නමින්’ තමන් වහන්සේ හඳුන්වා ගැනීම ඔබ වහන්සේ දකින්නේ කෙසේ ද?පිටිදූවේ සිරිධම්ම හාමුදුරුවන්ට ‘සමන්ත භද්‍ර’ නමින් නමක් දාගන්න පුළුවන්. සමන්ත භද්‍ර කියල බුදුරජාණන් වහන්සේට කියනව තමයි. හැබැයි දෙමටගොඩ හිටිය සමන්ත කියලා පාතාල පුද්ගලයෙක්. පිටි කියන කොටස ඉවත් කරල දූවෙ සමන්ත කියල දාගන්නත් පුළුවන්නේ.දූවේ සමන්ත කියන්නේ පාතාලෙ නමක් වගේනේ. එහෙම නමක් ඕන කෙනෙකුට ඇඟට නම් දාගත හැකියි. හැබැයි සිත්වලට දාගත නොහැකියි. ලෝකයේ පූජ්‍යත්වයට පත් වූ විට නම වෙනස් කරන සම්ප්‍රදායක් තියෙන්නේ අපේ.උන්වහන්සේට තමන්ටම නමක් දා ගත හැකි නම්, එය නීත්‍යනුකූල නම් එහි කිසි වරදක් නෑ. කැටයම් චින්තක කියල නමක් තිබුණේ. එයත් ඒ පුද්ගලයා දාගත් නමක්නේ. චින්තකට තමන්ගෙ නම කැටයම් චින්තක ලෙසින් ව්‍යවහාර කරන්න පුළුවන් වුණා නම්, පාතාලෙ චොප්පෙට, චොප්පෙ කියල නම හදාගන්න පුළුවන් වුණානම්, සිරිධම්ම සමන්ත භද්‍ර කියල නම දාගන්න අයිතියක් නැද්ද? ඒ අයිතියට අපි ගරු කළ යුතුයි.භික්ෂුන් වහන්සේ නමක් ගිහි ඇඳුමින් සැරසීම කැප ද? අකැප ද?(පිටිදූවේ සිරිධම්ම හිමියන් නාන්නට සැරසුණු අවස්ථාවක ගිහි ඇඳුමෙන් සැරසී සිටි බව පිළිගත්තා. )චීවර තියෙන්නේ භික්ෂුන් වහන්සේ නමකට. සාමාන්‍ය භික්ෂුන් වහන්සේ නමක් සිවුර වෙනුවට වෙනත් ඇඳුමක් ඇඟලන්නේ නෑ. අපිත් ස්නානය කරනවානේ. නාන අවස්ථාවේ ගිහි ඇඳුම් ඇඳගෙන නාලා, නෑමෙන් පස්සෙ චීවරය පෙරවීමේ සම්ප්‍රදායක් අපේ ලංකාවේ නෑ.උන්වහන්සේ සිවුපිළි සිඹියාපත් රහතන් වහන්සේ නමක් නම් උන්වහන්සේට ඒක ප්‍රශ්නයක් නෑ. හැබැයි භික්ෂුන් වහන්සේලාට ඇඳුම් සම්ප්‍රදායක් තිබුණට පරිබ්‍රාජකයන්ට නෑ. එතකොට පිටිදූවේ සිරිධම්ම හාමුදුරුවෝ නාන වෙලාවට වෙන ඇඳුමක් ඇන්ද කියල ප්‍රශ්නයක් නෑ. පරිබ්‍රාජකයන්ට එහෙම ඇඳුමක් නෑනේ.උන්වහන්සේ සත්‍ය අවබෝධ කරගත්තා කියන ප්‍රකාශය හරි ද වැරදි ද?සත්‍ය අවබෝධ කරගන්න ඇති. එය එක එක්කෙනාට සත්‍ය සාපේක්ෂයි. සමහරුන්ට ඇත්ත කියල වැටහෙන දේ සමහරුන්ට ඇත්ත කියල වැටහෙන්නේ නෑ.මීට කලින් තමන්ට මාර්ගඵල අවබෝධ වුණා කියල එක්තරා දවසක කොන්ත්‍රාත් කරුවෙක් ප්‍රකාශ කර තිබුණේ. ඔහු තමයි පාරවල් කොන්ත්‍රාත් අරගෙන තිබුණේ. ඒ මනුස්සයා මාර්ගවල ඵලය විදිහට දැක්කේ පාරවල් හැදීමෙන් ලබන ආදායම. ඉතින් එහෙම මාර්ගඵල දකින අයත් ඉන්නවනේ.භික්ෂුන් වහන්සේ නමක් සත්‍ය අවබෝධ කරගත්තෙකු ලෙසින් සමාජයට තමන් ම හඳුන්වා දීමෙන් ශාසනික හානියක් සිදු වන්නේ නැද්ද?කිසිඳු හානියක් වෙන්නේ නෑ. ඊයේ පෙරේදා චෝගම් එක තිබුණු වෙලාවෙත් එක්තරා කාන්තාවක් තමන් මහා රාජිනිය කියල චාල්ස් කුමාරයා මුණ ගැහෙන්න ගියා. මුල්ලේරියාවෙන් බෙහෙත් අරන් දීල දැන් ඇය ඉන්නේ බන්ධනාගාරයේ. ඉතින් චෝගම් එකට හානියක් වුණා ද? කවුරුහරි කෙනෙක් සත්‍ය අවබෝධ කරගත්තා කියන කියමනෙන් හානියක් වෙන්නේ නෑ. ඒ ගැන සංඝ සමාජය ඊර්ෂ්‍යා කරන්නෙත් නෑ. හුඟක් පිස්සන්ට හිතෙනවා අනික් අයට පිස්සු කියලා.පිටිදූවේ සිරිධම්ම හිමියන් ධර්ම වාදයකට ආමන්ත්‍රණය කළත් කිසිඳු භික්ෂුන් වහන්සේ නමක් ඒ අභියෝගය පිළි නොගන්නේ ඇයි?ඉස්සර මුල්ලේරියාවෙත් හිටියා මම තමයි ජෝර්ජ් රජතුමා කියල කියපු කෙනෙක්. එයාට විරුද්ධව මේ රටේ රාජ්‍ය නායකයෝ කවුරුවත් නඩු දැම්මේ නෑ. මෙතැනදී උන්වහන්සේ ගැන අපේ තියෙන්නේ බලවත් අනුකම්පාවක්. එය උන්වහන්සේට විද්‍යාව උගන්වපු ගුරුවරුන්ගේ වැරැද්ද.යම් හිමිනමක් තමන් වහන්සේ රහත් බව ලබා තිබෙනවා යැයි ප්‍රකාශ කිරීම කැප ද? අකැප ද?ලාබ ප්‍රයෝජන අපේක්ෂාවෙන් තමන් වහන්සේ සතුව උපරී මනුෂ්‍ය ධර්ම ඇති බව ප්‍රකාශ කළ නොහැකියි. එය ප්‍රකාශ කරන ක්‍රම කීපයක් තිබෙනවා. ඒ ක්‍රම අනුව රහත් ද නැද්ද යන බව දැනගන්න පුළුවන්. බුදුරජාණන් වහන්සේ තමන් වහන්සේ සර්වඥ බව ප්‍රකාශ කළා. හැබැයි ඉතින් ආවාට ගියාට හැම කෙනෙකුටම එහෙම කියන්න බෑ. රහත් බවට පත්වුණු කෙනෙක් ඒ පිළිබඳව අභියෝග කරන්නේ නෑ.සාකච්ඡා කෙළේරමණී සුබසිංහපසුගිය කාලයේ නිරතුරුවම කතා බහට ලක්ව යටපත් ව තිබූ පිටිදූවේ  සිරිධම්ම හිමියන්  ගැන කතා බහ යළිත් කරළියට පැමිණ තිබේ. මෙම ලිපිය ඒ සම්බන්ධයෙන් කරනු ලබන විවරණයක් හා වර්තමාන භික්ෂු සමාජයෙන් එල්ල වන විවිධ චෝදනා සම්බන්ධයෙන් සිරිධම්ම හිමියන් සමග කරනු ලබන සාකච්ඡාවකි.ඔබ වහන්සේ පිටිදූවේ සිරිධම්ම නමින් පෙනී සිටියත් පසුව ඒ නම වෙනස් කර සිරි සමන්ත භද්‍ර නම භාවිතා කළා. මොකක්ද මේ නම වෙනස් කිරීමට හේතුවඒක නම වෙනස් කිරීමක් නොවෙයි. අන්වර්ථ නාමයක් පාවිච්චි කිරීමක් විතරයි.  හේන්පිටගෙදර ඥානසීහ හාමුදුරුවෝ පොත් ලිව්වේ මයුරපාද නිමින්. අලුත් අදහසක් අලුත් දර්ශනයක්  දේශනා කරන කොට අන්වර්ථ නාමයක් භාවිතා කළාට කිසිම වරදක් නැහැ. මම තවමත් පිටිදූවේ සිරිධම්ම හිමි තමයි.ඔබ වහන්සේගේ ක්‍රියා කලාපයට විරෝධය දක්වමින් වර්තමාන භික්ෂු සමාජයෙන් දැඩි විරෝධයක් එල්ල වනවා.බුදුරජාණන් වහන්සේට බුද්ධත්වය ලැබූ දා පටන්ම එල්ල වූයේ විරෝධතා. උන් වහන්සේගේම ශාසනයේ පැවිදි වූ අයගෙන් පවා විශාල බාධාවන් පැමිණුනා. වර්තමානයේ භික්ෂුවගේ කාර්ය භාරය සම්බන්ධව ඇත්තේ විශාල ගැටලුවක්. මෙතනයි ප්‍රශ්නය ඇත්තේ. මේ විරෝධය මට නෙමෙයි. මම ඇත්ත කතා කරන නිසයි, දහම නිසි පරිදි දේශනා කරන නිසයිඔබ වහන්සේ පවසන්නේ වර්තමාන භික්ෂූන් වහන්සේ තම කාර්යභාරය නිසි ලෙසින් ඉටු නොකරන බවයි.සියලුම භික්ෂූන් වහන්සේට මේ චෝදනාව අදාළ වන්නේ නැහැ. නමුත් අද බහුතර භික්ෂූන් වහන්සේ විසින් සිදු කරන්නේ බුදු රජාණන් වහන්සේ විසින් භික්ෂුවකට පවරන ලද කාර්යය නෙමෙයි. පසුගිය දවසක පුවත්පතක කාටූනයක තිබුණා එක් පුද්ගලයෙක් පාංශුකූල කටයුත්තක් සදහා  පන්සලකට ගිහින් ස්වාමීන් වහන්සේ නැතුව හිස් අතින් ආපසු එනවා.එක් භික්ෂූන් වහන්සේ පිරිසක් විපක්ෂ නායක එළවන්න ගිහින්, අනෙක් පිරිස හලාල් එළවන්න ගිහින්. ඒ කාටූන් ශිල්පියා දකින්නේ ශාසනයේ නූතන ජවනිකා තමයි. භික්ෂුවගේ නූතන කාර්යභාරය කුමක් විය යුතුද? භික්ෂුව සසුන රකිනවාද? වෙනත් බාහිර දේවල් වෙනුවෙන් පෙනී සිටිනවාද?. නමුත් භික්ෂුවගේ ජීවිතය පරමාදර්ශී විය යුත්තේ බුදු දහමේ උගන්වන ‘සබ්බ දුක්ඛ නිස්සරණ නිබ්බාන සච්ඡකරණ‘   කියන අදහසට අනුවයි.  සසුන් ගත වීමේදී පළමුවෙන්ම ‘සබ්බ දුක්ඛ නිස්සරණ....‘ යනුවෙන් පවසනවා. සියලු දුක් නැති කර ගන්න නිවන් අවබෝධ කරගන්න මාව මේ සිවුර අරගෙන මහණ කරන්න යනුවෙන් කරන  කරන ප්‍රකාශයයි ඒ. භික්ෂුවකට කුමන පදනමකින් හෝ එයින් මිදෙන්න බෑ. එය ජීවිත ආදර්ශය විය යුතුයි.ඔබ වහන්සේ කොහොම පැවසුවත් බහුතර පැවිදි සමාජයක් ඔබ වහන්සේට විරුද්ධ වෙලා තිබෙනවා. ඔබ වහන්සේ පරමාදර්ශී නම් එහෙම වෙන්නෙ කෙහොමද?ඕනෑම කෙනෙක් දහම පැහැදිලිව දේශනා කරනකොට ඒකට විරුද්ධව පිරිසක්  බිහි වෙනවා. ඒ අය කල්පනා කරනව අපි මෙතෙක් කලක් මේ ජාතක කතා කිය කිය හිටිය. මුන් වහන්සේ ඊට වඩා ගැඹුරු දහමක් පැහැදිලි කරන්න ගත්තා.එහෙම පැහැදිලි කරගෙන යනකොට ඒකෙන් අපේ පැවැත්ම පිළිබදව ගැටලුවක් මතු වෙනවා.  ඒක නිසා අපි ඒකට විරුද්ධව නැගී ඉන්න ඕන කියලා. බොරු චෝදනා 100 ක් 200ක් විතර එල්ල කරනවා.  ඔය තත්ත්වයම තමයි ඉන්දියාවෙ වුණෙත්.  එකම බොරුව සියවරක් කීම තුළින් ඒක ඇත්ත වෙනවා. නමුත් මෙතනදි වුණේ ඇත්ත එළි වුණු එකයි.ඇත්ත එළි වුණා කියල කිව්වත් ඔබ වහන්සේ චෝදනාවන්ට පිළිතුරු ලබා දුන්නේ නැහැ.ඔව්, ඒක ඇත්ත. අසත්‍ය චෝදනාවන්ට මම පිළිතුරු දෙන්න යන්නේ නැහැ. ගෞතම බුදු රජාණන් වහන්සේට චෝදනා කොපමණ එල්ල වුණාද? උන් වහන්සේ ස්ත්‍රී දූෂකයෙක්, ස්ත්‍රී ඝාතකයෙක් කියල. සුන්දරී පරිබ්‍රාජිකාව මරල දෙව්රම් වෙහෙර පසුපස හංගලා කියලා  විශාල ජනතා විරෝධයක් උන් වහන්සේට එල්ල වුණා.කොසොල් රජ්ජුරුවොත් ඇගිල්ල දිගු කළා. මම අහන්නෙ උන් වහන්සේ උත්තර දුන්නද කියලා? ආර්යයන් වහන්සේ නමක් කිසිම වැදගත්කමක් නැති ප්‍රශ්නවලට පිළිතුරු දෙන්නෙ නැහැ. උන් වහන්සේ පිළිතුරු දෙන්නෙ ධර්ම ප්‍රශ්නවලට, ශාස්ත්‍රීය ප්‍රශ්නවලට පමණයි. බුදු රජාණන් වහන්සේට නොයෙකුත් චෝදනා එල්ල වුණා.උන් වහන්සේ  නිරතුරුවම පිළිතුරු දුන්නේ යම් අයෙකුගේ නිවන් මගට  අදාළ වන ප්‍රශ්නවලට එහෙමත් නැත්නම් කෙනෙකුගේ සිත නිවාගන්න හේතු වන ප්‍රශ්නවලට පමණයි. ආනන්ද හාමුදුරුවෝ බුදුරජාණන් වහන්සේට කළ ඉල්ලීම කුමක්ද? ‘ඔබ වහන්සේට ස්ත්‍රී දූෂකයෙක් යැයි චෝදනා එල්ල වනවා.ජනතාව අපට දානය පවා දෙන්නේ නැහැ. මේ නුවර හැර වෙනත් නුවරකට යමු‘ යන්නයි. බුදු රජාණන් වහන්සේගේ පිළිතුර වූයේ ‘ආනන්ද, එතනදිත් මේ ආකාරයට සිදුවුවහොත් අප කුමක් කරන්නේද‘ යන්නයි. භික්ෂූන් වහන්සේට දේශනා කෙළේ ඉවසීමේන් කටයුතු කළ යුතු බවයි. සතියක් දෙකක් යනකොට සත්‍යය හෙළිවුණා. මෙතනදි කියන්න තියෙන්නෙත් ඒ ටිකම තමයි.ඔබ වහන්සේ පරමාදර්ශී බවත්, භික්ෂූන් වහන්සේට කැප දේ පිළිබදව  පැවසූවත් භික්ෂුවකට නොගැලපෙන ඇදුමින් සැරසුණු ඔබ වහන්සේගේ ඡායාරූප අන්තර්ජාලයේ පවා දක්නට තිබුණා.අපි නුවරඑළිය වගේ දැඩි සීතල පළාතක යනකොට එහෙමත් නැත්නම් විදේශ රටකට යනකොට සිවුරට යටින් කහ පාට ටී ෂර්ට් එකක් අදිනවා. ඒක අමුතු දෙයක් නෙමෙයි. සිරීපාදේ වඩින භික්ෂූන්ගේ ඇදුම් දිහා බලන්න. ඒක සාමාන්‍ය දෙයක්. අපි  දවසක් රිටිගල චාරිකාවක් ගියා, ඒ  වැස්ස දවසක්. මම නා ගන්න සිවුර ගලවලා ඒක ළමයකුට තියාගන්න දීලා කැළේ ඇතුළට ගියා නාගන්න කියලා. එතන හිටපු අපේ ළමයෙක් ෆොටෝ කිහිපයක් ගත්තා.ඒක සාමාන්‍ය දෙයක්. ඒ  වගේම අපි ඇමරිකාවේ, එංගලන්තේ වගේ රටවල යනකොට සපත්තු දාගෙන යනවා. මොකද හිම උඩ යන්න වෙනවා.  පහුගිය දවසක අපි හිමාලයේ ලඩාක් කියන  ප්‍රදේ්ශයට ගියා. අඩි 12000 ක් විතර උඩින් තියෙන ප්‍රදේ්ශයක්.ලෝකෙ වැඩිම හිරු එළිය පතිත වන්නේ එම ප්‍රදේ්ශයටයි. අපිට එහි වැඩ ඉන්න හාමුදුරුවෝ උපදෙස් දුන්න. ඇග නිරාවරණය කරගෙන එන්න එපා, මේස් සපත්තු දාල, තොප්පි දාල අත් ආවරණ දාල අව් කණ්ණාඩි පවා දාල එන්න කියලා. අපි විශාල  පිරිසක් එහි ගියා.එතනදිත් අපි ෆොටෝ ගත්තා. ගමනක් ගියහම ෆොටො ගන්න එක සාමාන්‍ය දෙයක්නෙ. එහෙම නොගන්නව නම් එතන හොර වැඩක් මොකක් හරි තියෙන්න එපැයි. අපි ඒව ෆේස් බුක්වලට පවා නිකුත් කරනවා. අපේ චාරිකා පෙන්නන්න. මඩ ගහන්න  දේවල් නැති වුණහම ඒ වගේ දේවල් අරගෙන වැරැදි අර්ථකතන දීල පෙන්නන්න පුළුවන්.ඔබ වහන්සේ මඩ ගහන කතා කිව්වත් තමන්ගේ දරුවා ඔබ වහන්සේගේ බව පවසමින් කාන්තාවක් පැමිණියා නේද? පැමිණියා පමණක් නොවෙයි අධිකරණයටත් ගියා නේද?එක් කාන්තාවක් නෙමෙයි කාන්තාවන් දෙන්නෙක් පැමිණියා,  එක් කාන්තාවක් අධිකරණයටත් ගියා, ඒ කාන්තාව අධිකරණයේදි මොනවද කිව්වේ. මගේ මානසික ශක්තිය භාවිතා කරල එයාට අතවර කරා කිව්ව. අධිකරණය තීරණය කළා ඒ කාන්තාවට පිස්සු කියලා.අද මොකද  වෙලා තියෙන්නේ. මම ඒ චෝදනාවලට වැරැදිකාරයානම් මට දඩුවම් ලැබෙයි. මට චෝදනා කරපු ඒ අය නඩුවෙනුත් පැරැදිලා.  පන්සලට ඇවිත් මට මල් පූජා කරල සමාව ගත්තා. ඒ නඩු වාර්තා කියවලා බලන්න. මේව සාමාන්‍ය අයගේ වුවමනාවන්ට කරන ඒව නෙමෙයි.ඔබ වහන්සේ කියන්නෙ මේක  පිටිපස්සේ කවුරු හරි ඉන්නව කියල. කවුද ඉන්නේ.ඉන්නවා. ඒ ඉන්නේ හාමුදුරුවරු පිරිසක්ම තමයි. ලංකාවේ බෞද්ධ ගිහියන් ගොඩාක් හොඳයි. මම අවුරුදු 26 ක් ගිහි සමාජයේ ජීවත් වුණා. මහණ වෙලා අවුරුදු 13 යි. ඇත්තම කියනවනම් ගිහි සමාජයේ මිනිස්සුන්ගේ හිත හොඳයි හාමුදුරුවරුන්ට වැඩිය.ඒ එක්කම කියන්න ඕන සියලුම ස්වාමීන් වහන්සේ මේ ගොඩට දාන්න බැහැ. ඉතාම හොඳින් වත් පිළිවෙත් පුරන භික්ෂූන් වහන්සේගේ සේවය හරියට කරන හිමිවරු ඉන්නවා. ඒ අය අතර තමන්ගේ බලපුළුවන්කාරකම් ඉස්සර කරගෙන දක්ෂතා  නිසා කවුරු හරි ඉස්සරහට එනවනම් එයා මරා දානව වැදුම්ගෙයිම. මේක තමයි එයාලගේ ක්‍රියාමාර්ගය. ඒ නිසා තමයි සසුන පිරිහෙන්නෙ.ඔබ වහන්සේ අරහත් භාවය ලැබුවා කියනවා. ?මේ බුදුදහම නිවැරැදි නම් බුද්ධාගමේ අන්තර්ගත දහමට කවුරුන් හෝ අනුගතව වී ඉන්නවානම් ඒ විපස්සනා මාර්ගය අනුගමනය කරනවානම්, ඒ උතුමාණන්ට නිවන් දකින්න බැරිනම් මේ සිවුරු දරාගෙන  ඉන්න එකේ තේරුමක් තියෙනවද? එහෙමනම් ගෙදර ගිහින්  රස්සාවක් කරන එක හොඳයි නේද? මහණ වුණානම් කෙනෙක් නිවන් දකින්න ඕන එහෙම බැරිනම් ගෙදර යන්න  ඕන. මේ දෙකම කරන්න බැහැ. එයා ඒ දහම හරියට අවබෝධ කරගත්තා නම් ඒ මාර්ගයට පිවිසෙන්න ඕන.මා අසන්නේ ඔබ වහන්සේ සෝවාන් වෙලාද? සකෘදාගාමී වෙලාද? අනාගාමී වෙලාද? අර්හත් ඵලයට පත් වෙලාද? කියලාමා පැහැදිලිව කියන්නේ මා සත්‍යාවබෝධ කළා.එහෙමනම් ඔබ වහන්සේ මේ සියල්ල අත් හැරිය යුතුයි නේද?මා සියල්ල අත්හැර තිබෙන්නේ.නමුත් මේ යාන වාහන  සුවිසල් මැදුරු සහිත පන්සල් සුවපහසු කාමර මේ සියල්ල තවමත් ඔම වහන්සේ පරිහරණය කරනවා.ඒක චෝදනාවක් ලෙස එල්ල කරනවානම් පළමුවෙන්ම එල්ල කළ යුත්තේ බුදු හාමුදුරුවන්ට නේද? කැළේ හරි එහෙම නැත්නම් සාමාන්‍ය තැනක හරි ඉන්නෙ නැතුව ජේතවනාරාමය වගේ තැන්වල හිටියා කියලා. අත් හළ තැනැත්තා රත්තරන් කන්දක හිටියත් ගල් පර්වතයක හිටියත් කමක් නැහැ. මොකද මානසික බැඳීමක් ඒ තුළ නැති නිසාකෙසේ වුවත් ඔබ වහන්සේ පවසන ඔය ධර්ම ඥානය ලබා ගැනීම අසත්‍යයක් බවයි චෝදනා එල්ලවන්නේ, ඔබ වහන්සේ කෙසේද එය ඔප්පු කරන්නේ ?ඕනෑම අයෙකුට විවෘත ධර්ම සභාවක ධර්ම ඥානය පරීක්ෂා කරන්න පුළුවන්. එහෙත් ධර්ම ඥානය පරීක්ෂා කළාට මම සත්‍යය අවබෝධ කළාද නැද්ද කියා කියන්න බැහැ. මගේ අවබෝධ ඥානය පරීක්ෂා කරන්න ඕන. මොනවද අවබෝධ කරගෙන තියෙන්නේ.නිරෝධ සමාපත්තිය කියන්නේ මොකක්ද? සෝතාපත්ති සමාපත්තිය, සකෘදාගාමී, අනාගාමී, අරිහත් ඵල සමාපත්තිය, චිත්ත විමුක්තිය, ප්‍රඥා විමුක්තිය, සමවැදීම, නැඟිටීම මේ ආදී ධර්මයේ තියෙනවා මහා ප්‍රත්‍යක්ෂ ඥානයෙන් දේශනා කළ යුතු දේ. අන්න ඒවා ගැන මා එක්ක කතා කරන්න. එහෙම නැතිව මට නිකරුණේ ගරහන්න එපා. ධර්ම සාකච්ඡාවකින් නිගමනය කරන්න.ඔබ වහන්සේ එහෙම කිව්වත් භික්ෂූන් වහන්සේ අවස්ථා කිහිපයකදී ඔබ වහන්සේ සමඟ සාමකාමීව සාකච්ඡා කළා නේද?බුදු දහම කියන්නෙ කිසිවිටකවත් හිංසාකාරී ආගමක් නෙමෙයි. අවිහිංසාවාදය මුල් කරගත් ආගමක්. කිසි විටක පොලු මුගුරු අරගෙන ප්‍රශ්න විසඳන්න ගියේ නැහැ. අද තත්ත්වය මොකක්ද? කට්ටියක් මේ පන්සලටම ඇවිත් හාමුදුරුවරුන්ට ගහල  බඩුත් හොරකම් කරගෙන ගියා.ඒක ප්‍රශ්න විසඳන ක්‍රමයක් නෙමෙයි. මම බුදු දහම අදහන නිසයි, මා මුළින් කිව්ව පරිදි අනවශ්‍ය දේට උත්තර දෙන්න නොගියේ. ඒක නිසයි මගේ ළමයෙක් කියාගෙන ආව අයත් අන්තිමට මට නෙළුම් මල් පූජා කරල ගියේ.සාකච්ඡා කොච්චර තිබ්බත් වැඩක් නැත්තං විසඳුමක් නැත්තං මොකද කරන්නෙ.අපි උදාහරණයක් ගනිමු. බුද්ධාගම අවිහිංසා දහමක් නිසා, ඒ දහම  අවිහිංසාවෙන් රැකගන්න බෑ කියලා හිතාගෙන කවුරු හරි පොල්ලක් අරගන්නවා. මට අහන්න තියෙන්නෙ ඒ අවිහිංසාවාදී දහම කඩන පළවෙනි තැනැත්තා කවුද කියලයි.අවිහිංසාවාදී දහම රකින්න ගිහිල්ලයි එයා දහම විනාශ කරන්නේ. අවිහිංසාවාදී දහම පවතින්නේ ලෝකයේ ඥානවන්තයන් ඉන්න තුරු පමණයි. ඒ කියන ආර්ය මාර්ගය ලෝකයේ පහළ වන්නේ ඥානවන්තයෝ ඉන්නතාක් කල් පමණයි. නිවන් දැකපු උතුමන් ලෝකයේ ඉන්නෙත් ඥානවන්තයෝ ඉන්නකල් පමණයි.සාකච්ඡා කෙළේතාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=af13121510</link>
    <topic>‘පෙරළිකාරයා’</topic>
    <author>රංජිත් සියඹලාපිටිය</author>
    <content>මේ සතියේ නෙල්සන් මැන්ඩෙලා ගැන නොලියුවොත් ඒ පෑන වැඩක් නැතැයි මට සිතේ. 1918 ජූලි 18 වැනිදා දකුණු අප්‍රිකාවේ උම්මාටු දිස්ත්‍රික්කයේ වේසෝ ගම්මානයේ දී උපන් ඔහු ලොලීන් ලලා මැන්ඩෙලා විය. නෙල්සන් කෑල්ල එකතු වූයේ බෞතීස්මය සමඟින් ය.ලොලීන් ලලා යන්නෙහි තේරුම පවතින ක්‍රම විධි වෙනස් කරන්නා නැතහොත් පෙරළිකාරයා යන්නලු. ඇත්තෙන්ම මැන්ඩෙලා නමෙහි අරුත වචනයේ පරිසමාප්ත අර්ථයෙන් ම ඉටු කළේ ය.යටත් විජිත වාදී සමාජයෙන් බැට කෑ දකුණු අප්‍රිකාවේ ඈත එපිට සිය පියාගේ ගෝත්‍රික පැල්පතක ජීවත්වූ මැන්ඩෙලාගේ කුඩා කාලය කටුක විය. වසර නවයේ දී පියා මිය ගිය කු‍ඩා නෙල්සන්ගේ ජීවිතයට ඉන් පසු පිහිට වූයේ වෙනත් ගෝත්‍රික නායකයකු ය.විශ්ව විද්‍යාල අධ්‍යාපනය ලබන සමයේ විශේෂයෙන් ම කුඩා කල සිට හඳුනාගත් සමාජ අසාධාරණයට එරෙහිව මැන්ඩෙලාගේ ගැටුම ආරම්භ විය. ඉංග්‍රීසි ජාතිකයින් තම මවු බිම බලෙන් අත්පත් කරගත්තා පමණක් නොව, දේපළ සියල්ල කොල්ල කා ගත්තා ද පමණක් නොව, වර්ණ භේද වාදී ප්‍රතිපත්තිය අනුගමනය කරමින් තමන්ගේ මිනිසුන්ට කරන බලවත් අසාධාරණකම් වෙනස් කළ යුතු යැයි නෙල්සන් ගේ දැඩි අධිෂ්ඨානය විය.අරගලය ශක්තිමත් වෙත් ම සුදු පාලකයින්ට සිදුවූයේ මැන්ඩෙලා සිරගත කිරීමටයි. 1990 පෙබරවාරි 11 වැනිදා වසර 27 කට පසු සිපිරි ගෙයින් මැන්ඩෙලා නිදහස් වනවිට ලෝකයේ ම අවධානය යොමු වූ චරිතයක් බවට පත් වී තිබුණි. ඒ වනවිට ඔහු සිපිරි ගෙයි ගෙවූ කාලය අවුරුදු 27 කි. ඉන් අවුරුදු 18 ක් ම හුදෙකලා දූපතක් වූ රොබින් හි සිරගතව සිටීමට ඔහුට සිදු විය.නිදහස් වනවිට මැන්ඩෙලාගේ නම යටපත් කිරීමට කිසිවකුටත් නොහැකි තත්ත්වයක් උදා වී තිබුණි. ඔහුගේ දැඩි අධිෂ්ඨානය මල් පල ගන්වමින් 1994 අප්‍රේල් 27 වැනිදා ‍නෙල්සන් මැන්ඩෙලා දකුණු අප්‍රිකාවේ පළමු කළු ජාතික ජනාධිපතිවරයා විය.දැන් ඔහු මිය ගොස් ය. එසේ වුවත් අධිෂ්ඨානයේ බලය පිළිබඳ සංකේතයක් ලෙස සැමදාමත් මැන්ඩෙලා කතා බහට ලක්වනු ඇත. ඒ කතාබහේ දෝංකාරය මිනිස් සිත් සතන් තුළ නැවත නැවත කම්පනය වනු ඇත.ජනාධිපති මහින්ද රාජපක්ෂ ජනාධිපතිතුමන් මේ අසහාය නායකයාගේ අවමඟුලට පෞද්ගලිකව සහභාගි වෙමින් සමස්ත ශ්‍රී ලංකාවේ ම ශෝකය ප්‍රකාශ කළේ මෙරට ද ශෝක කාලයක් ප්‍රකාශයට පත් කරමින් ය. නෙල්සන් මැන්ඩෙලාට ගෞරව කිරීම මිනිස් වර්ගයා වෙනුවෙන් ම වූ යුතුකමක් ඉටු කිරීම සේ පුළුල් යැයි මට සිතේ.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=af13121511</link>
    <topic>නිදහස සහ අයිතිය</topic>
    <author>මහින්ද අබේසුන්දර</author>
    <content>මානවසිංහගේ බිරිය, ශ්‍රීමති කියන විදියට මානවසිංහ ‘ලංකාදීප’ පත්‍රයට සම්බන්ධ වුණේ 1947 ඔක්තෝබර් 27 වෙනිදාය. පුවත්පත් කලාවත් දේශපාලනයත් එකට කරන්නට මානවේ අමතක කළේ නැත.“එයා පොඩි හොර වැඩකුත් කළා. ලංකාදීප කාර්යාලයේ සෙරෙප්පු දෙක තියල රොස්මීඩ් එකේ බණ්ඩාරනායක උන්නැහේ එක්ක දේශපාලනය ගැන කතා කර කර ඉන්නවා” ශ්‍රීමති කීවාය.සමහර අවස්ථාවල රාත්‍රී දහය වනතුරුත් මානවේ සාකච්ඡාවේය.එහෙම වෙලාවට මැතිනිය උඩ තට්ටුවේ සිට පහළට එබිකම් කොට “අපේ වෙලාව ඉවරයි” කියල කියනවා. ශ්‍රීමති අතීතය සිහිපත් කළාය. සාකච්ඡාව නතර වෙන්නේ එවිටය.බණ්ඩාරනායක යුගයේදී විද්‍යාලංකාරය දේශපාලන පෙරළියට පසුබිම විය. විද්‍යාලංකාරය සරසවියක් කළේ ද බණ්ඩාරනායකයි.වෙලාවට වැඩ නොකිරීම සහ වේලාවට වැඩ කරන අයට බාධා කිරීම මානවේ රිස්සුවේ නැත. එක් දවසක් විද්‍යාලංකාරයේ උත්සවයකට ටී. බී. ඉලංගරත්න පැමිණියේ ප්‍රමාද වීය.“මඟදී ටයර් එකක හුළං ගියා” ටී. බී. ප්‍රමාදයට හා නිදහසට කරුණු කීය.“ඔය ලොක්කංගෙ හුළං ඇරියේ විද්‍යාලංකාරේ තමයි” මානවසිංහ සිය කතාවේදී කීය.“නැහැ. මං හුළං ගහගත්තා” ටී. බී. ඇඟට නොදැනී කීවේය.“හුළං ගිය ලොක්කන්ට හුළං ගැහෙව්වෙත් විද්‍යාලංකාරෙම තමයි” මානවේ උත්තර දුන්නේය.මානවේ ලියන්නට පටන් ගත් විට කිසිවකු ඔහුට බාධා නොකරයි. ඔහු ලියන්නට පටන් ගත්තේ ද වෙනත් අය මෙන් නොවේ. පහළ ඇති බ්‍රිස්ටල් බාර් එකට ගොස් තත්පර කීපයක් යනකොට එළියට අවුත් විටක් හැපීමෙන් පසුවය.ඉන් පසුව කාර්යාලයට ගොඩ වී පුටුවට බරදී දෙනෙත් කොළයට යොමු කරන ඔහුට කවුරුත් බාධා කරන්නේ නැත.එදා දේශපාලන පළිගැනීම් තිබුණේ නැත. ඕනම පක්ෂයකට වැඩ කිරීමේ අයිතිය සහ නිදහස ඕනෑම කෙනෙකුට තිබුණි.මානවසිංහ යූඇන්පිය පතුරු ගසා කතා කොට පයින්ම ගෙදර ගියේය. අතරමඟදී ඔහු වාහනයකට දමාගෙන ඇරලුවේ යූඇන්පී කාරයෙකි.මානවසිංහ දකින යූඇන්පී මුදලාලිලා මෝටර් රිය නවතා “නඟින්න නඟින්න මං ගෙදරට දාන්නම්” කියා රථයට නංවා ගනී.“කොහොමද අදත් අපේ පතුරු යවන්න ඇති නේද” මුදලාලි අසයි.එදා යූඇන්පියට බැන්නාට ලීවාට මරණ තර්ජන නැත. ඉඳහිට තැපැල්පතක් ලැබේ.කෙසේ හෝ 1965 දී මානවසිංහ යූඇන්පී වේදිකාවට නොව තරුණ සමිතිවලට පණ දුන්නේය. මානවසිංහ ගුණ සමරුවකදී “අපි මානවසිංහට ණයගැතියි” කියා අගමැති ඩඩ්ලි වරෙක කීවේ ඒ නිසාය.“එක්සත් ජාතික පක්ෂය සමඟ එක්වීම නිසා මානවසිංහයන්ගේ අවසන් අවුරුදු කීපය ප්‍රීතිමත් වූවා විය හැකිය. එහෙත් එක්සත් ජාතික පක්ෂයට එකතු නොවූවා නම් තවත් අවුරුදු කීපයක් මානවසිංහ ජීවත් වනු ඇතැයි යන්න තවත් මතයකි.මහජන එක්සත් පෙරමුණ දෙකඩ වූ අවදියේ ආණ්ඩුකාර සර් ඔලිවර් ගුණතිලක රාජාසන කතාව පැවැත්වීය. ඒ ගැන මානවසිංහ කාව්‍යමය භාෂාවෙන් මෙසේ ලියා තිබුණි. අප මෙය උපුටා ගත්තේ අපට ලැබුණ වගතුග තීරු ලිපි සංග්‍රහයෙනි.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=af13121512</link>
    <topic>වෙහෙරහේනේ පන්සල හැදූ කතාව</topic>
    <author>දෙනගම සිරිවර්ධන</author>
    <content>“නොසැලෙන ධෛර්යය, වීර්යය සහ අධිෂ්ඨානය පිළිබඳව මා දුටු හොඳම උදාහරණය වූ මගේ ගුරුදේව කෝට්ටේ ශ්‍රී සමාග්‍රී ධර්ම මහා සංඝ සභාවේ අනුනායක අති පූජ්‍ය පරවාහැර සිරි රේවත හිමිපාණන් පිළිබඳ මේ ගෞරවනීය මතක මා සිත්හි නැ‍ඟෙ‍නුයේ උන්වහන්සේ පිළිබඳ අපරිමිත ශ්‍රද්ධාවෙන් යුක්තවයි.”- දෙහිවල නැදිමාලේ බෞද්ධ සංස්කෘතික මධ්‍යස්ථානාධිපති පූජ්‍ය කිරම විමලජෝති හිමි1910 එක් දිනෙක අලුයම මාතර මහා මන්තින්ද පිරිවෙනේ සියලු භික්ෂුන් වහන්සේලා එක් පොල් ගසක් යටට රැස් ව ගස මුදුනේ පෙනෙන කහ සිවුරක් දෙස බලා සිටියහ.“රේවත හාමුදුරුවනේ බිමට බහින්න”පොඩි හාමුදුරුවරු කෑ ගැසූහ.ගස මුදුනෙන් හඬක් නො නැඟිණ. කහ සිවුර සුළඟට හසුව සෙලවෙනු පමණක් පෙනිණ.මහා මන්තින්ද පිරිවෙන්පති වාදීභසිංහ අතිපූජ්‍ය බැදිගම ධර්මකීර්ති ශ්‍රී රතනපාලාභිධාන දක්ෂිණ ලංකාවෙහි ප්‍රධාන සංඝනායක මාහිමියෝ ද එතැනට වැඩියහ.උන් වහන්සේ ගස මුදුනේ ලෙළදෙන කහ සිවුර දෙස මොහොතක් බලා සිටියහ.“රේවත, බයවෙන්න එපා... මම දඬුවම් දෙන්නේ නැහැ... බිමට බහින්න”සිංහ හඬක් මුදු මෙළෙක් ව නැ‍ඟෙනු ඇසිණ. ඒ හඬ පොල් ගසේ කරටියට ද ඇසිණ.ගස මුදුනේ සිවුර එහා මෙහා විය. එයින් අතක්, හිසක් මතු විය. පොල් කඳ දිගේ හෙමින් හෙමින් පහළට ලිස්සා එන කහ රුව පහළ ඇස්වල බැඳිණ.ඒ ගසෙන් බැස්සේ පසු කලෙක කෝට්ටේ ශ්‍රී සාමග්‍රී ධර්ම මහා සංඝ සභාවේ අනුනායක පදවියෙන් පිදුණු මහා විශ්වකර්මයකු ලෙස ලෝ පතළ වූ පරවාහැර රේවත හිමියෝ ය.උන්වහන්සේ සිය ගුරු දේව බැදියම නාහිමියන්ගේ පාමුල වැඳ වැටුණහ.“එන්න මාත්තෙක්ක”නා හිමියෝ රේවත හිමි සමඟ සිය කුටියට වැඩියහ.අසුනෙක හිඳගත් උන්වහන්සේ රේවත හිමියන් ගේ දෑසට සිය දෑස යොමු කළහ. ඒ දෑස දෙස කෙළින් ම බලා සිටීමට රේවත හිමියන්ට අපහසු විය. ඒ වෙනුවට රේවත හිමියන්ගේ දෑස යොමුව පැවතුණේ බිත්තියේ රැඳි අනගාරික ධර්මපාල තුමාගේ විශාල ඡායාරූපයට ය.ධර්මපාල තුමාගේ ගෞරවයට පාත්‍ර වූයේ ලංකාවේ භික්ෂුන් කීප නමක් පමණි. බැදිගම හිමි එයින් එක් නමකි.ධර්මපාල තුමා නා හිමි හමුවීමට දින කීපයක් මන්තින්ද පිරිවෙනට පැමිණියේය. ඒ තේජාන්විත මහා පුරුෂයාට ළං නොවී ඈතට වී බලා සිටි ඒ අවස්ථා කීපය රේවත හිමිට සිහි විය.“ලංකාවේ භික්ෂුන් සිංහල මිනිසුන්ට බණ කියන්නෙ සංස්කෘත වචන ගොඩක් එක්ක. ඔබ වහන්සේ බණ දෙසන්නේ ගමට හුරු පුරුදු සරල සිංහල භාෂාවෙන්. කලකට පසු මා අද ඔබ වහන්සේගෙන් හොඳ බණක් ඇසුවා. ඔය විධියට බණ දෙසුවොත් මේ රට ඉක්මනින්ම ධර්මද්වීපයක් වේවි.”ධර්මපාල තුමා දිනක් නා හිමියන්ට කීවේ ය.ඒ මහා පුරුෂයාගෙන් ද පැසසුම් ලැබු අපේ ලොකු හාමුදුරුවෝ...රේවත හිමියන්ගේ ඇස කඳුළෙන් පිරිණ.“රේවත, පොඩිනම හැම මිනිහෙක්ම තමා වගේ ය කියල හිතන්න එපා. වෙලාවට, හරියට වැඩ කරන මිනිස්සු අඩුයි, ඒ අයගෙ අඩුපාඩු දැකල කුපිත වෙලා උන්ට ගහන්න ගියාම වැඩ අවුල් වෙනවා, රේවත මේ පිරිවෙනේ කීප දෙනෙක් සමඟම රණ්ඩුවෙලා තියෙනවා, ඒ රණ්ඩුවලට හේතුව ක්ෂණික කෝපය, මේ ස්ථානය රේවතට ගැළපෙන්නෙ නැහැ, ඔය උන්නාන්සෙට හොඳ දක්ෂකම් තියෙනවා. ඒවායින් ප්‍රයෝජන ගන්න ඕන, රටටත් වැඩක් කරන්න ඕනැ. මට මාකාවිට ගමෙන් ඉඩමක් ලැබිල තියෙනව. ඒ ඉඩමේ නම වෙහෙරහේන. එතන පොල්අතු ගෙයක්, පුරාණ බෝධියක් තියෙනවා, ඉඩම වල් බිහිවෙලා. එතන නැවතිලා දියුණු කරගෙන ඉන්න ඔය උන්නාන්සෙට පුළුවනි, අද ම එතනට යන්න...”රේවත හිමියෝ නාහිමියන්ගේ පා මුල වැඳ වැටුණහ.“මම දැන්ම ම යනව, මගෙන් සිදු වූ වැරදිවලට සමාව ඉල්ලනවා...”කොට්ටයක් සහ පැදුරක් ගෙන රේවත හිමියෝ මන්තින්ද පිරිවෙනෙන් පිටතට වැඩියහ.* * *1888 දී මාතර පරවාහැර උපත ලැබු රේවත හිමි පැවිදි බිමට පත්වූයේ 1900 දී ය. ඒ මාතර මහා මන්තින්ද පිරිවෙනේ දී බැදිගම රතනපාල නා හිමියන්ගේ ශිෂ්‍යයකු වශයෙනි.සිය ආචාර්යපාදයන් වහන්සේගේ නොසි‍ඳෙන වීර්යය, ධෛර්යය හා නිර්භීත බවත්, ධර්ම ඥානයත්, ධර්ම දේශනයේ චතුර බවත්, රේවත හිමියෝ මැනවින් දුටහ. ආගම ධර්මය පිළිබඳව පැවැති ප්‍රකට වාදවලදී ලැබු ජයග්‍රහණ නිසා උන්වහන්සේට වාදීභසිංහ යන ගෞරව නාමය ද ලැබිණ.එංගලන්තයේ යටත් විජිතයක් වශයෙන් පැවැති ලංකාවේ සිංහල බෞද්ධයන් වෙනස්කම්වලට, වධ හිංසාවලට ගොදුරු වූ යුගයක ඔවුන් ඒ තත්ත්වයෙන් මුදා ගැනීමට බැදිගම රතනපාල නාහිමියන් දකුණු පළාතේ ගෙන ගිය අහිංසා අරගලය ද රේවත හිමියන්ගේ තුරුණු සිතට මැනවින් වැටහී තිබිණ. කොට්ටයත්, පැදුරත් ගෙන උන්වහන්සේ මන්තින්දයෙන් එළියට බැස්සේ නාහිමියන් පිළිබඳ කිසිදු අමනාපයක් ඇතිව නොවේය.“ඔය කියන පාළු කැළෑ ඉඩමේ මම හොඳ ආරාමයක් ගොඩ නඟනවා...”ඒ ඉඩම දකින්නටත් පෙර රේවත හිමි සිත දැඩි කරගත්තේය.“කොහේද වඩින්නෙ?”මගදී කෙනෙක් ඇසූහ.“වෙහෙරහේනට”“වෙහෙරහේනට”“වෙහෙරහේනට යන්න හිතන්නටත් එපා, මාකාවිට ගමේ බේබද්දො ඉන්නේ එතැන, පොඩ්ඩ ඇත්නම් උන් පිහිය ඇදැ ගන්නවා. එතන ප්‍රසිද්ධ රා පොළක් තිබෙනවා. උන්ට ආගමත් ධර්මයක් නැහැ, ඔබ වහන්සේට එතන ඉන්න උන් ඉඩ දෙන්නෙ නැහැ.”ඒ අමිහිරි, අසුබ ආරංචිවලින් උන්වහන්සේ පසුබැස්සේ නැත.ඈතට රා ගඳ දැනිණ.මිනිස් කසුකුසු ද ඇසිණ.හිමියෝ ඒ කුඩා නිවසට ඇතුළු වූහ. පාළු, දූවිලි ගඳ විඳ ගනිමින්, කිවිසිලි අරිමින් උන්වහන්සේ නිවස පිරිසිදු කළහ. මැටි ගෙබිම, වැලි බදාම බිත්ති, පොල්අතු වහල සහිත කාමර දෙකක ඒ නිවසේ කුඩා මැස්සක් විය. ඒ මැස්ස මත පාත්‍රය තබා, පැදුර බිම එළා ඒ මත හිඳගත් උන්වහන්සේ දෑස පියාගෙන බුදු ගුණ සිහිකොට මෙසේ අධිෂ්ඨාන කළහ.“මගේ ලොකු හාමුදුරුවන්ට, පිරිවෙනේ හාමුදුරුවන්ට සහ දායකයන්ට සතුටක්, විශ්මයක් ඇතිවන අයුරින් මම මේ ස්ථානය උතුම් ආරාමයක් බවට පත් කරමි. ජීවිතයට කවර තර්ජන පැමිණියත් මම පලා නොයමි.”එදා ම උන්වහන්සේ මාකාවිට ගමේ පිඬු සිඟා වැඩියහ. එය ග‍ම් වැසියනට අපූරු දර්ශනයක් විය. පාත්‍රය ආහාරවලින් පිරිණ. හැන්දෑවේ ගමේ කීපදෙනෙක් කෝපි කුඩු සහ හකුරු ද, ළිප දැල්වීමට දර ද, ගෙන ආහ. ළිපයක් තනා දුන්හ. වතුර උණු කිරීමට මුට්ටියක් ද, තරමක් දුරින් පිහිටි ළිඳකින් වතුර කළයක් ද ගෙනැවිත් දුන්හ.ගමේ පවුල් කීපයක් මුල් දවසේ ම මෙසේ සත්කාර කිරීම උන්වහන්සේගේ අලුත් ජීවිතයට ධෛර්යයක් විය.උන්වහන්සේ දිනපතාම පිණ්ඩපාතේ වැඩියහ.මග දී රා පෙරන්නෝ, බේබද්දෝ උන්වහන්සේට අපහාස කළහ. පන්සල ගිනි තබන බවට තර්ජනය කළහ. මහත් ඉවසිල්ලෙන් ඔවුන්ට මුහුණ දුන් හිමියෝ පසුව ඒ අය තනි තනිව හමු වූහ. බණ කීහ. කීප දෙනෙක් පන්සිල් සමාදන් වූහ. එහෙත් රා ගුඩ්ඩන්ගෙන් වැඩි දෙනෙක් එය අත් හැරීමට මැලි වූහ. කැළෑව එළිවීමත් සමඟ ඔවුන්ට අන් ප්‍රදේශයකට යාමට සිදුවිය.පැරණි බෝධිය ද කල එළියට පැමිණියේය. පොල්අතු ගෙය වෙනුවට ස්ථිර ගොඩනැඟිල්ලක්, බුදු ගෙයක් ඉදිවිය. විශාල පිරිසකට වන්දනා කිරීමට ස්ථානයක් වෙහෙරහේනේ බිහි විය.ඒ 1915 වර්ෂයය. මුස්ලිම්, සිංහල කෝලාහාලයක් පිළිබඳව අසන්නට ලැබිණ. යුද්ධ නීතිය පනවා රටේ ජන නායකයන් සිරගත කළ පුවත්, ඇතැම් නායකයන් ඝාතනය කළ පුවත් පැතිරිණ. මාතර ප්‍රදේශයට ද මේ කෝලාහාලය ළංවන ලකුණු පෙනිණ. මාතර මුස්ලිම් ජනතාවට සිංහල ගම්මානවලින් පහර වැදෙනු ඇතියි නිලධාරීහු සැක කළහ. මාතර දිසාපතිවරයා බැදිගම නායක හාමුදුරුවන් හමුවී මේ තත්ත්වයෙන් මාතර බේරා දෙන මෙන් ඉල්ලා සිටියේය.බැදිගම හිමියෝ ජනතාව රැස් කොට ධර්ම දේශනා පැවැත්වූහ.“කිසිම මුස්ලිම් කෙනකුට හිරිහැර කරන්න එපා. ඒක බුද්ධධර්මයට පිටුපෑමක්...” උන්වහන්සේ කීහ.මේ නිසා මර බියේ සිටි මුස්ලිම් ජනතාවට අභය ලැබිණ.වෙහෙරහේන පන්සල ද මුස්ලිම් මිනිසුන්ගේ අභය භූමියක් විය. එහි සැඟවී සිටි මිනිසුන්ට රේවත හිමියෝ, බැදිගම හිමියන්ගේ ක්‍රියා කලාපය විස්තර කළේ “බුදු රජාණන් වහන්සේ සිටියානම් කරන්නේත් ඔය වැඩේමයි” කියමිනි.“ශාක්‍ය - කෝලිය යුද්ධය නතර කිරීමට බුදු රජාණන් වහන්සේ යුද්ධ භූමියට වැඩියා. ධර්මය දේශනා කළා, යුද්ධය නතර වුණා. ජීවිත දහස් ගණනක් බේරුණා...” රේවත හිමියෝ කීහ.ඒ දින කීපයේම මුස්ලිම් මිනිසුන් යැපුණේ රේවත හිමි සැපයූ පිණ්ඩපාත දානයෙනි.1915 මුස්ලිම් සිංහල කෝලාහලය පැතිරෙන්නට ඉඩ දුන් ඉංගිරිසි ආණ්ඩුව ඒ මුවාවෙන් සිංහල ජන නායකයන් දඩයම් කළහ. යාපනේ සිර ගෙදර දී අනගාරික ධර්මපාල තුමාගේ සහෝදර එඩ්මන් හේවාවිතාරණ මහතාත්, ඇල්බට් විජයසේකර මහතාත් මරණයට පත් වූහ. හෙන්රි පේදිරිස් නමැති අභීත සිංහල තරුණයාත්, පොලිස් පරීක්ෂක සමරසිංහ මහතාත් යුද්ධාධිකරණ තීන්දුවක් මඟින් වැලිකඩ බන්ධනාගාරය ඉදිරිපිට දී වෙඩි තබා මරණ ලදහ. පාරේ දී මරා දැමුණු සිංහලයන් ගණන් නැත.මේ සිදුවීම්වලට ධර්මපාල තුමාගේ දේශන සහ ලේඛන ද හේතුවී යයි කී ඉංග්‍රිසි ආණ්ඩුව ඉන්දියාවේ සිටි ධර්මපාල තුමා නිවාස අඩස්සියේ තැබූහ.මේ පුවත් ඇසු රේවත හිමියෝ ධර්මපාල තුමා පිළිබඳ වැඩි සැලකිල්ලක් දක්වන්නට වූහ. ධර්මපාල තුමාගේ බුද්ධගයාව බේරා ගැනීමේ සටනට එක්වූ උන්වහන්සේ සිය සවි පමණින් මුදල් සම්මාදන්කොට ඉන්දියාවට යැවූහ.* * *1917 දෙසැම්බර් 11 වැනි දා මාතර මහා මන්තින්ද පිරිවෙන්පති වාදීභසිංහ බැදිගම ධර්මකීර්ති ශ්‍රී රතනපාලාභිධාන දක්ෂිණ ලංකා ප්‍රධාන සංඝනායක මාහිමිපාණෝ අපවත් වී වදාළහ. බුදු සසුනට එරෙහිව නැගුණු තර්ජන, දුර්මත දුරු කොට බුදු සසුන රැක ගැනීමට කැප වූ මහා පුරුෂයකු, උතුම් සංඝ පීතෘනවරයකු සසුනට, රටට, අහිමි විය. රේවත හිමියෝ මේ පුවත ඇසු සැණින් මහා මන්තින්දයට වැඩියහ. ආදාහන කටයුතු සංවිධානයට එක්වූහ. දකුණු ලක කිසි කලෙක නුදුටු මහා ජන ගංගාවක් එදා මාතරට ගැලුවේය.1915 දී මුස්ලිම් ජනතාව රැක ගැනීමට මුල් වූ නාහිමියන්ට කෘතගුණ සලකන්න මුස්ලිම්වරු දහස් ගණනක් ආදාහන උලෙළට එක් වූහ. ඔවුන්ගේ නිවෙස්වල ද සුදු කොඩි නංවා තිබිණ.* * *බුද්ධගයාව රැක ගැනීමේ අරමුදලට විටින් විට මුදල් සම්මාදම් කොට දුන් රේවත හිමියන්ට අනගාරික ධර්මපාල තුමා දැක ගැනීමේ වුවමනාවක් ඇතිවිය.උන්වහන්සේ තනිවම ඉන්දියාවට වැඩියහ.දඹදිව පූජනීය ස්ථාන වැඳ පුදා ගත් උන්වහන්සේ ඉසිපතනයට ගොස් ධර්මපාල තුමා හමු වූහ.“බැදිගම රතනපාල හිමියන්ගේ ශිෂ්‍යයෙක් දැකීමත් සතුටක්. උන්වහන්සේගේ නිවැරදි ධර්ම ඥානය මා අගය කරනවා. ධර්මය පිළිබඳ දුර්මත දුරුකොට උන්වහන්සේ වාදවල යෙදුණු හැටි මා දන්නවා.”හාමුදුරුවනේ, අපේ මිනිසුන්ගේ ශ්‍රද්ධාව වර්ධනය වන ආකාරයට යමක් කරන්න. ශ්‍රද්ධාව නැති තැන බුද්ධාගමත් නැහැ... ලංකාවට වැඩම කළ පසු ඒ ගැන සිතන්න. වැඩ පටන් ගන්න.”ධර්මපාල තුමාගේ අවවාදය ගරුසරු සහිතව පිළිගත් අප හිමියෝ ඉසිපතනයේ ටික කලක් රැඳී සිට බුරුමයට වැඩියහ.බුරුම ජනතාවට ලංකාවේ භික්ෂුවක දැකීම මහ ම සතුටකි. ඔවුහු බිම දිගා වී රේවත හිමියන්ට වැන්දහ.බුරුමයේ සිද්ධස්ථාන, චෛත්‍ය, ප්‍රතිමා, විහාර වන්දනාවේ යෙදුණු අප හිමියන්ගේ සිතේ එක් සිතිවිල්ලක් පහළ විය.“බුරුම ජනතාව ශ්‍රද්ධාවෙන් ඉපිළෙනවා, මේ මහා දැවැන්ත උස ප්‍රතිමා ඊට එක් හේතුවක් විය හැකියි, බුද්ධ ප්‍රතිමා වහන්සේලා අසල දී බුරුම ජනතාව ශාන්ත නිවී ගිය ඇත්තන් බවට පත්වෙනවා. මමත් කවදාහරි වෙහෙරහේනේ මෙබඳු විශාල ප්‍රතිමා වහන්සේ නමක් ඉදිකරනවා. ධර්මපාල තුමා කීවේ මුලින්ම මිනිසුන්ගේ සිත් ශ්‍රද්ධාවෙන් පුරවන්න ය කියා. මා ලංකාවට ගිය පසු ඒ උතුම් කටයුත්ත පටන් ගන්නවා.”ඉන්පසු උන්වහන්සේ තායිලන්තයේ ද සංචාරය කොට ලංකාවට වැඩම කළහ.වෙහෙරහේනේ මහා බුදු පිළිමයක් ඉදිකිරීමේ අධිෂ්ඨානයෙන් රේවත හිමියන්ගේ සිත පිරී ගියේය.අව්කන මහ බුදු පිළිමය උන්වහන්සේට සිහි විය. අනුරපුර රජ සමයෙන් පසු එබඳු මහ පිළිම ඉදිවී නැත. ඒ පිළිමය අදත් බෞද්ධයා තුළ ශ්‍රද්ධාව උපදවයි. මාත් කී වාරයක් ඒ බුදු පිළිම වහන්සේ ළඟ වැඳ වැටෙන්නට ඇද්ද? මමත් වෙහෙරහේනේ උස බිමේ අසු අට රියන් උස බුදු පිළිමයක් ඉදිකරමි...මේ පිළිබදව උන්වහන්සේ හිතවත් භික්ෂුන් සමඟ කතා කළහ.“ඔබ වහන්සේ සිටින තත්ත්වයේ හැටියට ඒ වගේ විශාල වැඩක් කරන්නේ කොහොම ද?”භික්ෂුන්ගේ බස නිබොරුය. මා ජීවත්වන්නේ පිඬු සිඟා ලබන ආහාරයෙන්, එය භික්ෂු උරුමය. මා සතුව ඇත්තේ සිවුරු කීපයක් සහ පාත්‍රය පමණය. මහා පිළිමයක් ඉදිකිරීමට තරම් වත්කමක් මට නැති බව ඇත්ත, එය සිහිනයක්, නැහැ. මම එය සැබෑ වන සිහිනයක් බවට පත් කරනවා.”උන්වහන්සේ සැලැස්මක් ඇන්දේය.රියන් අසූ අටක බුදු පිළිමයක්!හිමියෝ සතියක්ම පාත්‍රය ගෙන ගම්වල සංචාරය කළහ. අසූ අට රියන් බුදු පිළිමය ඉදිකිරීම පිළිබඳව ගම් වැසියනට කීහ.සත භාගය, සතය බැගින් මිනිස්සු පාත්‍රයට දැමූහ. රුපියල් දහයක පමණ කාසි එක් වූ විට උන්වහන්සේ පන්සලට වැඩම කළහ.පිළිමය ඉදිකරන බිමේ අත්තිවාරම් කැපීමට හිමියෝ ගමේ තරුණයන් කැඳවා ගත්හ. ගල් කැඩීමට, වැලි ගොඩ ගැසීමට උන්වහන්සේ ද එක්වූහ. රුපියල් දහයෙන් සිමෙන්ති මිලට ගත්හ.වැඩ ඇරැඹිණ. අත්තිවාරම බැ‍ඳෙන්නට විය. රුපියල් දහයේ සිමෙන්ති අවසන් වීමට පෙර යළි පාත්‍රය ගෙන රේවත හිමියෝ සම්මාදමේ වැඩියහ.උන්වහන්සේ වෙහෙසෙන අයුරු දුටු කීප දෙනෙක් කවි ලියා, පත්‍රිකා මුද්‍රණය කොට ගම්වල බෙදූහ.වෙහෙරහේනෙ දැන් දැන් බඳින පිළිමෙ රන් රන් කොතැනකවත් නැති විලසින් අසූ අටක් රියනින්, රේවත නම් සමිඳුන් දඹදිව ගොස් ඇවිදින් අසූ අටක් රියනින් පිළිමෙ බඳී රන් රන්බොහෝ දුර බැහැර ගම්වල ද උන්වහන්සේ පාත්‍රය ගෙන සම්මාදමේ ගියහ. කවි කොළ කියවූ මිනිස්සු සත භාගේ, සතේ කාසිවලින් පාත්‍රය පිරවූහ.මේ කාලයේ බුරුමයේ රජ පවුලක කුමාරයෙක් ලංකාවට පැමිණියේය. අප හිමියෝ ඒ කුමාරයා හමු වූහ. අසූ අට රියන් පිළිමයට මුල්ගල තැබීමට එන්නැයි ආරාධනා කළහ.කුමරු පැමිණියේය. මුල් ගල තබා රුපියල් දහසක් (1000/=) පරිත්‍යාග කෙළේය. ඉන් පසු මාතර ප්‍රදේශයේ ප්‍රභුවරු ද රුපියල් පහ, දහය පරිත්‍යාග කරන්නට වූහ.ලංකාවේ විශාලම බුදු පිළිමය, වෙහෙරහේනේ ඉදිවන පුවත පුවත්පත්වල ද පළ විය. මේ නිසා මේ පුණ්‍ය භූමිය නැරැඹීමට ලංකාවේ සිව් දෙසින් ම වන්දනාකාරයෝ පැමිණෙන්නට වූහ. ඔවුහු ද මේ සත්කාර්යයට සම්මාදන් වූහ.ප්‍රතිමාව ඉදිවෙමින් පවතින අතර රේවත හිමියෝ තවත් විශ්වකර්ම වැඩකට අත ගැසූහ.ඒ ප්‍රතිමාවට පහළින් උමඟක් තැනීම සහ එහි බිත්තිවල බුද්ධ චරිතයේ සිදුවීම් සහ ජාතක කතා සිතුවම් කරවීය. ඒ දායකයෝ විශාල පිරිසක් ඒ උමං විහාරය ඉදිකිරීමට සහ බිතු සිතුවම් ඇඳවීමට සම්මාදන් වූහ.ලංකාවේ ප්‍රධාන පෙළේ චිත්‍ර ශිල්පීහු වෙහෙරහේනට පැමිණියහ. ඇම්. සාර්ලිස් මහා චිත්‍ර ශිල්පියා ද ඒ අතර විය. ඔහු සමඟ අප හිමියෝ ගැටුණාහ. මේ නිසා සාර්ලිස් මහතාට එක චිත්‍රයක් පමණක් ඇඳ ගමට යාමට සිදුවිය. රේවත හිමියන්ගේ සිතේ පවතින දෙයයි චිත්‍රයට නැඟිය යුත්තේ. ඒ සිත දැකීමට අසමත් චිත්‍ර ශිල්පීන්ට ඉවත්ව යාමට සිදුවිය.2500 බුද්ධ ජයන්තිය වන විට (1956) අසූ අට රියන් බුදු පිළිමයේ ඉදිකිරීම් අවසන් විය.දකුණු ආසියාවේ විශාලම බුද්ධ ප්‍රතිමාව ලෙස මේ පිළිම වහන්සේ එදා හැඳින්විණ.දකුණු පළාතේ සියලු වන්දනාකරුවන් මෙන්ම දකුණු පළාතට අනෙක් පළාත්වලින් එන වන්දනාකරුවන්ට ද මාතර වෙහෙරහේනේ පූර්වාරාම රජමහා විහාරය වන්දනා කළ යුතු වැදගත් ම ස්ථානයක් විය.එහි වැඩ වෙසෙන අසූ අට රියන් බුදු පිළිමයත්, විසිතුරු බිතු සිතුවම්වලින් යුතු උමං විහාරයත්, ජීවිතයේ එක් වරක් හෝ දැකගත යුතුයි, වැඳ ගත යුතුයි යන හැඟීම බෞද්ධයන් තුළ ඇති විය.මේ උතුම් ශාසන මෙහෙවර ඇගයීමක් වශයෙන් කෝට්ටේ ශ්‍රී සාම ග්‍රී ධර්ම මහා සංඝ සභාව පරවාහැර සිරි රේවත හිමිපාණන්ට දක්ෂිණ ලංකා ප්‍රධාන සංඝනායක පදවිය පුදා ගෞරව දැක්වූයේය.රේවත හිමියන්ගේ ප්‍රධාන ශිෂ්‍යයා වූයේ දවුළුගල සංඝරක්ඛිත හිමියෝය. අනෙක් ශිෂ්‍ය දෙනම නම් කිරම විමලජෝති හිමි සහ මාතර ආනන්ද හිමි ය. අද ජීවමානව වැඩ වෙසෙනුයේ කිරම විමලජෝති හිමි පමණි.රේවත හිමියන්ගේ සහෝදරයා වන පරවාහැර වජිරඥාන හිමියෝ ලෝ පතළ මහා පඬිවරයෙක් විය. එංගලන්තයෙන් ආචාර්ය උපාධිය ලැබු උන්වහන්සේ යුරෝපයේ බුදුදහම ප්‍රචලිත කිරීමට වෙහෙසුණහ. අනගාරික ධර්මපාල තුමා ළඟින් ඇසුරු කළ වජිරඥාන හිමියෝ ඉන්දියාවේ ද ධර්ම ප්‍රචාරක කටයුතුවල යෙදුණහ. එංගලන්තයට බුදුදහම ගෙන යාමට ද මුල් විය.මරදානේ පඨානඝර ආරාමය ඉදිකිරීම සඳහා වජිරඥාන හිමියන්ට ඒ ඉඩම මිලට ගැනීමට රේවත හිමියෝ සිය දායකයා සමඟ එක්ව 1960 දී රුපියල් දහදාහක් පරිත්‍යාග කළහ. ඉඩම මිලට ගැනීමට රුපියල් හැටදාහක් වැය විය. පසුව ඒ ආරාමයේ ධර්ම දූත ආශ්‍රම විද්‍යාලය ද පිහිටුවනු ලැබූහ. ත්‍රිපිටකය සිංහලට නැඟීමේ මහා ශාසනික මෙහෙවර සිදු වූයේ ද ඒ ආරාමයේදීය.1965 දී කෝට්ටේ ශ්‍රී සාම ග්‍රී ධර්ම මහා සංඝ සභාවේ අනුනායක පදවිය රේවත හිමියනට පිරිනැමිණ. එහි දී උන්වහන්සේ පිළිගැනීම සඳහා වෙහෙරහේනේ මහ උලෙළක් පැවැත්විණ.කිරම විමලජෝති හිමියෝ ඒ සඳහා විසිතුරු තොරණක් ඉදිකැර වූහ. ඒ තොරණේ වූ කවිය උලෙළේ ප්‍රධාන අමුත්තා වූ අගමැති ඩඩ්ලි සේනානායක මහතා ඇතුළු විශාල පිරිසකගේ ඇගැයීමට ලක්විය.අප දිය නා දිනු දහම දැනා සතනට නිවනා ගෙන දෙන ලෙසිනා කප තිබෙනා තෙක් මෙපවතිනා බුදු පිළිමෙවනා අසු අට රියනා බැති සිතිනා සිරි රේවතනා සමිඳුන් විසිනා කර වූ සොබනා හරසරිනා පිළිගනිමු මනා මැති ඇමති ගනා සැවොමන් මෙදිනාදිනක් කොළඹ කුරුඳුවත්තෙන් ආ උපාසිකාවක් අසූ අට රියන් පිළිමය දැක නා හිමි හමුවී මෙසේ ඇසුවාය.“මෙපමණ උස බුදුවරු ඉන්නේ කොහේද?”නා හිමි නිහඬව සිය කුටියට වැඩම කළහ. ආපසු ඇය අසලට වැඩම කළේ අඟලක් පමණ උස තබ බුදු පිළිමයක් දෝතින් ගෙන ය.“උපාසක අම්මා, මේ පිළිමය දිහා බලන්න. මෙච්චර උස බුදුවරුත් ඉන්නවා ද?”ඇය ගොළු වූවාය.“එක් එක් අයගේ ශ්‍රද්ධාව හා හැකියාව අනුවයි ප්‍රතිමා නෙළන්නේ, කට තිබුණට කතා කරලා පව් පුරවා ගන්න එපා...”ඇය ඒ මහා බුදුපිළිම වහන්සේට වැඳ සමාව ඉල්ලුවාය.සියලු විහාරාංගවලින් වෙහෙරහේන අංග සම්පූර්ණ කළ ලෝ පතළ මහා පිළිම වහන්සේ නමක් සසුනට උරුම කළ අප නා හිමියෝ එකුන් අසූ වියේ දී රෝගාතුර වූහ.මාතර මන්තින්ද පිරිවෙනේ අධ්‍යාපනය ලබමින් සිටි කිරම විමලජෝති හිමියෝ සිය ආචාර්යපාදයන් වහන්සේ රැක බලා ගනිමින් මාතර රෝහලේ නතර වී සිටියහ.“මිනිසුන්ට ශ්‍රද්ධාව ඇතිවන විධියට වැඩ කරන්න” යි ඉසිපතනයේ දී අනගාරික ධර්මපාල තුමන් කළ ඉල්ලීම පිළිබඳව ගිලන් යහනේ දී ද නා හිමියෝ සිහිපත් කළා.“මා ඔබේ ඉල්ලීම ඉටුකළා...” හිමියෝ ම පිළිතුරු දුන්හ.1967 අගෝන්තු 28 වැනිදා මෙලොවින් සමුගත් ඒ අවසන් මොහොතේ ද උන්වහන්සේ ගේ සිතෙහි බැබළෙන අසූ අට රියන් බුදු පිළිමය වැඩ සිටින්නට ඇත.දෙනගම සිරිවර්ධනඡායාරූපය -ටී. ඩී. සිරිසේන(මහරගම සමූහ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=af13121513</link>
    <topic>කොළඹ නම් ගම් හැදුණු හැටි ගැන සුද්දෙක් පොතක් ලියයි</topic>
    <author>ටිරෝනි වෑවලගේ</author>
    <content>අඹන්වෙල රාළ යනු දහඅටවැනි සියවසේ ලංකාවේ විසූ ධනපතියෙකි. ඔහු සතුව විශාල පොල් වතු විය. කොළඹ පිහිටි මේ පොල්වතුවලින් අක්කර 125ක් 1840දී එවකට සිටි තවත් ධනවතකු වූ චාල්ස් එඩ්වඩ් ලයාඩ් මිලදී ගත්තේ ය. මැණික් සහ කෝපි වෙළෙඳාමෙන් විශාල මුදලක් උපයාගෙන සිටි ලයාඩ් කොළඹ පිහිටි තම වතුයාය බගතලේ ලෙස නම් කළේ ය. බගතලේ යන්න ප්‍රංස වදනකින් බිඳී සිංහලට පැමිණී වචනයක් සේ සැලකෙන අතර එහි අර්ථය ආභරණය යනුයි. පසුව මෙම බගතලේ වතුයාය එවකට සිටි තවත් ධනවතකු වූ ජෙරෝනිස් ද සොයිසා මිල දී ගත්තේ ය. කෝපි, පොල් සහ අරක්කු වෙළෙදාමෙන් සෑහෙන ධනයක් උපයාගෙන සිටි ජෙරෝනිස් තමා මිලදී ගත් වතු යායේ කාමර සීයකින් යුතු නිවෙසක් ඉඳි කළේ ය. කෙසේ වුව ද මේ දැවැන්ත නිවෙසේ වාසය කිරීමට වාසනාව හිමි වූයේ ජෙරෝනිස් ගේ පුතු චාල්ස් හෙන්රි ද සොයිසා ටය.1870 දී ලංකාවේ සංචාරයක නිරත වූ එඩින්බරෝ ආදිපාදවරයාට සහ වික්ටෝරියා රැජනට නවාතැන් සැපයීමට තරම් මූල්‍ය හැකියාවක් සහ සමාජමය පසුබිමක් චාල්ස් හෙන්රි සතු විය. ලංකාවට පැමිණි එංගලන්තයේ අග රැජින කාමර සීයකින් සමන්විත වූ චාල්ස් ගේ නිවෙසේ නවාතැන් ගත්තා ය. ඉතිහාස කතාවලට අනුව ඇය වෙනුවෙන් රත්රන් පිඟන්වල බෝජන පිළිගැන්වීමට මේ ධනවත් ශ්‍රී ලාංකිකයා ට හැකියාව ලැබී ඇත. රැජනගේ සහ ආධිපාදවරයාගේ සංචා‍රයෙන් පසු එය සිහිගන්වනු වස් තම නිවෙසේ නම ආදිපාදවරයාගේ නමින් ඇල්ෆ්‍රඩ් ලෙසින් වෙනස් කිරීමට එහි හිමිකරු චාල්ස් හෙන්රි කටයුතු කර තිබේ. එතැන් සිට මේ දැවැන්ත නිවෙස ප්‍රසිද්ධ වී ඇත්තේ ඇල්ෆ්‍රඩ් හවුස් යන නමිනි. පසුව චාල්ස් හෙන්රි සොයිසාගේ දරු කැළ අතර මේ ඉඩකඩම් බෙදී ගිය බැවින් බගතලේ වතු යාය ද කැබලි වී තිබේ. එයින් ලක්ෂ්මි ගිරි සහ රෙජිනා නමින් වෙන්වූ ඉඩම්වල වර්තමානයේ කොළඹ විශ්වවිද්‍යාලයේ කොටසක් ඉදි වී තිබේ.ඇල්‍ෆ්‍රඩ් හවුස් හි උද්‍යානය කොටස් දෙකකට වෙන් කරමින් 1922 දී ඩුප්ලිකේෂන් පාර ඉදිකෙරුණු අතර එය අතීතයේ සිටම ගාලු පාරේ මාර්ග තදබදයට විසඳුමක් ලෙසින් භාවිත කර තිබේ. පසුව ක්‍රමක්‍රමයෙන් සෙසු අතුරු මාර්ග ද බිහි කෙරුණූ අතර ඇල්ෆ්‍රඩ් හවුස් උද්‍යාන‍ය හරහා වැටී තිබුණූ බැවින් ඇල්ෆ්‍රඩ් හවුස් යන නාමය ඒ සෑම අතුරු මාර්ගයකටමද හිමි වී තිබේ.ක්‍රමයෙන් ගරා වැටුණු මහා මන්දිරය අවසානයේ 1980 දී සම්පූර්ණයෙන් කඩා බිඳ දමා තිබේ. එහෙත් තවමත් ඇල්ෆ්‍රඩ් හවුස් යන නාමය අදාළ ප්‍රදේශයේ ජීවමාන ය. ඇල්ෆ්‍රඩ් හවුස් ගාඩ්න්ස්, ඇල්ෆ්‍රඩ් හවුස් ඇවනියු, ඇල්ෆ්‍රඩ් හවුස් පාර සහ ඇල්ෆ්‍රඩ් පෙදෙස ඒ සඳහා තවමත් උදාහරණ සපයන බව ජෙෆ් එල්ස් කියයි. ඒ පසුගිය වසරේදී ඔහු විසින් රචිත කලම්බු ජම්බෝ නම් කෘතියෙනි.කොළඹ මාර්ග සහ අතුරු මාර්ගවල නම්වල අර්ථ ගැන මේ තරම් කරදර වූ ජෙෆ් එල්ස් ශ්‍රී ලාංකිකයකු වන්නේ නැත. ඔහු උපතින් ඉංග්‍රිසී ජාතිකයෙකි. මීට වසර පහකට පෙර ඔහු ලංකාවට පැමිණෙන්නේ කොළඹ බ්‍රිතාන්‍ය කවුන්සලයේ ඉංග්‍රීසි ගුරුවරයකු වශයෙනි. ඒ සිය පවුලද සමගිනි. එවකට ඔහුගේ පුත් ටෝබි සිටින්නේ අකුරෙන් අකුර ගැට ගසමින් කියවීමට ඉගෙන ගන්නා අවදියේ ය. පියා සමග කොළඹ මාර්ගවල ගමන් ගන්නා පුංචි ටෝබි මාර්ගවල නම් තතනමින් කියවන්නට උත්සාහ දරන්නේ ය. ඒ උච්චාරණයන් සමගින් ජෙෆ් ගේ සිතට නැඟෙන්නේ මේ නම් විවිධ භාෂාවන්ගේ සම්මිශ්‍රණයක් ලෙසින් සැදී ඇති බවයි. බ්‍රිතාන්‍ය කවුන්සලයේ රැකියාවට අමතරව කොළඹ මාර්ගවල නම්වල අර්ථ සෙවීමට ජෙෆ් තම කාලය වැය කිරීම අරඹන්නේ ඒ සමගිනි. වසර පහක් පුරා ඔහු දැරූ වෑයමේ ප්‍රතිඵලය වන්නේ ‍කලම්බු ජම්බෝ කෘතියයි. එහි කොළඹ මාර්ග සහ අතුරු මාර්ග නම් දහසකට වඩා සඳහන්වන නමුදු ජෙෆ් එල්ස් පවසන්නේ මෙය තවමත් නිමක් නොදුටු ගවේශනයක් බවයි.ගාලු මුවදොර එදා...කොළඹ මාර්ග මෙන්ම ප්‍රදේශ කිහිපයක නම්වල අර්ථ ද ගෙන එන කලම්බු ජම්බෝ විටෙක රසවත් කතා පාඨකයා වෙත ගෙන එන්නේය.කොල්ලුපිටිය යන නාමය එයට ලැබෙන්නේ දෙවැනි රාජසිංහ රජුගේ පුරාවෘත්තයක් ද සමඟිනි. දෙවැනි රාජසිංහ රජු බලයෙන් පහ කර ඔහුගේ දොළොස් හැවිරිදි පුත්‍රයා රජකරවීමට සිංහල නිලමේවරු තුන්දෙනෙක් කරන කුමන්ත්‍රණය අවසන් වන්නේ ඉන් දෙදෙනක් හිස් ගැසුම් කෑමත් සමගිනි. පණ බේරා ගැනීමට ලන්දේසි පාලන බල ප්‍රදේශවලට පලා යන තුන්වැනියා හෙවත් අඹන්වෙල රාළට ලන්දේසීන්ගෙන් හොඳ සැලකිලි ලැබෙන්නේ ය. ඔවුන් මුහුදට ආසන්න සරුසාර බිම් කොටසක් එහි මුල් හිමිකරුවන්ගෙන් කොල්ලකාගෙන එය අඹන්වෙල රාළට ලබා දුන්නේ ය. අඹන්වෙල රාළ එහි පොල් වගා කරමින් සැපවත් ජීවිතයක් ගෙවූයේය. එහෙත් කොල්ල කා ගත් පිටිය යන නම දිගින් දිගටම මේ ප්‍රදේශයට ව්‍යවහාර කිරීමට ගම්මු කටයුතු කළහ. කොල්ලුපිටිය බිහි වන්නේ ඒ අයුරිනි. ජෙෆ් එල්ස් මීට සාක්ෂී ලෙස පෙන්වා දෙන්නේ අතීතයේ කොල්ලුපිටිය ආරම්භ වූ ප්‍රදේශය ලෙසින් පැවති වර්තමානයේ ශාන්ත මිචෙල් දේවස්ථෘනය පිහිටා ඇති ප්‍රදේශය වර්තමානයේ දීද පොල්වත්ත ලෙසින් හැඳින්වෙන බවයි.බම්බලපිටිය ලෙසින් හැඳින්වෙන ප්‍රදේශයේ එදා විශාල ජම්බෝල ගසක් තිබූ බවට සාක්ෂී ඇතැයි කතුවරයා පවසයි. ජම්බෝල යන වදන පෘතුගීසි හෝ ලන්දේසි බසින් බිඳී එන්නට ඇතැයි සැක කරන ඔහු පෙන්වා දෙන්නේ ජම්බෝල යන්නට භාවිත කරන දෙමළ වචනය පම්පාලිමාසු නම් වන බවයි. ඒ අනුව ජම්බෝල ගසක් පැවති පිටිය බම්බලපිටිය බවට පත් වී තිබේ.ජෙෆ් එල්ස්ට අනුව හැව්ලොක් ටවුන් ප්‍රදේශයට ඒ නම ලැබී ඇත්තේ 1890 සිට 1895 දක්වා ලංකාවේ බ්‍රිතාන්‍ය ආණ්ඩුකාරයා ලෙසින් ක්‍රියා කළ ආතර් එලිබෑන්ක් හැව්ලොක් ට කරන ගෞරවයක් වශයෙනි. මේ ලෙස පැරණි ආණ්ඩුකාරවරුන්ගේ, ආගමික පූජකවරුන්ගේ , ධනවතුන්ගේ, කාන්තාවන්ගේ නම් වලින් නම් ලබා ඇති කොළඹ මාර්ග සංඛ්‍යාව අති විශාලය. මේ නම් අදටද වෙනස් වෙමින් අලුත් නම් ද එක් වෙමින් තිබේ. මුහුද දක්වා වැලිවලින් පිරී ගිය වත්ත වැල්ලවත්ත වූ බවද කතුවරයා පෙන්වා දෙයි.ලංකාවේ ඕලන්ද ආණ්ඩුකාරයා ලෙසින් 1765 සිට 1785 දක්වා කටයුතු කළ විලියම් ඉමාම් ෆල්ක් සමුද්‍රාසන්න ප්‍රදේශවලද කුරුඳු වගා කිරීම සම්බන්ධව පර්යේෂණ පැවැත්වූයේ ය.ඩෑම් ස්ට්‍රීට් 1890 දී...එහි ප්‍රතිඵලය වූයේ මෙතෙක් කල් වනාන්තර ප්‍රදේශවල පමණක් දක්නට ලැබුණු කුරුඳු සාර්ථක වගාවක් ලෙසින් කොළඹ ප්‍රදේශයේ සැතපුම් දොළහක් පුරා පැතිර යාමයි. එය මරදාන සිය හැව්ලොක් ටවුන් සහ වර්තමානයේ කොළඹ හත ප්‍රදේශය පුරා පැතිර තිබූ බව කතුවරයා පවසයි. මෙලෙස කුරුඳු වගා කළ වත්ත කුරුඳු වත්ත වූ අතර ඉංග්‍රීසි බසින් ද එය සිනමන් ගාඩ්න් වී තිබේ. දෙමටගොඩ යන නාමය සෑදුණු අන්දම සම්බන්ධව ද පුරාවෘත්ත කිහිපයකි.අතීතයේ දී මේ ප්‍රදේශයේ දෙමට ගස් විශාල වශයෙන් පැවතීම හේතුවෙන් මේ නම බිහි වූ බව එක් අතකින් කියැවෙන අතර තවත් අදහසක් වන්නේ පෘතුගිසි වචනයක් සහ සිංහල වචනයක් එක් වීමෙන් දෙමට‍ගොඩ සෑදී ඇති බවයි. 'දෙ මට' යන පෘතුගීසි වචනයේ අර්ථය වන්නේ වනාන්තරය යන්නයි. ගොඩ යනු සිංහල භාෂාවේදී ගම යන අර්ථය ලබා දේ. ඒ අනුව ජෙෆ් එල්ස් පවසන්නේ දෙමටගොඩ අතීතයේදී මහා වනාන්තරයක් ව පැවති බැවින් මේ නම ව්‍යවහාර වීම ඇරඹෙන්නට ඇති බවයි.මරදාන යන නමේ උපතට සිංහල සහ දෙමළ භාෂා මුල්කරගත් වෘත්තාන්ත දෙකකි. දෙමළ බසින් 'මරම්' යනුවෙන් 'ගස්' අර්ථ ගැන්වේ. 'දානම්' යනු පෙදෙසයි. ඒ අනුව මරදාන යනු ගස් සහිත පෙදෙස වැනි අර්ථයක් දෙමළ බසින් සපයන වදනක් වේ. සිංහලයේ දී මරදාන යනු 'වැලි සහිත බිම' යනුයි. මේ වැලි සහිත බි‍මේ ප්‍රථම කුරුඳු ගස රෝපණය කෙරුණු අතර එතැන් සිට කොළඹ ප්‍රදේශයේ කුරුඳු වගාව පැතිර ගිය බවට ද පුරාතවෘත්ත කලම්බු ජම්බෝ ලේඛකයා සපයයි.කොළඹ අධිකරණ සංකීර්ණය පිහිටා ඇති හල්ෆ්ට්ස්ඩෝර්ප් ප්‍රදේශයට ඒ නම ලැබීම සම්බන්ධව ඇත්තේ ද රසවත් කතාවකි. ජෙරාඩ් හල්ෆ් යනු ලන්දේසි ජනරාල්වරයෙකි. ඔහු සිංහලේ දෙවැනි රාජසිංහ රජු සමග මනා මිත්‍රත්වයක් පවත්වා ගැනීමට සමත් වූයේ ය. රජුගේ ද සහය ඇතිව පෘතුගීසීන් ලංකාවෙන් පන්නා දැමීමට හල්ෆ් සමත් වුවද ජයග්‍රහණය වාර්තා කිරීමට පෙර දිනයේදී ඔහු පෘතුගීසීන් අතින් මැරුම් කෑවේ ය. ඔහුගේ නිවෙස පිහිටිප්‍රදේශය ලන්දේසි පාලනය යටතේ සංරක්ෂණය කෙරුණූ අතර එය හල්ෆ්ට්ස්ඩෝර්ප් යනුවෙන් නම් කර තිබේ. පසුව බ්‍රිතාන්‍ය පාලනය යටතේ කොටුව ප්‍රදේශයේ පිහිටි වෙළෙඳ සැල් මෙම ප්‍රදේශයට ගෙන ඒමට කටයුතු කළ බැවින් 'අලුත් කඩේ' යන නාමය බිහිව ක්‍රමයෙන් ප්‍රචලිත වී තිබේ.මීට අමතරව ජෙෆ් එල්ස් කොළඹ නගරයේ ප්‍රධාන මාර්ග සහ අතුරු මාර්ග රැසකට නම් හිමිවීම සම්බන්ධව රස කතා ඉදිරිපත් කරන්නේ ය. බයිබලය සිංහලට පරිවර්තනය කළ ඇන්ඩෲ ආමර් දේවගැතිවරයාගේ නමින් ආමර් වීදීය නම් ලැබූ අතර කොළඹ නගරයේ සියලු මාර්ග ඉදිකිරීමට ප්‍රධාන ආදර්ශකය‍ ලෙස යොදා ගත් බැවින් බේස්ලයින් මාර්ගයට ඒ නම හිමි වී තිබේ.අතීතයේ බ්ලූමැන්ඩල් ප්‍රදේශය මල් යායක් ව පැවතී ඇත. බ්ලූ මැන්ඩල් යන ලන්දේසි වදනේ අර්ථය වන්නේ මල් යාය යන්නයි. මල් යායක්ව පැවත බ්ලූමැන්ඩල් යන නම එදා හිමිකරගත් මේ ප්‍රදේශය අද කුණු කන්දක් ‍හේතුවෙන් ජනප්‍රිය වී තිබීම දෛවයේ සරදමක් වැනිය. බ්‍රිතාන්‍ය රජයේ ඒජන්තවරයකු වූ චාල්ස් ආර් බුලර් ගේ නමින් නම් කෙ‍රුණු බුලර්ස් පාර බෞද්ධාලෝක මාවත යනුවෙන් ද පසුකාලීනව නම් ලබා තිබේ. මේ නම් දෙකම වර්තමානයේ දී ද එකසේ භාවිතා කෙරෙන බැවින් යම් යම් ගැටලු සහගත අවස්ථා වේ.හැව්ලොක් ටවුන් ප්‍රදේශයේ ඇති චිත්‍රා ලේන් හෙවත් චිත්‍රා මාවතට ඒ නම හිමි වීම සම්බන්ධව මත කිහිපයක් කතුවරයා ගෙන හැර දක්වයි. උන්මාද චිත්‍රා සිහිගන්වමින් ඒ නම ලැබෙන්නට ඇති බව පවසන කතුවරයා යළිත් පවසන්නේ ඩී.එස් සේනානායක මහතාගේ මරණය හේතුව හෘදයාබාධයක් බවත් එය වැළඳුනු අවස්ථාවේදී ඔහු පොලිස් වෙළඹක පිට නැඟ සිටි බවත් ඒ වෙළඹ ගේ නම චිත්‍රා බවත් සඳහන් කරයි. ඒ හේතුවෙන් මේ මාවතට චිත්‍රා යන නම ලැබෙන්නට ඇතැයි කතුවරයා සැක පහළ කරයි. අලුත් කඩේ ප්‍රදේශයේ ඇති ඩෑම් ස්ට්‍රීට් යනු ප්‍රසිද්ධ පාරකි. බැලූ බැල්මට එය ඉංග්‍රීසි වචනයක් සේ පෙනෙන නමුදු කතුවරයා පවසන්නේ දම් ගස්වලින් පිරී පැවති ප්‍රදේශය 'දම් ගස් යාය' නම් වූ බවත් යුරෝපීයයෝ එය වෘවහාරයේ පහසුව වෙනුවෙන් 'දම් ස්ට්‍රීට්' බවට පත් කර ගත් බවයි. වර්තමා‍නයේ ඩෑම් ස්ට්‍රීට් වී ඇත්තේ එයයි.බම්බලපිටියේ ඩි වෝස් ලේන් ද නම හේතුවෙන් ප්‍රසිද්ධියට පත් වූ පාරකි. එම නම දික්කසාදය හඳුන්වන ඉංග්‍රීසි වදන ලෙසින් බොහෝ දෙනා අර්ථ ගැන්වූ වද සැබවින්ම ඩි වෝස් යනු ලන්දේසි ජාතිකයෙකු ගේ නමකි. 1673 දී ලංකාවට පැමිණී ඔහු ඔලිවර් ඩි වෝස් නම් වේ. අධීකරණයේදී නීති උපදෙස් ලබා දීම සම්බන්ධව ප්‍රසිද්ධියට පත් වූ ඔහු සිහිකැඳවීම පිණීස ඩි වෝස් ලේන් නම් කර තිබේ.ජෙෆ් එල්ස් පවසන්නේ කොළඹ නගරයේ නම් බිහිවීමේදී අරාබි, ඕලන්ද, ඉංග්‍රීසි, පාලි,පෘතුගීසි, සංස්කෘත, රුසියානු , සිංහල සහ දෙමළ භාෂා එකට සම්මිශ්‍රණය වී ඇති බවයි. කෙසේ වුව ද විදේශිකයකු ලෙසින් වෙනත් රටක අගනගරයේ මංමාවත්වල නම් සොයමින් ඒවායේ අර්ථ සොයමින් ජෙෆ් එල්ස් ලබා ඇති අත්දැකීම් සුළු පටු නොවේ. එමෙන්ම ඔහුගේ කෘතිය ලාංකිකයන් ලෙසින් අපට ද ඉතා වැදගත් ය. මේ වන විට ඔහු ප්‍රංසයේ පැරිස් නුවර මාර්ගවල නාමාර්ථ සොයමින් තවත් කෘතියක් සම්පාදනය කිරීමට‍ වෙහෙසෙන බව සඳහන් ය.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=af13121514</link>
    <topic>සත දහයේ විශ්ව විද්‍යාලය</topic>
    <author>පරණ පත්තර මිටි ඇවිස්සුවේ - නුවන් ගන්කන්ද</author>
    <content>ඉකුත් සියවසේ තිහේ දශකය ආරම්භයේ ලේක්හවුස් ආයතනයෙන් එළිදැක්වූ “සිළුමිණ” පුවත්පත එතැන් පටන් මෙරට සමාජ, දේශපාලනික, ආර්ථික හා සංස්කෘතික ගමන් මගට බලපෑ තීරණාත්මක සාධකයක් බවට පත්විය.ජන සන්නිවේදන ක්ෂේත්‍රය ප්‍රාථමික තත්ත්වයක තිබූ එදා සිංහල පාඨකයාට ප්‍රවෘත්ති පමණක් නොව විවිධ විෂයයන් පිළිබඳ දැනුම ලැබුණු ප්‍රමුඛතම මාධ්‍යය වූයේ සිළුමිණ පුවත්පතයි. “සත දහයේ විශ්ව විද්‍යාලය” නමින් සිළුමිණ පුවත්පත ජනතාව හැඳින්වූයේ එබැවිනි. ඉකුත් දශක අට පුරා “සිළුමිණ” ඒ ඒ යුගවල කාලීන සිදුවීම් වාර්තා කරන අතරේ පාඨකයාට ශාස්ත්‍රීය දැනුම ද ලබා දුන්නේ විවිධ දේශපාලන තත්ත්වයන් සමඟ ද ගැටෙමිනි.ඉකුත් දශක අට පුරා සිළුමිණ පුවත්පත සතිපතා කාණ්ඩ හාර දහසකට වඩා ප්‍රකාශයට පත් කර ඇත. මේ පත්තර ගොඩ තුළ සැඟවී ඇති අදටත් වටිනා තොරතුරු මෙන්ම එදා මෙරට සිටි විශිෂ්ට ලේඛකයින්ගේ ලිපි බොහෝය. “සත දහයේ විශ්ව විද්‍යාලය” පිටුවෙහි අරමුණ පැරැණි පුවත්පත්වල තිබෙන අදටත් වටිනා ලිපි මෙන්ම එම පුවත්පත්වල අපූර්වත්වය වත්මන් පාඨකයාට ලබාදීමය.ජාතික වීරවර ඊ. ඩබ්ලිව්. පෙරේරා මැතිඳුන්ගෙන් සිළුමිණට විශේෂ ලිපියක්මෙම ලිපිය පළවූයේ 1932. 08. 07 දා ය. මෙය බ්‍රිතාන්‍යයෙන් ශ්‍රී ලංකාව නිදහස ලබා ගැනීමේ අවශ්‍යතාව පැහැදිලි කරමින් නිදහස් සටනේ පතාක යෝධයකු වන ඊ. ඩබ්ලිව්. පෙරේරා මැතිඳුන් සිළුමිණට සැපයූ විශේෂ ලිපියකි.සෑම දෙශයකට ම එය පාලනයට සුදුසු වූ ආණ්ඩුවක් ලැබෙන බව සත්‍යයකි. කිසිවෙකු විසින් ඒ බව බොරුකළ නොහේ. අප ජාති ‍හිතෛෂි නරවිරයන්ද රණ ශූරයන් හා වෙනත් වීර මුතුන් මිත්තන්ද තමන්ගේ උත්තම රුධිරය පූජාකොට අවුරුදු තුන්සියයක් තිස්සේ සමභූමියේදිත් එහිදී දුෂ්කර වූ විට කඳුකරදිත් ප්‍රතිකාල් ලන්දෙශි හා ඉංග්‍රිසි යන බලවත් ජාතීන් තිදෙනෙකුගෙන් ආරක්ෂා කරදීත් ලංකාමාතාවගේ මහඟු නිදහස අපගේ අසමගිය, ද්‍රොහිත්වය හා ආත්මාර්ථ කාමිත්වය නිසා නැතිවිය. ශ්‍රී වික්‍රම රාජසිංහ රජු සිර භාරයට ගැනීමෙන් පසු 1815 මාර්තු 2 වෙනිදා උඩරට රාජ්‍යය බ්‍රිතාන්‍යයට භාර කරන ලදී.නිදහස නැතිකර ගැණීමඅවුරුදු 2357 ක් තිස්සේ අවිච්ජින්නව පැවැති සිංහල නිදහස මෙදින නැත්තටම නැති වූ බව හා වතුකාරයෝද ලාංකිකයන්ට තවත් බලය දීමට විරුධව ආණ්ඩුවේ වියදම සඳහා රට වැසියාගෙන් රැස්කරන ලද මුදල් පාලනය කිරීමට හා ව්‍යවස්ථා පැනවීමට අපට කලින් ලැබුණු බලය නැවත පැහැර ගැනීමටද කුමන්ත්‍රණ කරන්නට වූහ. සර් හියු ක්ලිපර්ඩ් ආණ්ඩුකාරතුමාගේ රහස් සන්දෙශයක් නිසා මේ අවස්ථායෙහි ඩොනමෝර් කොමිෂන් සභාව එවන ලදී.රහස් සාක්කිඇතැම් ලාංකික නිලධාරින්ගේ ද අදහස් පරිදි ඉංග්‍රීසි නිලධාරීන් දුන් රහස් සාක්ෂ්‍ය අනුව පිළියෙළ කරන ලද ඩොනමෝර් කොමිෂන් සභාවේ වාර්තාව “ලාංකිකයනට නිදහස් ආණ්ඩු ක්‍රමයක් හා ඒකාන්ත වගකීම” දෙන බව අඟවතත් රටවැසියා බලවත් උත්සාහය යෙදී මෙන් කලින් තහවුරු කරගත් අයිතිවාසිකම් ද නැවත පැහැර ගනී. 1915 දී ජාතිය බලවත් වේදනාවට හා දුකට පත්වූ කාලයේ සිට නිදහස සඳහා ප්‍රමුඛව සටන කළ ජන නායකයෝ මේ උපාය දුටහ. ඔවුහු ආණ්ඩුක්‍රමය සංශොධනය කරවා ගැනීමට මහා සභා පැවැත්වූහ. සංශොධනය නොකරන‍්නේ නම් එය ප්‍රතික්ෂේප කරම්හයි ඔවුහු හඬ නැඟූහ.කරණම් ගැසීම1928 දී ව්‍යවස්ථායක මන්ත්‍රණ සභාව එකහඬින්ම වාගේ මේ ඉල්ලීම අනුමත කෙළේය. නමුත් 1929 දී යටත් විදෙශභාර මහලේකම් වන පාස් පිල්ඩ් සාමි සංශොධන පිළිබඳ එක ඉල්ලීමකටවත් කන්නොදී “ව්‍යවස්ථායක මන්ත්‍රණ සභාව විශේෂ කොමිෂන් සභාවේ යෝජනාවලට විරුධවන්නී නම් ඒ ගැන වැඩිදුරටත් කල්පනා කළ යුතුයයි ද මෙම මන්ත්‍රණ සභාව විසුරුවා හැර මෙකල කරුණු පවත්නා තත්ත්වය අනුවම අලුත් මන්ත්‍රණ සභාවක් පත්කරන්නයි ප්‍රකාශයට පත් කරන ලදි.නිදහස නැතිකර ගැණීම“අවුරුදු 2357 ක් තිස්සේ අවිච්ඡින්නව පැවැති සිංහල නිදහස මෙදින නැත්තටම නැතිවූ බව කිය හැකිය” යි නයිටන් නම් ඉංග්‍රීසි ඉතිහාසඥයා පවසයි.1815 දී බ්‍රිතාන්‍ය නිලධාරින් හා සිංහල නිලමවරුන්ගේත් මහාජනයාගේත් නියෝජිතයන් විසින් අත්සන් තබා ඇතිකරගත් ගිවිසුම යම් යම් මාර්ගවලින් කඩ කිරීම නිසාද වෙනත් දුක්ගැනවිලි නිසාද උඩරට වාසීහු උදහස්ව කැරළි ගැසූහ. චාල්ස් මාර්ෂල් නම් ඉංග්‍රීසි ඉතිහාසඥයාගේ විස්තරය පරිදි මේ කැරැල්ල ක්‍රෑරතර ලෙස මැඩ පවත්වන ලදී, ඉංග්‍රීසි සමුදාවේ නිලධාරියෙක්වූ මාර්ෂල් මේ ක්‍රෑර ක්‍රියා සියැසින් දුටුයේය.එක් අවස්ථාවක ජාතික අප්‍රසන්නය. කොපමණ බලවත් වීද යතහොත් ඉංග්‍රීසිහු අප රට අත්හැර යන්නට පවා සිතූහ.ලාංකිකයනගේ බොහෝ ඉල්ලීම් නිසා ලංකාවේ තත්ව්ය පරීක්ෂා කිරීමට ජාතික කොමිෂන් සභාවක් පත්කරන ලදී. සභාවේ උවදෙස් පරිදි සිංහල රජුන් කල මෙන් උඩපාත දෙරට එක්සත් කොට 1833 දී විධායක මන්ත්‍රණ සභාව හා ව්‍යවස්ථායක සභාවක් දෙන ලද්දේය. මේ සභාවලට ආණ්ඩුව ජාති වශයෙන් මන්ත්‍රීන් තේරුවේය. ඔවුහු මහාජනයා විසින් නොතෝරන ලදහ.ස්වරාජ්‍යයේ පදනම1910 දක්වා කරුණු මෙසේ පැවැත්තේය. ලංකාවේදී හා එංගලන්තයේදී දැරූ බලවත් ප්‍රයන්නයන්ගෙන් පසු එම අවුරුද්දේ ස්වරාජ්‍යයේ පදනම වන ඡන්ද බලය ලබා ගන්නා ලදි 1921 දී හා 1924 දී ව්‍යවස්ථායක මන්ත්‍රණ සභාව ඇතුළේදිත් ඉන් පිටතදිත් කළ ඉල්ලීම් හා උද්ඝෝෂණ නිසා මහාජන නියෝජිතයන්ට ආණ්ඩුවේ නිලධාරින්ට හා ආණ්ඩුව විසින් පත්කරන ලදී. මන්ත්‍රීන්ට ලැබුණු ආසනවලට වැඩි ආසන ගණනක් ලැබුණේය. එකල මුදල් පාලනය කිරීමේ බලය අපට තිබුණා. නමුත් විධායක බලය යුරෝපීය නිලධාරින්ට හිමිවිය. මේ බලය ලබා ගැනීමට ලංකාවේ ජන නායකයෝද, වැඩදායක ප්‍රවෘත්ති පත්‍රද සමිති සමාගම්ද අවුරුදු ගණනක් යන්ත දැරූහ. නමුත් ආණ්ඩුවේ නිලධාරිහුද යුරෝපීය වෙළෙඳුන් නම් ඒ ගැන වැඩිදුරටත් කල්පනා කළ යුතුයයිද මෙම මන්ත්‍රණ සභාව විසුරුවා හැර මෙ කල කරුණු පවත්නා තත්ත්වය අනුවම අලුත් මන්ත්‍රණ සභාවක් පත්කරන්නට වේයයිද කීවිට “මේ අපූරු ආණ්ඩු ක්‍රමයට විරුද්ධව එංගලන්තයේද හා ලංකාවේදී හඬ නැගූද සටන් කළාවූද භටයෝම වැසියාගෙන් ලක්ෂ ගණන් මුදල් වියදම් වන ‘පින්පඩි’ ක්‍රමයක් හා කාරක සභා ක්‍රමයක් ඇත්තාවූද ව්‍යවස්ථාදායක බලය ශිමා කරන්නාවූද රාජ්‍ය නිලධාරීන් තිදෙනෙකුගේ හා සෛවරී ආණ්ඩුකාරයෙකුගේ ආණ්ඩුවක් නිසා විභෙදවූද අලුත් ආණ්ඩු ක්‍රමය වැළඳගත්හ.ආණ්ඩුවේ මායාවක්මහා ජනයා කෙරේ බල පවත්වන මිනිසෙකු තම පක්ෂයට ඇද ගන්නට ඕනෑවූ විට ආණ්ඩුව ඔහු වැළඳ ගන්නා බව පාස්පීල්ඩ් සාමි කියයි. බෙන්ජමින් ඩිස්රෙයලි, ජෝසප් චැම්බර්ලේන් හා රැම්සේ මැක්ඩොනල්ඩ් යන පුරුෂයෝ ආණ්ඩුව විසින් මෙසේ වැළඳගන්නා ලද්දාහු‍ වෙත්.ඩොනමෝර් ආණ්ඩුක්‍රමය පිළිගැනීම නිසා අප විසින් පෙර භුක්ති විඳින ලද අයිතිවාසිකම් නැතිවිය, මේ ආණ්ඩුව ක්‍රියාවෙහි යෙදවී‍මේ හා විශාල පඩිලබන නිලධාරීනගෙන් යුක්ත දෙපාර්තමේන්තු පැවැත්වී‍ෙම් වියදම ලබා ගැනීම සඳහා ආදායම් බද්දක් පනවන්නට විය, අස්වන සේවකයන්ට පින්පඩි වශයෙන් රුපියල් ලක්ෂ ගණන් ගෙවන්නට විය. මේ ඔක්කොම දහස් ගණන් ජනයා කුසගින්නේ තැවෙන කලකය. ආණ්ඩුව රුපියල් හතළිස් ලක්ෂයකටත් වැඩියෙන් ලබා ගැනීම සඳහා හාල්වලින් අලුත් තීරු බද්දක් අය කිරීමට ඉටා සිටින බවද විශ්වාස කටයුතු මාර්ගවලින් දැනගන්ට තිබේ. ඇමතිවරයන් හා මන්ත්‍රීවරු මෙහිදී කිසිවක් කිරීමෙහි අපොහොසත් වෙත්. ඩොනමෝර් ආණ්ඩුක්‍රමය අනුව හිතුවක් කිරීමේ බලය ආණ්ඩුකාර තුමාට තිබෙන බැවින් ඔවුහු සම්පූර්ණයෙන්ම දුර්වලයහ. ඔවුහු යක්ෂ බන්ධනය කරගත් මිනිස්සු වැන්නහ.අයිතිවාසිකම් ලබා ගැනීමලංකා මාතාව නිදහස් කර ගැනීම සඳහා පළමුකොටම අපගේ නැතිවූ අයිතිවාසිකම් ලබාගත යුතුය.වගකීමේ ආණ්ඩුවකට බාධක කාරක සභා ක්‍රමය සමඟ ඩොනොමෝර් ආණ්ඩුව පුළුවන් ඉක්මණින් නැතිකළ යුතුයි. මෙය කළ හැක්කේ සමගිවූ බලවත් මහජන මතයකින්, ප්‍රවෘත්තිවලින්, ප්‍රසිද්ධ කථාවලින් හා මහා ව්‍යාපාරයකින් පමණකි. වැඩදායක සිංහල හා ඉංග්‍රීසි ප්‍රවෘත්ති පත්‍රයෝ බලවතුන්ට හෝ ධනවතුන්ට පක්ෂ නොව හැමකල්හි ලංකාමාතාව නිදහස් කරගැනීම සඳහා උත්තුංග ලෙස තම යුතුකම සිදුකළහ.රන්කඩුවනිදහස ලබාගත හැක්කේ මහා ජන මතය හා උද්ඝෝෂණය නමැති රන්කඩුවෙන් පමණකි. මා රාජ්‍ය මන්ත්‍රණ සභාවේදී ඉදිරිපත් කළ ප්‍රතිසංස්කරණ යෝජනා හයක් ස්ථිර වූයේ මහාජන මතයේ බලයෙනි විරුද්ධ පක්ෂය දැක්වූ කරුණු අනුවම 7 වෙනි යෝජනාවද ස්ථිර විය යුතුව තිබුණේය. තමන් කාරක මණ්ඩල ක්‍රමයද තව ටිකක් කල් අත්හදා බලන්නට අදහස් කරන බව ඔවුහු පැවසූහ.සමස්ත ලංකා ජාතික සභාවක් ආරම්භ කිරීම වනාහි ස්වරාජ්‍යයේ ගමනාරම්භ කිරීමකි. ලංකාවාසීහු මේ සභාවේ අදහස සිදුකර ගැනීම මුළු ශක්තියෙන් උපකාර වියයුත්තාහ. මාර්ගයෝ අපගේ සමගිවූ මහාජන තය ලංකාණ්ඩුව - බලය පැහැරගෙන සිටින නියම ආණ්ඩුව කෙරේත් යටත් විදේශභාර මහා ලේකම්තුමා කෙරේත් බල පවත්වන්නේමය.අපි පුබුදිමු! නැගිටිමු!මන්ත්‍රණ සභා සංශෝධනයකින් අපට කවර වැඩක්වේදැයි? සමහරු අසති. මේ වනාහි අදූරදර්ශීන්ගේ ප්‍රශ්නයෙකි. ලක්මවට නිදහස ලබා දීමට නම් ලක්මවගේ දරුවන් අඳුරෙන් ඈත්කොට විද්‍යාලෝකයට ගත යුතුය. අපගේ මේ පෙම්බර මාතෘභූමිය මැලේරියා, කොකුපණ හා පාණ්ඩු යන රෝගවල ශාපයෙන් මුදාගත යුතුය.කුඹුරට බසිමුවී වවා ගොවිකම දියුණු කළ යුතුය. දිය සුළභ කළ යුතුය. ස්වදේශ කර්මාන්තවලට රුකුල් දිය යුතුය. ලංකා භූමි නිරෝගී භාවයෙන් බබලන ළදරුවන්ගේ සුරපුරක් කළ යුතුය. මහාජන සේවය වඩා විශාල කළ යුතුය.මේ සියල්ල සිදුකිරීමට ආණ්ඩු යන්ත්‍රය අප විසින්ම එක්විය යුතුය. රටවැසියාගේ මුදල්වලින් පුරවනු ලබන භාණ්ඩාගරය ආණ්ඩුවේ නිලධාරීන්ට ලොකු පඩිදිමාදියෙන් හිස්කළ නොයුතුයි. නැහැ අප අතට ගතයුතුය. රටවැසියා විසින් පත්කරන ලද නියෝජිතයන් එකල මහා ජනයාගේ යහපත සැලසෙන පරිදි බෙදනවා ඇත. දැන් නම් හැන්ද කුඩම්මා අතේය.සටනට සැරසීමකොයිවේලේ අප බලවත් ස්වරාජ්‍ය සටනකට බසින්නට වේදැ? යි කිය නොහේ. එම සටන ආරම්භ වූ විට අපි කථාවේ නොනවතින - විශ්වාස කළ හැකි - වීය්‍යර්‍යෙන් හා වහාත්ම චරිතයෙන් යුත් මිනිසුන් අනුගමනය කෙරෙමින් සංශෝක ලංකාමාතාවට නිදහස සමාදානය හා භාග්‍යය ලබාදීම සඳහා සටන් කිරීමට සැරසී සිටිය යුත්තම්හ.නැගී එන පෙරදිග පිළිබඳ අදහස් මීට අවුරුදු 80 ට පෙරද තිබූ බව පෙනේ. මෙය 1932. 09. 04 දින පුවත්පත් ලිපියකි.විශේෂඥයෙකුගේ විස්තරයරුසියාව චීනය ජපන්රට සහ ඉන්දියාව යන රටවලජනගහණය වැඩිවී‍මේ සීඝ්‍රතාවවිශේෂ ලියුම්කරුවෙකු විසිනිලෝකයේ ජනගහණය පුදුම වේගයකින් වැඩිවේගනයයි. මේ වැඩිවීම අතිශය ශීඝ්‍රයේ සිදුවේගන යන්නේ පෙරදිගය. ජාතීත්ගේ සංගමය විසින් ගණන් බලා තිබෙන අයුරින් පෙනීයන්නේ අවුරුද්දකට දෙකෝටිය බැගින් ලෝකයේ ජනගහණය වැඩිවන බවයි. මේ වේගය මෙ‍ලෙසින්ම පැවතුනොත් තව අවුරුදු සියයකදී ලෝකයේ ජනගහණය අද මෙන් දෙගුණයක් වන්නේය. මීට අවුරුදු 100 සියයකට පෙර ලෝකයේ පැවති ජනගහනය අද හතර ගුණයකින් වැඩිවී තිබෙන බැව් විශේෂඥයෝ කියති.රුසියාවඑසේ නමුත් ක්‍රිස්තු වර්ෂයෙන් 2000 වනවිට ලෝකයේ ජන සංඛ්‍යාව ස්ථාවර අඩියකට පමුණුවන්නට කටයුතු සිදුවන්නේයයිද බලාපොරොත්තුව පවතී. අනාගතයේදී ඇතිවන විශාල ප්‍රශ්නයක් නම් උත්පත්ති සංඛ්‍යාව වැඩි කර ගැනීම බැව් ජන ගහණය පිළිබඳ විශේෂඥයන් විසින් කල්තබා දැන ගනු ලැබෙනු නියතයි. ඒ ප්‍රශ්නය තවත් අවුරුදු 20 කදී යුරෝපයේ වැදගත් එකක් හැටියට සලකනු නොඅනුමානයි. දැනටමත් බ්‍රිතාන්‍යයේ සහ ජර්මනියේ ජන සංඛ්‍යාව තහවුරු අඩියක පවතී, ඉතාලියේ සහ ප්‍රන්සයේ ජනගහණය නම් සුළු වශයෙන් වැඩිවීමක් දක්වයි.ගණිතමිණිතාදී ශාස්ත්‍ර අතින් ගෞරව ගත් ප්‍රථම කාන්තාව (1932 ජූලි 17)යුරෝපය සහ ආසියාව යන මහාද්වීප දෙකටම අයත් රුසියාවේ ජනසංඛ්‍යාව ආශ්චර්‍ය්‍යාකාරයෙන් දියුණු වන්නීය. අද රුසියාවේ ජන සංඛ්‍යාව 127000000 කි. ගිය අවුරුද්දේ ගණනට වඩා මේ අවුරුද්දේ 3000000 වැඩි බව මෙයින් පෙනේ.චීනයචීණයේ සංඛ්‍යා සැක සහිතය. නමුත් එය පිරී තදවී ඉතිරී යන තරමට වැඩිවී තිබෙන බව කිය යුතුය. චීනයේ මියයන්නන්ගේ ගණන වැඩිවෙන්නේ එහි ජීවත්වන ජනතාස්කන්ධය නඩත්තු කර ගන්නට රට අපොහොසත් හෙයිනි.යුරෝපීය භීතියජනගහණය පිළිබඳ මහා විශේෂඥයන්ගෙන් කෙනෙක් වන මහාචාර්‍ය්‍ය ඒ. ඇම්. කාර්සෝන්ඩර්ත් මහාතගේ කථාවකින් පෙනී යන්නේ පෙරදිග ජනගහණය වැඩිවීම සම්බන්ධයෙන් පැළදිග ජනයා බියවන බවයි. ඒ බව ඒ මහතාගේ පහත සඳහන් ඒ වචනවලින් පැහැදිලිවේ.ඉන්දියාව, චීනය, ජපන් රට සහ ජාවා රට යන මේවායේ ජනතාවන් අසීමාත්‍රලෙස වැඩිවේගන යාමට හේතුව ප්‍රධාන වශයෙන් යුරෝපීය අනුබලයයි. කර්මාන්ත දියුණුව සහ පැවැත්ම පිළිබඳ සැප පහසු දියුණුව පැවති කාලපරිච්ඡේදයට 18 වෙනි 19 වෙනි ශතවර්ෂයන්හි යුරෝපයේ ජනගහණය අධිකවූවාක් මෙන් දැන් පෙරදිග ජනගහණයද අධිකවේගන යයි. යුධ කෝලාහල අඩුවීම, ආහාර වර්ග වැඩිවීම, ස්වස්ථතා සංරක්ෂණය පිළිබඳව මීට වඩා යහපත් ක්‍රම ඇතිවීම, වසංගත අඩුවීම, කර්මාන්ත සඳහා ඇති අවස්ථා අධිකවීම යන මේ සියල්ල නිසා ජීවත්වීමේ තත්ත්වය ඉහළ ගියේය. එයින් විශාල පවුල් නඩත්තුකාර ගන්නට නම් මිනිසුන්ට පුළුවන්කම ලැබුණි.ඉන්දියාවපෙරදිග ලෝකයේ ජනගහණය බොහෝ සැරෙන් වැඩිවී ඕනෑවාටත් අධිකවන්නට ඉඩ තිබේ. චීනයේ තත්වය ඉතා නරක තැනට පැමිණ පවතී. පසුගිය අවුරුදු දහය තුළදී ඉන්දියාවේ ජනගහණය ‍කෝටි තුනකින් වැඩි වූයේය.ජපන් රට කොතරම් වේගයෙන් ජනාකීර්ණවූයේ ද යත් ජනගහණය සීමා කිරීම ආණ්ඩුවේ කටයුත්තක් වන්නටද පුළුවන. අනිත් අතින් සුදු ජාතිවල මිනිසුන් ඔවුන්ගේ උත්පත්ති සංඛ්‍යාව අඩුකරන්නට පටන් ගන්නා බව කියනු ලැ‍බේ. තව වර්ෂ විසිතිස් ගණනකින් ඔවුන් ජනසංඛ්‍යා ස්ථාවර අඩියකට ගෙනෙතැයි සැලකිල්ලක්ද පවතී.අනුන්ගෙන් කෑමපෙරදිග පවත්නා එක්තරා අමාරුවක් නම් දීර්ඝ කාලයක පටන් පැවත එන පවුල්වලට ගෞරව කිරීමේ සිරිතයි. නමුත් චීනයේ මෙන් ආහාරපාන මදිවීම සහ විශාල ජන සංඛ්‍යාවක් නඩත්තුකර ගන්නට බැරිවීම යන මේ කරුණු නිසා අධික ලෙස ජන සංඛ්‍යාව වැඩීයාම නවතනු නොඅනුමාණයි. එය අත්ථ ශාස්ත්‍රානුකූලව උත්පත්ති පාලනය කිරීමක් විය හැකිය.පැළදිග ක්‍රම වලින් ලෝකයට වුවමනා ආහාර සපයන්නට පුළුවන්වනු නොඅනුමාණයි. නමුත් ඒ සඳහා හිලව්වට දෙන්නට දෙයක් පෙරදිග ජාතීන්ට ඇත්තේ නොවේ. ඔවුන්ගේ අතිමාත්‍ර ජන සමූහයන්ට ලෝකයේ සෙසු ජනතාවන්ගේ වියදමින් කවා පොවාගන්නට ලැබෙනු සැක සහිතයි. දිවි පවත්වා ගැන්මට ඇති පහසු මාර්ග නැතිවීයනවිට ජනගහණයද අඩුවේ. පැළදිග කිසිකලෙකත් පෙරදිග කරදරය ගැන බිය නොවිය යුතුයි.”ස්ථාවර කිරීමමිහිතෙලෙහි මිනිස් ජනගහණය අඩුව පවත්නා ප්‍රදේශයන් නිදහස් ලෙස ජනාවාසවන්නට පුළුවන. රුසියාවේ ජනගහණය පෙරදිග පවත්නා වේගයෙන්ම දියුණුවන්නේය. නමුත් ටිකකලකදීම ජනගහණය සීමාකිරීමේ පෑලදිග ගුරුකම රුසියාවද පිළිගන්නේ විය හැකියයි බ්‍රිතාන්‍යයෝ කියති. එසේ නමුත් විශාල ලෙස දියුණුකරන ලද කර්මාන්ත ආදිය නිසා රුසියාව ‍සෙසු ආසියාතික රටවලඩ වඩා සරු තත්වයක පවත්නා බැවින් විශාල ජන සංඛ්‍යාවක් නඩත්තුකර ගන්නට පොහොසත්ය.මහාචාර්‍ය්‍ය කාර් සෝන්ඩර්ත් තුමා බ්‍රිතාන්‍යයේ ජනගහණය සම්බන්ධයෙන් මෙසේද කියයි: “අපේ ර‍ටේ උත්පත්ති සංඛ්‍යාව වැඩිවී තිබෙන තරම හුඟක් සෑහේයයි මම සිතමි. ශාස්ත්‍රීය කාර්‍තව්‍යයන්හි නියුක්ත ජනතාවන් අතර උත්පත්ති සංඛ්‍යාව පහළවැටීම ලොකු සැලකිල්ලකට භාජනය විය යුතු කාරණයකි.පරණ පත්තර මිටි ඇවිස්සුවේ - නුවන් ගන්කන්දකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=as1312151</link>
    <topic>වැලිමඩ රන්පොතේ තිබෙන්නේත් ජය ශ්‍රී මහා බෝධීන් වහන්සේගේ ශාඛාවක්</topic>
    <author>ඉනෝකා සමරවික්‍රම</author>
    <content>වැලිමඩ රන්පොතේ තිබෙන්නේත් ජය ශ්‍රී මහා බෝධීන් වහන්සේගේ ශාඛාවක්ගමට තිබෙන එකම පිහිට එය යැයි ගැමියෝ කියතිරන්පොතේ හෙවත් මල්පොතේ බෝධිය පිළිබඳව ලද තොරතුරු ඔස්සේ ඉකුත් දිනෙක අප බණ්ඩාරවෙල හරහා වැලිමඩ පාරේ වැලිකඩ,ඇල්ලේගම යන ගම් වලට ගියෙමු.ඒ යන අතරමඟදී රන්පොතේ බෝධිය පිළිබඳව බොහෝ තොරතුරු අසන්නට ලැබිණි. ඇතැම් තැනෙක රන්පොතේ බෝධිය නමින් හැදින්වෙන තවත් බෝධීන් වහන්සේ නමක පිළිබඳවද තොරතුරු කියැවිණි.කෙසේවෙතත් ඇල්ලේගම වැලිකඩ ගම හා ඒ අවට ගම්වැසියන් පවසන්නේ ඉපැරණි රන්පොතේ බෝධිය මෙය බවය. ඔවුහු මෙය ඇල්ලේගම ශ්‍රී මහා බෝධීන් වහන්සේ නමින්ද හදුන්වති. එමෙන්ම එකළ දෙවන පෑතිස් රජදවස ප්‍රදානය කළ නින්දගම් වල අදත් එම කුලවලට අයත් ජනයා වාසය කරන බවද කියැවේ.බෝධින් වහන්සේ“රන්පොතේ බෝධීන් වහන්සේ කියන්නේ අපේ හදවත වගෙයි. අපි අපේ සියලු කරදර, ලෙඩ දුක් ගැන මුලින්ම කියන්නේ රන්පොතේ බෝධීන් වහන්සේට. ලෙඩක් හැදුණොත් දොස්තර මහත්තයා හොයාගෙන ඉස්පිරිතාලෙට යන්න කලින් අපි යන්නේ බෝධීන් වහන්සේ ඉදිරියට. මලක් පූජා කරලා පහනක් පත්තු කරලා පඬුරක් ගැට ගැහුවට පස්සේ අපේ හිතට හොඳයි. මෙච්චර කාලෙකට අපිට වැරදිලා නැහැ.” ඇල්ලේගම, වැලිකඩ ගමේ පිහිටි ඓතිහාසික බෝධීන් වහන්සේ පිළිබඳව ගැමියකු පවසන්නේ අප්‍රමාණ වූ ගෞරවයෙනි.බණ්ඩාරවෙල නගරයේ සිට වැලිමඩ පාරේ කිලෝමීටර නවයක් දහයක් පමණ ගිය විට හමුවන හතේ කණුව හන්දියේ සිට දියතලාව දක්වා යන මාර්ගයේ යන විට හමුවන වැලිකඩ ගම, ඇල්ලේගම යන ගම්මානවලට මැදිව පිහිටි ඓතිහාසික රන්පොතේ බෝධින් වහන්සේ පිළිබඳව අපට මුල්ම තොරතුර කීවේ සිළුමිණ පාඨකයෙකි.“දවසක් මගෙ ළඟට යම් නඩුවක් පිළිබඳව දැනුවත් වෙන්න මහත්මයෙක් ආවා. ඔහුගේ උප්පැන්නේ නම සඳහන්ව තිබුණේ රාජාරාම බ්‍රහ්මණලාගේ කියලා. මම ඒ අනුව ඔහුගේ ගම පිළිබඳව තොරතුරු ඇහුවා. එහිදී තමයි මට මුලින්ම රන්පොතේ බෝධිය ගැන දැන ගන්න ලැබුණේ. පසුව මීට අවුරුදු දෙක තුනකට පෙර මම ඒ ගමට ගියා. මම ඒ ඉපැරැණි බෝධින් වහන්සේ දුටුවා. ඒ පිළිබඳව ජනශ්‍රැති සෙව්වා.”ජනශ්‍රැති පිළිබඳව විශේෂ උනන්දුවක් දක්වන එදිරිසිංහ මහතා මීට කලකට පෙර සිළුමිණට කීවේය.ඔහු පැවසූ තොරතුරු අනුව මඟ සලකුණු සොයා යමින් පසුගිය දිනෙක අපිදු ඇල්ලේගමට ගියෙමු.කුඩු පොද වැස්ස හෝ දරා ගැනීමට නොහැකි සීතල ද ඉවතලමින් අපි යන විට ඒ උදයේත් ඇල්ලේගම ගැමියෝ ‍රන්පොතේ බෝධින් වහන්සේ ඉදිරිපිට පුද සත්කාර කරමින් සිටියහ. ගමේ දහම් පාසලේ ආචාර්යවරයා ලෙස කටයුතු කරන ඩබ්ලිව්. ඩී. මහින්ද රංජිත් ද සිල්වා මහතා මීට කලකට පෙර තම අධ්‍යාපන කටයුත්තකට රන්පොතේ බෝධිය පිළිබඳව බොහෝ කරුණු ගවේෂණය කළේය. ඉපැරැණි බෝධින් වහන්සේ පිළිබඳව ඔහු කියන කතාවයි මේ.“රන්පොතේ බෝධින් වහන්සේගෙන් අපේ ගමට පුදුමාකාර පිහිටක් තියෙන්නේ. වැස්ස නැතිව වගා කටයුතු කරගන්න බැරි කාලෙකට අපි අපේ දුක කියන්නේ බෝධින් වහන්සේට. පරිපාලන පහසුව සඳහා තමයි මේ ගම ඇල්ලේගම වැලිකඩ ගම කියලා දෙකට බෙදලා තියෙන්නේ. ඒ අනුව බෝධීන් වහන්සේ අයත් වෙන්නේ ඇල්ලේගමට. අපි කුඩා කාලේ අපේ දෙමවුපියන් අපට කියලා දීලා තිබෙන්නේ රන්පොතේ බෝධිය ජයශ්‍රී මහා බෝධීන් වහන්සේගේ ශාඛාවක් කියලයි. ඒ බව ඌව වංශ කතාවේ හා ඌව ඉතිහාසයේත් සඳහන් වෙනවා. ජයශ්‍රී මහා බෝධීන් වහන්සේගේ පත්‍රවලට මේ රන්පොතේ බෝධියේත් පත්‍රවල සමානකම් තිබෙනවා. අනෙක් බෝධින් වහන්සේට වඩා මේ පත්‍ර රත් පැහැයට හුරු රෝස පැහැයෙන් යුක්තයි.එම පත්‍ර මෝරා වැඩෙන විට නිල් පැහැයට හුරු පැහැයක් තිබෙන්නේ. මේ පත්‍ර ආවාට ගියාට බිම වැටෙන්නෙත් නැහැ. අපි මේ බෝධින් වහන්සේ කවදත් දුටුවේ මේ විදිහට. දෙසැම්බර් නොවැම්බර් කාලයේ පත්‍ර අඩුයි. ජනවාරි මාසයේ හොඳට පත්‍ර හැදෙනවා. එහෙම පත්‍ර හැදුණට පස්සේ ඒ පත්‍ර සෙලවෙන්නේ අමුතුම සිලි සිලි හඬකින්.රන්පොතේ බෝධීන් වහන්සේ පිළිබඳව පුරාවිද්‍යා දෙපාර්තමේන්තුවෙන් පැමිණ බලා මෙය පුරාවිද්‍යාත්මක වටිනාකමක් තිබෙන බව දන්වා ඒ ගැන ගමට එන අතරමඟ පුවරුවකුත් සවිකර තිබෙනවා. ඔවුන් එක් කාලෙක කිව්වා මේ බෝධීන් වහන්සේට බෙහෙත් කළ යුතුයි කියලා. අපේ ගමේ බහුලව කෙරෙන්නේ ගොවිතැන. අපිට අපේ ගොවිතැන්වලට මෙන්ම අපේ ජීවිතවල සියලු දුක් කරදරවලට මෙන්ම දුකටත් සැපටත් පිහිටට හිඳින්නේ රන්පොතේ බෝධින් වහන්සේ.”මහින්ද පවසන්නේ බෝධීන් වහන්සේ ගේ විශේෂ ලක්ෂණ අපට පෙන්වන අතරය.උඩමළුවේ බෝ රජු වැඩ ඉන්නේ දෙවන මළුවේ මල් පහන් දිලෙන්නේ වැලි මළුවේ මහ සෙනඟ වදින්නේමේ කවියෙන් කියැවෙන ආකාරයටම රන්පොතේ බෝධින් වහන්සේ වටා ද උඩ මළුව, දෙවන මළුව හා වැලි මළුව වශයෙන් මළු තුනක් ඇත්තේය. ගැමියන් ගෞරවය පෙරදැරිව දිනපතා බෝධින් වහන්සේ ඉදිරිපිට පුද සත්කාර කරන්නෝය.සංඝමිත්තා මෙහෙණින් වහන්සේ ලක්දිවට ජයශ්‍රි මහා බෝධින් වහන්සේ වැඩම කරවූ පසුව එය අනුරාධපුරයේ රෝපණය කරන ලදි. ජයශ්‍රි මහා බෝධින් වහන්සේගෙන් හටගත් අෂ්ඨපල බෝ අංකුර මුලින්ම ඒ අවට රෝපණය කෙරුණ අතර දෙතිස්ඵල බෝ අංකුරයක් දිවයිනේ විවිධ ප්‍රදේශවලට වැඩම කරන ලදී. ජනශ්‍රැතියේත් ඌව වංශකතාවේත් සඳහන් වන ආකාරයට රන්පොතේ බෝධීන් වහන්සේ ජයශ්‍රී මහා බෝධියේම ශාඛාවකි.ප්‍රේමදාසදෙවන පෑතිස් රජු විසින් සබරගමු පළාතේ යම් ස්ථානයක රෝපණය කිරීම සඳහා බ්‍රාහ්මණ පිරිසකගේ අත රන්පාත්‍රයක සිටවාලු ජයශ්‍රී මහා බෝධි අංකුරයක් එවා ඇත්තේය. අනුරාධපුරයෙන්, නුවර, හරහා සබරගමු යාමට පැමිණි ගමනේදී බ්‍රාහ්මණ පිරිස එක් රාත්‍රියක අප මේ කියන ස්ථානයේ ලැගුම්ගෙන තිබේ. රාත්‍රිය එහි ගතකර පසුදා උදෑසන යළිත් ගමන ආරම්භ කිරීමට සූදානම්ව බෝධින් වහන්සේ තිබු තැනින් ඔසවා ගන්නට ගිය ද එය රන් පාත්‍රය ද පලාගෙන පොළවට මුල් ඇද ඇති බව බ්‍රාහ්මණයන් දැක තිබේ. ඔවුන් එය එසවීමට කොතරම් උත්සාහ කළ ද බැරිවූ තැන රජු මේ බව දන්වා හසුන් පතක් යවා ඇත. රජතුමා විසින් දන්වා ඇත්තේ බ්‍රාහ්මණයන්ට එහිම නතර වී බෝධින් වහන්සේට පුද සත්කාර කරමින් එය ආරක්ෂා කරගන්නා ලෙසය.ජනශ්‍රැතියේ තවත් තැනෙකදී කියැවෙන්නේ රන්පාත්‍රය පළාගෙන බෝධින් වහන්සේ පැළවී ඇති බව දැනගත් වහාම රජු එම ස්ථානයට පැමිණ ඒ දැක වැඳ පුදා බෝධින් වහන්සේට පුද සත්කාර කිරීමටත් යම් යම් රාජකාරි කිරීමටත් පැවරූ බවය.“අපේ ගමේ අය රන්පොතේ බෝධීන් වහන්සේට ජයශ්‍රී මහා බෝධින් වහන්සේ කියලත් හඳුන්වනවා. රජ්ජුරුවෝ එදා මේ ස්ථානයට පැමිණ යම් යම් කාර්යයන් පැවරු බව විශ්වාස කළ හැකි සාධක මේ අවට ගම්වල නම් සමඟ සම්බන්ධ කර බැලීමේදී තහවුරු කරගැනීමට පුළුවන්. රජතුමා බෝධින් වහන්සේගේ කටයුතු කළ අයට ගම්වර දී තිබෙනවා. බ්‍රාහ්මණයන් පොතක් උඩ රත්තරන් පාත්‍රයක තබාගෙන පැමිණි බෝධින් වහන්සේ අද හැඳින්වෙන්නේ ‍රන්පොතේ බෝධිය කියලා. පසුකාලීනව මෙය මල්පොතේ බෝධිය කියලත් හැඳින්වෙනවා. එදා බ්‍රාහ්මණයන් පැමිණ නතර වූ ගෙදර අද බ්‍රාහ්මණ ගෙදර. බ්‍රාහ්මණ වත්ත කියලාත් හැදින්වෙනවා. බණ්ඩාරවෙල වැලිමඩ පාරේ මීරහවත්ත ප්‍රදේශයේ තමයි බ්‍රාහ්මණ වත්ත තියෙන්නේ.බෝධීන් වහන්සේට උදේ හවස ශබ්ද පූජා පැවැත්වූ අයටත් ගම්වර ලබා දී තිබෙනවා. අදත් ඒ ගම් හොරණෑකාරවත්ත, බෙරකාරවත්ත ලෙස හැඳින්වෙනවා. වැලි මළුව අතු ගාන්නට වරල්ල ගස්වලින් ඉදල් හදපු අය සිටින හරිය වරල්ලවත්ත වෙලා තියෙනවා වගේම ශබ්ද පූජා පවත්වමින් පූජා පැවැත්වීමේදී පාවාඩ එළීමට වෙන්ව සිටි අය ජීවත්වූ ප්‍රදේශය දිගරෙද්ද ගම ලෙස අදත් ව්‍යවහාරයේ පවතිනවා.බෝධීන් වහන්සේ සඳහා කිරිපිඬු පූජා කිරීමට කුඹුරු කළ අය සඳහා පිඬුකුඹුර ගම වෙන්වී තිබෙන අතර එකල කිරිපිඬු සාදා ඇත්තේ දෙනුන්ගෙන් දොවා ගත් කිරිවලිනි. බෝධින් වහන්සේට කිරි ආහාර පූජාව සඳහා දෙනුන් ඇතිකළ ගම කිරිදෝනා පට්ටිය, (කන්ද උඩ) ගම ලෙස හැඳින්වෙනවා. බෝධින් වහන්සේ වැඩ වාසය කරන මළුවට පහළින් ඇති වැලි මළුවේ වැලි ඇතිරීමේ රාජකාරිය කළ අය ජීවත්වූ ගම වැලිකඩ ගම ලෙසත්, උදේ සවස පූජා සත්කාර සඳහා මල් වැවු ගම මාලිත්තැන්න ගම ලෙස අදත් හඳුන්වනවා. දෙවනපෑතිස් රජු මෙම ස්ථානයට ආවා ද නැද්ද කියන එකක මෙම ගම්වර අනුව යම් කෙනෙකු සිතා බලා කරුණු අවබෝධ කරගන්නට පුළුවන්. රන්පොතේ බෝධිය පිළිබඳව බොහෝ අධ්‍යයනයක් කර ඇති මහින්ද මහතා එසේ පවසන්නේය.මහින්දකිරවාන ගල්වලට මැටි තැබීමෙන් ඉපැරණි බෝධි ප්‍රකාර සාදා නිමවා තිබේ. සපුගස්, නුග ගස්, කොකටු ගස්වලට මැදිව ආරක්ෂිත ලෙස අදත් වැඩ හිඳින ඇල්ලේගම ගැමියන් ජයශ්‍රී මහා බෝධින් වහන්සේ ලෙසින් හඳුන්වන රන්පොතේ බෝධින් වහන්සේට මීට වඩා ඇගැයීමක් අවශ්‍ය බව ගැමියන්ගේ අදහසයි. තම ප්‍රාර්ථනාවක් ඉටුවීමෙන් පසු දියුණුවෙන් දියුණුවට පත්වූ අයකු විසින් සැදු බුදු මැදුර හැරෙන්නට මෙහි කිසිම ඉදිකිරීමක් නැත. ආවාස ගෙයක් හෝ භික්ෂුන් වහන්සේ නමක ද නැත. එහෙත් මල්පොත ශ්‍රී නිග්‍රෝධාරාමයේ වැඩ වසන කන්දෙගෙදර උපනන්ද ස්වාමීන් වහන්සේ මෙහි කටයුතු බලා කියා ගනිති.“අපේ ගමට තිබෙන එකම ආරක්ෂාව පිහිට මේ බෝධීන් වහන්සේ. අපි දන්නේ නැහැ කොහොම දැනගෙන ද කියලා කොළඹ ඉඳලත් අය එනවා. ඇවිත් වන්දනාමාන කරලා යනවා. මට මතකයි තමන්ගේ ප්‍රාර්ථනාවක් ඉටුවුණා කියලා මෙහෙට ආව මහත්මයෙක් බෝධීන් වහන්සේ වට සිවුරු පූජාවක් පැවැත්වූවා. ඇතැම් දිනවල විදේශිකයොත් එනවා. පොසොන් උත්සවය, වෙසක් උත්සව මේ ස්ථානයේදී බොහෝම ඉහළින් සමරනවා. ගමේ අය පන්සලේ සිල් අරගෙන හැන්දෑවට ඇවිත් බෝධි පූජා පැවැත්වීම කරනවා. යුද්ධය තිබුණ කාලේ ගමේ දරුවෝ හමුදාවේ හිටියා. රන්පොතේ බෝහමුදුරුවන්ගේ පිහිටයි; අපේ ගමේ කිසිම කෙනෙකුට අනතුරක් වුණේ නැහැ. ඇල්ලේගම පදිංචි තුෂාර පවසන්නේය.වී ගොවිතැන හැරුණු විට වෙනත් එළවළු වගා කරමින් ජීවත්වන ඇල්ලේගම, වැලිකඩ ගැමියන් ජීවිතය ගෙන යන්නේ සරලවය. තම මුතුන් මිත්තන්ගෙන් අම්මා තාත්තාගෙන් දැන කියාගත් තොරතුරු අනුව ඔවුහු බෝධින් වහන්සේට අප්‍රමාණ භක්තියෙන් යුතුව කටයුතු කරති.“ගමේ දරුවෝ සාමාන්‍ය පෙළ උසස් පෙළ විභාගයට පෙනී සිටීමට කලින් මෙතැනට එනවා. ඔවුන් දෙමවුපියන් සමඟ ඇවිත් බෝ මළුව අතුගාලා, පහන් පත්තු කරලා, පඬුරු ගැටගහලා ප්‍රාර්ථනය කරනවා. කොළඹින් දුෂ්කර ඈත ප්‍රදේශයක අපේ ගම පිහිටලා තිබුණට අපේ ගමේ බොහෝ උගත් අය ඉන්නවා. පසුගිය කාලේ පුරා විද්‍යා දෙපාර්තමේන්තුවෙන් මේ ස්ථානය බලලා ගියා. බෞද්ධ කටයුතු දෙපාර්තමේන්තුවෙන් ඇවිත් ගියා. පොලිසියෙන් ඇවිත් බෝධින් වහන්සේ අවට නිවෙස්වල නම් අරගෙන ගියා. අපි කවුරු කිව්වත් නොකිව්වත් අපේ ගමේ ජීවය බඳු මේ බෝධින් වහන්සේව අපි හදවතින්ම ආරක්ෂා කර ගන්නවා.” ප්‍රේමදාස පවසන්නේ හැඟුම්බරවය. ඔහු ගමේ සියලු කටයුතුවලදී ප්‍රමුඛව කටයුතු කරන්නෙකි.රන් වැටක්, රිදී වැටක් නැති වුවද බොහෝම සැනසිල්ලේ වැඩ වාසය කරන රන්පොතේ බෝධීන් වහන්සේට ඈත ගම්වලින් එන සැදැහැවත්තුද, ඇතැම් විට පැමිණෙන භික්ෂුන් වහන්සේ ද පිච්ච මලින් වසා පුද සත්කාර කරති. සල්ලිය භාගය නැති වුවද ඇති හැටියට පුද පූජා පවත්වන ගැමියෝ දවසට එක්වරක් හෝ එහි පැමිණෙති. ඈත දුෂ්කර පළාතක හුදකලාවේ වැඩ වාසය කර ජයශ්‍රී මහා බෝධියේ ශාඛාවකැයි සැලකෙන රන්පොතේ හෙවත් මල්පොතේ බෝධින් වහන්සේට මීට වඩා වගකිවයුත්තන්ගේ අවධානය යොමුවිය යුතු ය යන්න ගැමියන්ගේ අදහසයි.විශේෂ ස්තුතියඅබේසිංහ හඳවලපිටිය, ජී.එච්.පී.එම්. ප්‍රියදර්ශන සහ ඩී.එම්. ඩබ්ලිව් දසනායක යන මහත්වරුනටඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=as1312152</link>
    <topic>ගුරු සේවයේ රසකතා</topic>
    <author>සමන් චන්දන කුමාරසිංහ</author>
    <content>ගුරු සේවයේ රසකතාසීගිරියේ තනි වූ ගුරුතුමාඑක්තරා මහ විදුහලක විෂය බාහිර හා විෂය සමගාමී ක්‍රියාකාරකම් සංවිධානය කිරීමෙහි ලා උපන් හපන්කම් පිරි ගුරුවරයෙක් විය. ඔහුට අධ්‍යාපන චාරිකා සංවිධානය කිරීම තිබහට වතුර බොන්නා සේ ඉතාමත් සරල පහසු කටයුත්තක් විණි. මේ නිසා විදුහලේ කුදු මහත් චාරිකා සංවිධානය කළේ ඔහු විසිනි.මොහුගේ එම හැකියාව එම විදුහලේ ප්‍රධානියාට ද මහත් පහසුවක් වූ අතර ඒ ගැන විදුහල්පති ඇතුළු ආචාර්ය මණ්ඩලය ද කතා බහ කළේ ප්‍රශංසාත්මක වදනෙනි.ඉන් එළැඹි වසරක පළමු වාරයේ දී දරුවන් එකසිය විස්සක් පමණ සහභාගී වන සීගිරි අධ්‍යාපන චාරිකාවක් මෙම ගුරුවරයා සංවිධානය කළේය.ඒ අනුව බස් රථ දෙකක් සූදානම් කර ගන්නා ලද අතර සියලු අංශ ඇතුළත් න්‍යාය පත්‍රයක් සංවිධායක ගුරුතුමා අත රැඳිණි. ඒ අනුවම සීගිරියට යනතෙක් දරුවන්ට නැරඹීමට සුදුසු ඓතිහාසික ස්ථාන චාරිකාවට ඇතුළත්ව තිබූ අතර යන ගමනේ දී ඒ සියලු ස්ථාන නැරඹීමට කටයුතු සකස් විය.වෙනදා වගේම චාරිකාවට සම්බන්ධ සියලු වගකීම් සිය අතට ගෙන ක්‍රියා කළ ගුරුවරයාට වරින් වර බස් රථ දෙකේම කටයුතු සොයා බැලීමට සිදුවිය. මේ නිසා කිනම් හෝ ස්ථානයකදී බස් රථ දෙක නතර කළ හොත් මොහු තමා සිටිනා බස් රථයෙන් බැස අනෙක් බස් රථයට ගොඩවීම වගකීමක් ලෙස කරගෙන ගියේය.සීගිරිය නරඹා ආපසු එන ගමනේ දී බස් රථ දෙකම සීගිරිය නගර මධ්‍යයේ නතර කරනු ලැබීය. ඒ ගුරු මහත්ම මහත්මීන්ගේ අවශ්‍යතා ඉටුකර ගැනීම සඳහාය. ඊට අමතරව චාරිකාව සංවිධානය කළ ගුරුතුමා බස් රථ දෙකේම සිටින දරුවන්ට බනිස් හා බිස්කට් බෙදීමට මේ ගතවෙන කාලය ප්‍රයෝජනයට ගනු ලැබීය.ටික වේලාවක් මේ සඳහා ගත වූ අතර ගුරුමහත්ම මහත්මීන් බස් රථවලට ගොඩ වූ සැණින් බස් රථ දෙක ම මධ්‍යම රාත්‍රිය වෙද්දී ආපසු පාසල් භූමිය කරා පැමිණියේය.දෙමවුපියන්ට දරුවන්ව නිසි ලෙස පන්ති භාර ගුරු මහත්ම මහත්මීන් විසින් බාර දෙනු ලැබූ අතර එතන සිටි කොයිකාටත් විශාල අඩුවක් දැනෙන්නට විණි. ඒ මේ චාරිකාව සංවිධානය කළ ගුරුතුමා එහි නොසිටීමයි.ඔහු එතන සිටියේ නම් අන් අයගේ සියලු හඬ පරයා ඔහුගේ හඬ මතුවෙන අතරම චාරිකාව අවසානයේ කළ යුතුව ඇති වැඩ කටයුතු සියල්ල ද යුහුසුලුව ඔහු අතින්ම සිදුවීම කාටත් හුරුපුරුදු දෙයක් විය.එහෙත් සංවිධායක ගුරුතුමාට මහත් ඇබැද්දියක් සිදුවී ඇති බව ඔහු ගැන අන් අය සොයා බැලීමේ දී දැනගන්නට ලැබුණි.එනම්, සීගිරි නගරයේ දී එක් බස් රථයකින් බිමට බැසගත් අපේ කතානායකයා නිතර බුලත්විට කෑමට ඇබ්බැහි වී සිටි බැවින් බුලත් විටක් ගැනීමට අසල කඩයකට ගොස් තිබේ. මේ අවස්ථාවේදී බස් දෙකේම ගුරුවරුන් සිතුවේ චාරිකාව සංවිධානය කළ ගුරුවරයා අනෙක් බස් එකේ ඇතැයි කියාය.එහෙත් බස් රියට නැඟ නොසිටි ඔහු සීගිරියේ තනි විය. පසුදා පාන්දරට එළිවෙද්දී ලංගම බස් රථයකින් ගමට පැමිණ හිතවතෙකුගේ යතුරු පැදියකින් ගෙදර පැමිණීමට සිදුවීම ඔහුට නම් වේදනාවක් වූ අතර අන් අයට නම් හාස්‍ය උපදනා සිදුවීමක් විය.සමන් චන්දන කුමාරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=as1312153</link>
    <topic>මැන්ඩෙලා ගැන වසර 33 ක් රැකි රහසක්</topic>
    <author>සේමාලි කැල්ලපත</author>
    <content>මැන්ඩෙලා ගැන වසර 33 ක් රැකි රහසක්සිරගෙදරදි මැන්ඩෙලාට දුන්රෙදි පොදියේ බිලියක්එදින සදානුස්මරණීය කළු ජාතික නායක නෙල්සන් මැන්ඩෙලා මෙලොවින් සමුගත් දිනට පසුදා උදෑසනය. සීත සුළඟින් පිරි මන්දාලෝකය පැතිරී ගිය ඒ උදෑසනේ එක් පුද්ගලයෙක් එක්තරා ස්ථානයකට හුදකලාවම පිය නැගීය. කලක් ඉතා දැඩි රැකවල් මධ්‍යයේ පැවැති ඒ ස්ථානය අද සංචාරක ආකර්ෂණය දිනා ගත් තැනකි. එහෙත්, ඒ මොහොතේ එතැන පාළුය. එතැනට ගිය එම පුද්ගලයා නිහඬව ම දිගු යාඥාවක යෙදුණේය.වසර ගණනාවක් තිස්සේ නෙල්සන් මැන්ඩෙලා නම් වූ ඒ අසහාය කළු ජාතිකයා සිරගතව සිටි සිරකුටියට ගොස් මෙදා මෙලෙස නිහඬ යාඥාවක යෙදුණේ එදා ඒ සිරකරුවන් බාරව සිටි සුදු ජාතික ජේලර්වරයාය.ඔහු නමින් ක්‍රිස්ටෝ බෑන්ඩ් ය.“ඔහු එදා එතැන ගත කළ සෑම තත්පරයක් ම සිහිපත්වෙද්දී අද අප අතරින් නික්ම ගිය ඒ අසහාය පුද්ගලයාගේ ආත්මය එතැන සැරිසරන බවක් මට දැනුණා” යැයි ක්‍රිස්ටෝ පැවසීය.මීට වසර ගණනාවකට පෙර මැන්ඩෙලා ඇතුළු සගයන් සිරගත කර සිටි රොබන් දූපත් හි සිරකරුවන් බාරව සිවුවසරක් ම කටයුතු කළ ක්‍රිස්ටෝ එදා තමා මෙසේ මුරකාවල් ලන මේ පුද්ගලයා කෙදිනක හෝ ලොව පතළ යුග පුරුෂයකු වේයැයි නොසිතීය.“මැන්ඩෙලා ගැන මට එදා ඇති වුණේ තරහක්. මුලදී මං ඔහුට වෛර කළේ අප රට විනාශ කිරීමට ආ පුද්ගලයකු ලෙස සිතලායි. එහෙත් ඔහු මගේ සිත වෙනස් කළා.”එදා ජේලර්වරයකු වශයෙන් සිට මැන්ඩෙලා සහ ඔහු අතර වූ සිදුවීමක් ඔහු ප්‍රථම වරට හෙළි කළේ ඒ අසහාය නායකයා ගේ මරණයෙන් පසුවය. ඒ මීට වසර 33 කට එපිට එක්තරා අඳුරු සීත දිනයකි. නෙල්සන් මැන්ඩෙලා ගේ බිරිය විනීට සැමියා බැලීමට ලැබු‍ණේ තෙමසකට වරකි. ඒ ද මිනිත්තු 30 කි.මේ කියන දිනයේ ද විනී සැමියා බැලීමට රොබන් දූපතට පැමිණියාය. එදින ක්‍රිස්ටෝ ගේ රාජකාරි දිනයකි. විනී සැමියා බැලීමට පැමිණියේ රෙදිවලින් එතූ ‘පොදියක්’ ද රැගෙනය. ඒ පොදිය ට එබී බැලූ ක්‍රිස්ටෝට තරු පෙනිණි. එහි අගේට ඔතා උණුසුමට සැනසී සිටියේ සිවුමස් වයසැති බිලිඳියකි.එකල සිරමැදිරිවලට දරුවන් රැගෙන යෑම තහනම්ය. සිරකරුවන්ට දරුවන් ඇල්ලීම තබා දැකීම ද තහනම්ය. සිරගතව සිටි සමයේ මැන්ඩෙලා සිය දූ දරුවන් සමඟ සබඳතා පැවැත්වීමට නොහැකිව ඉතා දුකෙන් පසු වූ බව ප්‍රකට කරුණකි. බිරිය විනී රැගෙන ආ මේ කුඩා පොදිය බලධාරීන්ට හසුවූයේ නම් එතැන කුමන තත්ත්වයක් ඇතිවේදැයි කාටවත් කිව නොහැකිය.විනී ගෙනා ඒ පොදියේ වූයේ මැන්ඩෙලාගේ පළමු මිනිබිරිය යි. මැන්ඩෙලාට ඒ පොදිය නොපෙ‍න්වා හැරීමට මුරට සිටි ක්‍රිස්ටෝ ට සිත හදාගත නොහැකි විය. ඔහු සිය මිතුරු සුදු ජාතික ජේලර්වරයාගේ ඇස්වසා වීදුරුව හරහා පොදිය මැන්ඩෙලා ගේ දෑස් ගැටීමට සැලැස්වීය. වීදුරුව හරහා බිලිඳිය දුටු මැන්ඩෙලා ගේ සිත තුටුපහටු විය. ඒ සෙනෙහස දුටු ක්‍රිස්ටෝ ගේ හිත වාවන්නට බැරිවිය. එතෙක් කළු දරුවකු දෑතට වඩා නොගත් ක්‍රිස්ටෝ විනී වෙතින් ‘පොදිය’ දෑතට රැගෙන වහා වීදුරුව පසුපසට ගොස් ‘පොදිය’ මැන්ඩෙලා අත තැබීය.“ඕහ්!” මැන්ඩෙලා ගේ මුවින් පිටවූයේ එපමණකි. ජීවිතය තිබෙන තුරා නොබිඳි තවත් මිතු දමක ආරම්භය ද එතැනින් සනිටුහන්විය. බිලිඳිය සිපගත් මැන්ඩෙලා කඳුළු පිරි දෑසින් යුතුව පොදිය ක්‍රිස්ටෝ ‍අතට දුන්නේය. ඔහු එය විනී අතට පත් කළේය.අවමංගල්‍ය උලෙළ පැවැති පාපන්දු ක්‍රීඩාංගනයනෙල්සන් මැන්ඩෙලා සමඟ ක්‍රිස්ටෝඑදා ඒ වූ සිදුවීම ඒ තිදෙනා අතර පමණක් වූ රහසක් ලෙස තිබී ක්‍රිස්ටෝ විසින් හෙළිකරනු ලැබුවේ මේ අසහාය නායකයාගේ මරණයත් සමඟය.නෙල්සන් මැන්ඩෙලා යනු කිසි දිනෙක කළගුණ අමතක නොකළ පුද්ගලයෙකි. එදා මෙදාතුර දැඩි මිතුදමින් බැඳි මේ දෙදෙනා ගේ මිතුදම පසක් කරමින් මැන්ඩෙලා ගේ සෑම උපන් දිනයකදීම ක්‍රිස්ටෝ බෑන්ඩ් යුවළ උපන් දින සාදවලට එක් වූයේය.නෙල්සන් මැන්ඩෙලා ගේ අවසන් මොහොත පිළිබඳව මාධ්‍ය හරහා තොරතුරු පැවසෙද්දී මාධ්‍ය වාර්තා කළේ ඒ අවසන් මොහොතේ නෙල්සන් මැන්ඩෙලා ගේ දෙවැනි බිරිය අහලක හෝ නොසිටි බවයි.එහෙත් ජොහැනස්බර්ග් නුවර පැවැති රාජ්‍ය අවමංගල්‍ය උලෙළේදී නම් ඇය දකුණු අප්‍රිකානු ජනාධිපති ජාකොබ් සුමා අසලින්ම වාඩිවී සිටි බව මාධ්‍ය වාර්තා කළේය. මැන්ඩෙලා ගේ තෙවැනි බිරිය ග්‍රේෂා මාෂල් නිවෙසට වී සැමියා වෙනුවෙන් දුක්වෙද්දී විනී මහා ඉහළින් අවමංගල උලෙළට සහභාගි වී සිටියාය. එහිදී දේව මෙහෙය පැවැත්වූ දේවගැතිවරයා වැරැදීමකින් විනී තෙවැනි බිරිය ගේ නමින් ග්‍රේෂා ලෙස හැඳින්වීම නිසා විනී කෝපයට පත්වූ බවද වාර්තා විය.නෙල්සන් මැන්ඩෙලා නම් වූ ඒ යුග පුරුෂයා මෙලොවින් සමු ගැනීමේ මොහොත ලොව පුරා පැතිර ගියේ අසුරු ගසන සැණිනි. ඔහු මිය යන මොහොතේ ඔහු ළඟින් සිටි ඔහුගේ පළමු විවාහයේ දියණියක වන ආචාර්ය මාකී (59) ඒ මොහොත පිළිබඳව පසුගියදා මාධ්‍යට හෙළි කළාය.“කාමරයෙන් එළියක් නික්ම යනවාක් මෙන් ඒ මොහොත මට දැනුණා. ඒ උදෑසන මගේ දයාබර පියා අප වෙතින් නික්ම යන බව මට දැනුණා. මං ඒ මොහොත දෙස වේදනාවෙන් බලා සිටියා” යැයි ඇය පැවැසුවාය.මේ අසහාය පුද්ගලයා ගේ නික්ම යෑම ලොව අස්සක් මුල්ලක් නෑර මොහොතකින් පැතිර ගියේ නවීන තාක්ෂණයේ බල මහිමය හේතුවෙන්. ට්විටර්, ෆේස් බුක් හා වෙබ් අඩවි මගින් කෝටි ගණනක ජනයා අතර එදින උදෑසන මේ පණිවුඩය හුවමාරු වූයේ වාර්තාගත අයුරිනි. මේ සිද්ධිය ගැන ලෝක මාධ්‍ය කෙතරම් දුරට වාර්තා කළේ ද යත් බ්‍රිතාන්‍ය ජනතාව සිය පුවත් සේවයවන බීබීසී යට චෝදනා ගොනු කරමින් පවසා ඇත්තේ ‘මේ මරණය ගැන ම කතා කළා මිස නරක කාලගුණය ගැන නිසි ලෙස ජනතාව දැනුම්වත් නොකළේය යනුවෙනි. එලෙස බීබීසීයට එල්ල කර තිබූ චෝදනා සංඛ්‍යාව දෙදහසකට ආසන්න ගණනකි.සිය උපන් බිම වන දකුණු අප්‍රිකාවේ කුනු පළාතේ තමන්ම තැනූ සොහොන් බිමේ අවසන් ගමන් යන මේ අසහාය නායකයාට ගෞරව දැක්වීමට පැමිණි රාජ්‍ය නායකයන් සංඛ්‍යාව සියයකට ආසන්නය. ඒ අතර ජනාධිපතිවරු, අගමැතිවරු, රජ කුමාරවරු සහ හිටපු රාජ්‍ය නායකයෝ ද වූහ. එහෙත් ටිබෙට් ජාතිකයන් ගේ ආධ්‍යාත්මික නායක දලයි ලාමා තුමා මේ අවමංගල උත්සවයට සහභාගි නොවීම කැපී පෙනිණ.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=as1312154</link>
    <topic>අපි එකට ඉන්නා තායි වැසියෝ අපි මරා ගන්නේ ඇයි?</topic>
    <author>රෝහණ ආර්යරත්න</author>
    <content>අපි එකට ඉන්නා තායි වැසියෝ අපි මරා ගන්නේ ඇයි? - තායි අගමැතිනිය කඳුළු පිරි නෙතින් විමසයිතායිලන්තය ගිනි ගනී ද?යින්ලුක් ෂිනාවට්‍රාවසර අටක කාල පරාසයකට පමණ පසු තායිලන්තය නැවත ගිනිගෙන දැවෙන තත්ත්වයකට ළංවී ඇත. එදා එනම් 2006 එම විරෝධතා ව්‍යාපාරය එවකට අගමැතිව සිටි තක්සින් ශිනවට්‍රාට එරෙහිව දියත් කරනු ලැබු අතර වර්තමානයේ එවැනි බිහිසුණු විරෝධතාවකට මුහුණ දීමට සිදුවී ඇත්තේ ඔහුගේ සොහොයුරිය හා වර්තමාන අගමැතිනී යින්ලුක් ශීනාවට්‍රා මෙනවියටය.තායිලන්තයේ බැංකොක් නගරයේ වැදගත් අමාත්‍යාංශ රැසක් මෙන්ම අගමැති කාර්යාල පවා ආක්‍රමණය කර ඇති ලක්ෂ ගණනක් පමණ වූ විරෝධතාකරුවන්ගේ එකම ඉල්ලීම යින්ලුක් ශීනාවට්‍රා මෙනවිය අගමැති ධුරයෙන් ඉල්ලා අස්වීමයි. හේතුව ලෙස ඔවුන් පෙන්වා දෙන්නේ දූෂිත පාලනය හා දඬුවම් ලැබූ සිරකරුවන්ට පොදු සමාවක් ලබාදීම සඳහා ඇයගේ රජය විසින් ඉදිරිපත් කරනු ලැබු නව පනත ඇතුළු ඇය සම්බන්ධ චෝදනා රැසකි.තමන්ට විරුද්ධ වන ජන සංඛ්‍යාව හා දේශපාලන නායකයින්ගේ ක්‍රියාවලිය දිගින් දිගටම සිදුවීම නිසා යින්ලුක් අගමැතිනිය පසුගියදා රජය විසුරුවා හැරියාය. නව කැබිනට් මණ්ඩලයක් පත්වන තුරු තමා වැඩ බලන අගමැති තනතුරේ කටයුතු කරන බව ඇය ප්‍රකාශ කළාය.“අපි එකට ජීවත්වන තායි පුරවැසියෝ. අපි එකිනෙකට හිරිහැර කරගන්නේ ඇයි? මම දැනට පසුබැස තිබෙනවා. තව මට පසුබසින්න තැනක් නෑ” යි යින්ලුක් කඳුළු පිරි දෙනෙතින් යුතුව ප්‍රකාශ කරමින් ෂිනාවට්‍රා පවුල අපහාසයට ලක් නොකරන ලෙසටත් රටේ සාමය හා ප්‍රජාතන්ත්‍රවාදය ආරක්ෂා කිරීම සඳහා පෙබරවාරි 2 දින පැවැත්වීමට නියමිත මැතිවරණයට ඉදිරිපත් වන ලෙසත් විරෝධතා පිටුපස සිටින ප්‍රජාතන්ත්‍රවාදී පක්ෂයෙන් ඉල්ලා සිටියාය.ප්‍රජාතන්ත්‍රවාදී ප්‍රවාහයට පිවිස ඊළඟ රජය කවුරුන් දැයි සෙවීමට ඉදිරිපත් වන ලෙස විරෝධතාකරුවන් ගෙන් ඉල්ලා සිටි නමුත් ඔවුන්ගේ එකම අදහස වූයේ යින්ලුක් ශීනාවට්‍රා වැඩ බලන අගමැති තනතුරින් ද ඉල්ලා අස්විය යුතු බවයි. ඒ සඳහා ඇයට පැය 24 ක කාල පරාසයක් ඔවුන් විසින් දෙනු ලැබීය.“ඇය ඊට කැමැති වුවහොත් විරෝධතා නැවතේවි. එසේ නැති වුවහොත් දිගින් දිගටම විරෝධතාව ගෙන යෑම අපේ අරමුණයි.” ජනතා ප්‍රජාතන්ත්‍රවාදී ප්‍රතිසංස්කරණ කමිටුවේ මහලේකම් සුදේප් තවුග්සුභාන් පැවැසීය.යින්ලුක්ගේ ඉල්ලා අස්වීම මෙන්ම රටේ පාලනය ජනතා කවුන්සලයකට පැවැරීම ද විරෝධතාකරුවන්ගේ ඉල්ලීම. පැසිස්ට්වාදී පාලන ක්‍රමයක ඇරැඹුම හැටියට තායිලන්තයේ උගතුන් විසින් ප්‍රකාශයට පත්කර ඇත. ජනතාව විසින් පත් කරනු ලැබු රජයක් එම ජනතාවගේ අදහස් නොවිමසා ඉවත්කොට උසස් යැයි සම්මත මධ්‍යම පංතියෙන් සැදුණු මණ්ඩලයකට පැවරීම කෙළවර විය හැක්කේ ලේ වැගිරීමකින් බව තම්මාසට් විශ්ව විද්‍යාලයේ මහාචාර්යවරුන්ගෙන් සැදුම්ලත් ප්‍රජාතන්ත්‍රවාදයේ ආරක්ෂාව වෙනුවෙන් පෙනී සිටින සංවිධානයේ සාමාජික මහාචාර්ය කේසියාන් තෙජපීරා පවසයි.මෙබඳු එකිනෙකට විරුද්ධ බලවේග දෙකක් තායිලන්ත දේශපාලන භූමියේ කරක් ගැසීම එම රටේ සාමයට පමණක් නොව ආර්ථිකයට ද බලපා හැකි බව විචාරකයින්ගේ මතයයි.තායිලන්ත දේශපාලනයේ මෑත ඉතිහාසය පිරික්සා බලන විට අපගේ අවධානය යොමු විය යුත්තේ 2006 තක්සින් ශිනාවට්‍රා බලයෙන් ඉවත් කිරීමේ සිදුවීමටය.වර්තමානයේ මෙන්ම එම කාලයේ දී ද තක්සින් අගමැතිවරයාට එරෙහි දැඩි ජනතා විරෝධයක් දියත් කරනු ලැබු අතර එම විරෝධතාවලට සහාය හමුදාව ද සම්බන්ධ වීම නිසා තක්සින් බලයෙන් පහ කරන ලදි. සුප්‍රිම් උසාවිය මඟින් ඔහුට එරෙහිව දූෂිත පාලනය හා අනිසි ලෙස බලය පාවිච්චි කිරීම වැනි චෝදනා රැසකට වරදකරු කරමින් වසර දෙකක සිර දඬුවමක් ඔහුට නියම කරන ලදී. එහෙත් තක්සින් ඒ අවස්ථාවේ රටින් පිටව සිටි බැවින් එම තීන්දුව ක්‍රියාත්මක කිරීමට නොහැකි වූ අතර යම් හෙයකින් ඔහු නැවත තායිලන්තයට පැමිණියහොත් එම තීන්දුව ක්‍රියාත්මක කිරීමට නියමිත විය.ව්‍යවස්ථානුකූල අධිකරණය මඟින් තක්සින්ගේ පවුල සතු සියලුම ආදායම් හා දේපළ තහනමට ලක්කරනු ලැබු අතර ඔහු ඇරැඹු තායි රක්තායි දේශපාලන පක්ෂය ද තහනමට ලක් කරන ලදී. විදේශගතව සිටි තක්සින් ෂිනාවට්‍රා ආපසු තායිලන්තයට 2008 පෙබරවාරි 28 වැනිදා පැමිණියේ හමුදා කුමන්ත්‍රණයෙන් පසුව පැවැත්වූ මහජන ඡන්දයේදී ජනතා බල පක්ෂයේ ජයග්‍රහණයත් සමඟය. සුප්‍රිම් උසාවිය විසින් ජනතා බල පක්ෂය විසුරුවා හරිනු ලැබු නමුත් එහි සාමාජිකයින් පියු තායි පක්ෂය නමින් දේශපාලන පක්ෂයක් සංවිධානය කර ගනිමින් නැවත බලය ලබා ගැනීමට අපේක්ෂා කරමින් තක්සින්ගේ සොහොයුරිය එම පක්ෂයේ නායිකාව ලෙස නම් කරන ලදී.2011 පැවැත්වූ මැතිවරණයේදී පියු තායි පක්ෂය විශිෂ්ට ජයග්‍රහණයක් ලබාගත් අතර එහි නායිකාව වන තක්සින්ගේ සොහොයුරිය යින්ලක් ෂිනාවට්‍රා අගමැති තනතුරට පත්වූවාය.තක්සින් ෂිනාවට්‍රාමහජන මන්ත්‍රී මණ්ඩලයේ පැවැති ආසන 500 න් 265 ක් ලබාගත් යින්ලුක් ගේ පක්ෂය තායිලන්තයේ අසීමිත බලයක් සහිතව පාලන කටයුතු ඇරැඹීය. මෙහිදී විශේෂයෙන්ම සඳහන් කළ යුතු කරුණක් වන්නේ තක්සින් ෂිනාවට්‍රාගේ ජනප්‍රියතාවයයි. තක්සින්ගේ ජනප්‍රියතාවයට බෙහෙවින් හේතු වූයේ ගම්බද ජනතාවගේ සහයෝගයයි.දූෂිත පාලනයක් ගෙන යාම හා භූමිබෝල් අදුල්යාදේජ් රජතුමාට අගෞරව කිරීම යනාදි චෝදනා මත හමුදාව මඟින් බලයෙන් ඉවත් කරනු ලැබු තක්සින් ෂිනාවට්‍රා වෙනුවෙන් ඔහුගේ සොහොයුරිය යින්ලුක් රට පාලනය කිරීම විරෝධතා කරුවෝගේ විරෝධයට ප්‍රධානතම හේතුවයි.නොවැම්බර් 24 වැනිදා තායිලන්තයේ අගනුවර වූ බැංකොක් නගරයට තීරණාත්මක දිනයක් විය. 100,000 ක් පමණ වූ විරෝධතාකරුවන් බැංකොක් නගරයේ පිහිටි අමාත්‍යාංශ ගණනාවක් අත්පත් කරගෙන රාජ්‍ය කටයුතු අඩපණ කිරීමට ක්‍රියා කළේය. මේ විරෝධතාවයන් දරුණු තත්ත්වයකට පත් වූයේ ඔවුන් හා ෂිනාවට්‍රා පක්ෂිකයින් අතර දරුණු ගැටුම් ඇතිවීම නිසාය. එහි ප්‍රතිඵලය වූයේ පස්දෙනෙකු මරණයට පත්වීම හා 200 ක් පමණ තුවාල ලබා රෝහල් ගත කිරීමෙනි.පසුගිය දෙසැම්බර් 5 වැනි දිනය තායිලන්තයට ඉතාම වැදගත් දිනයකි. ඒ භූමිබෝල් අදුල්යාදෙජ් රජතුමාගේ උපන් දිනය වීමයි. සියලුම තායි ජනයා භුමිබෝල් රජතුමාට අතිවිශේෂ ගෞරවයක් දක්වති. එතුමාගේ වදන් ඉතාම ගෞරවනීය ලෙස පිළිගැනීම තායි ජනතාවගේ සිරතය. එතුමාගේ උපන් දිනය වෙනුවෙන් ජාතිය අමතා ප්‍රකාශ කර සිටියේ රටේ සුගතිය සඳහා එකමුතු වී ක්‍රියා කරන ලෙසටයි. එතුමා වර්තමාන අර්බුදයට පිළියමක් ප්‍රකාශ කළේ නැත. එසේ ම ඔහුගේ වදන් සාමය ඇති වනු වෙනුවට විරෝධතාව තවත් දරුණු වීමට හේතු වූ බව පෙනේ.කෙසේ වෙතත් වැඩ බලන අගමැති ධුරයෙන් තමා ඉල්ලා අස් නොවන බව යින්ලුක් තරයේ ප්‍රකාශ කර ඇත. විරෝධතා කරුවන් ඇයට ඉල්ලා අස්වීමට පැය 24 ක් ලබා දී ඇති මුත් ඇයගේ ප්‍රකාශයෙන් එවැන්නක් සිදු වෙතැයි සිතීම අපහසුය. එහි ප්‍රතිඵලය වන්නේ විරෝධතාවයන් දිගින් දිගටම පැවැතීමයි. පක්ෂ දෙකම දැඩි මතවල එල්බ ගෙන සිටීම නිසා තායිලන්තය ඉතාම දරුණු අවිනිශ්චිත තත්ත්වයක පත්වීම නොවැළැක්විය හැකි වන්නේය.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=as1312155</link>
    <topic>මුළු ලෝකෙටම මාව නපුරු කුඩම්මෙක් කරලා දැන් බොරුවට අඬන්න එපා</topic>
    <author/>
    <content>මුළු ලෝකෙටම මාව නපුරු කුඩම්මෙක් කරලා දැන් බොරුවට අඬන්න එපාමෙතෙක් කතාවලිපිකරු‍වකු වන නිමල්ගේ බිරිය ලාලනී ඇඳුම් මැසීමෙන් අමතර ආදායමක් ඉපයීමට වෙහෙසේ. ඔවුන්ගේ දියණියන් දෙදෙනා වන නදී සහ චාපා පාසල් අධ්‍යාපනය හමාර කර සිටිති. ලාලනී චාපාට වැඩි ඇල්මක් දක්වන බවත් තමාට වෙනස්කම් කරන බවත් සිතන නදී අසහනයෙන් කල්ගෙවයි. එනිසා ම සුජිත් ගේ ප්‍රේමාරාධනාවද පිළිනොගනී. තමා සිය පියාගේ පළමු විවාහයේ දරුවා බව අහම්බෙන් දැන ගන්නා නදී තමා රවටන ලදැයි කෝපයටත් ශෝකයටත් පත්ව පියාගේ මහගෙදර යයි...අද එතැන් සිට...මුළුතැන්ගෙය දෙසින් ඇදී එන මිහිරි සුගන්ධය කුමක්දැයි නිශ්චිතව තෝරා බේරාගන්නට මෙන් රණසිංහ නහ පුඩු පුම්බා හුස්මක් ඉහළට ඇද්දේ ය. පත්තරය හකුළා ටීපෝව මත තැබු ඔහු සුවඳ පසුපස යන්නට තීරණය කළේ ය. මුළුතැන්ගෙය වෙතින් සුවඳ ගලා ඒම නැවතී බොහෝ කලකි.“කොලෙස්ටරෝල්වලට තෙල් හොඳ නෑ...” යි කී අමරා කරවල බැඳුම සකස් කිරීම තාවකාලිකව අත්හිටෙව්වා ය.“පොල් කිරිවලත් තෙල්... හාට් එකට ‍හොඳම නෑ...” යි කී ඇය කිරිහොද්ද පවා තහනම් කළා ය. ඉනික්බිති ඔහු පිරියකින් තොරව ඇය තම්බා දෙන දෙයක් ඔහේ ගිල දමන්නට පුරුදු විය. ඒ නිසා ම කලකට පසු ඔහුගේ නැහැපුඩු තුළට වදින සුවඳ ඔහුගේ කුසගින්න අවුලවාලයි. හාන්සි පුටුව මතින් නැඟී සිටි හෙතෙම සැරයටිය අතකින් ගත්තේය.“මේ ළමය කුස්සියට වෙලා මොනව කරනව ද මංදා... ඉන්න බෑ සුවඳ” යි හඬ නඟා කියමින් අමරා ද කුස්සියට ගියා ය.නදී හිස හරවා බැලුවේ තක්කඩිකමක් කළ කෙල්ලක මෙන් හොර හිනාවක් මුවඟ නංවා ගනිමිනි.“මොකද ළමයො මේ අවේලාවේ කුස්සියට වෙලා කරන්නෙ?”අමරා ප්‍රශ්න කළේ අමනාපයෙන් නොවේ. ඇ‍ඳේ වැතිර කොතෙකුත් කඳුළු වැගිරූ යුවතිය මෙලෙස වැඩ පලක නිරත වීම පිළිබඳව ඇය අතිශයින් සතුටු වෙයි. විමල් සහ චාපා ද දින කීපයකට වරක් පැමිණෙති. සතුටින් ද සැහැල්ලුවෙන් ද පසුවන නදී දකින ඔවුන් ආපසු යාමට පෙර අමරා වෙත කෘතවේදී බැල්මක් හෙළන්නට අමතක නොකරති. එකල්හි ඇයට තරමක අපහසුවක් දැනෙයි. මිනිබිරියට නව ජීවයක් ලබා දෙන්නට සමත් වූයේ සිය සැමියා බව ඇය හොඳින් දැන සිටියාය.නදීගේ මානසිකත්වය වටහා ගත් රණසිංහ ඉවසීමෙන් සහ කරුණාවෙන් කටයුතු නොකරන්නට තමාගේ ඇණුම් බැණුම් හා දීර්ඝ අනුශාසනාවලින් ඒ හැටි පලක් නොලැබෙන බව අමරාට ඒත්තු යයි.“මේ බලන්න... මෙයා රොටී පුච්චනවා...” අමරා කෑ ගෑවේ දැරියක මෙනි.“මට හිතුණා තේ බොන්න රොටී හදන්න... හැමදාම පාන් බනිස් බිස්කට්නෙ...”නදී කීවේ පදමට කර වුණ රොටිය අනෙක් පස හරවමිනි.“හරි අපූරුයි...”රණසිංහ පුටුවක් මත හිඳගත්තේය. කුස්සියට ඒමෙන් පවා ඔහු වෙහෙසට පත්වූ ගානය. කෙටි දුරක්වත් ඇවිද යෑමට බැරි තරමට තමා මහලුව හා ගිලන්ව පසුවන බව පසක් වූයෙන් ඔහු මඳක් තැති ගත්තේය. බිරියත් මිනිබිරියත් හැර දමා යන්නට සිදුවනු ඇත්දැයි සිහිපත් වන කල ළය රිදුම් දෙයි.“ඇයි මගෙ පුතා...” යි ඔහු විමල්ගේ රුව දකිමින් තොල් මතුළේ ය.“පාන් බනිස් වගේ ම රොටීත් අගුණයි දූ සීයටනම් යි අමරා කීවේ සැමියාගේ මුහුණ බලමිනි. එකෙනෙහි එහි කනස්සලු ස්වභාවය දැක ඇය නොසන්සුන් වූවාය.“බලන්න මූණෙ හැටි... හරි හරි... රොටියක් කන්නකො ඉතිං ඔච්චර ම ආසනම්...” යි ඇය වහා අනුමැතිය පළ කළා ය. තමා ළත වූයේ රොටී පිළිබඳව නොවන බව හෙළි නොකළ හෙතෙම දියාරු සිනාවක් පෑවේ ය.“මේ ගෙදර කාලෙකින් රොටී පිච්චුවේ නැති නිසා මට මේ සුවඳත් අමතක වෙලයි තිබුණේ ඔන්න” යි කී මිනිසා බිරිය ගේ බැල්ම මඟ හැරියේ ය.“ඔන්න ඉතිං නෝක්කඩු කියනවා. බලන්න නදී මම මෙච්චර දඟලන්නෙ මෙයාව පරිස්සම් කරගන්න නේද... කට දිව පිනවන්න ගිහිං මොන එකකට ද ළමයො ලෙඩ වැඩි කරගන්නෙ...”නදී හිනැහුණා මිසක කිසිවක් නොපැවසුවාය.“ම්... මහන්න වගේම උයන්න පිහිනන්නත් දක්සයි වගේ...”අමරා රොටී කැබැල්ලක් කමින් දෙබැම ඉහළ නැංවූවාය.“සීයා චුට්ටක් ඉන්න ඕන ලුණු මිරිස් අඹරනකම්...”“අපොයි එච්චර වෙලා ඉන්න බෑ... මටත් දෙමුකො උණු උණුවෙ රොටී කෑල්ලක්...”අමරා ඔහු අත රොටී කැබැල්ලක් තැබුවේ අමනාපයෙන් එල්ලා ගත් මුහුණිනි.“ඔන්න බලන්න දූ මම කියන්නෙ බොරු ද කියල... සීයට කිසිම උවමනාවක් නෑ කට පරිස්සම් කරගන්න.”රොටී කැබැල්ල විකන්නට පටන් ගත් රණසිංහ උත්තර දෙන්නට අදහස් නොකළේ ය. නොඑසේනම් සිත පැන නැඟි උත්තරය මුවඟින් පිට නොකළේය.“කොච්චර පරිස්සම් වුණත් ඉතිං තව අවුරුදු විස්සක් තිහක් ජීවත්වෙන්න ලැබෙන්නෙ නෑනෙ. මේ ඉන්න ටික කාලෙදිවත් කටට රසට මොනා හරි කන්න එපැයි.”ඒ වචන ටික බිරිය කුපිත කරවන්නට සමත් වන බව ඔහු දැන සිටියේය.“කුරහන් රොටී හදන්නයි මම හිතුවෙ. සීයට පාන් පිටි හොඳ නැති නිසා.” යි කී නදී ලුණු මිරිසට දෙහි බෑයක යුෂ එක් කළා ය.“කුරහන් පිටි පැකට් එක ඉවරයි ද කොහෙද”අමරා කුඩා ලී අල්මාරිය විවර කළේ ඒ බැව් තහවුරු කරගැන්ම සඳහා ය.“ඔව්. ඉවරයි... ඒ වුණාට ඔය පාන් පිටිත් නෙමේ”“හාල් පිටි නේද? ඒකයි මෙච්චර සුවඳ...” යි අමරා විමතිය පළ කළා ය.“රසත් හොඳයි...” රණසිංහ සිය මිනිබිරිය වෙත හෙළුවේ සෙනෙහෙබර බැල්මකි.“දූත් එන්නකො දැං ඔය වැඩ නවත්තලා රොටියක් කන්න...”අමරා ඉල්ලා සිටියේ කෑම මේසයට වාඩි වෙමිනි.“සුදු ආච්චි කන්නකො. මං තේත් හදාගෙනම එන්නම්”“ඉතිං ඔය කේතලේ ළිප තියාගෙන දඟලන්නෙ මොන එකකට ද? හීටර් ගහන්නකෝ”හැරී බැලු යුවතිය මඳ සිනාවක් පෑවාය.“නෑ සුදු ආච්චි. දර වගයක් තිබ්බා. ඉතිං අපරාදෙනෙ...”රණසිංහ නිහඬ තෘප්තිමත් සිනාවකින් කියා පෑවේ මිනිබිරියගේ අරපිරිමැස්ම අගය කරන බවකි. එහෙත් අමරාගේ මුහුණ ශෝකාකූල අඳුරකින් හැකිළී ගියේය. පුත්‍රයා කැන්දාගෙන ආ මනාලිය ද මෙබඳුම අදහස් දැරුවාය. විවාහයට මුළු හදින් ආශිර්වාද නොකළ ද ලේලියගේ අරපිරිමැස්ම සහ සකසුරුවම්කම ඉහ ඉක්මනින් දැක ගත්තාය. ස්ථාන මාරුවක් ලැබු විමල් නෙළුම් මාවතේ පදිංචියට යෑමට තීරණය කළේ නැන්දණියත් ලේලියත් අතර අරගලයක් නිසා නොවේ. එහෙත් සිය පුත්‍රයා හට නිර්මලා වැනි දුගී තරුණියක නොගැළපෙන්නේ ය යන සිතිවිල්ලෙන් ගැලවෙන්නට අමරා කිසි දිනකත් සමත් නොවූවාය. උසස් ධනවත් පවුලකින් සුන්දර ලේලියක් බලාපොරොත්තු වූ අමරාට නිර්මලාගේ අඳුරු පැහැ සම ඉවසීම ද පහසු වූයේ නැත.ඒ අහිංසක තරුණිය අකාලයේ මිය ගියේ තමාගේ නොරිස්සුම් සිතට දඬුවම් දෙන්නට වගේ ය. ඇය වැනිම දියණියක ලබා දීමෙන් ඇය තමාට තවත් දරුණු පහරක් එල්ල කළා නේදැයි සිහිපත් කළ අමරා දිගු සුසුමක් හෙළුවාය.තේ කෝප්පයක් දිගු කළ නදී ඒ සුසුම් හඬ නොඇසුවාය.“කවුද?” යි රණසිංහ හිස නඟා කුහුල්බර බැල්මක් හෙළුවේ විදුලි සීනුව නාද වන හඬ ඇසුණු බැවිනි.“මං බලන්නම්...” යි කී නදී ඉක්මන් ගමනින් කුස්සියෙන් නික්මුණා ය.“නිර්මලා ම තමා...” යි කොඳුළ අමරා සිනාවක් පාන්නට වෑයම් කළා ය.“කෙනෙකුගෙ වටිනාකම තියෙන්නෙ සල්ලිවලවත් හමේ පාටෙවත් රූප ලස්සනේවත් නෙමේ අමරා... හදවතේ...” යි රණසිංහ සන්සුන් හඬින් පැවසුවේ ය. බිරියගේ සිත පෙළන කනස්සල්ල වටහා ගත්තාක් මෙනි.“මට ඒක එදා තේරුණේ නෑ... ඒ ඉතිං මම මගේ එකම පුතා මේ ලෝකෙ ලස්සන ම වටිනා ලේලිව බලාපොරොත්තු වුණ නිසා වෙන්නැති.”අමරාගේ හඬ ශෝකාකූලය.“ඔව්... ඒ හින්ද තමා... ඔයා තවත් ඔය පහුගිය දේවල් ගැන හිතල කනගාටු වෙන්න එපා අමරා.”රණසිංහගේ කාරුණික හඬ ඇගේ දෑසට කඳුළක් කැන්දාගෙන ආවේ ය. දොර විවර කළ නදී ගේ දෑසට ද වහා කඳුළු නැගුණේ ය.“අම්මා...?” යි ඇය විස්මයෙන් හඬ ගෑවා ය. ලාලනී යටි තොල විකා ගනිමින් ඉවත බැලුවා ය.“අනේ අම්මේ...” යි කී යුවතිය ලාලනීගේ දෙපා අබියස දණින් වැටුණා ය.“මුළු ලෝකෙටම මාව නපුරු කුඩම්ම කෙනෙක් කරවලා දැං බොරුවට අඬන්න දොඩන්න එපා ළමයා...” ලාලනීගේ හඬ වියළිය. දැඩිය. නදී ඉකි බින්දා මිස කිසිවක් නොකීවාය.ලබන සතියේ තවත් කොටසක්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=as1312156</link>
    <topic>සැත්කම් පිහිතලය සැත්කම කරද්දී ගැලවෙයි</topic>
    <author>‍ඉනෝකා පෙරේරා බණ්ඩාර</author>
    <content>සැත්කම් පිහිතලය සැත්කම කරද්දී ගැලවෙයිසැත්කම නවතා හෘදයේ ඇමිනුණු පිහිතලය සොයද්දී සියල්ල සිදුවී හමාරයිකොළඹ විශ්‍රාමික නාගරික හදිසි මරණ පරීක්ෂක එඩ්වඩ් අහංගම මහතාගේජීවන අත්දැකීම්කිසිදු ලෙඩක් නැති හෘදය වස්තුවක් පසාරු කොට බ්ලේඩ් තලයක් ඇතුළු ව‍ූ විට, සිහි විසඥ වූ අසරණ රෝගියකු කුමක් කරන්නද...මින් අවුරුදු 20 කට පමණ පෙර, නුවරඑළියේ ජීවත්වූ සෙල්වරාජන්, කොළඹ ජාතික රෝහලේදී මිය ගියේ ඒ අවාසනාවන්ත සිදුවීමෙනි.කෝවිලට ගොස් පඬුරු ගැට ගසා, ආරක්ෂාවට ‘තායත්තු’ නූලකුත් බැඳ නියමිත දින ඔහු කොළඹ ආවේ රෝහල්ගත වන්නට ය. ඒ පරීක්ෂණ කිහිපයකින් අනතුරුව සොයාගත් සිය හදවතට ආසන්නව සිදු කළ යුතු වූ පපුවේ සැත්කම සඳහා ය. වෛද්‍යවරයා කියා තිබූ පරිදි එය දරුණු සැත්කමක් නොවූ හෙයින් කිසිදු බියක් ඔහුට දැනුණේ ද නැත.අවුරුදු 25 ක් වයසැති සෙල්වරාජන් අවිවාහකයෙකි. එහෙයින් සැත්කමින් පසු අලුත් ජීවිතයක් පිළිබඳ බොහෝ බලාපොරොත්තු ඔහු තුළ වූයේ වෛද්‍යවරයා පැවසූ තොරතුරුත් සමඟ ය.“මේ සැත්කම නොකළත් ඔයාට ජීවත් වෙන්න පුළුවනි. හැබැයි ටිකක් ශාරීරික අපහසුතා එක්ක. මේ සැත්කම කළොත් ඔයාට බොහෝ කලක් නිරෝගීව ජීවත් වෙන්න පුළුවන් වෙයි”.සෙල්වරාජන්ගේ සිතේ බලාපොරොත්තු පූදින්නේ එතැන් සිට ය.‍ ශල්‍යාගාරයට යන තුරුත් සියල්ල හොඳින් සිදුවූයේ ය. හත් අට දෙනකුගෙන් යුතු වෛද්‍ය කණ්ඩායම තමන්ගේ ඇඳ වටා සිටි අයුරු දුටු විට ඔහුගේ හිතට අමුතු ගැම්මක් ද ආවේ ය”.ඔපරේෂන් එක කළා ම මං ඉක්මනට සනීප වෙයි...’ නිර්වින්දනය වී දෑස් පියවෙන මොහොතේ ඔහුට සිතුණා විය හැකි ය.ශල්‍ය වෛද්‍යවරයා වෙත එකින් එක ශල්‍ය උපකරණ ලබා දෙන කාර්ය මණ්ඩලය සුපුරුදු රාජකාරිය ඇරැඹීය.‍වෛද්‍යවරයා වෙත ඊළඟට ලබාදිය යුතුව තිබුණේ තියුණු ‍බ්ලේඩ් තලයක් සවිකළ ස්කැල්පල් (Scalpel) ජිලට් පිහියයි. එක වරක් පාවිච්චි කොට තලය ඉවත් කළ යුතු නිසා, සෑම සැත්කමක් වෙනුවෙන් ම අලුත් පිහිතලයක් සවිකළ යුතු විය. නිවැරැදිව තලය සවි කිරීමත් එය ලොක් කිරීමත් ශල්‍ය සහාය වෛද්‍යවරුන්ගේ වගකීම වූ අතර එය සියයට සියයක්ම නිවැරැදි දැයි පරීක්ෂා කොට භාවිතා කිරීම ශල්‍ය වෛද්‍යවරයාගේ වගකීම විය. එහෙත් සිදුවූයේ කිසිවකුත් අපේක්ෂ නොකළ මොහොතක පිහි තලය ගැලවී රුධිර සංසරණයට එක්වී හදවතේ මහා ධමනියක් අස්සේ සිරවීම ය.“මේක හදවතට ආසන්නව කළ සැත්කමක්. පිහිතලය ගැලවී ගිය බව පළමුව වෛද්‍යවරයාටවත් දැනුණේ නැහැ. තලය නැති බව දැනගත්විට කරන්නට ගිය සැත්කම නවතා රෝගියාගේ ලේ ඉවත්කොට එය සෙවීම ඇරැඹුවා. වහාම රෝගියා එක්ස් රේ කළා‍. එවිටයි එය මහා ධමනියේ සිරවී ඇති බව දැනගත්තේ.ඒත් ඒ ගෙවුණු හැම මොහොතකම භයානක කාරණයක් සිදුවෙමින් තිබුණා. රුධිර සංසරණය සඳහා, හදවත සංකෝචනය වන (හැකිළෙන, දිග හැරෙන) හැම වාරයකම පිහි තලය කැපි කැපී හදවත පසාරු කර තිබුණා. මේ නිසා සෙල්වරාජන්ගේ හදවත ඉතාම දුර්වල වුණා. පිහිතලය ඉවත් කොට ඔහුට අදාළ සැත්කම පසුදිනට සූදානම් කළේ මේ වනවිටත් අනපේක්ෂිතව දරුණු හදවත් සැත්කමක් ඔහුට කර තිබූ නිසායි.ඒත්, පසුදිනට සූදානම් කළ සැත්කමට මුහුණ දෙන්න ඔහු යළි ඇස් ඇරියේ නැහැ. පිහිතලය ඉවත් කිරීම සඳහා කළ බරපතළ සැත්කමේ දීමයි ඔහු මිය ගිහින් තිබුණේ‍.මොහොතකට හිතන්න. හදවත එක මිනිත්තුවකට කොයිතරම් වාරයක් ගැහෙනවද? ඒ ගැහෙන හැම වාරයක් ගාණෙම වගේ අර පිහිතලයෙන් මෘදු මාංශ පේශී කැපි කැපී තිබුණා. මරණයට හේතුව වුණේ අධික රුධිර වහනය සහ කම්පනය. මං අදාළ වෛද්‍යවරයාගෙන් විමසුවා. “ඇයි ඔබ පිහිතලය හරියට ලොක් වී ඇත්දැයි පරීක්ෂා නොකළේ”? කියා.“එය සහායකගේ වරද. ඔහු එය නිසි ලෙස කර නැහැ...”“ඒත් ඔබ අවසානයේ බැලිය යුතුයි නේද?”“මං බලද්දී හොඳට තිබුණා. ඒත් සැත්කම කරද්දී ගැලවී ගිහින්...”ඔහුගේ පිළිතුර කෙසේ වූවත් එය දෙදෙනාගේ ම නොසැලකිල්ල නිසා සිදු වූවක් බව පැහැදිලි ය.මොකද මේ සුවිශේෂී ජිලට් පිහිය ලොක් කළාට පසු ගැලවෙන එකක් නෙමෙයි. අවසානයේ සිද්ධ වුණේ සනීප වෙන්න පුළුවන් පුංචි සැත්කමකට රෝහල් ගතවූ සෙල්වරාජන්ට ජීවිතෙන් ම සමුගන්න සිදුවූ එකයි.‍ඔහු වතුකරයේ දුප්පත් තරුණයෙක්. නඩු කිව්වා නම් වන්දියක් හෝ ගන්න තිබුණා. ඒත් ඒ දුප්පත් දෙමවුපියන්ට ඉදිරිපත් වෙන්න තරම් ශක්තියක් හෝ තිබුණෙ නැහැ.අනික මේ සැත්කම කළේ එවකට හෘද සැත්කම් සඳහා නම් දරාපු දෙමළ ජාතික වෛද්‍යවරයෙක්. අන්තිමේ කෙනකුගේ පුංචි අත්වැරැද්දක් නිසා අහිංසක තරුණ ජීවිතයක් අහිමි වුණා.රෝගීන්ගේ අයිතිවාසිකම් වෙනුවෙන් පෙනී සිටීමත් අපේ රටේ හුඟක් අඩුයි. නමුත් එය රෝගියකුගේ පරම අයිතියක්.”මෙවැනි වැරැදි කොතෙක් දුටුවත්, මරණ පරීක්ෂකවරයකු සේ අහංගම මහතාට පැත්තක් ගැනීම තහනම් ය.‍“ගිහින් නීතිඥ මහත්තයකු හමුවන්න...” ඔහු කියන්නේ එනිසා ය. එහෙත් හුඟ දෙනෙකුගේ පිළිතුර “අපිට නීතිඥ මහත්තුරුන්ට ගෙවන්න තරම් සල්ලි නැහැ මහත්තයා....” යන්න පමණකි. එවැන්නන් නීති ආධාර කොමිසම වෙත යොමු කරන අහංගම මහතා, මරණයට පත්වූ පුද්ගලයා වෙනුවෙන් දෙන්නට පුළුවන් උපරිම සහය ලබා දෙන්නේ එය තම යුතුකම බව තරයේ අදහන නිසා ය.“ජීවිතයේ සැනසීම තියෙන්නේ එතැන’ඔහු කියන්නේ එබැවිනි. 1994 ජනාධිපතිවරණයේදී හදිසි රිය අනතුරකින් මිය ගිය පුත්තලම සංවිධායක මන්ත්‍රී ගොඩ්වින් ප්‍රනාන්දු මහතාගේ මරණය ගැනත් එක එක්කෙනා එක එක කතා කිව්වා.නමුත් සර්ව සාධාරණ මරණ පරීක්ෂණයක් පැවැත්වූ විටයි දැන ගත්තේ, එය අධික වේගය නිසා සිදුවූ මාරක රිය අනතුරක් බව.එහෙම වෙලාවට කවුරුත් හරි ඉක්මනට ඇඟිල්ල දිගු කරන්නේ විරුද්ධ පක්ෂයට‍.මේ මන්ත්‍රීවරයා ජනාධිපතිවරණ කටයුතුවල නියෝජිතයකු ලෙස පුත්තලමේ ඡන්ද ප්‍රතිඵල ගණන් කිරීමේ නිරීක්ෂණයේ යෙදුණා. ප්‍රතිඵල නිකුත් වූ වහාම එතුමා රාත්‍රියේ ම ගමට එන්න පිටත් වුණා. ඔහු වාහනය පැදවූයේ ඉතාම වේගයකින්. අන්තිමේ මධ්‍යම රාත්‍රියේ ඔහුගේ වාහනය හමුවූයේ පොල් ගසක වැදී ගිනි ගනිමින් තිබියදීයි.කවුරුත් කිව්වේ බෝම්බ ගහලා. නැතිනම් උවමනාවෙන් කළ අනතුරක් කියලයි. සී.අයි.ඩී. එක වෙනම පරීක්ෂණයක් පටන් ගත්තා. මම පරීක්ෂණය ඇරැඹුවා.“වාහනේ කොහෙද වැදිලා නතර වී තිබුණේ...?”“පොල් ගසක...”“පොල් ගසට මොකද වෙලා තියෙන්නේ....”“කඳ තුවාල වෙලා... ගෙඩි බිමට වැටිලා තිබුණා”“එතකොට පොල් ගසේ උස...”“අඩි 60 ක් විතර...”මේ වාහනේ තැලිලා තියන විදිය අනුව මං අහපු ප්‍රශ්නවලට පොලිසිය ඉදිරිපත් කළ සාක්ෂි වලින් කියැවුණු පිළිතුරු.ගසේ කඳට තුවාල වී තිබුණු විදිය, වාහනේ නතර වී තිබූ උස, වැදුණු තැන, එය ගිනිගත් ආකාරය, පොල් වැටී තිබූ අයුරු ආදී අවට පාරිසරික සාධක සියුම් පරීක්ෂාවට ලක් කළ විට ඉතාම පැහැදිලිව පෙනුණා, මෙය අධික වේගයෙන් ආ ගමනක ප්‍රතිඵලයක් බව. මොකද අඩි 60 ක ගහක වැදිලා පොල් ගෙඩි එක දිගට බිමට වැටෙන්න නම් ඉතාමත් අධික වේගයකින් මේ වාහනය වැදිය යුතුයි. නින්ද ගියා නම් මේ තරම් වේගයකින් එන්න බැහැ. ඔහුගේ මොළයට හානි වෙලා තිබුණු විදිය අනුවත් එය පැහැදිලි වුණා.කාටවත් පටවන්න ගිය අපවාදයක්, එහෙම නෙවෙයි කියලා ඔප්පු කරන්න ලැබුණු එක ලොකු දෙයක්. නැතිනම් දෙපාර්ශ්වයක් අතර ලොකු ප්‍රශ්නයක් ඇතිවෙන්න තිබුණා.අනෙක් එක ඉතාමත් දක්ෂ, අවංක පොලිස් නිලධාරියකු වූ එන්.එම්.එස්.ඒ. අබේසේකර මහතා, අතිවිශිෂ්ට ලෙස හා විශ්වාසනීය ලෙස සාක්ෂි ඉදිරිපත් කළා. අද ඔහු විශ්‍රාමිකයි. ඔහු දක්ෂ ලෙස මේ සාක්ෂි සොයා ගත් නිසයි, මේ තරම් පහසුවෙන් මරණයට හේතුව සොයාගන්න පුළුවන් වුණේ...මියගිය පුද්ගලයාට සාධාරණයක් ඉටු කරනවා තරම් සතුටක් ඔහුට සිය වෘත්තීය ජීවිතයේ දී තවත් නොවිණි. සෙල්වරාජන් හෝ ගොඩ්වින් ප්‍රනාන්දු කියා ඔහුට වෙනසක් නැත. සිංහල හෝ දෙමළ කියා ද ඔහුට වෙනසක් නැත.ඔහුට ඇත්තේ, මිය ගිය ද ඒ මනුෂ්‍යයෙකි යන සිතිවිල්ල පමණි.‍ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=as1312157</link>
    <topic>නෙළුම්විල</topic>
    <author/>
    <content>නෙළුම්විලකුඩා කල සිට මවටත්, ආගම දහමටත් ලැදිව හැදී වැඩුණු තැනැත්තියක්මි.පුංචි සන්දියේ අක්කලා කවි ගායනා කළ හැටි දැනුදු මට මතක ය.‘...ඇයි අම්මේ අඬන්නේ මේ කඳුළු සලා...’‘...මැනලද පුතේ කිරි දුන්නේ මා නුඹට...’පදාර්ථ නොවැටහුණු ඒ බිලිඳු වියේ දී වුව ඒවායේ සමුද්‍යාර්ථයට පුදුමාකාර ලෙස සංවේදී වූ මා උස් හඬින් හඬා වැටුණු හැටි සිහිපත් වේ.සිරුරින් වැඩෙත් ම මම ඉගෙනුමට සිත යොමු කළෙමි. යොවුන් ප්‍රේමය පසෙකින් තැබුවෙමි.ඉගෙනුමෙන් පසු මට රැකියාව ලැබිණ. එවිට ද ආ මංගල යෝජනා පිළිකෙව් කළේ වැඩිමහලු සොයුරිය විවාහ වනතුරු ඉවසිය යුතු බව කියමිනි.ඇගේ විවාහයෙන් පසු මට විවාහ යෝජනා ආවේ ය. රැකියාව, ධනය, කඩවසම් බව ඇති අය ඒ අතර වූහ. මා ඔවුන් පිළිකෙව් කළේ ආගමට දහමට බැඳුණු අයකු සොයන බව කියමිනි.මා විවාහයෙන් පවා අපේක්ෂා කරන්නේ මගේ අධ්‍යාත්මික ගමනට සහායකි.මගේ මව මේ ලෝකයේ සිටින හොඳම අම්මා කෙනෙකි. ඇගේ බලාපොරොත්තුව තමාගේ පණ නල යෑමට පෙර මට ආදරණීය රැකවරණයක් සලසා දීම ය. (එය එසේ වුව, පරමාර්ථ ධර්මය අනුව ලෞකික ලෝකය තුළ ලබන තාවකාලික සතුට නිස්සාර බව මම හොඳින් දනිමි.)සාමාන්‍ය ලෙස භෞතික සම්පත් හිමි මා කිසිවකුට විවාහ කර දී නිදහස් වීමට අම්මාට හැකියාව නොමදව තිබිණි. එහෙත් ඊට වැඩි අධ්‍යාත්මික ධනයක් මා සතු බව අම්මා දැන සිටින්නීය.කාලයත් සමඟ මගේ යෞවනය වියකී ගොස් තිබේ.මගේ අදහස්වලට මුළුමනින්ම සමාන අදහස් ඇති තැනැත්තෙකු මෑතක දී මට මුණ ගැසුණේ සැබවින්ම මා පුදුමයට පත්කරවමිනි.ඔහු ගේ අධ්‍යාත්මික ගමන් මාර්ගය ද මගේ මාර්ගයට බෙහෙවින් සමාන ය. සරණ බන්ධනයට සුදුසු ම පුද්ගලයා ඔහු බව ඇසුරු කරන විට මට පසක් විය.අපේ මුල් ම හමුවීම සිදු වූයේ ජනයා ගැවසෙන විවෘත පරිසරයක දී ය.මම ඔහුට දහම් පොත් කිහිපයක් තිළිණ කළෙමි.ඒ දුටු ඔහු ගේ දෑස දිලිසුණේ ය.‘මං ජීවිතේ ලබපු හොඳම තෑග්ග තමයි මේ’ ඔහු කීවේ ය.මම නිහඬවම සිනාසුණෙමි.‘අපි දෙන්න මුණගැසුණෙ සංසාරගත ප්‍රාර්ථනාවකට අනුව වෙන්න ඕනැ.’ ඔහු නැවත කීවේ ය.මම එය පිළිගතිමි.‘විවාහ වෙලා ටික කලක් ගියාම දෙන්නම පැවිදි ජීවිතේට ඇතුළුවෙන එක සුදුසුයි’ ඔහු කීවේය.එය මගේ ද හැඟුම වූ නමුත් මම නිහඬ වීමි.මා මවගේ හිත හැදීමට සුදුසු හොඳම උපාය මාර්ගය ද එය ය. එහෙත් මට ඇය රැවටිය නොහැකි ය. මම තවදුරටත් ගොළු වීමි.‘අපි දෙන්න විවාහ වුණොත් කිසිම සම්බාධකයක් නැතුව මහණදම් පුරන්න පුළුවනි’ ඔහු නැවත කීවේ ය.මවු සෙනෙහසට වැට බැඳ ආත්මාර්ථකාමී වීම නොකටයුතු යැයි මට සිතිණි. එහෙයින් යළිදු මම ගොළු වීමි.අපි සමු ගතිමු.එතැන් පටන් ඇති වූයේ දුරකථන ඇසුරකි.ඔහු යන ගමන මට පැහැදිලි ය. අප දෙදෙනා සරණෙහි බැඳුණහොත් වෙනත් ආදරණීය බැඳීම් ඇතිවී ඔහු ගේ ගමනට බාධා ඇති වනු ඇත.දිනක් මම තීරණයකට එළඹ ඔහුට ඒ බව කීමි.‘ඔබ ඔබේ ගමන යන්න. මම ඔබෙන් මිදෙන්නම්’‘ඔව්, ඒක හොඳයි. විවාහය නමැති සම්මුති ලෝකයක් ඔබට උදාවේවි. වෙනත් කෙනෙක් ඔබේ සමාජයීය පසුබිමට සමීප වේවි.’ ඔහු පැවසුවේ ය.ඒ හඬ මට සංසාරගතව ඇසුණු දෙයකි. එහෙත් ඔහු ගේ සංසාරය තවත් දිගු කිරීමට මම නොසිතුවෙමි.මම ඔහු ඈතට පා කොට මගේ මෙහෙය ඉටු කළෙමි. මට නිරාමිස සුවයක් ලැබිණ.ඔහු පසුගිය දා සසුන්ගත විය. ඔහු ගෙන් සසුන බැබළෙනු ඇත.අම්මා තවමත් මදෙස බලා සිටින්නීය. ඇය උත්තරීතර මාතාවකි. ඇගේ සෙනෙහස් පැතුම මා ඉටු කළ යුතු ය.මට අවිවාහකව සිටිය හැකි ය. ඉන් සිදුවන්නේ අම්මාගේ හිත දුකින් පිරී යෑමය. මා මෙලොව තනිවෙති'යි ඇය බියෙන් පසුවෙයි.පරමාර්ථ ධර්මය කෙරෙහි අවබෝධයෙන් පසු වුවද සම්මුති ලෝකය සමඟ ගැටීමක් නොවන ආකාරයෙන් මා ජීවිතය ගෙවිය යුතු බව දැන් මට පසක් වෙයි. මවට ද සැනසිල්ල උදාකර දිය හැකි වන්නේ එමගට පිවිසීමෙනි.මගේ අධ්‍යාත්මික ගමනට අත්වැලක් විය හැකි උතුම් මිනිසකුට මේ පින පිරීමට ඇරියුම් කරමි.අනන්‍යතාව සඟවා සිටීමට කැමති සිළුමිණ පාඨක මෙ‍ෙනවියක විසින් යොමු කරන ලද ලිපියක් ඇසුරිනි. අවශ්‍ය කෙනකුට ඇගේ දුරකථන අංකය නෙළුම්විලෙන් ලබා ගත හැකිය. 429265 අංකය ඔස්සේ සේමාලි කැල්ලපත මහත්මිය අමතන්න.මේ ලිපිය නෙළුම්විලට ලිවීමට මා සිතුවේ වසර ගණනාවකට පෙර ය. නොලියූවේ යටි සිත එපා කී හෙයිනි. යළිදු එය ලිවීමට යද්දී හිත හරස් විය. එහෙත් මෙවර නම් යටි සිත නිහඬවම බලා සිටියි.සුහදයාණනි, ඔබත්, මාත් දෙතැනකට කර කාලය පියඹා ගොස් තිබේ. හමුවීම මෙන්ම වෙන්වීම ද අපේ උරුමයකි.දැන් මම දිවි මංතලාවේ තිස් අට වැනි කණුව පසු කරමින් සිටිමි.කුඩා සිසුවියක ලෙස පාසල් ගිය මම අද ගුරුවරියක ලෙස පාසල් යමි. දරු දැරියන් පිරිවරා ගත් මගේ ගුරු දිවිය සුන්දරය. එහෙත් මටත් නොදැනීම ඇතිවී නැතිවී යන අතීත මතක සටහන් අතර ඔබේ ඉඩ එසේ ම පවතී.ඉකුත් දස වසර තුළ මම ඔබ නොදුටුවෙමි. කොහේ සිටියත් ඔබ අසරණ රෝගීනට කරුණාවෙන් සලකන සැබෑ ජීවකයකු වී සිටිය හැකි බව මම පසක් කොට ගෙන සිටියෙමි.මා මුල් වරට ඔබ දුටුවේ ජපුර සරසවි බිමේ දී ය. එතැන් පටන් ඔබේ රුව සංසාරික සිහිවටනයක් විය. මම එහි බැඳුණෙමි. මා ඔබ රුව සෙව්වේ කාටත් හොරෙනි. එහෙත් මම ඔබට පියවි ලෙස ළං නොවීමි.ඔබ මා අපේක්ෂාවෙන් සිටි බව මට නොයෙක් වර හැඟිණ. මා ඔබ වෙත ළං නොවීමට හිත දැඩි කර ගත්තේ මා පෙළෙමින් සිටි අසනීපය හේතුවෙනි. ඔබත්, ඔබේ මිතුරනුත් මට පෑ කරුණා දයාව අද ද මා හැර නොයන සිහිවටනයකි.පස් අවුරුද්දක් තිස්සේ ඔබ මා වෙනුවෙන් බලා සිටියෙහි ය. සරසවියෙන් සමුගෙන ගිය ද ඔබ මා නිසා වේදනාවට පත්ව ඇති බව දැන දහස් වර මම හැඬීමි.අප නොසිතන දේ ද සිදු වේ. හදිසියේ පෞද්ගලික රෝහලක දී අප මුණ ගැසිණි. එය අසිරියකි! ඔබ සීමාවාසික වෛද්‍යවර පුහුණුව ලබන බව මම දැන ගතිමි.ඔබ උතුම් මිනිසකු බව එදා සිටම මම දැන සිටියෙමි. ඔබට නොදැනෙන සේ මම ද එදා සිට ඔබට ආදරය කළෙමි.සුහදයාණනි, සමා වුව මැනවි. මා දිවිය පාසලේ අහිංසක දරු පැටවුන් වෙනුවෙන් කැප කර තිබේ.හුදෙකලා හැම මොහොතකම ඔබ මසිත අරා නැගී සිටී. අතීතය අමතක කර සුවෙන් වෙසෙනු මැනැවි. මම සතුටු වෙමි.යළි කෙදිනක හෝ අප හමු වේවි. එදින දයාබර මිතුරන් සේ හිනැහෙමු.මොරටුවේ ගුරු මෙනෙවියක විසින් යොමු කරන ලද ලිපියක් ඇසුරිනි. අනන්‍යතාව සඟවා තබන ලෙස ඉල්ලා ඇත.කර්තෘට ලියන්න | මුද්‍රණය සඳහා</content>
  </post></root>