<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av1312152</link>
    <topic>HOLLYWOOD NEWS</topic>
    <author/>
    <content>HOLLYWOOD NEWSසුපිරි නළු මයිකල් ඩග්ලස් තම බිරිඳ කැතරින් සීතා ජෝන්ස් ගෙන් වෙන්වුණේ මෑතකදීයි. දෙදෙනා වෙන්වී සිටියත් උදය කාලවලදී කැතරින්ව මුණගැසීමට මයිකල් අමතක නොකළ බවයි ඔහුගේ මිතුරන් පවසන්නේ. ඒ හමුවීමට විශේෂ හේතුවක් තිබූ බවත් ඔවුන් පවසනවා. මයිකල්, කැතරින්ව මුණ ගැසීමට ගියේ උදය ආහාරයට පෑන් කේක් සාදා ගැනීමටලු. වෙන්වී සිටියත් තමන්ගේ හිටපු සැමියාට පෑන් කේක් පිළියෙල කර දෙන්නට නම් කැතරින් අක­ැමැත්තක් දැක්වූයේ නැතිලු.මෙලෙස දින කිහිපයක් ම උදේ වරුවට පෑන් කේක් සාදවා ගත් මයිකල්, ඉන්පසුව කැතරින්ගෙන් වැදගත් ඉල්ලීමක් කර තිබෙනවා. නැවතත් තමන් සමග සමගි වී එක වහලක් යට ජීවත් වන්නට එන ලෙසයි ඔහු ඇගෙන් ඉල්ලා ඇත්තේ. ඒ වුණත්, මයිකල් ගේ ඒ ඉල්ලීම පෑන් කේක් ඉල්ලීම මෙන් සලකා බලන්නට තමන් ලෑස්ති නැතැයි ඇය එකහෙළාම පවසා තිබෙනවා. කැතරින්ගේ දැඩි ප්‍රතිචාරයෙන් දුර්මුඛ වූ 69 වියැති මයිකල්, ඉන්පසුව පුරුදු පරිදි තම නි‍ෙවසට ගොස් දරුවන් සමඟ උදය ආහාරය ගත්තලු.මිරැන්ඩා කෙයර්, සුපිරි නිරූපිකාවක්. ඇය විවාහ වී සිටියේ හොලිවුඩ් සිනමාවේ ජනප්‍රිය නළුවෙකු වන ඕලැන්ඩෝ බ්ලුම් සමඟ යි. මේ දෙදෙනා ගේ යුග දිවියට නැවතී‍ෙම් තිත වැටුණේ මෑතකදීයි. ඕලැන්ඩෝගෙන් වෙන්වූ මිරැන්ඩාගේ හිත වෙනත් කෙනෙකු වෙත ඇදී ගියා. දැන් ඇය, ඔහු සමඟ අලුත් පෙම් කතාවකට මුල පුරලා.මේ පෙම්කතාවේ පෙම්වතා නම් සුළු පටු අයෙකු නොවෙයි.ඔහු, මුළු ලොවම හඳුනන සුපිරි ව්‍යාපාරිකයෙක්. ඔහුගේ නම තමයි, ජේම්ස් පැකර්. මිරැන්ඩා මේ ඔස්ට්‍රේලියානු ජාතික කෝටිපති කැසිනෝ ව්‍යාපාරිකයා ව පසුගිය සති කිහිපය තුළ කිහිපවතාවක් ම මුණ ගැසී ඇතැයි ‘ඩේලි ටෙලිග්‍රාෆ්’ පුවත්පත වාර්තා කර තිබුණා.ජේම්ස් පැකර් ගේ නිත්‍යනුකූල බිරිඳ, එරිකා යි. ජේම්ස් - එරිකා යුවළට නව යොවුන් වියෙහි පසුවන දරුවන් තිදෙනෙකු ද සිටිනවා. ඒත්, පසුගිය සැප්තැම්බර් මාසයේදී ජේම්ස් පැකර්, තම බිරිඳගෙන් වෙන්වුණා.ප්‍රකට ෆෝබ්ස් සඟරාවේ අලුත්ම කලාපයේ ලොව වැඩිම ගාස්තුවක් අය කරන රූපවාහිනී නළු නිළියන්ගේ ලැයිස්තුවක් පළ කර තිබුණා. ඒ ලැයිස්තුවට අනුව මේ වනවිට රූපවාහිනී නළු නිළියන් අතරින් වැඩිම මුදලක් අය කරන නිළිය හැටියට පළමුවැනි ස්ථානය දිනා ගෙන ඇත්තේ සොෆියා වර්ගාරායි.ටෙලි වෘත්තාන්තයක එක කොටසක පමණක් රඟපෑමට ඇය, ඇමරිකානු ඩොලර් 1,75,000 ක මුදලක් අය කරන බවත් එහි සටහන් වී තිබෙනවා. ඇය වසරකට උපයන මුළු ආදායම ඩොලර් මිලියන 30 ක්.41 වැනි වියෙහි පසුවන සොෆියා, බොලිවුඩ් සිනමාවේ ජනප්‍රිය නිළියක වුණත් ඇය උපන්නේ කොලම්බියාවේ යි.මෝස්තර නිරූපිකාවක මෙන් ම රූපවාහිනී නිවේදිකාවක ලෙසද කටයුතු කරන ඇය ප්‍රචලිත වූයේ 1990 දශකයේදී විකාශය වූ ස්පාඤ්ඤ භාෂාවෙන් නිෂ්පාදිත රූපවාහිනී වැඩසටහන්වලට එක්වී‍ෙමන්. සොෆියා, හාස්‍යොත්පාදක රංගනයන්ටද සමත්කම් දක්වනවා. චිත්‍රපට රැසක රඟපෑමෙන් සිනමා නිළියක ලෙස ද නමක් දිනා ගන්නටද මේ රුවැත්තිය සමත්වී සිටිනවා.යොවුන් පරපුරේ ආකර්ෂණය දිනාගත් ‘වන් ඩිරෙක්ෂන්’ ගායක කණ්ඩායමේ දිදුලන තරුවක් තමයි, නයල් හොරන්. පසුගිය සතියේ මේ හිරිමල් වියේ පසුවන ගායකයාට තවත් යොවුන් ගායිකාවක වන කැටී පෙරී හමුවුණා. ඒ, නිව්යෝක් නගරයේ සුපිරි අවන් හලකදීයි. ඔවුන් දෙදෙනාගේ හමුවීම සිදුවුණේ රාත්‍රියකදීයි. දෙදෙනාම අවන් හලෙන් පිටතට පැමිණෙන විටදී එහි රැඳී සිටි කැමරා ශිල්පියෙකු ගේ නෙත ගැටුණේ හදිසියේමයි. මොහොතක් හෝ ප්‍රමාද නොවූ කැමරා ශිල්පියා කැටී සහ නයල් ගේ ඡායාරූපයක් ගත්තා.මේ වන විට විසි නව වැනි වියෙහි පසුවන කැටීී පෙරී, ජනප්‍රිය ගායකයෙකු වන ජෝන් මේයර් සමඟ පෙමින් බැඳී සිටින බවයි මීට කළින් මාධ්‍යවල පළවී තිබුණේ.ලෝක ජනතාවගේ ගෞරවය දිනාගත් දකුණු අප්‍රිකාවේ හිටපු ජනාධිපති නෙල්සන් මැන්ඩෙලාගේ චරිතය ඇතුළත් වූ චිත්‍රපටයක් නිර්මාණය වී තිබෙනවා. දකුණු අප්‍රිකානු හිටපු නායකයාගේ බිරිද වූ විනී මැන්ඩෙලාගේ චරිතය කේන්ද්‍රකර ගත් මේ චිත්‍රපටය නම් කර ඇත්තේ විනී යනුවෙනි. විනී මැන්ඩෙලාගේ චරිතය නිරූපණය කර ඇත්තේ සුපිරි ගායිකාවක හා නිළියක වන ජෙනිෆර් හඩ්සන්ය.මෙය නිරූපණය කරන්නට පෙර එම චරිතය හොඳින් අධ්‍යයනය කළ ජෙනිෆර් චිත්‍රපටයේ රූගත කිරීම් වෙනු‍වෙන් දකුණු අප්‍රිකාවේ සති කිහිපයක් ගත කළා. “මම මගේ සැමියාවයි පුතාවයි ගෙදර දාලා තමයි දකුණු අප්‍රිකාවට ගියේ. විනී මැන්ඩෙලාගේ චරිතය ලැබුණාම මට හරි බයක් දැනුණා. මට රඟපාන්න පුළුවන් වේවිද කියලා.” ජෙනිෆර් ප්‍රකාශ කළා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av1312153</link>
    <topic>ගී මන්දාකිණිය ගෙනා</topic>
    <author>ඉඳුනිල්</author>
    <content>ගී මන්දාකිණිය ගෙනාසමාධි විජින්දා කෝම්මලගේ කොළඹ ලින්ඩ්සේ බාලිකා විද්‍යාලයේ කලා විෂය ධාරාවෙන් උසස් පෙළ හදාරන ශිෂ්‍යාවකි. පාසලේ දී සංගීතය විෂයයක් ලෙස හැදෑරීම ඇරැඹූ ඇය සහජයෙන් ම ගෙන ආ ගායන කුසලතාව ඔප් නංවා ගනිමින් මේ වනවිට සංගීත විශාරද ප්‍රථම විභාගය සමත්ව ගායනය වාදනය යන දෙඅංශයෙන් ම සිය ප්‍රතිභාව පෙන්වන්නීය.සිය දස වැනි උපන් දින සැමරුම දා ඇගේ සමීපතම ඥාතියකු වූ නදීක ගුරුගේ සංගීතවේදියා එම මොහොතේ ම ගීතයක් ලියා සංගීතවත් කරමින් ඇය සමඟ ගායනා කිරීම ඇගේ සංගීත දිවියේ හැරවුම් ලක්ෂ්‍යය යැයි කීවොත් නිවැරැදි ය.එසේ ඇරැඹි ගායන දිවියේ සුවිශේෂී කඩ ඉමක් සනිටුහන් කරමින් පසුගියදා කොළඹ විජේරාම පාරේ සව්සිරිපාය වේදිකාවේදී සිය කුලුඳුල් ගී ආමන්ත්‍රණය ‘සමාධි ගී මන්දාකිණි’ තුළින් සප්තස්වරයෙන් සමාධි ගත ව‍ූවා ය.“පුංචි කාලයේ ඉඳලම මගේ ආසාව තිබුණේ සංගීතඥවරියක් වෙන්න. ඒ නිසා 6 වසරේදී ශ්‍යාමලී රත්නායක ගුරුතුමිය යටතේ පෙරදිග සංගීතය ගායන හා වාදන අංශ දෙකෙන් ම හැදෑරීම පටන් ගත්තා. වයලීනය, ගිටාරය, ඕගනය මට හොඳට වාදනය කරන්න පුළුවන්. එදා සිට මේ දක්වා ම සමස්ත ලංකා තරග වලට ඉදිරිපත් වෙලා ගායන අංශයෙන් ප්‍රථම ස්ථාන දිනාගෙන තිබෙනවා.මට මතකයි 6 වසරෙදි මාව පාසලේ වාදක කණ්ඩායමට තෝරා ගත්තා. ඒකට මට වයලීන් එකක් ගේන්න කිව්වා. අප්පච්චිට කිව්වත් ඔහුටත් ඒ වෙලාවෙ වයලින් එකක් අරගෙන දෙන්න හැකියාවක් තිබුණෙ නෑ. නදීක ගුරුගේ මාමා අපේ ඥාතියෙක්. මම අප්පච්චිගෙන් නදීක ගුරුගේ මාමා ඉන්න තැන අහගෙන තනිවම ගිහින් ඔහුව හම්බ වෙලා වයලීන් එකක් ඉල්ලුවා. නදීක මාමා මට ස්ටූඩියෝ එකේ තිබුණු වයලීන් එකක් දුන්නා. එවෙලෙ මට දැනුණේ පුදුමාකාර සතුටක්. පස්සෙ තමයි දැනගත්තෙ නදීක මාමා මට දීල තියෙන්නේ ස්ටූඩියෝ එකේ තිබුණු වෙනකාගේ හරි එකක් කියලා” ගායිකාවක ලෙස කලඑළි දකින්නට වෙරදරන සමාධි ‘රසඳුන’ සමඟ එලෙස කතා බහ ආරම්භ කළා.සමාධිගේ කුලුඳුල් ගීත සමුච්චය සහිත සංගත තැටිය එළිදුටු අතර ඊට ගීත 12 ක් ඇතුළත් වෙයි. ශාන්ත කුමාර විතාන, උපාලි බණ්ඩාර වීරසේකර, මලීෂා ජයවික්‍රම, දිෂානි අසන්තිකා ගීත ලියා ඇති අතර ජයන්ත දිසානායක, රන්ජිත් යාපා ද අල්විස්, නාලන් ජයවික්‍රම, සුමුදු ගු‍රුගේ, නදීක ගුරුගේ සහ සමන්ත අමරජීව සංගීත අධ්‍යක්ෂණයෙන් මීට දායක වී තිබේ.“මවු සෙනෙහස, පිය සෙනෙහස, ගැන මෙන් ම පොදුවේ ගත්විට මගේ වයසට ගැළපෙන අර්ථපූර්ණ ග‍ීත 12 ක් මෙම සීඩී තැටියට ඇතුළත් වෙනවා.දැනට ශාන්ත පීතර විද්‍යාලයේ සමන්ත අමරජීව ගුරුතුමා යටතේ භාත් ඛණ්ඩේ දෙවැනි විභාගය සඳහා ඉගෙන ගන්නවා. මගේ අනාගත බලාපොරොත්තුව තමයි ඉන්දියාවේ භාත්ඛ‍ණ්ඩේ විශ්ව විද්‍යාලයට ඇතුළත් වෙලා සංගීතය වැඩිදුර හැදෑරීම. ඒ වගේ ගායිකාවක් ලෙස අර්ථාන්විත ගීත ගායනා කරමින් අපේ රටේ සුභාවිත සංගීතය රැක ගන්නටත් කැමැතියි” සමාධි කතා බහ අවසන් කළා.ප්‍රවීණ ඡායාරූප ශිල්පී නන්දන එස්. කෝම්මලගේ දියණිය වන සමාධිගේ ලිපිනය 279 ඒ දේවමිත්ත පෙදෙස හෙයියන්තුඩුවයි.ඉඳුනිල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av1312154</link>
    <topic>සිනා­කතා</topic>
    <author>එඩ්වඩ් චන්ද්‍රසිරි</author>
    <content>සිනා­කතාචන්ද්‍රසිරි, බිරිය විසින් පිළියෙල කරන ලද රාත්‍රී ආහාරය වළදා සාලයේ වාඩිවී පුවත්පතක් බලමින් සිටියේය. ඔහුගේ දුවත් පුතාත්, තම මව සමඟ කෑම මේසය වටා හිඳ රාත්‍රී ආහාරය ගනිමින් සිටියෝය.‘හොඳට අඹරලා ගත්තු දියාරු පොල් සම්බෝලෙකුයි, සාම්බාරු හොද්දකුයි තිබුණා නම් ඔය රෑ කෑම වේලට මරේ මරු.’ ඔවුන් ආහාර බුදින ආකාරය දෙස බලා චන්ද්‍රසිරි කීවේය.‘තාත්තට පිස්සු ද? අම්මා මේ හදලා තියෙන්නෙ තෝසෙ යැ. ආප්පනෙ.’ අකිලා සිනාසෙමින් කීවාය.‘එහෙම නං දැන් ටිකකට කලින් මං කෑවේ ආප්ප ද?’ චන්ද්‍රසිරි පුදුම වෙමින් ඇසීය.“දවසක් දා අපෙ මහත්තයා මට කිව්වනෙ අනේ ‘ඔයා තමයි මේ ලෝකෙ මට මුණ ගැසුණු අටවැනි පුදුමේ’ කියල.” යමුනා තම මිතුරියක වන චම්පා සමඟ කීවාය.‘ඉතින්...?’ චම්පා වහා ඇසුවේ පුදුම වෙමිනි.‘ඉතින් මම කිව්වා, හැබැයි ගොයියො, ඔයා කවදාවත් ඔය ඉතුරු පුදුම හතෙන් එකක් එක්කවත් ඉඳලා මට අහුවෙන්ඩ එහෙම එපා කියල.’ යමුනා කීවේ කෝපයෙනි.ඉතා රූමත් තරුණියක් බස් රථයක් අපේක්ෂාවෙන් බස් නැවතුම් පළේ සිටියාය. එතැනට හදිසියේම පැමිණි සිරිමාන්න ඈ දෙස බලා, කෑදර සිනාවක් පාමින්, අහස දෙසට මුහුණ දික්කොට මෙසේ කීවේය.‘හඳ පායන්නෙ රෑටනෙ. මේ මහ දවාලෙ මෙතනට හඳක් පාත්වුණේ කොහොම ද මන්දා!’තරුණිය නොපහන් ලීලාවෙන් සිරිමාන්න දෙස බලා තමන්ටම මෙසේ කියා ගත්තාය.‘බකමූණා අඬන්නෙ රෑටනෙ. මේ මහ දවාලෙ බකමූණෙක් මෙතනට කඩා පාත්වෙලා අඬන්නෙ කොහොමද මන්දා.’‘මට හිතෙනවා සුනිල්, මම මේ ආයතනයෙ පත්තරේක හිටියා ඇති කියල. මම මෙහෙන් යන්ඩයි තීරණය කරලා ඉන්නෙ.’ උපාලි සවස තේ බොමින් සිටියදී තම වෘත්තීය සගයකු වන සුනිල් සමඟ කීවේය.‘උඹ ඕක කිව්වහම මට එකපාරටම මතක් වුණේ අර එළදෙනගෙයි මැස්සාගෙයි කතාව.’ සුනිල් සිනාසෙමින් කීවේය.‘මොකද්ද ඒ කතාව?’ උපාලි කුතුහලයෙන් දෑස් දල්වා ඇසීය.“එළදෙනෙකුගෙ ඇ‍ඟේ කාලයක් තිස්සෙ වහලා හිටිය මැස්සෙක් දවසක්දා එළදෙනගෙ කනට කරලා කිව්වලු ‘මම දැන් උඹේ ඇගේ වහල හිටියා ඇති. මම වෙන තැනකට දැන් යන්ඩයි යන්නෙ’ කියල. එතකොට එළදෙන පුදුම වෙලා, ‘ඇත්ත ද උඹ මෙච්චර කල් මගෙ ඇ‍ඟේ වහලා හිටිය ද?’ කියලා ඇහැව්වලු.” සුනිල් සෝපහාසයෙන් කීවේය.වෙළෙඳ සංගමයේ රැස්වීමට කල්වේලා ඇතිව පැමිණි සිරිල් බෙහෙත් බඩු කඩේ වෙද මහතා ගෙන් මෙසේ ඇසුවේය.‘වෙද මහත්තයා, ඔය මඤ්ඤොක්කා වලට ඉඟුරු මුහු වුණාම බොහොම විසයි කියන එකේ ඇත්තක් තියෙනව ද?’‘මේ මොනවා කියනව ද සිරිල් මහත්තයො. ඒ විස මාරාන්තිකයි. ඔය හන්දියෙ තිබුණු පරණම සිල්ලර කඩේ මුදලාලි දවසක් දා පිටකොටු ගිහින් බඩු තොගයකුත් අරගෙන ඇවිත් තියෙනවා. මඤ්ඤොක්කා අල තොගේකුයි, ඉඟුරු පාර්සලයකුයි ඒ බඩුවල එක ළඟ තිබිලා. මිනිහා බඩු මල්ලත් කරගහගෙන කොටිකාවත්ත හන්දියෙ පාර පනිද්දි බස් එකකට යටවෙලා මළානෙ.’ වෙද මහතා කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av1312155</link>
    <topic>සුන්දර දෙතොල් අවලස්සන වන හේතු</topic>
    <author>හේමාලි</author>
    <content>සුන්දර දෙතොල් අවලස්සන වන හේතුඔබේ දෙතොල පිහිට‍ා තිබෙන ආකාරය අනුව කිසියම් වර්ගීකරණයකට ලක් කරන්නට පසුගිය සතියේ අපි උත්සාහ කළා. එහිදී උඩුතොල මහත වන අයුරු. සමහරවිටෙක යටිතොල මහතට පිහිටන අයුරු ආදිය පිළිබඳ අපේ සාකච්ඡාවට බඳුන් වුණා. මෙහිදී අප විශේෂයෙන් ම අවධාරණය කළ කරුණ වන්නේ උපතින් කෙනෙකුට උරුමවන තොල්වල හැඩය වෙනස් කළ නොහැකි බවයි. එහෙත් අපි පෙන්වා දුන්නා දෙතොල්වල හැඩය ඔබට අවශ්‍ය ආකාරයෙන් මේක් අප් කිරීමෙන් වෙනස්කර ගත හැකි ආකාරය පිළිබඳව‍.අද අපගේ විශේෂ අවධානය යොමුවන්නේ දෙතොල් කළුවීම, දෙතොල් හම යෑම. කට දෙපැත්ත පැලීම, සැරව බිබිලි ඇති වීම, තොල් පැලීම ඉරි තැලීම, වියළීම ආදිය පිළිබඳයි. මෙවැනි තත්වයන් අපි පෙර කීවාක් මෙන් උත්පත්තියෙන් හෝ ජාන වලින් හෝ පරම්පරාවෙන් ඇති වන්නක් නොවේ. මෙවැනි තත්ත්වයන් ඇතිවන්නට හේතු වනුයේ කුමන සාධක ද යන්න ගැන අපි අද සාකච්ඡා කරමු.බොහෝ විට මෙවැනි තත්ත්වයන් ඇතිවීමට හේතු වන්නේ එදිනෙදා ජීවිතයේදී ඔබ අනුගමනය කරන වැරැදි චර්යා රටා, වැරැදි ජීවන පුරුදු, වැරැදි ආහාර පුරුදු ආදිය නිසයි. අපේ රටේ කාන්තා පාර්ශ්වය බහුල වශයෙන් දුම් පානයට ඇබ්බැහි වී නොමැති නමුත් පිරිමි පාර්ශ්වය මේ තත්ත්වයට දැඩි ලෙස ගොදුරු වී ඇත. දෙතොල් කළු පැහැ ගැන්වීම, අවපැහැ ගැනීම, දෙතොල් පැලීම ආදිය සඳහා දුම් පානය බොහෝ විට හේතු වේ.‍එසේ ම ඔබ හොඳින් නිරීක්ෂණය කර බලන්න අධික ලෙස මත්පැන් සඳහා ඇබ්බැහි වූවන්ගේ දෙතොල් දිහා. ඒවායෙහි පිරිසුදු, නිරෝගී පෙනුමක් කිසි‍විටෙකත් දක්නට නොලැබේ. කළුපැහැ වුණු, වියළී ඉරිතලා ගිය දෙතොල් තමයි ඔවුන්ට හිමි වන්නේ. ඒ නිසා එවැනි තත්ත්වයන් ඇති කිරීමට මත්පැන් දැඩි ලෙස ම බලපාන බව ඔබ අවබෝධ කරගත යුතුයි.අපේ කාන්තා පාර්ශ්වය තමන්ට උපතින් හිමි වුණු දෙතොල තව තවත් අලංකාර කර ගැනීම සඳහා‍ විවිධ වර්ගයේ ආලේපන ගල්වනවා. ලිප් ලයිනර්, ලිප්ස්ටික්, ග්ලොස් වර්ග ආදිය මේ සඳහා උදාහරණ. මේවා තෝරා ගැනීමේදී නිසි ප්‍රමිතියකින් යුතු ඒවා තෝරා ගැනීමට ඔබ සැලකිලිමත් විය යුතුයි. ප්‍රමිතියෙන් තොර ලිප් බාම් වර්ග ලිප්ස්ටික් ආදිය ඔබ දිගින් දිගට පාවිච්චි කළොත් ඒවා නිතර නිතර ඔබේ දෙතොල් මත ආලේපකර තැබීම නිසාවෙන් දෙතොල්වලට අහිතකර ලෙස බලපායි. මේ නිසාත් දෙතොල් කළුවීම, දෙතොල් පැලීම, හම යාම ආදිය සිද්ධ විය හැකියි.අනෙක් සුවිශේෂි කාරණය වන්නේ ලිප්ස්ටික් ආලේප කිරීමේදී ඔබ අනුගමනය කරන ක්‍රමවේදය ද දෙතොලේ ආරක්ෂාව සඳහා බෙහෙවින් බලපායි. සැමවිටම මතක තබා ගත යුතු කාරණය වන්නේ ‘ලිප්ස්ටික්’ ආලේප කිරීමට ප්‍රථම ලිප්බාම් වර්ගයක් ආලේප කිරීම අනිවාර්යය බවයි.ලිප් බාම් ආලේප නොකොට ඍජුවම දෙතොල් මත ලිප්ස්ටික් ආලේප කිරීමත් දෙතොල් අවපැහැ වීමට හා හමයාම, පැලීම් ආදිය ඇතිවීමට හේතු වේ.මෙවැනි තත්ත්ව ඇතිවීමට තවත් හේතුවක් වන්නේ අධික ඌෂ්ණ සහිත ආහාර ගැනීමයි. විශේෂයෙන් තක්කාලි, අච්චාරු, මස්, ඉස්සෝ, දැල්ලෝ, කකුළුවෝ, අන්නාසි වැනි ඌෂ්ණාධික ආහාර ගැනීම දෙතොලේ ආරක්ෂාවට තර්ජනයක් බව ඔබ හොඳින් මතක තබා ගන්න. මේ තත්ත්වය සඳහා හේතුවන තවත් හේතු සහ ඒක වළක්වා ගැනීමට අප අනුගමනය කළයුතු දේ සහ පුරුදු පුහුණු විය යුතු දේ පිළිබඳ තවදුරටත් අපි ලබන සතියේදී සාකච්ඡා කරමු.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av1312156</link>
    <topic>හොඳ නරක දෙකම වෙන්නේ පෙර ආත්මේ කළ දේ එක්ක</topic>
    <author>වසන්ත ජයසිංහ ආරච්චිගේ</author>
    <content>හොඳ නරක දෙකම වෙන්නේ පෙර ආත්මේ කළ දේ එක්කචංචලා වර්ණසූරිය ඇය චංචලා වර්ණසූරිය. ඉතාම කෙටි කලකදි සිය රංගනයෙන් ඉදිරියට ආ චංචලා වෘත්තියෙන් ව්‍යාපාරිකාවක් වගේම ගායන ශිල්පිනියක් ලෙසත් ප්‍රකටයි. මෙවර ‘තරුවක් සමඟ වරුවක්’ වෙන්වුණේ චංචලා වර්ණසූරියට.ඉතිං කොහොමද චංචලා?මේ දවස්වල කාර්ය බහුලකම් එක්ක ජීවිතේ ගෙවිලා යනවා.කාර්ය බහුලකම් කිව්වේ?මෙහෙමයි පසුගිය දින ටිකේ ජයසේකර අපොන්සුගේ ‘තරුපබා’ අලුත්ම චිත්‍රපටයේ රූගත කිරීම් සිදුකෙරුණා. ‘සේපාලිකා’ කියන ආත්ම තුනක චරිතයක් මම කළේ. ලොකු අත්දැකීමක්. ඒ වගේම සුමිත් ගල්හේනගේ ‘රජවත්ත’ ටෙලිනාට්‍යයෙත් රූගත කිරීම් කෙරෙනවා. තවත් සිනමාපට කිහිපයක පිටපත් බලමින් ඉන‍්නේ. මේ හැමදේමත් එක්ක මගේ ව්‍යාපාරික කටයුතුත් බලන්න ඕන.ඒ කියන්නේ එන අවුරුද්දත් කාර්ය බහුලයි.මම හිතන්නේ එන වසර මට තවත් සුවිශේෂ වෙයි. හේතුව කලාත්මක හා වාණිජ චිත්‍රපට කිහිපයකටම ආරාධනා ලැබිලා තියෙනවා. ඒ වගේම ඓතිහාසික කතාවක සුවිශේෂි චරිතයක් මට ලැබුණා. ටෙලිනාට්‍ය හතරක වැඩ කටයුතු සිදුවෙනවා.මේක ලොකු කට්ටක් කියලා හිතෙන්නේ නැද්ද?නැහැ. කට්ට කියන එක මම කවදාවත් කාලා නැහැ. හරිම සුන්දරව මේ ගමන යන්නේ. අනෙක මම කවදාවත් චරිත හොයාගෙන ගිහින් නැහැ. මට සුදුසු නම් මට ඒ දේ ලැබිලා තියෙනවා. දුක් විඳලා මම මෙතෙන්ට ආවේ නැහැ.එතකොට කලාවත් කරගෙන ව්‍යාපාර කරන්නේ ඇයි?කලාවෙන් මම ජීවත් වෙන්නේ නැහැ. මේක මගේ රස්සාව නෙමෙයි. කලාකරුවෙක් වුණත් ලස්සනට ජීවත් වෙන්න නම් ආර්ථික මට්ටම ශක්තිමත් වෙන්න ඕන. අපේ රටේ කලාව කරලා ලොකු දේවල් හම්බ කරන්න බැහැ. මගේ ජීවිතේ ශක්තිමත් කරගන්න ඕන නිසයි ව්‍යාපාර කටයුතු කරන්නේ.එතකොට රඟපාන්නේආත්ම තෘප්තියට. කලාව තුළ ජීවත් වෙනකොට හදවතට දැනෙන සැනසීම පුදුමාකරයි.දැනට උසම නිළිය ඔබ බව සමහරු කියනවා.ඔව් මටත් ඒක කියලා තියෙනවා. ඇත්ත වෙන්නත් ඇති.ඔය උස ඔබට වාසි ද අවාසි ද ගෙනාවේමම හිතන්නේ සිනමාවේ මගේ ගමනට ඒක ලොකු ශක්තියක් වුණා. සිනමාව කියන්නේ රිදී තිරය. රූපයට සරිලන උසක් තිබුණොත් ඒක ජයගන්න පුළුවන්. මට ඒ ගැන සතුටුයි. මොකද අද මොනවද ප්ලාස්ටික් සැත්කම් කරලා හරි හදන්න බැරි. හැබැයි උස හදන්න බැහැනේ. රූප රාජිනියක් හරි වෙන්න පුළුවන්ද උස නැත්නම්.උස විතරක් තිබුණොත් ඇතිද?නෑ අවංකව හැකියාවත් තියෙන්න ඕන. හැබැයි ඒ සියල්ල එක්ක වාසනාවත් තියෙන්න ඕන. මම හිතන්නේ ඒක සරස්වති වරමක්.චංචලා දෙවියන් බුදුන් හඳහන විශ්වාස කරනවද?හඳහන කොයික වෙතත් දෙවියන් බුදුන් විශ්වාස කරනවා.දැන් කොයිතරම් කාලයක්ද චංචලා කලා කටයුතුවලට ඇවිත්.අවුරුදු අටක් විතර වෙනවා. නමුත් වැඩි වශයෙන් කලා කටයුතුවල නිරතවුණේ පසුගිය අවුරුදු දෙකක් වගේ කාලෙක ඉඳන්. ඉතිං ඒ කාලය තුළ අදහාගන්න බැරි නිර්මාණ ගණනාවක් මම කළා. මේ දවස්වල මම රඟපෑ ‘සමනල සංධ්වනිය’ තිරගත වෙනවා.සම්මානයක් ගැන බලාපොරොත්තුවක් නැද්ද?නැහැ කියනවා නම් ඒක මුසාවක්. මම රංගනයේ යෙදිලා තියෙනවා. හැබැයි ඉතිං තාමත් මම කලාව තුළ දණගානවා කියලයි හිතන්නේ. බලමු හැමදේටම කාලයක් ඕන. කාලෙත් එක්ක ඇගයීමට ලක්වෙයි කියලා මම හිතනවා.දැන් වැඩි වැඩියෙන් කලාකරුවන්ට භේදයක් නැතිව කටකතා හැදෙනවා.මෙහෙමයි. මට නම් කියන්න තියෙන්නේ අවංකවම හොඳ කියන අයට ප්‍රශංසා කරන්න ඕන. එහෙම නැතුව කට කතා ගොතන අයට අනුකම්පා කරන්න ඕන. ඔය කටකතා පතුරන මිනිස්සුන්ට අමතකයි අපි කවුරුත් මැරෙනවා කියන එක. ජීවිතවල වටිනාකම ඒ අය දන්නේ නැහැ. ඒ නිසා අපි ඒ අයට අනුකම්පා කරන්නයි ඕන.ලංකාවේ කලාකාරිනියක් වීම ගැන මොකද හිතන්නේ.ලෝකයේ VIP සඟරාවකට ගිය පළමු ශ්‍රී ලාංකේය කලාකාරිනිය මම. මගේ ඡායාරූප පළවුණා. ඒ ලෝකයේ අතිශය ජනප්‍රිය එඩ්වඩ් සෙවල් ගායනා කළ ‘කිලිං මී සොෆ්ලී’ ගීතය නව ආරයකින් මුළු ලෝකයටම ගායනා කරන්නේ මම නිසා. අද මට ජාත්‍යන්තරයට යන්න ලැබුණේ මේ රටේ ඉපදිලා ඒ ලබපු වාසනාව නිසා. ඒ නිසා මම ගොඩක් සතුටුයි.නව ආරකින් ගැයූ ඒ ගීතයෙන් වැඩක් ගත්තා කියලා හිතනවද?ඔව් ඒක ඇත්ත. අනිවාර්යයෙන්ම මම එයින් ප්‍රයෝජනයක් ගන්නවා. අපි අතරට ඒ ගීතය ගේන්න ඕන. ඒ විතරක් නෙමෙයි මගේම ගීත කිහිපයකුත් ඉදිරියේදි මම කරනවා. දැනටමත් මම සංදර්ශනවලට එකතු වෙනවා.දැන් ඉතිං ඔහොම ම ඉන්නද කල්පනාව.ඒ කිව්වේ?තනිකඩ ජීවිතේට සමුදෙන්න අදහසක් නැද්ද?ජීවිතේම හැමදේම සිද්ධ වෙන්නේ සිදු විය යුතු වේලාවටනේ. අනෙක පෙර කර්ම මම තදින් විශ්වාස කරනවා. හොඳ හෝ නරක සිද්ධ වෙන්නේ පෙර ආත්මවල අපි කළ දේවල් එක්ක. අපි බලමු ඒවා කොහොමද විස‍ඳෙන්නේ කියලා. එදාට අපි ඒ ගැන ආයෙත් කතා කරමු.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av1312157</link>
    <topic>අද නළු නිළියන්ට ඉගෙන ගන්න වේලාවකුත් නෑ වුවමනාවකුත් නෑ</topic>
    <author>අරුණි මුතුමලී</author>
    <content>අද නළු නිළියන්ට ඉගෙන ගන්න වේලාවකුත් නෑ වුවමනාවකුත් නෑසම්පත් - රත්නාමේ උලෙළට නාට්‍ය කීයක් අයත් ද?නාට්‍ය හතක් අයත් වෙනවා. ඒ සියල්ල විවිධ අංශවලින් සම්මානයට පාත්‍ර වූ නාට්‍ය. මෙම 17 සිට 23 දක්වා සෑම සවසකම 6‍.45 ට කොළඹ නගර ශාලාවේදී නාට්‍ය වේදිකා ගත කිරීමට කටයුතු යොදා තිබෙන්නේ.17 ඩග්ලස් සිරිවර්ධනගේ ‘සුබ සැන්දෑවක්’, 18 කේ.බී. හේරත් ගේ ‘මායා දේවි’, 19 ජයලත් මනෝරත්නගේ ‘පුත්‍ර සමාගම’, 20 ඔහුගේ ම ‘ගුරු තරුව’, 21 කේ.බී. හේරත්ගේ ‘ජගන් මාතා’, 22 බන්දුල විතානගේ ගේ ‘රෝමය ගිනි ගනී’ - 2 ‘අන්තර්ජාලේ’ සහ 23 දා ජයලත් මනෝරත්නගේ ‘තල මල පිපිලා’ ආදී වශයෙන් තමයි වේදිකා ගත වන්නේ.මෙහි ශිල්පීන් එදා සිටි අයම ද?ඔව්. බහුතරයක් ශිල්පීන් 80 දශකයේ සිට අප සමඟම ක්ෂේත්‍රයේ පැමිණි අය. මෙය සැබැවින් ම ඔවුන්ගේ උලෙළක්. අනෙක, නළු නිළියන් පමණක් නොවේ තිරයෙන් පිටුපස ශිල්පීන් ද මෙහි දී ඇගයීමට පාත්‍ර වෙනවා.වේදිකා නාට්‍ය සඳහා විශාල පිරිවැයක් යනවා. මේ උලෙළදී එය සපයා ගන්නේ කොහොමද?ඇත්තෙන් ම මේ කටයුත්ත ඉතා දුෂ්කරයි. අපට විශාල අනුග්‍රාහකත්වයක් නැහැ. ඒ නිසයි මෙය ආරාධිතයන්ට පෙන්වා සතුටුවීමට තරම් හැකියාවක් අපට නැත්තේ. ඒ දිනවල නාට්‍ය නැරඹීමට එන ප්‍රේක්ෂකයන්ගේ අනුග්‍රහය අනුව තමයි අපට මෙය සාර්ථක කරගත හැකි වන්නේ. ඒත් එයින් අපේ ශිල්පීන්ට අසාධාරණයක් වන්නට ඉඩ දෙන්නේ නෑ. වේදිකාව නිසා තමයි අප අද යම් තැනක ඉන්නේ. මේ සියලු ආදර ගෞරව ලබන්නේ. ඒ නිසා ඒ ක්ෂේත්‍රයට අප ගරු කරනවා. එනිසා එහි ශිල්පීන්‍ටත් නිසි ආකාරව සලකමින් හරි විදිහට මෙය සංවිධානය කිරීමයි අපේ අරමුණ. සද්ජන සහෘද සංසදයත් අපට සංවිධාන කටයුතුවලදී උදව් කරනවා.මෙයත් සම්ප්‍රදායික නාට්‍ය උලෙළක්ද?තරමක් ඊට වඩා වෙනස් වෙයි. සම්ප්‍රදායික පහන් දැල්වීම් ආරම්භක ක්‍රම ආදිය වෙනුවට වෙනස් අංග එක් කර තිබෙනවා. ඒවා නරඹන්නට ප්‍රේක්ෂකයන්ට ආරාධනා කරනවා.ඔබ දෙපළගේ රංගන ජීවිතවල ආරම්භය ගැන මතක් කළොත්?රත්නා ලාලනී ජයකොඩි කියන නම 1974/ 75 කාලේ ගුවන් විදුලියේ ළමා ශිල්පිනියකගේ නමක් ලෙසයි ඇසෙන්නට පටන් ගත්තේ. සාමාන්‍ය පෙළ ඉවරවෙලා පාසල් ඇඳුම පිටින් ම වේදිකාවට ආවේ බන්දුල විතානගේ ගේ ‘වැනිසියේ වෙළෙන්දා’ නාට්‍යයේ ‘නෙරිස්සා’ හෙවත් ටෝනි රණසිංහගේ දියණියගේ චරිතය රඟපාන්න. ඉන්පසු දිගින් දිගටම නාට්‍ය 50 කට වැඩි සංඛ්‍යාවක් රංගනයට අවස්ථාව ලැබුණා.මට 1981 සම්පත් තෙන්නකෝන් කියන අත්දැකීම් බහුල නළුවා මුණ ගැසුණේ ‘තුංමංසල’ නාට්‍යයේදීයි. ඉන් පසු ‘සුබ සැන්දෑවක්’, ‘පුත්‍ර සමාගම’ වගේ නාට්‍යවල පෙම්වතුන් ලෙස අපට රඟපාන්න ලැබුණා. අපේ විවාහයට අඩි තාලම වැටුණෙත් ලුම්බිණි රඟහලේදී. මාව හඳුනාගත් මුල් දවසේ සිට අද දක්වාම සම්පත් මාව හොඳින් බලාගත්තා.අක්කලා අයියලා මැද හැදී වැඩුණු මම බරක් පතළක් නොදැන වැඩ කටයුතු කරන වෙලාවට වගේම රංගනයේ යෙදෙන විට ඔහු මට නිවැරැදි උපදෙස් දෙමින් මාව මෙහෙයුවා.එය මගේ ගමන තහවුරු කරන්නට හේතු වුණා කියා මම සිතනවා.දැන් අපේ පුතා මංජිත ලංකේෂ තෙන්නකෝන් අප්පච්චි වගේ ම නිශ්ශබ්දව ඉඳගෙන හරි දේ කරන්න උත්සාහ කරනවා. ඔහු වඩාත් කැමැති සංගීත අංශයට. කවදා හෝ පුතාත් මේ ක්ෂේත්‍රයේ යම් දෙයක් කරයි කියා අප දෙදෙනාම බලාපොරොත්තු වෙනවා.නාට්‍ය කලාව එදා සහ අද ඔබ දකින්නේ කෙසේද?ඒ කාලේ අපට විවේකයක් තිබුණා ප්‍රවීණ අය ඇසුරු කරමින් ක්ෂේත්‍රය පිළිබඳ හදාරන්න. එහෙම ආ බොහෝ දෙනාට සිනමාව, රූපවාහිනිය ගුවන් විදුලිය ආදී අනෙක් මාධ්‍යවලදී වුවත් ශක්තිමත් මුලක් තිබුණා. නමුත් අද ශිල්පීන්ට යමක් ඉගෙන ගන්න වේලාවකුත් නෑ වුවමනාවකුත් නෑ. ඔවුන් කැමැති ජනප්‍රිය කලාවට. හැබැයි එය හරියට ක්ෂණික නූඩ්ල්ස් වගේ.ඒ අතර දක්ෂතා ඇති අයත් ඉන්නවා. නමුත් නාට්‍යයක් කියන්නේ සාමූහික ප්‍රයත්නයක් නේ?අද ඒ සාමූහිකත්වය තමයි නැත්තේ. අනෙක ගායනය, රංගනය, නර්තනය සහිත හොඳ වේදිකා පෞරුෂයක් සහිත ශිල්පියකු සොයාගන්න වරක් අපට අපහසු වුණා. ඒ අඩුව අපේ වේදිකා නාට්‍ය ක්ෂේත්‍රයේ අද තිබෙනවා. ඒ සියල්ලටම හේතුව වේදිකාවට අද ලැබෙන කුඩම්මාගේ සැලකිල්ලයි.ප්‍රේක්ෂකයන් ගැන?අද වේදිකාවත් ව්‍යාපාරයක්. එය නවත්වන්න බෑ. විෂය නිර්දේශයට නාට්‍ය පෙන්වීමක් සමහරවිට සිදුවෙනවා. ඒවා බලන්න ඕන පාසල් සිසුන් තමයි බහුලව එන්නෙ. ඒ අයට නාට්‍යයක් රස විඳින්න ඕන කියන මතය නැහැ. විනයත් නෑ. ඒ නිසා මඟදි නාට්‍යය නවත්වන්න වූ අවස්ථා පවා තිබෙනවා. ටෙලිනාට්‍ය මානසිකත්වයෙන් පෙළෙන සමහර දරුවන් ජනප්‍රිය චරිත වේදිකාවේ දුටුවම ඒ ගැන කතා කරනවා මිසක් නාට්‍යය රස විඳින්නේ නෑ. ගුරුවරියක් හැටියට මම දකින්නේ ප්‍රේක්ෂක විනය ගැන දරුවන් තවත් දැනුම්වත් විය යුතුයි කියායි.ඒ අතර සරල බාල නාට්‍ය වෙනුවට හොඳ නාට්‍ය තෝරා බේරා ගෙන බලන පිරිසකුත් ඉන්නවා. ඒ අයගේ රසඥතාවත් හොඳයි. එය රට පුරාම පවතින තත්ත්වයක්.ඔබ නාට්‍ය බාර ගැනීමේදී තෝරා ගැනීමක් කරනවාද?ඔව්. අප දෙදෙනාම ඒ තෝරා ගැනීම කරනවා. මගේ වෘත්තියත් සමඟ මට රැඳී සිටිය හැකි, සමාජයට හොඳ පණිවුඩයක් ලබාදිය හැකි චරිතයක් පමණයි කරන්නේ.අරුණි මුතුමලීඡායාරූපය- සුදම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av1312158</link>
    <topic>මා කැමැතිම පිරිමි දහදෙනා</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම පිරිමි දහදෙනාමෙවර‘මා කැමැතිම පිරිමි දහදෙනා’ වි‍ශේෂාංගයට එක් වන්නේ ප්‍රවීණ සාහිත්‍යවේදිනියක වන  සුනේත්‍රා රාජකරුණානායකයි1 කැමැතිම ආධ්‍යාත්මික නායකයා.-බුදුරජාණන්වහන්සේ.බුදුන් වහන්සේ දේශනා කළ බුද්ධ ධර්මය ආධ්‍යත්මික මඟක යන කෙනකුට අවශ්‍ය ගුරුහරුකම් සියල්ල ඉතා පැහැදිලිව නිරවුල්ව අඩංගු වෙනවා. එනිසා උන්වහන්සේ ගේ ධර්මය හැමදාමත් මම අදහනවා.2 කැමැතිම සාහිත්‍යකරුවා-රුස්බේ එන් බරුච.රුස්බේ කියන්නේ කිසියම් දාර්ශනික තලයක සිට පොත් ලියන ලේඛකයෙක්. ඔහු ලියූ පොත් කීපයක්ම මේ දින වල මම කියවනවා. එනිසා මේ දිනවල මම කැමතිම ලේඛකයා ඔහුයි.3 කැමැතිම පුවත්පත් කතුවරයා -ඉන්දියානු ජාතික පී.ලංකේෂ්ඔහු පුවත්පත් කලාවේදියෙක් වෙන්න එක දිගට කෙටි කතා, කවි, විචාර, නාට්‍ය,චිත්‍රපට, හැම දෙයක්ම කළා. රඟපෑමත් කළා. මේ සියල්ල මැද ඔහු ‘ලංකේෂ් පත්‍රිකා’ කියන විකල්ප පුවත්පත ආරම්භ කළා. ඔහු මිය ගියත් ඔහු ඇරැඹූ පුවත්පත තවමත් ස්ථාවරව පවතිනවා.ඔහු නිසා බිහි වූ මධ්‍යවේදීන්, නාට්‍යවේදීන්, සාහිත්‍යකරුවන් බොහොමයක් ඉන්දියාවේ ඉන්නවා. සෑම ක්ෂේත්‍රයකම පැතිරුණු දැනුමක් බුද්ධියක් ඔහුට තිබුණා.ඔහු මට මගේ ලේඛන ජීවිතයේ එකම වතාවක් හමු වී තිබෙනවා.අනෙක ඔහුගේ නමත් අසාමාන්‍යයි. ලංකේෂ් කියන්නේ ලංකාවට අධිපති කියන එක. එය ඉන්දියාවේ හැටියට අසාමාන්‍ය නමක්.4 කැමැතිම ගීත රචකයා-රත්න ශ්‍රී විජේසිංහ.ඔහු ලියූ ගීත රාශියක් මට කියවන්න ලැබී තිබෙනවා. ඒ තුළින් ඔහුගේ ප්‍රතිභාව මැන ගන්න පුළුවන්. සංගීතය ගායනය නොමැතිව ඔහුගේ ගී පද කියවන විට ඉතාම සුන්දරත්වයක් ඒ තුළ මා දකිනවා.5 කැමැතිම නාට්‍යවේදියා-ජයලත් මනෝරත්නමනෝරත්න, මහාචාර්ය සරච්චන්ද්‍රයන්ගේ ගුරු ඇසුර ලබලා එතනින් එහාට තමාගේම අනන්‍යතාවක් සොයා ගිය නාට්‍යවේදියෙක් ලෙස මම දකිනවා.මනෝ එලෙස ගොඩනගාගත් ගමන විශේෂයි.6 කැමැතිම පොත් ප්‍රකාශකයා-සරසවි ප්‍රකාශක එච් ඩී ප්‍රේමසිරිඔහු ඉතා අවංකව පොත් ප්‍රකාශන කටයුතු සිදු කරනවා.අද මට පොත් ලිවීමෙන් පමණක් ජීවත් වීමට හැකි තත්ත්වයක් උදාවී තිබෙන්නේ ඔහුගේ ඇති අවංක බව නිසා.7 ජීවිතයට සමීපතම පුද්ගලයා-මගේ පියා වන එඩ්මන්ඩ් විල්මට් රෙනෝල්ඩ්.මගේ පියා මට දැක්වූයේ පුදුමාකාර ආදරයක්.අද තාත්තා ජීවතුන් අතර නැහැ. මට මතකයි තාත්තා මිය යන දිනයේ උදයේත් මගේ ඇඳ ළඟට කෝපි කෝප්පය ගෙනවිත් දුන්නා.එතරමටම මට ආදරෙයි. ඔහු මිය ගියේ මට අවුරුදු දාසයේදී.කවදාවත් සැරවැර වෙලා නැහැ.8  කැමැතිම නළුවා-ටෝනි රණසිංහමට මතකයි අපි තරුණ කාලේ මගේ පාසලේ ගොඩක් අය ආස කළේ ගාමිණි ෆොන්සේකාටයි. නමුත් මම ඇලුම් කළේ ටෝනි රණසිංහටයි. ඔහුගේ නිවිච්චි කඩවසම් බවක් තිබුණා. ඔහු සිංහල සිනමාවට ආකර්ෂණයක් ගෙන ආ සුන්දර නළුවෙක්.9 කැමැතිම චිත්‍රපට අධ්‍යක්ෂවරයා-ජයන්ත චන්ද්‍රසිරිමම ජයන්ත ගේ සියලුම සිනමා නිර්මාණවලට කැමැතියි. ඒ සියල්ල අභිබවා යන ආකර්ෂණයක් ඔහුගේ නවතම චිත්‍රපටය වන ‘සමනල සංධ්වනියේ’ තිබෙනවා. එනිසාම මේ දිනවල අංක එකට මම කැමැති සිනමාකරුවා ජයන්ත චන්ද්‍රසිරියි.කැමැතිම ව්‍යාපාරිකයා-ඇපල් ව්‍යාපාරයේ නිර්මාතෘ ස්ටීව් ජොබ්ස්ඔහුගේ චරිතය තුළ යම්යම් අඩුලුහුඬු කම් තිබුණත් ඔහු තමන්ගේ නිෂ්පාදන ව්‍යාපාරය දියුණු කර ගන්න උත්සාහ කළ ව්‍යාපාරිකයෙක්.අභ්‍යන්තර මෙන්ම බාහිරවත් ඒවාහි අගය උපරිම තලයට ගෙන ඒමට උත්සාහ කළා.ගෙදර ගරාජ් වැඩපොළෙන් පටන්ගෙන විශාල ව්‍යාපාරයක් ආරම්භකළ පුද්ගලයෙක්.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av1312159</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමටෙලිනිස ඉවෙන්ට් එක බලපු විජේ මල්ලි හිතාගෙන හිටියේ ඒක තමයි 20/13වල ද බෙස්ට් ඉවෙන්ට් කියලා. එහෙම හිතුනෙ ඇයි කියන එකට උත්තර පත්තර බඳින්න තරම් නාස්ති කරගන්න වෙලාවක් නැති නිසයි ලාස්ට් වීක් කොලමෙ ලාවට වගේ ලිව්වෙ. ඉවෙන්ට් ඔෆ් ද ඉයර් එවෝඩ් එක ඒක තමයි කියල කතාවෙනකොට විජේ මල්ලි අඳුනන තව බුවෙක් කියාපි, දැන්ම කලබල වෙලා ද බෙස්ට් තෝරන්න එපා, අවුරුද්ද ඉවර වෙන්න කලින් තවත් මාර ඉවෙන්ට් එකක් ලයින් අප් වෙලා තියෙනවා, ඒකත් බලලම ෆයිනල් එවෝඩ් එක සිලෙක්ට් කරමු කියලා.අප්පට සිරි ගජ විජේ මල්ලිට ඒක අමතක වුණානේ හැබෑටම. ටෙලිනිස ඉවෙන්ට් එකට ෆයිට් එකක් දෙන්න පුළුවන් ජාතියෙ අනිත් ඉවෙන්ට් එක තිබුණෙ දෙසැම්බර් 07 දා ෆිල්ම් කෝපරේෂන් තරංගනී තියටර් එකේ. හැබැයි විජේ මල්ලි ෂුවර් පිට හිතුවා බී. එම්. අයි. සී. එච්. වගේ මැජෙස්ටික් ප්ලේස් එකක තිබුණු ඉවෙන්ට් එකකට වැඩිය හොඳ ‍ඉවෙන්ට් එකක් පික්චර් පෙන්නන පුංචි හෝල් එකක කොහොම තියයිද කියලා. හෝල් එකට එන්ටර් වෙන ඒරියා එකේ බල්බ් වැල් පත්තු වෙනවා, මාර ලස්සනයි.හරියට ක්‍රිස්මස් සීසන් එකේදි වගේ. ක්‍රිස්මස් කිව්වමයි විජේ මල්ලිට මිටර් වුණේ. ඒ ඉවෙන්ට් එකත් කැතලික් චර්ච් එකට සම්බන්ධයි කියලා. එදා ටෙලිනිසේ ටෙලි කට්ටිය, මෙදා සිග්නීස් සැලියුටේෂන්වල සිනමා කට්ටියට. දෙවියන් වහන්සේට ස්තුති වේවා. සිනමා කට්ටියගෙ ටැලන්ට්ස්වලට එවෝඩ්ස් දෙන මේන් ෆෙස්ටිවල්ස් තිබුණ ද නැද්ද කියලවත් දන්නෙ නැති කාලෙක, සිග්නීස්ලා බ්‍රේක් ඩවුන් එකක් නැතුව මොකක් හරි ෆෙස්ටිවල් එකක් තියෙන එකට මාර්ක්ස් හතක් අටක් දුන්නත් එග්සෑම් එක ෆේල් කියල තමයි ෆාදර් කියන්න වෙන්නෙ. තර්ටි සෙවන් ඉයර්ස් වයස (37) ෆෙස්ටිවල් එකක් වුණාම මොන තරම් කලර්ෆුල් ඇට්ට්‍රෑක්ටිව් ඉවෙන්ට් එකක් කරන්න තිබිච්ච එවෝඩ්ස් නයිට් එකක් ද අවුරුද්දෙන් අවුරුද්ද බිංදුවට වැටීගෙන ගිහින් තියෙන්නෙ කියල කල්පනා වෙනකොට දුකේ බෑ මෙයාලා.මෙදා සැරේ ඉවෙන්ට් එකට මාර ස්පොන්සර්ස්ල සෙට් එකක් නේ හිටියෙ ෂිහ් බලන්න එපායැ ඒ ‍ෙගාල්ලන්ට තිබිච්ච ප්ලේස් එක. ඉවෙන්ට් ස්පොන්සර්ස් ඉවෙන්ට් මැනේජර්ස් එච්චරක් ද කට්ටියගෙ සුරතින්ම විනර්ස්ලට එවෝඩ් ප්‍රසන්ට් කරපු ලස්සන හිරිකිතක් නැතුව. සුනිල් ටී ලොක්කා ස්පොන්සර් වුණාට එයා එවෝඩ් දෙන්න ස්ටේජ් එකට නැග්ගුවෙ නෑ. නග්ගල තිබුණ නම් වැරැදිලාවත් සුනිල් ටී ගෙන් ප්‍රොෆෙසෝරි සුනිල් ආරියරත්නගෙ එවෝඩ් එකම දීගන්න තිබුණා. සුනිල් අතින් සුනිල්ට කියල කැප්ෂන් එකක් දාන්න තිබුණා පික්චර් එකකට.ඒක නම් වුණේ නෑ හැබැයි මෑන්ස්ගෙ ෆිල්ම් එකක සීන් එකක් ඉවෙන්ට් එකට දාලා ‍ෙපාඩි ලොකු ළමයි ටිකකගෙ මාර ඩාන්ස් එකක් තිබුණා සින්දුවකුත් එක්ක. උදව්වට උදව්ව කරන්න සිග්නීස්ල අමතක නොකරපු එක නම් කොච්චර හොඳ දෙයක් ද? ජැෆ්නා ළමයින්ගෙ ඩාන්ස් එක හොඳයි තව විනාඩි පහක්වත් එඩිට් වුණා නම්. ඉවෙන්ට් එකේ ද බෙස්ට් අයිටම් එක තමයි නිමල් මෙන්ඩිස් ලොක්කගෙ සින්දුව. පනම් අටෙන් කිව්වෙ බොක්කෙන්ම. තෑන්ක් යූ නිමල්. නිමලුත් හිටියෙ නැත්නම්, එතන කිසිම ඉවෙන්ට් එකක් නෑ.ඉවෙන්ට් සීන්ස් එකෙන් එවෝඩ්ස් සීන් එකට එන්ටර් වෙමුකො. පැනල් ඔෆ් ජජස්ල, මාර එ‍වෝඩ්ස් ටිකක් නේ සිලෙක්ට් කරල තිබුණේ. කලාකීර්තිලා, ප්‍රොෆෙසෝරීස්ලා, ෆිල්ම් ඩිරෙක්ට්‍රස්ලා, ජර්නලිස්ට්ල, නම්බර් වන් සිනෙමොටෝ ග්‍රැෆර්ස්ල හිටපු ජූරියකින් වීණා ජයකොඩි වගේ වෙටරන් ඇක්ට්‍රස් කෙනෙක්ව සර්ටිෆිකේට් කෑල්ලක් දෙන්න ස්ටේජ් එකට නග්ගපු එක ගැනම කට්ටිය ලැජ්ජ වෙන්න ඕන. ඇයි එහෙම ඉන්සල්ට් කරන්නෙ ඒ වගේ ටැලන්ටඩ් කැරැක්ටර් එකකට. නොමිනේෂන් එකකට දාලා ‍එවෝඩ් නැති වෙන එක අවුලක් නෑ. මේක නම් අන්තිම ලැජ්ජා වැඩක් තමයි. වීණා මොකකටත් ෆිට් ඉන් වෙන් නැත්නම් සද්ද නැතුවම හිටිය නම් ඉවරයි නේ. වීණලා අපි දන්න තරමට එවෝඩ්ස් පස්සෙ දුවන ලේඩීස්ල නම් නෙවි.ඒකත් පැත්තකින් තියමුකො. කො‍හොමද බෙස්ට් ඩිරෙක්ෂන්වලට දීපු ෆයිනල් එවෝඩ් එක? විජේ මල්ලිට මතක ෆිල්ම් එවෝඩ් හිස්ට්‍රි එකේ අහපු අන්තිම ජරාම කුපාඩිම මස්තබාල්දුම ඩිසිෂන් එක. ඒකට විශේෂණයක් විජේ මල්ලි ළඟ නෑ. ඉනිඅවන් ඩි‍රෙක්ෂන් එකත් එක්ක ස්වර්ණ දෙන්න ඕන නම් ඔය තිබුණෙ කර්ම, ඒකත් බැරි නම් කලර්. ඉනිඅවන් එක්ක ස්වර්ණ දුන්නු අනිත් බයිස්කෝප් එකට නොදීම ඉන්න බැරි වුණ‍ා නම් රජත එකක් දීලා කට්ටිය සන්තෝෂ කරන්න තිබුණනේ. විජේ මල්ලිගෙ ජජ්මන්ට් එකට නම් ස්වර්ණ දෙකක් නෑ මේ ෆෙස්ටිවල් එකට. රජත එකක් දෙනව නම් කර්ම, කලර් වලින් එකකට. මෙහෙම එවෝඩ්ස් දෙන ෆෙස්ටිවල්ස් නොතියාම ඉන්නව නම් කොච්චර සනීපද? අන්තිම ලාස්ට් කෑල්ල. ටෙලිනිසයි සිග්නීසුයි ගත්තම, එක්කෙනකුට එක්කෙනක් දෙවැනි නෑ. දෙන්නටම දෙන්න පුළුවන් ස්වර්ණම දෙකක්. හැබැයි ඉනිඅවන් අයින් කළාම ඉතුරු ස්වර්ණ දීපු ජාතියෙ බයිස්කෝප් වගේ දෙකකට. ටෙලිනිස දිනේවා, සිග්නීස් ජජස්ලාට ජයම වේවා!කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av13121510</link>
    <topic>අවංකත්වය නිසා ජනප්‍රිය ස්වප්නා</topic>
    <author>සේමාලි කැල්ලපත</author>
    <content>අවංකත්වය නිසා ජනප්‍රිය ස්වප්නාස්වප්නය යනු සිහිනය යි. මේ දිනවල සිරස නාළිකාව ඔස්සේ විකාශය වන ‘ස්වප්නා’ ටෙලි නාට්‍යයේ ප්‍රධාන චරිතය වන සන්ධ්‍යා කොතාරි ද ජීවිත සිහිනයේ යථාර්ථය දකින්නීය.ඉන්දියාවේ අංක එකේ ප්‍රේක්ෂක ආකර්ෂණය දිනාගත් ‘දියා ඕර් බාති හම්’ ටෙලි වෘත්තාන්තය තවමත් එරට පුංචි තිරය ඔස්සේ දිග හැරෙන්නකි. 2011 අගෝස්තු 29 වැනිදා එරට Star Plus නාළිකාව ඔස්සේ විකාශය ආරම්භ වූ ඒ ටෙලි වෘත්තාන්තය ඉන්දියාව පුරා ප්‍රේක්ෂකයෝ විවිධ භාෂාවලින් (දෙමළ, තෙළිගු, කන්නඩ) නරඹති.2013 පෙබරවාරි 28 වැනිද වෙද්දී කොටස් 400 ක් විකාශය වී ජූලි 12 වැනිදා 500 වැනි කොටස ද විකාශය වූ මේ ටෙලිවෘත්තාන්තයේ සමාප්තිය කවදාදැයි තවමත් කිසිවකුටවත් කිව නොහැක්කේ එහි පටිගත කිරීම් තවමත් සිදුවන බැවිනි. ඉන්දියාවේ පමණක් නොව අසල්වැසි පාකිස්ථානයේ සහ සිංගප්පූරුවේ ද අතිශයින් ම ජනප්‍රිය මේ ටෙලිවෘත්තාන්තය අප රටේ සිරස නාළිකාව ඔස්සේ විකාශය වෙනුයේ සිංහල හඬ කැවීමෙනි. ඒ ‘ස්වප්නා’ නමිනි.ඉතා ධෛර්යවන්ත හා ඉගෙනීමට උනන්දුවක් දක්වන දිරිය තරුණියක වන සන්ධ්‍යාගේ එකම සිහිනය පොලිස් නිලධාරිනියක වීමය. කතාව දිගහැරෙනුයේ සන්ධ්‍යාගේ කුඩා අවදියෙනි. ඇයට අන්කූර් නමින් සොහොයුරෙක් ද වෙයි. සන්ධ්‍යා කුඩා කල සිටම නිර්භීත දැරියකි. පියා සමඟ කිසියම් කටයුත්තක් සඳහා කාර්යාලයකට යන කුඩා සන්ධ්‍යා දූෂිත නිලධාරියකු ගේ කතාවක් නිසා කෝපයට පත්වන්නීය. කෝපය දරාගත නොහැකි වූ දැරිය දූෂිත නිලධාරියාට තීන්ත කූඩුවෙන් දමා ගසයි. එදා දියණියට හොඳ නරක පහදා දෙන පියා ඇගෙන් ඉල්ලීමක් කරයි.“දුවේ කවදාහරි ඉගෙන ගෙන ලොකුවෙලා යහපත් නඩුකාරයෙක් හරි පොලිස් නිලධාරියෙක් හරි වෙන්න.”එදා සිට ඇය තම ජීවිතයට යම් අධිෂ්ඨානයක් එක්කර ගන්නීය. ඒ අවංක පොලිස් නිලධාරිනියක වීමය. තරුණ වියට පත් සන්ධ්‍යාගේ සැමියා සූරජ් ය. රසකැවිලි සාදන්නකු වන සූරජ් නූගතෙකි. මුල් දිනවල සන්ධ්‍යා ඔහු ගැන එතරම් මනාපයක් නොදැක්වුවද පසුව ඔහුගේ අවංක ආදරය හා ධෛර්යවන්තභාවය වටහා ගෙන ඔහුට ආදරය කරන්නීය. තම සිහිනය සැබෑ කර ගැනීමට සූරජ්ගෙන් ලැබෙන ධෛර්ය හා ශක්තිය නිසා ලෝකයේ හොඳම සැමියා ලැබී ඇත්තේ තමාට බව සන්ධ්‍යා වටහා ගන්නීය.මෙහි සන්ධ්‍යාගේ චරිතය රඟන්නී දීපිකා සිංග් ය. විසිහතර හැවිරිදි වියේ පසුවන දීපිකා උපත ලබා ඇත්තේ දිල්ලියේ ය. ව්‍යාපාර පරිපාලන උපාධිධාරිනියක වන දීපිකාගේ පළමු හා එකම රංගනය වන්නේ මේ ටෙලි වෘත්තාන්තයයි. එහෙත් ඇය සිය පළමු රංගනයෙන්ම ජනප්‍රසාදය දිනා ගත්තාය. උපාධිධාරිනියක වුවද දැන් ඇය නිළිකම වෘත්තීය කරගෙන සිටින්නීය.ඇගේ රංගනය කෙතරම් සාර්ථක ද යත් මේ කෙටි කාලයට ඇය සම්මාන රැසකින් පිදුම් ලැබුවාය. මේ වසරේ ‘ස්ටාර් පරිබාර්’ සම්මාන උලෙළේ ප්‍රියතම ලේලිය ලෙස ද 2012 - 2013 ඉන්දීය ටෙලි සම්මාන උලෙළේ හොඳම නිළිය ලෙස ද දීපිකා සිංග් සම්මාන දිනුවාය.දර්ශන තලයේදී කොයි කාගේත් හොඳ හිත දිනා සිටින දීපිකා පටිගත කිරීම් සඳහා කවදත් වේලාසනම පැමිණෙන නිළිය ලෙස ප්‍රසිද්ධව සිටින්නීය. ඇතැම් දිනවල ඇය කෙතරම් වේලාසනින් පැමිණෙන්නේ ද යත් කිසිම ශිල්පියකු දර්ශන තලයට පැමිණ නැති අවස්ථා ද වෙයි.‘ස්වප්නා’ ටෙලි වෘත්තාන්තයේ මීළඟ ජනප්‍රියතම චරිතය වන්නේ සූරජ් ගේ චරිතය යි. එම චරිතය රඟපාන්නේ ආනාස් රෂීඩ් ය. තිස්තුන් හැවිරිදි ආනාස් මීට පෙර ටෙලි වෘත්තාන්ත කීපයකම රඟපෑ පුංචි තිරයේ තරුවකි. මනෝවිද්‍යා උපාධිධාරියකු වන ඔහු මෝස්තර නිරූපණ ශිල්පියෙක් ද වන්නේය. පංජාබයේ උපත ලද ආනාස් සම්ප්‍රදායික මුස්ලිම් පවුලකින් පැවත එන්නෙකි. ඔහු පවුලේ වැඩිමලාය. උර්දු හා අරාබි භාෂා හොඳින් වහරන ආනාස් ගායකයෙකි.සම්මාන රැසක් දිනා ඇති ආනාස් ද 2012 වසරේ ස්ටාර් පරිබාර් සම්මානයෙන් ද 2013 ඉන්දියානු ටෙලි සම්මාන උලෙළේදි හොඳම නළුවා ලෙසින් ද සම්මාන ලැබීය. මේ නළු නිළි යුවළ පමණක් නොව ඔවුන් රඟපාන ‘දියා ඕර් බාති හම්’ ටෙලිවෘත්තාන්තය 12 වැනි ඉන්දියානු ටෙලි සම්මාන උලෙළේදි සම්මාන 5 ක් දිනා ගත්තේය. දිනපතා විකාශය කෙරෙන ටෙලිනාට්‍ය අතරින් හොඳම ටෙලි නාට්‍යයට හිමි සම්මානය ද හිමිවූයේ මේ ටෙලි වෘත්තාන්තයට ය.‘ස්වප්නා’ හි රඟන නළු නිළියන් ගැන කතා කරන බොහෝ දෙනා ආනාස් ගේ නිවෙස ගැනද කතාබහ කරති. තවමත් තනිකඩයකු ලෙස පැවැසෙන ආනාස් ගේ නිවෙස නම් තනිකඩයකුගේ නිවෙසක් ලෙස නොපෙනෙන බව බොහෝ දෙනා පවසති. ඔහු එය එතරම්ම පිළිවෙළකට පිරිසුදුව තබාගන්නා බව පැවසේ. අලංකාර තිරරෙදි, සෝෆා පුටු, ඇඳ පුටු කවර, කුෂන් පමණක් නොව මුළුතැන්ගෙය හැඩවැඩ කර පිළිවෙළකට තියා ගැනීමට කාලය සොයා ගැනීමට ආනාස් පසුබට නොවන්නෙකි.“මං නිවෙස ලස්සනට තබාගන්නා කෙනෙක්. ආගන්තුක සත්කාරය ඉතා ඉහළින් අගය කරන මට පටිගත කිරීම්වලින් පසු නිවෙසට පැමිණෙද්දී නිවෙස පිළිවෙළට තියෙන්න ඕනෑ, මගේ සිතේ ධනාත්මක සිතුවිලි ඇතිවීමට එය ඉවහල් වෙනවා. මගේ ගෘහ අභ්‍යන්තර අලංකරණය කරන්නේ මමමයි. මං නිතරම ඒ අලංකරණය වෙනස් කරන්නත් කාලය සොයා ගන්නවා” යැයි ආනාස් පවසයි.ඔහුට පංජාබයේ මෙන් ම මුම්බායිහි ද නිවෙස් ඇත්තේය.මුළු ඉන්දියාව පුරා ජනප්‍රිය මේ නළු නිළි යුවළ යන එන තැන ජනතාව ඔවුන් වටකර ගනිද්දී ඔවුන්ගේ පෞද්ගලික ජීවිත තොරතුරු ද නිරන්තරයෙන් තලුමරති. ඉන්දියානු රසිකයන් පවසන්නේ තමන්ගේ ප්‍රියතම නළු නිළියන් ගේ ජීවිත ගැන දැන ගැනීම ඔවුන්ට අවශ්‍යම බවකි.“ඔවුන් කන්නේ බොන්නේ මොනවාද? කරන්නේ මොනවාදැයි නොදැන අපි කන කෑම උගුරෙන් පහළට යන්නේ නෑ” යනුවෙන් රසිකයෝ පවසති. ඉන්දියානු සිනමා සහ ටෙලිනාට්‍ය රසිකයන්ගේ හැටි එසේය.ආනාස් සහ දීපිකා එකදිගට පුංචි තිරයේ ආදර කතා මවද්දී ප්‍රේක්ෂකයන් සිතන්නේ ඔවුන් දෙදෙනා සැබෑවට ම සෙම්පවතුන් වී ඇති බවකි. දෙදෙනා රංගනයේ යෙදෙන හැඟුම්බර විලාසය අනුව මේ දෙදෙනා ඇත්තට ම ආදරයෙන් බැඳී ඇත්දැයි බොහෝ දෙනා අතර ඇත්තේ සැකයකි. පසුගියදා පැවැති රියැලිටි සංදර්ශනයකටත් මේ දෙදෙනා එක්ව සහභාගි වූහ. ඒ කටකතාවලට තවත් හේතු වූයේ මෑතදී දෙදෙනා එක්ව ලන්ඩනයේ වීදි දිගේ ඇවිද ගිය පුවතකි.රියැලිටි සංදර්ශනයේ දී මේ ගැන මාධ්‍යවේදීහු ආනාස් ගෙන් විමසූහ.“අපි ලන්ඩන් ගියේ පසුගිය වසරේ. මිනිස්සු මේ ගැන දැන් කතාකරන්නේ ඇයැදියා මට හිතාගන්න බෑ, අප ලන්ඩන් යද්දි එය දීපිකා රටින් පිටව යන පළමු සංචාරය වූ නිසා ඇගේ මව මගෙන් ඇය ගැන සොයා බලන ලෙස ඉල්ලා සිටියා. ඒ ගමනට මා පමණක් නොවෙයි තවත් අය සහභාගි වුණා. ඇතැම් අවස්ථාවල අපේ අධ්‍යක්ෂකවරු පවා අපෙන් අහනවා “උඹලා ආදරයෙන් බැඳිලා ද” කියා. ඒ සියල්ලට හේතුව අපේ රංගන හැකියාවයි. ඒත් කැමරාගත කිරීමෙන් පසු වන්නේ දීපිකා ඇගේ පාරේත් මං මගේ පාරේත් යෑම පමණයි.” යනුවෙන් ඔහු පවසා තිබිණ.ආනාස් හා දීපිකා ගැන මෙසේ ප්‍රේක්ෂක සැකසංකා මතුව තිබුණත් ආනාස් තවත් ජනප්‍රිය ටෙලි තරුවක වන රාති පාන්ඩේ සමඟ ආදර සබඳතාවක් ඇතැයි බොහෝ කටකතා පැතිරේ. ඒවාට ද පිළිතුරු දෙන ආනාස් පවසන්නේ ඇය තමාගේ හොඳම මිතුරියක බවයි.“මං සම්ප්‍රදායික මුස්ලිම් පවුලකින් පැවත එන අයෙක්. මං කවදා හෝ විවාහ වෙන්නේ වැඩිහිටියන් ගෙන එන යෝජනාවකින්. කවදාවත් නිළියක හා විවාහ වෙන්නේ නෑ, මට අවශ්‍ය රැකියාවක් කරන බිරියක් නොවෙයි හොඳ ගෘහණියක්.” ඒ කටකතාවලට පිළිතුරු දෙන ආනාස් පවසයි.ආනාස් ගැන ප්‍රේක්ෂකයන් මෙලෙස ‍තොරතුරු සොයද්දී දීපිකාට පසුගියදා ටෙලිවෘත්තාන්තයේ අධ්‍යක්ෂවරුන් ඉතා ඉක්මනින් ඇගේ සිරුරේ බර අඩුකර ගන්නා ලෙස උපදෙස් දී ඇති බව පැවසේ. මේ නිසා ඇය දැනටම ජීම් ගානේ යන්න පටන් අරන් ඇතැයි වාර්තා වේ. ඒ අතරම ආහාර පාලනය කරමින් තෙල් හා බැදුම් ආහාරවලින් වැළකී දීපිකා මේ සැරසෙන්නේ කුමකටද?“අවසානයේ දීපිකා පොලිස් නිලධාරිනියක ලෙස පුහුණුවීම් සඳහා යෑමට නියමිතයි. සාමාන්‍යයෙන් ඉන්දියානු පොලිස් නිලධාරිනියන් හීන්දෑරී සහ නිරෝගී අය ලෙස සැලකෙනවා. එහෙත් දීපිකා මදක් තරයි. එනිසා ඇයට අනවශ්‍ය කිලෝගණන අඩු කර ගන්නා ලෙස උපදෙස් ලැබිලා.” දීපිකා ට බර අඩුකර ගන්නා ලෙස උපදෙස් ලැබීමට හේතු වූ කරුණු ප්‍රේක්ෂකයෝ එසේ පෙළගස්වති.අන්තිමේදී සන්ධ්‍යාට ආයේ ආකර්ෂණය ගැනීම සඳහා ‘දීපිකාට’ දැඩි පුහුණුවක් ලබමින් උස පැනීම, දුර පැනීම, කවපෙත්ත විසි කිරීම හා වෙඩි තැබීම පවා පුහුණුවීමට සිදුවී ඇත්තේය.දැඩි ප්‍රේක්ෂක ප්‍රතිචාර ඔස්සේ මේ දක්වා ඉන්දියාව පුරා විකාශය වන මේ ටෙලි සිත්තම පසුගියදා සිය දෙවර්ෂ පූර්ණය සැමරීය. සමරු කේක් ගෙඩියක් කපා රොක් ඩාන්ස් නටා ඒ අවස්ථාව සැමරීමට ටෙලි නාට්‍යයේ නළු නිළි කැළම සහභාගි වූහ.එම අවස්ථාවට සහභාගි වූ මාධ්‍යවේදීහු ආනාස්ගෙන් මේ ටෙලිනාට්‍ය නිසා ඔහු ලද පිළිගැනීම කුමක්දැයි ප්‍රශ්න කළහ.“මා පසුගිය දෙවසරේ මේ නිසා ඉහළ පිළිගැනීමක ලක්වුණා. සාමාන්‍යයෙන් සෑම පැළැන්තියකම අපට සිය බිරියන්ගේ සිහින සැබෑ කරගන්න උදව් කරන සැමියකු ගැන අහන්න ලැබෙනවා. “ඕර් බාති හම්” හි සූරජ් ගේ චරිතය හොඳ ආදර්ශවත් සැමියකුගේ භූමිකාව කෙසේ විය යුතු ද යන පණිවුඩය ප්‍රේක්ෂකයන් කරා ගෙන යෑමට පහසු මඟක් වුණා.” යනුවෙන් ආනාස් පිළිතුරු දුන්නේය.‘ඕර් බාති හම්’ ටෙලි වෘත්තාන්තය මෙතරම් ප්‍රේක්ෂක ආකර්ෂණයක් දිනා ගැනීමට හේතුවන ප්‍රධාන කරුණ වන්නේ එහි මුළුමනින්ම ඉස්මතු කෙරෙනා ‘අවංකත්වය’ යැයි දීපිකා පවසන්නීය.ඉන්දියාවේ ‘ස්ටාර් ප්ලස්’ නාළිකාවේ විකාශය වන මේ ටෙලි වෘත්තාන්තයේ අති මහත් ජනප්‍රියත්වය එම ටෙලි වෘත්තාන්තය විකාශය වන රාත්‍රි 9 විකාශන වේලාවට එරට විකාශය වන සිය ගණනක් වන අනෙකුත් රූපවාහිනී නාළිකාවන් හි විකාශය වන සාමාන්‍ය වැඩසටහන්වලට තර්ජනයක් වී ඇතැයි ද වාර්තා වේ. සුප්‍රසිද්ධ නළු අමීර් ඛාන් ද මෙනිසා පසුගිය වසරේ දී තම ටෙලිනාට්‍යයක ප්‍රචාරක කටයුතු සඳහා ‘දියා ඕර් බාති හම්’ රූගත කෙරෙන ස්ථානයට පැමිණ එහි නළු නිළි කැළ හා සමඟ පෙනී සිටි බවද පැවසේ.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av13121511</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නවදුරඹ සරත් පෙරේරාප්‍රශ්නය - සමහරු කුඩා කාලයේදී ගණිතයට අසීමිත දක්ෂතා දක්වන්නේ පෙර ආත්මයේ එය ප්‍රගුණ කළ නිසා ද? නැත්නම් දේව හෝ යක්ෂ බලයකින් ද?පිළිතුර - පළමු ප්‍රශ්නයට නම් මගේ ළඟ පිළිතුරක් නැහැ. දෙවැනි ප්‍රශ්නයට පිළිතුර : එසේනම් දෙවියන් හෝ යකුන් දක්ෂ ගණිත ශාස්ත්‍රඥයෝ වෙන්න ඇති.මෝදර එම්. ආර්. සී. ඩයස්ප්‍රශ්නය - අමරදේවයන් ගයන ‘කුසුම් පිපී අතු පතරේ සතර දිගන්තේ’ ගීතයේ තනුව රවින්ද්‍රනාත් තාගෝර්ගේ ද?පිළිතුර - නැහැ. එසේ වුවත් තාගෝර්ගේ සංගීත නිර්මාණයක් පාදක කරගෙනයි මේ ගීතය නිර්මාණයව ඇත්තේ.මීගමුවේ අජිත් අමරදාසප්‍රශ්නය - ‘සීතා මං ආවා’ චිත්‍රපටයේ ඩීවීඩී දැන් හැම පදික වේදිකාවකම විකුණන්න තියෙනවා. දහස් ගණන් රසිකයන් ඒ චිත්‍රපටය නරඹනවා. රාවණා බළකාය මේකට විරුද්ධ නොවන්නේ ඇයි?පිළිතුර - චිත්‍රපටයට විරුද්ධ වෙලා නොමිලේ දුන් ප්‍රචාරය දැන් ඇති කියලා ඔවුන් හිතනවා ඇති.පාණදුර පාලිත ප්‍රනාන්දුප්‍රශ්නය - වඩාත් බුද්ධිමත් ආචාර්ය නලින් ද සිල්වා ද? වික්ටර් අයිවන් ද?පිළිතුර - වික්ටර් අයිවන්ට වඩාත් පළල් දැක්මක් තිබෙනවා නේද? නලින් ජාතිය, ආගම, සංස්කෘතිය ගැන බොහෝම පටු විදියට හිතන බවයි පේන්නේ.කොළොන්නාවේ වින්ස්ටන් පෙරේරාප්‍රශ්නය - ‘සච්චා ජුහුතා’ චිත්‍රපටය සංගීතවත් කළේ සජාද් හුසේන් ද?පිළිතුර - නැහැ කල්‍යාන්ජි - ආනන්ද්ජිගල්කිස්සේ නදී කරුණාරත්නප්‍රශ්නය - සල්ලි දෙයියන්ගේ මල්ලි යැයි කියනවා නේද?පිළිතුර - මට නම් එහෙම නැහැ. ජීවත්වෙන්න සල්ලි ඕනැ. ඒත් සල්ලි සඳහා ජීවත්වෙන්න නරකයි. මොකද සල්ලිවලට මිනිසුන් අමරණීය කරන්න බැහැ. අනික මැරෙනකොට සල්ලි ගෙනියන්නත් බැහැනේ. සල්ලි තිබිය යුත්තේ වියදම් කරන්න. හැබැයි ඉවක් බවක් නැතුව නෙමෙයි. ඒක තමයි, සල්ලි පිළිබඳ මගේ තියෙන ආකල්පය.කැටපල සමන් ගාල්ලගේප්‍රශ්නය - දෙවැනි වර නිෂ්පාදනය කර සාර්ථක වූ චිත්‍රපට මොනවා ද?පිළිතුර - එකක්වත් නැහැ. (ලෝක සිනමාවේ වුණත්)කෑගල්ලේ රණවීර ලියනගේප්‍රශ්නය - ‘ආශා දෑසින් දකිනා සිහිනේ’ ගීතය ගයන්නේ දේවානන්ද වෛද්‍යසේකර ද? නාරද දිසාසේකර ද?පිළිතුර - දේවානන්ද වෛද්‍යසේකරහලාවත අනුර ශාන්ත පීරිස්ප්‍රශ්නය - කලක් ප්‍රකට නිවේදකයකු වූ එල්මෝ ප්‍රනාන්දු දැන් කෝ?පිළිතුර - ඔව්. කලෙක පටන් බී. බී. සී. ගුවන්විදුලියේ ශ්‍රී ලාංකේය වාර්තාකරු වශයෙන් කටයුතු කරනවා.මෝදර එම්. ආර්. සී. ඩයස්ප්‍රශ්නය - ‘පුන්සඳ පායා මොරටුව දිලෙන්නා’ ගීතය ගයන්නේ කවුද?පිළිතුර - ඒක මොරටුවේ ප්‍රකට ගීයක්. එය නිහාල් නෙල්සන්, ඇන්ටන් සිල්වා වැනි ගායකයන් ගයනු මා අසා තිබෙනවා. ඇන්ටන් එය ක්‍රිකට් ලෝක කුසලානය වෙනුවෙන් ගැයු ගීතයට පවා යොදා ගෙන තිබුණා.ගම්පහ අඹන්විට සිරිවර්ධනප්‍රශ්නය - ප්‍රවීණ වේදිකා නාට්‍ය නළු නිශ්ශංක දිද්දෙණිය ගැන ඔබේ අදහස් දක්වන්න?පිළිතුර - දිගා අති දක්ෂ නළුවෙක්. ඒ වගේම දක්ෂ ගායකයෙක්. පෞද්ගලිකව සුහද මිත්‍රයෙක්.වාද්දුවේ අසන්ති රාජකරුණාප්‍රශ්නය - භාතිය - සන්තුෂ්, නිරෝෂා විරාජිනි, සුරේන්ද්‍ර පෙරේරා, දමිත් අසංක, ශිහාන් මිහිරංග, ආත්මා ලියනගේ, රුවන් හෙට්ටිආරච්චි වැනි ගායක ගායිකාවන් ප්‍රසංගයක් සඳහා කොපමණ මුදලක් අය කරනව ද?පිළිතුර - මුදල නිශ්චිතව කියන්න දන්නේ නැහැ. නමුත් දළ වශයෙන් කියන්න පුළුවන්. පිළිවෙළින් ලක්ෂයයි, 50 දාහයි, 45 දාහයි, 30 දාහයි, 55 දාහයි, 40 දාහයි, 25 දාහයි.නුගේගොඩ අසේල වන්නිගමප්‍රශ්නය - නෙහාරා පීරිස් ලබන පෙබරවාරිය දක්වා පත්‍රවලට සාකච්ඡා දෙන්නෙ නැතැයි කියා තිබෙනවා. මීට ඔබේ ප්‍රතිචාරය කුමක් ද?පිළිතුර - අපි ලබන මාර්තු දක්වා ඇයට ප්‍රචාරයක් දෙන්නේ නැහැ.කළුතර උතුරේ තොටුපළ පාරේ සිරි අබේසේකරප්‍රශ්නය - ‘කස පුපුරන හඬ - ළඟම ඇසෙන විට’ ගීතය ගයන්නේ කවුද?පිළිතුර - මයිකල් පෙරේරාඅත්තනගල්ලේ විමලසේන හපුතන්ත්‍රිප්‍රශ්නය - ‘සිටිසන් කේන්’ චිත්‍රපටය ගැන යමක් කියන්න.පිළිතුර - 1941 දී තිරගත මෙය ඕසන් වේල්ස්ගේ අධ්‍යක්ෂණයක්. මෙහි ප්‍රධාන චරිතය රඟපෑවේත් වේල්ස්මයි.මේ අයත් මෙවර ප්‍රශ්න එවා තිබුණා. වත්තල හේකිත්තේ ලක්ෂ්මන් රණසිංහ, රඹුක්කන සරත් විජයානන්ද, කඩවත සුජාතා ගුණවර්ධන, කුලියපිටියේ ජයසේන අතපත්තු, මාවනැල්ලේ දර්ශිකා වීරකෝන්.ඔබේ ප්‍රශ්නය පහත ලිපිනයට යොමු කරන්න'සුමිගෙන් අහන්න' රසදුන, සිළුමිණ, ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av13121512</link>
    <topic>පාපැදි හිමියා හැදූ මෝටර් රථය HONDA CIVIC</topic>
    <author>වසන්ත ජයසිංහ ආරච්චිගේ</author>
    <content>පාපැදි හිමියා හැදූ මෝටර් රථය HONDA CIVICමෙදා පාර ‘කාර් පාර්ක්’ එක පැත්තේ අපි එන්නේ ලංකාවේ විතරක් නෙමෙයි ලෝකයේ කා අතරත් ජනප්‍රිය තවත් කාර් එකක් ගැන කියන්න. ඒ තමයි ‘හොන්ඩාඅ සිවික්’ මෝටර් රථය. හැබැයි හොන්ඩා කාර් පදින හැමෝටම විතරක් නෙමෙයි කාර්වලට ආස කරන හැමෝටම එහි අලගිය මුලගිය තැන් දැනගන්නත් එක්කම ඔන්න අපි යමු ජපානය පැත්තට. හැබැයි කාර් එකේ කතාවට කලින් අපිට තවත් දෙයක් කියන්නම වෙනවා. ඒ තමයි ‘හොන්ඩා’ නම ගෙනාව හොන්ඩා යතුරු පැදිය. ඒ ගැනත් වටින් ගොඩින් දැනගෙනම අපි කාර් එකේ කතාවට බහිමු.අපි හැමෝම බලන්නේ අපේ පහසුව. හැබැයි එහෙම තමන්ගේ පහසුව ගැන හිතලා තමන්ම නිපදවා ගන්නා දෙයක් පසු කාලීනව බොහෝ දෙනාගේ හිතසුව පිණිස වෙනවා නම් ඒ නිමැවුම්කරුවා මොනතරම් වාසනාවන්තයෙක් ද? අන්න එහෙම කෙනෙක් අපට ජපානයෙන් මුණ ගැහෙනවා. ඒ ජපන් ජාතික ‘සොයිචිරෝ හොන්ඩා'. සොයිචිරෝ කාර්මික ඥානයෙන් සන්නද්ධ කාර්යශූර තරුණයෙක් වුණා.කාලයක් තිස්සේ එදිනෙදා පාපැදියෙන් ගමන් කළ ඔහුට ඊට අපූරු වෙනසක් සිදු කරන්න හිතුණේ ඒ කාර්මික ඥානයත් එක්කමයි. මෙතුවක් කාලයක් දෙපාවලින් පැද ගිය පාපැදියට එන්ජිමකින් බලය සපයලා ඔහු කළ නිමැවුම කාගෙත් සිත්ගත්තා විතරක් නෙමෙයි තව තවත් ඒ වගේ පාපැදි හදාගන්න ආරාධනා ගලා එන්න ගත්තා. එතැන් පටන් තමන් හදපු යතුරුපැදියට තමාගේම නම සඳහන් කරමින් ‘හොන්ඩා’ නාමය ලෝකයට එක්වෙන්න ගන්නේ 1946 අවුරුද්දෙයි. 1949 අගෝස්තු මාසයේ පළමු හොන්ඩා යතුරුපැදිය වෙළෙඳ පොළට එන විට සොයිචිරෝ හොන්ඩා තවත් නිමැවුම් කරන්න උත්සාහ ගනිමින් හිටියා.ඒකට එකම පන්නරය වුණේ 1955 ජපන් රජය ජනතාවට කුඩා කාර් එකක් නිපදවන්න කරපු යෝජනාවත් එක්ක. අන්න ඒ නිසයි 1957 - 58 කාලය තුළ හොන්ඩා මෝටර් රථ ඉංජිනේරුවන් මෝටර් රථ නිෂ්පාදනයට එකතුවෙන්නේ. ඒ නිසාම sports මෝටර් රථ කාණ්ඩය වෙනුවෙන් S360, S500, T360 කාණ්ඩයන් හඳුන්වා දුන්නත් S500 ලොව පළමු හොන්ඩා මෝටර් රථය ලෙස ඉතිහාස ගත වෙනවා. එයින් පටන් ගත් ආරම්භය වෙනස්ම මාදිලි රැසක් හා ඒ ඒ රටවල අවශ්‍යතා අනුව නිෂ්පාදනය වෙමින් 1970 හොන්ඩා පළමු මෝටර් රථය ඇමරිකා එක්සත් ජනපදයට N600 කාණ්ඩය යටතේ අපනයනය කෙරෙනවා.හැබැයි 1973 හොන්ඩා මෝටර් රථයට තවත් සුවිශේෂී වසරක් වෙන්නේ ඔවුන් නිෂ්පාදනය කරන ජනප්‍රියම මෝටර් රථය වුණු හොන්ඩා සිවික් මෝටර් රථය වෙළෙඳපොළට නිකුත් වූ නිසයි.මුල්ම හොන්ඩා සිවික් මෝටර් රථය අශ්වබල 40 ක වේග ධාවනයෙන් නිපදවෙද්දී ක්‍රමයෙන් පහසුවෙන් හතර දෙනකුට ගමන් කළ හැකි මෝටර් රථයක් ලෙස නිර්මාණය වෙන්න ගන්නවා. ඉන් පසුව හොන්ඩා සිවික් මෝටර් රථය හැච්බැක් කාණ්ඩය යටතේ නිෂ්පාදනය වෙමින් ස්වයංක්‍රීය හා අතින් ක්‍රියාකරන ජියර් බොක්ස් තාක්ෂණය ද එකතුවෙන්න ගන්නවා.DX, LX, EX, HX, GX කාණ්ඩ යටතේ හොන්ඩා සිවික් මෝටර් රථය දිනෙන් දින විවිධ උපාංග හා තාක්ෂණික පද්ධති එකතු වෙමින් ලෝකයේ ප්‍රධාන පෙළේ ජනප්‍රිය මෝටර් රථයක් බවට පත්වෙන අතරේ 2003 වසරේ හොන්ඩා පළමු හයිබ්‍රිඩ් ඉලෙක්ට්‍රික් මෝටර් රථය නිෂ්පාදනය කරමින් වෙළෙඳ පොළට එනවා.ඒ වන විටත් හොන්ඩා පරම්පරා අටක් නියෝජනය කරමින් පළමු වරට හොන්ඩා සිවික් මෝටර් රථයක් ලංකාවට එන්නේ 1982 අවුරුද්දෙයි. ඉන් පසු ලාංකීය වෙළෙඳ පොළ තුළ ද ජනප්‍රිය වූ හොන්ඩා සිවික් මෝටර් රථය අදටත් කා අතරත් ජනප්‍රිය මෝටර් රථයක් බවට පත්ව අවසන්.ජපානය තාක්ෂණික දැනුමෙන් දිනෙන් දින ඉහළ යන වග කාටත් රහසක් නෙමෙයි. සොයිචිරෝ හොන්ඩා ගේ ප්‍රාථමික අත්හදා බැලීම් එදා ලෝකය මවිත කරන විට ඔහුගේ මුවඟ රැඳි එකම තේමා පාඨය වූයේ ‘ඔබ ලෝකයේ අංක එක නොවුණොත් ජපානයේ අංක එක වෙන්න බැහැ’ යන්නයි.එවන් විස්මිත නිමැවුම් සිදු කරමින් ලොව අතිශය ජනප්‍රිය නාමයක් බවට පත්වූ ‘හොන්ඩා’ දශක හතරකට අධික කලක් ලොව ජනප්‍රියතම නාමයක් බවට පත්වුණා වගේම තමන්ගේ නාමයත් නිෂ්පාදනත් මෙලොව ඉතිරිකර සොයිචිරෝ හොන්ඩා 1991 අගෝස්තු 05 දා සදහටම සමුගෙන යන්නේ තවත් දශක ගණනාවක අනාගතයට ඔබට අපට සුව පහසුවට අවශ්‍ය නිමැවුම් ගණනාවකට මඟ එළිපෙහෙළි කරමින්.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av13121513</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාදේශපාලඥයෙකු වගේ ම ගායකයෙකු ලෙසත් ජනප්‍රියතම චරිතයක් බවට පත්වන්නට වාසනාව ලැබූවකු විදිහට වයඹ පළාත් මහඇමැති දයාසිරි ජයසේකර හඳුන්වන්න පුළුවන්. දයාසිරි මේ දිනවල මුතුපලස තේමා ගීතය නිසාත් ‘ප්‍රේමාලිංගන’ ගීතය නිසාත් රසිකයන් අතර ඉමහත් ජනප්‍රියත්වයට පත්ව තිබෙනවා. දයාසිරි ගායනා කරන නවතම ගීතය ‘සිත හඬවලා ඔබ දුර ගියා’ සඳහා රූප රචනා කිරීම සූදානම් බවත් කාර්ය බහුලත්වය එයට බාධාවක් වී ඇති බවත් අපිට දැන ගන්නට ලැබුණා. මේ ගැන ඔහුගෙන් ම විමසා බලන්න සිතුවා.“මේ දවස්වල මම ජීවත් වන්නේ ජනතාව අතරේ. ඔවුන් ගේ ප්‍රශ්න නිරාකරණය කරමින් උත්සව, වැඩසටහන්වලට සහභාගි වෙමින් තමයි හැම වැඩක්ම කරන්නේ. මේ නිසා මේ ගීතයේ රූප රචනා සඳහා දිනයක් වේලාවක් වෙන් කරගන්න මට නොහැකි වුණා. කෙසේ වෙතත් ළඟදීම මේ ගීතය එළිදක්වන්න මා කටයුතු කරනවා.”සිංහල සිනමාවට සොඳුරු මතක එක් කළ ප්‍රවීණ රංගන ශිල්පිනියක විදිහට නීටා ප්‍රනාන්දු කාගේත් මතකයේ රැඳුණු චරිතයක් ඇය ජාත්‍යන්තර සම්මානයට බඳුන් වූ ප්‍රවීණ රංගන ශිල්පිනියක්. පසුගියදා ඇය යළිත්වරක් සම්මානයට බදුන් වූ ‘ස්වර’ චිත්‍රපටයේ විශේෂ දර්ශනයක් “සැවෝයි” සිනමාහලේදී පවත්වනු ලැබුවා. මේ පිළිබඳ අපි නීටා ප්‍රනාන්දුගෙන් විමසා බැලුවා. “ස්වර” චිත්‍රපටයේ විශේෂ දර්ශන වාරයක් අපි පසුගිය දෙසැම්බර් දෙවන දා පෙන්වුවා. එයට විශේෂ හේතුව වුණේ ජාත්‍යන්තර ඒඩ්ස් දිනය සැමරීම වෙනුවෙන්. මෙම චිත්‍රපටය Living with Hope පදනම සහ මනෝහන් නානායක්කාර යන සම නිෂ්පාදකවරුන් ගේ සහාය ඇතිව ශ්‍රී ලංකා ව්‍යාපාරික සංසදය හා ස්ටෑන්ඩර්ඩ් චාටර්ඩ් බැංකුව අනුග්‍රහ­‍ෙයන් පෙන්වනු ලැබුවා. මෙම චිත්‍රපටයේ රඟපෑම වෙනුවෙන් 2013 වසරේ පස්වැනි ජායිපුර් ජාත්‍යන්තර සිනමා උලෙළේදී ‘ග්‍රීන් රෝස්’ සම්මානයෙන් පිදුම් ලැබීමට මට හැකි වුණා. මේ සම්මානය පිරිනැමුණේ මේ ‘ස්වර’ චිත්‍රපටය හරහා සමාජයට HIV ඒඩ්ස් පිළිබඳ ඉතා වැදගත් පණිවිඩයක් ලබාදීම සම්බන්ධයෙනුයි. කොහොම නමුත් මනුෂ්‍යත්වය ගැන කතා කරන මෙවන් චිත්‍රපටයකට දායක වීමට ලැබීම මට හැම අතින් ම සතුටක් වෙනවා.”කාඅතරත් ජනප්‍රිය නව පරපුරේ තරුවක් ‍තමයි කමන්ති දුල්වල. ‘සයුරි’, ‘මිලා’ වැනි ජනප්‍රිය ටෙලිනාට්‍ය හරහා කමන්ති ගේ රංගන ද ප්‍රේක්ෂකයන් ගේ සිත් ඇඳ බැඳ ගත්තා. කොහොම නමුත් කමන්තිට අපූරු කටහඬක් ද තිබෙනවා. ඇය ඉන්දියාවේ භාත්ඛණ්ඩේ විශාරද උපාධිධාරිනියක්. කමන්ති ඇගේ ගායන හැකියාවෙනුත් ප්‍රයෝජන ගෙන තිබෙන බව අපිට දැන ගන්නට ලැබුණා. ඒ ඇය නවතම ගීත දෙකක් රසිකයන් අතට පත් කිරීමෙන්.“මම කලා ක්ෂේත්‍රයට සම්බන්ධවෙලා මේ වන විට වසර එකොළහක් පමණ වෙනවා. ඒ කාලයේදි චිත්‍රපට ටෙලිනාට්‍ය හරහා මට යම් දෙයක් කරන්න ලැබුණා. පසුගිය දවස්වල මම රංගනයෙන් යම් විරාමයක් ලැබුවා. මේ කාල සීමාව තුළ මම මගේ සංගීත දැනුමෙන් උපරිම ප්‍රයෝජන ගන්න හිතුවා.“ඔබට පුළුවන් වෙන්න ඇතී...ඒත් මට නම් කොහොමවත් බැහැ...මකාලන්නට අපේ ආදර අතීතේ...”යන ගීතය ගායනා කරමින් රසිකයන් අතට පත් කළා. මේ වන විට මට හුඟාක් ප්‍රතිචාර මේ ගීතය උදෙසා ලැබෙනවා. මේ ගීතය රචනා කළේ අමිල තේනුවර, සංගීතය දර්ශන රුවන් දිසානායක. මෙය විරහ ගීතයක්. විරහ ගීතවලට ප්‍රිය කරන මගේ රසිකයන් වෙනුවෙන් තමයි මේ ගීතය ගායනා කළේ.”මේ දවස්වල වැඩිපුරම කතාබහට ලක්වෙන අධ්‍යක්ෂවරයෙක් තමයි සනත් අබේසේකර. බොදු කතා තේමා කර ගනිමින් චිත්‍රපට නිර්මාණය කිරීමේ පුරෝගාමියෙකු විදිහට ඔහු හඳුන්වන්න පුළුවන්. සනත් පසුගිය දවසක ‘මහින්දාගමනය’ චිත්‍රපටය නිර්මාණය කිරීම වෙනුවෙන් ඇගයුමට ලක් වී ගෞරව නාමයකින් පිදුම් ලැබුවා. සනත් ඒ ගැන කතා කළේ හරිම සතුටකින්. “බෞද්ධ සාහිත්‍යය සිනමා මාධ්‍යයෙන් ඉදිරිපත් කිරීමට දායක වීමට ලැබීම ගැන මම හදවතින්ම සතුටු වෙනවා. මම ‘මහින්දාගමනය’ සිනමා නිර්මාණය කිරීම වෙනුවෙන් අස්ගිරි පාර්ශ්වයේ මහානායක උඩුගම බුද්ධරක්ඛිත නාහිමිපාණන් වහන්සේ සහ දරණාගම කුසලධම්ම නාහිමිපාණන් වහන්සේ සහ දරණාගම කුසලධම්ම නාහිමියන් විසින් මාවෙත “කලාකීර්ති ශ්‍රී” ගෞරව නාමය මට ප්‍රදානය කරනු ලැබුවා. ඒ වගේම පසුගිය දා පැවැති මාස් ලංකා ආයතනයේ 2013 සම්මාන උලෙළේ දී හොඳම සිනමා අධ්‍යක්ෂණයට හිමි සම්මානයක් මට ලැබුණා. මේ හැමදේ ගැනම නිහතමානී සතුටක් මට තිබෙනවා.”එඩ්නා සුගතපාල හැත්තෑව දශකයේ හෙළ සිනමා අඹර එකලුකළ තාරකාවක්. ඒ වගේ ම එඩ්නා ජ්‍යෝතිෂවේදිනියක ලෙසත් බටහිර සංගීතය පිළිබඳ ගුරුවරියක ලෙසත් කා අතරත් ප්‍රසිද්ධයි. පසුගිය දා එඩ්නා ඇය සතු ඉඩමෙන් කොටසක් පොදු ජන යහපත උදෙසා ක්‍රීඩාංගණයකට පරිත්‍යාග කළ පුවතක් අපට දැනගන්නට ලැබුණා. ඒ ගැන එඩ්නාගෙන්ම තොරතුරු අහල බැලුවා. “මම සිනමා නිළියක්, ගුරුවරියක් වගේම ව්‍යාපාරිකාවක ලෙසත් කටයුතු කරනවා. මේ අතරවාරයේ මගේ ඉඩමක් පොදු දේපළක් ලෙස භාවිතා කරන්නට යම් පාර්ශ්වයක් ඉල්ලා සිටියා.කොහොමින් හෝ ඒ සඳහා උසාවි යන්නට පවා මට සිදු වුණා. අවසානයේ ඉඩමේ හිමිකාරීත්වය වසර 12 කට පසු මට හිමිවුණා. අපි හැමදාමත් බෞද්ධ දර්ශනයට අනුව කටයුතු කරන අය. එය මට දුක් කම්කටොලු ආපු කාලසීමාවක් වුණා. මගේ ආදරණීය ප්‍රේක්ෂකයන් ඒ කාල සීමාවේ මට විශාල ශක්තියක් වුණා. අපි ජීවත් වුණත් මැරෙන මිනිසුන්. අපි කළ හොඳ දේ පමණයි මිනිසුන් ගේ මතකයේ රැ‍ඳෙන්නේ. ඒනිසා මම මට හිමි වූ ඉඩමෙන් පර්චස් පනහක් අලුත්වත්ත ක්‍රීඩා සමිතියට පරිත්‍යාග කළා. ඒ ගැන මම සතුටු වෙනවා.”තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av13121514</link>
    <topic>වෙඩි උණ්ඩයන්ගේ නාටකය රාම් - ලීලා</topic>
    <author>කුමාර සිරිවර්ධන</author>
    <content>වෙඩි උණ්ඩයන්ගේ නාටකය රාම් - ලීලාභාරතයේ බහුතරය හින්දු බැතිමත්හු වෙති. ඔවුන්ගේ විශ්වාසයට අනුව ‘රාම’ යනු විෂ්ණු දෙවියන් ගේ දස අවතාරයන්ගෙන් එකකි. එම විශ්වාසය නිසාම බොලිවුඩයේ සම්මානනීය සිනමා තරු සන්ජේ ලීලා බන්සාලීට සිදුවූයේ තම නවතම සිනමාපටයේ ප්‍රදර්ශනය ඇරඹීම පසෙක තබා දිල්ලි ශ්‍රේෂ්ඨාධිකරණය ඉදිරියේ පෙනී සිටින්නටය. සන්ජේගේ මව ලීලාය. ඇයට ඇති සෙනෙහස නිසාම සන්ජේ තම නමට ද ‘ලීලා’ යන්න ඈඳා ගත්තේය. ඊළඟට ඔහු සිය නවතම චිත්‍රපටය ‘රාම් ලීලා’ යනුවෙන් නම් කළේය. සන්ජේට ශ්‍රේෂ්ඨාධිකරණය වෙත යාමට සිදුවූයේ එම ගමේ වූ ‘ලීලා’ යන්න නිසා නොවේ. ‘රාම්’ යන්න නිසාය.භාරතයේ සමහර ආගමික කොටස් අධිකරණය වෙත ගොස් පැවසුවේ ‘රාම්-ලීලා’ යන වචන දෙකෙන් තමන් ඉමහත් බැතියෙන් අදහන රාම දෙවියන්ගේ ලීලාව නැතිනම් ස්වභාවය යන අරුත ඉස්මතු වනවා කියාය. දිල්ලි ශ්‍රේෂ්ඨාධිකරණය දුන් තීන්දුව අනුව සන්ජේ ලීලා බන්සාලී තම චිත්‍රපටයේ නම ‘ගොලියොන් කි. රාස්ලීලා රාම් - ලීලා’ යනුවෙන් වෙනස් කළේය. එහි අරුත ‘වෙඩි උණ්ඩයන්හි නාටකය - රාම් ලීලා යන්නයි. රාම් - ලීලා චිත්‍රපටය වෙත නැඟුණු විරෝධතා එතෙකින් නිමවූයේ නැත. අලහබාද් ශ්‍රේෂ්ඨාධිකරණය වෙත ඉදිරිපත් වූ පෙත්සමකට අනුව එම චිත්‍රපටය උත්තර ප්‍රදේශ් හි තිරගත කිරීම පසුගිය නොවැම්බර් මස 21 දා තහනම් කෙරිණි.අධිකරණ තීන්දුවට අනුව නම වෙනස් කෙරුණ ද අද ලොව පුරා සන්ජේ ලීලා බන්සාලිගේ නවතම චිත්‍රපටය අතිශය සාර්ථක ලෙස ප්‍රදර්ශනය වන අතර, ප්‍රේක්ෂකයන් අතර එය ජනප්‍රිය වී ඇත්තේ ‘රාම් - ලීලාං යන නමිනි.මහා කවි විලියම් ශේක්ෂ්පියර් ගේ සදාතනික ප්‍රේම වෘතාන්තය ‘රොමියෝ ජුලියට්’ හි භාරතීය අනුවර්තනයක් ලෙස ‘රාම් - ලීලා’ හැඳින්වෙයි. එළවළු වෙළෙඳ සලක එළවළු අලෙවි වනවා හා සමාන ආකාරයට අපි ආයුධ හා වෙඩි උණ්ඩ අලෙවි වන ගුජරාටයේ කූප්‍රකට ගම්මානයක් මෙම චිත්‍රපටයට පසුබිම් වෙයි. එගම සුනේදා සහ රාජරි යන ගෝත්‍ර දෙක අතර පවතින්නේ වසර 500 කට වැඩි අතීතයක් සහිත වෛරයකි. එම වෛරය මධ්‍යයේ සුනේදා ගෝත්‍රයේ නායිකාවකගේ දියණිය ලීලා පෙමින් වෙළෙන්නේ රාජරි ප්‍රධානියකුගේ පුතු වන රාම් සමඟිනි.ගෝත්‍ර දෙක අතර රුධිරය වැගිරෙන ගැටුම් මධ්‍යයේ ඇඳී යන රාම් - ලීලා පෙම් පුවතත් සිනමා පටයේ අවසානයත් හරහා සන්ජෙ ලීලා බන්සාලි චිත්‍රපට ප්‍රේක්ෂකයන්ට නවමු අත්දැකීමක් ලබාදීමට සමත් වී තිබේ. මෙම සිනමා පටයේ රාම් ලෙස රන්වීර් සිං ද ලීලා ලෙස දීපිකා පදුකෝන් ද රඟපාන අතර සුප්‍රියා පතක්, රිචා චද්දා, හාරද් කෙල්කාර් හා ගුල්ෂාන් දේවයිෂ් ආදී නළු නිළියෝ ද, එහි රංගන කාර්යයන්ට සහභාගි වෙති. ‘රාම් චගේ ලීලා’, ගීතමය ජවනිකාවට බොලිවුඩයේ ජනප්‍රියම නිළියක වන ප්‍රියංකා චොප්රා දායකත්වය ලබාදී ඇත්තේ ගරු රඟපෑමක් ලෙසිනි.. ප්‍රියංකා ‍චොප්රා ගරු රඟපෑමක් ලෙස පෙනී සිටින ගීතමය ජවනිකාවට බොලිවුඩයේ අංක එකේ නිළියන් වූ මයුරී ඩික්සිත් හා ඓශ්චර්යා රායි බච්චන් ද පෙනී සිටින බවට කටකතා පැතිර ගියේය. සමහර විට එම ගීතමය ජවනිකාවට මධුරී හා ඓශ්චර්යා සහභාගි කරවා ගැනීමේ අදහසක් සන්ජේ ගේ සිත්හි තිබෙන්නට ඇත. සන්ජේ ගේ ‘හම් දිල් දේ චුප් කේ සනම්’ ‘දේව්දාස්’ හා ගුසාරිෂ් යන චිත්‍රපට තුනේම ප්‍රධාන නිළිය වූයේ ඓශ්චර්යා බව අප අමතක කළ යුතු නැත. කෙසේ වෙතත් අවසානයේ එම ගීතමය ජවනිකාවට දායකත්වය ලබා දී ඇත්තේ ප්‍රියංකා චොප්රා පමණි. සන්ජේ ලීලා බන්සාලි දෙවැනි වතාවට සංගීත අධ්‍යක්ෂවරයකු ලෙස රාම් - ලීලා වෙතින් ප්‍රේක්ෂකයන් ඉදිරියට පැමිණෙයි. පළමු වතාවට ඔහු සංගීතය අධ්‍යක්ෂණය කළේ ඔහුගේම ‘ගුසාරිෂ්’ චිත්‍රපටයටය.ඉන්දීය රුපියල් කෝටි 85 කට ආසන්න මුදලක් ‘රාම් - ලීලා’ නිෂ්පාදනය සඳහා වැය කොට තිබේ. චිත්‍රපටය ප්‍රදර්ශනය වූ පළමු දිනයේ ඉන්දියාවේදී පමණක් රාම් - ලීලා උපයා ඇති ආදායම ඉන්දීය රුපියල් කෝටි 15.5 කි. ප්‍රදර්ශනය අරඹා තෙවැනි සතිය අග වන විට ඉන්දීය රුපියල් කෝටි 106 ක් උපයමින් එය බොක්ස් ඔෆිස් වාර්තා තැබූ චිත්‍රපට ලැයිස්තුවට ඇතුළත්ව තිබේ. විදේශයන්හි ‘රාම් - ලීලාං ‘ක්‍රිෂ් - 3’ ට වඩා හොඳින් ආදායම් උපයා ඇති බව අන්තර් ජාලයේ දැක්වෙන ආදායම් වාර්තාවලින් පැහැදිලි වෙයි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av13121515</link>
    <topic>රෝමියෝ - ජුලියට් ආදර කතාවක් නොවූ හැරී - මාග්‍රට් පෙම් කතාව</topic>
    <author>කුමාර සිරිවර්ධන</author>
    <content>රෝමියෝ - ජුලියට් ආදර කතාවක් නොවූ හැරී - මාග්‍රට් පෙම් කතාවසිය මවගේ හදිසි අභාවය නිසා ඇගේ ආදරය නොලැබි යාම, දෙමවුපියන්ගේ යුග දිවියේ අවුල් වියවුල් ආදී බොහෝ කාරණ හැරී කුමරුගේ සිත ඇතුළත පීඩනයන් ඇති කළා විය හැකිය. හිතුවක්කාර ලෙස හැසිරෙමින් සෙල්ලක්කාර ජීවිතයක් ගත කරමින් කුමරු ඒ චිත්ත පීඩාවන් බාහිරයට මුදා හැරියා වන්නට ද පුළුවන.එට්න් විද්‍යාලයයේ ඉගෙනුම ලබමින් සිටි හැරී කුමරු තම පළමු පෙම්වතිය සොයා ගත්තේ සිය වයස අවුරුදු 19 ක්ව තිබියදී 2003 වසරේය. ඇය නමින් ලෝරා ජෙරුර්ඩ් ලෙන් වූවාය. ලෝරු රජ පවුලට අමුත්තියක වූයේ නැත. එලිසබෙත් රැජනගේ සැමියා වූ ෆිලිප් කුමරුගේ හොඳම මිතුරකු වූ කර්නල් විලියම් ජෙරුර්ඩ් ලෙන් ගේ මිනිබිරිය වූයේ ලෝරාය. ඇගේ පියා බ්‍රිතාන්‍යයේ කෝටිපති වෙළෙඳ ව්‍යාපාරිකයකු විය.පෝලෝ ඇතුළු විවිධ ක්‍රීඩා උත්සව හා තරගවලදී ද, වෙනත් උත්සව අවස්ථාවන්හිදී ද, ට්විකෝහැම් හි එම වසරේදී පැවැත්වුණ අන්තර් ජාතික රග්බි තරගාවලියකදී ද හැරී - ලෝරා යුවළ එකට දැක ගන්නට ලැබිණි. ඔවුන්ගේ සේයාරූ බ්‍රිතාන්‍යයේ ටැබ්ලොයිඩ් පුවත්පත්වල පළවූ අතර දෙදෙන පෙමින් වෙළී සිටින බව ද ඒවායින් පැවසිණි. හැරී කුමරු හෝ ලෝරා කිසි විටෙක තමන් පෙම්වතුන් නොවේ ය යන්න මාධ්‍ය වෙත ප්‍රකාශ කළේ ද නැත.ලෝරා විනෝදයට, ප්‍රිය සාදයන්ට බෙහෙවින් කැමැති යුවතියක වූවාය. ඇගේ දෙමවුපියන්ට අයත් නිවෙසක ද හැරී හා ලෝරු නිතර මුණගැසෙන බව සමකාලීන එම නිවෙසේ අසල්වැසියෝ මාධ්‍ය වෙත ප්‍රකාශ කළහ.“ඒ වුණත් ලෝරා ළඟ හැරී සෙවූ ප්‍රේමය තිබුණේ නැහැ” ඊට දෙවසරකට පමණ පසු ලෝරා ගේ මිතුරියක මාධ්‍ය වෙත ප්‍රකාශ කළාය. “හැරී හෙවුවේ සැබෑ ආදරයක් වෙන්නැති. ලෝරුට නිතරම අවශ්‍ය වුණේ විනෝදය විතරයි. ඒ එක්කම ඇය හැරීට වඩා හොඳින් ඉගෙනීම් කටයුතුවලට කැපවුණා. තමා සොයන ආදරය ලෝරා ළඟ නැති වග වටහා ගෙන වෙන්නට ඇති හැරී මාග්‍රට් වෙත සමීප වන්නට ඇත්තේ.”ඇත්තෙන්ම ලෝරා හැරීට වඩා ඉගෙනීමෙහි දක්ෂ වූවාය. 2007 වසරේදී ඇය බ්‍රිස්ටල් සරසවියෙන් උපාධිය ලබා ගත්තාය. ලෝරාගේ මිතුරිය පැවසූ හැරීට සමීප වූ මාග්‍රට් කවුරුන් ද? ඇය එට්න් වීදියේ සාප්පුවක සේවය කළ යුවතියක වූවාය. එට්න් විද්‍යාලයයේ නේවාසිකව උගත් සිසුන් අතිරේක ආහාර මිලට ගන්නට එම වීදියට ඒමට පුරුදුව සිටි අතර හැරී කුමරු මාග්‍රට් දැක ඇත්තේ ද එසේ පැමිණි අවස්ථාවකදීය. මාග්‍රට් දුටු වහා ඇය පිළිබඳ සිතක් ඇති කරගත් කුමරු එතැන් පටන් ඇයට සිය ආදරය හඟවමින් කාඩ්පත් යැවීම අරඹා තිබේ.මාග්‍රට් ද පාසල් සිසුවියක වූ අතර ඇය මුදල් උපයා ගැනීම සඳහා පාසල් කාලයෙන් පසු එම සාප්පුවේ සේවය කර තිබිණි. රජ කුමරුවකුට සාමාන්‍ය පවුලක යුවතියක හා විවාහ විය හැකි ද? හැරී කුමරු එම ප්‍රශ්නය ගැන නොසිතූ එදා මාග්‍රට් ඒ ගැන සිතන්නට ඇත. දෙදෙන අවස්ථා කීපයකදී සිසිල් බීම පානය සඳහා එට්න් වීදියේම වූ අවන්හල් වෙත ගොස් තිබේ. හැරී නොදැන සිටියත් මාග්‍රට් ඒ වන විට බරපතළ ගැටලුවකට මුහුණ දී සිටියාය. රජ කුමරු තම ප්‍රේමය පතමින් තමා ඇසුරු කළ ද, තමන් තවත් යෞවනයකුට හද පුදා තිබීම මාග්‍රට් මුහුණ දී සිටි ගැටලුවයි.එය රෝමියෝ - ජුලියට් ආදර කතාවක් වූයේ නැත. මාග්‍රට් ඉතා කල්පනාකාරී ආකාරයට කටයුතු කළාය. මාධ්‍යවලින් ඇය මාග්‍රට් ලෙස හැඳින්වූ අතර ඇය සිය සම්පූර්ණ නම අද වනතුරු ද මාධ්‍ය වෙත ලබා දී නැත. ‘මාග්‍රට්’ යන්න ඇගේ සම්පූර්ණ නමේ මැද එක් නමක් බව පැවසෙයි. මාස කීපයක් තිස්සේ හැරී කුමරුට සමීප වී සිටි මාග්‍රට් සෙමෙන් කුමරුට පැහැදිලි කර දුන්නේ තමන් අනෙකකුගේ පෙම්වතියක බවය. අවසානයේ හැරී කුමරු මාග්‍රට් වෙතින් ඉවත් වූයේ ද හදවත බිඳගෙනය.“කුමරු මා එක්ක හැසිරුණේ ඉතාම ආචාරශීලී ආකාරයටයි. කුමරු මට ළං වීමත් එක්කම මා මැදි වුණේ ප්‍රේම ත්‍රිකෝණයකට ඊට අවුරුදු දෙකකට පෙර පටන් මම පෙම්වතියක වී සිටියා. රජ කුමරු මට සමීප වුණා කියා එම පෙම්වතා අතැර දමන්න මම සූදානම් වුණේ නැහැ.”මාග්‍රට් එසේ පවසා තිබුණේ මෑතකදී හැරී කුමරුගේ චරිතාපදානය ලියූ ක්‍රිස් හචින්ස්ටය. ඇය ඔහු වෙත මෙසේ ද පවසා තිබිණි.“මම කුමරුට කරුණු පහදා දී ඔහු වෙතින් ඉවත් වුණා. ඊට මාස කීපයක් ගතවූ බව ඇත්ත. මා කරුණු පහදා දෙන්නට ගත් ඒ කාලයේ බාහිර ලෝකය අපිව දකින්නට ඇත්තේ පෙම් යුවළක් හැටියටයි. මා ඔහුට කරුණු පහදා දී වෙන් වූවාට පස්සෙත් ඔහු කීප වතාවක්ම මට දුරකථනයෙන් කතා කළා. මගේ ආදරය පතා ආයාචනා කළා. ඒත් මම මගේ තීරණය වෙනස් කළේ නැහැ. කොහොම වෙතත් හැරී කුමරු වෙනුවෙන් මගේ දෑසට කඳුළු නැඟුණේ නැහැ කීවොත් ඒක බොරුවක්.”ක්‍රිස් හචින්ස් පවසන ආකාරයට අද මාග්‍රට් සිය පෙම්වතා හා විවාහ වී සාර්ථක යුග දිවියක් ගෙවන දෙදරු මවකි.මාග්‍රට්ගේ වෙන්වීමෙන් පසු යම් කාලයක් හැරීගේ ජීවිතය යළි බිඳ වැටුණු බවක් පෙනී යයි. සහභාගි වූ බොහෝ සාදවල දී ඔහු පමණට වඩා මත්පැන් පානය කළ බව වාර්තා වූයේය. 2004 පෙබරවාරියේ දී බ්‍රිතාන්‍ය ටැබ්ලොයිට් පුවත්පත් වාර්තා කළේ රාත්‍රී සමාජ ශාලාවකදී ඔහු උඩුකය නිරුවතින් රඟන නළඟනකට හාදු දුන්නා කියාය. එම නළඟන 20 හැවිරිදි ලෝරන් පෝප් බව ද මාධ්‍යවලින් පැවසිණි.2004 ජූලි 25 දා වින්ඩ්සර් හි පැවැති පෝලෝ තරගයකින් අනතුරුව වූ සාදයට සහභාගි වූයේ රාජකීයයන් හා ජනප්‍රිය පුද්ගලයන්ය. හැරී කුමරු ඊට සහභාගි වෙමින් ‘රෙඩ්බුල්’ කෑන් පානය කරමින් නෙත් හෙළූයේ ඊට සහභාගි වෙමින් සිටි හොලිවුඩ් නිළි ස්කාලට් ජොහැන්සන් දෙසය. ‘ලොස්ට් ඉන් ට්‍රාන්ස්ලේෂන්’ සහ ‘ගර්ල් විත් ද පර්ල් ඉයරිං’ වැනි චිත්‍රපටවල රඟපා ජනප්‍රියත්වයට පත්ව සිටි ස්කාලට් මැසිවිලි නඟමින් සිටියාය.“මම පෝලෝ තරගයක් නැරඹුවේ පළවැනි වතාවට. මටනං ඒ සෙල්ලම තේරෙන්නේම නැහැ.”හැරී කුමරු ඇයට පෝලෝ ක්‍රීඩාව හා එහි නීතිරීති හඳුන්වා දෙන්නට සූදානම් වූවත් ඒ වහා ඔහු ස්කාලට්ගෙන් සමාව යදිමින් ගමන් කළේ තවත් යුවතියක වෙතය. එම යුවතිය කවුරුන් ද?කෙන්යාවේ සංචාරයකින් අනතුරුව එංගලන්තයට පැමිණ හුන් හැරී කුමරුගේ පළමු පෙම්වතිය ලෝරා ජෙරාර්ඩ් ලෙන් ගාඩිස් පෝලෝ සමාජ ක්‍රීඩාගාරයට ඇතුළු වෙමින් සිටියේ සාදයට සහභාගි වනු පිණිසය. හැරී කුමරු ස්කාලට් වෙතින් ඉවත්ව පැමිණියේ ලෝරු පිළිගන්නටය.කුමරු වහා ඇගේ ඉඟ වටා සුරත යවා ඇය තමා වෙත ළං කරගත්තේ තව දුරටත් ඇය තම පෙම්වතිය යැයි අඟවන්නට මෙනි. සාදයට සහභාගි වෙමින් සිටි සියලු දෙනාගේ නෙත් එම යුවළ වෙත යොමු වූ බව අමුතුවෙන් කිව යුතු නැත.“ඇයි... ඔයා තරගය නරඹන්න ආවෙ නැත්තෙ?” කුමරු විමසුවේය.“වැඩක් නෑ... මම ආවත් නාවත් ඔයාලා පරදින වග මම දැනගෙන හිටියා” ලෝරා වහා පිළිතුරු දුන්නාය. කුමරුගේ මුහුණ අඳුරු විය. සාදයට පෙර පැවැති පෝලෝ තරගයේදී කුමරු ද ක්‍රීඩා කළ ඔහුගේ පියාට හිමි ‘ප්‍රින්ස් ඔෆ් වේල්ස්’ කණ්ඩායම හර්ලින්ග්පැම් පෝලෝ කණ්ඩායම ඉදිරියේ පරාජය ලබා තිබිණි.කුමරු වහා කතාව වෙනතකට හැරවූයේය.“ඊළඟට ඔයා මොනවා ද කරන්න යන්නෙ?”“තව ටික දවසකින් මම බ්‍රිස්ටල් සරසවියට ඇතුළු වෙනවා.” ලෝරා පිළිතුරු දුන්නාය. “දේශපාලන විද්‍යා උපාධිය හදාරන්න.”කුමරුට අධ්‍යාපනය සම්බන්ධයෙන් ද වැඩිදුර කතා කිරීමේ හැකියාවක් තිබුණේ නැත. ඔහුට වැඩිදුර ඉගෙනීමේ වුවමනාවක් හෝ උනන්දුවක් ද නොතිබිණි. කෙසේ වෙතත් පසුව යුවළ එක්ව නර්තනයේ යෙදෙනු ද දැකගන්නට ලැබිණි. එහෙත් එම සාදයෙන් පසු යළි හැරී - ලෝරු යුවළ නැවත එකට දැකගන්නට ලැබුණේ නැත. එහි අරුත වූයේ දෙදෙනාගේ ප්‍රේමය එම සාදයේදී නැවත අලුත් නොවීය යන්නයි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av13121516</link>
    <topic>මම 'මචං' කිව්වට නලින් මගේ යාළුවෙක් නෙමේ</topic>
    <author>ජෝජ් රොබ්සන් ද සිල්වා</author>
    <content>මම 'මචං' කිව්වට නලින් මගේ යාළුවෙක් නෙමේරනිල් මල්ලවආරච්චි ගෙන් උණ‍ුසුම් පිළිතුරක්මුදල් අයකර පවත්වන ගීත ප්‍රසංගවලදී මිල්ටන් මල්ලවආරච්චිගේ ගීත “මේරියන්ස්” නලින් පෙරේරා අනවසරයෙන් ගායනා කිරීමට එරෙහිව මිල්ටන්ගේ බිරිය ස්වර්ණමාලා මල්ලවආරච්චි විසින් අදහස් ප්‍රකාශ කළ “මේරියන්ස් නලින්ට මිල්ටන්ගේ සින්දු තහනම්” මැයෙන් “රසඳුන” පළ කළ ලිපියට පිළිතුරු වශයෙන් නලින් සිය අදහස් ප්‍රකාශ කළ ලිපියක් 'මිල්ටන්ගේ සින්දු කිව්වේ සල්ලි ගෙවලා' යන සිරසින් පසුගිය සතියේ අපි පළ කළෙමු. නලින්ට පිළිතුරු දෙමින් මෙම සංවාදයට මිල්ටන්ගේ පුත් රනිල් මල්ලවආරච්චි එක් වූ අයුරුයි මේ. (මෙම අදහස් ප්‍රකාශය රනිල්ගේ ම අදහස් ඍජුව ඉදිරිපත් කිරීමක් වේ.)“නලින් පෙරේරා මිල්ටන් මල්ලවආරච්චිගේ ඡායාරූපයේ ඉඳලා පාවිච්චි කරලා තමන් කරපු වැරැද්ද පිළිගන්නේ නැතුව තව හේතු කියන්නත් එනවා. අපිට අපහාසත් කරලා. මීට පස්සේ එයාට මගේ පියාගේ ගීත තහනම් වගේ ම ඡායාරූපය සහ පියාගේ නම භාවිතා කිරීමත් තහනම්. ඒ අනුව පහත කාරණා අට නලින් ට පිළිතුරු වශයෙන් මම මෙලෙස ඉදිරිපත් කරනවා.”(1) “නලින් කියන්නේ මේ ප්‍රශ්නය මගේ පුතා ‘පවන්’ කියපු ගීතය හා සම්බන්ධව ඇතිවූ සිද්ධිය නිසා ව‍ූ අමනාපයකින් ඒ තරහා පිරිමහන්න කළා කියලානේ. ඒත් මම නලින්ට “මගේ පියාගේ ගී ගයන්න එපා” කියලා දැනුවත් කළේ 2012 දෙසැම්බර් මාසයේ ලංකාවට ආපු වෙලාවේදීයි. මට ගෙව්වේ රුපියල් 25000 යි. සම්පත් බැංකුවෙන් මට ඒ ගිණුමේ දත්ත ඉදිරිපත් කරන්න පුළුවන්. ඒ සල්ලි තවම ඒ විදිහට ම ඇති. මොකද මට නලින්ගේ රුපියල් 25000 ක මුදල අ‍රගෙන රජ වෙන්න බැහැ. අනික මම ඕස්ට්‍රේලියාවේ සිට ලක්ෂ 6 ක් විතර ගුවන් ගමන් සඳහා වියදම් කරගෙන මගේ පවුලත් එක්ක ලංකාවට එන්නේ මෙයාගේ රුපියල් 25000 ක මුදල් අරගෙන යන්නද? මේවා විනෝද සමයට වඩා විනෝද කතා.(2) “මේරියන්ස් කණ්ඩායමට මම අන්තිම වරට සින්දු කිව්වේ ඕස්ට්‍රේලියාවට එන්න කලින් 2010 ආනන්ද විද්‍යාලයේ ප්‍රසංගය සඳහා. එය එම විද්‍යාලීය ශාලාවේ පැවැත් වුණේ. ඒක සංවිධානය කළේ දමයන්ත කුරුප්පු මහතා. ඔහුයි මට ඒ සඳහා ආරාධනා කළේ. ඒකට මුදල් ‍ගෙවීම කළෙත් ඒ මහතාමයි. නලින් මෙහිදී සංගීතය සඳහා ඉදිරිපත් වුණා පමණයි. එහිදීත් ඔහු මට ඉල්ලීමක් කළා. ‘රනිල්, අපිටත් කියන්න දෙන්න අපි නිකන් ‘ස්ටේජ්’ එකේ හිටගෙන ඉන්නේ අපරාදෙනේ’ කියලා.මම ඒ ගැනත් හිතලා ‘හා’ කියලා දුන්නා. එතැනත් ඔහු බොරු ප්‍රකාශයක් කරන්නේ. මොකද සින්දු ලැයිස්තුව මා ළඟ තියෙනවා. 15 ක් මම කිව්වා කියනවා. 15 ක් එයාලා කිව්වා කියනවා. ඒක වැරදියි. එයාලා කිව්වේ සින්දු 7 යි. ඉතුරු සින්දු කිව්වේ මම. අනික ඒක එයාට අදාළ ප්‍රසංගයක් නෙමෙයි. එයා නෙමේ මට එන්න කීවෙත්. මම ගනුදෙනු කළේ දමයන්ත කුරුප්පු සමඟයි. මම කිසිම දිනෙක ‘මිල්ටන් අන්ප්ලග්’ නමින් ප්‍රසංග පවත්වන්න නලින් සමඟ බැඳුණේ නැහැ.”(3)‍. “නලින් කියනවානේ මගේ පුතාට එයාගේ කණ්ඩායමේ සාමාජිකයෙක් සින්දුවට නරකක් කිව්වා කියලා මම මේ තීරණයට එළඹිලා කියලා. ඒක මේ සිදුවීමට කිසිම අදාළතාවයක් නැහැ. මොකද ‍මම SMS එකක් හරහා මේ දේ කරන්න එපා කියලා දෙවැනි වරට දැනුම් දුන්නේ 2013 ඔක්තෝබර් 23 වැනි දින. ඒකට සාක්ෂි වශයෙන් මගේ ෆෝන් එකේ ඒක ඒ විදිහට ම තියෙනවා. එයාගේ සාමාජිකයා සින්දුව විවේචනය කරලා තිබුණේ 2013 නොවැම්බර් 10 වැනිදා. ඒ සම්බන්ධව මා ළඟ සාක්ෂි තියෙනවා. එතකොට කොහොමද මම ඒ නිසා තරහක් පිරිමහා ගන්නවාය කියන්නේ. එයා නම් තරහා එයාගේ සාමාජිකයෙක් ලවා පිරිමැහුවා. අනික එම කණ්ඩායමේ කිසිදු සාමාජිකයෙක් සමඟ මගේ පෞද්ගලික තරහක් නැහැ. අනික මගේ පුතාගේ සින්දුව මිනිස්සු බලෙන් දා ගත්තේ. ඒක එයා ගායනා කළේ ලංකාවට නෙමෙයි. සුළු පිරිසක් ඒක විඳ දරා ගන්න බැරුව පුතාට විවිධ දේවල් කිව්වා.ඒක මට ඒ තරම් දෙයක් නෙමේ. නිර්මාණයකට පුද්ගලයෝ දහයක් ගත්තොත් මත දහයක් ඉදිරිපත් කරන්නේ. ඒත් මෙතැන දිලීප කියන පුද්ගලයා මගේ ම ‘ෆේස්බුක්’ පිටුවේ කියලා තිබ්බා - ‘පුතාගෙ උරුමෙ අපේ කරුමේ’ කියලා. ඒ වෙලාවේ මම බැන්නා. මගේ උරුමේ මගේ පුතාටත් අයිති එක තමයි ඇත්ත. එයාලගේ කරුමෙට අපි පළි නැහැනේ. අනික් කාරණාව තමයි නලින් කියලා තිබුණා ‘රනිල්ගේ පුතා අන්ජලිකා ගීතය ගායනා කරන්න ඉල්ලුවොත් එයා දෙනවා’ කියලා. ඒක ඇහුවාම මට හිනා ගියා. මම මේ රටකට ගෙනත් මගේ දරුවාට මහන්සි වෙලා උගන්වන්නේ නලින්ගේ ඔය සින්දුව කියන්නද...? මගේ පුතා එහෙම ග‍ීතයක් දන්නේවත් නැහැ. මගේ දරුවාගේ හැදියාව කතා කරන්න එනවා මේරියන්ස්ලා. පවන් ගිය සතියේ ප්‍රංස භාෂාව සඳහා ලෝකයේ 2250000 ගණනක ශිෂ්‍යයින් අතරින් ලෝක ශූරතාව දිනා ගත්තා.ඒ වගේ ම ලංකාවේත්, ඕස්ට්‍රේලියාවේත් දැනට ගුවන් නියමු‍වරයෙක් හැටියට පුහුණු වෙන ළාබාලම ගුවන් නියමුවරයා. අනික මගේ පුතා ගායනා කරපු එම ගීතයේ පද රචනයත් පුතාගෙමයි. මේ තරම් මහන්සියෙන් ඔහුව මම මේ තත්වෙට ගෙනල්ලා නලින්ගේ සින්දුව කියවන්න ඕනේද? මගේ පුතා කීකරු වැඩිහිටියන්ට සලකන හොඳ දරුවෙක්. ඒක මා වටා ඉන්න පිරිස දන්නවා. අපි හැමෝම වැඩිහිටියෝ කාගේ වුණත් දරුවෙක්ට කතා කරන්න අපි දන්නවා. සමහරක් අය සමහර වෙලාවට තිරිසන් ගති පානවා. මෙතැනදි පුතා සම්බන්ධව කතාවක් ගෙනත් නලින් මාතෘකාවෙන් පිට පනින්න හදනවා. මගේ පවන් පුතා ගීත ගැයීම මේ සම්බන්ධව අදාළ කරුණක් නෙමෙයි.”(4). “ඔහු පවසනවානේ සංවිධායකවරු මගෙන් අවසර ගත්තා කියලා. කොහෙද මම අවසර දුන්නේ. කාටද මම ලිඛිතව ලියවිල්ලක් දීලා තියෙන්නේ. හැබැයි මේ පාර නම් පන්නිපිටියෙන් මට මෙහෙට කතා කළා සු‍රංග කියලා (ආදි ශිෂ්‍ය සංගමයේ සභාපති කියලා) කෙනෙක් දෙසැම්බර් මාසයේ පැවැත්වෙන ප්‍රසංගයට අවසර ගන්න කියලා. එයාටත් මම තේරුම් කරලා දුන්නා නලින් පෙරේරා කරන්නේ මොකක්ද කියලා මගේ පියාගේ ගීත හරහා. ඔහු මට බැගෑපත් වුණා මේ පාරට විතරක් අපිට කරන්න දෙන්න කියලා. ලංකාවේ රජයේ පාසල්වල අඩු පාඩු හදන්න මගේ පියා පළි නැහැ. ඒවා රජය සතු වගකීමක්. ඒක මම පැහැදිලි කරලා දුන්නා ඔවුන්ට. ඒක නැවැත්තුවා‍.”(5). “මම ලංකාවට ආවේ මගේ බිරියගේ මල්ලිගේ විවාහ මංගල උත්සවයට සහ මගේ නි‍ෙවසේ බදු කාලය අවසන් වන නිසා‍. නලින්ට කතා කරලා ප්‍රසංග පවත්වන්න නෙමේ. ඒත් මම එහි රැඳී සිටි කාලයේ රජීව් සෙබස්තියන් මගේ මිතුරා සංවිධානය කරපු නෙ‍ළුම් පොකුණෙහි පැවැත්වූ මගේ පියාගේ උපහාර උලෙළට සූදානම් වෙද්දී තමයි මට නලින් කතා කළේ ‘අපි මේ මහරගම කරනවා, උඹට සල්ලි දෙන්නම් මම ඒකෙන්. උඹත් ආවොත් හොඳයි මේකට’ කියලා. පළවැනි වතාව තමයි එදා මම ඔහුට ‘මේ දේ කරන්න එපා, මීට පස්සේ මට ඕකට එන්න බැහැ. මගේ ප්‍රසංගය එදාට තියෙනවා’ කියලා කිව්වේ. ඒ සඳහා රජීව් සාක්ෂි දරයි. මම මෙයාට ඕක නවත්වන්න කියපු ටික ගැන. ඒ වෙලාවේ මම රජීව්ගේ නිවෙසේ හිටියේ. මට නලින්ට කියලා ප්‍රසංග පවත්වන්න අඬන්න ඕනේ නැහැ. අදටත් මිල්ටන්ගේ ප්‍රසංග පවත්වන්නේ මම අඬලා නෙමෙයි.ලංකාවේ විතරක් නෙමෙයි මුළු ලෝකෙම රටවල නලින් අඬන්නේ ඒ අවස්ථාව ඉල්ලලා. ‘70 දශකයේ ගීත කන්න ඕනේ නැත්නම් ඇයි තමන්ගේ ගීත හරහා ප්‍රසංග පවත්වන්නේ නැත්තේ?” මිනිස්සු වුණත් මොළයක් තියෙන අය කල්පනා කරලා බලන්න ඕනේ. “මේරියන්ස්ලා” ඇයි මෙහෙම පරණ ගායකයින්ගේම ගීත ගායනා කරන්නේ කියලා. මගේ පියා වැඩිපුරම වැඩ කළේ ‘සන්ෆ්ලවර්’ සංගීත කණ්ඩායම සමඟ. කවදාවත් නීල් අයියා අහලා නෑ. ‘මල්ලි අපි සින්දුවක් කියන්නද’ කියලා. අනික ‍මම මතක් කරන්න ඕනේ මේ වෙලාවේ, අපේ රටේ අංක එකේ සංගීත කණ්ඩායම ‘ජිප්සීස්’ සුනිල් පෙරේරා අයියාව. මගේ පියාට හරිම ආදරෙයි ඔහු. එයාගේ හැම ප්‍රසංගයේදීම මිල්ටන් කියන නම මතක් කරනවා.‘ආදර ගීත ගයන්න අපිට නම් බෑ. මිල්ටන්ට වගේ’ කියලා. කවදාවත් මගෙන් අහන්නේ නෑ අපි තාත්තගේ සින්දුවක් කියන්න ද කියලා. අන්න මිනිස්සු. අනික අපි කොහේවත් සඳහන් කළේ නෑ ‘තුප්පහි’ වචනය. හැබැයි එක් කෙනෙක් නම් පවසා තිබුණා ‘ගුණමකු නලින්’ කියලා. ඇයි ඒ....? නලින් තමන්ගෙ මුල අමතක කරපු නිසා. ඕනේ නම් නලින්ගෙන් අහන්න පුළුවන්, ඔවුනට බහුතරයක් ගීත නිර්මාණය කරලා දුන්නේ මේ පුද්ගලයා. කොටින් ම කීවොත් ‘මේරියන්ස්’ නලින්ව උඩට ගෙනත් තිබ්බේ මොහුයි. නමුත් මේරියන්ස් 25 වැනි සමරුවට ඒ ගීත නිර්මාණකරුට ආරාධනා කළේ නැහැ. මේවා කියලා තිබුණේ ඒ පුද්ගලයායි. ඉතින් කොහොමද මම නලින් මගේ පියාට ගෞරවයක් ලබාදෙයි කියලා හිතන්නේ.”(6). “නලින් ඔහුගේ ‍'ෆේස්බුක්’ මේරියන්ස් පිටුවේ සඳහන් ‍කරලා තිබුණා මගේ මල්ලි ‘තාරක මල්ලවආරච්චි’ ඔහුගේ ප්‍රසංගයක් වන ලංකාවේ මියුසියස් බාලිකාවේ පැවැත්වෙන ප්‍රසංගයක් සඳහා සහභාගි වෙනවා කියලා. ඒ නිසාත් මට ලොකු කලකිරීමක් ඇති වුණා. මේකද මගේ මල්ලිගේ තත්ත්වය ඔහු හොඳින් දන්න කෙනෙක් නිසා. මගේ එකම සහෝදරයාට අපහාසයක් කරන්න මම සූදානම් නෑ කොහෙත් ම‍. ඔහු මේ සම්බන්ධව කිසිම දෙයක් දැනගෙන හිටියේ නැහැ. මම කියනකම්.”(7). “නලින් පෙරේරා ඔය කියන තරම් මගේ යාළුවෙක් නෙමෙයි. මම සංගීත ක්ෂේත්‍රයේ හැමෝම වගේ ආශ්‍රය කරන්නේ ඔය මිම්මට තමයි. මම ළඟින්ම ඇසුරු කරන්නේ ගායක පුතුන් ව විතරයි. ඒ අතරින් ප්‍රියංකර අයියා සහ සතිශ් තමයි මගේ මිතුරන් වෙන්නේ. ඒක නිසා තමයි මම හැ‍මදේම දාලා එදා සතිශ්ගේ මළගමට සහභාගි වුණේ. හැමෝටම මම කතා කරන්නේ ‘මචං’ කියලයි. එය නලින්ට කළ විශේෂ ඇමතුමක් නෙමේ.”(8). “රුපියල් 25000 ක් ද මිල්ටන් මල්ලවආරච්චි වටින්නේ...? අනික මගේ අම්මට නලින්ගේ විසිපන්දාහ ඕනෙද...? අනික මම ඒක මගේ අම්මට කියන්න තරම් මුදලක් ද...? ප්‍රසංග ගණනාවක් පැවැත්වූ ඒවායින් ලක්ෂ ගණනාවක් හම්බ කරගත් නලින් පෙරේරා මල්ලවආරච්චි පවුලට ගෙවපු මුදල ද මේ...? මගේ අම්මාවත්, මමවත් බබාලා නෙමෙයි, ලංකාවේ අය කියන දේවල් අහන්න. මම කොළඹ ඉපදුණේ. මගේ තාත්තා මාව ඇරියේ කොළඹ නාලන්දෙට. මාව අන්දවන්න එයාට තව ඉස්කෝලෙකට ගිහින් එන්න වෙනවා.”“අනික පාරට වැටුණහම ලක්ෂ ගණන් මිනිස්සු එයාට ඇති. මට නම් ඔය සුරංගනා කතා වැඩක් නෑ. අපේ පවුලට එදත් හිටියේ ‍නවලෝක මුදලාලි සහ පවුලේ අයයි. අදත් ඉන්නේ ඒ අයයි. හෙටත් අපි පාරට වැටුණොත් ජයන්ත ධර්මදාස මහත්තයා බලයි මට විශ්වාසයි. ඒක මට රටක ජනයා තරම් වටිනවා. මනුස්සයෙක් දැන දැන වැරදි කරන්නේ තමන්ගේ වාසිය තකා. අනික වැරැද්දක් වුණා නම් ඒ දේට ‘මට සමාවෙන්න’ කියන එක ලැජ්ජාවක් නෙමේ. වැරැදි කරලා ඒකට දහසක් දේ කියලා මාරුවෙන්න දන්න අයත් අද ඕන තරම් ඉන්නවා. ඒ අයගෙන් එක් පුද්ගලයෙක් හැටියට මම අද නලින්ව දකිනවා. මොකද එයාගේ කණ්ඩායමේ සාමාජිකයොත් පිළිගන්නවා එයා කළේ වැරැද්දක් බව.මම ඔවුන්ව නම් වශයෙන් කියන්න සූදානම් නැහැ. “මිල්ටන් මල්ලවආරච්චි” කියන කීර්ති නාමයයි මෙතැනදි වැදගත්. මගේ රසික රසිකාවියන් මට මේ වෙලාවේ මහත් ලෙස උපකාර කළා. ඒ හැමෝටම ගොඩාක් ස්තුති කරනවා. ඔවුන් වෙනුවෙන් මම ගීත ගායනා කරන්න හැම වසරේදීම ලංකාවට එනවා. ඒ වගේ ම තමයි මෙවැනි වූ කොල්ලකෑම් තව වෙනවා නම් අපිව පෙර පරිදිම දැනුවත් කරන්න කියලා මම ඒ සියලු දෙනාගෙන් ම ඉල්ලා සිටිනවා. මේ වෙනුවෙන් අපිව දැනුවත් කළ සියලු දෙනාටම මල්ලවආරච්චි පවුලේ විශේෂ ස්තුතිය නැවතත් පුද කරනවා.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=av13121517</link>
    <topic>මාව වට්ටන්න මාෆියාවට බැහැ</topic>
    <author>වසන්ත ජයසිංහ ආරච්චිගේ</author>
    <content>මාව වට්ටන්න මාෆියාවට බැහැ සුරංග ද අල්විස්මේ දිනවල දිවයින පුරා සිනමාහල්වල තිරගත වන නවතම සිනමාපටයයි ‘රජ හොරු'. සුරංග ද අල්විස් ගේ අධ්‍යක්ෂණයෙන් පෝෂණය වූ ‘රජ හොරු’ ප්‍රේක්ෂක ප්‍රතිචාර මැද තිරගත වන මොහොතක රසඳුන හා කළ සංලාපයයි මේ.. කොහොම ද ‘රජ හොරු'?ඉතාම හොඳින් තිරගත වෙනවා. හරිම සතුටුයි.. අධ්‍යක්ෂවරයකුට ඒ සතුට ඇරෙන්න තවත් මොනව ද?පැහැදිලිවම. නිර්මාණකරුවෙක් බලාපොරොත්තු වෙන්නේ ඒ සතුට තමයි. මම නිර්මාණයක් කළා. ඒක හැමෝටම විඳින්න පුළුවන් නිර්මාණයක්.. ඒ කියන්නේ විඳවන නිර්මාණත් කෙරෙනවා.ඒක ඉතිං සිනමා ශාලාවලට ගියොත් පෙනෙනවා. සමහර සිනමාපට බැලුවම විඳිනව ද විඳවනව ද කියලා ප්‍රේක්ෂකාගාරය දිහා බැලුවම පේනවා.. ‘රජ හොරු’ සිනමා පටයට සිනමාශාලා ප්‍රතිචාර හොඳයි?ඔව් ඇත්තටම ඒක තමයි මම කිව්වේ මම ඉන්නේ හරිම සතුටින්. සිනමාශාලා හිමියන්ට හොඳයි. හැබැයි ඉතිං ඔය අතරේ සමහරු කකුලෙන් ඇදලා බිමට දාන්නත් උත්සාහ කරනවා.. කවුද ඒ?පිටරටකින් ආව අය නෙමෙයි. මේ රටේම කලාව කරන මිනිස්සු.. මොකක්ද හේතුව?මම හිතන්නේ ඔළුව උස්සනවට කැමැති නැහැ. මොකද මගේ චිත්‍රපටය සාර්ථකව තිරගත වෙනවා. මිනිස්සු එනවා බලන්න. ඉතිං මේව දැකලා කාලා ඉන්න බෑ.. ඔය විදිහට අභියෝග මැද ඔබ නිර්මාණ කරන්නේ.කොහොමත් මම ඒකට කැමැතියි. මේ රටේ සිනමාව ඇතුළේ මාෆියාවක් තියෙන්නේ. කිසිම දෙයක් මට අදාළ නැහැ. මට හිතට දැනෙන දේ මම කරනවා. ඒ නිසා කාගෙවත් සාක්කුවට මම වැටෙන්නේ නැහැ. මගේ තාත්තත් එහෙම කාගෙවත් සාක්කුවට වැටුණු කෙනෙක් නෙමෙයි. ඒ නිසා මේ රටේ ප්‍රේක්ෂක පිරිසට මම නිර්මාණ කරන්නේ. මට තියෙන අභියෝගය මමමයි.මට ඔය චිත්‍රපටය කරන්න ගත්ත වෙලේ ඉඳලා ආව කෙනෙහෙලිකම් වැඩියි. රංගන ශිල්පීන්ගේ දින වෙනස් කරන්න උත්සාහ කළා. රංජන්, අර්ජුන් එකට දාලා කාටවත් චිත්‍රපටයක් කරන්න බැරිවෙද්දි මම ඒක කළා. බුද්ධික ජයරත්න රංජන් එක්ක අවුරුදු 12 කට පස්සේ රඟපෑවේ. ඉතිං මේ තුන්දෙනාට එක එක කතා කිව්වා. ඔය දේවල් එක්ක මම ෆිල්ම් එක කළා. දැන් චිත්‍රපට හෝල්වලට කතා කරනවා. වැඩක් නෑ දුවන්නේ නෑ නේද කියලා අහනවා. මාෆියා කණ්ඩායම් ක්‍රියාත්මක කරනවා. ඔය මොන දේ වුණත් සුරංග ද අල්විස් වට්ටන්න බෑ.. ඔබ නොදැන ආව ගමනක් නෙවෙයි නේද මේ?මම හොඳටම දැනගෙන ආවේ. මොකද මම ඔය මොන අභියෝග ආවත් මම වැටුණු කෙනෙක් නෙමෙයි. 2010 අවුරුද්දේ සුරංග ද අල්විස් ‘දිය කිඳුරිය සේ’ ගීතය සුරේන්ද්‍රට විකුණුවා කියලා ලොකු කතාවක් ගියා. බල්ලෝ බිරුවට කඳු පාත්වෙන්නේ නැති හින්දා මම ‘කඳුපාර ඈත අයිනේ’ ගීතය සංඛ දිනෙත් එක්ක කළා. ඒවටත් විවිධ කතා කිව්වා. අභියෝග තියෙනවා. ඒවා මම හොඳින්ම දන්නවා. මොන දේ වුණත් මට හිතුණොත් මම හරිනම් මම ඒ දේ කරනවා.. හොඳයි ‘රජ හොරු’ හරහා මොකක්ද ඔබට කියන්න ඕන වුණේ.මම මොකුත් කියන්න උත්සාහ කළේ නැහැ.. ඒ කියන්නේ මේ චිත්‍රපටයේ කතාවක් නෑ?කතාවක් තියෙනවා. හැබැයි මට කාටවත් මොකුත් කියන්න ඕනකමක් තිබුණේ නැහැ. අනෙක නිර්මාණයක් රසවිඳලා අන්න ඒක බලලා තමයි මම හැදුණේ කියලා කියන එක්කෙනෙක් පෙන්නන්න. නෑනේ. මට ඕන වුණේ රසිකයින්ට රසාස්වාදයක් දෙන්න විතරයි. චිත්‍රපට බලලා හැදුණු අය ලංකාවේ නැහැ.. හරි මේ ආව චිත්‍රපට රැල්ලෙන් සුරංග ද අල්විස් පනින්න හදන්නේ ඇයි?ඒක මට විස්තරාත්මකව කියන්න.. මම කියන්නේ පසුගිය කාලේ ඉතිහාස කතා තේමා සිනමාවට ආවා. ඔබට හිතුණේ නැද්ද එහෙම දෙයක් කරන්න.මේ ඓතිහාසික කතාවලින් මිනිස්සු හෙම්බත් වෙලා ඉන්නේ. කොහෙත්ම මම රැලිවල යන්න සූදානම් කෙනෙක් නෙමෙයි. කාලයක් ලංකාවේ හැදුණේ බයිස්කෝප්. ඒත් දැන් ලංකාවේ බයිස්කෝප් හැදෙනවා අඩුයි. මට ඕන වුණා බයිස්කෝප් එකක් කරන්න. ඒක තමයි ‘රජ හොරු'. ඉදිරියට මම කරන්නෙත් බයිස්කෝප් තමයි. මේ වෙනකොටත් මගේ ඊළඟ චිත්‍රපටයට මම ගිවිසුම් ගහලා ඉවරයි. ඒක තමයි ‘අපිත් වීරයෝ'. ඒක අපේ ත්‍රිවිල් සහෝදරයින්ගේ කතාවක්.. එක චිත්‍රපටයක් ප්‍රදර්ශනය වෙද්දි ඊළඟ චිත්‍රපටයත් ඔබ රූගත කරන්න සූදානම්.ඔව්. ඒක මගේ ස්ටාර් එක වෙන්න ඇති. චිත්‍රපටයක මුහුරත් උත්සවය තියලා රූගත කරලා අවුරුද්දක් ඇතුළත ඒ චිත්‍රපටය ප්‍රදර්ශනය කරන්න පුළුවන් වුණු එකම කෙනා මම වෙන්න ඇති.. ඔය විදිහට චිත්‍රපට පෝලිමෙන් ෂෝට් කට් එකක් දැම්මේ කොහොම ද?කවුරුත් කපලා ඉදිරියට යන කෙනෙක් නෙමෙයි මම. හැබැයි මම චිත්‍රපට පෝලිමේ හිටියේ නැහැ. අපිට ප්‍රචාරණ කටයුතුවලට මුදල් තිබුණා. එහෙම කරගන්න බැරි අය පෝලිමේ ඇති. චිත්‍රපට සංස්ථාවට අපි ශතයක්වත් ණය නැහැ. ඒ නිසා අපිට පුළුවන් වුණා ඉක්මනින් ප්‍රදර්ශනය කරගන්න.. දැන් ඔබ සිනමාවෙන් දිගින් දිගටම යන්න ද මේ හදන්නෙ?ඔව් හැකිතාක් මම නිර්මාණ කරනවා. ඒත් ඒක හරියටම කියන්න දැන්ම බැහැ. මොකද අද සමහරු ගෙවල් උගස් කරලා, කාර් උගස් කරලා ෆිල්ම්ස් කරනවා. හැබැයි ඒ අතරේ මට චිත්‍රපට හතරකට ආරාධනා ලැබිලා තියෙනවා. මම කොහොමත් හරියටම වැඩක් කරන කෙනෙක්. මේ සියලු දේවල් එක්ක සිනමාවේ මගේ නැවතීමේ ලකුණ මෙතනින් ඉවර වෙයි ද නැත්නම් අර හතරෙන් ඉවර වෙයි ද කියන්න මම දන්නේ නැහැ. සමහර අය මුලින් මම කිව්වා වගේ මාව මෙතනින්ම ඉවර කරන්නත් උත්සාහ කරනවා.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=am1312151</link>
    <topic>මොළේ වැඩි අයට ගැස්ට්‍රයිටිස් හැදෙන්න ඉඩකඩ වැඩියි</topic>
    <author>අරුණ මුතුමලි</author>
    <content>මොළේ වැඩි අයට ගැස්ට්‍රයිටිස් හැදෙන්න ඉඩකඩ වැඩියිඕනෑවට වඩා ආදරය ලැබීමත් හේතුවක් ආමවාතය නැතහොත් ගැස්ට්‍රයිටිස් ගැන නොදන්න අයකු අද නැති තරම්. එයට හේතුව සෑම පිරිමින් පස්දෙනකු ගෙන් එක් අයකුට හා සෑම කාන්තාවන් දහදෙනකුගෙන් එක් අයකුට ජීවිතයේ කවදා හෝ ආමාශයේ හෝ ග්‍රහණ‍ියේ තුවාලයක් සෑදෙන බව වෛද්‍යපර්යේෂණවලින් හෙළිවීමයි.එසේ අපට පීඩා ගෙන දෙන බඩේ ගෑස්, ගැස්ට්‍රික්, ආමවාතය, බඩේ ඇසිඩ් ආදී නම්වලින් හඳුන්වන රෝගය හා එයින් වැළකීමට ගත යුතු පියවර ගැන විශේෂඥ වෛද්‍ය ආරියසේන යූ. ගමගේ මහතා දෙන උපදෙස් මෙසේ විමසමු.මොකක්ද මේ ගැස්ට්‍රයිටිස් කියන්නේ?සාමාන්‍යයෙන් ආමාශයේ ආසාදිත තත්ත්වයක් නැත්නම් ප්‍රදාහ තත්ත්වයක් ඇතිවීම තමයි මේ නමින් හඳුන්වන්නේ. ලතින් භාෂාවෙන් ‘අයිටිස්’ කියන යෙදුම එන්නේ කරුණු 5 ක් මුල්කරගෙන.රුබෝ - රතුපාට වීම, ඩොලෝ - වේදනාව, කැලෝ - කැලරි හෙවත් තාපය නිසා රත්වීමක් ඇතිවීම, ටියුමෝ - ඉදිමුම, ෆන්ක්ටියෝලීසා - ක්‍රියාකාරීත්වය අඩු වීම කියන ලක්ෂණ ඇති ඕනෑම අවස්ථාවක් අයිටිස් තත්ත්වයක් වනවා.ආමාශයේ එවැනි තත්ත්වයක් ඇතිවීම තමයි ගැස්ට්‍රයිටිස් කියන්නේ.මෙය ඇති වන්නේ කොහොම ද?යම් කෙනකු ආහාර නොගෙන සිටීම, බඩට විෂ සහිත දේ හෙවත් මද්‍යසාර, අමු අඹ, මිරිස්, අච්චාරු, තෙල් ආදිය නිතර එක් කිරීම හා දුම්පානය යන හේතු නිසා ගැස්ට්‍රයිටිස් ඇතිවිය හැකියි.සමහරුන්ගේ මොළයේ අධි ක්‍රියාකාරී තත්ත්වයක් පවතී නම් එය ද හේතුවක් වන්න පුළුවන්. සාමාන්‍යයෙන් බුද්ධිය මෙහෙයවා කටයුතු කරන අයට, රෑ නිදි වරන අයට, මේ රෝගය ඇතිවීමේ ඉඩකඩ බහුලයි.මොකද මොළයේ 10 වැනි කපාල ස්නායුව තමයි මේ ගැස්ට්‍රයිටිස් තත්ත්වය පාලනය කරන්නේ. එය ඕනවට වඩා උත්තේජනය වීම ගැස්ට්‍රයිටිස් මතුවීමට හේතුවක්.කොහොම වුණත් එක එක පුද්ගලයාට මේ රෝගය ඇතිවීමේ හේතු විවිධ වෙන්න පුළුවන්. ඒවා තේරුම්ගෙන තමන්ම අවධානයෙන් කටයුතු කිරීම වඩා හොඳයි.ඔබ කී හේතුවලට අමතරව ශාරීරික හේතුන් බලපානවා ද?සමහර විට කෙට්ටු උස අයට මහත අයට වඩා ආම වාතය වැඩියෙන් එනවා. කල්පනා කරන අයට පාඩම් කරන අයට වගේ ම ඕනැවට වඩා ආදරය ලබන අයටත් මේ රෝගය හැදෙනවා.එය තේරුම් කළොත්?සමහර පෙම්වතුන් පෙම්වතියන් තම ආදරය පෙන්වීම සඳහා ‘ඔයා කෑව ද? බීව ද?’ කොහෙද යන්නෙ මොනවද කරන්නේ ආදි වශයෙන් නිතර නිතර අනෙකාගේ කටයුතු සොයා බලන විට ඒ සොයා බැලීමට ලක්වන පුද්ගලයා පීඩාවට පත් වෙනවා. එය ආතතිය වගේ තත්ත්වයක්. මේ නිසාත් ඔහු හෝ ඇය ගැස්ට්‍රයිටිස් රෝගියකු වන්නට පුළුවන්.ඒ කියන්නේ වෙනත් මානසික ආතතියක් වුණත් ගැස්ට්‍රයිටිස්වලට හේතු විය හැකියි?ඔව්. සමහරවිට අධික සිත් තැවුල් හා ආමාශයේ තුවාල අතර සම්බන්ධයක් පවතින අවස්ථා තිබෙනවා. එහෙත් එය කෙතරම් දැඩි එකක්දැයි තවම ඔප්පු කර නැහැ.ආමාශයේ තුවාල ඇති කරන්නේ කුමක් මඟින් ද?අපේ ආහාර ජීර්ණය සඳහා අවශ්‍ය හයි‍ඩ්‍රෝ ක්ලෝරික් අම්ලය ආමාශයේ පවතිනවා. සාමාන්‍යයෙන් ජලය මිශ්‍ර නොකරන ලද එම අම්ලය අත්ල මත තබා ගත්තොත් විනාඩි කීපයකදී අත්ල සිදුරු වී පිට අත්ල පැත්තෙන් මතුවන තරම් ඒවා සැරයි. ඉතින් අප ආහාර නොගෙන සිටීම වැනි අවස්ථාවල මේ අම්ලය ආහාර මාර්ගයේ තුවාල ඇති කරන හැටි ගැන හිතා ගත හැකියි නේද?මුල් අවස්ථාවේ ආම වාතය ඇතිවන බව සොයා ගන්නේ කෙසේ ද?ඇඹුල් රහට උගුරට හෝ කටට එනවා නම් එය තමයි මුල් හඳුනා ගැනීමේ ලක්ෂණය වන්නේ. මෙයට හේතුව ආමාශය හා ගලනාලය අතර ඇති කපාටය නිසි ලෙස ක්‍රියා නොකිරීමයි. සමහරුන්ට නින්දේදී එසේ එන ඇඹුල් රස උගුරෙන් පෙණහැල්ලට යාමට උත්සාහ කිරීම නිසා රෑට කැස්ස ඇතිවන්න පුළුවන්.තවත් සමහරුන්ට මේ අම්ලය රාත්‍රියේ කටට ඒම නිසා දත් දිරා යනවා. තවත් සමහරුන්ට හෘදයාබාධයක් තරමටම පපුව රිදෙන්න ගන්නවා. එහෙම රැවටී එන අවස්ථා ද තිබෙනවා.ඇත්තටම ගැස්ට්‍රයිටිස් කියන්නේ ශිෂ්ටාචාර ගතවීමේ නැත්නම් සභ්‍යත්වයේ රෝගයක්. සැහැල්ලු දිවි පෙවෙතක් වෙනුවට සංකීර්ණ ජීවන රටාවකට අනුගත වීමට යෑම නිසා නින්ද සහ ආහාර අඩුවීමෙනුයි මේ ලෙඩ හැදෙන්නේ.සමහර වෙලාවට අධික බඩගින්නත්, බඩේ දැවිල්ලත් දැනෙන්න ඉඩ තිබෙනවා.බඩ පපුව දැවිල්ල, උදරයේ ඉහළ කොටසේ වේදනාව, බඩ පිපුම ඇඹුල් රසට වමනය හා ඔක්කාරය වරින්වර ඇති වෙනවා නම් අනිවාර්යයෙන් ගැස්ට්‍රික් රෝගය කියා කිව හැකි ද?එහෙම ලක්ෂණ එක් විශේෂිත රෝගයක් නිසා ඇති වනවා යැයි කියා කියන්න අපහසුයි. ආමාශයේ ග්‍රහණියේ හා ගලනාළයේ පහළ කොටසේ ඇතිවන නොයෙක් රෝගී තත්ත්වයන් නිසාත් එවැනි රෝග ලක්ෂණ මතුවන්න පුළුවන්.ආමාශයේ තීව්‍ර ප්‍රදාහය (Accute Gastritis) හෝ කල් පවතින ප්‍රදාහයන් (Chronic Gastritis) වගේම අමාශයේ හෝ ග්‍රහණියේ ඇතිවන තුවාල නිසාත් කලාතුරකින් ආමාශයේ ඇතිවන වෙනත් ගෙඩි හෝ පිළිකා තත්ත්වයන් නිසාත් එවැනි ලක්ෂණ මතුවන්න පුළුවන්. පවුලේ වෛද්‍යවරයා හමුවීම වැදගත් වන්නේ ඒ නිසායි. එවිට ඔහුට රෝග ඉතිහාසය හා නිසි පරීක්ෂා කිරීම් මඟින් නිවැරැදි විනිශ්චයකට එළඹෙන්න පුළුවන් වෙනවා.ආමවාතය නිසා ආමාශයේ ඇතිවන තුවාල පිළිකා බවට පත්වන්න පුළුවන්ද?එසේ වන්නේ ඉතා කලාතුරකින්. ඒ වගේම එවැනි තත්ත්වයක් නම් එය හඳුනා ගැනීමත් අද ඉතා ම පහසුයි. මොකද මුඛය ඔස්සේ ආමාශයට ඇතුළු කරන එන්ඩොස්කාප් උපකරණය මගින් ආමාශයේ ඇති වී තිබෙන ව්‍යාධියේ ස්වභාවය දැක බලාගෙන එහි ස්වභාවය අනුව තුවාලයක් ද පිළිකාවක් ද කියා නිගමනය කරන්න පහසුකම් තිබෙනවා.යම් හෙයකින් පිළිකාවක් බවට සැක මතු වෙනවා නම් එතැනින් කුඩා කොටසක් ගෙන පරික්ෂා කිරීමටත්, එමඟින් ස්ථිර වශයෙන් ම පිළිකාවක් බව ඔප්පු වුණොත් සැත්කමක් මගින් ඉවත් කිරීමටත් පුළුවන්.නිතර ‘ගුඩුස්’ යන්නේ ගැස්ට්‍රයිටිස් නිසා ද?පොඩි දරුවන්ටත් කිරි බොද්දි වාතය ගිලුණු විට ගුඩුස් යනවා. ඒ වගේ අපටත් ආහාර හෝ පාන සමග වායුව ගිලෙන්න පුළුවන්. සෝඩා හා සිසිල් බීම වර්ගවල තිබෙන වාතය ගිලුණු විටත් මම කලින් කියූ ගලනාළය හා ආමාශය අතර කපාටය දුර්වල නම් එසේ වාතය උගුරින් පිට වෙනවා.නමුත් ආම වාතයටත් එසේ සිදුවන්න පුළුවන්. ඒ සමඟම පපුව පිච්චෙනවා වගේ දැනෙන්නත් පුළුවන්.හිස කැක්කුම් හා වාත වේදනාවලට ගැස්ට්‍රයිටිස් බලපානවාද?අඅතේ පයේ දණහිස් ආදියේ වාත වේදනා සහ ආමවාතය අතර කිසිදු සම්බන්ධයක් නැහැ. නමුත් හිස කැක්කුම නම් එන්න පුළුවන්. කලින් කියූ පරිදි 10 වැනි කපාල ස්නායුව ක්‍රියාත්මක වීම නිසා ඇතැමුන්ට කොන්ද, පිට රිදෙනවා වගේ දැනෙන්නත් පුළුවන්.කෙනකුට තමන් නොදැන ආහාර මාර්ගයේ තුවාල තිබිය හැකිද?පුළුවන්. සමහරවිට එකවරම එම තුවාල පිපිරීම නිසාත් රෝග ලක්ෂණ මතුවන්න ඉඩ තිබෙනවා. නැත්නම් එකවරම ලේ වමනය වෙන්නත් පුළුවන්. රෝග ලක්ෂණ දරුණුවට තිබුණ පමණින් තුවාල එතරම් විශාල නොවන අවස්ථා වගේම තුවාල විශාලව තිබුණත් රෝග ලක්ෂණ දැඩිව මතු නොවන අවස්ථා ද තිබෙනවා. කිසිදු රෝග ලක්ෂණයක් නැති අයගෙත් එන්ඩොස්කොප් උපකරණය යොදා බැලූ විට තුවාල ආමාශයේ ඇති බව දැනගත් අවස්ථාත් තිබෙනවා.එවන් අවස්ථාවක සැත්කම් කිරීමට සිදුවනවාද?ඔව් නමුත් එය ඉස්සර වගේ විශාල කැපුම් බ‍ෙඩ් සිටින පරිදි කරන්නේ නෑ, අනෙක දැන් ඉතා ප්‍රත්‍යක්ෂ ඖෂධ සොයාගෙන තිබෙන නිසා සැත්කම් කරන්නේත් කලාතුරකින්.ආහාර මාර්ගයේ තුවාල වලට ප්‍රතිකර්මයක් ලෙස ආහාර වේල්වල සහ ප්‍රමාණයේ වෙනසක් කිරීම සුදුසුද?ඉතාම වැදගත්. අමිල පාලනය සඳහා නිතර නිතර ආහාර ගැනීම හොඳ ක්‍රමයක්. නමුත් ආහාර ගත යුත්තේ ඉතා සුළු ප්‍රමාණයෙන්. තවදුරටත් පැහැදිලි කරනවා නම් තමන් ප්‍රධාන වේල් තුන සඳහා ගන්නා ආහාර ප්‍රමාණය වේල් 5 කට වෙන්කර ගන්න. එවිට ආම්ලික ස්‍රාවයන් ඒ ආහාරවලට උරා ගන්නා නිසා ආහාර මාර්ගයේ බිත්ති තුවාල වීම වැළකෙනවා. උදේ දවල් රාත්‍රි ප්‍රධාන වේල් සහ අතර මැද වේල් දෙකක් මෙහිදී ප්‍රමාණවත්. අප කියන්නේ වේලකදී බඩෙන් බාගයකට කන්න කියායි. එහෙම නැතිව සියලුම වේල්වල පිඟන් පිරෙන්න කෑවොත් ස්ථුලතාවයට පත්වන්න පුළුවන්.කිරි වර්ග ආම වාතයට ගුණද?ගුණයි. අම්ලයකට කිරි එක් වුණාම කැටි ගැසෙනවා. ඒ කියන්නේ අම්ලය උරා ගන්නවා කියන එකයි. එයින් ආමාශගත තුවාල සුව වන්නේ නැති බව අමතක නොකළ යුතුයි. ඒ වගේ ම ආමාශයේ හා ග්‍රහණියේ තුවාල හොඳ කරන බෙහෙතක් තවම සොයාගෙන නැහැ.මී කිරි, සුදු කිරි, වතුර, තැඹිලි ආදියෙන් ආම්ලිකතාව මැඩ පැවැත්වුවත් යෝගට්වලින් ඒ දේ සිදුවන්නේ නැත්තේ එය මුදවා ආහාරයට ගන්නා ද්‍රව්‍යයක් නිසයි. නමුත් මේ දේවල් වුණත් හැම දෙනාටම එක ලෙස බලපාන්නේ නෑ,ආමාශයේ තුවාල හැදෙන්නේ ආමවාතය නිසා විතරද?නැහැ. බැක්ටීරියාවක් නිසාත් එසේ වන්න පුළුවන්. හෙලිකොබැක්ටර් පයිලෝරි නම් බැක්ටීරියාව මලපහ සමඟ පිටවී එයින් අපිරිසුදු වූ ආහාර හා ජලය ගැනීම නිසා තවත් කෙනකුට රෝගය බෝවන්න පුළුවන්. එහෙත් එම බැක්ටීරියාව සඳහා ප්‍රතිජීවක ඖෂධ තිබෙනවා.එසේ ආමවාතයෙන් සෑදෙන තුවාල නිට්ටාවට සුව කළ හැකිද?මේවා හඳුන්වන්නේ නිදන්ගත තුවාල හැටියටයි. නිසි ලෙස ප්‍රතිකාර නොකළොත් කල් පවතින්න පුළුවන්. බොහෝ විට මේ තුවාලවලට ප්‍රතිකාර කරන විට සුව වී ප්‍රතිකාර නැවැත්වූ විට කලකින් යළි මතු වන්නත් පුළුවන්.ඇස්ප්‍රින් වර්ග මෙහි වේදනා නාශකයක් ලෙස ගැනීම නුසුදුසු වන්නේ ඇයි?ඇස්ප්‍රින් කියන්නේත් අම්ලයක්. විටමින් C දිගටම ගැනීම නිසාත් සමහරුන්ට තුවාල ඇතිවනවා. ඒකත් හරියට අඹ අච්චාරු කෑවා හා සමානයි. ඒ නිසා තමන්ට ඒවායින් ගැස්ට්‍රයිටිස් ඇති වන බව දැනෙනවා නම් ‍නොගෙන සිටීම සුදුසුයි. ප්‍රති අම්ල ඖෂධ වෛද්‍ය නිර්දේශය අනුව ගැනීමෙන් මේ රෝගයෙන් වන පීඩාව නතර කර ගන්න පුළුවන්. සමහරු ඩයිජින් වැනි පෙති භාවිත කරනවා. ඒ වගේම සමහරුන්ට ඒ ඖෂධවල මැග්නීසියම්වලට බඩ වේළන්න පුළුවන්. ඒ නිසා තමන්ට ගැළපෙන දේ සොයාගන්න සුළු අධ්‍යයනයක යෙදීම සුදුසුයි.මේ ආමවාතය මෙතෙක් නොහැදුණු අයට ඇතිවීමෙන් බේරීමටත්, ආමවාතය ඇති අය එය පාලනයටත් පිළිපැදිය යුතු පිළිවෙත් මොනවාද?ප්‍රධානම දේ කාල සටහනකට අනුව වැඩ කිරීමයි. ආතතිය අඩු කර ගැනීම, වේලාවට ආහාර ගැනීම, සැහැල්ලුවෙන් ප්‍රශ්න විසඳා ගැනීම, මනස ඕනෑවට වඩා වෙහෙස වීමෙන් වැළකීම, තමන්ගේ වයස අනුව අවශ්‍ය නින්ද ලැබීම, මත්පැන් හා දුම්වැටි පානයෙන් අනිවාර්යයෙන් වැළකීම, තමන්ගේ සිරුරට සුදුසු නුසුදුසු ආහාර පාන ආදිය ගැන අවබෝධයෙන් කටයුතු කිරීම වගේ ම තමන්ට මේ රෝගය ඇත්නම් එය සුබවාදීව යොදා ගැනීමට පුරුදු වීම හොඳම දෙයයි.උදාහරණයක් ලෙස මම මේ ගැස්ට්‍රික් රෝගයෙන් තදින් පෙළෙන්නෙක් නිසා බඩ දැවිල්ල සෑදී පාන්දර 3 - 4 පමණට ඇහැරෙනවා. එවිට මා කළේ එයින් පසුතැවෙමින් තවත් පීඩාවට පත්වනවා වෙනුවට ඒ වෙලාවට දියබත්, බත් හෝ කිරි ආදි යම් ආහාරයක් ගෙන පාඩම් කිරීමට පුරුදු වීමයි. මේ රෝගය සුබවාදී ලෙස ගත් නිසා මට මගේ කටයුතුවලට එය බාධාවක් නොව උපකාරයක් වුණා. එවැනි පිළිවෙත් මගින් තමන්ගේ ජීවන රටාව සකසා ගැනීම ඕනෑම දෙයකට මුහුණ දීමේදී ඉතා වැදගත්.අරුණ මුතුමලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=cr1312151</link>
    <topic>ළමා පොත් ලියන අයට පුහුණුවක් දිය යුතුයි</topic>
    <author>සංලාපය -බුද්ධික සමන් ගුණවර්ධන</author>
    <content>ළමා පොත් ලියන අයට පුහුණුවක් දිය යුතුයිමහාචාර්ය සෝමරත්න බාලසූරිය‘පඳුරු ගසා කිරි වැදිලා’, ‘කරත්තය’, ‘සිහින දෙකක්’ වැනි කෙටිකතා කෘති ද ‘ගරාවැටුණු බිත්ති’, ‘වප්මගුල’ වැනි නවකතා ද ‘මම සහ නුඹ’ කාව්‍ය ද ‘පිටස්තරයා’ පරිවර්තිත නවකතා ආදි කොටගත් සාහිත්‍යයේ විවිධ ක්ෂේත්‍රයන්හි නිර්මාණකරණයේ යෙදෙන මහැදුරු සෝමරත්න බාලසූරිය‍යෝ විචාරකයකු සේ ද චිර ප්‍රසිද්ධියක් උසුලති. කැලණිය විශ්වවිද්‍යාලයේ සිංහල අධ්‍යයනාංශයේ මහාචාර්යවරයකු වන එතුමා දැනට පුස්තකාල සේවා මණ්ඩලයේ සභාපති ධුරය ද හොබවයි. සිය පරිණත වියේ දී ළමා සාහිත්‍යකරණයට යොමුවන මහැදුරු සෝමරත්න බාලසූරියයන් ළමා සාහිත්‍යකරණය පිළිබඳ මෙසේ අදහස් දක්වයි.ඔබ කෙටිකතාකරණයට විශේෂිකරණය වූ සම්මානලාභී ලේඛකයකු ලෙසත් විශ්වවිද්‍යාල මහාචාර්යවරයකු ලෙසත් වයසින් මුහුකුරා ගිය පරිණත විද්වතකු ලෙසත් මෑතක දී ළමා සාහිත්‍ය කෘති තුනක් එළි දැක්වූවා. ඔබ ළමා සාහිත්‍යයට නැඹුරු වීමට මේ තරම් ප්‍රමාද වූයේ කුමක් නිසා ද?සාහිත්‍ය ලෝකයේ මා තහවුරු වී සිටින්නේ කෙටිකතාකරුවකු ලෙසයි. එහෙත් මම ළමා කෘති කීපයක් ලිවීමට හේතු වූයේ පුස්තකාල සේවා මණ්ඩලය පවත්වන ළමා පොත් ව්‍යාපෘතියයි. මොකද ඊට ලැබෙන අත්පිටපත් කියවීමෙන් වගේ ම අපේ රටේ දිනෙන් දින මුද්‍රණය වන අධික ප්‍රමාණගත ළමා සාහිත්‍ය කෘති කියවීමෙනුත් මට සිතුණා ඒවායේ දුර්වලතා රැසක් තිබෙන බව. ඒ නිසා ළමා සාහිත්‍ය ලියන අයටත් බලපෑමක් කළ හැකි, ආභාසයක් ලැබිය හැකි ආකාරයේ කෘති කීපයක් ලිවීමට මට සිතුණා.ළමා නිර්මාණ සහ ළමයින් උදෙසා කළ නිර්මාණත් සම කක්ෂයක් භාජනය කරන අවස්ථාත් තිබෙනවා. ඔබ පවසන දුර්වලතා විවරණය කිරීම සඳහා මේ කාරණයම ප්‍රවේශයක් ලෙස ගත හැකි යැයි මට සිතෙනවා.ඇතැම් කෙනෙක් සිතනවා ළමා පොත් නිර්මාණය කරන්න අවශ්‍ය ළමයින්මයි කියලා. ඇතැම් පාසල් ගුරුවර ගුරුවරියන්, මවුපියන් වුණත් එහෙම හිතනවා. එහෙත් ළමයාට තිබෙන්නේ ළමා මනසක්. ළමා ලෝකයට අර්ථවත් දෙයක් දෙන්න තරම් ළමයා පෝෂණය වෙලා නැහැ. ළමා ලෝකය අධ්‍යයනය කරලා, ඒ අයට ලබා දෙන්න අවශ්‍ය කුමන ආකාරයේ කතාවක් ද, ඉන් ගම්‍ය කළ යුත්තේ මොනවා ද, ඔවුන්ගේ පෞරුෂය, හැදියාව, සංවේදී බව ගොඩනැඟිය යුත්තේ කෙසේ ද ආදිය කල්පනා කරල නිර්මාණයක් කළ යුත්තේ වැඩිහිටියායි.දරුවන් රැගෙන යා යුතු දිශානතියක් පිළිබඳ සමාජ මතයක් තිබෙනවා, ඔබ දුර්වල යැයි පවසන කෘතිවල දක්නට ලැබෙන්නේ ඒ දිශානතියේ දුර්වලතා ද?සමහරුන් බොහොම ළාමක කතා ලියනවා. කිසිදු තේරුමක් නැතිව ජනකතා ඔවුන්ගේ භාෂාවෙන් ලියනවා. තේරුමක් නැති විදියට ගැමි පරිසරය උත්කර්ෂයට නගනවා. ඒ වගේම ඒවායේ ළමා චරිත බොහෝ ලද බොළඳ ලෙස හසුරවනවා. කතාන්තරයක් කියාගෙන යාම ප්‍රමාණවත් මදි. ළමා මනසට සිදුවීම් දෘෂ්‍ය රූප ලෙස මවා පෙන්වීමක් කළ යුතුයි, බොහෝ කතාවල අදටත් තිබෙන්නේ ‘එකෝමත් එක රටක...’ කියල කතන්දර කියනවා වගේ කියාගෙන යාමක්. ඒක අසාර්ථකයි.මහැදුරුතුමනි, එවැනි කතාන්තර කීමේ කලාවක් අපේ සමාජයේ තිබුණා. එහෙත් අද එය දක්නට නැති තරමට සමාජයෙන් ඈත්වෙලා. එවැනි තත්ත්වයක් යටතේ කතන්දර කීම ඒ ආකාරයෙන් ම කෘතිගත කිරීමේ වරදක් තිබෙනවා ද?කතන්දරයක් කීමේ වරදක් නැහැ. එයින් මතුවිය යුතුයි යම් කිසි අර්ථයක්. එයිනුයි ළමයා යහපත් දිශාවට යොමු වෙන්නේ. අනුමානයක් නැතුව හාස්‍යය හෝ වෙනත් රසයක් ගැබ් වීමත් අවශ්‍යයි. එහෙත් දරුවාට හොඳ නරක පිළිබඳ හැඟීමක් හා පෞරුෂයක් ලබාදිය යුතුයි. ළමයින්ට ටොෆියක් චොක්ලට් එකක් දීල විවිධ අපචාර සිදුකළ අවස්ථා අපට වාර්තා වෙනවා. එවැනි ශෝචනීය සිදුවීම් වෙන්නේ දරුවාට සමාජය පිළිබඳ සියුම් ඥානයක් නොලැබීම නිසයි. ඒ නිසා ළමයින්ට නිකම්ම කතන්දර කියල ප්‍රතිඵලයක් නැහැ. සමාජාවබෝධයක් දීමත් අවශ්‍යයි.මුඛ පරම්පරාගත කතන්දර කීමේ කලාව කෘතිගත වීම පිළිබඳ ඔබේ විරෝධයක් නැද්ද?දරුවන්ට කතාන්දරයක් කියාදීමේ හැකියාව තිබෙනවානම් එය වඩාත් වටිනවා. මක් නිසාද උච්චාරණ මඟිනුත් විවිධ නිරූපණයන් කරන්න හැකියි. එහෙත් අද මවුපියන්ට තිබෙන කාලයත් සමඟ යැපෙන්න වෙලා තියෙන්නේ පොත්පත්වලින් පමණයි. එවැනි තත්ත්වයක් යටතේ පොත්වල ගුණාත්මක බව වැඩි කිරීමයි අවශ්‍ය.වර්තමානයේ ළමයින් උදෙසා බිහිවන පොත්පත්, සඟරා, පුවත්පත් බොහොමයක් ඉලක්ක කරන්නේ දරුවන්ගේ පාසල් විෂය නිර්දේශය හා පහ වසර ශිෂ්‍යත්ව විභාගයයි. එමෙන්ම අලෙවි වන්නේත් එවැනි කෘති බව ප්‍රකාශකයන් හා කතුවරුන් පවසනවා. ඔබ පවසන ආකාරයේ සාහිත්‍ය කෘති බිහිවීමේ සාපේක්ෂ අඩුවක් ඇති බවක් මා සිතනවා.ඒක වැල යන පැත්තට මැස්ස ගහනවා වගේ වැඩක්. මේ සමාජයේ විශාල පන්ති පරතරයක් තිබෙනවා. විශේෂයෙන් මධ්‍යම පාන්තික හෝ පහළ මධ්‍යම පාන්තික පිරිස තමන්ට සිදුවූ අඩුපාඩුව, විපත, අසාධාරණය ආදියෙන් ගොඩ ඒම සඳහා දරුවන් ව හොඳින් අධ්‍යාපනයේ යොදවනවා. එය අවංක හොඳ උත්සාහයක්.ගැටලුව තිබෙන්නේ ඒ කාරණයේ නොවෙයි, ඉගැන්විය යුත්තේ කොයි ආකාරයෙන් ද කියල තේරුමක් නොතිබීමයි. පෙර පාසලේ සිට දරුවන් තරගයට යොමු කරල තියෙනවා, දරුවන්ගේ ශාක්‍යතා මතුවන හොඳම කාලයේ දරුවන්ට ඒ දස්කම් මතු කරගන්න අවස්ථාව නැතිවී තිබෙනවා. එයින් බිහිවෙන්නේ කෘත්‍රිම විකෘතියක් සහිත දරුවන්. වැඩිහිටියකු වන විට ගති පැවතුම් ඔප මට්ටම් වෙලා යහපත් පුරවැසියකු වන්නේ ළමා ලෝකයේ ප්‍රසාරණය වූ අත්දැකීම් ප්‍රවාහයක් සමඟයි. ඒ තත්ත්වය වෙනස් විය යුතුයි.ළමා සාහිත්‍යකරණයේ දී නිර්මාණකරුවා යොදන එක් වචනයකින්, එක් පින්සල් පහරකින් ළමා මනසේ විශාල වෙනසක් සිදු කළ හැකියි. මක්නිසා ද ළමා මනස ඉතා ඉක්මනින් දීර්ඝ කාලීන වෙනසක් ඇති කළ හැකි ප්‍රභාශ්වර වූවක් නිසා. එ බැවින් ළමා සාහිත්‍යකරණයේ පිළිගත් රීති හෝ ආචාරධර්ම සම්ප්‍රදායක් තිබෙනවා ද?කිසිදු නිර්මාණයකට වැඩිපුර නීතිරීති දමන්න බැහැ, නිර්මාණකරුවාගේ ලෝකය පුළුල් නිසා ඔහුගේ චින්තන ලෝකය සීමා කරන්න බැහැ. එහෙත් නිර්මාණකරුවා දැනගන්න අවශ්‍යයි මූලික සිද්ධාන්ත කීපයක්. ළමා මනසට යෝග්‍ය දේ පමණක් දිය යුතුයි. යුක්තිය අයුක්තිය අවබෝධ කර දීම, අසාධාරණයක් වරදක් දුටු තැනදී ඊට විරුද්ධ වීම ආදී දේ ඉස්මතු විය යුතුයි. දැන් ළමයින්ගේ ඒ ගුණාංග අඩුවී තිබෙන්නේ ඒවා ගිලිහී ඇති නිසායි. දැන් ළමයින් බොහෝ දෙනාගේ තිබෙන්නේ වැඩිහිටි ගති පැවතුම්. ඊට හේතුව ළමා ලෝකය ඉක්මනින් ක්ෂය වෙමින් වැඩිහිටි ලෝකය ඉක්මනින් ග්‍රහණය වීමයි.අපේ රටේ අධ්‍යාපන ක්‍රමයේත් වරදක් තිබෙනවා යැයි ඔබ සිතන්නේ නැද්ද?මෙහෙම අධ්‍යාපනයක් තිබෙන්නේ ලංකාවේ පමණයි. බොහෝ රටවල අධ්‍යාපනය ලබාදෙන කාලයත් මීට වඩා වැඩියි. ලංකාවෙත් තිබුණා උදේ අටේ සිට සවස තුනහමාර වනතුරු ඉගැන්වීම් කළ කාලයක්, ඒ කාලය කෙටි කළේ මොන හේතුවකට ද කියල මම දන්නේ නැහැ. ගුරුවරු පූර්ණ කාලීනව වැටුප් ලබනවා. වටිනා ගොඩනැඟිලි, උපකරණ දහවල් එකයි තිහ වන විට වහල දානවා. ඒවායේ බල්ලො බළල්ලු ලගිනවා. ගුරුවරුයි ළමයිනුයි ඒ අසලම වෙනත් පෞද්ගලික ගොඩනැගිල්ලක රෑවෙන කල් ටියුෂන් කරනවා. අඩු තරමේ ටියුෂන් පාසලේ කළොත් පාසල දියුණු කරන්න මුදලක්වත් ලැබෙනවා, මේ වගේ දේවල් විතරක් නෙවෙයි අධ්‍යාපන ක්‍රමයත් වෙනස් වෙන්න අවශ්‍යයි.ජෝන්ට ලතින් උගන්වන්න ලතින් විතරක් නොවෙයි ජෝන් ව දැනගන්නත් ඕනෑ කියල කතාවක් තිබෙනවා නේද?අනිවාර්යයෙන්ම ගුරුවරයාත් නිරන්තර පුහුණුවක් ලැබිය යුතුයි. වේවැලෙන් මේසෙට තට්ටු කරල ළමයි නිශ්ශබ්ද කරපු කාලෙ දැන් පහුවෙලා. අපේ රටේ පුහුණු ගුරුවරු ඉන්නවා. හැබැයි පුහුණුවෙලා තියෙන්නේ මීට වසර විසිපහකට විතර කලින්. ඒත් දැන් ඉගැන්වීම් ක්‍රම වෙනස් වෙලා.දැනට ළමා පරපුර සිබිල් වෙත්තසිංහ, ජානකී සූරියාරච්චි වැනි ලේඛිකාවන්ගේ කෘති ආදරයෙන් වැලඳගෙන තිබෙන බව දක්නට ලැබෙනවා. මේ පරපුරෙන් පසු එවැනි ළමා කෘති බිහි කරන ලේඛකයන් බිහි කිරීමට යම් පසුබිමක් සමාජයේ තිබෙනවා ද?සැබැවින් ම ළමා කෘති ලියන අයට පුහුණුවීමක් අවශ්‍ය ව තිබෙන බව දක්නට ලැබෙනවා. කතාවක් ගොතන ආකාරය, චිත්‍ර, කවි, ගීත ඊට යොදාගන්න ආකාරයට මනා පුහුණුවක් අවශ්‍යයි. ඒ සඳහා ආයතන මට්ටමේ වැඩසටහන් ද අවශ්‍යයි. පුස්තකාල සේවා මණ්ඩලය විදියට අපි එවැනි වැඩසටහන් කරගෙන යනවා.අපේ අත්පිටපත් තරගවලට ළමා සාහිත්‍ය කෘති එවන පිරිසගෙන් ප්‍රතික්ෂේප වන කෘතිවල ලේඛකයන්ට අපි එවැනි වැඩසටහන් පවත්වනවා.පිටු හය හතක කතාවක් ගොතපු පමණින් එය කතා පොතක් වෙන්නේ නැහැ. ආත්මාර්ථයට හා ස්වාර්ථයට යොමු වූ සමාජය ඉන් ගලවගන්න හැකි ළමා සාහිත්‍යයක් ගොඩනැඟීම අවශ්‍යයි.සංලාපය -බුද්ධික සමන් ගුණවර්ධනසේයාරුව - දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=cr1312152</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව පළකරන්නේ, පාඨක ඔබටත් ගත හැකි යමක් එහි ඇති බැවිනි.ජයතිලක කම්මැල්ලවීරඔබේ ප්‍රියතම ප්‍රබන්ධ කෘතිය කුමක් ද?මහාචාර්ය සරච්චන්ද්‍රයන්ගේ ‘මළගිය ඇත්තෝ'. එහි අන්තර්ගතයට මම බොහොම කැමැතියි. කොහොමත් මිනිස් හැඟීම් විස්ථාරණය කරන කෘතීන්වලට මම කැමැතියි.ප්‍රබන්ධ නොවන කෘතිය...සුනිල් විජේසිරිවර්ධනයන්ගේ ‘පුරවැසි මංපෙත්.’මේ දිනවල ඔබ කියවන්නේ...බ්‍රිතාන්‍යයේ ජීවත්වන ඇන්ඩ්‍රියා ලෙවීගේ ‘Small Island’ නවකතාව. එය දෙවැනි ලෝක යුද්ධය පසුබිම්කොටගත් අපූරු නවකතාවක්.කෙනකුට කියවන්න යැයි, මේ යුගයේ ඔබ නිර්දේශ කරන කෘතීන් තුනක් නම් කළොත්...‘පුරවැසි මංපෙත්'. එය කියැවිය යුතුම කෘතියක්. මොකද එය මේ වර්තමාන යුගයට ඉතා වැදගත් කරුණු ගෙනහැර පානවා. අනෙක් අතට ඉතා හොඳ සමාජ විග්‍රහයක් එහි තිබෙනවා.‘කලාව කුමකට ද?’ පරිවර්තන කෘතිය. එය මාර්තා නස්බෝම් ලේඛිකාවගේ මුල් කෘතියෙන් ලියනගේ අමරකීර්ති පරිවර්තනය කළ කෘතියක්. අධ්‍යාපනය හා සම්බන්ධ මේ කෘතිය ඔස්සේ, මානව ශාස්ත්‍ර අධ්‍යාපනය කොයිතරම් වැදගත් ද කියන කාරණය විග්‍රහ කරනවා.මහගමසේකරයන්ගේ ‘ප්‍රබුද්ධ කාව්‍ය'. එය ගැඹුරු ජීවන දෘෂ්ටියක් සහිත කෘතියක්. මෙය කෙනෙක් කියැවිය යුතුම ගණයේ පොතක්.පොතක ඔබ වඩාත් වැදගත් කොට සලකන්නේ රචනා ශෛලිය ද... කතා වස්තුව ද... නැතිනම් අවසානය ද?තුන්වැනි කාරණාවට වඩා, යම් කෘතියක රචනා ශෛලිය සහ කතා වස්තුව, මට එක හා වැදගත්.ළමා කාලයේ ඔබ කියැවූ හොඳ ම පොත මතකද...ඒ, ‘අපේ ගම.’ඔබ කියැවීමට කැමැති විශේෂ වර්ගයක ග්‍රන්ථ තිබෙනවාද...ඔව්. ප්‍රබන්ධ සාහිත්‍ය සහ සමාජ විද්‍යාත්මක කෘතීන් කියැවීමට මා ඉතාමත් කැමැතියි.මෙතෙක් කියැවූ පොත්වලින් ජීවිතයට ලැබුණු දේ...ජීවිතාලෝකය. ඒ වගේම ජීවිතාවබෝධය.ඔබට අනුව පොතකින් තැනුණු හොඳම චිත්‍රපටය...එය සිංහල පොතකින් නම්, මාර්ටින් වික්‍රමසිංහයන්ගේ ගම්පෙරළිය. ආචාර්ය ලෙස්ටර් ජේම්ස් පීරිස් එය අපූරුවට සිනමාවට නැඟුවා.ඔබ ඉහළින්ම අගයන කතුවරයෙක් ඇති...ඉසබෙල් ඇලන් ඩේ.ඔබේ ප්‍රියතම සම්භාව්‍ය කෘතිය...උම්මග්ග ජාතකය සහ සද්ධර්මරත්නාවලිය.ඔබේ ප්‍රියතම පරිවර්තන කෘතිය...ගාමිණි වියන්ගොඩ පරිවර්තනය කළ, පවුලෝ කොයියෝගේ ‘වෙරෝනිකා මැරෙන්න තීරණය කරයි...’ නවකතාව.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=cr1312153</link>
    <topic>සෞම්‍යාලෝකය ලිව්වේ සුනේත්‍රාටද?</topic>
    <author>සමන් වික්‍රමාරච්චි</author>
    <content>සෞම්‍යාලෝකය ලිව්වේ සුනේත්‍රාටද?මේ පොත කියවන තුරාවට මම මගෙන් ම ප්‍රශ්නයක් නගමින් සිටියෙමි. ඇත්තට ම මේ පොත ලියුවේ ඒ සුනේත්‍රාට ද? අර ප්‍රේම පුරාණය වන් තරංග ආදී නවකතා ලියුවේ ඇයම ද? සෞම්‍යාලෝකයේ ඇගේ ය කියා කිසිවක් දක්නට ඇත්නම් ඒ සඳුන් ගිර ගිනි ගනී ලියද්දී භාවිතා කළ නිදහස් ශෛලිය පමණකි. එද කතාවේ තිබෙන භාවාතිෂය බව විසින් කිලුටු කරන ලද බසකි. මේ නවකතා කාරියට ඇත්තටම සිදුවී තිබෙන්නේ කුමක්ද?සෞම්‍යාලෝකය යනු උතෝපියානු දෘටෝනතියක හිස්කම ප්‍රකාශ මාන වන ප්‍රබන්ධයක් වන බැවින් ඇය නිර්මාණය කරන්නේ පරතරයකි. නවකතාකාරිය කීමට අදහස් කළ දේ සහ ඇය ඇත්තට ම කියන දේ අතර මෙම පරතරය පිහිටයි. ඇය මේ හිස්කම තුළ අවබෝධනය කරන්නේ ඇය විසින් කිව යුතුව තිබූ සැබෑ කතාවයි. බාගවිට ඇය අදහස් කරන්නට ඇත්තේ දෙමළාගේ සැබෑ ප්‍රශ්නය කුමක්ද යන්න සමඟ ගැටෙන්නට විය හැක. ඇය පිළිතුර ලෙස සොයා ගන්නේ කොටි සංවිධානය සහ ප්‍රභාකරන් ය. එකී ප්‍රශ්නය සහ පිළිතුර අතර පරතරය තුළ ඇය ප්‍රචාරකවාදී ව්‍යාජ ප්‍රබන්ධයක් ගොඩ නඟයි.මෙම නවකතාවට ප්‍රස්තුත වන්නේ කොටි සංවිධානය විසින් මවත් පියාත් මරා දමනු ලැබීම නිසා අනාථ වන දරු‍වකුගේ කතාවකි. මේ දරුවාගේ පියා සිංහල සොල්දාදුවෙකි. මව කොළඹ වැසි දෙමළ කතකි. ඔවුන් ජීවත් වූයේ අනුරාධපුරය ආසන්නයේ මායිම් ගමක ය. ගම්මුන් සමඟ කුඹුරු වැඩ කරමින් සිටියදී ගමට කොටි පැමිණ දරුවාගේ පියා ද ඇතුළු ගොවීන් ඝාතනය කරති. මවත් දරුවාත් කොළඹට පැමිණෙති. මව ද කොටි ඇටවූ බස් බෝම්බයකට අසුවී මිය යයි. දරුවා තම මවගේ සහෝදරිය සමඟ ඉන්දියාවට පළා යන නමුත් ඔහු ඉන්දියාව තුළ ද අනාථයකු බවට පත්වේ. පසුකලෙක මහා උගතකු බවට රූපාන්තරණය වී ලක්දිවට පැමිණ දමිල සිංහල පස මිතුරු බව මුලිනුපුටා දමමින් අර විනාශ වූ මායිම් ගම්මානය ආදර්ශ ගමක් බවට පත් කරන්නේ චන්ද්‍රන් නමින් ඉන්දියාවේදී ද ලංකාවේදී සෞම්‍යයන් ද වන මේ අනාථ දරුවා ය.නවකතාවක් යනුවෙන් ලේබලයක් ඇලවූ මේ ආඛ්‍යානික බේගලය නිර්මාණය කිරීම සඳහා වූ ඇගේ එළඹීම පැහැදිලි කරන ප්‍රකාශයත් ඇය ලියමන යනුවෙන් ලියන ප්‍රස්ථාවනාවේ සඳහන් ය. ඒ අනුව වනගත මොන යෝගියකු පවා ඇගේ කතාවේ චරිතයක් වීමට මග අවුරන්නේ කතාව ඇතුළේ ඉඩ කඩ නොමැති විට ය. ඇය මෙසේ ලියන්නී ය.“එහි පාත්‍ර වර්ගයාට වෙනස් අභියෝග තිබිණි. ඔවුන් දරිද්‍රතාව ජය ගත යුතු ය. වෛරයෙන් මිදී පශ්චාත් යුද්ධ සමයේ ප්‍රශ්න දෙස මැදිහත්ව බලන්නට ඉගෙන ගන්නට තිබේ. එහෙයින් මොන යෝගියා අමතක කොට සිංහලයින්ට පමණක් නොව, දෙමළ මිනිසුන්ට ද එක හා සමානව මෙත් සිතින් ක්‍රියා කරන අපූර්ව බුද්ධ පුත්‍රයකු සොයා ගතිමි. මෙහි සියලු චරිතවලට නමක් ගමක් ඇතත්, ඒ බුද්ධ පුත්‍රයාට පමණක් නමක් නොදුන්නේ උවමනාවෙන් ම ය.ඇය කියන දේ ඇත්ත නම් අවම තරමින් අර මොන යෝගියා මිහිමත වසන සත්වයෙකි. එහෙත් ඇගේ බුද්ධ පුත්‍රයා නම් මේ මහා භද්‍ර කල්පයට අයිති නැත. අප දන්නා අපේ කාලයේ නම් සමහර බුද්ධ පුත්‍රයින් කරන්නේ මහ පොළොවේ සරුවට වෛරය වගා කිරීම ය. ඔවුහු වාර්ගික භේද මතු නොව ආගම් භේද පවා වපුරමින් “මේ බුදුන්ගේ දේශයයි” යන ප්‍රකාශය පුද්ගලික බස් රථවල පිටුපස අලවාගෙන මහ පාරේ චණ්ඩිකම කරන රියදුරන්ගේ ආප්තය බවට පත් කර ගැනීමට ඉඩ හැර ඇත. ඉන්දියාවේ කැලෑවල මෞත යෝගීන් පසුපස යාම නිසා සුනේත්‍රා රාජකරුණානායකට සමකාලීන ලංකාව අහිමිවී ඇත. මේ නිසා සුනේත්‍රා ලියන්නේ දැනට නොමැති කිසිවක් ගැන ය. ඇගේ බුද්ධ පුත්‍රයාට නමක් නැතිවීම අහම්බයක් නොවේ.ඇය තම නවකතාව සෞම්‍යාලෝකය යනුවෙන් නම් කරයි. එය පාර භාෂාමය (Metalanguage) වදනක් වන්නේ එවැන්නක් දැනට ලංකාවේ නොමැති බැවිනි. මෙබඳු පාර භාෂාමය යෙදුම් පිළිබඳ න්‍යායික පැහැදිලි කිරීමක් කරන ස්ලැවෝජ් ජිජැක් ඔහුගේ The Sublime Object of Ideology නම් වියමනේ ලා අපූර්ව විහිලුවක් සොයා ගනී‍. එය සම්බන්ධ වන්නේ මොස්කව්වල පැවති චිත්‍ර ප්‍රදර්ශනයක එල්ලා තිබූ චිත්‍රයකට ය. මේ සිතුවමින් නිරූපණය වූයේ ලෙනින්ගේ බිරිය නදීෂ්ඩා ක්රුප්ස්කයා සෝවියට් කොම්සෝටලයේ තරුණ සාමාජිකයකු සමඟ යහන් ගතව සිටින ආකාරයයි. එය නම් කර තිබුණේ Lenin in Warsaw (ලෙනින් වර්සෝවල) යනුවෙනි‍.චිත්‍ර ප්‍රදර්ශනය නැරඹීමට පැමිණි අයෙක් ළඟ සිටි කෙනකුගෙන් මෙසේ ප්‍රශ්න කළේ ය.“කෝ මේකෙ ලෙනින්?”අනෙකා මෙසේ උත්තර බැන්දේ ය.“ලෙනින් ඉන්නෙ වෝ(ර්) සෝ වලනෙ.චිත්‍රයක මාතෘකා නාමය (Title) සහ ඉන් නිරූපිත දේ අතර පරතරය විසින් නොපවතින දෙයක් (absence) නිර්මාණය කරයි. දැන් අපට නවකතාකාරියගෙන් ඇසීමට ප්‍රශ්නයක් ඇත.කෝ මේ නවකතාවේ සෞම්‍යාලෝකය?සුනේත්‍රා රාජකරුණානායක වෙනුවට ඒ ප්‍රශ්නයට උත්තර බඳින්නේ ඇගේ නීතිඥවරයා ය. මේ නවකතාවේ එන චරිතයක් වූ නීල් විජේ නම් නීතිඥවරයා මෙසේ කියනු ඇත.සෞම්‍යාලෝකය තිබෙන්නෙ සුනේත්‍රා ඔයාගෙ ඔළුව ඇතුලනෙ!ඔබට දැන් මගෙන් ඇසීමට ප්‍රශ්නයක් නිර්මාණය කර ඇත. පසුගිය සතිවල ලියූ විචාරවල කේන්ද්‍රීය කාරණය ලෙස ගත් ඉලක්ක පාඨකයා පිළිබඳ ප්‍රවාදය සුනේත්‍රා රාජකරුණානායකට අදාළ වන්නේ කෙසේ දැයි ඔබ අසයි. අනේ මා ඒ ගැන වග විභාග කරන්නේ කුමකට ද? ඇගේ ඉලක්ක පාඨකයා කව්දැයි මේ පොතේ මුලට එන ලියමන නමැති ලියවිල්ලෙහි පැහැදිලි කර ඇත. ඇය මෙසේ ලියයි.“පසුගිය තෙ‍වසරෙහි වෙනත් ආදායමක් නැතිව ජීවිතය ගැට ගසා ගත හැකි වූයේ ස්වර්ණ පුස්තක සම්මාන හා පාඨක ප්‍රජාවගේ සහයෝගය මත ය. එහෙයින් පොත් ප්‍රකාශකයින්ගේ සංගමයට ද ඉතා අවංකව කලට වේලාවට කර්තෘ භාගය ලබාදෙන සරසවි ප්‍රකාශකයින්ට ද තුති පුදමි.මේ කාලයේ ලාංකීය පාඨක ප්‍රජාවගේ රසඥතාව සංවිධානය කරන්නේ පොත් මුදලාලිලා බව මම ලියමින් සිටියෙමි. ඒ පිළිබඳ සුනේත්‍රාගේ අවිඥානික වැටහීම එම ප්‍රකාශයෙන් විද්‍යමාන වේ. එහෙත් සුනේත්‍රාට නොවැටහී ඇති දේ නම් පසු ධනවාදී සමකාලීන ලංකාව එය බව ය. ඒ අනුව නවකතා යනුවෙන් ලියවෙන සංස්කෘතික භාෂාව විකුණා ගැනීම සඳහා පාරිභෝගිකයින් සොයා දෙන්නේ පොත් මුදලාලිලා ය.සුනේත්‍රා එම ලියමනෙහි ලා තොරෝම්බල් කරන කාරණයක් නම් තමා අතින් ලියූ පිටු 1400 ක් බොහෝ වෙහෙස ගෙන පිටු 775 කට කෙටි කළ බව ය. පව්! මේ සමීක්ෂණ සියල්ල අවසන් වනවිට ඇගේ දකුණු උරහිස ඉදිමී තිබිණ. එහෙත් අවාසනාවට කාරණය නම් මේ තරම් වෙහෙස විඳිමින් කළ සංචාරයේදී ඇය සොයාගෙන ඇත්තේ ලංකාව නොව වෙනත් රටකි.මේ කාලයේ වැඩියෙන් අලෙවි කළ හැක්කේ ඇත්තක් ලෙස වෙස් ගැන්වූ බොරුව ය. පුදුමය ‍නම් හැමෝම එය ගිල දමන්නේ බොරුවක් බව දැන දැන වීම ය. පශ්චාත් - නූතන සමාජයක් යයි කියන්නේ එයට ය. එහිදී නොසිදුවිය හැකි දෙයක් නැත.සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=cr1312154</link>
    <topic>ගැමි සිරියාව</topic>
    <author>විජය ජයසූරිය</author>
    <content>ගැමි සිරියාවරොහාන් රෝද පුටුවෙන් තට්ටු නිවාසයේ බැල්කනිය වෙත ගොස් ඈතින් ඈතට විහිදයන ගොඩනැගිලිවල වහලවල් දෙස නිහඬ ව බලා සිටිනු කාන්ති ශෝ‍කයෙන් බලා සිටියාය. එක් ඇසක කෘත්‍රිම කාචයක් දැමූ පසු දැන් ඔහුට හොඳ හැටි ඈත පෙනීම සුවිසල් සහනයක් වූයේ පරිසර නිරීක්ෂණයෙන් අසීමිත චින්දනයක් ලැබීමට ඔහු පුරුදු ව සිටි බැවිනි.අතෙ‍ාරක් නැති ව දස'ත පැතිර යන තට්ටු දෙක තුනේ හා ඊටත් වැඩි උස් ගොඩනැඟිලිවල වහලවල් අතරින් ඉඳහිට කොළ පැහැයෙන් දිදුලමින් පෙනෙන හුදකලා කොස් ගසක් හෝ මාර ගසක් දුටු තැන රොහාන් අමන්දානන්දයට පත් ව කෑගැසී ය. ‘කාන්ති! කාන්ති! අන්න අර.. ලස්සන කොස් ගහක්! අර බලන්නකො ලස්සන...’‘ඇත්ත නේන්නම්...! ලස්සනයි තමයි...’ යි කාන්ති ද එහි දිවැවිත් ඔහුගේ ඇගැයීමට සිය ප්‍රතිචාරය එක් කළේ සැබෑ හැඟීමකට වඩා ඔහු කෙරෙහි ඇති දයාව පෙරදැරි කරගෙන ය. උපතින් ම වාගේ තුරුලතාවලට අපමණ ආදරයක් ඇති ව සිටි රොහාන් මේ කොන්ක්‍රීට් වනාන්තරයේ ඇති එකාකාරී බව අතරට තනි ගසක් හෝ දකින්නට ලැබීම ගැන ඇය සතුටු වූවා ය.දැනට කරනු ලබන දේශීය ප්‍රතිකාර මඟින් සුවය ලබා දෙපයින් ඇවිදීමට අඩු තරමින් තවත් මාස කිහිපයක්වත් ගතවන බව පැවසූ වෙදමහතාගේ වචනයට අනුව තාවකාලිකව හෝ රෝද පුටුවකට සීමාවන්නට රොහාන්ට සිදුවූයේ ද සොබා දහමේ සුන්දරත්වයට ඔහුගේ තිබූ මේ දැඩි ඇල්ම නිසා ම ය. ඔවුනට සිටි එක ම දරුවා වූ රුවන් ද තරුණ වියේ දී ම විදේශගත වීමෙන් තනි වූ මේ දෙමාල්ලන් ජීවත් වූයේ නග‍රයෙන් සැතපුම් අටක් පමණ ඈත පිටිසරක පිහිටි රොහාන්ගේ දෙමාපියන්ගෙන් උරුම වූ මහගෙදර ය.කාමර හයක පැරණි සුවිසල් මන්දිරයක් වූ මේ නිවස පිහිටා තිබුණේ අක්කර දහයක් පුරා පැතිර තිබූ කුරුඳු ඉඩමක ය. නගරයේ සිට රට තුළට දිවයන ප්‍රධාන පාරෙන් හැරුණ මැටි පාරක සැතපුම් දෙකක් ගෙවූ තැන හමුවූ මේ ඉඩම ගම්මුන් විසින් හඳුන්වන ලද්දේ ‘කුරුඳු යාය’ යනුවෙනි. කුරඳුයාය අවට වූ කුඩා ගම්මානය ගොවි පවුල් හත අටකට පමණක් සීමා වූ අතර ඒ දක්වා දිවෙන අතුරු පාර දෙපස වූයේ ඈත සිතිජයෙහි දිස්වන නිල්වන් කඳුපෙළ දක්වා ම විහිදුණු මුඩුබිමක් හා ලඳු කැලෑවකි. මේ සුවිසල් භූමියෙහි අතරින් පතර අලබතල වැනි හේන් වගාවක් කරගෙන ජීවත් වූ ගැමි පවුල් කිහිපයක් හැරුණු විට මුළු ප්‍රදේශය දැඩි හුදකලාවකින් පිරුණු එකක් විය.රජයේ ගුරු සේවයෙන් විශ්‍රාම ලබා නිවසට ම වී සිටි කාන්ති බොහෝකොට ම පොතපත කියවමින් හා ගුවන්විදුලි ධර්ම දේශනාවලට කන් දෙමින් ගත කළ අතර රොහාන් සිය පාරම්පරික කුරුඳු ඉඩමේ කුරුඳු තැලීමෙහි හෝ ‘නුහුරු පෑහීම’ යනුවෙන් හැඳින්වුණු අසාර ඉති පඳුරුවලින් ඉවත් කිරීමේ හෝ නිරත ව සිටි මිනිසුනට උදව් වෙමින් කාලය ගත කෙළ්ය.සිය ‍පියා මෙන් ම වනයටත් ගහකොළටත් අසීමිත ආදරයක් දැක්වූ රොහාන් කුරුඳු මෙන් ම වෙනත් පැළවලට ද තමන්ගේ දරුවනට මෙන් දැඩි ඇල්මක් දැක්වී ය.‘කුරුඳු ගස් නො කපා එහෙම තියෙද්දීම ගහට හානියක් නොවෙන්න පොතු ගන්න ක්‍රමයක් තිබුණ නම්..’ යි දිනක් රොහාන් කුරුඳු වාඩියේ වැඩි ම කලක් වැඩකළ ‍කරෝලිස් අයියාට පැවසුවේ ගසට ඇති මේ ආදරය නිසා ම ය.සිය වියපත් ව රැළි වැටුණු මුහුණ විදහා පුළුල් සිනාවක් පෑ කරෝලිස් අයියා සිය හාම්පුතාගේ එම අදහස තරමක උපහාසයෙන් බැහැර කළේ ය. ‍‍‘ඒක කොහොමද කරන්නෙ මහත්තය.. ගහ පඳුරෙ තියෙද්දි තලන්න ගියොත් මහ වදයක් නෙ.. ගහ නොමැරෙන්න තැනින් තැනින් පොතුගන්න ඇහැක් වෙයි.. ඒත් ගහ සහමුළින් කපාගෙන ආවම මේ වගේ හීල් හෙවනෙ, ඉඳන් අපේ කාරිය කරගන්න ඇහැකි නෙ..’දිවා ආහාරයෙන් පසු සවස් යාමයේ කාන්ති ආලින්දයේ අසුනකට වී සිය ගුරු ජීවිතය පුරා වැටුපෙන් සෑහෙන කොටසක් වැය කොට මිළට ගත් දේශීය හා විදේශීය විද්වත් ලේඛකයන්ගේ නවකතා හා කෙටිකතා පොත් පමණක් නොව ධර්ම ග්‍රන්ථ ද කියවමින් කාලය ගත කළාය. ඒ අතර රොහාන් ගෙය අවට සැරිසරමින් කුරුඳු හා වෙනත් ගස් ද අතපත ගාමින් කල්යැවීමට පුරුදු ව සිටියේ ය. වරක් නිවස ඉදිරිපිට පසෙකින් තිබූ දෙළුම් ගස අසල සිට ඔහු හදිසියේ ම කාන්ති ඇමතී ය.‘මේ බලන්න කාන්ති.. මේ දෙළුම් ගහ පීදිල.. පුංචි පුංචි ගෙඩි...’‘එහෙනම් අපට ආයෙත් දෙළුම් කන්න පුළුවනි..’ යි කාන්ති ද එ පුවතින් සතුටට පත් ව තෙපළා ය. ‘පරණ දෙළුම් ගස් දෙකම මැරිල ගියානෙ.. ‘‘මම මේ ගෙඩිවල ඇට තවානෙ දමල පැළ ටිකක් බෝ කර ගන්නව..’ රොහාන් අධිෂ්ඨානශීලී ව පැවසී ය.‘එ‍තකොට අපි කන්නෙ නැද්ද.’‘කාල ඉතිරි හරියෙන්.. අනික දෙළුම් ඇටවල නොවෙයි නෙ රසය තියෙන්නෙ..’************පිටරට සිට පැමිණි කාන්තිගේ සොහොයුරා දිනක් සිය බිරිය ද කැටුව ඔවුන්ගේ අලුත් ම වාහනයෙන් කුරුඳුයාය බලා පැමිණියේ කලකින් නො දුටු සිය නෑයින් බලා ගන්නට ය.‘දැන් පාර තිබුණාටත් වඩා පාළුයි. මිනිස් පුළුටක්වත් පේන්න නැහැනෙ..’ යි උපාලි දොස් දැකීමේ ස්වරයකින් පැවසුවේ කාන්ති පිළිගැන්වූ අග්ගලාවක් ප්‍රවේශමෙන් අතට ගනිමිනි.‘අක්ක බත් බැදල තියා ගන්නව ද අග්ගලා හදන්න?’ නාලිනී ද අග්ගලාවක් රස විඳිමින් ම විමසුවා ය.‘නැහැ නංගි.. එහෙමමත් තියා ගන්නෙ නැහැ.. ඊයෙ හැන්දෑවෙ බත් වේලපුව ටිකක් බැදල කොටල තියාගත්ත...’‘මේ පාරෙ පාළුව තව කාලෙකට ඔහොම ම තමයි මල්ලි’ රොහාන් සිය මස්සිනාගේ ප්‍රකාශයට සිය ප්‍රතිචාරය පළ කළේය.‘ඒත් දැන් ලෝකෙ දියුණුව බලන‍ෙකාට මට නම් හරි අමුතුයි..’ වසර පහළොවක් බටහිර රටක වෛද්‍ය සේවයේ නියුතුව සිට පැමිණි උපාලි සිය මතය ගෙනහැර පෑවේ ය.රොහාන් ඊට පුළුල් සිනාවක් පා සිය හදවතින් ම පැන නැඟුණු අදහස එළි දැක්වීය.‘බාහිර ලෝකය කොච්චර දියුණු උනත් මම කැමති මේ පරිසරයටයි මල්ලි.. මට නම් මේ ගහකොළ.. පුංචි සත්තු මගේ ජීවිතය වගෙයි...’අමුත්තන් යුවළ ඊට කිසිවක් නොකියා මුණිවත රකිමින් කාන්ති විසින් පිළිගැන්වුණු ‍තේ පැන් තොලගාමින් සිටි අතර ගෙය අවටින් හා ඈතින් ඇසුණු කුරුලු කුජනයන් හා ලෙහෙනුන්ගේ නාදය සතුන් වත්තක සිරි ගෙන හැර පෑවේ ය.‘හරි ලස්සනයි.. සු එකට ගියා වගෙයි’ නාලිනී පුළුල් සිනාවක් පාමින් තෙපළා ය.‘ඒක තමයි මගේ ජීවන ගීතය...’ යි කලා විෂයවලින් විශ්වවිද්‍යාල උගෙනුම ලබා සිටි රොහාන් සිය සාහිත්‍ය ලෝලිත්වය ද දක්වා සිටියේ පුළුල් සිනාවක් මුව'ගට නඟා ගනිමිනි.‘ඒත් ඉතිං අයිය හොඳින් ඉන්න කල් හොඳයි.. රෑකට හදිසියක් ‍උනොත්..’ උපාලි අතුරු ප්‍රශ්නයක් නැඟුවේ සාහිත්‍යය ප්‍රායෝගික චින්තනයෙන් යටකර දමමිනි.‘ඒකට මගේ වෑන් එක තියනව නේ.. මයි කා... මයි පෙට්‍රල්.. මයි ඩ්‍රයිවින්..’ යි රොහාන් සිය පිළිතුරට ජනප්‍රිය අලංකාරොක්තියක් ද එක් කළේ ය.‘ඇඟපත හයිය තියෙනකල් හොඳයි ඉතින්.. පස‍්සෙ මේව අත්හැරල යන්න වෙනව සිදාදියට.. මොකෝ ඇම්බියුලන්ස් සර්විස් එකක්වත් මේවට එනවයැ..’ උපාලි සිය තර්ක විතර්ක එකිනෙක දක්වන්නට විය.‘මොනව උනත් මට නම් මේ පළාත අත්හරින්න හිතෙන්නෙ නැහැ.. බලන්න.. මෙහේ තියන මේ සිසිල් සුළඟ.. මේ කැලෑ සතුන්ගෙ නාද.. නිස්සද්ද පරිසරය.. ඕව තියනවද නගරෙ.. කොච්චරවාත් වාහන දුමයි කරච්චලයයි නෙ..’ රොහාන් බිඳහෙළිය නො හැකි තර්කයක් ගෙන ආවේ ය.***********සැට වියෙහි වුවත් රොහාන්ගේ නිරෝගී සවිමත් බව නිසා ගම්බද ජීවිතයේ කිසිදු හිඟ පාඩුවක් ඔහුටවත් කාන්තිටවත් නොවැටහිණ. සතියකට වරක් සැතපුම් කිහිපයක් ඈතින් පිහිටි නගරය වෙත ගොස් ගෙදරට අවශ්‍ය මුළුතැන්ගෙයි කළමනා ගෙන ආ පසු ජීවිතයේ කිසිදු දුෂ්කර බවක් ඔවුනට නොදැනිණ. මේ ගමනේ දී ද අතුරුපාරට හැරුණ මොහොතේ සිට රොහාන් වාහනය පැදවූයේ අවට පරිසරයේ සිරියාව දැඩි ඕනෑකමින් වින්දනය කරමිනි.වරක් කවුළුවෙන් දකුණු පස දිස් වූ ඈතට විහිදගිය මුඩුබිම දෙස හිස හරවා බලමින් රිය පදවන අතර පාරේ සිටි බලු පැටවකු නො දැකීමෙන් උගේ ඝාතයක් රියට යටවීම රොහාන්ට දැඩි සිත්තැවුලක් ‍ගෙන දුන්නේය. ඔහු වහා රිය මඟ අයිනේ නවතා ගොස් බලුපැටවා ඔසවාගෙන විත් රියෙහි පසුපස තබාගෙන ගෙදර ගෙනැවිත් උගේ තුවාල වලට ප්‍රතිකාර කළේය. මෙසේ හදා වඩාගත් සතා වසර ගණනාවක් ඔවුන්ගේ මිතුරකු ලෙස ගතකොට නිසි කල පරලොව ගියේ ය.************ඔවුන්ගේ ගැමි ජීවිතයේ කෙළවර තරමක බිහිසුණු එකක් විය. දිනක් වෑන් රියට සෙවණ දුන් ගරාජයේ පියස්සෙහි දිරාගිය පරාලයක් වෙනුවට අලුත් පොල් පරාලයක් තබා හිණිමඟ දිගේ ආපසු බසිමින් සිටියදී පරාලය හිස මත කඩා වැටීමෙන් රොහාන් බරපතළ ලෙස දුබල ව බිම ඇද වැටිණ. කිසිදු ලේ ගැලීමක් සිදු නොවුවත් ඔහු සිය හිස බදාගෙන දඟලන්නට විය.එහි දිව ආ කාන්ති දුටු දර්ශනයෙන් දැඩි භීතියට පත් ව කෑගසන්නට වූවා ය. ඒ වනවිට කුරුඳු වැඩ කරන්නන් ද පිට ව ගොස් තිබූ බැවින් අහල පහල පාළු පරිසරයේ කිසිවකුත් නොවූයෙන් ඇයගේ ළතෝනිය කිසිත් පලක් නොවී ය.කළ යුතු ඊළඟ දෙය තරමක් දුරින් වූ නිවසක් වෙත දිවගොස් උදව් ඉල්ලීම බව වටහාගත් කාන්ති ඒ දෙසට අවසිහියෙන් මෙන් දිවෙන්නට වූවා ය.‘අනේ අපේ මහත්තයට තුවාල වෙලා.. ඇවිත් උදව් කරනවද....’ යනුවෙන් ඇගේ ‍ශෝකාලාපයට කන්දුන් මැදිවියේ පිරිමින් දෙදෙනෙක් වහා ඇය සමඟ ගෙය දෙසට දිව ආහ.දෙදෙනා එකතුවී වහා රොහාන්ව ඔසවා අසල වූ පඩිය මත හිඳගන්නට සැලැස්වුවත් ඔහු අඩපණ ව බිත්තියට හේත්තු වී දෙනෙත් පියාගෙන කෙඳිරි ගාන්නට ද මුවින් සෙම වගුරවන්නට ද විය.‘ලෙඩා ව ඉක්මනින් ඉස්පිරිතාලෙට අරන් යමු නෝනා..’ යි තත්වය වටහාගත් එක් ගැමියෙක් පැවසී ය.කාන්තිට වෑන්රිය ගැන සිහිවුව ද එය පැදවීමට ඇය නො දැන සිටි බැවින් ඇය වහා උදව් ඉල්ලා සිය සොහොයුරාට දුරකථනයෙන් කතා කළා ය. එවේලෙහි සේවය නිමවා නිවසට පැමිණ සිටියත් උපාලිට කොළඹ සිට මෙහි ඒමට පැයක් දෙකක් ගත වන බව ඇය දැන සිටියා ය.ඇයගේ අසරණ බව දුටු ගැමියන් දෙදෙනා පහත් ස්වරයෙන් යමක් කතිකා කොට තීරණයකට එළඹුණහ. ‘නෝන එහෙනම් අපිට ඇන්ද තියන ලොකු පුටුවක් දෙන්න.. අපි ලෙඩාව කරතියාගෙන යන්නම්...’කාන්ති ආලින්දයේ තිබූ එවැනි අසුනක් පෙන්වූ අතර එක් ගැමියෙක් ආපසු සිය නිවස වෙත දිවගොස් සවිමත් ළි දඬු දෙකක් හා ලනු කැරැල්ලක් ද ගෙන ආවේ ය. ටික වේලාවකින් පුටුවේ ඇඳි දෙකට ලී දෙක තබා තදින් වෙළූ ඔව්හු රොහාන් ව ඔසවා එහි හිඳවා ‘හරි.. දැං යං නෝනා’ යි කියමින් ගමනට සැරසුණහ. ඒ වනවිට ගමනට සැරසී සිටි කාන්ති ද ගැමියන් දෙදෙනාගේ වේගයට සරිලන සේ තරමක වේගයෙන් ගමනට පිටත් වූවා ය.වරින්වර නතර වී දෝලාව බිම තබා විවේක ගනිමින් කළ ගමනේ සැතපුම් දෙක ගෙවීමට ඔවුනට පැයක පමණ කාලයක් ගතවිය. එහිදී නවතාගත් රියකින් රෝගියාව නගරයේ රෝහලට ගෙනයාමට සූදානම් ව කාන්ති ගැමියන් දෙදෙනා වෙත හැරුණා ය.‘මෙන්න ඕගොල්ලන්ගෙ මහන්සියට..’ යි ඇය රුපියල් පන්සියයේ නෝට්ටුවක් ඔවුන් දෙදෙනා දෙසට දිගු කළා ය. ඔවුන් දෙදෙන ඒ දෙසවත් නොබලා ‘අනේ අපට නෝනගෙන් සල්ලි ගන්න පුළුන්ද නෝන...’ යි පවසා ආපසු හැරුණේ මෙසේ ද කියමිනි. ‘අපි පුටුව ආපහු බංගලාවෙන් තියන්නම් නෝන..’**********රෝහලේ ප්‍රතිකාරවලින් රොහාන්ගේ හිසෙහි නැඟී තිබූ ඉදිමුම බැසගිය ද අවසානයේ වෛද්‍ය නිගමනය වූයේ හිසට වැදුණු තද පහරින් ඔහුගේ සිරුරෙහි අංශයක් අප්‍රාණික වී ඇති බව ය. පසුව එහි පැමිණි උපාලි හා කාන්තිගේ උදව්වෙන් රොහාන් ව දිස්ත්‍රික් රෝහල වෙත ගෙන ගිය ද එහි දී ද තීරණය වූයේ ඔහු පක්ෂාඝාත රෝගියකු වන බව යි.යළිත් කුරුඳුයාය වෙත ගොස් ප්‍රතිකාර ලැබීම දුෂ්කර වූ බැවින් නගරයේ තට්ටු නිවාස සංකීර්ණයක උපාලි සතු වූ නිවසක නතරවීමට ඔවුනට සිදු විය. ඒ අතර දේශීය වෛද්‍යවරයකුගේ ප්‍රතිකාර පන්තියකින් රොහාන්ගේ අත පමණක් යථා තත්වයට පත් වුවත් පාදය සුවවීමට තවත් දෙතුන් මසක් ගතවන බව ද කියැවිණ.ඒ අතර උපාලි කුරුඳු යායට ආසන්න නගරයේ රෝහලට ස්ථාන මාරුවක් ලබා ගැනීමටත් ඉක්බිති රොහාන් පූර්ණ සුවය ලත් පසු පවුල් දෙක ම මහගෙදර පදිංචියට යාමටත් තීරණය කෙරිණ.‘එහෙදි මටත් ඔයාවගේ එකක් උනොත් නම් හොස්පිට්ල් ඇම්බියුලන්ස් තියෙනව නේ’ යි උපාලි ප්‍රහර්ෂයෙන් පැවසී ය.විජය ජයසූරියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=cr1312155</link>
    <topic>ට්‍රැම් රථයෙන් පුංචි බොරැල්ලට</topic>
    <author>මහාචාර්ය සුනන්ද මහේන්ද්‍ර</author>
    <content>ට්‍රැම් රථයෙන් පුංචි බොරැල්ලටඅපේ පවුලේ වැඩිමහල් සොහොයුරා වන ආනන්ද මෛත්‍රිපාලත්, වැඩිමහල් සොහොයුරිය වන විනිතා අයිරාංගනීත් කෙමෙන් විද්‍යා විෂයයන්වලට වඩාත් නැඹුරුව ඉගෙනුම ලැබු අයුරු මට මතකය. විද්‍යා විෂයන්හි කිසියම් පරිණත දැනුමක් තිබු අපේ තාත්තා ද ඒ විෂයයන් ඔවුන් දෙදෙනාට නිතර උගන්වන්නට පටන් ගත්තේය. මා කළේ ඒවා පැත්තකට වී අසා සිටීම පමණකි. පසු කල මහනුවර සිට කොළඹ පැමිණි පසුව අපේ අයියා පේරාදෙණිය විශ්වවිද්‍යාලයට සම්බන්ධව විද්‍යා උපාධිධරයකු බවට පත්විය. අපේ අක්කා කොළඹ විශ්වවිද්‍යාලයට ඇතුළත්ව උපාධිධාරිනියක බවට පත්වූවාය. ඔවුහු නොතිත් ආශාවකින් තම අධ්‍යාපනික කටයුතු ඉටු කිරීමේ සමත් වූහ.තාත්තා, තමන් ඉගෙනුම ලත් කොළඹ ආනන්ද මහා විද්‍යාලය පිළිබඳ නිතරම වාගේ කතාබහ කළේ කිසියම් උද්දාමයකිනි.“මම කොළඹ හැම බෞද්ධ සංගමයකම වාගේ මොකක් හෝ තනතුරක් දැරුවා” යි තාත්තා කියනු මා අසා ඇත. අපේ තාත්තා අපේ මහප්පලාට හා මාමලාට වඩා වෙනස් ස්වභාවයකින් යුක්ත කෙනෙකු වී සිටියේය. තාත්තා සිංහල, පාලි, සංස්කෘත හා ඉංග්‍රිසි දැන සිටියේය. ඒ භාෂාවන් පිළිබඳ ලියැවුණු පොත් රැසක් ද තාත්තාගේ කළු පොත් අල්මාරියේ විය. මහා උගත් යතිවරයකු වූ බෝරුක්ගමුවේ රේවත හිමිපාණන් විසින් සම්පාදනය කරන ලද ශබ්දාර්ථරත්නාකරය හෙවත් සිංහල මහා අකාරාදිය ඉන් එක් කෘතියක් විය. අනෙක අමරකෝෂයයි. පුවත්පතක් හෝ සඟරාවක් පෙරළමින් සිටින තාත්තා නින්දකින් අවදි වූවකු මෙන් කළු අල්මාරියේ දොර ඇර කුමක් හෝ ලොකු පොතක් අතට ගෙන පෙරළා බලයි.සාලයේ ඔබ මොබ ඇවිදින ගමන් පැරැණි කවියක් හෝ ගීතයක් තරමක් උස් හඬින් ගායනා කරයි. අපේ නිවසේ පොදු ඥාන දායාදයක් වශයෙන් තිබුණේ දෙහිගස්පේ පඤ්ඤාසාර නාහිමියන් විසින් විරචිත ධම්මපද ව්‍යාඛ්‍යාවයි. ධම්මපදය පෙරළීමෙන් හා එහි අන්තර්ගත විෂය කරුණු අපට පැහැදිලි කිරීමෙන් අපේ තාත්තා ලද්දේ ඉමහත් සතුටකි. මේ නිසා මටත් අපේ අක්කාටත් අතිරේක අධ්‍යයනයක් අප නිවස ඇතුළතදීම සිදුවන්නට පටන් ගත්තේය. එනම් තාත්තාගේ මෙහෙයවීමෙන් හැම උදෑසනකම අවදි වී ධම්මපදයේ ගාථා කට පාඩම් කොට ඒවායේ අර්ථ දැක්වීමට සිදුවීමයි. මෙහි පරිසමාප්තිය වූයේ මොරටුවේ තරුණ බෞද්ධ සංගමය විසින් දීප ව්‍යාප්තව පවත්වන ලද ධම්මපද පරීක්ෂණයට අපට පෙනී සිටීමට සිදුවීමයි.අපේ තාත්තාගේ මෙහෙයවීමෙන් එය අපූරුවට සැලසුම් විය. එම ධම්මපද විභාගයේ අදියර කීපයක් විය. ඉන් එක් අදියරකදී අපේ අක්කාට දිවයිනේ ප්‍රථම ස්ථානය ලබා ගැනීමට හැකියාව ලැබිණ. ඊළඟ අවුරුද්දේ තවත් අදියරකදී මට එහිම දෙවැනි ස්ථානය ලබා ගැනීමට හැකි විය. මට ධම්මපදයේ ගාථා මෙන්ම නිදාන කථා ද මැනවින් මතක තිබිණ. මේ දැනුම මට ඉමහත් ප්‍රයෝජනයක් ඇතිවූයේ ඉන් වසර ගණනාවකට පසුවය. ඒ හැම අවස්ථාවකදීම මට අපේ තාත්තා අපට ධම්මපද ගාථා ඉගැන්වූ ආකාරය සිහියට නැඟිණ. මොරටුවේ තරුණ බෞද්ධ සංගම් ශාලාවේදී ත්‍යාග ප්‍රදානෝත්වය හා සහතික පත්‍ර ප්‍රදානය පැවැත්විණි. එහිදී විශේෂ අංගයක් වූයේ එකල මෙන්ම මෙකල ද ‘කොස් මාමා’ ලෙසින් ප්‍රකටව සිටි ශ්‍රීමත් ආතර් වී. දියෙස් මහතා අතින් කොස් ඇට මල්ලක් ලබා ගැනීමට අප වාසනාවන්තයන් වීමයි.“මේවා දහඅට මාසේ කොස් ඇට” යි අම්මා කියනු මට ඇසිණ. ඉන් පසුව අම්මා ඒ කොස් ඇට පැළ කළ අයුරු ද මට මතකය.තාත්තා සතු වූ පොත් අල්මාරියේ “ඥානාදර්ශය” යන ශාස්ත්‍රීය සඟරාව කලාප එක්කොට බඳින ලද පොත් වෙළුම් කීපයක් විය. මට ඒ කලාප අද ද පලදායක මූලාශ්‍ර වී ඇත.මහනුවර රජයේ රෝහල් සේවයෙන් තාත්තා යළිත් කොළඹ රෝහලට ඒමට කටයුතු කළ කාලයේ මට ද ධර්මරාජයෙන් අස්වී කොළඹ ආනන්ද විද්‍යාලයට ඒමට මාර්ගය පෑදී තිබිණ.“ප්‍රශ්න පත්‍ර දෙකකට පෙනී සිටීමට සිදු වෙනවා” යි තාත්තා මට දැනුම් දුන්නේය.“එකක් සාමාන්‍ය දැනුම, අනික ඉංග්‍රිසි සහ සිංහල” තාත්තා තවදුරටත් කියා සිටියේය. මට මේ කිසිවක් පිළිබඳ වැඩි දැනුමක් තිබුණේ නැත. ධර්මරාජය යනු මටත් තවත් ඉගෙනුම ලද පාසලක් වීම නිසා මේ විභාගය සමත්වෙතොත් මට නිසැකයෙන්ම ආනන්ද විද්‍යාලයට යාමට සිදුවන බව ඉවෙන් මෙන් දැන සිටියෙමි.“හොඳට ප්‍රශ්න පත්‍රය කියවල ඉවසිල්ලෙන් ලියන්නට වෙයි” තාත්තා මහනුවර සිට කොළඹට එන දුම්රියේදී මට කී අයුරු මතකය. කුමක් කෙසේ ලිවිය යුතු ද යන්න පිළිබඳ කිසිඳු පූර්ව දැනුමක් මා තුළ නොවූ බවනම් සැබෑවකි.තාත්තා මහනුවර දුම්රිය පොළේදී පුවත්පත් දෙකක් මිලදී ගත්තේය. ඉන් එකක් වූයේ ‘සිංහල ජාතිය'යි. අනෙක ‘සිංහල බෞද්ධයා'ය. තාත්තා එකක් කියවූ අතර මම අනෙක කියවන්නට පටන් ගත්තෙමි. කොළඹ යන හැම වාරයකදීම තාත්තා මේ නම්වලින් යුතු පුවත්පත් මිලදී ගැනීම පමණක් නොව, ඒවා එකතු කොට තැබීමට ද අභිරුචියක් දැක්විය. ධර්මරාජයේ ඉගෙනුම ලබන කාලයේ මා දැඩි ඇල්මක් දැක්වූයේ මහනුවර නගරයේ මුස්ලිම් හෝටලයේ කවුන්ටරය ළඟ එළිමහනේ විකුණු ඉන්දියානු ඉංග්‍රිසි සඟරාවක් වූ “...Clustrated weekly of India” කියවීමටයි. මෙහි පිටුවල ඇති කුඩා ඉංග්‍රිසි කතා කියවීමටත්, වර්ණ චිත්‍ර නැරඹීමටත් මා තුළ වූයේ දැඩි ඇල්මකි.තාත්තාත් මාත් මරදාන දුම්රිය පොළේ සිට පුංචි බොරැල්ලට ට්‍රැම් රථයෙන් ආවෙමු. පුංචි බොරැල්ලේ කිසියම් වෛද්‍යවරයකු නතර වී සිටියේ ‘නොරිස් හෝටලය’ නමින් හැඳින්වූ ආපන ශාලාවෙහිය. විශාල මහ ගෙදරක් බඳු ඒ නිවස තිබු තැන දැන් ඇත්තේ ආගමන විගමන කාර්යාංශයේ රථවාහන නතර කරන තැනය. නොරිස් හෝටලය ඉතා ප්‍රසිද්ධ පුද්ගලයන් ගැවසෙන තැනක් වශයෙන් පසු කල ද කවුරුත් දැන හැඳින සිටි ස්ථානයකි. මා මැනවින් දන්න පරිදි පසු කාලයේ මෙතන පිටුපස කාමරයක ගමින් නගරයට ආ මහගමසේකර ද නතර වී සිටියේය. ඔහු ලංකාදීප පුවත්පතට ‘සේකරගේ ජරමර’ විකට චිත්‍ර ඇන්දේ මෙතන නතර වී සිටි කාලයේය. එසේම රාජගිරියේ හේවාවිතාරණ පාසලට උගන්වන්නට දිග ජාතික ඇඳුමත් ඇඳගෙන ගියෙත් මෙතැන නතර වී සිටි කාලයකදීය. මම කොළඹ ආනන්දයට ප්‍රවේශ වීම සඳහා පැවැති විභාගයට පෙනී සිටියෙමි. ඒ 1949 - 50 කාලය බව මට මතකය. මට මතක හැටියටනම් මම මැනවින් ප්‍රශ්න පත්‍රයට පිළිතුරු සැපයූවෙමි. අප වෙත බෙදාළන ලද ප්‍රශ්න පත්‍ර තාත්තා බැලුවේය.“කොහොමද මේ ප්‍රශ්නෙට උත්තර දුන්නේ?” යනුවෙන් කිසියම් ප්‍රශ්නයක් අසා මගෙන් වාචික පිළිතුරු අපේක්ෂා කළේය. මම පිළිතුරු දුන් ආකාරය කීවෙමි. තාත්තාගේ සිත කිසියම් සතුටකින් ඉපිලී ගොස් ඇති බවත් හැඟිණ.“ප්‍රතිඵලයත් ඉක්මනින් දේවි” ය තාත්තා කීය.මගේ වයසේ පිරිමි ළමයි විශාල සංඛ්‍යාවක් මෙම විභාගයට පෙනී සිටියහ. අපි දවල් ආහාර භුක්ති වින්දේ ද පුංචි බොරැල්ලේ නොරිස් හෝටලයෙනි. හැම තැනකම පාහේ සිටියේ තාත්තාගේ මිතුරෝය. ඊළඟට අපට යාමට සිදුවූයේ කොළඹ කොටුවේ දුම්රිය ස්ථානයටය. මම පළමු වතාවට කරත්තයක පොත් විකුණන මිනිසකු දැක ගතිමි. ඒ කරත්ත තට්ටුවේ වූයේ පරණ පොත්. ගණදෙවි හෑල්ල, නිකාය සංග්‍රහය, කරඬුවේ රහස යනාදී නම්වලින් යුතු පොත් විය. කුඩා කවි පොත් ද ගණනාවක් විය. ආලවක කතාව, පත්තිනි හෑල්ල ඉන් කීපයකි. පොත් තට්ටුවේ එක් කොණක රවුම් වාටියකින් යුක්ත ෆෙල්ට් තොප්පි විකිණීමට තිබුණි.“මට මේ තොප්පියක් ඕනෑ” මම කීමි.“හ්ම්” තාත්තා කීය. මම රතු තොප්පියක් මිලදී ගතිමි.මේ කාලයේ මගේ ලොකු මම්මා හෙවත් ලොකු පුංචි අම්මා යුගදිවියට ඇතුළත්ව වාසය කළේ දෙහිවලයි. පිටකොටුවේ සිට මුහුදුබඩ මාර්ගයේ දුම්රියකට ගොඩවූ තාත්තත් මාත් දෙහිවල දුම්රිය පොළින් බැස්සෙමු. කොටුවේ සිට දෙහිවල බලා පැමිණි දුම්රියේ මැදිරිය මම දකුණුපස කොණේ අසුනක වාඩිවී මුහුද දිහා බලා සිටියෙමි. මේ මා මුහුද දැක්ක පළමු නියම අවස්ථාව විය යුතුය. මීගමුවේදී මුහුදු වෙරළට ගොස් කිසියම් පළපුරුද්දක් තිබුණු නමුත් මුහුදුකරය මෙතරම් සුන්දරදැයි මට ඊට කලින් කිසිදා නොදැනිණ. අඟුලාන, ලුනාව, මොරටුව යන තැන්වලදීත් මුහුද දැක තිබු නමුත් මෙතරම් සුන්දර ලෙස මට මුහුද මීට කලින් පෙනී නොතිබිණ.මම ඒ චමත්කාරය විඳිමින් තාත්තා සමඟ ගාලු පාරට දිවෙන ෆෙයාලයින් පාර දිගේ ඇවිද්දෙමු. ලොකු මම්මාට හා අලුත ඉපදුණු නැගණියට දීම සඳහා තාත්තා අතේ තෑගි පාර්සල් කීපයක් විය. තාත්තා ඇවිදින්නේ කිසිදු වෙහෙසක් නොදන්නා සේය. අපි කෙමෙන් ෆෙයාලයින් පාරෙන් ගාලු පාරට ආවෙමු. එතන සිට දෙහිවල නගරය පැත්තට ගමන් කළෙමු. මඳ දුරක් ගිය විට හමුවන්නේ “විජය ඇවනිව්” යනුවෙන් නාම පුවරුවක් ඇති පාරකි. ඒ පාර කෙළවර වන්නේ දෙමහල් පායකින් සුසැදි පැරණි පන්නයේ මන්දිරයකිනි. ඒ අපෙ ලොකු මම්මාගේ සැමියාගේ නිවහන වීය. මම වටපිට බලමින් තාත්තා සමඟ ගමන් කළෙමි. ලොකු මම්මා ඉස්තෝප්පුවට ආවාය. ඇය මා බදාගත්තාය. ඇගේ දෑස කඳුළක් උනන අයුරු මට මතකය. මෙහි කලක්ම මට නතර වීමට සිදුවන බවක් මම කල්තියා දැන නොසිටියෙමි.තාත්තත් ලොකු මම්මත් නොයෙකුත් ආකාරයේ ආගිය කතා කරමින් සිටියහ. බිලිඳු නැගණිය බැලීමට කාමරයට, ඊට පසුව ඇය අප කැඳවාගෙන ගියහ. නැගණිය සුව නින්දක පසුවූවාය. තාත්තා තම අතේ වූ තෑගි බෝග ලොකු මම්මාට දුන්නේය.“අයියල කාල ද?”“ඔව් නංගි”“තේ ටිකක් බොනව ද?”“පස්සෙ බොමු”තාත්තත් ලොකු මම්මත් කතාබහ කරමින් සිටියදී මම සාලයේ හැම තැනකම ඇවිදින්නට පටන් ගත්තෙමි.මගේ විස්මය දනවන කෞතුක වස්තුවක් මම පළමු වතාවට ඒ ගේ ඇතුළේ දැක ගතිමි. ඒ කෞතුක වස්තුව නම් සාලයේ වම්පස මුල්ලේ සිට ඉහළට නැඟුණු දඟර තරප්පුවය. එය හැඳින්වූයේ Spiral Stair Case යනුවෙනි.තාත්තා නාන කාමරයට ගොස් ඇඟ සෝදා වෙනින් ඇඳුමක් ලා ගත්තේය. මට ද අතිරේක ඇඳුම් කට්ටලයක් හා සරමක් අපේ අම්මා බෑගයකට දමා දී තිබුණි. නුවර සිට ආ ගමනේ ඇවිත් සියල්ල එකම බෑගයක දමාගෙන ආවෙමු.රෑ කෑම ගැනීමට ඔන්න මෙන්න කියා තිබියදී මගේ ලොකු අම්මාගේ සැමියා ලයනල් අන්කල් පැමිණියේය. ඔහු අපේ තාත්තා උණුසුම් ලෙස පිළිගෙන ටික වේලාවක් කතාබහ කරමින් හිඳ පසෙක පිහිටි කුඩා කන්තෝරු කාමරයකට කැඳවාගෙන ගියේය. ඒ කුමකට ද යන්න මා දැනගත්තේ පසු කාලයේදීය. එහෙත් මා එකක් නොවළහා කිව යුතුය. අපේ තාත්තා කිසි දිනෙක මත්පැන් බොනු මා දැක නැත. තාත්තා කිසිවකුට මත්පැන් බිඳක් හෝ පිළිගැන්වූ බවක් හෝ මට මතක නැත. මගේ නවකතාවල එන කතානායක නායිකාවන්ගේ තාත්තා මගේ තාත්තාට වඩා වෙනස්ය.මහාචාර්ය සුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=cr1312156</link>
    <topic>කුංචුට්ටුකෝරලේ චාරිත්‍ර විධි</topic>
    <author>ඒ. බණ්ඩාරනායක</author>
    <content>කුංචුට්ටුකෝරලේ චාරිත්‍ර විධිකණුගහවැව, රඹකැපියාව, බෝගස්වැව හා පාඩික්ගම වැනි ආදිවාසී ගම්මාන ඇසුරෙන් කුංචුට්ටුකෝරලේ ආදිවාසීන්ගේ අප්‍රකට තොරතුරු සොයා ගිය ගවේෂණාත්මක චාරිකාවේදී එකි වැසියන්ගේ චාරිත්‍ර වාරිත්‍ර පිළිබඳ කරනු ලැබු විග්‍රහයකි මෙය. අනුරාධපුර දිස්ත්‍රික්කයේ උතුරු කෙළවර පිහිටි මේ ජනාවාසය විජය රජු ශ්‍රී ලංකාවේ වයඹ දිග වෙරළට ගොඩබට අවදියෙහි සිටි ගෝත්‍රික වූ ජන කොටසකින් පැවැත එන්නක් සේ සැලැකේ. වර්තමානය වන විට බොහොමයක් ප්‍රදේශ උඩරටින් හා නිරිතදිගින් සංක්‍රමණය වූ කොටස්වලින් සමන්විත වුව ද ගෝත්‍රික ජනයාට නෑකම් කියන්නා වූ ආදිවාසීන්ගේ ජීවන ක්‍රියාවලිය වෙනසකට ලක් වූ බවක් නොපෙනේ. මොවුන්ගේ ජනශ්‍රැතිය මොවුන්ටම ආවේණික වූ අතර එහි අභාසය කෝරලයේ ජනතාව වෙත ද ගමන් කොට තිබේ. නමුත් ඔවුන්ගේ ජනශ්‍රැතිය නම් අනෙක් ජන කොටස් අතර පැතිර ගොස් නැත.ආදිවාසීන්ගේ ජනජීවිතය හා බැඳුණු සිරිත් විරිත් රාශියකි. විශේෂයෙන්ම මංගල අවස්ථා වලදී එකී අවස්ථාවලට ගැළපෙන අයුරින් සැකසුණු චර්යා ධර්ම පද්ධතියක් ගොඩනැඟී තිබේ. එහිදී මනාලියගේ හා මනාලයාගේ පාර්ශ්වයෙන් කෙරෙන සිරිත් විරිත් රාශියකි. ඇතැම් විට ඒවා හාස්‍යභාවයක් ගනී. ඇතැම් විට මේවා මඟින් මනා සමාජ පාලනයක් හා මනා සමාජානුයෝජනයක් විදහා පායි.අවාහ විවාහ වීම එකී ජනයා අතරම පමණක් සිදුවන දෙයකි. ඇවැස්ස නෑනා හා මස්සිනා අතර සිදු වන විවාහයට මුල් තැනක් හිමි වේ. තම පරම්පරාවෙන් පිට වෙනත් කිසිදු අයකු සමඟ විවාහ වීම සමාජය අනුමත් නොකරන දෙයකි. ආදිවාසීන්ගේ ගම්මානවල ජීවත් වන අය සමඟ විවාහ වීම අද දක්වා ද තිබෙන චාරිත්‍රයකි. තම පරම්පරා පාරිශුද්ධත්වය ආරක්ෂා කරනු වස් නෑනා මස්සිනා විවාහය අනුමත උත්කෘෂ්ඨ විවාහයකි. මීට අමතරව තවත් විවාහ ක්‍රමයක් දක්නට ලැබේ.එනම් නැදැකමින් මාමා වන කෙනෙකු සමඟ කෙරෙන විවාහයයි. ඇතැම් අවස්ථාවලදී ඇවැස්ස නෑනා මස්සිනා කෙනකු නොමැති අවස්ථාවලදී තමන්ට ඈතින් නැදෑ වන මාමා කෙනකුට තම දියණිය සහේට දීම සිදු කරනු ලබයි. එම විවාහය මෙම ජනතාව අනුමත කරන විවාහයකි. මුල් කාලයේදී මේ ප්‍රදේශයේ ජීවත් වූයේ ආදිවාසීන් පමණක් බවත් ඔවුන්ට වෙනත් පිට ප්‍රදේශ හා සම්බන්ධ වීමට අවස්ථාවක් නොලද බවත් අපට ප්‍රත්‍යක්ෂ කරුණකි. එබැවින් තම පරපුර අතරම විවාහ සිදුවීම ඉබේ ම සිදුවන්නකි.විවාහ වීමේ ක්‍රම කිහිපයක් ම ඔවුන් අතර දක්නට ලැබේ. නෑනා මස්සිනා අතර විවාහය හදිසියේම සිදුවන දෙයක් නොවන බව පෙනේ. කුඩා කල සිට ම මේ දෙදෙනා එකට හැදි වැඩේ. අය්යා නංගි ලෙස එකට ජීවත් වේ. පසු කාලය වන විට වැඩිහිටි භාවයට පත්වන මේ දෙදෙනා අතර ප්‍රේම සම්බන්ධතාවයක් ඇති වී එය මුහුකුරා යාමෙන් විවාහය සිදු කෙරේ.මොවුන් අතර බින්න විවාහය නම් තවත් විවාහ ක්‍රමයක් දක්නට ලැබේ. එහිදී මනමාලයා මනමාලියගේ ගෙදර පැමිණීම සිදු වේ, විවාහ වීමට පෙර මනාලයා සුදු රෙදි කැබැල්ලක රැගෙන මනාලියගේ ගෙදර පදිංචියට යයි. එහිදී මනාලියගේ සියලු ඇවතුම් පැවතුම් ඉතා හොඳින් ඔහු නිරීක්ෂණය කරමින් එහි වාසය කරයි. යම් ආකාරයකට මනාලියගේ අගුණයක් හෙළිවූ විට ඔහු ඒ බව මනාලියගේ දෙමාපියන්ට දන්වා රෙදිකඩක් රැගෙන තම නිවසට යාම සිදු වෙයි. මනාලිය මනාලයාට හොඳින් පෑහේ නම් මනාලියගේ නිවසේ පදිංචි වේ. මෙහිදී දෑවැද්දක් ලබා දීමක් සිදු නොවේ.එකගෙහි කෑම හෙවත් එකට කෑම නම් තවත් විවාහයක් මේ ප්‍රදේශයේ වේ. එහිදී සිදුවන්නේ අයියා මලෝ දෙදෙනා සඳහා එක ගැහැනියක් නිවසට කැන්දා ගෙන ඒමයි. නිවසේ වැඩ කටයුතු වලට ඇය සහභාගි වන අතර අයියා මලෝ දෙදෙනාට ම බිරියක් වී ජීවත් වේ. අයියා මලෝ දෙදෙනාගේ විරසක වීම නතර කිරීමට හා බැඳීම් තහවුරු කිරීමට මෙකි විවාහය පිළිගත් බව පෙනේ.තමන් විවාහයට ගෙනා බිරියට දරුවන් නොලැබුණහොත් ඇය නිවසේ සිටිද්දීම තවත් කාන්තාවක් විවාහ කරගත හැකි තවත් ක්‍රමයක් තිබේ. ගැහැනු දෙදෙනෙක් හෝ තිදෙනෙක් විවාහ කරගත් අවස්ථා ද දැකිය හැකිය. මෙයට එක රෙද්දෙන් ගැහැනු හත් දෙනෙක් ගන්නවායැයි කියමනක් තිබේ. එනම් පළමුව රෙද්දක් ගෙන මනාලියගේ නිවසට ගොස් ඇයට එය අන්දවා සහේට ගත් පසුව එම රෙද්දම රැගෙන තවත් ගැහැනියකට අන්දවා ඇය ද සහයට ගනී. මේ අනුව කිහිප දෙනකුට එක ම රෙද්ද අන්දවා සහේට ගැනීම මේ කියමනෙන් අදහස් වේ.විවාහය පිළිබඳ ප්‍රශ්නයක් තිබේ නම් එය වරිග සභාවට ඉදිරිපත් කළ යුතුය. වරිග සභාවේ තීරණය මත එකට විසීමට ඉඩ දෙනවා ද වෙන්ව තවත් අයකු සමඟ යාමට අවසර දෙනවා ද යන්න තීරණය කරයි. වරිග සභාව සැදුම් ලද්දේ ප්‍රදේශයේ තලතුනා පුද්ගලයන් කිහිප දෙනෙක්ගෙන් ය. මේ අයගෙන් එක් අයකු ගමේ උණ්ඩියරාල ද වේ. පසු කාලය වන විට ගමේ විදාන ද මේ වරිග සභාවේ පුද්ගලයකු ලෙස සැලැකේ. මෙකි වරිග සභාව මේ විවාහය සම්බන්ධ ප්‍රශ්නයකදී මෙන්ම යම් අවස්ථාවකට නොහොබිනා කටයුත්තක් සිදුවූ අවස්ථාවකදී ද රැස්වේ. එකි අවස්ථා අනුව වරදේ බරපතළකම සලකා විවිධ දඬුවම් ලබා දීම සිදු වේ. උදාහරණයක් ලෙස යම් ගැහැනියක් හා පිරිමියෙක් අතර විවාහයකින් තොර නොහොබිනා සම්බන්ධයක් ඇතිවී තිබුණි නම් එයට විරුද්ධව වරිග සභාව කටයුතු කරන අතර තහංචි පැනවීම ද සිදු කරනු ලබයි. වරිගයෙන් පිට වෙනත් අයකු සමඟ සම්බන්ධයක් පැවැත්වූ අය හට ද දඬුවම් ලබාදීම සිදු කරයි. මෙය හංවඩු ගසනවා යනුවෙන් හැඳින්වේ. මේ දඬුවම් නම් එකී වරදට සම්බන්ධ වූ අය හට තවත් ගෙදරකින් කිසිවක් නොදීමයි. වරද කරුට ගින්දර පෙල්ලක් වතුර ටිකක් පවා නොදෙයි. වැවේ නාන මංකඩින් නෑමට ද අවස්ථාව නොදෙයි.ආදිවාසින්ගේ මුල් කාලයේදී තවත් විවාහ ක්‍රමයක් දක්නට ලැබේ. එනම් මනමාලයාගේ පියා මනමාලියගේ නිවසේ ඉදිරිපස කඩුල්ල වෙත ගොස් “මගේ ඒකාට සහේට දීමට තෝ කැමතිදයි” අසයි. එහිදී “මෙහාට වර” කී විට එයට කැමැත්ත පළ කරන අතර වැඩිහිටියන් හා කතා කිරීමෙන් පසුව විවාහය සිද්ධ ‍කරයි. “තෝ එහාට පල” කී විට මනාලියගේ පාර්ශ්වයෙන් විවාහයට අකමැති බව හෙළි වේ. මෙකී ක්‍රමය මෑතක් වන තුරුම රඹකැපියාවේ ආදිවාසින් අතර දක්නට ලැබුණු පෙර විවාහ චාරිත්‍රයකි.තවත් විවාහ ක්‍රමයක් වන්නේ මනාලිය බැලීමට මනාලයාගේ පාර්ශවයෙන් මනාලියගේ නිවසට යාමයි. එහිදී මනාලයාගේ පාර්ශවයෙන් අටන්ගෙඩිය නම් විශේෂිත කෑම වර්ගයක් ඇයගේ නිවසට ගෙන යනු ලබයි. අටන්ගෙඩිය යනු ඉඹුල් ගුලියක් මැදට පොල් මැල්ලුම් කවා තැනු කැවිලි වර්ගයකි. එහිදී තමන් මනාලිය බැලීමට පැමිණි බව නොපවසයි. අටන්ගෙඩිය තබා සතුටු සාමිචියේ යෙදීමෙන් පසු දිවා ආහාරය සඳහා සූදානම් වේ. මේ අතර කාලයේදී මනාලියගේ හැඩහුරුකම් බලා ඇය විවාහය සඳහා යෝග්‍ය ඇත්තියක්දැයි බලයි. දිවා ආහාරයෙන් පසුව මනාලයා ඇතුළු පිරිස ආපසු යාමට පිටත් වේ. අටන්ගෙඩිය සහිත පෙට්ටිය අටන්ගෙඩිය සහිතව ආපසු දුනහොත් විවාහයට අකමැති බව හෙළි කරයි. අටන්ගෙඩිය රැගෙන පෙට්ටිය පමණක් ආපසු දුනහොත් විවාහයට කැමැති බව හෙළි කරයි. විවාහයට කැමැති බව ප්‍රකාශ කිරීමෙන් පසුව මීළඟට සිදුවන්නේ අතකට හිර කිරීමේ මගුලයි. එය කතා කරගත් දිනයකදී සිදුවේ. එහිදී මනාලියගේ අතට රිදී වළල්ලක් මනාලයා විසින් හෝ ඔහුගේ වෙනත් නෑදැයෙක් හෝ පලඳවනු ලැබේ. අතකට හිර කිරීමෙන් පසුව මංගල්‍ය සිදු කරනු ලැබේ.මේ මඟුල කටයුතු සිදුවන දිනයේදී මනාලයාගේ පාර්ශ්වයෙන් මනාලියගේ නිවසට පැමිණේ. එහෙත් එකවර නිවසට පැමිණීමට නොහැකිය. මන්ද යත් මනාලියගේ පාර්ශ්වයෙන් කඩුලු තහංචිය පනවනු ලබයි.මේ ආකාරයට තහංචි පැනවීමෙන් කඩුල්ල පැන ඇතුළට ඒමට තහනම් කරයි. මේ කවි තේරුම කවියෙන් කීමට නොහැකි වුවහොත් මහත් ලැජ්ජාවට පත්වනු ඇත. එම නිසා කවි වල තේරුම් දන්නා අයකු මනාලයා සමඟ යෑම සාමාන්‍ය සිරිතයි. එසේ පනවන කඩුලු තහංචිය තේරු විට පමණක් කඩුල්ල පැන මඩුවට ඒමට හැකියාව ලැබේ. කවිය තේරුව ද බුලත් හතළිහක් දීමෙන් පසුව වැට පැනීමට ඔවුනට අවසර ලැබේ. කවිය තේරීම අනිවාර්යයෙන්ම සිද්ධ වේ. කඩුල්ල පැන ආවත් මඩුවට ඒමට නම් කවිය තේරිය යුතුමය.එම තේරුම් කවිය මනාලයාගේ පාර්ශවයෙන් තෝරනු ලබයි.අසුන් ගැනීමෙන් පසුව සිදු වන්නේ දිවා ආහාර භෝජනයට සැරසීමයි. එහිදී බත් මාළු පිණි ආදිය තහංචි කවියක් මඟින් තහනම් කර ඇත. එම තහංචිය ඉවත් කරන තුරු කිසිවෙකුටත් ආහාර ගැනීමට අවස්ථාව නොලැබේ.මෙසේ සියලු තේරවිලි තහංචි තේරීමෙන් පසුව විනෝදයෙන් සවස් කාලය නිමාවෙන අතර මනාලයා විසින් මනාලිය සිය නිවසට කැඳවාගෙන යාම සිදුවේ.අවමංගල අවස්ථාවලදී භීතිය මූලික කොටගත් චාරිත්‍ර වාරිත්‍ර විධි සම්ප්‍රදායක් ආදිවාසින් තුළ දක්නට ලැබේ. මරණින් පසු නැවත වෙනත් තත්ත්වයක් පිළිබඳ අදහසක් මොවුන් තුළ නැත ද භූතයන් හා ප්‍රේතයන් පිළිබඳ විශාල භීතියක් මොවුන් වෙතින් පිළිබිඹු වේ. එකී භීතිය නිසාම අවමංගල අවස්ථාවලදී විවිධාකාර චාරිත්‍ර කොටස් සිදු කරනු ලැබේ. මුල් කාලයේ ආදිවාසීන්ගේ සමයේ ගමෙහි කවුරුන් හෝ මරණයට පත්වූ කල එකී මළ සිරුර පැදුරක දමා දෑත් පා වැල්පොටින් බැඳ ගෙයි තුළට දමා දොර වසා තිබේ. පසුකාලීනව මළ සිරුර නැහැවීමෙන් අනතුරුව දෑත් පා එකට බැඳ තබන ලදී. මේ ආකාරයට දෑත් පා බැඳ ගෙට දමා දොර වැසීමෙන් පසුව සෙස්සෝ ගෙයින් පිට මිදුලේ රාත්‍රිය ගත කරති. මෙහිදී පිරිමි පාර්ශ්වය පමණක් මිදුලේ රැය පහන් වන තුරුම රැඳි සිටී. එසේ රැඳි සිටින්නේ කැති පොරෝ ආදි නොයෙකුත් ආයුධ අත ඇතිවය.මෙයට හේතුව නම් මියගිය අයගේ ශරීරය කෑම සඳහා මහසෝන් යකා පැමිණෙතියි යන විශ්වාසයක් හා භයක් මොවුන් තුළ දක්නට ලැබීමයි. එසේ රැය පහන් කිරීමෙන් අනතුරුව ගෙයි දොර කඩා මළ සිරුර එළියට ගැනීම සිදු කරයි. පසුව මළ සිරුර මිදුලෙන් තබා පොල්කිරි වලින් නැහැවීම සිදු කරයි. පසුව මළ සිරුරේ මුඛය විවෘත කොට එයට හාල් මිටක් දැමීම සිදුකරන අතර එයට කට හාල් දැමීම යනුවෙන් ආදිවාසීන් හඳුන්වනු ලබයි, එමෙන්ම ඉනේ බුලත් විට ආදිය රඳවා තබයි.අවසාන වරට මෙම ද්‍රව්‍ය නොලැබුණැයි යන විශ්වාසය නිසා මෙය සිදුකරනු ලබයි. ඉන්පසු මිදුලේ දිගැති ලීයක් තබා එහි රෙද්දක් දෙකෙළවර බැඳ එම රෙද්දේ සැදෙන වකයට පැදුරු වලින් ඔතන ලද මළ සිරුර දමා කැළය ඇතුළට රැගෙන යයි. විශේෂයෙන් මළ සිරුර රැගෙන යන්නේ සවස් භාගයේදීය. එසේ රැගෙන යන මළ සිරුර මහ කැළයේ අකුලක් වෙත ගෙන යන අතර එම අකුලට මිනිය රිංගවීම සිදු කරයි. මෙය මිනිය කැලේ ගැසීම යනුවෙන් ආදිවාසින් ව්‍යවහාර කරයි.කණුගහවැව ආදිවාසි ගම්මානයෙන් ලද තොරතුරු අනුව යම් අයෙක් මරණයට පත්වූ කල ඒ බව දැනුම් දෙනුයේ රදවාටය. රදවා යනු රෙදි සේදීම වැනි පවිත්‍ර කටයුතු කරන කෙනාය. ඔහු අවුත් කලයකට කහ වතුර ගෙන මිනිය නෑවීම සිදු කරයි. අනතුරුව ඇඳුම් ආදිය ඉවත් කොට වෙනත් ඇඳුමක් අන්දවනු ලැබේ. ඉන්පසු ඔහුගේ කාර්යය නිමාවෙන අතර මළ සිරුර සොහොන වෙත ගෙන යනු ලැබේ. එහිදී එය සොහොනේ දැමීම සිදු කරයි. මෙම චාරිත්‍ර මිනිය කැළේ ගැසීමේ චාරිත්‍රය පැවැති අවධියට පසු අවධියේ බිහිවූ චාරිත්‍රයකි. මේ අනුව සොහොනේ දමන මිනියට ගිනි තැබීම සිදු කරයි. එසේ ගිනි තබන්නේ සවස් වේලාවේදීය. මිනිය ගිනිලනවාත් සමඟ ම අසල ගසක පැලක් තැනීම සිදු කරයි. එයින් බලාපොරොත්තු වන්නේ රැයෙහි මළසිරුර දැවී හමාර වන තෙක් ම ඒ මැස්ස මත හිඳ මළ සිරුර සතුන්ගෙන් ආරක්ෂා කිරිමයි. ඇතැම් විට වන සතුන් මළ සිරුර කා දැමීමට හෝ ඇද දැමීමට ඇති හැකියාව නිසා මෙසේ මළ සිරුර ආරක්ෂා කිරීම සිදු කරනු ලැබේ.මල්වර වීම හෙවත් කොටහළු වීම හා බැඳුණ චාරිත්‍ර රැසක් ආදිවාසින් වෙතින් දැකිය හැකිය. යම් දැරියක් වැඩිවියට පැමිණි පසුව එම අවස්ථාවට සම්බන්ධ සියලු කාර්යයන් පැවරෙන්නේ රෙදි නැන්දාටය. ඊට පෙර කෙල්ල ගෙට කිරීම නම් කටයුතු සිදු කරයි. මෙහිදී ඇය හොඳින් වැසුණ හෝ තිර රෙදි අඳින ලද ගෙයි කොටසකට දමනු ලැබේ. ශාරීරික කෘත්‍යවලට පවා එම කුටියෙන් පිටතට නොයවයි. ශරීර කෘත්‍ය සඳහා නැවුම් මුට්ටියක් තබනු ලැබේ. මේ කාලයේදී කොටහළු ගෙට දීම යන චාරිත්‍රය සිදු කරයි. මින් අදහස් වන්නේ ප්‍රණීත කෑම වර්ග මල්වර වූ තැනැත්තියට ලබා දීමයි. ඉන් පසු යෙදෙන්නේ හාල් මඟුලයි. එනම් හොඳ දිනයකදී දැරිවිය නාවා පිරිසිදු කිරීමයි.මෙකී සියලු කාර්යයන් රෙදි නැන්දා වෙත පැවැරී තිබේ. එකී නාවන ලද අවස්ථාවල රෙදි නැන්දා භූතයන් හා යක්ෂයන් පිළිබඳ අදහස් දැරිවියට උගන්වයි. තනිව නෑමට හෝ හේනට පිලට හෝ පිටංගන යෑම හෙවත් ශාරීරික කෘත්‍ය කිරීමට නොයන ලෙස දන්වයි. මෙයට හේතුව නම් තනිව යාමේ දී උපද්‍රවයන්ට ගොදුරු නොවීමට දැනමුතුකම් ලබාදීමයි. තනිව යන්නේ නම් යක්ෂයන්ගෙන් ආරක්ෂා වීමට යකඩ මෙවලමක් ඉනේ රඳවා ගෙන යාමට උපදෙස් දෙනු ලබයි. මෙහි අදහස නම් තමන්ට අකටයුතුකම් කරන අයගෙන් ආරක්ෂා වීමට දැරිවිය හුරු කිරීමයි. මෙම මල්වර වීම සුබ උත්සවයක් ලෙස ආදිවාසින් සලකනු ලබයි.ඒ. බණ්ඩාරනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=cr1312157</link>
    <topic>ගඟුලැල්ල</topic>
    <author/>
    <content>ගඟුලැල්ලඇන්ක­ර්ල­න්ත­යෙන් ගෙනා කිරට නුහුරු අම්මා වෙල් යායේ බැඳි වැස්සිගෙ කිරි නොබිව්ව අම්මා අර ප්‍රෝටින් මේ පෝෂණ නොලැ­බුව මුත් අම්මා දෙතනේ කිරි යසට පොවා අප දැඩි කළ අම්මා හොඳම මැස්ම පිරි­මැ­ස්මයි කියා දුන්න අම්මා අතේ වෙරළු හෙට ද තබා ටික ටික දුන් අම්මා බතල අලෙන් කොස් ගෙඩි­යෙන් වේල සැදූ අම්මා ඇගෙ කුස වතු­රෙන් පුරවා අපෙ ගිනි නිව් අම්මා ලෝකයෙ ඇති ‘අටයි පහයි’ පෙන්වා දුන් අම්මා අයන්න ආයන්න ලොවේ ඉහළ තැබු අම්මා පැමි­ණුන දුක් පැණි රස කර වැලඳු අපෙ අම්මා ඉහ­ළට යන දූ දරු­වන් දැක සැන­සුන අම්මා දුක් විඳලා වයස ගෙවා ලෙඩ වුණ දා අම්මා දරු­වන් සැම වට කර­ගෙන සෙනෙ­හස පුද දෙම්මා රස මස­වුළු සරි කරලා දෙන හිත නැත නිම්මා වීරිය පිරි ඇයට නැතෙන් දුක නැත වෑවෙම්මාමුද්ද­ර­ගම ප්‍රභා මාධවී අභ­ය­ගු­ණ­සේ­කර  උදෑ­සන පිබි­දුණා බෝ මළුව වෙත ගියා නටු­වෙන් ගිලි­හුණු බෝ පතින් මුළු මළුව හැඩි වෙලා මගෙ සිතත් ඒ වගෙයි... ලෝභ­යෙන් ද්වේශ­යෙන් මුළු හිතම හැඩි වෙලා පිය­ව­රෙන් පිය­ව­රට රූ රටා මව මවා මුළු මළුව මේ දෑත හොඳින් ඔප­වත් කළා... ලෝබ සිත් එකින් එක මුලින් උපුටා දමා මගෙ සිතත් පිරි­සි­දුව පහන් වේ නම් ඉතින් මේ මළුව වගේ­මයි සුපි­රි­සිදු සුප­හන්ය...මොර­තිහේ සුජාතා ධම්ම­චාරී මෙහෙ­ණින් වහන්සේ  පියුම් කැකු­ළක් සිනා නැඟු­වත් හිරු කිරණ විත් කීව රහ­සට සිඳු සොයා­විත් ගිමන් නිව්වත් ගඟ ඇවිත් තුරුලු වී පහ­සට සුළං රැල්ලට හාදු දුන්නත් කඳු මුදුන් පෙළ නැඟී ඉහ­ළට තාර­කා­වක් තනි මැකූ­වත් අඳුරෙ තනිවී සිටිය අහ­සට දුරින් හිඳ සඳ එබී බැලු­වත් ගන­දු­රින් පිරි නොනිදී යහ­නට නුඹේ සිහි­ලැල් සුසුම් අහි­මිව පාළු සංකා බොහෝ­මයි මටනදීරා රෝෂිණී නල්ල­පෙ­රුම  වීණාවේ තත් සිඳිලා කඳුළු නැගුණු දවසේ මා නොවෙදෝ වීණාවේ සිත ළඟ තනි මැකුවේ සත් සර­යෙන් සිත පිබිදී රාව නඟන මොහොතේ නුඹෙ සෙනෙ­හස ගැන මට නම් වෙන­සක් නැහැ දැනුණේ අති කෝමළ මියුරු නදින් මා අම­තන ලෙසිනේ කා හට දෝ මට රහ­සින් පෙම් ගීතය ගැයුවේ රිදුණු සිතක විරහ තනුව මා ගයනා අතරේ නුඹ ඇය හා සතු­ටින් නම් අහි­තක් නෑ මිතුරේදිනිති උත්පලා රණ­සිංහ කොළඹ විශ්ව­වි­ද්‍යා­ලය  මගෙ පිය­තුමා මිය­ගි­යදා පටන් සිට මම තනි වුණා පිළි­ස­ර­ණක් නැතිව මට මගෙ දිවි­ම­ඟට සුව අර­ණක් සැදී මට ඔබ හමු­වුණා මිණි­ප­හ­නක් විලස මට නෙත'ඟට රස­ඳු­නක් විය ඔබෙ දැක්ම මට සව­නට අමා­වක් විය හඬ ඇසෙන විට මසි­තට ඔබේ සිත එක්වී දැනෙන විට නැත මට දුකක් ඔබ මා ළඟ සිටින කොට සැප සම්පත් සියලු දේ ඇත අඩු නො කියා ගිනි කන්දක් ද ඇත ළය මත දැවෙන නියා සැන­සුම් වදන් කී නිත­රම ළඟින් තියා මා හැරදා ගියෙ කොහොම ද මට නො කියා ඔබ නැති සොවින් ගලනා දුක් කඳුළු කැට කවදා වියැළේ ද දෙවි­යනි කියනු මට වස­වත් මරුව ඔබ මට දුන් දඬුව මට මගෙ ජීවි­තය පුද දෙමි හිමි ඔබ නමට කව­දත් මවෙත හිමි­සඳ ඔබ දැක්වු පෙම සව­නක් රැ‍ඳෙන ලෙස මිහි­රිය සුහද කම මත­කත් වේවි සද­හට ඔබෙ නිවුනු කම සැප­තක් වේවි කවදා හෝ නිවන අමකැස්බෑව තිලකා විජේ­තුංග  වෙසෙ­සින් වසරෙ අව­සන් පොහො දින සිටම සැදැ­හෙන් සාදු ජන වෙස­ඟය එන තුරුම තෙරු­වන් ගුණම සිහි­කර දිව රෑ දෙකම බැති­යෙන් ඇර­ඹුවා හිමි සිරි­පද වැඳුම දුරු­කර ගත විඩා සිහි­ලැල් පවන විඳ සිහි­කර සවන නව­ගුණ හිම­ව­තට වැද නිසි­යුර සුමන මහ දෙවි­ඳුගෙ පිහිට යැද හිම­ගිර කරමු කරුණා බැති­බ­රව හද අර­ගෙන සැහැ­ල්ලුව තුන් සර­ණය අතට හමු­වන සැවොම හසු­කර කරුණා දැලට දුරු වන ලෙසට ඉසිකෝ සිත රැඳි කහට සැදැ­හෙන නගිමු සම­නොළ බැස බුදු මඟට පින්බිම තුළදී සංවර කර­ගත් සිතිනී තුන් සිත පහ­ද­වා­ගෙන හද­වත බැතිනී සංය­ම­යෙන් සැදී සැරසී වතිනී වන්දන මාන කර­මුව තොර වී මතිනි රැක පරි­ස­රය හිම­බිම සුරි­ඳුනගෙ මෙම නෙක වන සොබා අසි­රිය ගිරි සිකර සැම දැක කරුණා දයා රඳවා ගෙනම ලැම එක සිත් ඇතිව සිරිපා වැඳ ලබමු අම සන්සුන් සිතින් සංවර වී මඟ දිගට අන් සැම දෙනා­ටම පා කරුණා හදට සන්හි­ඳි­යාව මතු­කර බොදු­නුවො ලෙසට පින් වන්ත­යනි! හැසි­රෙනු ආ ලෙස පුදටතෙප්ප­නාවේ ගුණ­ව­ර්ධන  ඉවුරු කඩා මල් පිපි බිම් යට කරන අඳුර ගෙනෙන මහ වැස්සකි ඔබ නිතින එළිය ගෙනෙන සඳ කැන් අහ­සින් මකන වලා­කු­ලෙකි ඔබ ගුවන ද කළු කරන දුඹුරු දියෙන් ඔබ ආ ගිය මඟ මැකිණ නමුද මසිත එ දියෙන් වුව තෙත් නොවිණ අකුණු පතිත තුරු කැන් සැනෙ­කින් සිඳිණ විදිලි එළිය ලෙස ම සිතින් ඔබ පෙනිණසුනිල් ලීවා­නගේ  දෙනු­වන් සැලෙන කඳු­ළැලි නෙත් තුළින් හැලේ භව­යෙන් - භවය ඉපදී ලොව දුකෙන් පෙලේ සද­හම් අමා බිව් මුත්, සිත් සතන් තුලේ මිනිසා හැඳින ගත්තෙද! දොර නිවන් හලේසුනේත්‍රා එම්. අබේ­සේ­කර  අම්මේ නුඹ සොයා එමි මාස­යේම දුක් කඳුළු සතු­ටින් කාසි කර නුඹ අතට දී මාස­යක දුක් කඳුළු වියැ­ළෙන්න හද සිසාරා යන සින­හ­වක් අර­ගෙන යන්නකපිල ජය­වි­ලාල් හේරත්  පිපී හින­හෙන පොහොය සඳ­කැන් අහස නොදනී අරුත මන­රම් දිලි විහි­දෙන ඔබේ නෙත්කැන් කිමද කුම­රියෙ කරන සර­දම් මගේ හිත ළඟ තුරුළු වී ඔබ ඇයි ද මෙත­රම් කිති කවන්නේ හිතේ ඇති ඔය රහස කුම­රියෙ නොද­න්නෙමි එය කවුද දන්නේ මගේ සිතු­විලි ඉවත හෙළන අකී­කරු සිත කුම­ටදෝ මට ඔබට ළංවි හිඳින මා සිත කෙළෙස කීකරු වී ද ඔබ හටදොඩ­න්දූවේ, පර්ල් ආර්. කංකා­නම්ගේ  නාරං­දෙ­නියේ හෙන්රි සෙනෙ­වි­රත්න කවි­යාගේ පළමු ගුණ සම­රුව නිමි­ත්තෙනි.පාර­ම්ප­රික දෝ සත පොත හදා­රලා ආඩ­ම්බ­රෙන් සර­ස­වි­යත් වශි කළා ඒ පින් පිරුණ කවි ලොව හුර­තලා මළා නාරං­දෙ­නිය තව­මත් හුද­කලා වෙලා ලස්සන අරු­ත්බර පද­වැල් පොකුරු ගැහි විස්මය ජනක රස උල්පත් මැවිණි ළෙහි දස්කම් රැසක් පා කවි­යෙහි විරිදු වෙනි ඇස් දෙක දැවේ හිටි හැටි­යෙම ගියෙ ද කොහි පිටු දෙක තුනක දේ ලිව්වත් වැඩි­පු­රම දුටු පම­ණ­කින් හඳුනා ගත හැකි තරම කටු සට­හ­නක් ඇස සන­සයි එක­ව­රම දෙටු කිවි අකුරු මුතු ඇට මෙනි තනි­ක­රම අන්ත­ගා­මි­යකු වීමෙන් බොළඳ ලෙස කොන්ද නමා ගත්තේ නැත නිවට වෙස හෙන්රි සෙනෙ­වි­ර­ත්නගෙ කිවි බසෙහි රස මන්ද රටට නොදැ­නෙන්නේ අපට මිස ලොව බබ­ළ­වන තර­මය ලියු පද හතර රුව වියැ­කු­ණත් සිහි­පත් වෙයි මට නිතර නිව­නින් නිවී දිනු­මට පෙර බව කතර නැව­තත් මුණ ගැසේවා කවි පිටු අතරජී. ඇම්. අජිත්  ඔබ වෙතට සපැ­මිණ මම සිප නොග­ත්තෙම් නම් රහ­සින් මේ නීච ලෝකය පිරි­න­මනු නැත මට කිසි ම සතු­ටක් ප්‍රමෝ­ද­යක් නැත එයට දෙත හැකි අන් ප්‍රීති­යක් මගේ ජීවන ලෝකය සතුටු කරනු හැකි ආද­ර­යට පම­ණයි ඔබගේ ම ඔබගේ බැලු­ම්ව­ලින් ගලා යයි ලෝක­යට උදාර ආලෝක දහ­රක් අති උතුම් එහෙ­යින් එතුළ වූ හැම රහස් දිවැ­සින් ලෙසින් දකිමි මම ඒ වූ ආලෝ­ක­යට හැකි තරම් මගේ උදාර ම හැඟුම් කාව­ද්ද­මින් මගේ මුළු ජීවි­ත­යට ම පවිත්‍ර ප්‍රමෝ­ද­යෙන් ඉහළ යයි අහ­ස­ටත් වැඩි උසට මගේ ම පෙම් සිහින ඔබේ සෙනේ­බර නෙත් මගේ මග පෙන්වන තාරකා වෙයි.මිර්ෂා සාෆි වාසෙක් (අස­ර්බ­යි­ජා­නය) පරි­ව­ර්ත­නය - කරු­ණා­ති­ලක හඳු­න්ප­ති­රණමිර්ෂා ෂාෆි වාසෙක් Mirza Shafi Vazekhදහ අට වැනි සිය­වස අග භාගයේ දී අස­ර්බ­යි­ජා­නයේ ගන්ජා ප්‍රදේ­ශයේ උපන් මේ කවියා අධ්‍යා­ප­නය ලැබුවේ මද්රසා හි ය. අරාබි හා පර්සි­යානු බස එහි දී මැන­වින් හදාරා එහි නිපු­ණ­ත්ව­යට පත් විය. ඔහු ධන­පති ඉඩම් හිමි­ය­න්ටත්, සමාජ ද්‍රෝහී මුල්ලා­ව­රු­න්ටත් (මුස්ලිම් පූජ­ක­වරු) නූග­ත්ක­මට හා අවි­ද්‍යා­ව­ටත් එසේ ම “ආගම් පිස්සුව” ටත් එරෙ­හිව නිර්භීත ලෙස කවි ලියුවේ ය. මිර්ෂාගේ කවි වලින් ජීවි­තයේ ප්‍රීති­යත්, ප්‍රමෝ­ද­යත්, ප්‍රඥා­වත් මෙන් ම මිනි­සාගේ යහ­පත් බවත් අත්‍ය­න්ත­යෙන් වර්ණනා කරයි. ඔහු 1852 දී මිෆ්ලිස් හි දී අව­සන් හුස්ම හෙළීය.පිපි හිනැ­හෙන - වැව් දියේ නෙළුම් මල් නෙළන සඳ නෙත ගැටි - මහ රජුගේ එන්න සිදු­විය - වාස­ලට රජ මෙහෙ­සිය වුවත් අග රජුගේ රුව - තේජ­සට බියක් මිස ආද­රය හැඟුම් නැත මා සිතේ ගත වැසුන සිනිදු සළු­පිළි ද මිණි­මුතු සැරසු - රන් අභ­රණ ද මහ මෙරක් මෙන් බරැති ලෙස දැනෙයි මා හදට විසල් රජ මැදුර තුළ සිරි යහන් ගබඩා ද දැක්ම නොරි­සිය මට ගත දැවටු චිත්තය විසි­රිලා සුළ‍ඟෙ ගිය කටු පදුරු පිරුණු වන ලැහැබ මල් පදුරු සම­න­ලුන් පිරුණුඅ ඒ ගම්දැලේ රජ දහනේ වැව් දියේ - මල් නෙළු ගමේ උන් ඔබෙ සුර­ඟන මමයි සිත දවයි ඔබ සිහිම ඔබෙ බට­නලා හඬට පෙම් බැන්ද - සඳ එළියේ මගේ හද - දිව ගොසින් තුරුලු වෙයි - පැල්පතේ තනි­වෙලා සුසු­ම්ලන ඔහු වෙතටමාතලේ ධර්මා ඒක­නා­යකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=cr1312158</link>
    <topic>පොත් පුවත්</topic>
    <author/>
    <content>පොත් පුවත්පරිවර්තන - ජෙස්මින් ජයමාන්නමිල - රු. 250ප්‍රකාශනය - සමුද්‍ර වෙත්තසිංහ ප්‍රකාශනඅජාන් චා මහ තෙරුන්ගේ බටහිර ශ්‍රාවකයන්ගේ දෙසුම් ඇසුරින් සකස් කළ Seeing The Way කෘතියේ සිංහල පරිවර්තනයයි. අජාන් සුමේධො, අජාන් බ්‍රහ්මවතෝ, අජාන් ආනන්දෝ ආදි තෙරවරුන්ගේ දේශනා ඇතුළත්ය.කර්තෘ - කරුණාදාස සූරියආරච්චිමිල - රු. 130ප්‍රකාශනය - සරල ප්‍රකාශකයෝප්‍රවීණ ලේඛක සිළුමිණ හිටපු කර්තෘ කරුණාදාස සූරියආරච්චි මහතා ළමා පොත් වලට අතගසා ඇත්තේ දරුවන්ට සුන්දර ආදර්ශවත් කතා කියා දීමටය. එහි පළමුවැන්න ලේන් අම්මාගේ තෑග්ගයි.කසුරි මාමා පොඩිත්තන්ට කියන මේ කතාව පුංචි සිත්වලට සිහිල් පිනිපොදක් ඉසින්නට ගත් වෑයමක් ලෙස හැඳින්විය හැකිය. දරුවන්ට පොත් කියැවීමේ පුරුද්ද ඇති කිරීම මෙහි අරමුණයි. පුංචි බබාගේ වැටුණු දතට ලේන් අම්මා දුන් තෑග්ග අපූරුයි. ඒ පුංචි බබා ලේන් අම්මාගේ පැටව් බේරා දුන් නිසා.කර්තෘ - ආනන්ද ශ්‍රීනාත්මිල - රු. 300ප්‍රකාශනය - ඈපා පොත්හලපාලි භාෂාව පිළිබඳ කරන ලද නව අධ්‍යයනයන් අනුව නව නිර්මාණයකි. පාලි අකුරු සඳහා සැකැසුණු නව යෝජිත වර්ණ මාලාව ද මෙහි සඳහන්ය. පුරාණ අක්ෂර පිල්ලම් මෙන්ම බෙංගාලි හින්දි අක්ෂර මාලාවන් ඇසුරු කොට සකස් කළ නව පාලි අක්ෂර මාලාව හඳුන්වාදීමකි.කර්තෘ - ජයන්ත මංගල රාජපක්ෂමිල - රු. 480ප්‍රකාශනය - විජේසූරිය ග්‍රන්ථ කේන්ද්‍රයනිදහසේ කාහළ නාදයන් සමඟ උපන් දරුවෝ දශක හයක කාලයක් තුළ අධ්‍යාපනික, සංස්කෘතික, පාරිසරික පෙරළිවලට මුහුණ දෙමින් ජීවත්වන්නට වෙරදැරූ කතාව මේ කෘතියෙන් එළිදක්වා ඇත.එය කතුවරයාගේ සැබෑ ජීවිත කතාව හා එක්ව ගලා යන්නකි. නවකතාවක් සේ කියවිය හැකි කතාවකි.කර්තෘ - ජෝ. රංජිත් ගුණසේකරමිල - රු. 300ප්‍රකාශනය - ඈපා පොත්හලපුරාණ නාමාවලිය ගණදෙවි හෑල්ල වදන්කවි පොත සහ ගීත ගෝවින්දය ද ඇතුළත්ව අධ්‍යාපන පොදු සහතික පත්‍ර සාමාන්‍ය පෙළ උසස් පෙළ සහ පිරිවෙන් අධ්‍යාපනය සඳහා සකස් කළ ව්‍යාකරණ ග්‍රන්ථයකි. වියරණ රැක ලිවීමේ වැදගත්කම මින් පැහැදිළි කරයි.කර්තෘ - පියසීලි යාපාමිල - රු. 150ප්‍රකාශනය - කර්තෘ ප්‍රකාශනයකි.පවුල් සෞඛ්‍ය සේවා නිලධාරිනියකගේ ජීවිතයේ රසබර මෙන්ම දුක්බර අත්දැකීම් ඇතුළත් කෘතියකි. දරුවන් දහස් ගණනකට මෙලොව එළිය දකින්නට සිය සේවාව ඉටුකළ කතුවරිය ඉතා දක්ෂ පවුල් සෞඛ්‍ය සේවා නිලධාරිනියකි. ඇගේ මේ අත්දැකීම් පාඨකයා අනුවේදනීය ලොවකට ගෙන යන අතර ආදර්ශවත්ය.කර්තෘ - ඇ. ලයනල් ද සිල්වාමිල - රු. 250ප්‍රකාශනය - නිපුණ ප්‍රකාශකයෝතේරවිලි, රබන් පද, ළමා කවි, උපදේශ කවි, ළමා ගී, ජනකවි හා ජනකෙළි ගී ඇතුළත් දරුවන්ට උචිත කෘතියකි. විරල විවිධ ජන ගීත චිත්‍ර සමඟම දක්වා තිබීම විශේෂයකි. උපදේශ ගී, පාරු කවි, ඔළිඳ කෙළියේ කවි ද කුඩා දරුවන්ගේ දැනුම වඩවයි.ගොංගිතොට සරත් ලියූ අලුත්ම පද්‍ය ග්‍රන්ථය ‘රාත්‍රිය නොගැඹුරුයි’ මේ මස 20 වැනිදා සිකුරාදා සවස 3.00 ට කොළඹ මරදානේ, පූජ්‍ය ඇස්. මහින්ද හිමි මාවතේ, දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී පැවැත්වේ.කවිය ගැන දිය හැකි පැහැදිලිම පිළිතුර නම්, කවි සෑදී ඇත්තේ වචනවලින් බවය. එහෙත් වචනවල විශේෂ භාවිතයක් ද ඇත. හැඩතල, වර්ණ සහ ශබ්ද මෙන් නොව, කාව්‍යයෙන් බැහැරදී වුවත් භාවයන්, ක්‍රියාවන් සහ ක්‍රියාදාමයන් යන මේ සියල්ලටම සම්බන්ධව වචන විසින් අපගේ අත්දැකීම් සහ අප සිත්හි ජනිත වන අදහස් ප්‍රකාශයට පත් කරනු ලබයි.ගොංගිතොට සරත් මහතාගේ අස්සන සහිතව ‘රාත්‍රිය නොගැඹුරුයි’ පද්‍ය ග්‍රන්ථය එදින විශේෂ අඩු මිලකට පාඨකයින්ට ලබා ගැනීමට අවස්ථාව සලසා ඇති බව ප්‍රකාශක දයාවංශ ජයකොඩි මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=ay1312157</link>
    <topic>අපි එදා කරපු දැන් ඉන්න කෙල්ලෝ කරන්න හිතන්නෙවත් නෑ</topic>
    <author>සුනිල් මිහිඳුකුල</author>
    <content>රොඩී කෙල්ලො වගේ ඇඳගෙන මහ පාරේ හිඟා කෑවා    සෝමා එදිරිසිංහ• උප්පැන්නේ සඳහන් නම මොකද්ද?සෝමලතා පෙරේරා.• ගම?සල්පිටිකෝරලයේ පල්ලෙපත්තුවේ වටරැක.• ගැහැනුන්ගෙන් වයස අහන්නත් මොකද්ද වගේකීයක් වගෙ ද පේන්නෙ?• හැට පහක්, හැත්තෑවක් විතර?හරි.• ඉස්කෝලේ ගියේ?පාසල් තුනකට ගියා. මීගොඩ රජයේ පාසල. පන්නිපිටිය ධර්මපාල. අවසානයට නුගේගොඩ ශාන්ත ජෝන් (දැන් සමුද්‍රාදේවි)• තාත්තගේ නමචාල්ස් පෙරේරා• මොනවද වෘත්තියක් වශයෙන් කළේ?වැවිලිකරුවෙක්. එයාට බස් එහෙමත් තිබුණා.• අම්මා?සාමාන්‍ය ගෘහිණියක්.• පවුලේ කීදෙනයි ද?ඔක්කොම නව දෙනයි. ගැහැනු අටයි. පිරිමි එකයි. කාන්ති වක්වැල්ල අහලා තියෙනව ද? ගායකයෙක් හිටියේ. එක අක්ක කෙනෙක් බැඳලා හිටියේ එයාව.• පවුලේ නව දෙනෙක් හිටපු නිසා යුද්ධ ටැංකි වටකර ගත් පරිසරයක් ගෙදර තියෙන්න ඇති?අපොයි නැහැ අපි බොහෝම සමගියෙන් හිටියා. හරියට යාළුවෝ වගේ.• කොහොම ද මහත්තයා (ඊ. ඒ. පී. එදිරිසිංහ) මුණගැහුණේ?ඒක යෝජිත විවාහයක්. මුලින්ම යෝජනා වුණේ මට නෙමෙයි අක්කට.මට මතකයි ඒ දවස්වල තාත්තා කියපු දේ.“ඒ මනුස්සයා උනන්දුවක් තියෙන... බොහෝම අමාරුවෙන් බිස්නස්වලින් දියුණු වුණු කෙනෙක්. අපේ වැඩවලටත් එයාව හවුල් කරගන්න පුළුවන්. අනෙක මේ යෝජනාව බොහෝම කලාතුරකින් එන යෝජනාවක්.”“එයා හොඳටම කළුයි තාත්තේ. අක්කා කිව්වා.එතකොට තාත්තා කිව්වා “කළු වුණාට මොකද බං. උඹගේ වාසනාව ළංවෙලා තියෙන්නේ. ඒකට පයින් ගහන්න එපා...” කියලා.අපි එදිරිසිංහට කැමැති වුණේ එයා චිත්‍රපට නිෂ්පාදකවරයෙක් නිසා. මොකද මම පික්චර් පිස්සියක්. එතකොට රඟපාන්නත් පුළුවන්නේ. කොහොම වුණත් අක්කා කැමැති වුණේ නැහැ. ඔය අතරේ එදිරිසිංහගේ පවුලේ අයකුගේ මරණයක් සිද්ධ වුණා. (මට මතක නැහැ ඒ කවුද කියලා.) දෙන්නගේ හඳහන් ගැළපෙන්නෙ නැහැ කියලා කතා වුණත් මට මතකයි. පස්සේ අක්කා වෙන කෙනෙක්ව බැන්දා. (ඔහු නුවර වෛද්‍යවරයකු වුණු එස්. බී. දිසානායක) ඒ වෙඩිං එකට එදිරිසිංහයි, කේ. ඒ. ඩබ්ලිව්. පෙරේරායි ආවා. කේ. ඒ. ඩබ්ලිව්. එයාගේ පාසල් මිත්‍රයෙක්. මම තමයි දෙවැනි මනමාලිය.• ඔබත් ඉතිං මනමාලි වගේම ලස්සනට ඉන්න ඇති?ඉන්නකෝ අනේ කියනකල්. එදිරිසිංහ ඊළඟ විවාහ යෝජනාව ගෙනාවේ මට. අපේ හඳහන් ගැළපුණා. අක්කා අප්‍රේල්වල බැන්දා. මම ඒ අවුරුද්දෙම දෙසැම්බර්වල බැන්දා.• මිසිස් එදිරිසිංහ සාමාන්‍යයෙන් ලස්සන කෙනෙක්නේ. විවාහයට කලින් ප්‍රේම සම්බන්ධකම් එහෙම තිබුණේ නැද්ද?තාත්තා ඔක්කෝමලා බෝඩිං කරලයි තිබුණේ. මම විතරයි බස් එකේ ඉස්කෝලේ ගියේ. වතාවක් බස් හෝල්ට් එකේදී කොල්ලො ටිකක් මට විහිළු කරන්න පටන්ගත්තා. එක කොල්ලෙක් මාත්තෙක්ක යාළු වෙන්න ට්‍රයි කළා. කෙනෙක් ඔයාගේ නම මොකද්ද කියලා ඇහැව්වා. මම ‘දිට්ඨ මංගලිකා’ කියලා කිව්වා.• ඒ මොකද ඒ වගේ නමක් කිව්වේ?මේකනේ අයියෝ. එදා පන්තියේ ඉගැන්වූයේ දිට්ඨ මංගලිකා කතා වස්තුව. අපේ තාත්තා හරි සැරයි. කාටවත් කා එක්කවත් යාළු වෙන්න ඉඩ දුන්නෙ නැහැ. ඉස්කෝලේ යනවා මිසක් වෙන ගමන් බිමන් යන්නත් අවසරයක් නැහැ. ඉස්කෝලේ ගමන ගැන වුණත් ඔහු හිටියේ හරිම විමසිල්ලෙන්. මට මතකයි ඒ කාලේ ඔය සූරියප්පෙරුමත් අපේ ගෙවල් ළඟින් යනකොට කාර් එකේ හෝන් එක ගහනවා. අහන්නකෝ සූරියප්පෙරුම හම්බුවෙච්ච වෙලාවක. අපි ඉතිං ගෙදර බැල්කනියේ ඉඳන් අත වනනවා. මොකකටවත් නෙමෙයි, කොලොප්පමට.• ඔබ පික්චර් පිස්සියක් කියලා කිව්වනේ?ඔයාට කියන්න අපි ‘කැලැහඳ’ බැලුවේ හෝල් එකේ හිටගෙන. මං හරි ආසයි නළු නිළියන්ට. ඔය ආනන්ද ජයරත්න, ලීනා ද සිල්වා, සේනාධීර කුරුප්පු, හර්බට් එම්. සෙනෙවිරත්න වගෙ නළු නිළියන්ගෙ ගෙවල්වලටත් අපි යනවා. ඇත්තටම අපිට පිස්සු. අපේ වත්තේ පලතුරු ඕනැ තරම්. මං ඒවත් අරගෙන තමයි මේ අය හම්බුවෙන්න යන්නේ. සේනාධීර කුරුප්පුගේ වයිෆ් වරකා කන්න හරි ආසයි. මං ඉතිං ඒ ගොල්ලන්ට ඒවත් දෙනවා.• ඔබ යොවුන් වියේදි හරිම දඟකාරයි කියලා අපි අහලා තියෙනවා.අපි කරපු වැඩ දැන් ඉන්න කෙල්ලෝ කරන්න හිතන්නෙවත් නැහැ මෙයා. මං එක සිද්ධියක් කියන්නම්. අපි යාළුවෝ ටික දවසක් රොඩි ගැහැනු වගෙ ඇඳගෙන කොළඹ හිඟා කෑවා.• විවාහයෙන් පස්සෙ ඔබ කොහෙද පදිංචි වුණේ?දැන් ඉන්න මේ සුලෙයිමාන් ටෙරස් ගෙදර. මුල් කාලේ මං හරි බයයි. නාන කාමරේ නානකොට කවුරුහරි අත දානව වගේ මට දැනෙනවා. හරියට ඩ්‍රැකියුලා වගේ. මොකද අපි ඒ කාලේ ඩ්‍රැකියුලා ෆිල්ම්ස් බලල තියෙනවනේ. මං ඉතිං වැඩට ඉන්න ළමයව කාමරේ ළඟ තියාගෙන තමයි නාන්නේ.• ඔබේ සැමියා මොන වගේ කෙනෙක් ද?අපේ තාත්තා වගේ ම එයා බොහෝම සැරයි. ඒ වුණත් සෘජු ගතිගුණ තිබුණේ. ඒ වගේම ගුණ යහපත්. මගේ ජීවිතය සාර්ථක වෙන්න වැටුණු හොඳම පදනම ඒක. ඔහු තමන්ගේ වැඩේ තමන්ම කරගත්තා. ඒකෙනුත් ඔහු දරුවන්ට දුන්නේ පූර්වාදර්ශයක්. වැඩකාරයන් හිටියත් තමන්ගේ ඇඳ සකස් කරගැනීමේ වගකීම ඔහු දරුවන්ටමයි පැවරුවේ. රෑ අඳින ඇඳුම් පසුවදා අව්වට දාන්න ඕනැ කියලා ඔහු උපදෙස් දීලා තිබුණා. කොටින්ම අයිස් පෙට්ටියෙන් වතුරට ටිකක් ගන්න ඕනැනම් ඒකත් වැඩකාරයන්ට නොකියා තමන්ම කරගත යුතුයි කියලයි ඔහු කිව්වේ. වැඩකාරයෝ වුණත් මනුස්සයොනේ. දරුවන් එක්ක අපි රෑ කෑම ගත්තේ එකට. කෑම මේසේදි ඔහු දවසේ සියලු විස්තර අපේ රටෙයි, පිටරටයි තොරතුරු අපිත් එක්ක කියනවා. හරියට බන්දුල පද්මකුමාර ‘මුල් පිටුව’ කරනව වගේ.• එදිරිසිංහ මහත්තයා නැතිවුණේ?හදිසි හෘදයාබාධයකින්. නැතිවෙනකොට එයාට 50 ක්වත් නැහැ.• මහත්තයා නැතිවුණාම කොහොමද ජීවිතයට මුහුණ දුන්නෙ?එතකොට ළමයි පුංචියි. සල්ලි, කාර්බාර් තියෙන කොට සාමාන්‍යයෙන් ළමයින් අපි කියන එක අහන්නෙ නැහැ. ඒත් මං හරියට හිටියා. අම්මා නරක් වුණොත් බැහැ. එතකොට ළමයිනුත් නරක් වෙනවා. එයාට හොඳනම් අපි කළාම මොකද කියලා හිතනවනේ.• ව්‍යාපාරවලට අත ගැහැව්වේ?මාදුළුවාවේ සෝභිත, ගලබොඩ ඥානිස්සර වගේ හාමුදුරුවරු මාව ධෛර්යවත් කළා. ඇත්තටම මම දැනන් හිටපු බිස්නස් එකක් නැහැ. අඩුම ගාණේ බිලක් ලියාගන්නවත් මං දැනන් හිටියේ නැහැ. මං පැත්තකට වෙලා හිටියොත් වැඩේ වරදින්න පුළුවන් කියලා හිතපු නිසා වැඩේට බැස්සා. සමහරු හිතුවා මං මේවා විකුණලා දායි කියලා.“කිසිම ව්‍යාපාරයක්, දේපළක් මං විකුණන්නේ නෑ. ඒවා තවදුරටත් ඉස්සරහට ගෙනයනවා. පුළුවන්නම් තව බිස්නස් අරගෙන එන්න. මං ගන්නවා.” ඒ එදා මං කියපු වචන.“මේ ගෑනිට කරන්න පුළුවන් මොනව ද?සමහරවිට ඒ අය එහෙම හිතන්න ඇති.“අපි පුළුවන් විදියට කොහොමහරි මේ දේවල් ඉදිරියට ගෙනයමු. දරුවන්ගේ අදහසත් ඒකම වුණා.මං හෝටල්, පටන්ගත්තා. රූපවාහිනි නාළිකාවක් පටන්ගත්තා. තීරණ ගන්න අපි බයවෙන්න ඕනෙ නෑ.• ඔබට සෑහෙන අභියෝග එල්ල වෙන්න ඇති?ඔව්. මං එක උදාහරණයක් දෙන්නම්. බොරැල්ලේ දැන් ඔය ඊ. ඒ. පී. බාර් එක තියෙන තැන ඉස්සර තිබ්බෙ කැසිනෝ ක්ලබ් එකක්. ඒක මහත්තයා පවත්වගෙන ගිය එකක්. මං ඒක වහලා දැම්මා. තගරි මුදලාලිලා ආවා කුලියට ඉල්ලගෙන. මට දැනගන්න ලැබුණා, ඒ අය ටික කාලයක් ගියාම එක්තරා දේශපාලන බලවතකුගෙ උදව්වෙන් ඉඩම් ලියා ගන්නවා කියලා. මම වහාම ලිකර් ලයිසන් එකක් ගත්තා. බාර් එක දැම්මෙ ඊට පස්සේ.• ඇත්තටම ඔබේ දියුණුවේ රහස මොකද්ද?කාලය හරිහැටි කළමනාකරණය කර ගැනීම. මම සති අන්තයේ වුණත් දවල්ට නිදාගන්නේ නැහැ. අනික මගේ ප්‍රතිපත්ති තියෙනවා. මම කේලාම් අහන්නේ නැහැ. මුහුණට අහන්න බැරිනම් කියන්න එපා කියලයි මං කියන්නේ. අනෙක මට ලැබෙන ලියුම් කඩන්නේ මමමයි. ඒවයේ මොනව ද තියෙන්නෙ කියලා මම දැනගන්න ඕනැ. තව දෙයක් තමයි අපි සේවකයන්ගේ ආරක්ෂකයෝ වෙන්න ඕනෑ. ඔවුන්ගේ හිත්වල තහවුරු වෙන්න ඕනැ, අපි ඔවුන්ගේ ඕනෑම ප්‍රශ්නයක් වෙනුවෙන් ඉන්නව ය කියන එක. අපේ ආයතනයේ වෘත්තිය සමිති නැහැ. ඒකේ රහසත් ඒකයි.• ඔබේ දින චර්යාව ගතවෙන්නේ කොහොම ද?උදේ පහ හමාරට නැඟිටිනවා. මුහුණ කට හෝද ගන්නවා. ඔෆිස් කාමරයට ගිහින් මට ආපු දුරකථන ඇමතුම් මොනවාදැයි බලනවා. පත්තර ටික කියවනවා. ස්වර්ණවාහිනියේ ‘මුල් පිටුව’ බලනවා. බුද්ධ පූජාව තියලා බුදුන් වඳිනවා. කෑම කාලා ඇඳ ගන්නවා. ඊට පස්සේ තමයි ඔෆිස් එකට යන්නේ.• ඔබ සුප්‍රකට සමාජ සේවිකාවක්.සමාජ සේවයට මම බැස්සේ අද ඊයේ නෙමෙයි. 1961 ගංවතුර අවස්ථාවේ නළු නිළියන් එක්ක එකතු වෙලා මං ගංවතුර ආධාර එකතු කළා. සංහිඳ වැඩිහිටි නිවාසය, පුනර්ජීව හදවත් සැත්කම්, ජන සරණ, සුවනෙත මගේ සමාජ සේවා ව්‍යාපෘතිවලින් කීපයක්.• ඔබ ඒවා කරන්නේ පින් තකා ගෙන ද?පින් තකාගෙන නෙමෙයි. ඒක තමයි මගේ සතුට. මේ වන විට අපි හෘද සැත්කම් 87 කට මුදල් ආධාර දීලා තිබෙනවා. අපේ ඇස් රෝහලේ ප්‍රතිකාර දුප්පත් අයට නොමිලේ. මං මේවා බොරුවට කාටවත් පේන්න කරන ඒවා නෙමෙයි.• කාටහරි කියන්න පුළුවන් ඡන්දේ ඉල්ලන්න ද දන්නෙ නැහැ කියලා.කී දෙනෙක් මට දේශපාලනය කරන්න කතා කළා ද? මම ගියෙත් නැහැ. යන්නෙත් නැහැ. ගේදොර ඉඩකඩම් විකුණලා දේශපාලනය කරලා ඊළඟ ආණ්ඩුව ආවම ඔක්කොම ඉවරයි. ඒක ළමයින්ට තියෙන දේත් නැතිවෙන පොටක්. නැද්ද මං කියන්නෙ?• මිසිස් එදිරිසිංහට වරක් ආචාර්ය උපාධියක් පවා පිරිනැමුණා නේද?ඒකෙ හරි ලස්සන කතාවක් තියෙනවා. මට ඔය ලියුම ලැබුණා. මං ඒක විසි කරලා කුණු කූඩෙට දැම්මා. පස්සෙ නාලක පුතා කිව්වා කොහොමහරි ඒක හොයාගන්න කියලා. හොඳ වෙලාවට කුණු කූඩේ අස්කරලා තිබුණේ නැහැ.ඔබේ විනෝදාංශ?ඉස්සර වගේම චිත්‍රපට බලනවා. පොත්පත් කියවන්න නම් වෙලාවක් නැහැ.• ඔබ පුනරුත්පත්තිය විශ්වාස කරනව ද?මම ඉපදෙන්නේ තව ආත්ම තුනයි. ඒක මට කියලා තියෙනවා.• ගිය ආත්මයේ කවුරු වෙන්න ඇද්ද?ඔය හාමුදුරුවරු කියන්නේ විශාඛාව වෙන්න ඇති කියලා.• එතකොට හඳහන් එහෙමත් විශ්වාස කරනව ද?(විශ්වාස කරන බව හඟවමින් හිස වනයි) එක් කෙනෙක් ඉන්නවා මගේ හදහන් බලන. එයාට විතරයි මං හඳහන පෙන්වන්නේ.• දරුවන් ගැන යමක් කියන්න පුළුවන් ද?පුත්තු තුන්දෙනයි; දුවයි. ජීවක, නාලක, අසංග පුතුන්. දීපා දුව. එක පුතෙක් (නාලක) බැඳලා ඉන්නේ ජනප්‍රිය සිනමා නිළි ජීවරාණි කුරුකුලසූරියගේ දියණියක්. මට මුනුපුරු මිනිබිරියන්ම 12 දෙනෙක් ඉන්නවා.• ජීවිතේ තවත් ඉතිරි වෙච්ච අනාගත බලාපොරොත්තුවක් එහෙම තියෙනව ද?වෙන මොනව ද? මේ ඉතිං අපේ අන්තිම කාලේනේ.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=ay1312151</link>
    <topic>අද සිට හය මසක් පැවැත්වෙන දීර්ඝතම පාද චාරිකාව සිරිපා සමය</topic>
    <author>මහීපාල හේරත්සබරගමු මහ ඇමැති</author>
    <content>සමනොළ වැටිය ශ්‍රී ලංකාවේ උත්තුංගම ගිරිහිස නොවුණ ද එය ශ්‍රී ලංකාවේ අනභිභවනීය ගිරිහිස බව අවිවාදිතය.සමනොළ ගිරිහිස මුදුන, බුදුන් වහන්සේගේ සිරිපා සටහන නිසා ම එම කඳුවැටිය පූජනීය වන්නාසේම ඊට අනන්‍ය වූ පාරිසරික භූගෝලීය සාමාජීය සුවිශේෂීත්වය නිසා ද එහි අනභිභවනීයත්වයට සිරිලක අන් කිසිදු කඳුවැටියකට ආසන්න වීමටවත් නොහැකි තරම් ය.බුදුන් වහන්සේගේ අතිපූජනීය සිරිපා සටහන් වන්දනාමාන කිරීම සඳහා මේ උත්තුංගගිරි හිස තරණය කිරීම දුෂ්කර එහෙත් ජීවිතයේ එක්වරක් හෝ කළ යුතු කාර්යයක් සේ සිරිලක් වාසීන් විශ්වාස කරති.අපූර්වත්වය වන්නේ සිංහල බොදුනුවන් පමණක් නොව අන්‍ය ආගමිකයන් ගේ ද අන්‍යවාර්ගිකයන්ගේ ද සමාන ගෞරව බහුමානයට ශ්‍රී පාදස්ථානය ලක්වීම ය.සිරිපා වන්දනා සමයේ ඉතිහාසය, ලාංකීය ඉතිහාසය තරම් දිගු වූවකි. මෙරටට වැඩි බුදුන් වහන්සේ එවක සබරගමුවේ ජන ප්‍රධානියෙකු විනැයි විශ්වාස කරන පසුව දේවත්වයට පත් සුමන සමන් දෙවිඳුගේ ඇරයුමින් සමනොළ ගිරිහිස සිරිපා සටහන තැබූ බව ශ්‍රී ලාංකික බෞද්ධයින්ගේ ජානගත විශ්වාසයකි. තහවුරු වූ ඓතිහාසික සත්‍යයකි.බුදුන් වහන්සේට සමනොළ අඩවියට වඩින්නැයි ඇරයුම් කිරීම එම ඇරයුම පිළිගෙන උන්වහන්සේ සමනොළ ගිරිහිස සිරිපා සටහන තැබීම සේම ඒ සඳහා සබරගමු පළාත තෝරා ගැනීම වැනි කරුණු කාරණා හරහා බුදුන් දවස පවා සබරගමුවේ පැවතියේ කවර නම් ශිෂ්ටාචාරයක් දැයි තහවුරු කර ගැනීමට තාර්කික පදනමක් ගොඩනඟයි.සිරිපා වන්දනා සමය සිරිලක වැඩිම බැතිමතුන් සංඛ්‍යාවක් වන්දනා මාන කරන වන්දනා සමය සේම ‍දීර්ඝතම පාද යාත්‍රාවකින් පසු ළඟාවෙන සිරිලක විශිෂ්ටතම පූජාභූමිය ද වේ.සිරිපා වාරය සහ අවාරය හුදෙක් සරළ බෙදීමක් නොව පාරිසරික සහ ස්වභාව දහම සමඟ සිරිලක් වාසීන්ගේ තේරුම්ගැනීම, කියවීම සහ එය භාවිතයට ගැනීමේ විශිෂ්ටතම නිදසුන සේ සඳහන් කිරීම නිවැරදි ය.දිවයිනේ ප්‍රධාන ගංගාවල දිය උල්පත වූ නිසා එය මේ භූමියේ හදවත හා සමාන වේ. ඒ වටා ඉතිර පැතිර යන හරිතවත් වන වදුලින් සැදි මහා වන පෙත දැයේ ළය මඩල හා සමානවේ. එම හදවත හා ළය මඩල නැමැති පාරිසරික ප්‍රපංචයන් රැකගැනීම සඳහා පරිසර හිතකාමීන් නොව පරිසරයේ ම කොටසක් වන් සිරිලක්වාසීහු වසරේ හරි අඩක් අවාරය ලෙස නම් කරමින් මිනිස් ඇසුරින් බැහැරව සමනොළ වැටිය රැකගනිමින් පැවැත්මටත් දායක වූහ.අද වනවිට සිරිපා වන්දනා සමය ජාතික සමගියේ ආගමික සමගියේ සංකේතය වැනි ය. අවාර සමයේ පැල්මඩුල්ල ගල්පොත්තවල රාජමහා විහාරස්ථානයේ වැඩ වසන සධාතුක කරඩුව, සමන් දෙව් පිළිරුව, දේවාභරණ සහ නෙක පූජා භාණ්ඩ සිරිපා වන්දනා සමය අරඹමින් මහත් බැතියෙන් උඩමළුවට වැඩමවති.මේ අසිරිමත් කටයුත්ත හුදෙක් ආගමික කාර්යයක් පමණක් ම නොවේ. එය මතු පරපුර වෙනුවෙන් ජන සංස්කෘතිය පවරා දීමක් ද වේ.එසේ ම කිසිදු අවියක් අත නොමැති එකම නිරායුධ දෙවිඳුන් ලෙස ද සමන් දෙවිඳු සැළකේ. ජන විශ්වාසයට අනුව උන්වහන්සේ මාර්ගඵලලාභී පරම අවිහිංසාවාදී දෙවිදෙකු ද වේ.වර්තමානයේ ජීවත්වන අප කළ යුත්තේ සමාජයේ යහපැවැත්මට අතිශය හිතකර සිරිපා පද්මය සිරිපා අඩවිය, සමන් සුරිඳු සහ සිරිපා වන්දනා සමය සමඟ බැඳි විශ්වාසයන් සංකල්පයන් ඇදහිලි වත්පිළිවෙත් අඛණ්ඩව ඉදිරියට ගෙන යාමට හැකි හැම අයුරින් ම දායක කාරක වීම ය.මහීපාල හේරත්සබරගමු මහ ඇමැතිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=ay1312152</link>
    <topic>සමන් විහාරයේ ඉතිහාසය හා සිරිපා වන්දනාව ඇරඹීමේ සිරිත් විරිත්</topic>
    <author>රමණී සුබසිංහ</author>
    <content>සිරිපාදේ සමනල කන්ද පෙනේ... ආලෝකය සමන් කුලේ...උඳුවප් පුර පසළොස්වක පොහොය උදාවත් සමඟ මෙවර සිරිපා වන්දනා සමය හෙට දිනයෙන් උදාවේ. ඒ පැල්මඩුල්ල ගල්පොත්තාවෙල ශ්‍රීපාද විහාරස්ථානයේ සිට මහ පෙරහරින් සමන් දෙවි හාමුදුරුවන් සිරිපා මළුවට වැඩම කරවීමෙන් අනතුරුවය. වෙසක් පුර පසළොස්වක පෝ දින සිට සය මසක කාලයක් සිරිපා අවාර සමයේ, ශ්‍රී පාද මළුවේ සිට වැඩමවන ලද සමන් දේව ප්‍රතිමාව ඇතුළු පූජා භාණ්ඩ තැන්පත්කොට පුද පූජා ඉටු කරන්නේ ගල්පොත්තාවෙල පුරාණ විහාරස්ථානයේ ය. මෙය එකී විහාරස්ථානයේ ඉතිහාසය හා වන්දනා සමය ඇරඹීමේ චාරිත්‍ර වාරිත්‍ර පිළිබඳ විවරණය කෙරෙන්නකි.කුට්ටපිටිය නින්දගම පිහිටි මෙම විහාරස්ථානය කරවූයේ කීර්ති ශ්‍රී රාජසිංහ රජු විසිනි. අතීතයේ, සිංහල රජදරුවන් ගේ කාලයේ කුට්ටාපිටිය ගම්වරය, රාජ්‍ය භාණ්ඩාගාරය ශක්තිමත් කළ, ඉතා සරුසාර වූ ගබඩා ගමකි. ශ්‍රීපාදස්ථානය වෙනුවෙන් අවශ්‍ය රාජකාරි ඉටු කරවා ගැනීම සඳහා මෙම ගම්වරය පංගු අසූ හතරකට බෙදා ගම්වැසියන් අතට පත් කළ බව ඓතිහාසික සාධක අනුව පැහැදිලි වේ. ඔවුන් ලවා ශ්‍රී පාදස්ථානයෙහි හා ඒ හා සම්බන්ධ විහාරස්ථානයන් හි බුද්ධ පූජාව නොකඩකොට පවත්වාගෙන යාම, එම විහාරාරාමවල නඩත්තු කටයුතු සම්පූර්ණයෙන් ම ඉටු කරවීම රජුගේ බලාපොරොත්තුව වූ බවට ඓතිහාසික මූලාශ්‍රවලින් පැහැදිලි වේ.ගල්පොත්තාවෙල විහාරය පිහිටියේ මෙම කුට්ටාපිටිය නින්දගමේ බස්නාහිර කාර්තුවේ කෙළවරකය. විහාරස්ථානය සැදීමට පෙර රාජ්‍ය භාණ්ඩාගාරයට ගෙන යනු පිණිස නින්දගමේ ආදායම් ගබඩා කරන්නට ඇත්තේ මෙම ස්ථානයේ බවට විශ්වාස කෙරේ. අද ‘ශ්‍රී පාද පන්සල’ නමින්, එසේත් නැතිනම් ‘ගල්පොත්තාවෙල’ විහාරය නමින් භාවිතයට පැමිණ ඇත්තේ එකල කීර්ති ශ්‍රී රාජසිංහ රජු විසින් කරවූ එම ‘කීර්ති ශ්‍රී රාජසිංහ රාජමහා විහාරස්ථානය’ යි.එහි අයිතිය පිදුණේ වේහැල්ලේ ධම්මදින්න නායක හිමියන්ටය. එතැන් සිටම විහාරස්ථානයේ නායක පදවිය උන්වහන්සේගේ ශිෂ්‍යානු ශිෂ්‍ය පරපුරට අයත්ව පැවතගෙන එයි. කුට්ටාපිටි නින්දගම ද එසේය. ඒ අනුව මහ කඹුරුපිටියේ සඟිධර ගුණරතන නා හිමි, කරතොට ධර්මාරාම නා හිමි, ගාල්ලේ මේධංකර නා හිමි, හික්කඩුවේ ශ්‍රී සුමංගල නා හිමි ආදි අප රටේ පතළ කීර්ති නාමයක් හිමිව සිටි ව්‍යක්ත, බහුශ්‍රැත, ධර්මධර, ශික්ෂාකාමී නායක ස්වාමීන් වහන්සේ මෙම විහාරස්ථානයෙහි වැඩ වෙසෙමින් ශ්‍රී පාදස්ථානයේ දියුණුවට කටයුතු කළහ. වත්මන් හි ශ්‍රීපාදස්ථානය හා සම්බන්ධ කටයුතුවලට පමණක් සීමා නොවෙමින් ජාතික, ශාසනික හා සංස්කෘතිකමය වශයෙන් සුවිශේෂී සේවාවන් රැසක් ඉටු කරමින් එහි නායකත්වය දරන්නේ ශ්‍රී පාදස්ථානාධිපති බෙංගමුවේ ධම්මදින්න හිමියන්ය.පුරාණයේ, සිරිපා වාරය අවසන් වීමත් සමඟ සමන් දේව ප්‍රතිමාව ඇතුළු පූජා භාණ්ඩ තැන්පත් කොට තිබුණේ පලාබද්දලය. එහි ආරක්ෂාව පිළිබඳ සෑහීමකට පත් විය නොහැකි නිසා 1934 වර්ෂයේ දී සිඩ්නි එල්ලාවල භාරකාර තැනගේ කාලයේ සිට ප්‍රතිමාව සහ පූජා භාණ්ඩ ගල්පොත්තාවෙල රජමහා විහාරයට වැඩම කරවා එහි තැන්පත් කර ඇත.ශ්‍රී පාද වන්දනා සමය ඇරඹීම සඳහා මෙසේ සුරක්ෂිතව තැන්පත්ව ඇති සුමන සමන් දේව ප්‍රතිමාව සහ පූජා වස්තු ශ්‍රී පාදස්ථානයට වැඩම කළ යුතු වේ. එය ජන වහරෙ හැඳින්වෙන්නේ දෙවි හාමුදුරුවන් වැඩමවීම යනුවෙනි. එම සුවිශේෂී කාර්ය භාරය ඇරඹෙන්නේ විහාරස්ථානයේ දී සිදු කෙරෙන බෝධි පූජා හා පිරිත් පිංකම් මාලාවකින් අනතුරුවය. සාම්ප්‍රදායික චාරිත්‍ර වාරිත්‍ර අනුව සිරිත් පරිදි උඳුවප් පොහොය ලබන්නට දෙදිනකට පෙර ශ්‍රී පාදස්ථානාධිපති හිමියන් ප්‍රමුඛ ශ්‍රී පාද කාර්ය මණ්ඩලයට අයත් පැවිදි ගිහි සියල්ලෝම ගල්පොත්තාවල විහාරයට රැස්වෙති. (ශ්‍රී පාදස්ථානාධිපති නායක හිමියන් ගේ නිල ආරාමය වන්නේ ද මෙම විහාරස්ථානයයි.) අනතුරුව තෙරුවන් වැඳ පුදා දේව මන්දිරය වෙතට සැපත් වෙති.මේ අවස්ථාවේ සංඛභේරිනාදය පැවැත්වීම ද සුවිශේෂී වේ. දේව මන්දිරයේ දොරටුව විවෘත කෙරෙන්නේ සුබ මොහොතිනි. ඉන්පසු සමන් දේව ප්‍රතිමාව ඇතුළු පූජා වස්තු සියල්ල ඒ සඳහා පිළියෙල කළ විශේෂ ආසනයක් මතට වැඩමවයි. අනතුරුව මහා සංඝයා වහන්සේ විසින් රැස්ව සිටින සියල්ලන් පන්සිල්හි පිහිටුවා සෙත් පිරිත් දෙසුමෙන් සමන් දෙවිඳුන්ට පුණ්‍යානුමෝදනා කරති. ඉන් අනතුරුව ශ්‍රීපාදස්ථානයේ කපු මහතා විසින් කෙරෙන විශේෂ පූජාවක් හා යාතිකාවකි. එහිදී, ශ්‍රී පාද වන්දනා සමය ඇරඹිය යුතු කාලය පැමිණ ඇති බවත්, ඒ සඳහා සුමන සමන් දිව්‍ය රාජෝත්තමයන් සමන් ගිරට වැඩම විය යුතු බවටත් ගෞරව බුහුමනින් යුතුව ආරාධනා කෙරේ. එම ආරාධනාවෙන් පසු සමන් සුරිඳුගෙන් ඉල්ලා සිටින්නේ, ශ්‍රී සම්බුද්ධත්ව ශාසනයත්, රටත්, ශ්‍රීපාදස්ථානාධිපති නායක ස්වාමීන්ද්‍රයන් වහන්සේ ප්‍රමුඛ සියලු කාර්ය මණ්ඩලයත්, වන්දනාව සඳහා පැමිණෙන ජනතාවත් සියලු අතුරු අන්තරාවලින් ආරක්ෂා කර දෙන ලෙසය.පූජා වස්තු සහ සමන් දේව ප්‍රතිමා වහන්සේ රැගත් පෙරහර පිටත් වන්නේ ඉන් පසුව එළඹෙන සුබ හෝරාවකිනි. සධාතු කරඬුව, කොත් වහන්සේ, සමන් දේව ප්‍රතිමා හා රිදී මුවා ඇත් රූපයක් ද මෙම පූජනීය වස්තු අතර වේ. මෙම සමන් දේව ප්‍රතිමා දෙකෙන් එකක් දේවපතිරාජ නම් ඇමැතිවරයා විසින් සඳුන් දැවයෙන් නිර්මාණය කොට ශ්‍රීපාදයට පූජා කළ ප්‍රතිමාවකි. බැලු බැල්මට එහි මහානුභාව සම්පන්න බවක් දිස් වේ. අනෙක් ප්‍රතිමාව රිදියෙන් තැනූවකි. එය සිඩ්නි එල්ලාවල භාරකාර තැන ගේ සමයේ ලද්දකි. පෙර මෙම ප්‍රතිමා දෙකම එකම පෙරහරකින් සිරිපා මළුවට වැඩම වූවත්, වත්මන් ශ්‍රී පාදස්ථානාධිපති බෙංගමුවේ ධම්මදින්න නායක හිමියන් නායක ධුරයට පත්වීමත් සමඟ පෙරහර දෙකකින් ප්‍රතිමා වැඩමවයි. ඒ අනුව එක් පෙරහරක් හැටන් නල්ලතන්නිය මාර්ගයෙනුත් අනෙක් පෙරහර පලාබද්දල (පුරාණයේ රජ මාවත ලෙස හැඳින්වූ) මාර්ගයෙනුත් සිරිපා මළුවට සැපත් වේ.අතීතයේ දෙව් හාමුදුරුවන් වැඩම වීමේ පෙරහර ගමන් ගත්තේ ශ්‍රී පලාබද්දල හරහා පා ගමනිනි. එහි විවිධ කාර්යයන් හා වගකීම් බාරව සිටියේ එදා නින්දගම් වැසියන් විසිනි. කාලයත් සමඟ එම පෙරහර අද රිය පෙරහරක් බවට පත්ව තිබේ. දෙවියන් වැඩමවන්නේ අලංකාරව සරසන ලද රථයක විශේෂ අසුනක වඩා හිඳුවමිනි.පැල්මඩුල්ලේ ගල්පොත්තාවෙල ශ්‍රී පාද විහාරයෙන් සාධු කාර හඬ මධ්‍යයේ ගමන් අරඹන පෙරහර දෙකම රත්නපුර මහ සමන් දේවාලයට යාම සිරිත් පරිදි සිදු කෙරෙන චාරිත්‍රයකි. අතීතයේ එවැනි සිරිතක් දක්නට නොවූ අතර සුමන සමන් සුරිඳුන්ට පූජෝපහාර පිණිස මෑතක සිට ආරම්භ වූ බව සිතිය හැකිය.සබරගමුව මහ සමන් දේවාලය බොදු පුද බිමකි. ඒ හා සම්බන්ධ පුරාවෘත්තීන් ද වේ. දුරාතීතයේ මෙම පුද බිම පිහිටා තිබුණේ දෙවොලක් ලෙස නොව බෞද්ධ විහාරස්ථානයක් ලෙසටය. විහාරාරාම මෙන් ම පිරිවෙන්, දාගැබ් හා ප්‍රතිමා වහන්සේ ද එහි විය. මහා වංශයෙහි එන ලෙස මෙම විහාරස්ථානීය ථෙරවරුන් එක් අවස්ථාවක පොලොන්නරුවේ සංඝ කථිකාවකට වැඩම කොට තිබෙන අතර රුවන්වැලි මහා සෑයේ කොත පැලඳවීමේ උත්සවයට ද සහභාගි වී තිබේ. මෙහි විසූ ‘සීලවංශ’ නම් භික්ෂුන් වහන්සේ නමක් සිරිපා වන්දනාවේ වැඩම කළ අවස්ථාවක සොයා ගත් සමන් දේව ප්‍රතිමාවක් සබරගමු මහා දේවාලයට මහා පෙරහරින් වැඩමවා ගෙනැවිත් පුද පූජා පැවැත් වූ බවත් ඉතිහාසයේ සඳහන් වේ. එතෙක් ‘සපරගමු විහාරය’ නමින් හැඳින්වූ එම විහාරස්ථානය එතැන් පටන් ‘සමන් විහාරය’ ලෙස හැඳින්වූ බව ‘සමන් සිරිත’ කෘතියේ දැක්වේ. එය කෝට්ටේ IV බුවනෙකබාහු රජ සමයේ රචිත කෘතියකි.සමන් දෙවොල ආරම්භ කළා යැයි සැලකෙන්නේ දඹදෙණි යුගයේය. එකල මහ රජුගේ අමාත්‍යවරයකු වූ ‘ආර්යකාමදෙව'යන් මැණික් ගැරීම සඳහා එම ප්‍රදේශයට පැමිණ තිබේ. ඔහු, තමන්ට වටිනා මැණික් සම්පත් ලැබේ නම් එම භූමියේ ම දෙවොලක් ඉදිකර දෙන බවට සුමන සමන් සුරිඳු උදෙසා බාර වී ඇත. ප්‍රාර්ථනය ඒ ආකාරයෙන් ම ඉටුවූ නිසා හෙතෙම මහ රජුගේ ද උපදෙස් මත සපරගමු මහ සමන් දෙවොල ඉදිකර වීය. එතෙක් සමන් විහාරයේ තැන්පත් කර තිබු සමන් දේව ප්‍රතිමාව ද එම දෙවොලෙහි වඩා හිඳවීය.පෘතුගීසින් විසින් සමන් දෙවොල සහ විහාර භූමිය විනාශ කිරීමෙන් පසු එම පුද බිම නැවත මුදා ගන්නේ සීතාවක දෙවැනි රාජසිංහ රජු විසිනි. වර්තමානයේ අප දකින්නේ එම රජු විසින් ගොඩනඟන සමන් දෙවොලය. එතෙක් බෞද්ධ මුහුණුවරකින් පැවති පුද පූජාවන්ට හින්දු සංකල්ප, චාරිත්‍ර වාරිත්‍ර විධි එකතු වූයේ ද එතැන් සිටය.බොදු බැතිමතුන් සුමන සමන් නිරිඳුන්ට වන්දනාමාන කරන්නේ, මිථ්‍යා ඇදහිල්ලක් ලෙස නොව, ජීවමාන බුදුන් සමයේ උන්වහන්සේගෙන් දහම් අසා මාර්ගඵල ලැබු දැහැමි රාජ්‍ය පාලකයකුට කරන ගෞරවයක් වශයෙනි. මියුගුණ සෑය සහ මුනි සිරිපා පිහිටවූ ශ්‍රීපාදස්ථානය මතු පරපුර වෙනුවෙන් නිර්මාණය කර දුන් උත්තමයකුට කරන කෘතගුණ සැලකීමක් වශයෙනි. කරුණාව පෙරදැරි කරගත් ගෞරවනීය බව එහි දී මුල් තැන ගනී. ශ්‍රී පාද වාරය අරඹමින් සුමන සමන් සුරිඳුන් ගේ ප්‍රතිමාව මළුවට වැඩමවන්නේ ද ඒ ගෞරවය මුසු වූ කරුණාවෙනි.සිරිපා වාරය ඇරඹීම සංකේතවත් කරමින් ගල්පොත්තාවෙල විහාරයෙන් ගමන් ආරම්භ කරන පෙරහර රත්නපුර සමන් දේවාලයට පැමිණීමත් සමඟ සමන් දේවාලයේ බස්නායක නිලමේ වරයා විසින් එය පිළිගනු ලැබේ. එහි දී නායක ස්වාමීන්ද්‍රයන් වහන්සේ ඇතුළු සියල්ලෝ එහි ඇති විහාර මන්දිරයට ගොස් මල් පුදා බුදුන් වඳිති. සමන් දේවාලයේ සහ පත්තිනි දේවාලයේ ද පුද පූජා පවත්වති. දෙවියන්ට පුණ්‍යානුමෝදනා කරති.මහා සංඝයා වහන්සේ පිරිත් සජ්ජායනා කිරීමෙන් පසු දේවාලවල කපු මහත්වරු යාතිකා කරති. පෙරහර ශ්‍රීපාද පද්මය බලා නැවත ගමන් අරඹන්නේ ඉන් පසුවය. එසේ නල්ලතන්නියට පැමිණෙනු පෙරහර පිළිගන්නට නන්දෙසින් පැමිණෙන සියලු ජාතින්වල සැදැහැතියෝ එහි පෙළ ගැසෙති. සාධු කාර හඬ මධ්‍යයේ එතැන් සිට පෙරහරට සම්බන්ධ වෙති. තූර්ය වාදක පිරිස් ද ඊට එක් වේ. නල්ලතන්නියේ සිට පෙරහර ගමන් කරන්නේ පා ගමනිනි. පූජා වස්තු සහ සමන් දේව ප්‍රතිමා වහන්සේ උඩුවියන් යට හිස් මතින් වැඩම කරවනු ලැබේ. මෙම පෙරහරට මෑතක සිට නුවරඑළිය දිස්ත්‍රික්කයේ ජනතාව ද ඕනෑකමින් සම්බන්ධ වෙති. පෙරහර ශ්‍රීපාද මළුවට පැමිණෙන තෙක් ම තුන් සරණේ කවි හඬ, සාධුකාර හඬ හා මුසුව සමනොළ කඳු මුදුන සිසාර රැව් පිළිරැව් දෙන අතර බෙර දවුල් හඬ ද ඊට මුසු වේ.පෙරහරට සම්බන්ධ තවත් වැදගත් ස්ථානයක් වන්නේ සීත ගඟුලයි. පෙරහරේ වඩමවන සමන් දේව ප්‍රතිමා වහන්සේ සුවඳ මුසු සිසිල් ජලයෙන් ස්නානය කරවන අතර එය පිරුවට ඇද ජනතාවට නොපෙනෙන පරිදි සිදු කිරීම ද චාරිත්‍රයකි. ඉන්පසු ප්‍රතිමා වහන්සේ විශේෂ ආසනයක වඩා හිඳුවා පෙරහරේ ආ සියල්ලෝ ගඟුලේ බැස ස්නානය කරති. ඉන්පසු සුදු පිරුවට ඇඳ ගමනට සැරසෙති. පසුව ඒ අසල ඇති සමන් දෙව් මැදුර අබියස පන්සිල් සමාදන් වෙති. භික්ෂුන් වහන්සේ පිරිත් දේශනා කොට සුමන සමන් දෙව් රඳුට පිං අනුමෝදන් කරති.නැවත පෙරහර ශ්‍රී පාද මළුව බලා ගමන් කරන්නේ සංඛභේරි නාදය පරයා නැගෙන සාධු නාදයත් සමඟය. තුන් සරණේ කවි හඬ ගමනේ වෙහෙස නිවා දමන අතරම ශ්‍රද්ධාව ද වැඩිදියුණු කරන්නේ ය.පෙරහර මළුවට ළඟාවන්නේ උඳුවප් පුර පසළොස්වක පෝ දින අලුයමය. මළුවේ සමන් දෙවොල කහ දියරෙන් සහ සඳුන් කිරි පැන් ඉස පවිත්‍ර කිරීමෙන් පසු පූජා පවත්වයි. දේව ප්‍රතිමාසිරස තබා මළුවෙහි තුන් වරක් ප්‍රදක්ෂිණ කිරීමෙන් පසු සමන් දේව ප්‍රතිමා වහන්සේ දේවාලයෙහි තැන්පත් කරයි. පෙරහරේ ගෙන ගිය කොත් වහන්සේ ද දේවාලයෙහි වහළ මුදුනෙහි පලඳවයි.එතැන් සිට සිරිපා වාරය නිමවන තුරුම දිනපතා පුද පූජා කටයුතු ද සිදු කෙරේ. උදෑසන සහ දහවල් බුද්ධ පූජාව සවස ගිලන්පස පූජාව ද පැවැත්වේ. දෙළොස් මහේ පහන දැල්වීම ද සුවිශේෂය. එය නිවෙන්නට නොතබා දැල්වෙමින් පැවැතීමට කටයුතු කෙරේ. ඒ පිළිබඳව සොයා බැලීම ද නිරතුරුවම සිදු කෙරේ.වන්දනා සමය නිමවීමත් සමඟ සමන් දේව ප්‍රතිමා වහන්සේ ගල්පොත්තාවෙල විහාරයට ආපසු වැඩමවාගෙන එන්නේ ද පෙ‍රහරකිනි. එය ද උත්කර්ෂවත් ලෙස සිදු කෙරේ. පැල්මඬුල්ල ශ්‍රී පාද විහාරස්ථානයට දේව ප්‍රතිමා වහන්සේ වැඩමවාගෙන ඒමෙන් පසු නැවත එහි ඇති සමන් දේවාලයෙහි වඩා හිඳුවා පුද පූජා සඳහා මහජනතාවට ඉඩ සලසා දෙති. එම දෛනික පුද සිරිත් නොපිරිහෙලා ඉටු කිරීමට ද වග බලා ගනිති.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=ay1312153</link>
    <topic>සතොස එදා ආණ්ඩුවේ බැංකුවලටත් වඩා ඉහළින් තිබුණේ</topic>
    <author>ඉනෝකා සමරවික්‍රම</author>
    <content>‘සතොස’ පෙට්ටි අකුර ඇද බොහෝ කාලයක් ගතව තිබේ. එහි නිර්මාණකරු කවුදැයි යන්න සොයා ගැනීමට අපි බොහෝ වෙහෙසුණෙමු. එහෙත් එදා මෙදාතුර සතොස ගමන් මාර්ගය පිළිබඳව තොරතුරු සෙවීමේදී වර්තමාන පරම්පරාව නොදන්නා බොහෝ දේ ඒ අතීතයේ සැඟවී තිබිණි. වෙළෙඳ ලකුණ විශේෂාංගයෙන් මෙවර අප ඔබට කියන්නේ වසර හැට තුනක් පැරණි සතොස කතාවයි.සමුපකාර තොග වෙළෙඳ සංස්ථාව’ නම හඳුන්වා දීම දිග වැඩි වුවත් මේ ආයතනය කුමක්දැයි යන්න පිළිබඳව සිහිපත් වන්නේ ටිකක් වේලා කල්පනා කර බැලීමෙන් පසුව ය. එහෙත් අප මෙහෙම කිව්වොත් ‘සතොස’ කියා. ඔබට එය කුමක් දැයි ‍එක විටම මතකයට නැ‍ඟෙනු ඇත‍.වසර හැට තුනක් පුරා මෙරට පාරිභෝගික ක්ෂේත්‍රයේ නොමැකෙනා නාමයක් තැබූ සතොස එදා මෙදා තුර විවිධ හැළ හැප්පීම්වලට ලක් වෙමින් දිගු ගමනක් පැමිණ සිටී. ජනතාව අතර නොමැකෙන නාමයක් තැබූ සතොස ලාංඡනය නිර්මාණය වූයේ කෙසේ දැයි යන්න පිළිබඳව සොයා ගිය ගමනේදී සතොස යන අකුරු නිර්මාණය කළ ශිල්පියා පිළිබඳව තොරතුරු කිසිවක් සොයා ගැනීමට නොහැකිවීම කනගාටුවට කරුණකි.එහෙත් 1949 වසරේ දී සමුපකාර තොග වෙළෙඳ සංස්ථා අංක 47 දරන පනත අනුව සතොස බිහි වූ අතර එක්දහස් නවසිය පනහ වසරේ දී ජූලි මස පළමු වැනි දින ව්‍යාපාර කටයුතු ආරම්භ කළේ ය.වර්තමානයේ දක්නට ලැබෙන සතොස ලාංඡනය අතීතයේදී මීට වෙනස් විය. දෙවන ලෝක යුද්ධයත් සමඟ හා ඉන්පසුව රට තුළ ආහාර ද්‍රව්‍ය බෙදා හැරීමේදී අඩු පාඩු නම් පැන නඟින්නට විය. ඇතැම් ප්‍රදේශවලට ආහාර ද්‍රව්‍ය හිඟ විය.‍රට පුරා ක්‍රමානුකූලව ආහාර ද්‍රව්‍ය බෙදාහැරීම සඳහා සමුපකාර වෙළෙඳසල් ආරම්භ කිරීමත්, එම ආහාර ද්‍රව්‍ය ආනයනය කිරීමටත් බෙදා හැරීමත් සඳහා නම්‍යශීලි ආයතනයක් බිහිවීමේ තදබල අවශ්‍යතාවක් පැන නැගිණි.මේ සියලු කටයුතු සාර්ථක කර ගැනීම සඳහා එක්දහස් නවසිය හතළිස් දෙක වසරේදී පිහිටුවන ලද සමුපකාර තොග වෙළෙඳ ආයතනය එක්දහස් නවසිය හතළිස් නවය දක්වා රාජ්‍ය දෙපාර්තතමේන්තුවක් ලෙස සුවිශාල මෙහෙයන් ඉටු කරනු ලැබුවේ ය. එනමුත් සමුපකාර සමිතියේ අවශ්‍යතා සපුරාලීම සඳහා සමුපකාර තොග වෙළෙඳ දෙපාර්තමේන්තුව ස්වාධීන ආයතනයක් බවට පත් කිරීමට එකල ආහාර හා සමුපකාර කටයුතු පිළිබඳ ඇමැතිතුමා විසින් පාර්ලිමේන්තුවට පනතක් ඉදිරිපත් කර තිබිණි.විටින් විට විවිධ හැලහැප්පීම් වලට ලක්වුව ද සතොස කිසිදා නැතිකර දැමීමට නොහැකි ආයතනයක් බව එහි පැරණි සේවකයන්ගේ අදහසයි. ඔවුන් එසේ කියන්නේ මුල් කාලයේදී සතොආ යන්න රවුම් තුනකින් සැඳුම් ලත් සතොආ ලාංඡනය එක්දහස් නවසිය හතළිස් නවයේදී සතොස යනුවෙන් වෙනස් කිරීමේදී ඒ සඳහා ගණ පිහිටුවා නම තැබූ බවක් කියැවෙන බැවිනි. සතොස යන අකුරු ටික කුඩාවට පටන්ගෙන ලොකුවට දිස්වෙන ආකාරයෙන් නිර්මාණය කර තිබේ. එයින් අදහස් කැරෙන්නේ සතොස කුඩාවට පටන්ගෙන ඉහළට දියුණු වන ආයතනයක් බවට පත්වන බව ය යන්න සතොස ගැන ඉතිහාසය දන්නා කියන අයගේ මතයයි.‍සතොස ආරම්භ කිරීමේදී ප්‍රාග්ධනයෙන් රාජ්‍ය අනුග්‍රහය වූයේ රුපියල් දස ලක්ෂයක් පමණි. සතොස පනත කිහිපවරක් ම වෙනස් කම් වලට බඳුන් වූ අතර විවිධ වෙළෙඳ ව්‍යාපාරයන්ගේ නියැළීමට හැකිවන අයුරින් සතොස පනත එක්දහස් නවසිය හැට නවයේදී වෙනස් විය‍.ඒ අනුව සතොසට අනුබද්ධිත ආසියානු හෝ‍ටල් සංස්ථාව (ඔබරෝයි හෝටලයේ අයිතිය ද) සතොස මෝටර්ස් (ඉසුසු වර්ගයේ වාහන ආනයනයේ එකම නියෝජිත) ලංකා මිල්ක්ෆුඩ්ස් වැනි ආයතන ඉන් අනතුරුව බිහිවිණි. එනමුත් එක්දහස් නවසිය අනූඑක වසරේදී ගෙන එන ලද පනත් සංශෝධනයෙන් සතොසට අනුබද්ධ ආයතන පෞද්ගලික ව්‍යාපාර ලෙස වෙන් විය.සතොස ආයතනයේ ගොඩනැඟිලි ද්‍රව්‍ය අංශය ‘ගොඩනැඟිලි ද්‍රව්‍ය සංස්ථාව’ බවටත් රෙදිපිළි අංශය රාජ්‍ය වාණිජ (රෙදි පිළි) සංස්ථාව හෙවත් ‘සළුසල’ බවටත් ගෘහ උපකරණ සහ වෙනත් භාණ්ඩ අංශය රාජ්‍ය වාණිජ (විවිධ) නීතිගත සංස්ථාව බවටත් එක්දහස් නවසිය හැත්තෑව දශකයේ දී සිදුවූ ‍සතොස වෙනස්කම් අතර විය.අපේ රටේ පැරණිතම රාජ්‍ය සංස්ථාව වන සතොස වර්තමානයේදී විවිධ වෙනස්කම් හරහා මහජනතාවට උපරිම සේවා ලබාදීමේ අරමුණින් කටයුතු කිරීම සුවිශේෂීය.ආයතනයේ පැරණි ම නිලධාරියකු වන යූ. සෝමරත්න මහතා දැන් එහි උපදේශකවරයෙකි.“මම සතොස ආයතනයට බැදුණේ එක්දහස් නවසිය හැට තුන අවුරුද්දේ. මගේ සේවා කාලය වසර පනස් ගණනක් වෙනවා. සතොස පටන් ගත්තේ එක්දහස් නවසිය පනහ වස‍ෙර්. ටී.බී. ඉලංගරත්න මහතාගේ කාලයේ සතොස බොහෝම දියුණු තත්ත්වයක තිබුණා. ඒ කාලේ මහජන බැංකුවටත් වඩා ඉහළින් තමයි සතොස තිබුණේ. ඒ කාලේ සමුපකාර ව්‍යාපාරය මුළු රටේම ව්‍යාප්ත වෙලා තිබුණෙ. සියලු සමුපකාර වලට භාණ්ඩ සැපයීම කළේ සතොස යි. සතොස ලෝගෝ එක හදපු කෙනා ගැන කොතනකවත් සඳහන් වී නම් නැහැ. නමුත් සතොස කියන අකුරු තුන ජනතාව තුළ හොඳ මතකයක් තැබීමට සමත්කම ලැබුවා” යැයි සෝමරත්න මහතා පවසයි.සතොස විටින් විට විවිධ හැල හැප්පීම් වලට භාජනය විය. කලකදී කඩා වැටුණ සතොස වැටෙන්නට නොදී ගොඩ ගැනීමට නව පාලන අධිකාරිය ධෛර්යයෙන් කැපවීමෙන් කටයුතු කළේ ය.වර්තමානයේදී තම සහෝදර සිල්ලර අලෙවි ජාලය වන ‘ලංකා සතොස’ සමඟ අත්වැල් බැද ගනිමින් දිගු ගමනක් යන්නට සූදානම් ව සිටී‍.“අද ලංකාවේ සහල් මිල පාලනය කරලා තියෙන්නේ අපි. පසුගිය කාලේ රුපියල් සියයට ගිය හාල් මිල පාලනය කරන්න අපට හැකි වුණේ ඒ සඳහා විධිමත් ක්‍රියා පිළිවෙළක් අනුගමනය කළ නිසයි.කාලයක් සතොස ප්‍රවාහන අංශය වහලා දමලා තිබුණේ. නමුත් අද එය ඉතා ලාබ ලබන්නක් බවට පත් කර තිබෙනවා. මේ වනවිට අප සතොසට අලුතෙන් වාහන පනස් තුනක් මිලට ගෙන තිබෙනවා. ඉදිරියේ දී තවත් වාහන විසි පහක් මිලට ගැනීමට කටයුතු සලසා තිබෙනවා. අද සතොස ලාභ ලබන සංස්ථාවක් බවට පත්වෙමින් තිබෙන්නක්.වහලා තිබුණ වී මෝල් නැවත නවීකරණය කරලා අලුතෙන් මැෂින් දාලා ලාභ ඉපයීමට මාර්ගය සකස්කර තිබෙනවා‍. මේ බිල්ඩිම (සතොස ප්‍රධාන කාර්යාලය පිහිටි) වසර තිස් පහක් පරණයි. නමුත් අද අප එය නවීකරණය කර තිබෙනවා. එසේ නවීකරණය කළේ සතොස ඉපයීම් වලින් මිස බැංකු ණය වලින් නොවෙයි. මේ වසරේ අගෝස්තු මාසය වනවිට අප මිලියන තිස් එකක පමණ ලාභයක් ලබා තිබෙනවා. අපි මේ වනවිට පරණ ණය ඒ කියන්නේ දෙදහස් හතර වසරේ ණය ගෙවමින් තිබෙනවා. ‍මම මේ ආයතනය බාර ගන්නා විට නඩු එකසිය හතරක් තිබුණා.දැන් එයින් ඉතිරිව තිබෙන්නේ නඩු හතළිහක් පමණයි. අපේ උත්සාහය සතොස එදා තිබූ තත්ත්වයට ගෙන ඒමයි.”සතොස සභාපති එරාජ් ප්‍රනාන්දු මහතා පවසන්නේ ය.එක්දහස් නවසිය පන‍ෙහ් සිට ජනතාවට සේවය සැපයූ සතොස වර්තමානයේ ද ජනතාවට උපරිමයෙන් සේවය සැලසීමට කැපව සිටී. ජනතාව වෙනුවෙන් ගමින් ගම යන්නට සතොස ජංගම අලෙවි රථ සේවාවක් අරඹා ඇති අතර මෙම ව්‍යාපාරික කාර්ය සඳහා ඕනෑම අයෙකුට සම්බන්ධ වීමට ද පුළුවන.“අපි මෙම කාර්යය පටන් ගන්නේ සුළු හා මධ්‍යම පරිමාණ ව්‍යාපාරිකයන් නඟා සිටුවීම සඳහායි. මේ වනවිට සතොස ජංගම අලෙවි රථ සේවාව සඳහා ලියාපදිංචි කිරීම සිදු කරනු ලබනවා. මේ වනවිට ලොරි පහක් මෙම කාර්යය සඳහා යොදවා තිබෙනවා. යම් අයෙක් කැමැති නම් සතොස ජංගම ව්‍යාපාරයට සම්බන්ධවීමට ඒ පිළිබඳව වැඩිදුර විස්තර 0719903161 දුරකථන අංකයට කතා කිරීමෙන් ලබා ගන්නට පුළුවන.”එරාජ් ප්‍රනාන්දු මහතා වැඩිදුරත් පවසයි.‍එදා ගමින් ගම, නගරයෙන් නගරය හුදී ජනතාවගේ පාරිභෝගික අවශ්‍යතා සැපිරූ සතොස තවත් කාලයක් පෙරටත් වඩා වැඩියෙන් සේවය කරනු ඇත. කිසියම් වූ ආයතනයක ලෝගෝ එකක් හිතූ හැටියට වෙනස් කළ ද ජන මනසේ ද නොමැකෙන ලෙස රැඳී තිබෙන සතොස ලාංඡනය වෙනස් කළ යුතු වන්නේ නම් ඒ සඳහා පාර්ලිමේන්තු පනතක් අවශ්‍ය බව සතොස පිළිබඳව තතු දන්නෝ අවධාරණ්‍ය කරති.ඉනෝකා සමරවික්‍රමඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=ay1312154</link>
    <topic>වෙළෙඳ පොළ මන්දගාමී වෙයි</topic>
    <author>තාරක වික්‍රමසේකර</author>
    <content>පෙර සතිය අවසානයේ  ගනුදෙනු 4375 ක් වූ වෙළෙඳ පොළේ සතිය ආරම්භක  9 වැනිදා සඳුදා ගනුදෙනු 3220 ක් දක්වා පහළ බැස තිබුණි.  දිනයේ මිලියනය දක්වා කොටස් අලෙවි වූ සමාගම් අතර ආසිරි (1460784) රෝහල පමණක් දැක්වුණි. මිල ඉහළ ගිය සමාගම් අතර ඒ. අයි.ඒ. ඉන්ෂුවරන්ස් (10.40),  සිලෝන් ටුබැකෝ (22.50), සමාගම් කැපී පෙනුණි. මිල පහළ ගිය සමාගම් අතර කැපී පෙනුණේ හේලීස් (13.90), සමාගමයි. කොටස් 100 ට වඩා ගනු දෙනු වූ සමාගම්හි එතරම් කැපීපෙනෙන වෙනස්කම් දක්නට නොවුණි.පසුදින එනම් 10 වැනිදා වෙළෙඳ පොළ ගනුදෙනු 3183 ක් සිදු කෙරුණු අතර මිලියනය ඉක්මවා කොටස් අලෙවි වූ සමාගම් අතර කැපී පෙනුණේ බ්ලූ ඩයමන්ඩ්- ඡන්ද බලය රහිත (2671987), යුනයිටඩ් මෝටර්ස් (1876930),  සමාගම් වේ. මිල ඉහළ ගිය සමාගම් අතර සමාගම් එතරම් කැපි නොපෙනුණු අතර මිල පහළ ගිය සමාගම් අතර සිලෝන් ටුබැකෝ (23.60), හන්ටර්ස් (12.40), කැපී පෙනුණි.11 වැනිදා බදාදා ගනුදෙනු 3330 ක් සිදු කෙරුණු අතර  මිලියනය ඉක්මවා කොටස් අලෙවි වු සමාගම් අතර දැක්වුණේ ටෙස් ඇග්‍රෝ - ඡන්ද බලය රහිත (1072380) සමාගම පමණි.  සිලෝන් ටුබැකෝ කොටසක මිල රුපියල් 33.20 කින් මිල ඉහළ ගිය අතර මිල පහළ ගිය සමාගම් අතර කැපී පෙනුණේ ලංකා අශෝක්  (73.00), ටී සර්විසස් (90.20) සමාගම් ය.සමස්ත  කොටස් මිල දර්ශකය  පෙර සතිය අවසානයේ දැක්වුණේ 5810.24 ක් ලෙසිනි. එස් ඇන්ඩ් පී එස් එල් 20 දර්ශකය දැක්වුණේ ඒකක 3183..09 ක් ලෙසිනි. සමස්ත  කොටස් මිල දර්ශකය සතිය ආරම්භක සඳුදා දැක්වුණේ 5821.30 ක් ලෙසිනි. එස් ඇන්ඩ් පී එස් එල් 20 දර්ශකය දැක්වුණේ ඒකක 3194.30 ක් ලෙසිනි. අඟහරුවාදා සමස්ත  කොටස් මිල දර්ශකය  දැක්වුණේ 5778.52 ක් ලෙසිනි. එස් ඇන්ඩ් පී එස් එල් 20 දර්ශකය දැක්වුණේ ඒකක 3176.62ක් ලෙසිනි.  බදාදා සමස්ත කොටස් මිල දර්ශකය දැක්වුණේ 5787.81 ක් ලෙසිනි. එස් ඇන්ඩ් පී එස් එල් 20 දර්ශකය දැක්වුණේ ඒකක 3182.27 ක් ලෙසිනි.සමස්ත වෙළෙඳ පොළ දෙස බැලීමේදී පෙනී යන්නේ  ගනුදෙනු මන්දගාමී ස්වභාවයකින් සිදුවන බවයි. ලාභාංශ හෝ විශේෂ කොටස් නිකුතුවක් හෝ දක්නට නොවුණු අතර ආයෝජකයන් මේ නිසා මන්දගාමීව ගනුදෙනුවල නිරතව සිටින බව පෙනෙන්නට විය.මේ අතර ජංගම අයැදුම්පත් ක්‍රමයක්ද පසුගිය දා වෙළෙඳ පොළ මඟින් හඳුන්වා දෙන ලදී.සංචාරක හෝටල් හෝ රෝහල් හෝ කොටස් එතරම් ඉහළ යන බවක් පෙනෙන්නට නැත. සංචාරක හෝටල් හා රෝහල් වැඩි ආදායමක් ඉපැයුවද ආයෝජනයන්ට එතරම් සැලකිල්ලක් නොදැක්වීම නිසා මේ තත්ත්වය තවත් උඩු දුවන තත්ත්වයක් පෙනෙන්නට ඇත.වෙනත් කාල සීමාවන්හි බැංකු පොළී අනුපාත අඩු කළ විට වෙළෙඳ පොළ ඉහළ යන නමුත් මේ වන විට බැංකු පොළී ප්‍රතිශත පහළ දමා ඇතත් වෙළෙඳ පොළද මන්දගාමී වී ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=ay1312155</link>
    <topic>ගෝන විද්දගල ලස්සන දැක්කොත් දාලා එන්න හිතෙන්නේ නෑ</topic>
    <author>අරුණි මුතුමලී</author>
    <content>අපේ දෑස් පින් කර ඇති තරමට අපට ලස්සන දේ දකින්නට වාසනාව ලැබෙන බව බොහෝ දෙනාගේ විශ්වාසයයි. පරිසරයේ සුන්දරත්වය සියැසින් විඳ ඒ අතරින් තමන් වඩාත් කැමති ස්ථානය පිළිබඳ කියන්නට අද අප හා එක්වන්නේ දශක ගණනාවක් අපේ රටේ ගහ කොළ රැක ගැනීම සඳහා සටන් වැදුණු පරිසර ලෝලියක වන අයිරාංගනී සේරසිංහ ය"මුදුගමුව තමයි මගේ ගම. රුවන්වැල්ලෙනුත් එහා බොහෝම පිටිසර පළාතක තියෙන්නේ. අපේ ගෙදර ඉස්සරහින් ගුරුගොඩ ඔය, පිටිපස්සෙන් රිටිගහ ඔය. ඒ වතුරේ සීතල වගේම ගලා ගෙන යන හඬ අදටත් මට ගේන්නේ පුදුමාකාර සතුටක්. උදේ හිට රෑ වෙනකල් අපිට බලන්න තියෙන්නේ කුරුල්ලන්ගේ සිරිත් විරිත්, රණ්ඩු සරුවල්, හුරතල්. ඒ ඔක්කෝම බලන් ඉන්න අපට වෙලාව ඕනතරම් තිබුණා. අපේ වත්ත පුරා නානාප්‍රකාර පැළ ජාති, රූස්ස ගස් පිරිලා. අපට සෙල්ලම් බඩු හැටියට තිබුණේ අඹ ඇට, කුරුම්බැට්ටි, ගල්මුල් වගේ අහරෙන් මෙහෙන් හොයාගත්තු දේවල් තමයි."මේ ප්‍රවීණ නිළි අයිරාංගනී සේරසිංහ විසින් චිත්‍රපටයකට හෝ ටෙලි නාට්‍යයකට කියූ දෙබසක් නොව ඇගේ ළමා කාලය පිළිබඳව අප සමඟ කළ අව්‍යාජ හෙළිදරව්වකි. ගහට කොළට සතා සීපාවාට ආදරයකරන්නට ඈ පෙලැඹුණේ මෙවන් වටපිටාවක සුන්දර අත්දැකීම් විදින්නට කුඩා කල සිටම උරුම කම් කී නිසාය.වාසනා , කණා සහ බණ්ඩි පැටියා"අපේ ගෙදර අලි තුන් දෙනෙක් හිටියා. ඇත්තෙන් ම මනුස්සයන්ට වඩා ඒගොල්ලෝ හොඳයි.වාසනා පුංචි කාලේම අපේ ගෙදරට ආව අලියෙක්. එයාට ඒ නම ලැබුණේ ආව විදිහ නිසා. අපේ තාත්තාට අලි ගාලක් තිබුණා. සාමාන්‍යයෙන් වල් අලි ගාල් කරන්නේ හීලෑ අලි දාලා මට්ටු කරලා. ඊට පස්සේ කොටස්කාරයින්ට අලි බෙදෙන්නේ ඇල්ලූ හැටියට . ඒත් මේ අලි පැටියා අපේ ගාලට නිකම්ම ඇවිදගෙන ඇවිත්.ඒ නිසයි එයාට වාසනා කියලා කීවේ. පොඩිසිංඤෝ තමයි එයාව බලා ගත්තේ. කම්මුල්තෙමෙන කාලෙට වාසනාට කිට්ටු වෙන්න ටිකක් අමාරුයි. එහෙම කාලෙක ගුරුගොඩ වැවට නාවන්න එක්ක යද්දි අන්ධ මනුස්සයෙක් අලියා ඉස්සරහටම එනවා දැකලා පොඩිසිංඤො මැදට පැනලා. ඒකටකේන්ති ගිහින් වාසනා හොඬේ විසිකරද්දි පොඩි සිංඤොට වැදිලා වැටුණා. තමන්ට වැරදීමක් වුණා කියලා වාසනාට තේරුණේ එතකොටයි.ඒ පාර පොඩි සිංඤොව ළග ගහක් යටට උස්සන් ගිහින්, හොඬේ ඇඟ උඩ තියාගෙන රැකගෙනම හිටියා කාටවත් ළං වෙන්න නොදී. අපේ තාත්තාට විතරයි කිට්ටු වෙන්නවත් පුළුවන් වුණේ. ඊට පස්සේ හුඟක්කල් යනකල් වාසනා හිටියේ හරිම හිතේ අමාරුවෙන්. අනෙක් එක්කෙනා කණා. එයාගේ ඇස් පෙනීම හරිම අඩුයි. අලියාගේ බඩ යටින් රිංගුවාම නිර්භීත වෙනවා කියලා කතාවක් තිබෙන නිසා අපේ ගෙදර නතර කරලා ගිය ඥාති අක්කා කෙනකුගේ දරුවෙක් අරගෙන කණ අලියාගේ බඩ යටින් දිව්වා. අපේ අම්මා හොදටම බයවෙලා මට බැන්නා.ඒත් අනේ අලියා මගේ වැඩේ ගණන් ගත්තේවත් නෑ. හරිම හොඳයි. අනෙක් එක්කෙනාගේ නම බණ්ඩා පැටියා. එයත් පුංචිපැටියා කාලේ අපේ ගෙදර ආවේ. හුඟක් හුරතල් වෙලා නිසා අන්තිමට හරිම මුරණ්ඩු වුණා. තිස්සේම ගේ අස්සට එන්නත් පටන් ගත්තා. අන්තිමට පාලනය කර ගන්නම බැරි තරමට චණ්ඩි නිසා වෙන කට්ටියකට බාර දුන්නා."ගෙදර අලි අත්දැකීම් නිසා දෝ අයිරාංගනී මහත්මියට කැලේ අලින් ගැන ද ඇත්තේ තරමක විශ්වාසයකි.“තන්තිරිමලේ ගිහින් කකුල් රිදෙනකල් ඇවිදලා ඇවිදලා නිදාගන්න තැනක් නැතිව තණකොළ අස්සෙන් සෑහෙන දුරක් යද්දි ගල් තලාවක් දැක්කා. හරිම ලස්සනයි. ඒ ළඟින්ම ඇළ පාරකුත් යනවා. එතකොට මගේ මහත්තයත්හිටියා. අපි තීරණය කළා රෑ එතන ගත කරන්න. අලි බෙටි වගයකුත් දැක්කා, ‍ඒත් අපි එච්චර ගණන් ගත්තේ නෑ. රෑ අපට හීනෙන් වගේ ඇහෙනවා ‘ගුඩු ගුඩු‘ ගාන සද්දයක්. ඒ අලින්ගේ බඩ කෑ ගහනහඬ. උදේ නැඟට්ටාට පස්සෙ අපට බයකුත් හිතුණා අපි නිදාගෙන තියෙන්නේ වල් අලින්ගේ බඩ අස්සේ නේද කියලා. එත් අපට කිසිම හානියක් කළේ නෑ“එහෙත් ඇය බියවැද්දීමට සමත් සත්තු දෙදෙනෙක් ද සිටිති.බංගලාවට වලහෙක් ආවා"මම හරිම බය වල් ඌරාටයි වලහාටයි. හප්පේ කොහොමද වල් ඌරෙක් එළෙව්වොත් දුවලාවත් බේරෙන්නේ? වලස්සුත් එහෙම තමයි. බරු ගහනවනේ. ඒ වුණාට දවසක් අපි යාල බංගලාවක ඉද්දි එතැනට වලහෙක් ආවා. අප්පේ අපි සද්ද නැතිව හිටියා. ටිකකින් එයා ගියා. මුකුත් හානියක් කළේ නැහැ. ඒගොල්ලොත් සැර වෙන්නේ බයටනේ. අපි එයාලගේ වාසස්ථානවලට ගිහින් කරදර කරද්දි ඒ අය කලබල වෙන එක සාධාරණයි."ඇය එසේ කියන්නේ මෙරට පමණක් නොව පිට රටවල ද විවිධ සංචාරයන් ඇසුරින් ලත් අක්දැකීම් සම්භාරය ද සමඟිනි."මම ඉන්දියාව, ස්විට්සර්ලන්තය වගේ රටවලත් සුන්දර ස්ථාන නරඹලා තිබෙනවා. ඒත් අපේ රටේ තරම් කෙටි දුරකදි විවිධ පරිසර පද්ධති හමුවන රටක් තවත් නෑ. කාන්තාරවල එහෙම ජීවත්වන මිනිසුන්ට අපේ වගේ රටක් ගැන හිතා ගන්නවත් බැරුව ඇති. ඒ තරමට නිල්ලක් වගේම ජෛවවිවිධත්වයක් අපට උරුම වෙලා තිබෙන්නේ. එක වෙලාවකට මට හිතෙනවා අපි කොයි තරම් වාසනාවන්ත ද කියලා මෙහෙම රටක ඉපදෙන්න. ගමේ හිටියත් නගරේ හිටියත් පාරෙ ජීවත් වුණත් අපට කන්න බොන්න නැතිවෙන්නේ නැත්තේ වැටක හරි කන්න පුළුවන් කොළ පළා මිටක් වැවෙන නිසානේ? බොන්න වතුර ටිකක් තියෙන නිසානේ? ඒත් ඒ ගැන අපේ අයට කිසිම වටිනාකමක් නෑ. එහෙම දකිනකොට වෙලාවකට හිතෙනවා, ඒ වගේ විනාශකාරී මිනිස්සු මේ වගේ රටක ඉපදෙන්නවත් වටින්නේ නෑ කියලා."ඇය හැඟීම්බර වෙමින් කීවේ වසර ගණනාවක් 'රුක් රැක ගන්නෝ' සංවිධානයේ ද ක්‍රියාකාරී සාමාජිකාවක ලෙස මේ රටේ ගහ කොළ වෙනුවෙන් සටන් කළ ආකාරය සිහිගන්වමිනි. කුඩා කාලයේ ගහ කොළ සමඟ කෙළි සෙල්ලම්කළ නිසා ඇති වූ ආදරයට වඩා වයසින් වැඩෙන විට සොබා දමට ඇති ඇල්ම වැඩි වූ සැටි ඇය විස්තර කරන්නේ මෙසේය.“ ගස් කපනකොට, කැලෑ ගිනි තියනකොට මට මගේ ඇඟ ගිනි ගන්නවා වගේ දැනෙන්නේ. ඉස්සර නම් ඒවාට ආදරේ නිසා විතරයි. ඒත් ටික කලකින් පොතපත එහෙමකියවලා මේවායේ වටිනාකම, ප්‍රයෝජනය තෙරුම් ගත්තාම ඒ ගතිය වැඩි වැඩියෙන් දැනෙන්න වුණා. අපේ හුඟ දෙනකුට දැනෙන්නේ නෑ සොබා දහමේ හැම දෙයක්ම එකිනෙක හා සම්බන්ධයි කියලා. එකක් විනාශ වුණොත් සියල්ලම දම්වැලක් වගේ වැනසිලා යනවා කියලා ඒ අය තේරුම් ගත්ත දවසක නිරපරාදේ ගහ කොළ විනාශ කරන එකක් නැහැ.“ගෝන විද්දගලරණිල ශාකවල වැඩෙන ක්ෂුද්‍ර ජීවියාගෙන් අපට ලැබෙන ප්‍රයෝජනයේ සිට ගුරුවරියක පාඩමක් කියා දෙන්නාසේ අපට කියමින් ඇය මෙසේ තම සංචාරයන් ගැන දපැවසුවාය."පුංචි කාලේ ඉඳන්ම මම රටේ විවිධ තැන්වලට ගිහින් තියෙනවා. රූප ගත කිරීම්, පරිසරකටයුතු වගේ දේවල් නිසා ඒ ඒ තැන්වල නතර වී තිබෙනවා. ඒ කාලෙටත් වඩා දැන් මම අභය භූමිවල යන්නේ මගේ නංගිගේ දුවඑංගලන්තේ ඉඳන් ආවාමයි. අපි ළගද ගියා උඩවලවේ කැලේ තිබෙන ගෝන විද්දගල කියන තැනට. මම කලිනුත් එතැනට ගිහින් තිබුණාට නතර වෙලා නැහැ. මේ වාරේ තමයි ඒ අවස්ථාව උදා වුණේ. ගෝන විද්දගල ලස්සන හරියට දකින කෙනෙක් ට අයෙ එතැන දාලා එන්න හිතෙන්නේ නෑ."ඇය එහි විසිතුරු රස විඳ ඇති තරම ඇගේ වත පිබිදෙන සැටියෙන් ම සිතා ගත හැකිය."තණ කොළ යායට මායිම් වුණු වැව. එක පැත්තක නිල් පාටට කඳු පේළිය. අනෙක් පැත්තේ පළා පැහැයට ගන කැලෑව. ඒ අතරේ පිල් විදහාගෙන මොනරු නටන ලස්සන. අලි රංචු පිටින් වතුර බොන්න, දියේ නාන්න එන හැටි, ඒ අතර දිය කුරුල්ලෝ, වලස්සු, ගෝන්නූ, වල් ඌරෝ, දිවියෝ වගේ මේ රටේ ඉන්න සත්තු වර්ග ඔක්කෝම පාහේ එතැන දකින්න පුළුවන්. අපි ඒ බංගලාවේ එළියේ සාලේ නිදා ගත්තේ. අලි අපේ ළඟටම ඇවිත් හිටියා. කිසිම කරදරයක් කළේ නැහැ. මට අපේ ගෙදර හිටිය අලින්වත් මතක් වුණා. අපි හැමෝටම ඒ වගේ හැමදාම කරදරයක් නැතිව ඉන්න පුළුවන් නම් කොයිතරම් වාසනාවක් ද?""හවසට ඉර බැහැගෙන යනකොට අහසේ රන්වන් පාටට මිශ්‍ර වුණු තැඹිලි, රතු, නිල් වලාකැරලි, මට කියා ගන්නබෑ මොන තරම් ලස්සනක් ද කියලා. ඒ හවස ගෙවිලා රෑට හඳ පායද්දි වැව රිදී පාටට දිලිසෙන අපූරුව! මට නම් ඒ තරම් ලස්සන තැනක් ලෝකේ කොහේවත්ම නෑ."එසේ තමන් දුටු ලස්සනම ස්ථානය පිළිබඳ සුන්දර මතක අවදි කළ ඇය කතාව නිමා කළේ සියලු දෙනාට අනතුරු ඇඟවීමක් මෙන්ම ඉල්ලීමක් කරමිනි." අපි හිතනවා මිනිස්සු කීවාම විශේෂ උසස් කොටසක් කියලා. එහෙම හිතලා පරිසරය මට්ටු කරන්න ගියොත් අන්තිමට නොදැනම දිවි නහගන්නේ අපිමයි. ඒ නිසා මේ ලස්සන වගේම වටිනාකම අනාගතයටත් ඉකිරි කරන්න හිතට ගන්න. ජීවිතේ කවදාවත් වරදින්නේ නෑ පරිසරයට ආදරේ මිනිස්සුන්ට"අරුණි මුතුමලීඡායාරූප -සුදම් ගුණසිංහරෝහිත ගුණවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=ay1312156</link>
    <topic>කවි සංකල්පනා</topic>
    <author/>
    <content>නෙතු සතුටු වන දසුන සැතපුවා මගේ හද ඒ සොඳුරු හදවතට පෙම් බඳිමි දිවි හිමියෙන්ම කියන්නට වදන් නැත හිතන්නට හිතක් මුත් දරන්නට හදක් මුත් පවසන්න වරම් නැත හදවතේ නැඟී එන නොනිමි ආදර ගඟුල මටම ඔච්චම් කරයි නුඹ නමට ගලා යන‍‍අම්පාරඊ.ජී.එන්.කේ.මධුවන්ති********************************පුංචි දේටත් දෙනෙත රිදවන හිතට නුහුලන දුකම ගෙන දෙන නුඹ සීතල කඳුළක්මය කිසිදින මනෙතට සිනහවක් නම් නොගෙනෙන....කයිකාවල ගීෂානි නදීමාලි*******************************************මවුපිය දෙදෙනගේ උණුහුම නොලැබුණාලු සසර පවට මුළු දිවියම ශෝක ගඟක් සේ ගලතෙයි තනිවීලා මිලානවී මුළා නොවී අදිටන මත සයුර සිඹින අවිහිංසක වූ දියණිට පැමිණෙන දුක් පැණි රසයිලුකොත්මලේ දිල්හානි කාංචනා අමරසිංහ******************************************************අඳුරු අහසේ තනි මකාගෙන සොඳුරු සඳවත පායනා විට ම'සිත පෙම් කළ නුඹේ මතකය සෙමෙන් දිව එයි මතක වෙරළට එසැණ හදවත පතුලෙ කිමිදී සෙනෙහසේ මල් කැකුළු නෙළමින සීරුවෙන් සිප මගේ නළලත හිඳී නුඹ මා ළඟ ම හිඳගෙන අසුරු සැණෙකින් අපේ සෙනෙහස නිමකලා සේ නුඹ ම පෙරදින අද ද හිරුටත් කලින් ඇවිදින් කඳුළු දී සිහිනයෙන් ඇහැරන අඳුරු සීතල පාළු ලෝකෙට පුරුදු සුවඳක් ඉතිරි කර ගිය අනේ නුඹ නෙතු ගැටෙන සැම විට රිදුම පමණකි උරුම මහදටනදීරා රෝෂිණී නල්ලපෙරුම*****************************************************හැටේ හැත්තෑවේ දශකයේ ඔයාල ලිව්ව පෙම් හසුන් මුතු ඇට වගේ අකුරින් තවම ඔයාල ළඟ තියෙනව නේද? එව්ව බොහෝ විට පල දැරුව නේද? රචනා ශක්තිය වැඩුන නේද? කවි පද බැන්ද නේද? ආදරය විරහ වේදනාවකින් කෙළවර වුණත් වෛරය පළිගැනීම තිබුණෙම නෑ නේද? ඒත් අද යෞවනය දිහා බලන්නකො. මේ ගොල්ලො තාක්ෂණයෙ වහලුන් වෙලා. බිංදුවෙන් පටන් ගන්න ජාල කීයක් ඔය කනෙන් රිංගල අනෙක් කනෙන් පිටවෙනවද? ඔය අතේ කනේ රැ‍ඳෙන පෝන් එකෙන් “මම ඔයාට අහස තරම් ආදරෙයි” හායි මගේ රත්තරන්” ඕව වාතලයට මුසුවෙලා මැකිල යනව. උදේ දවල් රෑ ලැබෙන කෙටි පණිවුඩ අර පෙම් හසුන් වගෙ රැඳිල තියෙනවද? ඩිලීට් කරල දාන්න වෙනව.මුහුණු පොතෙන් දකින මුහුණු බොහොමයක් ‍වෙස් මුහුණු. වෙබ් අඩවිවල නිදි මරාගෙන සැරිසරනව. ඔයාල රැවටිලා නේද? රුපියල රුපියල හූරාගෙන මිලියන ගණන් තෑගි දෙනව කියනව නේද රේඩියෝ චැනල් පාර දිගට සල්ලි ‍ෙබදනව. රිගිං ටෝන්වලට නව රැල්ලෙ අරුත් සුන් විරහ ගී අ‍ඳෝනාවල් බලෙන් රිංගවල මාසෙකට කීයක් කපාගන්නවද? ප්‍රේමය, ආදරය, විරහ වේදනාව අතර මැදියෝ විකුණන් කනවා. හැබැයි හැටේ හැත්තෑවේ දශකයේ ගී සින්දු පද රචනා කනපිට පෙරළගෙන හරි ඔය නව රැල්ලෙ කට්ටිය තාම පට්ට ගහගෙන තරු වෙනව. තව පරම්පරා ගාණකට අමරණීයව පවතින ඒ ගී පද තලල පොඩි කරල දානව. අලුතින් යමක් නිර්මාණය කරන්න බැරිකම පවු නේද? සිනමා රැල්ල ඉතිහාසය, වංශකතා ඇද අරිනව. කෙටි කෑම කඩෙන් කාල ජීවිත කෙටිකර ගන්නව. ඔය පෝන් කනේ ගහගෙන පැය ගණන් දොඩමළු වෙන ඔයාලට හැදෙන අලුත් රෝගයක් ළඟදීම විද්‍යාඥයෝ සොයා ගන්නත් බැරි නැහැ.ගම්පහ සිරි පෙරේරා කහවල********************************************************ඇඟිලි ගෙවෙන තෙක් කොට කොට යන කොට ඔරලෝසු කටුව කොට කොට සරදම් කරයි මට වෙන වැඩක් ඇත්තේම නැත්ද? කරන්නටනිට්ටඹුව චමෝදි සත්සරා තිලකරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=ay1312158</link>
    <topic> ඔබ යො වද තං පව රො මනු ජේසු ගාථාවේ අතීත කතාව දන්නවා ද?</topic>
    <author>කවිපති - සාහිත්‍ය කීර්ති</author>
    <content>ශ්‍රී ලංකාවේ සිංහල බෞධ පාඨශාලාවන් හි පාසල අවසානයේ කියවෙන ගාථා තුන ඡත්ත මානවක වස්තුවෙන් උපුටා ගත්තක් බව බොහෝ දෙනා නොදනිති. මෙම ගාථා තුන කෝටි සංඛ්‍යාත දරු දැරියන් ගේ මුවින් සතියේ පාසල් දින පහේ ම වායුගෝලයට එක්වෙයි. නමුත් මේ ගාථා තුනේ අතීත කථාව දන්නා අය ඉතා අඩු ය. සමහර ගුරු භවතුන් පවා මේ ගාථා තුනේ ආරම්භය කෙලෙස සිදුවී ද යන්න නොදනිති. ඒ ගැන කාටවත් දොස් කීමට බැරි ය. විමසීම හා සොයා බැලීම තවම අපේ රටට පුරුදු වී නැත. කරන්නන් වාලේ කිරීම කියන්නන් වාලේ කීම හැර එහි අගමුල සෙවීම හුරු පුරුදු වන්ට අපට තව ශත වර්ෂයකින්වත් හැකිවේ ද යන්න අනුමාන ය.බුද්ධ චරිතයේ ඉතා උතුම් අවස්ථාවක් නිරූපණය වන ඡත්ත (ඡත්‍ර) මානවක වස්තුව ඒ මහා කාරුණිකයාණන් වහන්සේ ගේ අසීමිත පරාර්ථ චර්යා හැඳින්වීමට හොඳ ම සාධකයකි. මෙය පාසල්වල භාවිතයට සුදුසු ම වූයේ එය ගුරු පූජාවක් සඳහා යොමුවීමක ප්‍රතිඵලය වූ බැවින් ය. බෞද්ධ ඉතිහාසයේ එවැනි ගුරු පූජාවක් දැක්වෙන අනික් අවස්ථාව අංගුලිමාල වස්තුවයි. නමුත් අංගුලිමාල වස්තුවට වඩා විශේෂත්වයක් ඡත්‍ර මානවක වස්තුවෙහි ඇත. අහිංසක, අංගුලිමාල නමැති දුෂ්ටයකු ගේ තත්ත්වයට පත් කළේ ශිල්ප ශාස්ත්‍ර දක්ෂතාවලට ඊර්ෂ්‍යා කළ නරුමයන් විසිනි. බුදුරජාණන් වහන්සේ අංගුලිමාල ගේ මව බේරා ගැනීමටත්, ආනන්තර්ය කර්මයෙන් ඔහු මුදවා ගැනීම පිණිසත් අංගුලිමාල එන පෙරමඟට වැඩි සේක. එයින් විපාක දෙන කර්මයක් වළක්වා ගත හැකි විය.නමුත් ඡත්ත මානවක ගේ පූර්ව කර්මය නිසා වන විපත මුදාලීමට නොහැකි නිසා ඔහුට දෙව්ලොව යාමට හැකි වන මාර්ගය පහදා දීමට බුදුරජාණන් වහන්සේ ඉදිරිපත් වූ සේක.එහි අතීත සිදුවීම පාසල් දරු දැරියන් දැනුම්වත් කිරීමේ සද්චේතනාවෙන් මෙසේ ඉදිරිපත් කරමි.බුදුරජාණන් වහන්සේ ජීවමාන ව වැඩ සිටි සමයෙහි සේතව්‍යා නගරයෙහි බමුණකු ගේ පුතෙක් විය. එවකට සාමාන්‍ය චාරිත්‍රයට අනුව ඉගැන්වීමට නිසි වයසට පැමිණි දරුවන් ගුරුවරයකුට බාර කිරීම සිදුවිය. මෙම පියා තම පුත්‍රයා ද උක්කට්ඨා නගරයෙහි ප්‍රසිද්ධ ආචාර්ය වරයකු වූ පොක්බරසාදී පඬිවරයා වෙත යැවීය. වැඩි කල් යන්නට පෙර මේ බමුණු මානවකයා වේදය හා සියලු ශාස්ත්‍ර හා ශිල්ප විද්‍යා ආදිය ද උගත්තේ ය. මේ බමුණු පුත්‍රයා ඡත්‍ර නම් විය. ශිල්ප දැන නිමාවෙන් පසුව ඡත්‍ර සිය ආචාර්යවරයා වෙත ගොස් තමාට සමුගැනීමට අවසර ඉල්ලා ගුරු පඬුරු වශයෙන් අවශ්‍ය මුදල විමසීය. “ගුරු පඬුරු නම් ශිෂ්‍යයා ගේ වත් පොහොසත් කම් අනුව සිදුවන්නකි. එබැවින් කහවණු දහසක් දෙවයි” කීය. ඡත්‍ර තම ගුරුතුමා වැඳ ගුරු පඬුරු ගෙන එමියි කියා පිටත් විය. තම නිවස කරා ගිය ඡත්‍ර දෙමාපියන්ට විස්තර කියා කහවණු දහස ලබාගෙන ගුරු පූජාව පිණිස පිටව ගියේ ය.මෙම විස්තරය කලින් දැනගත් සොර මුලක් බමුණු පුත්‍රයා කහවනු දහස රැගෙන යන මඟ රැක සිටියෝ ය. එදා සැවැත් නුවර වැඩ සිටි බුදුරජාණන් වහන්සේ එදින අලුයම් වේලෙහි ඡත්‍ර මානවක ගේ පූර්ව මහා අකුශලයක් පලදී සොරුන් අතින් ජීවිතක්ෂයට පත්වන බව බුදු ඇසින් දුටු සේක. එයින් පෙර ඔහු පන්සිල් හි පිහිටුවහොත් එයින් වන මහා යහපත දුටු බුදු හිමියෝ ඡත්‍ර ගමන් ගන්නා මාර්ගයෙහි එක් රුකක් මුල වැඩ සිටි සේක. කහවණු පසුම්බියත් රැගෙන ගුරු නිවස කරා ගමන් කරන ඡත්‍ර මානවකයාට මහ මග රුකක් මුල වැඩ සිටින ශාන්ති නායකයාණන් වහන්සේ දැකගත හැකි විය. ඡත්‍ර මානවක තෙම බුදුරජාණන් වහන්සේ සමීපයට ගොස් වැඳ එකත් පස්ව සිටි විට බුදුරජාණන් වහන්සේ මෙසේ විමසූ සේක.“ඡත්‍ර කොයි යන්නෙහි ද?”“ගෞතමයන් වහන්ස! උක්කට්ඨා පුරයට යමි. මගේ ආචාර්ය වූ පොක්ඛරසාදි බමුණු තුමාට ගුරු දක්ෂිණාව දෙන්නට යි”“මානවකය - තිසරණත් පංචශීලයත් දන්නෙහි ද?”“ඒ කුමක් ද? කුමකට ද?”මේ සංවාදයෙන් පසුව බුදුරජාණන් වහන්සේ තිසරණ ගමනයෙහිත් පංචශීලයෙහිත් ආදීනව දේශනා කළ සේක. අනතුරුව “මානවකය තිසරණත් පංචශීලයත් සරණාගමන විධිත් උගනුවයි” වදාළ සේක.“එහෙයි! ස්වාමීනි, උගනිමි. උගන්වනු මැනවැයි” මානවක ගේ එකඟත්වය පිට ගාථා තුන වදාළ සේක. මානවක ද ගාථා කියවා කට පාඩම් කර ගත්තේ ය.යො වද තං පව රො මනු ජේසු - සක්‍යමුනි භගවා කත කිච්චො පාර ගතො බල විරිය සමංගී - තං සුගතං සරනත්ථමුපේමී රාග විරාග මනාජමසෝ කං - ධම්ම ම සංඛත මප්පටිකූලං මධුරමි මං පගුණං සුවි හත්තං - ධම්ම මිමං සරනත්ථ මු පේමී යත්ථ ච දින්න මහප්ඵල මාහු - චතසූ සුචිසු පුරිස යුගේසු අට්ඨ ච පුග්ගල ධම්ම දසාතේ - සංඝ මිමං සරණන්ථ මු පේමීමේ ගාථාවන්හි සිංහල තේරුම මෙසේ ය.1. යමෙක් මනුෂ්‍යයින් අතර ධර්ම දේශනයෙහි අග්‍ර ද, සක්‍ය මුනිද, භාග්‍යවන්ත ද, කළමනා සියල්ල නොපිරිහෙළා ඉටු කෙළේ ද, සසර පරතෙර දුටුවේ ද දසවිධ බලයෙන් හා වීර්යයෙන් ප්‍රමුඛ ස්ථාන ගතවී ද ඒ සුගතයාණන් වහන්සේ සරණ යමි.2. රාගාදී භේෂයෙන් වෙන්ව විරාගි වූයේ ද, තන්හා රහිත වූයේ ද, ශෝක රහිත වූයේ ද, යමකින් නිපදවූවක් නොවූයේ ද, පිළිකුල් නොවූද, මිහිරි වූද, ප්‍රගුණ කිරීමට සුදුසු වූද, බෙදා විග්‍රහ කරන ලද්දා වූද, ඒ ශ්‍රී සද්ධර්මය මම සරණ යමි.3. යමෙකු වෙත පිරිනමන ලද දෙය මහත්ඵල මහාඟි සංශ දෙන්නේ ද, පවිත්‍ර වූද, සත්පුරුෂමය වූ පුරුෂ යුගළ සතරක් ලෙස විවරණ කරන ලද්දා වූද ඒ අෂ්ඨවිද පුද්ගල මහා සංඝරත්නය මම සරණ යමි.ත්‍රිවිධ රත්නයේ හා පන්සිල්හි පිහිටා බුදුරජාණන් වහන්සේ ගේ උපදෙස් ලැබු ඡත්‍ර මානවක තෙමේ සමුගැනීම පිණිස මෙසේ කීවේය.“ඉතින් භාග්‍යවතුන් වහන්ස, මම යන්නෙමි” යි අවසර ගෙන තෙරුවන් ගුණ මෙනෙහි කරමින් මගට බැස්සේ ය. “මොහුට දෙව් ලෝ හි ඉපදීමට මේ කුසල් ම සෑහේ යැ'යි සිතු බුදුරජාණන් වහන්සේ පෙරළා ජේතවනාරාමයට වැඩි සේක.වන මැද ගමන් ගන්නා ඡත්‍ර කෙමෙන් සොරුන්ගේ අඩවියට පිවිසියේ ය. ඔවුන් ගැන කිසිත් නොසලකා තෙරුවන් ගුණම සිහි කරමින් යන අතර පඳුරෙකැ තුළ සැඟවී සිටි සොරකු විසින් විෂ පෙවූ හී තලයකින් ළය පසා කළ ඡත්ත එතැන ම මැරී වැටුණේ ය. සොරු කහවණු පොදිය ගෙන පලා ගියහ. මළා වූ ඡත්‍ර තෙම නින්දෙන් පිබිදුණ අයකු සේ තව්තිසා දෙව්ලොව රන් විමනක උපත ලැබීය.ඒ මග දිගේ සේතව්‍යා පුරයට යන මිනිස්සු මළා වූ ඡත්‍ර ගැන දෙමවුපියන්ට දැන්වූ හ. උක්කට්ඨා පුරයට ගිය පිරිස පොක්ඛරසාදී පඬිතුමාටත් දැන්වූ හ. දෙනුවරින් ම පැමිණි පිරිස් මාර්ග සමීපයේ දර සෑයක් සාදවා සිරුර ආදාහන කරන්ට සූදානම් වන විට එයින් සිදුවන මහා යහපත දැක වදාරා බුදුරජාණන් වහන්සේ එතැනට වැඩි සේක. ගසක් මුල වැඩ සිටි බුදුරජාණන් වහන්සේ දිවැසින් දුටු ඡත්‍ර දෙව්පුත් ද තමා ලත් සැපතට හේතුව විමසා දැන එය බුදුරජාණන් වහන්සේ ගේ මහා කාරුණික ගුණය නිසාම ඉටු වූවක් බව සලකා එහි පැමිණි බුදු හිමි වැඳ එකත් පසෙක සිටියේ ය. ඒ දුටු මහජනයා මවිතව භාග්‍යවතුන් වහන්සේ පිරිවැරූ හ. මෙහිදී බුදුරජාණන් වහන්සේ ඒ දෙව්පුත් ලවා ම පුවත ප්‍රකාශ කරවා දම් දෙසූ සේක. දෙව් පුත් ද ඊට පැමිණි බොහෝ දෙන ද සෝවාන් වූහ.(මහෝපාධ්‍යාය අතිපූජ්‍ය බලන්ගොඩ ආනන්ද මෛත්‍රෙය මහා නායක ස්වාමීන් වහන්සේ ගේ බුද්ධ චරිතය ආශ්‍රයෙනි.)කවිපති - සාහිත්‍ය කීර්තිමාර්ටින් ජයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj1312151</link>
    <topic>කාලගුණ විපත් අවම කිරීමට වාස්තු විද්‍යාඥයෝ එක්වෙති</topic>
    <author/>
    <content>කාලගුණ විපත් අවම කිරීමට වාස්තු විද්‍යාඥයෝ එක්වෙතිපොදු රාජ්‍ය මණ්ඩලීය වාස්තු විද්‍යා සංගමයේ සභාපති වරලත් වාස්තු විද්‍යාඥ රුක්ෂාන් විද්‍යාලංකාර සංසදයේදී කරුණු සාකච්ඡා කරමින්. ශ්‍රී ලංකා වාස්තු විද්‍යාඥයින්ගේ සංගමයේ හිටපු සභාපති වරලත් වාස්තු විද්‍යාඥ රන්ජන් නඩේසපිල්ලේ, පොදු රාජ්‍ය මණ්ඩලීය වාස්තු විද්‍යා සංගමයේ කමිටු සාමාජික වින්සන්ට් කාසර් මහත්වරු ද මෙහි වෙති.ශ්‍රී ලංකා වාස්තු විද්‍යාඥයින්ගේ සංගමය සහ පොදු රාජ්‍ය මණ්ඩලීය වාස්තු විද්‍යා සංගමය එක්ව ‘The Colloquium’ ලෙසින් සංසදයක් සංවිධානය කරන ලදී. එහි තේමාව වූයේ කාලගුණික විපර්යාස හේතුවෙන් ඇතිවන ස්වභාවික ව්‍යසනයන් නිසා සිදුවන බලපෑම් අවම කිරීමට නාගරික පරිසරයෙන් දැකිය හැකි විසඳුම් පිළිබඳව සාකච්ඡා කිරීමය.එසේම පොදු රාජ්‍ය මණ්ඩලීය අමාත්‍ය පරිශීලන සමූහය හරහා පොදු රාජ්‍ය මණ්ඩලීය රාජ්‍ය නායකයන් වෙත ඉදිරිපත් වුණු නාගරික යහසාධනය උදෙසා වන ප්‍රඥප්තියට ක්ෂේත්‍රයේ වෘත්තිකයන්ගේ අදහස් සහ දායකත්වය ලබා ගැනීම ද මෙහි අරමුණක් විය.මෙම සංසදයට දේශීය ඉදිකිරීම් ක්ෂේත්‍රයේ දැවැන්තයින් වන ශ්‍රී ලංකා තක්සේරුකරුවන්ගේ සංගමය, ශ්‍රී ලංකා ජාතික ඉදිකිරීම් ආයතනය, ඉදිකිරීම් පුහුණු සහ සංවර්ධන දෙපාර්තමේන්තුව, ශ්‍රී ලංකා ප්‍රමාණ තක්සේරුකරුවන්ගේ සංගමය, ශ්‍රී ලංකා නගර සැලසුම්කරුවන්ගේ සංගමය, ශ්‍රී ලංකා ඉංජිනේරු ආයතනය සහ නාගරික සංවර්ධන අධිකාරිය සහභාගි විය.“අප දකිනා ලෙසින් නාගරික යහසාධනය යන සංකල්පය අවධානය යොමු කළ යුතු සහ සාකච්ඡාවට ලක් විය යුතු සංකල්පයක් වන්නේ මේ වන විට ශ්‍රී ලංකා ශිඝ්‍ර නගර සංවර්ධන ක්‍රියාවලියක් අත්දකිමින් සිටින නිසා. කලාපයේ වෙනත් රටවල් හා සසඳන විට අපේ රටේ නාගරික සංවර්ධන නිර්මාණ සැලැස්ම ඉහළ තත්ත්වයෙන් යුතුයි. නමුත් අපි තවදුරටත් පියවරක් ඉදිරියට තබමින් නව සංවර්ධන සැලසුම් කරා යා යුතුයි.” යනුවෙන් පොදු රාජ්‍ය මණ්ඩලීය වාස්තු විද්‍යා සංගමයේ සභාපති වරලත් වාස්තු විද්‍යාඥ රුක්ෂාන් විද්‍යාලංකාර මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj1312152</link>
    <topic>ඩී.පී.ජයසිංහ සමාගමෙන් නවතම පයිලින් සමාගමක්</topic>
    <author/>
    <content>ඩී.පී.ජයසිංහ සමාගමෙන් නවතම පයිලින් සමාගමක්ඩී.පී.ජයසිංහ පයිලින් සමාගමේ අධ්‍යක්ෂිකා සබීතා පෙරේරා ජයසිංහ මහත්මිය සහ ඩී.පී.ජයසිංහ පයිලින් සමාගමේ සභාපති / කළමනාකාර අධ්‍යක්ෂ උපාලි ජයසිංහ මහතා විසින් උලෙ‍ළේ ආරාධිතයා ලෙසින් සහභාගී වූ රාජ්‍ය ආරක්ෂක සහ නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතා පිළිගනිමින්.ප්‍රවාහන සමාගම් ලෙසින් සිය කටයුතු ආරම්භ කළ ඩී.පී.ජයසිංහ සමාගම් සමූහය පුළුල් ක්ෂේත්‍රයන්හි සිය අණසක පතුරුවනා විවිධ අංශයන් තුළ විශේෂඥතාවයන් දක්වන සමාගම් ජාලයක් බවට ශීඝ්‍රයෙන් ව්‍යාප්ත වූවක් වේ. ප්‍රවාහනය, බර යන්ත්‍රෝපකරණ, ඉදිකිරීම්, භාණ්ඩ පිටත් කිරීම සහ බාර දීම, නාවුක ප්‍රසම්පාදන කටයුතු, ඉඩකඩම් සහ දේපළ, ගබඩා සංකීර්ණ සහ කන්ටේනර් අංගන ආදිය හරහා සමාගම සිය සේවා සහ විශේෂඥතා වපසරිය පුළුල් කරගනිමින් පවතින්නේ ඔවුන්ගේ මෑතකාලීන ව්‍යාපාරික හඳුන්වාදීම වන ඩී.පී.ජයසිංහ පයිලින් සමාගම සමඟිනි.“ඩී.පී.ජයසිංහ පයිලින් යනු ක්ෂේත්‍රයේ පවතින තවත් එක් පයිලින් සමාගමක් පමණක් නොවෙයි. එක් එක් පාරිභෝගිකයින්ට විශේෂිත සේවයක් සලසන පූර්ණ විසඳුම් අපි ලබා දෙනවා. ඇත්තෙන්ම වර්ෂ 2010 සිට අප ඉදිකිරීම් කටයුතු සිදුකරනවා” යනුවෙන් සභාපති / කළමනාකාර අධ්‍යක් උපාලි ජයසිංහ පැවසීය. එසේම ඩී.පී.ජයසිංහ පයිලින්, ක්ෂේත්‍රයේ සුවිශේෂී සංධිස්ථානයක් සනිටුහන් කරනු ලබන්නේ ශ්‍රී ලාංකේය වෙළෙඳපොළ ප්‍රමුඛයකු සහ මූලික ඉංජිනේරු යන්ත්‍ර සඳහා ජර්මානු විශේෂඥ සමාගමක් වන BAUER Maschinen සමූහයෙන් ලබාගන්නා ඉහළ පෙළේ තාක්ෂණික උපාංග දායකත්වය නිසාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj1312153</link>
    <topic>පාරිසරික වායු ත්ත්වය පිරික්සීමට ජංගම ඒකකයක්</topic>
    <author/>
    <content>පාරිසරික වායු ත්ත්වය පිරික්සීමට ජංගම ඒකකයක්වායු විමෝචන පරීක්ෂාව හඳුන්වාදීම පිළිබඳව රථවාහන හිමියන් අප්‍රසාදය පළකරන ප්‍රවණතාවක් මීට පෙර මතුවී තිබුණද දැන් එම පරීක්ෂණය එහි සැබෑ වටිනාකම පෙන්වා දී තිබේ. ඒ අනුව දැන් වායු විමෝචන පරීක්ෂණ භාරකාර අරමුදලේ පූර්ණ දායකත්වයෙන් පාරිසරික වායු තත්ත්වය පරීක්ෂාවට ලක්කරන ජංගම ඒකකයක් මිලදී ගෙන ඇත.පසුගිය ඔක්තෝබර් මාසයේදී ආසියා පදනමේ පවත්වන ලද සම්මුඛ සාකච්ඡාවකදී මෝටර් රථ ප්‍රවාහන කොමසාරිස් ජෙනරාල් එස්.එච්. හරිස්චන්ද්‍ර මහතා සහ වායු විමෝචන පරීක්ෂණ වැඩසටහනේ ව්‍යාපෘති අධ්‍යක්ෂ ඒ.ඩබ්ලිව්. දිසානායක මහතා මේ පිළිබඳව අදහස් දැක්වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj1312154</link>
    <topic>ඉසුරු බාලපටබැඳි සේලාන් බැංකුවට</topic>
    <author/>
    <content>ඉසුරු බාලපටබැඳි සේලාන් බැංකුවටඉසුරු බාලපටබැඳි මහතා සේලාන් බැංකුවේ අධ්‍යක්ෂවරයකු ලෙස පත් කරනු ලැබ සිටී.අධ්‍යක්ෂ මණ්ඩලයේ පියදාස කුඩාබාලගේ මහතා ඉල්ලා අස්වීමෙන් ඇතිවූ පුරප්පාඩුවට ඒ මහතා පත්වී සිටී.ඇමෙරිකාවේ පීට්ස්බර්ග් විශ්වවිද්‍යාලයේ නීති උපාධිධරයකු වන ඒ මහතා ශ්‍රී ලංකා ඉන්ෂුවරන්ස් අධ්‍යක්ෂ මණ්ඩල සාමාජිකයෙක් ද වේ. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj1312155</link>
    <topic>ඇලුවීව් නව කාර්යාල සංකීර්ණය විවෘත වෙයි</topic>
    <author/>
    <content>ඇලුවීව් නව කාර්යාල සංකීර්ණය විවෘත වෙයිනව කාර්යාල සංකීර්ණය ඉදිකිරීම්, ඉංජිනේරු සේවා, නිවාස හා පොදු පහසුකම් පිළිබඳ අමාත්‍ය, විමල් වීරවංශ මහතාගේ ප්‍රධානත්වයෙන් විවෘත කළ අවස්ථාව. ලක්ෂ්මන් ප්‍රනාන්දු (කළමනාකාර අධ්‍යක්ෂ) කම්කරු හා කම්කරු සබඳතා අමාත්‍ය ගාමිණී ලොකුගේ මහත්වරු ද මෙහි වෙති.ශ්‍රී ලංකාවේ ප්‍රමුඛතම ඇලුමිනියම් පිරිසැකසුම් හා ඉදිකිරීම් සමාගමක් වන ඇලුවීව් සමාගම පසුගියදා අංක 50, දෙහිවල පාර, බොරලැස්ගමුවේ කාර්යාල සංකීර්ණය ඉදිකිරීම්, ඉංජිනේරු සේවා, නිවාස හා පොදු පහසුකම් පිළිබඳ අමාත්‍ය, විමල් වීරවංශ මහතාගේ ප්‍රධානත්වයෙන් විවෘත කෙරුණි.ශ්‍රී ලංකාවේ සුළු හා මධ්‍ය පරිමාණ සමාගම් 100කට අධික ප්‍රමාණයකට ඉදිකිරීම් ක්ෂේත්‍රයේ සේවා සපයන ඇලුවීව් සමාගම මෙම නව කාර්යාල සංකීර්ණය විවෘත කළේ දිනෙන් දින ඉහළ යන තම සේවාදායක හා පාරිභෝගික අවශ්‍යතාවන් වැඩි පහසුකම් සැලසීමේ අරමුණෙන් වන අතර පාරිභෝගිකයන්ට තම සේවාවන් හඳුනාගැනීමේ පහසුව සඳහා නව වෙබ් අඩවියක් ද එදින විවෘත කෙරුණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj1312156</link>
    <topic>අඩු ආදායම්ලාභී දරුවන්ට ආධාර රැස් කිරීමට ඉයන් බොතම් පා ගමනේ</topic>
    <author/>
    <content>අඩු ආදායම්ලාභී දරුවන්ට ආධාර රැස් කිරීමට ඉයන් බොතම් පා ගමනේශ්‍රීමත් ඉයන් බොතම්, ඇලන් බෝඩර් සහ ස්ටීව් වෝ මර්සිඩීස් බෙන්ස් මෝටර් රථ සමඟLaures Sports for Good Foundation විසින් ශ්‍රී ලංකාවේදී සංවිධානය කරන ලද Beefy's Big Sri Lanka Walk පා ගමනට එක්වූ නයිට් පදවි ලාභී ක්‍රිකට් ක්‍රීඩකයකු වන ඉයන් බොතම්, දින 8ක් පුරා ශ්‍රී ලංකාවේ උතුරු ප්‍රදේශයේ කිලිනොච්චියේ සිට දකුණු ප්‍රදේශයේ ගාල්ල දක්වා සැතපුම් 160ක දුරක් පා ගමනින් ගමන් කළේය. ඔහුගේ අරමුණ වූයේ ශ්‍රී ලංකාවේ අඩු පහසුකම්ලාභී දරුවන් හට ආධාර රැස් කිරීමයි.එම පාගමනේ නිල ප්‍රවහන පහසුකම් සපයන්නා ලෙසින් සීමාසහිත ඩීසල් සහ මෝටර් ඉංජිනියරින් පොදු සමාගම කටයුතු කළේය. මේ උලෙළට සහභාගීවූවන‍්ගේ සම්ප්‍රාප්තියේ සිට නික්ම යාම තෙක් සෑම මඟී සහ භාණ්ඩ ප්‍රවාහන අවශ්‍යතාවයක්ම ඩීමෝ විසින් ඉටු කරනු ලැබීය. මෙහි සාමාජිකයින් Laures පදනමේ සාමාජිකයෝ වෙති. නිල ප්‍රවාහන සංවිධාන සබඳකරු ලෙසින් ඩීමෝ විසින් මෙම උලෙළ සඳහා ඉන්ධන සීමාකිරීම් වලින් තොරව මෝටර් රථ ලබා දී තිබිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj1312157</link>
    <topic>CDB මිලියන 271 ක බදු පසු ලාභයක්</topic>
    <author/>
    <content>CDB මිලියන 271 ක බදු පසු ලාභයක්සිටිසන්ස් ඩිවලොප්මන්ට් බිස්නස් ෆිනෑන්ස් සමාගම 2013 / 14 මූල්‍ය වර්ෂය සඳහා 13%ක බදු පසු ලාභයක් හිමි කර ගනිමින් සිය මූල්‍ය ස්ථාවරත්වයේ වර්ධනය ශක්තිමත්ව පවත්වාගෙන යෑමට සමත් වී ඇත. පසුගියදා කොළඹ කොටස් වෙළෙඳපොළ නිකුත් කළ අතුරු ප්‍රතිඵල ප්‍රකාශයට අනුව CDB සමාගම 2013 සැප්තැම්බර් මාසයෙන් අවසන් වන සය මාසික කාලසීමාව තුළ රුපියල් මිලියන 270.97 ක බදු පසු ලාභයක් වාර්තා කර ඇත.බදු පෙර ලාභය 24‍% කින් වර්ධනය වී එම අගය රුපියල් මිලියන 355 ක් වූ අතර පසුගිය මාස හයේ සමස්ත ආදායම රුපියල් මිලියන 414.51 ක් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj1312158</link>
    <topic>මොබිටෙල් එම්කෑෂ් මුදල් ගනුදෙනු සඳහා වඩාත් ඉක්මන් පහසු ක්‍රමයක්</topic>
    <author/>
    <content>මොබිටෙල් එම්කෑෂ් මුදල් ගනුදෙනු සඳහා වඩාත් ඉක්මන් පහසු ක්‍රමයක්“ඔබ සමඟයි සැමදා” යන තේමා පාඨයට අනුව ක්‍රියාත්මක ශ්‍රී ලංකාවේ ජාතික ජංගම දුරකථන ජාලය වන මොබිටෙල් පසුගියදා නමින් මෙරට ජනජීවිතය පහසු කිරීම සඳහා තවත් නව සේවාවක් සිය පාරිභෝගිකයන් වෙත ඉදිරිපත් කළේ ය.මේ සේවාව වෙත ලියාපදිංචි වීමෙන් සියලු ම පෙර ගෙවුම් සහ පසු ගෙවුම් මොබිටෙල් පාරිභෝගිකයන්ට මෙම සේවාව මඟින් මුදල් ගනුදෙනු සිදු කිරීමේ සහ ‘m Cash’ ගිණුමෙන් මුදල් ආපසු ගැනීමේ අවස්ථාව උදා වේ. ආරම්භයේදී මෙම සේවාව ලබා ගත හැකි ස්ථාන 4, 000 කට අධික සංඛ්‍යාවක් පිහිටුවනු ලබන අතර ඉන් අනතුරුව දිවයින පුර‍ා ගනුදෙනු මධ්‍යස්ථාන 10,000 ක් දක්වා පුළුල් කිරීමට සැලසුම් කර ඇත. නව සේවාව පිළිබඳව අදහස් දක්වමින් ශ්‍රී ලංකා ටෙලිකොම් සහ මොබිටෙල් ආයතනයන්හි සභාපති නිමල් වෙල්ගම මහතා මෙසේ පැවසීය. “ඇත්තෙන් ම මුළු රට පුරාම ජංගම මුදල් හුවමාරු ක්‍රමයක් මෙලෙසින් ක්‍රියාවට නැඟීමෙන් මෙරට මිලියන ගණනක් ශ්‍රී ලාංකිකයන්ට විද්‍යුත් මුදල් හුවමාරු හා ගෙවීමේ පහසුකම් ලබාගැනීමට හැකිවනු නොඅනුමානයි. එමෙන් ම එතුළින් ඔවුන්ගේ එදිනෙදා මූල්‍ය ගනුදෙනු කටයුතු වඩාත් පහසුවන බව අපි උදක් ම විශ්වාස කරමු.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj1312159</link>
    <topic>බ්‍රැන්ඩික්ස් හොඳම ආයතනික පුරවැසියන් දසදෙනා අතරට</topic>
    <author/>
    <content>බ්‍රැන්ඩික්ස් හොඳම ආයතනික පුරවැසියන් දසදෙනා අතරටබ්‍රැන්ඩික්ස් සමූහයේ පාරිසරික සහ බලශක්ති කළමනාකරණ අංශයේ ප්‍රධානී, ඉරේෂ සෝමරත්න, ශ්‍රී ලංකා මහ බැංකුවේ අධිපති අජිත් නිවාඩ් කබ්රාල් අතින් මෙම සම්මාන ප්‍රදානයේදී සම්මානයක් ලබාගනිමින්.2013 හොඳම ආයතනික පුරවැසි සම්මාන ප්‍රදානයේදී ‘පාරිසරික තිරසාරත්වය’ සහ ‘පාරිසරික ඒකාබද්ධ කිරීම’ සඳහා සම්මාන මෙන්ම ශ්‍රී ලංකාවේ හොඳම ආයතනික පුරවැසියන් දස දෙනා අතරට තේරී පත් වෙමින් බ්‍රැන්ඩික්ස් සමූහය එම සම්මාන ප්‍රදානෝත්සවයෙහි ඇඟලුම් ක්ෂේත්‍රයේ ධජය එසවීය.ලංකා වාණිජ මණ්ඩලය විසින් පැවැත්වූ හොඳම ආයතනික පුරවැසි තිරසාර සම්මාන ප්‍රදානයේදී මෙරට හොඳම ආයතනික පුරවැසියන් දස දෙනා අතරට තේරී පත්වූ ඇඟලුම් නිෂ්පාදනය කරන එකම සමාගමත් පුද්ගලික අයිතිය යටතේ පවතින එකම ව්‍යාපාරික සමූහයත් වූයේ බ්‍රැන්ඩික්ස් සමූහයයි.බ්‍රැන්ඩික්ස් වෙත හිමි වූ මෙම සම්මාන ත්‍රිත්වය මඟින් ඇගැයීමට ලක්වූයේ 2013 මාර්තු 31 වනදායින් අවසන් වන වසරේදී සමාගමේ කාර්ය සාධනය සහ පරිසර හිතකාමී නිෂ්පාදන කටයුතු හා වැදගත් පාරිසරික සහතික කිරීම් සහ අනුකූලතාවයන් තුළින් පිළිබිඹු වන සමූහයේ තිරසාර ව්‍යාපාරික කාර්ය සාධනයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj13121510</link>
    <topic>පරිසර හිතකාමී කඩදාසි නිෂ්පාදන සම්මන්ත්‍රණයට ඩබල් ඒ - මෙට්ට්‍රෝපොලිටන් එක්වෙයි</topic>
    <author/>
    <content>පරිසර හිතකාමී කඩදාසි නිෂ්පාදන සම්මන්ත්‍රණයට ඩබල් ඒ - මෙට්ට්‍රෝපොලිටන් එක්වෙයිලොව ප්‍රමුඛ පෙළේ කඩදාසි නිෂ්පාදකයෙකු වන Double A සමාගම සහ ශ්‍රී ලංකාව තුළ එම සමාගමේ ප්‍රධානතම බෙදාහරින්නෙකු වන මෙට්‍රොපොලිටන් ඔෆිස් පුද්ගලික සමාගම එක්ව විශේෂ සම්මන්ත්‍රණයක් පැවැත්වීමට කටයුතු යොදා තිබේ.ඒ සඳහා මෙරට ප්‍රමුඛතම සමාගම් හා ආයතන 100ක් නියෝජනය කරමින් ආරාධිතයන් සහභාගි වීමට නියමිත ය.“සමාගම් සිය නිෂ්පාදන ක්‍රියාවලියේදීත් පාරිභෝගිකයන් සමඟ සන්නිවේදනය කිරීමේදීත් පරිසර හිතකාමී තිරසාර ක්‍රමවේද අනුගමනය කිරීම සඳහා කටයුතු කිරීම වැදගත් වනවා.අද පාරිභෝගිකයන් ඉල්ලා සිටින්නේ පාරිසරිකව මෙන්ම සමාජයීයවත් තිරසාර වන නිෂ්පාදනයි. මේ අංශ දෙකම සපුරා ගන්නා අතර පාරිභෝගිකයන් වෙත හොඳම පිටපත් කඩදාසි සැපයීම සම්බන්ධව Double A සපයන්නේ හොඳ ආදර්ශයක්”. Double A සමාගමේ ජ්‍යෙෂ්ඨ විධායක උප සභාපති තිරවිට් ලීටවෝන් මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj13121511</link>
    <topic>සියැට් කැලණි සතියක් තුළ සම්මාන ත්‍රිත්වයක් දිනා ගනී</topic>
    <author/>
    <content>සියැට් කැලණි සතියක් තුළ සම්මාන ත්‍රිත්වයක් දිනා ගනීසියැට් කැලණි සමාගමේ කළමනාකාර අධ්‍යක්ෂ සහ ප්‍රධාන විධායක නිලධාරී, රාමන් රාජගෝපාලන් මහතා ජාතික ව්‍යාපාරික විශිෂ්ටතා සම්මානය ලබා ගනිමින්. සමාගමේ ප්‍රධාන මූල්‍ය නිලධාරී අමිත් ශාහ් සහ උප සභාපති, විකුණුම් හා අලෙවි රවී ඩඩ්ලානි මහත්වරු ද මෙහි වෙති.ජාතික ව්‍යාපාරික විශිෂ්ටතා සම්මාන දෙකකින් හා ශ්‍රී ලංකා පුහුණු හා සංවර්ධන ආයතනය විසින් සංවිධානය කළ 2013 ජනතා සංවර්ධන සම්මාන ප්‍රදානයේදී ප්‍රමුඛතම සම්මානයකින් පිදුම් ලබමින් සියැට් කැලණි හෝල්ඩින්ග්ස් සතියක් තුළ ප්‍රධාන පෙළේ සම්මාන ත්‍රිත්වයක් දිනා ගැනීමට සමත් විය.ව්‍යාපාරික විශිෂ්ටතාව සඳහා සම්මාන දෙකකින් සහ මානව සම්පත් සංවර්ධනය වෙනුවෙන් සම්මානයකින් සමන්විත මෙම සම්මාන ත්‍රිත්වය මඟින් මෙරට වෙළෙඳ පොළේ ටයර් අවශ්‍යතාවයෙන් හරි අඩක් සපයන සියැට් කැලණි සමාගමේ දැවැන්ත සාර්ථකත්වය පිළිබිඹු වේ.මේ වසරේ සැප්තැම්බර් මාසයේදී ලංකා ජාතික කර්මාන්ත මණ්ඩලය විසින් සංවිධානය කළ ‘ඇචීවර්’ සම්මාන ප්‍රදානයේදී කුසලතා සහතිකයක් දිනා ගැනීමට ද සියැට් කැලණි සමාගම සමත් වූ අතර, ඔක්තෝබර් මාසයේදී ශ්‍රී ලංකා ප්‍රමිති ආයතනය විසින් පැවැත්වූ 2013 ජාතික තත්ත්ව සම්මාන ප්‍රදානයේදී මහා පරිමාණ නිෂ්පාදන අංශයේ ජයග්‍රහණය දිනා ගන්නා ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj13121512</link>
    <topic>නෝර්ත්වුඩ් ක්‍රීඩා හමුව</topic>
    <author/>
    <content>නෝර්ත්වුඩ් ක්‍රීඩා හමුවවිදුහල් පරිපාලන කළමනාකාරිනී එස්.වන්නිආරච්චි මහත්මිය විසින් ත්‍යාග ප්‍රදානය කරමින්.දිවයිනේ ප්‍රථම වරට පුද්ගලික සමාගම් විසින් අනුග්‍රාහකත්වය දැක්වූ විදුහලක් වන Northwood විදුහල මෙම වසරේ ජනවාරි මාසයේ දී විවෘත කෙරුණේ ඉගෙනුම් සහ ‍ඉගැන්වුම් ක්‍රියාවලියට වෙනස් එළැඹුමක් ලබා දීමේ අරමුණින් යුතුවය. Edexcel සහ දේශීය විෂය මාලාවන් සංකලනයෙන් සැකසුණු විෂය මාලාවක් පිරිනමන පාසලෙහි දර්ශනය වන්නේ විනය, විමර්ශනය පදනම් කරගත් ඉගැන්වීම සහ නායකත්වය යන මූලික කරුණු තුන ළමුන්ගේ ජීවිත හා බද්ධ කරමින් ඉගැන්වීමය.පසුගිය දා පැවැත්වූ විදුහල් ක්‍රීඩා හමුවෙන් පසු ‘විවෘත දිනය’ ලෙසින් විශේෂ අවස්ථාවක් ද පවත්වනු ලැබීය. මෙදින පැවැත්වූ විවිධ අංග අතරට සරඹ ප්‍රදර්ශන, නර්තන අංග, ආහාර සැල්, කරාතේ ප්‍රදර්ශන සහ රොබෝ ප්‍රදර්ශන ආදී විනෝදාත්මක සහ ක්‍රීඩා අංග රැසක් ඇතුළත් වුණි. එසේම මෙහිදී ක්‍රීඩා හමුවේ ජයග්‍රාහකයින් හට සම්මානයන් පිරිනමනු ලැබුවේ උලෙළේ ප්‍රධාන ආරාධිතයා වන අසෝකා විජේසිංහ මහත්මිය සහ ගෞරවනීය ආරාධිතයා වන මධු රත්නායක මහතා විසිනි. එසේම එදින විදුහල අමුත්තන් සඳහා විවෘතව පැවතියේ උනන්දුවක් දක්වන පුද්ගලයින්ට පැමිණ සිය අවශ්‍යතා විමසීමට සහ ගුරුවරුන් සහ විදුහල් පරිපාලකයින් හා කතාබස් කිරීමටය. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj13121513</link>
    <topic>නවසීලන්තය සහ ශ්‍රී ලංකාව කිරි නිෂ්පාදන සහයෝගිතා ගිවිසුමක</topic>
    <author/>
    <content>නවසීලන්තය සහ ශ්‍රී ලංකාව කිරි නිෂ්පාදන සහයෝගිතා ගිවිසුමකනවසීලන්ත රජය හා ශ්‍රී ලංකා රජය අතර අස්සන් තැබුණු කිරි නිෂ්පාදන සහයෝගිතා ගිවිසුම සම්බන්ධයෙන් ෆොන්ටෙරා සමාගම සිය ප්‍රසාදය පළකර සිටී. මෙම ගිවිසුම සඳහා ශ්‍රී ලංකා විදේශ කටයුතු අමාත්‍ය ජී.එල්.පීරිස් සහ නවසීලන්ත විදේශ කටයුතු අමාත්‍ය මරේ මකලී යන මහත්වරු කොළඹ දී අස්සන් තැබූහ. ෆොන්ටෙරා සමාගම නියෝජනය කරමින් පොදුරාජ්‍ය මණ්ඩලීය ව්‍යාපාරික හමුවට සහභාගි වූ එම සමා‍ගමේ අධ්‍යක්ෂවරයකු වන ජෝන් මොනගන් මහතා කියා සිටියේ මේ ගිවිසුම රටවල් දෙක අතර රාජ්‍ය හා පෞද්ගලික කිරි නිෂ්පාදන අංශ වඩාත් විධිමත් හා දියුණු කිරීමට හේතුවක් වනු ඇති බවයි.“මෙම ගිවිසුම මඟින් නවසීලන්ත රජයටත් ෆොන්ටෙරා සමාගමටත් ඊළඟ දශකය තුළ ශ්‍රී ලංකාවේ කිරි නිෂ්පාදන ක්ෂේත්‍රය දියුණු කිරීම සඳහා කෙරෙන නවසීලන්ත ආයෝජන සැලකිය යුතු මට්ටමකින් ඉහළ නැංවීමට පැහැදිලි අවස්ථාවක් උදා වී තිබෙනවා.” මොනගන් මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj13121514</link>
    <topic>ෆැෂන් බග් රූ සිත්තම් පුංචි සිත්තරුන් 300කට සහතික</topic>
    <author/>
    <content>ෆැෂන් බග් රූ සිත්තම් පුංචි සිත්තරුන් 300කට සහතිකෆැෂන් බග් විසින් සංවිධානය කරන ලද සමස්ත ලංකා වාර්ෂික අන්තර් පාසල් චිත්‍ර තරගාවලිය වන “රූ සිත්තම්” පසුගියදා කොළඹ රාජකීය විද්‍යාලයීය නව රඟහලේ දී පැවැත්විණි.ශ්‍රී ලාංකීය පාසල් දූ දරුවන්ගේ අධ්‍යාපන හා ඔවුන්ගේ ජීවන මට්ටම වැඩිදියුණු කිරීමේ අරමුණු ඇතිව ෆැෂන් බග් විසින් ක්‍රියාත්මක සිය සමාජ සත්කාරක ව්‍යාපෘතියක් වන “සිසු දිරිමග” වැඩසටහනට අනුව “රූ සිත්තම්” චිත්‍ර තරගාවලිය සෑම වසරක් පුරාවටම සංවිධානය වන්නකි. මේ සඳහා දිවයිනේ පාසල් 200 කින් සිසුන් 40,000 කට අධික ප්‍රමාණයකගෙන් මේ වන විට “රූ සිත්තම්” සඳහා අයදුම්පත් ලැබී තිබේ.එහිදී වයස් කාණ්ඩ තුනක් යටතේ සිසුහු 300 දෙනෙක් සම්මාන සහතික ලැබීම සඳහා සුදුසුකම් ලැබුවෝය.උලෙළේ ප්‍රධාන ආරාධිතයා ලෙසින් ආරක්ෂක මාණ්ඩලික ප්‍රධානී ජෙනරාල් ජගත් ජය සූරිය මහතා මීට එක් වූ අතර ළමා කතා ලේඛිකා ජානකී සූරියආරච්චි, ළමා චිත්‍රපට අධ්‍යක්ෂ ආචාර්ය සෝමරත්න දිසානායක, රේණුකා බාලසූරිය, ක්‍රීඩා තාරකාවන් වන සුසන්තිකා ජයසිංහ හා ටී. එම්. ඩිල්ෂාන්, සංගීතඥ ඉරාජ් වීරරත්න යන මහත්ම මහත්මීන් ද ඊට සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aj13121515</link>
    <topic>මල්ටිලැක් නත්තල් ප්‍රවර්ධන වැඩසටහනින් 25 දෙනකුට සුපිරි නැව් සවාරි</topic>
    <author/>
    <content>මල්ටිලැක් නත්තල් ප්‍රවර්ධන වැඩසටහනින් 25 දෙනකුට සුපිරි නැව් සවාරිමල්ටිලැක් සිය වාර්ෂික නත්තල් ප්‍රවර්ධන කටයුතු ‘මල්ටිලැක් Luxury Cruise Sawari’ ලෙසින් ආරම්භ කරයි. 2014 ජනවාරි මස 15 වැනිදා දක්වා පැවැත්වෙන ප්‍රවර්ධන වැඩසටහන අවසානයේ තෝරා ගන්නා වාසනාවන්තයින් 25 දෙනෙකුට රාත්‍රි 3 ක එනම්, දින 4 ක සිංගප්පූරු, බැංකොක් සහ මැලේසියා සවාරියක විනෝදාස්වාදය විඳීමේ අවස්ථාව ලැබෙන අතර එහි සියලු වියදම් සමාගම් විසින් දරනු ලබයි.සෑම නත්තල් සමයකම දියත් කරනු ලබන ‘මල්ටිලැක් Luxury Cruise Sawari’ යනු ශ්‍රී ලංකාවේ පැවැත්වෙන වැඩිම ප්‍රතිලාභ ලබාදෙන උද්‍යෝගිමත් ප්‍රවර්ධන වැඩසටහනකි. එහිදී ජයග්‍රාහකයින් හට විදේශීය ගමනාන්තයන් සඳහා සවාරි සූදානම්කර දී ඇති අතර සාප්පු සවාරි සඳහා ඩොලර්වලින් මුදල් පිරිනමා ඇත. මීට පෙර පැවති සවාරි තරගයන්හි ජයග්‍රාහකයින් වසර ගණනාවකට පසුව වුවත් සිය සතුට සපිරුණු නිවාඩු දින සවාරි පිළිබඳව නැවත සිහිකරන්නේ ආඩම්බරයෙන් යුතුව ය.වාසනාවන්ත ජයග්‍රාහකයින් හට අලංකාර ස්ථානයන් නැරඹීමේ සහ සාප්පු සවාරිවල යෙදීමේ භාග්‍යය එමගින් උදාවිය. පසුගිය නත්තල් ප්‍රවර්ධන වැඩසටහන අවස්ථාවේදී ජයග්‍රාහකයෝ සුඛෝපභෝගී සුපිරි නෞකාවක් වන Star Virgo නෞකාවෙන් සිංගප්පූරුවේ සිට එහි අසල්වැසි රටවල්වලට සංචාරය කළෝ ය. මෙම කණ්ඩායම සිංගප්පූරු‍වට ගුවනින් ගමන්කර නෞකාව වෙත ළඟා විය. ඔවුහු ඉන් බැංකොක් සහ මාලදිවයිනට යාත්‍රා කර නැවතත් සිංගප්පූරුව වෙත පැමිණියෝ ය. Star Virgo නෞකාවේදී ජයග්‍රාහකයින් හට ආහාර පානයෙන් සහ විවිධ විනෝදාස්වාදයන්ගෙන් රසවත් වීමට අවස්ථාව ලැබී ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>15</day>
    </date>
    <link>http://www.silumina.lk/2013/12/15/_art.asp?fn=aw1312151</link>
    <topic>දුව බේරාගන්න බැරි වුණු දුකට මං අඬනවා</topic>
    <author>මතුගම</author>
    <content>භූතාත්මය ඉඩම් ඉල්ලමින්පස්සෙන් යයිකොළඹ නගරයට ආසන්නව පදිංචි රන්මලී තිස් පස් හැවිරිදි ය. දෙදරු මවකි, ඇගේ සැමියා සුගත් ව්‍යාපාරිකයෙකි. ව්‍යාපාර කටයුතු පිරිහී ගොස් දැනට වසර තුනක සිට බංකොළොත් භාවයට පත්ව සිටිති. මේ අතර ගෙදර ප්‍රශ්න උග්‍ර වී ඇත. රාත්‍රියට නිවස තුළින් විලාප දී අඬන හඬක් ඇසෙයි. මේ පිළිබඳ තොවිල් කීපයක් කළත් සහනයක් ලැබී නැත.අවසානයේ මේ රන්මලී සිය සැමියා සමඟ ගුප්ත ගවේෂණ මධ්‍යස්ථානය සොයා ආවා ය. එහිදී ආධ්‍යාත්මීය උපදේශකවරයා හමුවී සාකච්ඡා කළහ. මෙහිදී තමන්ට විපත් ගෙන ඒමට අනුමාන කළ හැකි හේතුව ඔවුන් පළමුව ම ගවේෂකවරයා සමඟ අනාවරණය කළහ. රන්මලී කතාව පටන් ගත්තා ය.“මහත්මයා මගේ ගම මාතර, මගේ මවුපියන්ට හොඳට දේපළ තිබුණා‍. අම්මයි අක්කයි ජීවත් වුණේ මහ ගෙදර. මට වෙනමම ඉඩම් අක්කර අටක් තිබුණා. ඒවා බලා කියා ගත්තෙත් අම්මලා.අම්මගෙ නම විමලා. අම්මට අක්කා කෙනෙක් හිටියා කමලා කියලා. ඒ ලොකු අම්මා හිතුවක්කාර විවාහයක් කැර ගත්තා කියලා ආච්චිලා සීයලා පවුලෙන් එයාව ඈත් කරලයි හිටියේ. එයාට කිසි ම දේපළක් දීලා නෑ. ඒවා අපේ අම්මට තමයි දීලා තියෙන්නේ. පසු කාලෙක අපේ අම්මා ඒ ලොකු අම්මා එක්ක ටිකක් ආශ්‍රය කරන්න පටන් අරගෙන තියෙනවා. ඒ කාලෙ අම්ම ලොකු අම්මාට කියලා තියෙනවා මාතර ඉඩමෙන් අක්කර දෙකක් ලොකු අම්මට දෙන්නම් කියලා.ලොකු අම්මාට දූලා දෙන්නෙක් හිටියා. වැඩිමලා සුරංගි. බාලයා ජීවනී අර ඉඩම් අක්කර දෙක ගැන හිතලා ලොකු අම්මා මාතරින් ඉඩම් අක්කර දෙකක් දෙන්නම් කියලා ජිවනී අක්කා පියදාස කියලා මිනිසෙකුට විවාහ කර දී තියෙනවා. හැබැයි මේ සිද්ධි මොනවත් මම දැනගෙන හිටියේ නෑ.ඔය අතරෙ මගේ අම්මා හෘදයාබාධයකින් හදිසියේ අන්ත්‍රා වුණා. ජීවනී අක්කගේ මිනිහා හරි ම තණ්හාධික කෙනෙක්‍. ජීවනී අක්කා එක්ක අර ඉඩම් අක්කර දෙක ඉල්ලා රණ්ඩු කරලා ති‍ෙයනවා. මේ මිනිහගෙන් බේරෙන්න බැරි තැන ඒ අක්කා වහා බීලා මැරිලා.මේ ලොකු අම්මලගෙ පවුලත් එක්ක මගේ කිසිම සම්බන්ධයක් තිබුණේ නෑ‍. අපි කොළඹ ව්‍යාපාර කටයුතු කරගෙන හිටියා‍. ලොකු අම්මා මගේ ලිපිනය කොහොම හරි හොයාගෙන ලියුමක් එවලා තිබුණා. “දුවේ! අම්මා ජීවත්ව ඉන්දැද්දි මට ඉඩම් අක්කර දෙකක් දෙනවැයි කිව්වා. ඒක මට ලැබුණේ නෑ. ඒ ඉඩම දෙනවැයි කියලා මගේ බාල දුව විවාහ කර දුන්නා. අන්තිමේ ඒ ඉඩම නොලැබුණු නිසා ඒ මිනිහා රණ්ඩු කරන කොට ඉවස ගන්න බැරුව මගේ දුව වහ බීලා මැරුණා‍. මම හරිම වේදනාවෙන් ඉන්නේ” කියලා. අපේ අම්මා ඉඩම් අක්කර දෙකක් දෙන්නම් කියලා ලොකු අම්මාට යවපු ලියමනකුත් ඒ ලියුමත් එක්ක එවලා තිබුණා.‍මේ ලියමන දැකලා දුක හිතිලා දවසක් මමයි මහත්තයයි ලොකු අම්මා බලන්න ගියා. අනේ දෙය්යනේ අපි ගිය දවස ලොකු අම්මා මැරිලා හත් දවසෙ දානෙ දෙන දවස. අපි කතා බහ කරලා අර ගැන මොකුත් නොකියා ආපහු ආවා. අන්න එදා ඉඳලා තමයි අපට මේ දුක් කරදර ලෙඩ රෝග ව්‍යාපාර බිඳ වැටීම් සිද්ධ වුණේ. පිළිවෙත් කළත් වැඩක් වුණේ නෑ. මනෝ වෛද්‍ය ප්‍රතිකාර පවා ගත්තා. මනෝ වෛද්‍යවරු කීවේ යටි හිතේ කා වැදුණු සිතුවිල්ල නිසා, ඒ මරණයට අපි වගකිවයුතුයි කියන සිතුවිල්ල නිසා මෙසේ ම වෙනවා කියලා. ඒත් ඒ ප්‍රතිකාර වලිනුත් වැඩක් වුණේ නෑ. අපි ඊට පස්සෙ මාතර ගියෙත් නෑ” යි රන්මලී සියලු විස්තර පැහැදිලි කළා ය.මේ සංවේදී කතාවට සවන් දුන් ගවේෂකවරයා රන්මලී වෙත ශක්ති කිරණ එල්ල කරන ලදුව ඇය ආවිශ්ට වී අඬන්නට වූවා ය. ඒ ඇඬිල්ල තුනී වන විට තවත් කෙනෙක් අඬන්නට වූවා ය. ඊට වඩා මතු වී එන්නට තරම් ශක්තියක් ඒ ප්‍රේත ජීවීන්ට නොවූයෙන් දින විසි එකක් ගමේ පන්සලේ බෝධි පූජා පවත්වා එන්නැයි ඊට අවශ්‍ය උපදෙස් දුන්නේ ය.සති තුනකට පසු රන්මලී සුගත් සමඟ නැවත ආවාය. එදින ද ඇය ආවිශ්ට වී අඬන්නට වූවා ය. ගවේෂකවරයා ප්‍රශ්න කරන්නට විය.“කවුද මේ අඬන්නේ?”“මම කමලාවතී”“කවුද කමලාවතී කියන්නේ?”“මේ දුවගෙ ලොකු අම්මා”“ඇයි මේ අඬන්නේ”“අ‍නේ මහත්තය, මට මගේ දුවගෙ ජීවිතේ බේරා ගන්න බැරි වුණා”“ඇයි එහෙම සිද්ධ වුණේ?”“මගේ නංගි මට ඉඩම් අක්කර දෙකක් දෙනවැයි කිව්වා. මමත් පස්සෙන් ගිහිල්ලා ඉක්මනින් ඒ ඉඩම ලියවා ගන්න උනන්දු වුණෙත් නෑ. ඒත් බාල දුව විවාහ කැර දෙන වෙලාවේ ඒ ඉඩම් අක්කර දෙක දෙන්නම් කියලා බෑණාට පොරොන්දු වුණා. ඔය අතරෙ මගේ නංගි හදිසියේ මැරුණා. බෑණා ඒ ඉඩම ඉල්ලලා රණ්ඩු කරන කොට දුව වහ බීලා මළා. දුව බේරා ගන්න බැරි වුණ දුකට මම අඬනවා.” යි භූතාත්මය කීවා ය.මේ අතර රන්මලි අසල තවත් ඡායාවක් චලනය වන දුටු ගවේෂකවරයා එය මතු කොට ප්‍රශ්න කළේ ය.“කවුද මේ?”“මම ජීවනී”“මොනවද මේ කරන්නේ?”“මමත් මගේ අම්මත් එක්ක ඉන්නවා”“ඉතින් මේ රන්මලීගේ ඇඟට රිංගන්නේ මොකද?”“පළිගන්නයි මම ඉන්නේ. මගේ ජීවිතේ නැති වුණේ මුන් නිසා. ඉඩම නොලැබුණු නිසා. මම මේකිව මරාගෙන යනවා‍.”“මේ... මේ... ඒවා හරියන වැඩ නොවෙයි. තමන්ගේ ජීවිතේ නැති වුණේ මේ අය නිසා නොවෙයි. මම මේ කියන දේවල් අම්මයි දුවයි දෙන්නට හොඳට අහගෙන ඉන්න ඕනෑ” යි පැවසූ උපදේශකවරයා මේ භූතාත්ම දෙක දැනුවත් කළේ ය.පළමුවෙන් මේ රන්මලීගෙ ලොකු අම්මා ගේ ප්‍රාණකාරයා මේ ටික අහගත්තා. තමන්ගේ හිතුවක්කාර විවාහය නිසා දේපළ කිසි දෙයක් තමන්ට දුන්නේ නෑ. ඒ තමන්ගේ අම්මා තාත්තා ඒකට රන්මලි පළි නැහැ. ඊළඟට රන්මලීගේ අම්මා අනුකම්පා කර ඉඩම් අක්කර දෙකක් දෙන්න පොරොන්දු වුණා. තමන්ගේ අහංකාරකම නිසා උනන්දු වෙලා ඒක ඉක්මන් කැරගත්තේ නැහැ. ඒකටත් රන්මලි වැරදි කාරියෙක් නොවෙයි. රන්මලී මේ දේවල් ඒ වෙනකොට දැන හිටියෙත් නෑ” ඊළඟට තමන්ගේ අතට නොලැබුණු දෙයක් බෑණාට දෙන්න පොරොන්දු වුණා. ඒ අතරේ සහෝදරී හදිසියේ මැරුණා. මේවටත් රන්මලී වැරදි කාරියක් නොවෙයි. තමන්ට නොලැබුණු දෙයක් අනුන්ට දෙන්න පොරොන්දු වීමේ වරද තමන් බාරගන්න ඕනෑ. ඒ සහෝදරී මළාට පස්සෙ රන්මලීට කියලා ඒ ඉඩම් කොටස ලබා ගන්න උනන්දු වුණේ නෑ.”“අනේ! මහත්තයා, රන්මලි දුව ඉන්න තැනක් ඒ වෙන කොට මම දැන හිටියේ නැහැ.”“ඒක තමුන්ගෙ අඩු පාඩුවක්. අන්තිමේ වැඩ වැරදුණාට රන්මලීගෙ ලිපිනය හොයා ගෙන ලියුම් යවන්න උනන්දු වුණා. එතකොට ජීවනීත් මැරිලා. මේ දේවලට රන්මලී පළි නැහැ. රන්මලීට දුක හිතිලා යුතුකමක් ඉෂ්ට කරන්න ඈ මාතර ගියා. එතකොට නමනුත් මැරිලා. මේ හැම දේකටම රන්මලී නිවැරදි යි.”ඊළඟට ජීවනීගේ භූතාත්මය ඇමැතුවේ ය.“තමන්ගේ මනුස්සයා තමන්ට ආදරේ කරලා නෑ” ඉඩම්වලට ආදරේ කරපු කෙනෙක්. දේපළ ‍ඉල්ලා රණ්ඩු කරන මිනිහෙක් එක්ක පවුල් කාලා මොකටද? ඒ මඟුල අත හැර දාලා අම්මා ළඟට ආපහු නොගිහින් ජීවිතේ නැති කැර ගන්න එක මහා මෝඩකමක්. ඒ වගේ තණ්හාධික මිනිහෙකුට තවත් ඉ‍ඩම් දුන්නැයි කියලා තමුන්ට සිද්ධ වෙන සෙතක් යහපතක් නෑ. මේ අවුල් එකකටවත් රන්මලී සම්බන්ධත් නෑ. වැරදිත් නෑ. ඒ වගේ නිවැරදි කෙනෙකුගෙන් තමන් පළි ගන්න කරදර කරනවා නම් දඬුවම් කරන්න සිද්ධ වෙනවා. අල්ලලා බැඳලා මූදෙ දාන්න සිද්ධ වෙනවා.”“අනේ, අනේ. එහෙම නම් කරන්න එපා” යි ප්‍රේතිය අඬන්නට වූවා ය.“තමන් ඉක්මන් වෙලා ජීවිතේ නැති කැරගත්තාට වෙනත් අය වැරැදි නැහැ. දැන් අම්මයි දුවයි කියන්න ඕනෑ. අපෙන් මොනවද කෙරෙන්න ඕනෑ. අර වගේ තණ්හාධික මිනිහෙක් අත හැරලා ජීවිතේ නැති කැර ගත්තා නම් ඒ මිනිසාට දැන් තවත් ඉඩම් දීලත් වැඩක් නැහැ. ඒ මිනිහා දැන් වෙන මඟුලක් කැරගෙනත් ඇති.”“අපට සාධාරණයක් කරන්නැ” යි‍ ප්‍රේතියන් දෙදෙනාම එකවර කීහ.රන්මලී ගේ ස්වාමි පුරුෂයා වුණත් ඉතා ම සාධාරණ පුද්ගලයෙකි.“කමක් නෑ මහත්තයා ජීවනීගේ අක්කා කෙනෙක් ඉන්නවා. ඒ ජීවත්ව ඉන්න සුරංගි අක්කාට අපි ඉඩම් අක්කර දෙකක් දෙන්න කැමතියි” කියා සුගත් කීවේ ය. එයට ලොකු අම්මාගේ භූතාත්මය ද “අනේ හොඳයි, හොඳයි” යැයි කැමැත්ත පළ කළා ය.ඒ මාතර ලොකු අම්මාගේ නිවසේ සාංඝික දානයක් දී මළගිය දෙදෙනාටත්, රන්මලීගේ මවටත් පින් අනුමෝදන් කරන්නැයි උපදෙස් දුන්නේ ය.එසේ රන්මලී ඉඩම් අක්කර දෙකක් ඉතා සද්භාවයෙන් ම ලියා පවරා දී සාඝික දානය ද තම වියදමින් ම සකස් කොට පිරිනැමුවා ය.නැවත ගුප්ත ගවේෂණ මධ්‍යස්ථානයට පැමිණිවිට, ගවේෂකවරයා භූතාත්ම දෙක අනුරාධපුරයට යැවීය.මතුගමමහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aa1312221</link>
    <topic>පාසල් සිසුන්ට පරණ පෙළ පොත්</topic>
    <author>සුභාෂිණී ජයරත්න</author>
    <content>සුභාෂිණී ජයරත්නරජය වාර්ෂිකව පෙළ පොත් මුද්‍රණය සඳහා රුපියල් මිලියන 2700 ක මුදලක් වෙන් කළත්, භාවිතයට ගත නොහැකි තත්ත්වයේ පෙළපොත් ශිෂ්‍යයන්ට ලබා දී ඇති බවට පැමිණිලි රාශියක් අධ්‍යාපන ප්‍රකාශන දෙපාර්තමේන්තුවට ලැබී ඇත.මෙසේ විදුහල් රාශියක ශිෂ්‍යයන්ට ලබාදී ඇති බොහොමයක් පොත් අතර වසර තුනකට වඩා පරිහරණය කළ පෙළ පොත් වන අතර ඇතැම් පොත් කිසිසේත් භාවිතයට ගත නොහැකි පරිදි පිට කවර ද ඇතුළු පිටු ද ඉරී ගිය, ඡායාරූප කපා ඇති හා කුරුටු ගා විනාශ කළ පොත් ය. අලුත් පොත් පාසල් ගබඩා වල, පුස්තකාල වල ගබඩා කර තිබියද‍ී මෙසේ පරණ පොත් ශිෂ්‍යන් අතට පත් කිරීමේ චෝදනාව එල්ල වී ඇත්තේ විදුහල්පති වරුන්ට ය.මේ පිළිබඳව ‘සිළුමිණ’ කළ විමසීමකදී අධ්‍යාපන ප්‍රකාශන කොමසාරිස් ජනරාල් තිස්ස හේවාවිතාරණ මහතා පැවැසුවේ වසර තුනකට පෙර මුද්‍රණය කළ පොත් පවා මෙලෙස බෙදාහැරීමට සමහර විදුහල් ක්‍රියාකර ඇති බවත් එසේ පරණ පොත් ළමයින්ට ලබාදීම ඉතා නුසුදුසු ක්‍රියාවක් බවත් ය. අධ්‍යාපන ප්‍රකාශන දෙපාර්තමේන්තුව මෙවරත් පෙර සේම පාසල් වලින් අවශ්‍ය සංඛ්‍යා ලේඛන ලබාගෙන අවශ්‍ය තරම් අලුත් පාසල් පෙළ පොත් ලබාදී ඇතත් මෙසේ පරණ ඉරී ගිය පෙළපොත් ශිෂ්‍යයන් අතට පත් කිරීම සම්පූර්ණයෙන් ම වැරැදි ක්‍රියාවක් බවත් ඔහු වැඩි දුරටත් පැවැසීය.මේ සම්බන්ධව අධ්‍යාපන අමාත්‍යාංශයේ ලේකම්වරයාගේ අස්සනින් යුතුව විශේෂ චක්‍රලේඛයක් සියලුම විදුහල්පතිවරුන්ට යවා ඇති අතර ඒ මඟින්, එවැනි පරණ පොත් ලබාදී ඇති පාසල් වෙතොත් ඒවා නැවත ලබාගෙන පෙළපොත් අධ්‍යාපන ප්‍රකාශන දෙපාර්තමේන්තුව හරහා ලබාගෙන නැවතත් ශිෂ්‍යයන්ට ලබාදිය යුතු බවත් එමඟින් තරයේ අවවාද කර ඇත. කෙසේ වෙතත් ඉදිරියේදී මේ පිළිබඳව විශේෂ විමර්ශනයක් කිරීමටත් මේ අවවාද පිළිනොගන්නා විදුහල්පතිවරුන්ට විරුද්ධව ක්‍රියාමාර්ග ගැනීමටත් අධ්‍යාපන අමාත්‍යාංශය බලාපොරොත්තු වෙයි‍.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aa1312222</link>
    <topic>දිළින් සමඟ මේ නත්තල බෙදාහදා ගනිමු</topic>
    <author/>
    <content>දිළිදුන් අතර දිළින්ඳකු ලෙස උපත ලැබු ජේසු තුමන්ගේ උපත සිහි කරන මේ නත්තල ශුද්ධවන්තව දැහැමියාවෙන් අසල්වැසියන් සමඟ එකතුව දිළින් සමඟ දවස බෙදා ගන්නා එකක් කර ගනිමුයි කොළඹ අගරදගුරු මැල්කම් කාදිනල් රංජිත් හිමිපාණන් නත්තල වෙනුවෙන් ප්‍රකාශයක් නිකුත් කරමින් කියා සිටිති.නත්තල වෙළෙඳ ආර්ථිකයේ ලාබ ලබාගන්න උත්සාහයක් දරන අවස්ථාවක් වී ඇති නමුත් නත්තල අපේ ජීවිතවල අධ්‍යාත්මික වටිනාකම් ගැන අවධානය යොමු කරන අවස්ථාවක් බව අමතක නොකළ යුතු යැයි ද කාදිනල් හිමිපාණන් මතක් කර දෙයි. සුඛෝපභෝගී ආහාර, ලොකු අවන්හල්වල සාද පැවැත්වීම, රෑ එළිවනතුරු නැටීම නත්තල සමඟ සම්බන්ධයක් නැහැ. ජේසු තුමන් අහිංසක පසුබිමක ගව ලෙනක උපත ලැබුවා. බාහිර දෙයට සීමා නොවී දිළිදුන් අතර දිළින්දකු ලෙස උපත ලැබු ජේසු තුමන් සිහිකර මේ නත්තල කෙළවරට ඈතට තල්ලු කර සිටින අසරණ දරුවන් සමඟ දුෂ්කර ජීවිත ගතකරන පවුල් සමඟ මේ නත්තල බෙදා ගනිමු යැයි ද කාදිනල් හිමිපාණන් කියා සිටී. ඔබ සැමට සුබ නත්තලක් වේවා යයි ද කාදිනල් හිමිපාණන් ප්‍රාර්ථනය කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aa1312223</link>
    <topic>ජාතික වැටුප් කොමිසම ජනවාරියේ</topic>
    <author>සුනිල් දයා අල්විස්</author>
    <content>සුනිල් දයා අල්විස්අසූහය ලක්ෂයක් පමණ වන රාජ්‍ය සහ පෞද්ගලික අංශයේ සේවක සේවිකාවන්ට ජාතික වැටුප් ප්‍රතිපත්තියක් සැකසීමේ අරමුණින් ඒ පිළිබඳව කරුණු සොයා බැලීමට පත් කර තිබෙන ජාතික වැටුප් කොමිසම ලබන ජනවාරි මාසයේදී සිය වැඩ කටයුතු ආරම්භ කිරීමට පියවර ගෙන තිබේ.  රාජ්‍ය අංශයට පමණක් සීමා නොවන මෙම ජාතික වැටුප් කොමිසම රාජ්‍ය අංශයේ මෙන් ම පෞද්ගලික අංශයේ ද සංස්ථා අර්ධ රාජ්‍ය අංශය හමුදා අංශය සමුපකාරය ස්වයංරැකියා ආදී සියලු ම රැකියා නියුක්ති සේවාවලට අදාළ වැටුප් තල විෂමතා දීමනා සම්මුතීන් රාජ්‍ය අංශයට නොමැති කාර්මික ආරවුල් විසඳීමේ බේරුම්කාර මණ්ඩල ආදී ක්ෂේත්‍රවලින් රාජ්‍ය අංශයටත් එවැනි මණ්ඩල පිහිටුවා ලබාගත හැකි සහාය ඇතුළුව තවත් කරුණු ගණනාවක් කෙරෙහි සැලකිල්ල යොමු කරනු ඇත.මෙම ජාතික වැටුප් කොමිසම මහින්ද රාජපක්ෂ ජනාධිපතිතුමා විසින් පත් කරන ලද්දේ පසුගිය ඔක්තෝබර් මාසයේදී ය.රාජ්‍ය පරිපාලන සේවයේ ජ්‍යෙෂ්ඨ නිලධාරීන් හා අමාත්‍යාංශ ලේකම් තනතුරු හෙබවූ නෙවිල් පියඳිගම ලලිත් දිසානායක යන මහත්වරුන්ගේ සම සභාපතිත්වයෙන් යුත් මෙම ජාතික වැටුප් කොමිසමට වෘත්තීය සමිති ක්ෂේත්‍රයේ සහ වෙනත් අංශවලින් සාමාජිකයෝ 21 දෙනෙකු ඇතුළත් ය.මෙම කොමිසමේ මූලික රුස්වීම් දෙකක් මේ වනවිට පවත්වා තිබෙන අතර ලබන ජනවාරියේ දී කොමිසම කරුණු සාකච්ඡා කර වෘත්තීය සමිතිවලින් විවිධ සංවිධානවලින් යෝජනා ඉදිරිපත් කරන ලෙස ප්‍රසිද්ධ දැන්වීම් මගින් ඉල්ලා සිටීමට ද පියවර ගනු ඇතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aa1312224</link>
    <topic>උසස් පෙළ ‍උසස් ලෙස සමත්තු</topic>
    <author>සුභාෂිණී ජයරත්න</author>
    <content>අජිතඑරන්දිඅමායාසුභාෂිණී ජයරත්න2013 උසස් පෙළ විභාගයෙන් දිවයිනේ ප්‍රථම ස්ථානයට පත් සිසුහු සිවු දෙනා මෙසේය.*ගණිත අංශයෙන් ප්‍රථම ස්ථානය ගාල්ල රිච්මන්ඩ් විද්‍යාලයේ අජිත වීරසිරි ඩයස්*ජීව විද්‍යා අංශයෙන් ප්‍රථම ස්ථානය ඇහැලියගොඩ මධ්‍ය මහා විද්‍යාලයේ අමායා මහතන්තිල*කලා අංශයෙන් ප්‍රථම ස්ථානය‍ කොළඹ දේවි බාලිකා විද්‍යාලයේ මෙත්සරණි ලොකුගේ*වාණිජ අංශයෙන් ප්‍රථම ස්ථානය ගම්පහ රත්නාවලී බාලිකා විද්‍යාලයේ එරන්දි කාංචනාමෙවර දිවයිනේ ප්‍රථම ස්ථානයට පත් ශිෂ්‍යයන් අතරින් කලා අංශයෙන් ප්‍රථම ස්ථානයට පත් කොළඹ දේවි බාලිකා විද්‍යාලයේ අධ්‍යාපනය ලැබූ මෙත්සරණි ලොකුගේ ශිෂ්‍යාව දේවි බාලිකා විද්‍යාලයේ විදුහල්පතිනි ප්‍රදීපා සමරසිංහ මහත්මියගේ දියණිය වීම සුවිශේෂත්වයකි. පසුගියදා පැවති අ.පො.ස. උසස් පෙළ විභාගයට නව නි‍ර්දේශය යටතේ 280560 ක් ද පැරණි නිර්දේශය යටතේ 12146 ක් ද විභාගයට පෙනී සිටියහ. අදාළ ප්‍රතිඵල ලේඛන ඊයේ (21) දින සියලුම පාසල් වෙත තැපැල් මඟින් යැවීමට ද විභාග දෙපාර්තමේන්තුව කටයුතු කර ඇත.කිසියම් අපේක්ෂකයකු නැවත සමීක්ෂණය සඳහා අයදුම් කිරීමට අපේක්ෂා කරන්නේ නම් ලබන ජනවාරි 20 වැනි දිනට පෙර අයදුම්පත්‍ර විභාග දෙපාර්තමේන්තුව වෙත ඉදිරිපත් කළ යුතු ය. පාසල් අයැදුම්කරුවන් සඳහා වන අයැදුම් පත්‍ර ප්‍රතිඵල ලේඛන සමඟ විදුහල්පතිවරුන් වෙත යවන අතර පෞද්ගලික අයැදුම්කරුවන් දෙසැම්බර් 26 වැනි දින ජාතික පුවත්පත්වල පළ කරනු ලබන දැන්වීම අනුව අයැදුම්පත්‍ර සම්පූර්ණකර එවිය යුතු ය.ඡායාරූප - ඔලිවර් පෙරේරා (ගම්පහ මධ්‍යම සමූහ)රවිදු ලසිත දීයගහගේ (අහංගම සමූහ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aa1312225</link>
    <topic>බස් මගීන් 20% කින් අඩුවෙලා</topic>
    <author>තාරක වික්‍රමසේකර</author>
    <content>තාරක වික්‍රමසේකරබස් රථවල ගමන් ගන්නා මගීන් සංඛ්‍යාව සියයට 20 කින් පමණ අඩු වී ඇතැයි ප්‍රවාහන විශේෂඥ ආචාර්ය ඩී. එස්. ජයවීර මහතා පැවසීය. මීට වසර පහකට පෙර 65% ක්ව තිබු මගී ඉල්ලුම මේ වන විට 46% ක් දක්වා අඩු වී ඇතැයි ඔහු සඳහන් ක‍රයි.පෞද්ගලික මගී ප්‍රවාහන බස්රථවල මෙන්ම ලංගම බස් රථවල ද ගුණාත්මක බව පිරිහීමත් මගී අවශ්‍යතා නිසි පරිදි ඉටු කරලීමට බස්රථවලට හැකි නොවීම මේ තත්ත්වයට හේතුවක් වශයෙන් හෙතෙම සඳහන් කරයි.මේ සම්බන්ධයෙන් අදහස් දක්වන ලංකා පෞද්ගලික බස්රථ හිමියන්ගේ සංගමයේ සභාපති ගැමුණු විජේරත්න මහතා පැවසුවේ මේ අයුරින් ඉදිරි අවුරුදු 5 තුළදී තවත් 20% කින් මඟී ප්‍රතිශතය අඩුවුවහොත් එය 26% ක් දක්වා පහළ ගොස් බස් කර්මාන්තය විශාල තර්ජනයක් එල්ල වන බවයි.මේ වන විට බොහෝ මාර්ගවල ධාවනය වූ වායු සමීකරණ බස්රථ නවතා දමා ඇති බවත් විජේරත්න මහතා පෙන්වා දෙයි.ගුණාත්මක බස්රථ සේවාවක් නැතිවීම, රාත්‍රී කාලයේ බස්රථ නොමැති බව මෙන්ම අධික මාර්ග තදබදය නිසා ද මඟීන් බස්රථවලින් ඉවත්ව ගොස් ඇතැයි ඒ මහතා පෙන්වා දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aa1312226</link>
    <topic>ඩෙංගු වෛද්‍යවරියට ජනපතිගෙන් පහසුකම්</topic>
    <author>චන්දන බණ්ඩාර</author>
    <content>චන්දන බණ්ඩාරඩෙංගු රෝගයට සාර්ථක ආයුර්වේද ඹෟෂධයක් සොයා ගත් ගාල්ලේ ඩෙංගු වෛද්‍යවරිය ලෙස ප්‍රචලිත ආයුර්වේද වෛද්‍ය තරංගා කුමාරි වික්‍රමසුරියට මෙතෙක් අඩුපාඩුවක්ව පැවැති සායනික පර්යේෂණ සිදු කිරීමට රජයේ රෝහලකට අනුබද්ධ විශේෂ පහසුකම් ලබා දෙන ලෙස පසු ගිය සතියේදී  ජනාධිපතිතුමා ඹෟෂධ සංස්ථාවේ සභාපතිවරයාට උපදෙස් ලබා දී ඇත. දැනට වසරකට පමණ පෙර ආයුර්වේද පර්යේෂණායතනයේ සායනික පර්යේෂණ සිදු කිරීමට ස්ථානයක් ලබා‍ දෙන බවට බලධාරීන් විසින් ඇයට පොරොන්දු වී සිටියද මෙතෙක් ඇයට මේ සඳහා අවස්ථාවක් ලැබී නොතිබිණි.මේ පිළිබඳව ආයුර්වේද වෛද්‍යවරිය විසින් ගිය බ්‍රහස්පතින්දා උදෑසන ජනාධිපතිතුමාට දුරකථනයෙන් දැනුම් දුන් පසුව ඒ මොහොතේම ජනාධිපතිතුමා විසින් ඇයට අවශ්‍ය පහසුකම් ලබා දීමට අවශ්‍ය පියවර ගන්නා ලෙස‍ ඹෟෂධ සංස්ථාවේ සභාපතිවරයාට නියෝග කොට තිබේ. ඒ මොහොතේම ආයුර්වේද වෛද්‍යවරියට ජනාධිපතිතුමා විසින් දුරකථනයෙන් ඹෟෂධ සංස්ථාවේ සභාපතිවරයා දුරකථනයට සම්බන්ධ කැර‍ ඇයගේ අවශ්‍යතාවය සපුරා ගන්නා ලෙස උපදෙස් දී තිබේ‍. මේ වෙන විට ඩෙංගු රෝගයට ගොදුරු වු ‍පුද්ගලයන් තුන් දහසකට අධික පිරිසක් සුවපත් කොට ඇති තමාට අවශ්‍ය මේ රටට සේවයක් කිරීමට බවත් ඒ සඳහා මේ රටේ ජනතාව වෙනුවෙන් මේ උපකාරය සිදු කිරීමට ගැන ජනාධිපතිතුමාට ස්තුතිවන්ත වෙන බවද ආයුර්වේද වෛද්‍ය තරංගා කුමාරි වික්‍රමසුරිය සිළුමිණට කියා සිටියාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aa1312227</link>
    <topic>අවුරුද්දට ගමේ යන්න යාපනේට දුම්රිය</topic>
    <author>තාරක වික්‍රමසේකර</author>
    <content>තාරක වික්‍රමසේකරලබන මස මැද භාගය වන විට පලෙයි දක්වා උතුරු දුම්රිය දීර්ඝ කරනු ලබන බව දුම්රිය සාමාන්‍යාධිකාරී බී. ඒ. පී. ආරියරත්න මහතා සිළුමිණට කීය.උතුරු දුම්රිය මාර්ගය ප්‍රතිසංස්කරණ ව්‍යාපෘතියේ පළමු අදියර යටතේ වවුනියාව පලෙයි අතර සමස්ත දුම්රිය මාර්ගයම මේ අනුව නිමාවට පත්වන අතර 2 අදියර යටතේ පලෙයි සිට කන්කසන්තුරේ දක්වා මාර්ගය ඉදිකෙරෙන අතර යාපනය දක්වා වන දුම්රිය මඟ 2014 සිංහල හා හින්දු අලුත් අවුරුද්දට පෙර නිම කරනු ලබන බව ද ඒ මහතා කීය.ඉන්දිය ආධාර යටතේ උතුරු දුම්රිය මාර්ගය නවීකරණය කෙරෙන අතර මේ මාර්ගයේ දුම්රිය පැයට කිලෝමීටර් 100 ක වේගයකින් ධාවනය කළ හැකි අතර දුම්රිය මාර්ගයට වර්ණ සංඥා ද ලබා දෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aa1312228</link>
    <topic>දහම රකින්න මිලියන 500ක්</topic>
    <author>රමණී සුබසිංහ</author>
    <content>රමණී සුබසිංහමේ වසර තුළ ආගමික කටයුතු සඳහා රුපියල් මිලියන 500 ට වැඩි මුදලක් වැය කර ඇතැයි බුද්ධ ශාසන හා ආගමික කටයුතු අමාත්‍යාංශය පවසයි.විහාරස්ථාන 565 ක් සංවර්ධනයට රුපියල් ලක්ෂ 690 ක් ද, උතුරු නැ‍ඟෙනහිර සියලු ආගමික පූජා භූමි සංවර්ධනයට රුපියල් ලක්ෂ 1350 ක මුදලක් ද වැය කර ඇත. සාමණේර භික්ෂුන් වහන්සේ 180 නමකට රුපියල් ලක්ෂ 14 ක් ආධාර ලබාදී ඇති අතර දහම් පාසල් ගුරු භවතුන්ට නිල ඇඳුම්, පුස්තකාල දීමනා සඳහා රුපියල් ලක්ෂ 600 ක් ද වැය කර ඇත.මීට අමතරව දැයට කිරුළ වැඩ සටහන යටතේ රුපියල් ලක්ෂ 540 ක වියදමින් නැ‍ඟෙනහිර හා පොළොන්නරුව ප්‍රදේශවල ආගමික සංවර්ධන කටයුතු සිදුකර ඇති අතර එම ප්‍රදේශවල දහම් පාසල් සංවර්ධනයට රුපියල් ලක්ෂ 181 ක් වැය කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aa1312229</link>
    <topic>විශාලම නත්තල් ගස කිළිනොච්චියේ</topic>
    <author>ටිරෝනි වෑවලගේ</author>
    <content>ටිරෝනි වෑවලගේලංකාවේ මෙතෙක් ඉඳිවූ විශාලතම නත්තල් ගස 2013 නත්තල් උත්සවය සැමරීම වෙනුවෙන් කිලිනොච්චියේ ඉදිකර ඇත.යුද හමුදාවේ අධීක්ෂණයෙන් සහ ශ්‍රම දායකත්වයෙන් ඉඳි කර ඇති මෙම නත්තල් ගස අඩි 116 ක් උසකින් යුක්තය. විශ්කම්භය අඩි පනහකි. යකඩ රාමු 325 ක් සහ ගැල්වනයිස් යකඩ බට 249 ක් යොදා තනා ඇති මේ නත්තල් ගස සැරසීම සඳහා සයිප්‍රස් අතු ට්‍රක් විසි පහක් උපයෝගි කරගෙන තිබේ. රාත්‍රි කාලයේ දී නත්තල් ගසට ආලෝකය සැපයීම වෙනුවෙන් යොදා ඇති විදුලි බල්බ සංඛ්‍යාව 59000 කි.මේ නත්තල් ගස නිර්මාණය කිරීම වෙනුවෙන් හමුදා සෙබළුන් හැත්තෑපස් දෙනෙක් සති තුනක් පුරා දිවා රාත්‍රි ශ්‍රම දායකත්වය සපයා තිබේ.මෙයට සමකාලීනව කිලිනොච්චි නගරයේ තවත් නත්තල් උත්සව මාලාවක් ද පැවැත්වීමට නියමිත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aa13122210</link>
    <topic>අමායාට තිළිණයක්</topic>
    <author>ධනුෂ්කා ජයවීර</author>
    <content>ධනුෂ්කා ජයවීරමෙවර අ.පො.ස. උසස් පෙළ ජීව විද්‍යා විෂය අංශයේ දිවයිනේ පළමු තැනට පත් ඇහැලියගොඩ මධ්‍ය මහා විද්‍යාලයේ අමායා මහතන්නිල ශිෂ්‍යාවට රුපියල් ලක්ෂයක් පිරිනැමීමට සබරගමු මහ ඇමැති මහීපාල හේරත් මහතා තීරණය කර ඇත.මෙවන් පරිත්‍යාග හරහා පළාතේ සෙසු දූ දරුවන් ද අධ්‍යාපනයට තව තවත් නැඹුරු කිරීම තම අරමුණ යැයි කී මහ ඇමැතිවරයා වසර 10 කට පෙර අධ්‍යාපනයට අදාළව දිවයිනේ පළාත් නවය අතුරින් හත්වන ස්ථානයට පත්ව තිබු සබරගමුව උසස් පෙළ ප්‍රතිඵල වලට අනුව දිවයිනේ පළමු ස්ථානයට ගෙන ඒමට සබරගමුවේ ගුරුවරු විදුහල්පතිවරු අධ්‍යාපන පරිපාලකවරුන්ගේ ලද සහාය අගය කරන බව ඇමැතිවරයා වැඩිදුරටත් පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aa13122211</link>
    <topic>ධීවරයන් බේරගන්න රාජිත ඉන්දියා යයි</topic>
    <author>සුභද්‍රා දේශප්‍රිය</author>
    <content>සුභද්‍රා දේශප්‍රියඉන්දියාවේ අත්අඩංගුවේ පසුවන ශ්‍රී ලංකා ධීවරයන් නිදහස් කැර ගැනීම සඳහා ධීවර ඇමැති දොස්තර රාජිත සේනාරත්න මහතා ඉන්දීය ධීවර ඇමැති ෂරාඩ් පවර් මහතාගේ ආරාධනයෙන් ඉන්දියාවේ සංචාරයේ යෙදේ.මේ වන විට අපේ ධීවරයන් 213 ක් යාත්‍රා 40 ක් ඉන්දියා අත්අඩංගුවේ පසුවෙති. මේ අතර ලංකා මුහුදු සීමාව උල්ලංඝනය කළ ඉන්දීය ධීවරයන් 227 ක් හා යාත්‍රා 77 ක් ද ශ්‍රී ලංකා නාවික හමුදාව මඟින් අත්අඩංගුවට ගෙන අධිකරණයට යොමු කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=aa13122212</link>
    <topic>අද්භූත සංකල්ප පිළිබඳ දෙසුමක්</topic>
    <author/>
    <content>නූතන ජනමාධ්‍ය භාවිතයේ අද්භූත සංකල්ප ප්‍රවණතාව යන මැයෙන් ප්‍රවීණ මාධ්‍යවේදී තිලක් සේනාසිංහ පවත්වන ප්‍රසිද්ධ දේශනයක් 23 වැනිදා සඳුදා ප.ව. 4.15 ට කොළඹ 08, කොටාරෝඩ් හි ආචාර්ය එන්.එම්. පෙරේරා මධ්‍යස්ථානයේදී පැවැත්වෙයි‍. මෙම දෙසුම සංවිධානය කරනුයේ ශ්‍රී ලංකා හේතුවාදී සංගමය මගිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=ab1312221</link>
    <topic>කොටි සංවිධානයේ සැබෑ තොරතුරු ලොවට හෙළි කළ යුතුයි</topic>
    <author>සංවාද සටහන</author>
    <content>මානව හිමිකම් කොමසාරිස්ආචාර්ය ප්‍රතිභා මහනාමහේවාඉදිරි වසරේ මාර්තු මාසයේ ජිනීවාහි දී පැවැත්වෙන ජගත් මානව හිමිකම් සමුළු වාරයේදී ශ්‍රී ලංකාවට විරුද්ධව යෝජනා ගෙන එන බවට ඇතැම් බටහිර රටවලින් චෝදනා නැ‍ඟෙන අවස්ථාවක රටේ මානව හිමිකම් වර්ධනය සඳහා ශ්‍රී ලංකාව පැත්තෙන් ගෙන ඇති පියවර මානව හිමිකම් කොමසාරිස් ආචාර්ය ප්‍රතිභා මහනාමහේවා මහතා පැහැදිලි කළේය.ත්‍රස්තවාදය පරදා ජය ගත් ප්‍රජාතන්ත්‍රවාදය අගයන ශ්‍රී ලංකාව වැනි රටකට විරුද්ධව මානව හිමිකම් කඩවීම් සම්බන්ධ මොන යම් හෝ චෝදනා ගෙනඒමට තැත් කිරීම විහිළුවක් බව ද ඔහු කීය.මේ පිළිබඳව ආචාර්යවරයා කරුණු දක්වා සිටියේ මෙසේ ය.ශ්‍රී ලංකාවට එරෙහිව 2013 මාර්තු මාසේ ජීනීවා මානව හිමිකම් සමුළුවේදී සම්මත කරගත් යෝජනාවේ කොන්දේසි තුනක් තියෙනවා.ඉන් වැදගත්ම එක අපිම පත්කළ උගත් පාඩම් කොමිසමේ වාර්තාව අනුව එහි නිර්දේශ මුළුමනින්ම ක්‍රියාත්මක කිරීම මේ වෙනකොට ඒවා බහුතරයක් ඉෂ්ට කර තියෙනවා. අනිත් ඒවා ඉටුකරමින් පවතිනවා.මේ සඳහා අවශ්‍ය නීති වෙනස් කරන්න පනත් කෙටුම්පත් ලබන වසර මුල පාර්ලිමේන්තුවට ගෙන ඒමට නියමිතයි.එතනදි චැනල් - 4 ලංකාවට විරුද්ධව ඉදිරිපත් කළ චිත්‍රපටය ගැනත් පරීක්ෂණ කරන්න කිව්වා. මොරටුව විශ්ව විද්‍යාලයේ විශේෂඥයන් විසින් අදාළ නෙගටිව් පිළිබඳව විවිධ පැතිකඩවලින් කෝණවලින් සෙවණැලි අනුව කරනු ලැබු පර්යේෂණ හා විශ්ලේෂණ අනුව මෙම චිත්‍රපටය සැබෑවක් නොව ඔවුන්ගේම නිර්මාණයක් බව හෙළි වුණා.ඊට පසුව ද චැනල් 4 මඟින් ලංකාව යුද අපරාධ කළ බවට චෝදනා එල්ල කර තවත් චිත්‍රපටයක් පෙන්වා කැලඹීමක් ඇති කිරීමට උත්සාහ කළත් කැලම් මැක්රේට ඉන්දියාවටවත් ඇතුළුවීමටවත් ඉඩ දුන්නේ නැහැ. එයත් තවත් බොරුවක්.චෝගම් සමුළුවට කැලම් මැක්රේ ඇතුළු චැනල් 4 කණ්ඩායම මේ රටට ඒම තුළ ඔවුන් තවත් චිත්‍රපටයක් ඉදිරි මාර්තු මානව හිමිකම් සමුළුව ඉලක්ක කර ඉදිරිපත් කර කැලඹීමක් ඇති කිරීමට උත්සාහ කරනවාට සැකයක් නැහැ.අභ්‍යන්තර අවතැන් වූවන් සියල්ලන්ම පාහේ මේ වන විට යළි පදිංචි කර අවසන් කර තිබෙනවා. පුත්තලම වගේ තැන්වල නැවත පදිංචියට යාම ප්‍රතික්ෂේප කර තමන් ඉන්න තැන්වලම විසීමට කැමැත්ත පළ කළ 4000 ක් පමණ ඉන්නවා.චෙට්ටිකුලම අනාථ කඳවුරුවල සිටි 185000 ම නැවත පදිංචි කර තිබෙනවා.මෙම අවතැන් වූවන් පිළිබඳව සොයා බැලීමට පැමිණි එක්සත් ජාතීන්ගේ අවතැන් වූවන් බාර නිලධාරියාම යාපනේ සංචාරය කරල ඔහු ඉදිරිපත් කළ අතුරු වාර්තාවෙන් නැවත පදිංචි කිරීමට ගෙන ඇති වැඩ පිළිවෙළ ගැන ප්‍රශංසා කළා.බිම්බෝම්බ සියල්ල ඉවත් කිරීමට සමත්වී තිබෙනවා. ජාතික භාෂා ප්‍රතිපත්තිය සාර්ථකව ක්‍රියාත්මක කිරීම ගැන නවනීදන් පිල්ලේ මහත්මියම මේ රටේ කරපු සංචාරයෙන් පසුව ප්‍රසාදය පළ කළාය. 2011 සිට 2016 දක්වා ක්‍රියාත්මක වෙන ජාතික මානව හිමිකම් සැලැස්මෙනුත් මේ කටයුතු සිදු වෙනවා.අතුරුදන් වූවන්වැදගත්ම දේ ජගත් මානව හිමිකම් කොමිසමේදී අතුරුදන් වූවන් පිළිබඳව සොයා බලන්න පරීක්ෂණ පවත්වන්න කියමින් පුන පුනා කළ ඉල්ලීම පිළිගනිමින් පත්කළ ජනාධිපති පරීක්ෂණ කොමිෂන් සභාව හිටපු මහාධිකරණ විනිසුරු පරණගම මහතාගේ ප්‍රධානත්වයෙන් දැන් ක්‍රියාත්මක වෙනවා. ඒ පිළිබඳ තොරතුරු රැස් කිරීම ඉතාම හොඳින් දැන් සිදුවේගන යනවා. මේ අතුරුදන් වූවන් පිළිබඳ කොමිසම විනිවිද භාවයකින් යුතුව ක්‍රියා කරන බව පොදු රාජ්‍ය මණ්ඩල මහලේකම් කමලේෂ් ෂර්මා මහතාත් පිළිගත්තා.බ්‍රිතාන්‍ය අගමැති ඩේවිඩ් කැමරන් මහතා යුද අපරාධ පිළිබඳව ජාතික වශයෙන් පරීක්ෂණයක් නොකෙරෙන්නේ නම් අන්තර්ජාතික වශයෙන් ජගත් ප්‍රජාව පරීක්ෂණයක් පැවැත්විය යුතු බව කිව්වා. දැන් මේ ජාතික ක්‍රියාමාර්ගය ගෙන තිබෙනවා. උගත් පාඩම් කොමිසමේ තවත් නිර්දේශයක් වූ ආරක්ෂක අමාත්‍යාංශයෙන් පොලීසිය වෙන්කර ඒ සඳහා නීතිය හා සාමය පිළිබඳව අමාත්‍යාංශයක් පත්කර තිබෙනවා.සංහිඳියාව ඇතිකිරීමජාතීන් අතර සංහිඳියාව අද ඉතාම හොඳින් සිදුවෙන්නේ උතුරේ තරුණයන් දකුණු ප්‍රදේශවලත් දකුණේ තරුණයන් උතුරු ප්‍රදේශවලත් සංචාරයේ යෙදීමෙනුයි.දකුණේ අධිවේගී මාර්ගය පේදුරු තුඩුව දක්වාම ගෙන යාමෙන් උතුරු දකුණු දෙපැත්තෙන්ම කෙරෙන සංචාරයන් වැඩි වේවි.දකුණු අප්‍රිකාව සත්‍ය සෙවීමේ කොමිසමක් ජාතික සංහිඳියාව සඳහා ඇතිකළා වගේ අපිත් අපේ යාන්ත්‍රණයකට යා යුතුයි. පසුගිය සතියේ ශ්‍රී ලංකාවට පැමිණි යසුෂි අකාෂි මහතාත් කිව්වේ අපේම වූ විසඳුමක් සෙවීම ගැනයි.මානව හිමිකම් ආරක්ෂා කිරීමේ කෙටුම් පත, සාක්ෂිකරුවන් වින්දිතයන් ආරක්ෂා කිරීමේ පනත් කෙටුම්පත ලබන වසර මුල ගෙනඒමට නියමිතයි.තවමත් අත්අඩංගුවේ පසුවන එල් ටී ටී රැඳවියන් 400 ඉක්මනින් නඩු පවරා ඒ ගැන ක්‍රියා කරන්න අනුරාධපුර මහාධිකරණයක් ඇතිකර තිබෙනවා.තොරතුරු දැනගැනීමේ නව පනතක් රජය ගෙන එනු ඇතැයි බලාපොරොත්තු වෙනවා. කලාපයේ සියලු රටවල් මෙවැනි පනත් ගෙනැවිත් තියෙනවා.මානව හිමිකම් පිළිබඳව දැනුවත් භාවය ඇති කිරීම සඳහා විශේෂ වැඩපිළිවෙළක් රාජ්‍ය නිලධාරීන් ද සම්බන්ධ කරගෙන දැන් ක්‍රියාත්මක වෙනවා. මෙහි පළමු වැන්න පසුගියදා වවුනියාව දිස්ත්‍රික් ලේකම් කාර්යාලයේ දී පැවැත්වුණා. මේ ක්‍රියාමාර්ග නිසා මානව හිමිකම් කොමිසමට පැමිණිලි ලැබීමත් දැන් අඩුවෙලා.පුනරුත්ථාපනය කරනු ලැබු එල් ටී ටී ඊ ක්‍රියාකාරිකයන් 12000 ක් පමණ රැකී රක්ෂා සොයා ගත හැකි මෝටර් කාර්මික අංශය ඇතුළු වෘත්තීන්ට පුහුණු කළා. තවත් 300 ක් පුහුණුව දී ආරක්ෂක අංශවලට බඳවා ගත්තා.මානව හිමිකම් පාසල් විෂයක් විදියට ඇතුළු කරන්න යනවා.කොටි සිදුකළ අපරාධජාතීන් අතර සංහිඳියාව ඇති කරන්න රජය උපරීමයෙන් කටයුතු කර යුද්ධයේ අවසන් සමයේ සිදුවූ සිද්ධි ගැන ඇත්ත ලෝකයට පහදන්න කොටි සංවිධානය සිදු කළ යුද අපරාධ, අවි ආයුධ ලබාගත් රටවල් ඔවුන්ගේ අරමුදල් රැස් කිරීම ගැන සැබෑ තොරතුරු අනාවරණය කිරීමට ආරක්ෂක අමාත්‍යාංශයත් විදේශ අමාත්‍යාංශයත් දැන් කටයුතු කරගෙන යනවා.කියුබාව, ඊශ්‍රායලය වගේ රටවල් ජගත් මානව හිමිකම් සංවිධානයෙන් තමන්ට විරුද්ධව සම්මත කරන යෝජනා ගැන කිසිඳු තැකීමක් කරන්නෙ නැහැ. නමුත් අපි 2012 විශ්ව කාලාන්තර සමාලෝචන වාර්තාවේ නිර්දේශ 202 අතරින් 101 ක්‍රියාත්මක කරන්න බාරගෙන ඉන් වැඩි හරියක් දැනටමත් ක්‍රියාත්මක කරගෙන යනවා.යුද්ධ සමයේ පිහිටුවා තිබුණ ජාතික ආරක්ෂක මාධ්‍ය මධ්‍යස්ථානයත් විසුරුවා හැරුණා.මාර්ග බාධක ඉවත් කිරීමකිලිනොච්චියේ පිහිටුවා තිබුණ 400 ක් තරම් වූ හමුදා චෙක් පොයින්ට් 40 දක්වා අඩුකරල තියෙනවා. හමුදා කඳවුරු පිහිටුවා තිබුණ පුද්ගලික ඉඩම්වලින් හමුදාව ඉවත්කරගෙන නැවත ඒ ඉඩම් උතුරේ මුල් ඉඩම් හිමියන්ට පවරා තිබෙනවා.වැලිඔය ප්‍රදේශය වැනි ප්‍රදේශවල ජනතාවගේ ඉල්ලීම වී ඇත්තේ හමුදාවට එසේ ඉවත් නොවී තම ආරක්ෂාව ලබා දෙන ලෙසයි. මොකද හමුදා කඳවුරු ඉවත් කිරීමත් සමඟ ඒ ප්‍රදේශවල අපරාධ හා හොරකම් වැඩිවීම නිසා ඔවුන් මෙසේ ඉල්ලනවා.2007 සිවිල් හා දේශපාලන අයිතිවාසිකම් සම්මුති ආරක්ෂණ පනත අනුව මහධිකරණ නඩු ඉක්මන් කිරීමට පියවර ගෙන තිබෙනවා.ශ්‍රී ලංකාව උතුරේ සංහිඳියාව ඇති කරන්න ගත් හොඳම පියවර වුණේ උතුරු පළාත් සභා ඡන්දය පැවැත්වීමයි. එතනදී සීයට 80 ක් ඡන්දය පාවිච්චි කළා. ස්වාධීනව මැතිවරණය බලපෑම් වලින් තොරව පැවැත්වුණ බව කවුරුත් පිළිගන්නවා. එක්සත් ජාතීන්ගේ මහලේකම්වරයා පවා මෙය උතුරේ සංහිඳියාව ඇති කිරීමට ගත් යහපත් පියවරක් බව පිළිගත්තා.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=ab1312222</link>
    <topic>සංවාද මණ්ඩපය</topic>
    <author>සංවාද සටහන</author>
    <content>සාම්ප්‍රදායික කර්මාන්ත හාකුඩා ව්‍යවසාය සංවර්ධන නියෝජ්‍ය ඇමැති වීරකුමාර දිසානායකඑ.ජ.නි.සයට හිමි පළාත් පාලන ආයතන දිගින් දිගටම පරාජය වෙනවා. මේක ආණ්ඩුවට ‍එරෙහිව එන රතු එළියක්ද?පළාත් පාලන ආයතන පරාජය වෙනකොට ආණ්ඩුවට එරෙහිව රතු එළි පත්තු වෙනවා කියලා හිතන අයට සතුටු වෙන්ඩ පුළුවන්. එයාලා හිතනවා ඇති දැන් මාර ‍ෂොට් එකක් ආණ්ඩුවට වදින්නේ කියලා. එ.ජා.ප යේ නැතිනම් ජ.වි.පෙ දේශපාලන බලවත් කම නිසා මේ පරාජයන් වෙනවා නම් එයාලාට සතුටු වෙන්ඩ පුළුවන්.නමුත් වෙන්නේ අපේම මන්ත්‍රීවරු ඒ ඒ ආයතනවල තියෙන පෞද්ගලික කෝන්තර නිසා ඒ සභාවල අයවැය පරාජයට පත් කර ගන්නවා. ආයෙත් අයවැය දිනවා ගන්නෙත් අපේ අයමයි. ඒ නිසා විපක්ෂයේ මහා අරගලයක ප්‍රතිඵලයක් විදියට මේ සභාවල අයවැය පරදිනවා නෙමෙයි. ඒ නිසා එහෙම හිතලා විපක්ෂයේ උදවිය සතුටු වෙනවා නම් කමක් නෑ. ඊළඟට එන මැතිවරණත් අපි දිනනවානමුත් මේ පරාජයන් එක්ක ‍ලැබෙන පණිවිඩය ගමේ ඉන්න ආණ්ඩුවේ මන්ත්‍රීවරුන් අසතුටෙන් ඉන්නවා කියන දෙයද?අපි මෙතැනදී පටලවා ගන්ඩ හොඳ නැහැ. කවුරුහරි හිතනවා නම් මේ පරාජයන් ආණ්ඩුවේ බරපතළ කඩා වැටීම් කියලා ඒක වැරැදි අර්ථකථනයක්. අනෙක් කරුණ ගමේ ඉන්න ආණ්ඩුවේ මන්ත්‍රීවරුන් අසතුටෙන් ඉන්නවාත් නෙමෙයි. මේ ප්‍රාදේශීය සභාවල සහ නගර සභාවල සභාපතිවරුන් සහ මන්ත්‍රීවරුන් අතර අභ්‍යන්තර ප්‍රශ්න තියෙනවා.බොහෝ තැන්වල සභාපතිවරයා අනෙක් මන්ත්‍රීවරුන්ට කිසිම සංවර්ධන ව්‍යාපෘතියකට මුදල් ලබා දෙන්නේ නැහැ. සමහර තැන්වල ප්‍රාදේශීය සභා නගර සභා සභාපතිවරයා තමන්ගේ බූදලයක් විදයට හිතාගෙන වැඩ කරනවා.ජනාධිපතිතුමා උපදෙස් දීලා තියෙන්නේ සභාපති හැම මන්ත්‍රීවරයෙකුටම සමානව සංවර්ධන ව්‍යාපෘති ලබා දෙන්ඩ ඕනේ කියලා. දැන් සභාපතිට විරුද්ධව කැරැලි ගහන අයත් අයවැය පරාද කරන්ඩ වැඩ කරනවා. මේ ප්‍රශ්නවලට නිශ්චිත හැඩයක් නැහැ.පෞද්ගලික ආරවුල්. නමුත් ඉතින් මේවා දේශපාලනික වශයෙන් පේන්නේ වෙනත් විදියට. අපිට පෙනෙන්නේ රටේ ප්‍රාදේශීය සභා මෙච්චර පරාදයි කියලා විතරයි. විපක්ෂයට කිසිවක් කර ගන්ඩ බැරිව ඉන්න මේ වේලාවෙ මේ වගේ දෙයකින් ටිකක් සතුටු වෙන එක හොඳයි.ඔබ කියන්නේ ගමේ මිනිස්සු තාමත් ආණ්ඩුව එක්ක ඉන්නවා කියලාද?අනිවාර්යයෙන්ම. ගමේ මිනිස්සු වෙන කා එක්ක දේශපාලනය කරන්ඩ ද? අනෙක මේ ආණ්ඩුව ගමේ අවශ්‍යතා සම්පුර්ණ කරලා තියෙනවා. ඒ නිසා විපක්ෂයේ අයත් ආණ්ඩුව එක්ක එකතු‍වෙලා වැඩ කරනවා. ඒ නිසා ගමේ ජනතාව මේ ආණ්ඩුව එක්ක ඉන්නවා. පොඩි පොඩි ප්‍රශ්න තියෙනවා. ඒවා දැනුත් තියෙනවා. තව අවුරුදු පනහකිනුත් තියේවි. ඒ නිසා අපි ගමට දේශාපලන නායකත්වය දෙනවා.අගමැතිතුමාට එල්ල වෙලා තියෙන චෝදනාවත් එක්ක එතුමා විපක්ෂයේ දැඩි විවේචනයට ලක් වෙලා නේද ?මුලින්ම බලන්ඩ ඕනේ මේ චෝදනාව මොකක්ද කියලා. චෝදනාව තමයි කන්ටේනර් එකක් ඇවිත් තියෙනවා එකේ ගෙනාපු බඩු අතර මත්කුඩු තිබිලා තියෙනවා. ඒ කන්ටේනරය පරීක්ෂා කරන කොට ඒ මත්කුඩු අහුවෙලා තිබෙනවා. ඉතින් ඒ කන්ටේනරයේ කුඩු තියෙනවා කියලා දන්නවා නම් අගමැතිතුමාගේ ලේකම්වරයෙක් කීයටවත් ලියුමක් දෙන්නේ නැහැ.මොන මෝඩයාද කුඩු නිදහස් කරන්ඩ කියලා ලියුමක් දෙන්නේ. කසිප්පු කාලක් අතේ තියාගෙන හිටියත් පොලිසියෙන් කූඩුවේ දානවා. මේක ඕන පොඩි එකෙක් දන්නවා. එහෙව් එකේ මේ රටේ අගමැති වෙනුවෙන් ලේකම්වරයෙක් කුඩු නිදහස් කරන්ඩ ලියුමක් දෙනවාද? ඕන මෝඩයෙකුට තේරෙනවා එහෙම වෙන්නේ නැහැ කියලා. ඒ නිසා අගමැතිතුමාට දොස් කියන එක වැරැදියි.ඒක එහෙම නෙමෙයි වෙලා තියෙන්නේ. ඔබ මාධ්‍යවේදියෙක් විදියට මට කිව්වොත් අහවල් ආයතනයෙන් වැඩක් කර ගන්ඩ තියෙනවා ඇමැතිතුමා මට ලියුමක් දෙන්ඩ කියලා මං ඔබ අඳුරනවා නම් මං ලියුමක් දෙනවා. මං ලියුම දෙන්නේ මේ මං දන්න කෙනෙක් මෙයාට උදව් කරන්ඩ කියලායි.මං ලියුමක් දීපු පළියට නිලධාරියා ඒක කරන්නේ නෑ. නිලධාරියා නීති රීතිවලට අනුව කරන්ඩ පුළුවන් නම් කරනවා නැත්නම් කරන්නේ නෑ. දේශපාලනඥයෝ විදියට අපිට එහෙම ලියුමක් දෙන්ඩ බැරිනම් වැඩක් නෑ. ජනතාව අපි ළඟට එන්නේ රාජ්‍ය ආයතනයකට ලියුමක් ගන්ඩ. රාජ්‍ය ආයතනයකට ටෙලි‍ෆෝන් කෝල් එකක් අපි ලව්ව දී ගන්ඩ.එතකොට ඒ ඔක්කොම නීති විරෝධීද. ඒවා නීති විරෝධී නම් මහජන නියෝජිතයා කියලා කෙනෙක් ඕනේ වෙන්නේ නෑ. මේ දීපු ලියුමේ නෙමෙයි වැරැද්ද තියෙන්නේ මේ ගැන කතා කරන අයගේ තමයි වැරැද්ද තියෙන්නේ.මොකද එයාලා දන්නේ නෑ එයාලා කවුද කියලා. තමන් දේශපාලනය කරනවා කියලා හිතන්නේ නෑ. පුළුවන් නම් මං ඔය විපක්ෂයේ අනුර කුමාරලාට , යු.ඇන්‍.පී එකේ ජෝන් අමරතුංගලාට කියනවා ජනතාවට ලියුම් නොදී පුළුවන්නම් ඡන්ද දිනලා පෙන්වන්ඩ කියලා.මගේ මහජන දිනයට නම් විවිධ පුද්ගලයෝ එනවා ලියුම් ඉල්ලාගෙන. මං ඒ අයට ලියුම් දෙනවා. ඒක තමයි දේශපාලනයේ මැදිහත් වීම් කියන්නේ. අගමැතිතුමාගේ ලේකම්වරයා ළගටත් ජනතාවගෙන් කෙනෙක් ඇවිත් ලියුමක් ඉල්ලලා තියෙන්නේ. ඒක වැරැදි නෑ. එතැන කූට අදහසක් ඉල්ලපු කෙනාගේ තිබුණා නම් වැරැදියි. ඒක වෙනම දෙයක්.මේ සිදු වීම සාධාරණීකරණය කිරීමක් කියලා යමෙක් චෝදනා කරන්ඩ පුළුවන්?නැහැ. ඒක වැරැදියි. මේ රටේ දේශපාලන ව්‍යුහයට රාජ්‍ය පාලන තන්ත්‍රයට බලපෑමක් කරන්ඩ බැරි නම් මේ රට එක තැනක දී අරාජික වෙනවා. දේශපාලනඥයන් නැතිනම් මේ රට නිලධාරී පැළැන්තියකට නතු වෙනවා. එකේ ‍රඟේ ගමේ ජනතාව දන්නවා. එදාට මේ කෑගහන එවුන්ට මිනිස්සු බූවල්ලෙන් ගහන්නේ.රටේ හොඳ රාජ්‍ය නිලධාරීන් සුළු පිරිසක් ඉන්නවා. ජනතාවට ආදරය නොකරන රාජ්‍ය නිලධාරීන් ඉන්නවා. ඒ වගේම වැඩකට නැති නිලධාරීන් ඉන්නවා. දේශපාලකයෙක් අවුරුදු පහකින් තනතුරින් පන්නන්ඩ පුළුවන්. නමුත් නිලධාරියෙක් එහෙම පන්නන්ඩ බැහැ.මං මේ කියන්නේ මේ කාරණාව පැහැදිලි කරන්ඩයි. ඒකයි රාජ්‍ය තන්ත්‍රය වගේම දේශපාලන තන්ත්‍රයක් හදලා තියෙන්නේ. දැන් මේ මොඩ දේශපාලනඥයෝ කියන්නේ දේශපාලනඥයන්ට බලයක් එපා කියලානේ.ඒ නිසා දේශපාලනඥයෙක්ට ලියුමක් දෙන්ඩ බැරිනම් ඒ මිනිහගෙන් ජනතාවට වැඩක් නැහැ. මහජන දින නොකරන අයට නම් ලියුම් නොදී ඉන්ඩ පුළුවන්. ඒ නිසා මේ මෝඩ විපක්ෂ මන්ත්‍රීවරු අගමැතිතුමාට නෙමෙයි ගහන්නේ තමන්ගේ තත්ත්වයට නැතිනම් තමන්ගේ මන්ත්‍රීකමටයි.ඔබ මේ සිදු වීමට සුදු හුනු ගානවා කියලා යමෙක්ට හිතෙන්ඩ පුළුවන්?මං කාටවත් බයේ කතා කරනවා නෙමෙයි. මේක බොහොම විවෘත සත්‍ය. එහෙම නැතිනම් මීට වඩා විග්‍රහයක් කවුරුහරි කරන්ඩ ඕනේ. එහෙම කරනවා නම් ඕනෑම විවාදයකට මං සුදානම්. පරීක්ෂණයක් දැන් සිදු වෙනවා. මට ඒක වැඩක් නහැ.මං මේ කියන්නේ තිත්ත ඇත්ත. මටත්, එ.ජා.පයේ මන්ත්‍රීවරුන්ට , හෙළ උරුමයේ මන්ත්‍රීවරුන්ට සහ ජ.වි.පෙ මන්ත්‍රීවරුන්ට අපි කාටත් සිදු වෙලා තියෙන දෙය ගැනයි මං මේ කියන්නේ. අපි මහජනතාවට ලියුම් දිය යුතුයි.කවුරුහරි කියනවා නම් මං මේ කියන දෙය වැරැදියි කියලා ඒ දේශපාලඥයන්ට දෙයියන්ගේම පිහිටයි. ජනතාවටත් දෙයියන්ගේම පිහිටයි. ලියුමක්වත් ගන්ඩ බැරි දේශපාලකයෙක් එක්ක මොකටද ජනතාව ඉන්නේ. එතකොට පාසලකට ළමයෙක් දාගන්ඩ දෙන ලියුමත් නීති විරෝධීයි. එහෙනම් මේ ර‍ටේ සියලුම දේශපාලනඥයෝ හිරේ ඉන්ඩ ඕනෑ. එහෙම නෑ. ඒකට නීත්‍යානුකූල භාවයක් බලයක් තියෙනවා.මේ අයවැය රටට හොඳයි කියලා ආණ්ඩුව කිව්වාට විපක්ෂය කියනවා මේක හිස් ලියවිල්ලක් විතරයි කියලා.?විපක්ෂයට මේ දවස්වල කොහොමත් ආණ්ඩුවේ හැම දෙයක්ම පේන්නේ හිස් විදියට තමයි. විපක්ෂයට තියෙනවා පොඩි මේනියා එකක්. දැන් ආණ්ඩුවේ 162 ක්ද කොහේද ඉන්නවා ඒකත් විපක්ෂයට හිස් විදියට පේන්නේ.දැන් එයාලාට පේනවා ප්‍රා‍දේශීය සභා ටිකත් හිස් වෙනවා කියලා. තිබ්බ පළාත් සභා ඡන්ද ටිකත් හිස් කියලා කියයි. චොගම් එකත් හිස්. අයවැයත් හිස්. මං හිතන්නේ විපක්ෂයේ මොළය ඇතුළ හිස්. අඩුම ගාණේ මේකේ තියෙන හොඳ දේවල් නැතිනම් නරක හරි පේන්ඩ එපැයැ. අපේ රටේ විපක්ෂය හරි කම්මැළි වෙලා අලස වෙලා තියෙන්නේ. මාධ්‍යයට ගිහින් හිස් කියලා කෙටි වචන දෙක තුනකින් ඉවර කරනවා.ඔබේ විෂය පථය කර්මාන්ත අංශයේ වර්ධනයට මේ අය වැයේ තියෙන්නේ මොනවාද?කර්මාන්ත අංශයේ ගත්තාම අපිට පුළුවන් වුණා රට උපාය මාර්ගික වශයෙන් දියුණු කරන ප්‍රවේශය ගන්ඩ. මේ අයවැයෙන් විශාල ඉදිරි පිම්මක් පනින්ඩ පුළුවන් වේවි. කවුද කියලා තිබුණා කෘෂි කර්මාන්තයට සල්ලි නැහැ කියලා. මෙහෙමයි කෘෂි කර්මාන්තයට හැමදාම මුදල් යොදවනවා නම් ඒක කර්මාන්තයක් නෙමෙයිනේ. ඇත්තටම අයවැය කියන්නේ බැලන්ස් එකක්.හිස් අයවැයක් නෙමෙයි නම් අයවැයේ තියෙන්නේ මොනවාද?අයවැයේ නැත්තේ මොනවාද කියලා මං අහනවා. මේ අයවැය රටේ සංවර්ධනය වේගවත් කරන සහ මේ රටේ ජනතාවගේ සහනාධාර ආරක්ෂා කරපු අය වැයක්. අධ්‍යාපනය , කෘෂිකර්මාන්තය, සංචාරක , සෞඛ්‍ය මේ ආදී හැම අංශයක්ම ‍ශක්තිමත් කිරීමට වැඩපිළිවෙළක් තියෙන අයවැයක් කියන එක ඕන මෝඩයෙකුට තේරුම් ගන්ඩ පුළුවන්.හැබැයි ඒකටත් මොළේ කළඳක් හරි තියෙන්ඩ ඕනේ. උදාහරණයකට ගමු කුඩා කර්මාන්ත. ඒක විශේෂ ක්ෂේත්‍රයක්. මහා කර්මාන්තවලට වඩා කුඩා කර්මාන්තවලින් ගමට මුදල් යනවා. ඒක විසිරුණු පැතිරුණු ක්‍රියාවලියකින් රටේ නිෂ්පාදන අංශය ශක්තිමත් වෙනවා.මේ අයවැයෙන් රාජ්‍ය සේවකයා බලාපොරොත්තු වුණු සහන ලැබුණේ නැහැ කියන චෝදනාව නැ‍ඟෙනවා. ?රාජ්‍ය සේවකයාට වැඩි පුර මොනවාහරි ලැබෙනවා නම් හොඳයි. ඒ අර්ථයෙන් බැලුවොත් සතුටු නොවෙන්ඩ පුළුවන්. වැඩිපුර ලැබෙන තරමට අපි සතුටු වෙනවා. තව දෙන්ඩ පුළුවන් නම් හොඳයි. ජනාධිපතිතුමා මේ උපරිමය තමයි දීලා තියෙන්නේ.දෙන මුදල එකක්. අද අපි අනෙක් පැත්තෙන් සතුටු වෙන්ඩ ඕනේ රාජ්‍ය සේවයට කොතරම් පිරිසක් බඳවා ගෙන තියෙනවාද? දැන් බලන්ඩ අලුතින් ගිය වසරේ උපාධිධාරීන් 60,000 ක් බඳවා ගත්තා . ඒ පිරිස මේ වසරේ ස්ථිර සේවයේ පිහිටෙව්වා. දැන් ඔවුන්ට මාසිකව රුපියල් 30,000කට ආසන්න වැටුපක් ගෙවන්ඩ සිදු වෙනවා. එතකොට ඒ ගැන කවුරුත් කතා කරන්නේවත් ඒ සඳහා යන වියදම ගැන ගණනය කරන්නේ වත් නැහැ නේද.අද සමහර ගෙවල්වල උපාධිධාරී රැකියා ලබා ගත් දෙන්නා තුන්දෙනාට රාජ්‍ය සේවයේ රැකියා ලැබිලා තියෙනවා. ඒ නිසා මේ ගැන සාධාරණව බලන්ඩ රාජ්‍ය සේවකයාට පුළුවන් කියලා අපි හිතනවා. ඒ නිසා පඩි වැඩි කළේ නැහැ කියලා ලඝු කරලා බලන්ඩ එපා කියලා මා කියනවා. නමුත් අපේ විපක්ෂයට නම් ඕවා තේරෙන්නේ නෑ.අත්‍යවශ්‍ය භාණ්ඩවලට බදු පැනවීම නිසා මිල වැඩි වීම සාමාන්‍ය ජනතාවට දරා ගන්ඩ බැහැ නේද?පහුගිය කාල‍යේ අල , ලූනු වගේ දේවල්වලට මිල වැඩි වීම කියන දෙය වුණා. ඒකට හේතුව තමයි ඒ අහාර ද්‍රව්‍යවලට බදු පැනවීම. අපේ රටේ හැම වසරකම අවස්ථාවක් එනවා අපේ ගොවියා අසරණ කරන්ඩ බෑ. කලින් ආණ්ඩු අපේ ගොවිලා අසරණ කරමින් ගියා. නමුත් ජනාධිපතිතුමා එහෙම ගොවියා අසරණ කරන්නේ නෑ.මට මතකයි චන්ද්‍රිකාගේ පරිවාස ආණ්ඩුව කාලයේ අනුර දිසානායක කෘෂිකර්ම ඇමැති වෙලාවේ ආණ්ඩු පක්ෂයේ කණ්ඩායම් රැස්වීමේදී සිදු වුණ දෙයක්. මේක සත්‍ය සිද්ධියක්.ඒ වෙනකොට නුවරඑළියේ අල ගොවියෝ ලොකු උද්ඝෝෂණයක් කරනවා. ඒ වෙලාවේ අනුර දිසානායක කිව්වා අලවලට බදු පනවමු කියලා. නමුත් චන්ද්‍රිකා අල ගොවි‍යන් ගැන හිතලා බදු පැනවුවේ නැහැ. ඒ නිසා ගොවියා අසරණ වුණා.නමුත් වත්මන් ජනාධිපතිතුමා අල කන්නයට බදු පනවලා ගොවියා ශක්තිමත් කරනවා. අල කන්නය අවසන් වුණාම බදු ඉවත් කරලා පාරිභෝගිකයාට සහන සලසනවා. අන්න ඒ කාලයේ පාරිභෝගිකයාට පොඩි අමාරු කාලයක් වෙනවා. ජනාධිපතිතුමා ඒ හැම දෙනා ගැනම බලනවා.අපේ රටේ කෘෂිකර්මාන්තය රැක ගන්ඩ ඒක කරන්ඩ වෙනවා. ඒක අපි රට වෙනුවෙන් දරා ගත යුතුයි.සංවාද සටහනචන්දන බණ්ඩාරඑජාප පාර්ලිමේන්තු මන්ත්‍රීරවි කරුණානායකබස්නාහිර පළාත් සභා ඡන්දයට තමා එජාප මහ ඇමැති අපේක්ෂකයා වශයෙන් ඉදිරිපත් වී එම අභියෝගය ජයගන්න සූදානම් බවත් ඒ සමඟම සජිත් ප්‍රේමදාස මහතාටත් දකුණු පළාත් සභාවට මහ ඇමැති අපේක්ෂකයා වශයෙන් ඉදිරිපත් වන්නැයි ඉල්ලා සිටින බවත් එජාප පාර්ලිමේන්තු මන්ත්‍රී රවි කරුණානායක මහතා කියයි.සිළුමිණ සමඟ සම්මුඛ සාකච්ඡාවකට එක්වෙමින් එජාප මන්ත්‍රීවරයා මේ ප්‍රකාශය කළේය.එහිදී ඇසු ප්‍රශ්න කිහිපයක් හා ඒවාට මන්ත්‍රීවරයා දුන් පිළිතුරු මෙසේ ය.මෙදා අයවැය ගැන ඔබ කියන්නේ කුමක් ද?මේක විහිළු අයවැයක්. ජනතාවට ජනතාව පිටඋඩට ම බර පටවල. අවශ්‍ය ආහාර ටිකේ ඉඳලම මේ අයවැයෙන් බඩු මිල වැඩි වුණා. අයවැය සම්මත වෙන්න ඉස්සෙල්ලම පරිප්පු ටිකේ ඉඳල බඩු මිල වැඩිවුණ අයවැයක්. ධනපති පන්තියේ අතිසුඛෝපභෝගී බදු අයින් කර ඒ බදු බරත් දුප්පතා පිට පටවා තියෙන්නේ.විපක්ෂය රටේ ආර්ථික ගමන දැඩි විවේචනයට ලක් කළත් සියලු ආර්ථික දර්ශක වලින් පෙන්වන්නේ රට ඉදිරියට යන බව නේද?කවුද කියන්නේ. සිළුමිණ ද නැතිනම් ආණ්ඩුවට හුළං ගහන ආණ්ඩුවේ මාධ්‍යය ද කියල මං අහන්න කැමැතියි.මන්ත්‍රී තුමා මේ කතාව කියන්නේ ශ්‍රී ලංකා මහ බැංකුව. මහ බැංකු වාර්තා මොන ආණ්ඩුව තිබ්බත් පිළිගන්න වෙනවා..?.මහ බැංකුව දේශපාලනය කරන්න යනවානම් මොකද කරන්නේ. මේක ප්‍රෝඩාවක්. මහ බැංකුව කියන විදියට රටේ මිනිස්සුන්ගේ ආදායම වැඩිවෙලා තියනව ද කියන එකයි බලන්න ඕන. එහෙම වෙලා නැහැනේ.අද මේ රටේ මනුෂ්‍යයෙකුගේ ඒක පුද්ගල ආදායම ඩොලර් 3100 යි කියනවා. කාට ද ඔය කියන මාසෙකට රු. 36000 ක ආදායමක් ලැබෙන්නේ. අපේ ගමේ නගරයේ දුප්පත් මිනිහට ලැබෙනව ද.රටක් සංවර්ධනය වෙනව නම් ඒක ඒ රටේ මිනිස්සුන්ට හොරෙන් කරන්න බැහැ. මිනිස්සුන්ගේ සාක්කුවට ඒක දැනෙන්න ඕන.මේ රට අලුත් ගෙවල් හැදෙන අලුත් රැකී රක්ෂා ඇතිවන අලුත් පාරවල් හැදෙන පිබිදීමක් ඇතිවෙන ආර්ථිකයක් විදියට ඔබ පිළිගන්නේ නැහැ...?අද මේ රටේ මිනිස්සුන්ගේ පඩිය සතියක ජීවත්වීමට මදි. ලක්ෂ 20 ක ජනතාවක් කාන්තාවන් පවා මේ රටේ රැකියා නැතිව විදේශ රැකියා හොයාගෙන ගිය රටක් මේක. මේ රටේ ශ්‍රම ශක්තිය විදේශ ගත කරල මේ රට දියුණු කරන්නේ කොහොම ද? අද තියෙන්නේ වැඩි වැඩියෙන් රට ණය කරමින් මහා පරිමාණ දූෂණයට, වංචාවට දොර ඇරපු ආර්ථික ක්‍රමයක්. සුළු පිරිසකගේ අතට ලැබෙන කළු සල්ලි කෝටි ගණන් වෙන කොට දුප්පත් බහුතරය අද කබලෙන් ළිපට වැටිලා. ළිපට වැටිල නෙවේ ළිපට දාල.අද මේ රටේ කුඩු ආර්ථිකයක් ඇති කරල තියෙන්නේ මතට තිත කියන කතාව කියමින්. මත්කුඩු, මත්පැන් ගණිකා ව්‍යාපාර, කැසිනෝ, සූදුව අද ආර්ථික ආදායම් මාර්ග වෙලා.සූදුවෙන් මත්ද්‍රව්‍යවලින් රටක් දියුණු කරන්නේ කොහොම ද කියල ආණ්ඩුවෙන් අහන්න ඕන. අද තරුණ පන්තිය දේශපාලනයට එන්නේ නැත්තේ ඔවුන්ව වැඩි වැඩියෙන් කුඩුවලට ඇබ්බැහි කරමින් තියනවා.ඔබ මේ ආණ්ඩුවේ කිසිම හොඳක් දකින්නේ නැහැ. නමුත් ආණ්ඩුව තියන හැම ඡන්දයකින්ම දිනනවා. විපක්ෂය කියන දේ හරිනම් ඒක ඔප්පු කරන්න හොඳම ඡන්දයක් අලුත් අවුරුද්දේ එනවා. ඉදිරියට එන බස්නාහිර, දකුණු පළාත් සභා ඡන්ද ගැන ඔබ කියන්නේ කුමක් ද?පළාත් සභා දෙකේම ජයග්‍රහණය අපේ අතට ගන්න හොඳම කණ්ඩායම් දෙකක් අපි බස්නාහිරටත්, දකුණු පළාත් සභාවටත් ඉදිරිපත් කරනවා.ඔබ බස්නාහිර පළාත් සභාවට මහ ඇමැති අපේක්ෂකයා වශයෙන් ඉදිරිපත් වෙනව ද?ඔව්. මම ලෑස්තියි ඒ අභියෝගය එක වරක් නොවේ දස වරක් බාරගන්න. මම බස්නාහිර පළාත් සභාවට ඉදිරිපත් වෙනව විතරක් නෙවෙයි බස්නාහිර පළාත් සභාව ජයග්‍රහණය කරනවා. මම බස්නාහිරට ඉදිරිපත් වෙනව වගේ ම මම සජිත් ප්‍රේමදාස මහතාගෙනුත් ඉල්ලා සිටිනවා දකුණු පළාත් සභාවට මම වගේම ඉදිරිපත් වෙන්න කියලා.පක්ෂය වෙනුවෙන් මේ අභිමානවත් පක්ෂය වැටිල තියන තැනින් නැගිටවන්න මේක මේ වෙලාවේ අවශ්‍යයි. ජනතාව තුළ විශ්වාසය ඇති කරමින් ඇද වැටිල තියන තැනින් මේ පක්ෂය ගොඩගන්න අත්වැල් බැඳ ගනිමුයි කියල මම සජිත් ප්‍රේමදාස මහතාට පක්ෂය වෙනුවෙන් ආරාධනා කරනවා. එදා චන්ද්‍රිකා ඉදිරිපත් වෙලා වැටිල තිබුණ පක්ෂය ගොඩගත්තා වගේ අපත් මේ පක්ෂය රටේ ජනතාව ගොඩගන්න බැරිකමක් නැහැ.ඉතිහාසය අපට බාර දීල තියෙන අභියෝගය බාර ගනිමු කියලා මම සජිත් ප්‍රේමදාස මහතාටත් කියන්නේ. නායකත්ව මණ්ඩලය හරහා මේ ආරම්භ කරල තියන ගමන අප ඉදිරියට ගෙන යා යුතුයි.නායකත්ව මණ්ඩලයෙන් බලාපොරොත්තු වුණ එජාප සමගිය අද ඇතිවෙලා තියෙනව ද?එකමුතු වේවි. බැරිකමක් නැහැ. එකමුතුවට එන්නේ නැතිනම් ඒ ආණ්ඩුවේ කොන්ත්‍රාත්තුවක් ඉෂ්ට කරන්නේ. සාමාජිකයන් 9 න් 7 ක් එකට ඉඳගෙන සාකච්ඡා කරනවනම් අනිත් දෙන්නට එන්න බැරි ඇයි. සජිත් හා තලතා විතරයි නාවේ. පක්ෂ සීයට 85 - 90 ක් හරි කියන දේ හොඳයි කියන දේ එක්කෙනකුට දෙන්නකුට පිළිගන්න බැරි ඇයි කියලයි අහන්නේ. ඇයි අසුබව හිතන්නේ. පක්ෂයකට තියෙන්නේ තනි තනියෙන් යන ගමනක් නෙවෙයි සාමූහිකව හිතල යන්න ඕන ගමනක්.පක්ෂයක් ශක්තිමත් වෙන්න ඔක්කොම එකට එකතු වෙන්න ඕන.තාම බලාපොරොත්තු වුණ සමගිය ඇතිකරගන්න බැරි වෙලානේ තියෙන්නෙ?රටක, සමාජයක, පක්ෂයක, ඕනම සංවිධානයක ජයග්‍රහණයට සමගිය අත්‍යවශ්‍යයි. ජයග්‍රහණය ඇතිවෙන්නේ සමගිය තුළ තමයි. එවැනි සමගියකට එරෙහි වෙනව කියන්නේ පක්ෂ ජයග්‍රහණයට එරෙහි වීමක්. එහෙම කරනව නම් කවුරුහරි ඒ කරන්නේ ආණ්ඩුවේ ඇජෙන්ඩා වලට වැඩ කරන අය.එක්සත් භික්ෂු පෙරමුණ ගිරාඹේ අනුනාහිමියන් කී විදියට අද නායකත්ව මණ්ඩලය හදල තියනවා නම් එක්සත් භික්ෂු පෙරමුණත් ඒක පිළිගන්නව නම් ප්‍රශ්නයක් ඇතිවෙන්න ඉඩක් නැහැ. කරු, රවි, සජිත් එකතු වෙන්න කියල භික්ෂු පෙරමුණ කිව්වේ.මේ ආණ්ඩුවේ විපක්ෂය තමන් කියලයි ආණ්ඩුවේ ඉන්න හෙළ උරුමය කියන්නේ. මේක ඔවුනුත් කියන විදියට දියාරුම විපක්ෂයක් කියල කිව්වොත්..?.විපක්ෂයට චෝදනා කරනව කොන්දක් නැති විපක්ෂයක් කියල. අපිත් ආණ්ඩුවට චෝදනා කරනව මොළයක් නැති ආණ්ඩුවක් කියලා. ආණ්ඩුව විතරක් නෙවෙයි මේ ඇමැති මණ්ඩලයත් මොළයක් විතරක් නෙවෙයි හදවතකුත් නැති එකක්.අලුත් අවුරුද්දවත් එජාපයට සුබ එකක් වෙයි කියල හිතනව ද?අපි අතුරු පාරකින් ඇවිල්ල මහ පාරට වැටිල ශීඝ්‍රගාමී අධිවේගී ගමනක් අලුත් අවුරුද්දේ නව ජවයක් ඇතිව ආරම්භ කරනවා. මේ ගමන තුළින් විපක්ෂයේ ආණ්ඩුවක් අලුත් අවුරුද්දේ ඇති කරන්න අපි බලාපොරොත්තු තබා තිබෙනවා.පක්ෂය එක්සත්ව අපි අරඹා ඇති ගමනට පක්ෂයේ ජාතික නායකයා හෝ කවුරුහරි ඇඟිලි ගසමින් අවහිර කරනවනම් ඔවුන් හෙළිදරව් කරමින් ජනතාවට තැන ලබා දෙන්න අපි ඇප කැපවී වැඩ කරනවා.ඔබ නායකත්ව මණ්ඩලයේ ක්‍රියාමාර්ග ගැන තෘප්තිමත් ද?නැහැ. ඉක්මනින්ම විපක්ෂයේ ආණ්ඩුවක් හදන්න ජනතාව තුළ විශ්වාසයක් ඇතිවෙන ආකාරයට ක්‍රියාමාර්ග ගන්න ඕන. ඒ ගමන යන්න පුළුවන් ආරම්භයක් දැන් ඇතිවේගන යනවා.පක්ෂ සම්මේලනය සෙනසුරාදා පැවැත්වෙන්නේ. එතන මොකද වෙන්නෙ...?අපි පක්ෂ සමගිය ඇතිකරන්න එක හඬකින් එක මතයකින් කටයුතු කළ යුතු බවටත් ජාතික නායකත්ව මණ්ඩලය අනුමත කිරීම හා විධායක ජනාධිපති ධුරය අහෝසි කළ යුතු බවටත් එහිදී යෝජනා සම්මත කරගන්නවා. එජාපය දිනන වසරක් බවට ලබන අවුරුද්ද පත් කරන්න මේ සම්මේලනයෙන් අපි පියවර ගන්නෙ. මේක එජාපය විපක්ෂයේ ඉඳන් පවත්වන අන්තිම පක්ෂ සම්මේලනය බවට පත්කිරීමයි.ආණ්ඩු පිහිටුවන්නනම් පක්ෂයකට වැඩ පිළිවෙළක් ප්‍රතිපත්තියක් මහජනතා ඉදිරියේ තබා එයට මහජන අනුමැතිය ලබාගත යුතුයි. එවැනි වැඩපිළිවෙළක් එජාපයට තියෙනව ද?අපිට ආර්ථික ප්‍රතිපත්තියක් වගේම වැඩ පිළිවෙළකුත් තියෙනවා. එවැනි වැඩ පිළිවෙළක් නැත්තේ ආණ්ඩුවට පමණයි. ආණ්ඩුව කැසිනෝ ආර්ථිකයක් ගැන විශ්වාසය තබා තිබෙන්නේ ඒ නිසයි. ආණ්ඩුවට රට තුළ වගේ ම අන්තර්ජාතික වශයෙනුත් ප්‍රතිපත්තියක් නැති නිසා අද ලංකාව ලෝකය තුළ හුදෙකලා වෙලා.ලංකාවේ ආණ්ඩුව හිතන බව පේන්නේ ලෝකය තියෙන්නේ ලංකාව තුළ කියලයි. විදේශ ඇමැතිවරයා තම තනතුර රැකගැනීමේ වුවමනාවකින් පමණක් කටයුතු කරනවා. මේ සියලු හේතු නිසා විදේශ ආයෝජන මේ රටට ලැබෙන්නේ නැහැ.මං අහන්නේ එක්සත් ජාතික පක්ෂයේ ආර්ථික ප්‍රතිපත්තියක් තියෙනව ද කියලයි?අපි අද විශ්වාසය තබන්නේ සමාජවාදී හා මිශ්‍ර ආර්ථික ප්‍රතිපත්තියක් ගැන. ඒක චීන මොඩලය ඉන්දියන් මොඩලයට යන ක්‍රමයක්. කැසිනෝ ගැන විශ්වාසය නොතියා ‍රටේ සාරධර්ම විනාශ කර නොගෙන සාධාරණ යුක්තිගරුක සමාජ ආර්ථික ක්‍රමයක් හදන්න අපි මේ රටේ ජනතාවට පොරොන්දු වෙනවා.අපි පුද්ගලයන් කොම්පැනි ගැන ලොකුවට සලකනව කියල කතාවක් තිබුණා. අපි කොම්පැනි හා ජාවාරම්කරුවන් පොහොසත් කරන ක්‍රමයක් වෙනුවට රටේ බහුතර ජනතාව ගැන විශ්වාසය තබන සමස්ත ආර්ථික සංවර්ධනයේ ප්‍රතිලාභ අතළොස්සක් අතට නොව ඒ සමස්ත ජනතාවටම එකසේ ගලා යන 21 ශතවර්ෂයට හරියන ආර්ථික රටාවක් මේ රටේ හදන්න කැපවී ක්‍රියා කරනවා.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=ab1312223</link>
    <topic>ජනපති ළඟට පැමිණ එංගලන්ත අගමැති කැමරන් රහසක් කියයි</topic>
    <author/>
    <content>ඇමැති රංජිත් සියඹලාපිටිය විසින් සිළුමිණ පුවත්පතට රචනා කළ තුන්වෙනි සිතිවිල්ල තීරු ලිපි එකතුව ගිය සතියේදී ග්‍රන්තයක් ලෙස සකස්කොට ජනාධිපතිතුමා වෙත පිළි ගන්වනු ලැබිණි. ඒ ඇමැති රංජිත් සියඹලාපිටියගේ අතින් අරලියගහ මන්දිරයේදී ගිය බදාදා දිනයේය. එම අවස්ථාවට තවත් අමුත්තන් කීප දෙනෙක්ම එක්ව සිටියහ. ශ්‍රි ජයවර්ධනපුර විශ්ව විද්‍යාලයේ උපකුලපති ආචාර්ය එන්.එල්.ඒ කරුණාරත්න, කොළඹ රාජකීය විද්‍යාලයේ විදුහල්පති උපාලි ගුණසේකර, ලේකහුස් කර්තෘ මණ්ඩල උපදේශක කරුණාදාස සුරියආරච්චි, ඇමැතිවරයාගේ පෞද්ගලික ලේකම් ජනත් ප්‍රනාන්දු සහ මාධ්‍ය ලේකම් පැතුම් පැස්කුවල් ඒ අතර වුහ.ග්‍රන්තය පිළි ගන්වමින් ඇමැති සියඹලාපිටිය ජනාධිපතිතුමාට කියා සි‍ටියේ මේ කෘතිය සිළුමිණට ලියු තිරු ලිපි එකතුවක් බවය. ඉන් අනතුරුව එම ග්‍රන්තය ජනාධිපතිතුමා විසින් නිරීක්ෂණය කිරීමෙන් අනතුරුව ජනාධිපතිතුමා පැමිණ සිටි පිරිස සමග අදහස් හුවමාරු කරගැනීමටද අමතක නොකළේය.“ ඇත්තද රංජිත් මේ ළමා නිවාසවල ළමයි ඒ ආසන්නයේ තියෙන ජාතික පාසැල්වලට ඇතුළත් කර ගන්නේ නෑ කියලා කියන්නේ” ජනාධිපතිතුමා විමසා සි‍ටියේය. ජනාධිපතිතුමා එසේ විමසා සිටිමට හේතු වුයේ ජනාධිපතිතුමා මේ හමුවට එක් වීමට පෙර පාසැලක දරු දැරියන් පිරිසක් හමු වී එම ස්ථානයට පැමිණීම නිසාය.“ ඔව් සර් කෑගල්ලේත් ඔය ගැටලුවම තියෙනවා. කෑගල්ලේ එක්තරා කාන්තා පැසැලකට ඒ ආසන්නයේම තියෙන ළමා නිවාසයක දරුවන් ඇතුළත් කර ගන්නේ නැති ප්‍රශ්නයක් තියෙනවා.”ඇමැති සියඹලාපිටිය පිළිතුරු දුන්නේය.සර් ළමා නිවාසවල අනාථ ළමයි ඉන්නේ කියලා කියන තැනට අපේ සමහර දෙමවුපියන්ම පත් වෙලා. ඒකත් ඔය ප්‍රශ්නයට එක හේතුවක්” ජයවර්ධනපුර විශ්ව විද්‍යාලයේ උපකුලපති ආචාර්ය කරුණාරත්න කියා සිටියේය.“ එකනම් නරකම වැඩක්. මේවා දැන් වෙනස් වෙන්ඩ ඕනෑ. ඒකට යම් පිළියමක් යොදන්ඩ වෙයි. අනික තමයි මට පහුගිය දවසක දැන ගන්ඩ ලැබුණා නැ‍ඟෙනහිර පළාතේ සිංහල පැසැලක් මුස්ලිම් පාසැලක් කියලා නම් දාන්ඩ ගිය කථාවක්. මං කිව්වා වහාම ඒක වෙනස් කරන්ඩ කියලා. එහෙම බෙදීම් අවශ්‍ය නැහැ” ජනාධිපතිතුමා කියා සිටියේය.ඉන් අනතුරුව රාජකීය විද්‍යාලයේ විදුහල්පතිවරයා කියා සිටියේ "සර් චෝගම් නම් හොදට තිබුණා" කියායි. ඉන් අනතුරුව ශ්‍රී ජයවර්ධනපුර විශ්ව විද්‍යාලයේ උපකුලපති ආචාර්ය එන්.එල්.ඒ කරුණාරත්න කියා සිටියේ ” සර් නෙල්සන් මැන්ඩේලා මැතිතුමාගේ අවමංගල්‍ය උත්සවය නිසා ඔබතුමාට යු. එන් එකේ නායකයෝ ඔක්කොම මුණ ගැහෙන්ඩ ඉඩක් ලැබුණා නේද කියායි.“ ආ මට ඒක කියනකොට තමයි මතක් වුණේ නෙල්සන් මැන්ඩේලා මැතිතුමාගේ අවමංගල උත්සවයේදී මං අසුන් ගෙන හිටියේ රාජ්‍ය නායකයන් සඳහා වෙන් වෙලා තිබුණ ස්ථානයේ ඉදිරි පෙළ පුටු පේලියක. මං පිටුපස හැරිලා බලනකොට මං දැක්කා එංගලන්ත අගමැති ඩේවිඩ් කැමරන් මහත්තයා මාව දැක්ක ගමන් මට අත වනලා කථා කළා. ටික වෙලාවකින් මං දැක්කා මෙන්න එයා පුටු උඩින් පැනලා ඇවිත් මා ළඟට ආවා. “ ජනාධිපතිතුමනි, චෝගම් එක ඉතාම සාර්ථකයි.” ඩේවිඩ් කැමරන් එංගලන්ත අගමැතිතුමා මට කිව්වා.මං ඒ වෙලාවේ එතුමාට කිව්වා මං ඔයාට පණිවිඩයක් තිබ්බා ලැබෙන්ඩ ඇති නේද කියලා. “ඔව් ජනාධිපතිතුමනි. අපි මේ වගේ තැනක නෙමෙයි ‍මීට වඩා හොඳ සුදුසු පරිසරයකදී හමු වෙලා ඒ ගැන කථා කරමු ඩේවිඩ් කැමරන් මහත්තයා මට කිව්වා” ජනාධිපතිතුමා ඇමැති සියඹලාපිටිය ඇතුළු පිරිසට කියා සිටියේය.මේ අතරතුර ජනාධිපතිතුමා සිළුමිණ හිටපු ප්‍රධාන කර්තෘ ප්‍රවීණ මාධ්‍යවේදී කරුණාදාස සුරියආරච්චි මහතා දැක කීවේ " ආ ඔයා මොකද මහත් වෙලා ව‍ගේ, අසනීප තත්ත්වය කොහොමද? ටිකක් ඇවිදින්ඩ එතකොට හරි" කියාය. " ඔව් සර් පොඩි හාට් ඇටෑක් එකක් ආවා." හිටපු කර්තෘ කසුරි කියා සිටියේය.ඉන් අනතුරුව එම හමුව නිම වීමට ආසන්න වෙද්දී එහි සිටි එක්තරා මාධ්‍යවේදීයෙකු කීවේ තමා අසනීපව සිටියදී ජනාධිපතිතුමා තමා ගැන සොයා බලා උදව් කිරීම ගැන ජනාධිපතිතුමාට ස්තුතිවන්ත වෙන බවය.. “ ආ දැන් ඩෙංගුවලට අර ගාල්ලේ පැත්තේ ආයුර්වේද ලේඩි ඩොක්ටර් කෙනෙක් හොඳ බෙහෙතක් හොයා ගෙන තියෙනවා නේද? මට ආරංචි වුණා ඒ පැත්තේ ඉස්පිරිතාලවල වෛද්‍යවරු පවා එයාගේ ඒ බෙහෙත ගන්ඩ කියලා ඩෙංගු හැදුන අයට උපදෙස් දෙනවා කියලා” ජනාධිපතිතුමා කියා සිටියේය.“ ඔව් සර් එයා රිසර්ච් කරන්ඩ වෛද්‍ය පර්යේෂණායතනයෙන් ස්ථානයකුත් ඉල්ලලා තිබුණා. “ මාධ්‍යවේදියා ජනාධිපතිතුමාට කියා සිටියේය. “ මං හිතන්නේ ඒක එයාට දුන්නා කියලා මට නිලධාරියෙක් කිව්වා ” ජනාධිපතිතුමා කියා සිටියේය. මේ අතරතුර එම හමුවට පසු දින බ්‍රහස්පතින්දා උදේ පාන්දරම ගාල්ලේ ඩෙංගු ආයුර්වේද වෛද්‍යවරිය ලෙස ප්‍රචලිත තරංගා කුමාරි වික්‍රමසුරිය ජනාධිපතිතුමාට දුරකථනයෙන් කථා කළේය. .“ හොදයි මගෙන් දැන් වෙන්ඩ ඕනේ මොකක්ද ජනාධිපතිතුමා” ආයුර්වේද වෛද්‍ය වරියගෙන් විමසා සිටියේය. ” සර් මට ආයුර්වේද දෙපාර්තමේන්තුවේ සායනික පර්යේෂණෂණයක් කරන්ඩ ස්ථානයක් හදලා දෙන්ඩ. මට මීට කලින් එහෙම තැනක් දෙනවා කියලා බලධාරින් කිව්වාට ලැබුණේ නැහැ.” ඇය ජනාධිපතිතුමාට කියා සිටියාය. “ හොඳයි මං මේ ගැන හොයලා බලලා ඔයාට කථා කරන්නම්” ජනාධිපතිතුමා කියා සිටියේය. ඉන් අනතුරුව පැය භාගයකින් පමණ ජනාධිපතිතුමා යළිත් ආයුර්වේද වෛද්‍ය තරංගා කුමාරි වික්‍රමසුරියට දුරකථනයෙන් කථා කළේය.“ තරංගා දැන් මං ආයුර්වේද සංස්ථාවේ සභාපතිතුමාට උපදෙස් දුන්නා. ඔයාට අවශ්‍ය දෙය දැන් සභාපතිතුමාට කියන්ඩ. එයා දුරකථනයේ ඉන්නවා.” ජනාධිපතිතුමා කීවේය. ඉන් අනතුරුව ආයුර්වේද සංස්ථාවේ සභාපතිවරයා ආයුර්වේද වෛද්‍යවරියට කියා සිටියේ “ මං මේක කරන්නේ ජනාධිපතිතුමා කියන නිසාම පමණයි. ඒ නිසා ඔයා මට ඒ අවශ්‍ය දෙයට ව්‍යාපෘති වාර්තාවක් හදලා එවන්ඩ.” එසේ කියමින් ආයුර්වේද සංස්ථාවේ සභාපතිවරයා ව්‍යාපෘති වාර්තාව සකස් කිරීමට අවශ්‍ය උපදෙස්ද වෛද්‍යවරියට ලබා දුන්නේය.ගිය සතියේ කැබිනට් මණ්ඩලය සුපුරුදු පිරිදී රැස් වීය. එහිදී මුලින්ම කථා බහට ලක් වුයේ පළාත් පාලන ආයතනවල අය වැය පරාජයට පත් වීම ගැනයි. " මං මේ ගැන හොයන්ඩ කියලා අපේ මහ ලේකම්තුමාට උපදෙස් දුන්නා. " ජනාධිපතිතුමා කියා සිටි‍යේය.ඒ සමඟම ඇමැති ඩලස් අලහප්පෙරුම කිවේ පළාත් පාළන ආයතනවල අය වැය පරාජයට පත් වීමට හේතු තුනක් ඇති බවයි. " ඒ හේතු තුන තමයි‍. එකක් සභාපතිවරුන්ගේ ඒකාධිපති පාළනය. අනික තමයි උපසභාපති සභාපති වෙන්ඩ හදන එක. අනික තමයි ආසන සංවිධායකයි සභාපතියි අතර තියෙන ගැටුම්" ඇමැතිවරයා කැබිනෙට් මණ්ඩලයට පැහැදිලි කළේය.මේ අතරතුර ඇමැති ඩිලාන් පෙරේරා කැබිනට් මණ්ඩලයට කැබිනට් පත්‍රිකාවක් යොමු කොට තිබිණි. එනම් බදුල්ලේ හාලි ඇල ආසනයේ විදේශ සේවා නියුක්ති කාර්යාංශයේ කාර්යාලයක් අලුතින් ඉදි කිරීමටයි. ඒ ගැන ඇමැති නිමල් සිය අදහස් දැක්වු‍යේය. " සර් මෙතුමා හදන්නේ හාලි ඇල හැමෝම රට යවන්ඩද දන්නේ නෑ" ඇමැති නිමල් කීය. ඒ සමඟම ජනාධිපතිතුමා විහිළුවට මෙන් කීවේ තවත් අය බදුල්ලේ රට යවන්ඩ ඉන්නවාද? මොකද එක කාලයක බදුල්ලේ අය රට වටේම ගිහින් නේද ඉන්නේ" ජනාධිපතිතුමා කිවේ සිනා සෙමිනි. ඒ සමඟම ඇමැති නිමල් සිරිපාල කීවේ සර් මේක නම් ක්‍රමන්ත්‍රණයක් කියායි." නෑ සර් දැන් බදුල්ලේ ඡන්දය දෙන්ඩ අපේ අය ඉතිරි වෙන්නේ නෑ." ඇමැති ඩිලාන් කීවේ සිනා සෙමිනි. " ඒක නම් ඇත්ත සර්. කොළඹට රස්සාවට බදුල්ලේ වගේ පැතිවල ගොඩක් අය ආවාම කොළඹින්ම කසාද බැඳලා ඡන්දය දාන්ඩ ආයෙත් ගමට යන්නේ නෑ." ඇමැති රාජිත කීවේ සිනා සෙමිනි. ජනාධිපතිතුමාද එය අනුමත කළේය.ගිය සතියේ අඟහරුවාදා පාර්ලිමේන්තු ලොබියේදී පාර්ලිමේන්තු මන්ත්‍රී රංජිත් මද්දුමබණ්ඩාර මන්ත්‍රීවරයාට එ.ජා.ප යේම තවත් මන්ත්‍රීවරු දෙපලක් හමු විය. ඒ එ.ජා.ප මාධ්‍ය ප්‍රකාශක ගයන්ත කරුණාතිලක සහ අශෝක් අබේසිංහ මන්ත්‍රීවරු දෙපලයි." ආ රංජිත් අයියා දැන් පක්ෂය දිනන මගක් එහෙම හොයන්නේ නැද්ද? " මන්ත්‍රී අශෝක් අබේසිංහ මන්ත්‍රී රංජිත් මද්දුම බණ්ඩාරගෙන් විමසා සිටියේය."අනේ මන්දා සමහරු තමයි දිනන මග හොයන්නේ." මන්ත්‍රී රංජිත් දුන්නේ දෙපිට කැපෙන පිළිතුරකි. ඒ සමගම අශෝක් අබේසිංහ මන්ත්‍රිවරයා කියා සිටියේ " දිනන එක ක්‍රමයක් තියෙනවා කියායි. " ඒ මොකක්ද "මන්ත්‍රී රංජිත් ඇසීය. " අපේ පක්ෂය දිනවන්ඩ පුළුවන් එක්කෙනෙක් ඉන්නවා. ඒ තමයි අපේ අමරණීය රනිල් මැතිතුමා. හැබැයි ඉතින් මං කියන්නේ එයා ඉදලා අපි දිනන එකක් ගැන නෙමෙයි එයා අයින් වෙලා අපි දිනන එකක් ගැනයි. " මන්ත්‍රී රංජිත් මද්දුම බණ්ඩාර කීවේ එතැන සිටි එ.ජා.ප මන්ත්‍රීවරු සියළු දෙනා සිනා සාගරයක ගිල්වමිනි. ඒ සමඟම ගයන්ත කරුණාතිලක මන්ත්‍රීවරයා කියා සිටි‍යේ " ඒක තමයි" කියායි.මේ අතරතුර ගිය සතියේදී එ.ජා.ප යේ තරුණ මන්ත්‍රීවරු පිරිසක් එ.ජා.ප මහ ලේකම් තිස්ස අත්තනායක හමු වීමට පාර්ලිමේන්තුවේ විපක්ෂ නායක කාර්යාලයට ගියහ. පාර්ලිමේන්තු මන්ත්‍රීවරුන්වන එරාන් වික්‍රමසිංහ , හරීන් ප්‍රනාන්දු සහ අජිත් පී පෙරේරා ඒ පිරිසට අයත් වුහ." සර්. දැන් නම් පක්ෂය දිනවන වෙනසක් කරන්ඩ ඕනේ." මන්ත්‍රී හරීන් එ.ජා.ප මහ ලේකම් තිස්ස අත්තනායකට කීවේය. " මොනවද ඔයාලට තියෙන යෝජනා. " තිස්ස් අත්තනායක මන්ත්‍රීවරයා ප්‍රශ්න කළේය. " සර් ඔබතුමා සභාපති වුණානම් හොඳ නැද්ද?" මන්ත්‍රී හරීන් තිස්සගෙන් විමසා සි‍ටි‍යේය.ඒ සමගම මහ ලේකම් තිස්ස අත්තනායකට කේන්ති ගියේය. " මට ඕනෑ නැති සභාපති කමක් නෑ. මට මේවා එපා වුණ දවසට මේ සේරම දාලා මං යනවා. මං පක්ෂය වෙනුවෙන් දර දිය ඇදපු කෙනෙක්. " එ.ජා.ප මහ ලේකම්වරයා කේන්තියෙන් කියාගෙන ගියේය." සර් කලබල වෙන්ඩ දෙයක් නෙමෙයිනේ. අපි ‍කළේ යෝජනාවක්" මන්ත්‍රී හරීන් කීවේය. ඒ සමඟම කලබලයෙන් එ.ජා.ප මහ ලේකම් තිස්ස දිව ගියේ එ.ජා.ප නායකයාගේ කාමරයටය. " සර් මං ගැන සර් හරීන්ලාට මොනවාහරි කිව්වාද? එයාලා කබීර් මහ ලේකම් කරන්ඩ යනවා. " තිස්ස අත්තනායක කීවේ දැඩි ශෝකයෙනි. " ඕවා ගණන් ගන්ඩ එපා. මං හරීන්ලාට මොනවත් කීවේ නැහැ. ඔයා ඕවා ගණන් ගන්ඩ එපා. " එසේ කියමින් එ.ජා.ප නායකයා මහ ලේකම් තිස්ස අස්වසාලන්නට කටයුතු කළේය.කෙන්යා සහ අප්‍රිකානු නිළ සංචාරය නිමා කොට ජනාධිපතිතුමා ගිය සතියේ අළුයම කටුනායක ගුවන්තොටුපළින් දිවයිනට පැමිණියේය. ඒ වෙන විට ජනාධිපතිතුමා පිළි ගැනීමට ගුවන්තොටුපොළට ජනාධිපති අතිරේක ලේකම් සහ ජනාධිපති කාර්ය මණ්ඩල ප්‍රධානී ගාමිණී සෙනරත් , ගුවන්තොටුපොළ සහ ගුවන් සේවා සමාගමේ සභාපති ප්‍රසන්න වික්‍රමසුරිය ඇතුළු පිරිසක් ජනාධිපතිතුමා පිළි ගත්හ." ගාමිණී අද උඳුවප් පුර ‍පසොලොස්වක පෝය නේද? අද ධර්ම දේශනාවට සවන් දෙන්ඩ යන්ඩත් එපෑයැ. ඒ නිසා ඉක්මනට යමු." ජනාධිපතිතුමා එසේ කියමින් තම මෝටර් රථයට නැඟී ගියේ අරලියගහ මැදුරටය. ඒ වෙන විටත් එදින ධර්ම දේශනාවට සවන් දීමට ඇමැති ටී.බී ඒකනායක, ඇමැති මහින්ද යාපා අබේවර්ධන , මහ ඇමැති සරත් ඒකනායක සහ දියවඩන නිලමේ ප්‍රදීප් නිලංග දෑල පැමිණ සිටියහ." කොහොමද ටී.බී ඔයාලා අද උදේන්ම ඇවිත්." ජනාධිපතිතුමා එසේ කියමින් අරලියගහ මැදුරට සේන්දු වීය. එදින ධර්ම දේශනාව සිදු කළේ කොළඹ නාරද ධර්මායතනාධිපති තලල්ලේ චන්ද්‍ර කීර්ති හිමියෝය. ධර්ම දේශනාව අවසන් වු පසුව මධ්‍යම පළාත් මහ ඇමැති සරත් ඒකනායක ජනපති ළගට ලං වී ඇසුවේ " කොහොමද සර් නිල සංචාරය හොඳයිද "කියාය."හොඳයි සරත්. දකුණු අප්‍රිකාවේ ඇඟලුම්වලට හොඳ ඩිමාන්ඩ් එකක් තියෙනවා. ඒකෙත් තියෙන පුදුමය කියන්නේ ගාමන්ට්වලසුපවයිසර්ලා වගේ ඔක්කොම ඉමළ නිලධාරීන් ශ්‍රීලාංකිකයෝ. ඒක රටට වගේම මටත් ආඩම්බරයක්. එයාලා ඉහළ වැටුප් ලබලා හොඳ ආදායමක් ලබනවා." ජනාධිපතිතුමා කියා සිටියේය." සර් දැන් පාර්ලිමේන්තු සජීවී සංවාද රූපවාහිනියේ යනවා. දැන් ගෙදර ඉදලා පාර්ලිමේන්තු යන්ඩ පුළුවන්" ඇමැති ටී.බී ඒකනායක කියා සිටියේය. " එකේ දෙපැත්තක් තියෙනවා ටී.බී. ඒ ගැනත් අපි කල්පනා කරන්ඩ ඕනේ. නැත්නම් ප්‍රශ්න ඇති වෙන්ඩ පුළුවන්." ජනාධිපතිතුමා කියා සිටියේය."සර් කියන කථාව ඇත්ත. ඊයේ ජෝන් ‍අමරතුංග අර කන්ටේනර් සිදුවීම ඇදගෙන අගමැතිතුමාට නරක විදියට කථා කළා." ඇමැති ටී.බී ඒකනායක ජනාධිපතිතුමාට කීවේය. " අගමැති කියන්නේ කුරා කූඹියෙකුටවත් වරදක් නොකරපු කෙනෙක්. කවදාවත් එයා හොරකම් කරන්නේ නෑ. පාර්ලිමේන්තු වරප්‍රසාදවලට මුවා වෙලා මෙහෙම කරන එක හොඳ නැහැ." ජනාධිපතිතුමා කීවේය.ඉන් අනතුරුව ජනාධිපතිතුමා ඇතුළු පිරිස අරලියගහ මැදුරේ ජනාධිපතිතුමාගේ නිල කාමරයට ‍ඇතුළු වුහ. " සර් කෙන්යා ටුවර් එකේදී අපට වාසි දායක ගිවිසුම් ගණනාවකටම මුල පිරුවා නේද?"ඇමැති මහින්ද යාපා අබේවර්ධන ජනාධිපතිතුමාගෙන් විමසා සිටියේය." හෙට එච්චර කළුවර නෑ කියලා කථාවක් තියෙනවානේ. මහින්ද අපේ රට වාසනාවන්ත රටක්. මේ රටේ ජිවත් වෙන්ඩ ලැබීමත් ඒ හැමෝමත් වාසනාවන්තයෝ. කෙන්යාවේ තියෙන්නේත් අපේ රටේ වගේ ස්ට්‍රයික්. හරියට අපේ හෙල්ත් ස්ට්‍රයික් වගේයි."කාමර ප්‍රශ්නයකට රණ්ඩු කරගෙන ස්ට්‍රයික් කරනවා. " ජනාධිපතිතුමා සිනා සෙමින් කියා සිටියේය." සර් පහුගිය දවසක අගමැතිතුමාට කන්ටේනර් ප්‍රශ්නයට හොඳටම පාර්ලිමේන්තුවේදී කේන්ති ගියා. විශේෂ ප්‍රකාශයක් කරන්ඩත් හැදුවා. අපි බොහොම අමාරුවෙන් නවත්වා ගත්තේ." මහින්ද යාපා අබේවර්ධන ඇමැතිවරයා කියා සිටියේය. " ඒක ඉතින් අරුමයක් නෙමෙයිනේ. එයාගේ ලේකම් කෙනෙන් ඉල්ලා අස් වෙලාත් ඒ ප්‍රශ්නය ඉවර වෙලා නැද්ද?" ජනාධිපතිමා විමසා සිටියේය." නැහැ සර් .ඒක විසදිලා නැහැ." ඇමැති මහින්ද යාපා අබේවර්ධන කියා සිටි‍යේය.ඉන් අනතුරුව ඇමැති මහින්ද යාපා කියා සිටියේ කැසිනෝ පිළිබද ඇතිව තිබු ආන්දෝලනය ගැනයි. " ප්‍රේමදාස ජනාධිපතිතුමාගේ කාලයේදී ජෝසිම් ඇවිත් කෑවේ බීවේ ජනපති මැදුරින්. එයා එදා කැසිනෝ ගෙනාවා. නමුත් ඒවා ගැන කථා කරන්ඩ කවුරුත් හිටි‍යේ නැහැ. යුද්ධය නිම කරලා සාමය ගෙනාවේ අපේ රජය. ඒක කාටවත් කරන්ඩ බැරිව තිබුණු දෙයක්. දැන් ආයෝජන වැඩි වෙලා රට දියුණුවට පත් වේගෙන යනවා. ආණ්ඩුවේ ඉදිරි ගමන නවත්වන්ඩ දරණ ප්‍රයන්ත ඕවා. ඒ ගැන කලබල වෙන්ඩ එපා.‍" ජනාධිපතිතුමා කියා සිටි‍යේය.ශ්‍රි.ල.නි.පයේ සමස්ථ ලංකා කාරක සභිකයින්ගේ රැස්වීම ගිය සතියේදී ජනාධිපතිතුමාගේ ප්‍රධානත්වයෙන් අරලියගහ මැදුරේදී පැවැත්විණි. ඊට ශ්‍රී.ල.නි.ප මහ ලේකම් ඇමැති මෛත්‍රීපාල සිරිසේන , එ.ජ.නි.ස මහ ලේකම් සුසිල් ප්‍රේමජයන්ත ඇතුළු ශ්‍රී.ල.නි.ප නායකයෝ එක්ව සිටියහ.එහිදී ඇමැති මහ ලේකම් මෛත්‍රීපාල සිරිසේන සිය අදහස් දැක්වුයේය." මේ රජය දැන් අවුරුදු විස්සක් බලයේ ඉන්නවා. මේ රජයේ ස්වරණමය කාලය තමයි ජනාධිපතිතුමාගේ නායකත්වය ලැබෙන මේ කාලය. පළාත් පාළන ආයතනවල අය වැය පරාජය කරන්ඩ කටයුතු කරපු සියළු දෙනාම විනය පරීක්ෂණයකින් පසුව මන්ත්‍රී ධුරයන්ගෙන් නෙරපා හරින්ඩ කටයුතු කරනවා. ඒ වගේම අය වැයට විරුද්ධව ඡන්දය දීපු උප සභාපතිවරු ඉවත් කරන්ඩ කටයුතු කරනවා. පක්ෂයක් වුණාම විනයක් තියෙන්ඩ ඕනේ" ඇමැති මෛත්‍රීපාල සිරිසේන ශ්‍රී.ල.නි.ප සමස්ථ ලංකා කාරක සභිකයන්ගේ රැස්විමේදී කියා සිටියේය.ඉන් අනතුරුව මේ රැස්වීම ඇමැතු‍වේ ජනාධිපතිතුමාය. "අපි බලාපොරොත්තු වෙනවා ඉදිරි වසරේදී දැනට පවතින පළාත් පාළන පනය සංශෝධනය කරන්ඩ. අය වැය දෙවරක් පරාද වුණොත් තුන්වෙනි පාර ඔටෝ සම්මත කර ගන්නා ක්‍රමවේදයක් සකස් කරන්ඩ කටයුතු කරනවා.මේ පළාත් පාළන පනනත මේ වගන්තිය ගෙනාවේ සුළු පක්ෂවල නියෝජිතයෝ පිරිසක්. එහෙම වුණොත් රට ආරාජික වෙනවා. එහෙම ගියොත් නගර සභාවේ නැත්නම් ප්‍රාදේශීය සභාවේ ඉන්න සභාපතිවරු වසරින් වසර පරාජයට පත් වුණොත් නිලධාරීන්ටත් වැඩ කරන්ඩ බැරි අලස තත්ත්වයක් ඇති වෙනවා.මොකද අද පරාජයට පත් වෙන සභාපතිව පත් වෙන සභාපතිවරයා පරාජය කරන්ඩ වැඩ කරනවා. මේ විදියට වැඩ කරන්ඩ බෑ. ඒ වගේම තමයි මෙවර අය වැය පරාජයට පත් කරන්ඩ කටයුතු කරපු අයට වැඩ වරදිනවා. අනිවාර්යයෙන්ම ඒ අයගේ විනය පරීක්ෂණයකින් පස්සේ මන්ත්‍රී ධුරයෙන් නෙරපනවා" ජනාධිපතිතුමා කියා සිටි‍යේය.තුර්කියේ ගාෂියාන්ටෙප් යනු ප්‍රමාණයෙන් සහ විශාලත්වයෙන් එරට හය වන මහ නගරය වේ. මීට මාස කිහිපයකට පෙර තුර්කියේ ගාෂියාන්ටෙප් මහ නගරය සහ ශ්‍රී ලංකාවේ රඹුක්කනනගරය සහෝදර නගර ලෙස ගිවිසුමකට එළඹිනි.මේ අතර පසුගිය සති අන්තයේ ගාෂියාන්ටෙප් පුරපතිවරයා ඇතුළු ඉහළ පෙළේ ධූත පිරිසක් පසුගිය දා දිවයිනට පැමිණියහ. පින්නවල ඉදිවෙමින් පවතින ශ්‍රී ලංකාවේ පළමු එළිමහන් සත්වෝද්‍යානයේ ඉදිකිරීම් කටයුතු දැක බලාගත් ගාෂියාන්ටෙප් පුරපතිවරයා සමඟ එම චාරිකාවට ගාෂියාන්ටෙප් සත්වෝද්‍යානයේ අධ්‍යක්ෂක ජනරාල් සෙනාල් ඔසැලෝ ද එක්ව සිටීම විශේෂත්වයකි.අනතුරුව පින්නවල අලි අනාථාගාරයට එම පිරිස කැටිව ගිය කෑගල්ල දිස්ත්‍රික් පාර්ලිමේන්තු මන්ත්‍රී කනක හේරත් කුඩා අලිපැටවුන්ට කිරි පොවන අවස්ථාව සහ අලි ගෙදර දෛනික කටයුතු සිදුවන ආකාරය ඔවුන්ට දැක බලාගැනීමට ලැබිණි.විදේශ පිරිසට දිවා ආහාරය, අලි ස්නානය සිදු කරන මා ඔය අද්දර සංචාරක හෝටලයක සූදානම් කර තිබිණි. කෙසේ වෙතත් ඔවුන් දිවා ආහාරය ගන්නා අතරතුර ඊට පැය කිහිපයකට පෙර ඔවුන්ගේ පින්නවල සංචාරයට අදාළ දර්ශන සහිත පුවත එදින දහවල් ජාතික රූපවාහිණිය ඔස්සේ විකාශනය වෙමින් තිබිණි.එම පුවතට තුර්කි පුරපතිවරයා ඇතුළු ධූත පිරිස ප්‍රතිචාර දැක්වූයේ ආහාර ගැනීම පසෙක තබා සියල්ල එකවර නැගී සිට බ්‍රාවෝ බ්‍රාවෝ යනුවෙන් මහ හඩින් එය අගයමිනි. ඒ අත්පොළසන් දෙමිනි. චාරිකාව නිමවා ආපසු තුර්කිය බලා යාමට පෙර මේ විදේශ අමුත්තන් සඳහා මහ ඇමැති මහීපාල හේරත් සබරගමු පළාත් සභා කාර්යයාලයේ කෙටි සමූගැනීමේ උත්සවයක් ද සංවිධානය කර තිබිණි. එහිදී ගාෂියාන්ටෙප් පුරපතිවරයා සඳහන් කළේ තම පුරවරයේ විවිධ ස්ථාන වල සබරගමු පළාත් කොඩිය නිත්‍ය ප්‍රදර්ශනය කිරීමට කටයුතු කරන බවය.සමුගැනීමට සූදානම් වන පුරපතිවරයාට මහ ඇමැතිවරයා කීවේ "අපිටත් සහභාගී වෙන්ඩ ඔබතුමාගේ නිවසේ තවත් මගුල් තුලා එහෙම වෙන්නේ නැත්දැයි" මහ ඇමතිවරයා සිනාමුසු මුහුණින් විමසීය. "ඇයි නැත්තේ, අපේ මේ චාරිකාවේ එක් අරමුණක් ගාෂියාටෙප් නගරයේ සිටින ශ්‍රී ලාංකිය ඉලන්දාරීන් දෙදෙනෙකුට සබරගමුවෙන් සුදුසු මනාලියන් දෙදෙනෙකු සොයා ගන්ඩ එක. ඊට ඔබතුමාගේ උදව් විතරයක් නෙමෙයි ඒ මංගල අවස්ථාවටත් ඔබතුමාට ඇරයුම් කරනවා".පුරපතිවරයා මහ ඇමතිවරයා දෙස බලමින් කීය.පුරපතිවරයාගේ මේ මංගල යෝජනවා එම අවස්ථාවට සහභාගී වූ කාටත් ප්‍රහේලිකාවක් විය.එම කුකුස සංසිදවමින් ගාෂීයාන්ටෙප් පුරපතිවරයා සදහන් කළේ ශ්‍රී ලංකාවෙන් ගෙනගොස් දැනට ගාෂීයාන්ටෙප් සත්වෝද්‍යානයේ ජීවත්වන ශ්‍රී ලාංකිය අලි නාම්බන් දෙදෙනෛකු දැන් කරකාර බැදීමට සුදුසු වයසේ පසුවන බවය"මහ ඇමතිතුමනි,පින්නවල අලි අනාථාගාරයෙන් ඒ අලි ඉලන්දාරීදෙන්නාට සුදුසු අලි මනාලයන් දෙදෛනෙකු තෝරා දෙන්න .ඒ මංගල්‍ය සිදුවන දාට ඊට සහභාගී වීමට අපේ පුරවරයට යළිත් පැමිණෙන්නැයි අපි ඔබතුමාට ආරාධනා කරනවා. මේ අලි මගුල් යෝජනාවට සිනාහවකින් පිළිතුරු දුන් මහ ඇමතිවරයා සදහන් කළේ තමා මේ පිලිබද ජනාධිපති මහින්ද රාජපක්ෂ මැතිතුමාගේ අවධානය යොමු කරන බවයි. චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=ab1312224</link>
    <topic>කවුරුත් නොදකින පැත්තක් තුන්වෙනි සිතුවිල්ලෙන් කිව්වා</topic>
    <author>සංවාදය</author>
    <content>විදුලි සංදේශ හා තොරතුරු තාක්ෂණ ඇමැතිරංජිත් සියඹලාපිටියතුන්වෙනි සිතිවිල්ල නමින් මේ තීරු ලිපිය ලියන්නට හේතුව මොකක්ද?මගේ උත්සාහය වුණේ තුන්වැනි සිතිවිල්ල කියන නමත් එක්කම කවුරුත් නොබලන පැත්තකින් රටේ ඇතැම් සිදු වීම් දෙස බැලීමයි. මොකද මේ වෙනකොට රටේ සියලුම දේශපාලනික , සමාජයීය සහ ආර්ථික කියන මේ හැම දෙයක් ගැනම විපක්ෂය ඉදිරිපත් කරන මතවාදයට රටේ ලොකු ඉඩකඩක් ලැබිලා තියෙනවා. ඒ නිසා ‍රටේ තියෙන ප්‍රශ්න දිහා බලන එක් කෝණයක් බවට එය පත් වෙලා තියෙනවා.අනෙක ආණ්ඩු පක්ෂය පැත්තෙන් ද යම් යම් විග්‍රහයන් සිදු වෙනවා. ඒ දෙපැත්තටම නැතිව රටේ සිදුවෙන ආර්ථික , දේශපාලනික සහ සමාජයීය කටයුතු දෙස මධ්‍යස්ථ පුද්ගලයකු බලන විදියට බැලීම තමයි මා මේ තිරු ලිපි සංග්‍රහයෙන් උත්සාහ කළේ. මං උත්සාහ කළා මගේ ඇමැති ධුරය සහ මගේ පක්ෂය කියන තැනින් ඉවත් වෙලා මේ තිරු ලිපි ලියන්ඩ. ඒක සියයට සියයක්ම සාර්ථකද කියන එක මා දන්නේ නැහැ.දේශපාලන තීරු ලිපියක් මොන විදියටද ලියන්ඩ ඕනේ?අපේ රටේ නම් දේශපාලන තීරු ලිපි ගත්තොත් ඒවා මධ්‍යස්ථ නැහැ. අපි දකිනවා විපක්ෂයේ ඇතැම් අය ලියන තීරු ලිපි මධ්‍යස්ථ නැහැ. ඒ වගේම ඒවායින් ‍රටේ සිදු කෙරෙන කිසිම දෙයක හොඳක් දකින්නේ නැහැ. දැන් බලන්ඩකෝ මේ අයවැය ගැන විපක්ෂය කියන කතා බැලුවාම එයාලා පාර්ලිමේන්තුවේ කතා කරන්නේම මේ ඉදිරි වසරේ අයවැය හිස් එකක් කියලායි.ආණ්ඩු පක්ෂය ගත්තාම අයවැයේ හොඳ ගැනම තමයි කතා කරන්නේ. මේ හැම දෙයකම හොඳ සහ නරක තියෙනවා. නමුත් මහින්ද චින්තනයයේ ගත් හොඳ තීන්දු ජනතාව අතරට යා යුතුයි. ඒ නිසා ආණ්ඩු පක්ෂයටත් නැති විපක්ෂයටත් නැති මිනිහෙක් මධ්‍යස්ථව බලන විදියට කතා කරන්ඩ තමයි මං මේ තුන්වෙනි සිතුවිල්ලෙන් උත්සාහ ගත්තේ.තුන්වෙනි සිතිවිල්ලේ දේශපාලනය තිබුණේම නැද්ද?එහෙම කියන්ඩ බැහැ. දේශපාලනය තමයි මේ තිරු ලිපියේ තියෙන්නේ. එකක් තමයි මධ්‍යස්ථව ඉන්න කෙනෙක් වුණත් ආණ්ඩුව කරන දෙයක් හරිය කියලා කිව්වොත් එතැන දේශපාලනයක් තියෙන්ඩ පුළුවන්. නමුත් මධ්‍යස්ථ දෙයකට දේශපාලනයම කියලා අර්ථකථනය කරන එක හරිද කියන ප්‍රශ්නය තියෙනවා.මං ඇමැතිවරයෙක් නැත්නම් දේශපාලනඥයෙක්. ඒ නිසා මං ඒ භූමිකාවලින් සම්පුර්ණයෙන් ඉවත් වෙලා කටයුතු කරන්ඩ හැදුවත් ඒක සාර්ථක නැතිව ඇති. නමුත් මං හැකි පමණ ඒ භූමිකාවෙන් නිදහස් වෙලා සාමාන්‍ය මිනිහෙක් විදියට මේ තීරු ලිපිය ලියන්ඩ හැම විටම උත්සාහ ගත්තා.අපේ පුවත් පතේ පළ වුණේ කීවෙනි තීරු ලිපිය ද?මේ, පුවත්පත්වලට මා ලියපු පස් වෙනි තීරු ලිපිය කිවොත් හරි. දිනකර පුවත්පතට තමයි මා මුලින්ම තීරු ලිපි ලියන්ඩ පටන් ගත්තේ විපක්ෂයේ මන්ත්‍රීව‍රයෙක් හැටියට. 2001 වසරේ ඉදලා 2004 වෙනකොට විපක්ෂයේ හිටපු අපිට හඬක් නැතිවම ගියා.රාජ්‍ය මාධ්‍යත් නැහැ. පෞද්ගලික මාධ්‍යත් නැහැ. ඒ නිසා මං දිනකර තීරු ලිපිය ලිව්වා. ඊට පස්සේ නිජ බිම පුවත්පතට තීරු ලිපියක් ලිව්වා. ඊට පස්සේ ඉරිදා ලංකාදීපයට තීරු ලිපියක් ලිව්වා. ඒ තීරු ලිපිය ලිව්වේ විපක්ෂයේ කොලම කියලායි. ඊට පස්සේ ආණ්ඩු පක්ෂයට ආවාම පන්හිදක මුවහත කියලා ලිව්වා. අන්තිමට තමයි සිළුමිණ ඔබේ පුවත් පතේ මේ තීරු ලිපිය ආරම්භ කළේ.දිනකර පුවත් පතේ තීරු ලිපි ලියන්ඩ පටන් ගත‍්තේ කොහොමද?ඒ වෙලාවේ විපක්ෂය හැටියට අපිට ලොකු අභියෝගයක් තිබ්බා. විපක්ෂයේ කිසිම හඬක් නැතිව ගියා. විශාල අසාධාරණකම් සිදු වුණා. එ.ජා. ප රජය ගත් තීන්දු රටට අහිතකර තීන්දු වුණා. නමුත් අපිට හඬක් නැතිව ගියා. රාජ්‍ය මාධ්‍යවල ඉඩක් ලැබුණේම නැහැ. පෞද්ගලික මාධ්‍යවල ඉඩක් ලැබුණේම නැහැ. ඒ නිසා ශ්‍රී.ල.නි.ප යේ මාධ්‍ය කමිටුව තීන්දුවක් ගත්තා අපි දිනකර වහාම පටන් ගනිමු කියලා.ඒ කාලයේ මා ආර්ථික විද්‍යාව ගැන විශාල වශයෙන් කතා කරපු කෙනෙක්. මොකද මං විශ්වවිද්‍යාලයේ ඒ විෂය හදාරා තිබුණ නිසා. ඒ නිසා දිනකර පුවත් පතෙන් මට කිව්වා ආර්ථික විද්‍යාව ගැන ලිපියක් ලියන්ඩ කියලා. නමුත් මං කිව්වා මං තීරු ලිපියක් ලියන්නම් කියලා. ඒක තමයි ආරම්භය.ඇයි ඔබේ තීරු ලිපි ග්‍රන්ථ බවට පත් කෙරෙන්නේ?බොහෝ අය මේ තීරු ලිපි කියවනවා. එහෙම කියවන අය මට කිව්වා මේ තීරු ලිපි එකතුව අපිට එකතුවක් විදියට දෙන්ඩ කියලා. ඒ අනුව තමයි මේ තීරු ලිපි ලියවුණේ. සිළුමිණ තීරු ලිපියටත් ඒ යෝජනාව ආවා. මට ගොඩගේ මහත්තයාත් මේ යෝජනාව කළා. ඒ අනුව තමයි මේ තුන්වෙනි සිතිවිල්ල තීරු ලිපි සංග්‍රහය එළි දැක්වුණේ. මේ මගේ පස්වෙනි තීරු ලිපි ග්‍රන්ථය කිව්වොත් හරි.විශ්වවිද්‍යාල ජීවිතයේ දී මේ විදියට පුවත්පත්වලට ලිපි ලියලා තියෙනවාද?ලියලා තියෙන්නේ විශ්වවිද්‍යාලයේ බිත්ති පුවත්පතට විතරයි. ඒ ඇරෙන්ඩ විශේෂ ලේඛකයෙක් විදියට පුවත්පත්වලට ලියලා නැහැ. නමුත් මං නිතරම කියවන කෙනෙක්. මං ප්‍රාථමික පංතිවලදීත් නිතරම පොතක් අතේ තියාගෙන හිටපු කෙනෙක්.ඒ නිසා මං දඬුවමට පවා ලක් වෙලා තියෙනවා. සියලුම අහුවෙන පොත් කියෙව්වා. මට අද ලියන්ඩ තියෙන්නේ බොහොම පොඩි වෙලාවයි. නමුත් මට කාලයක් තිස්සේ කියවපු පුරුද්ද නිසා දැනුම් ගබඩාවක් තියෙනවා. ඒ නිසා මට එදිනෙදා අහුවෙන මාතෘකාවක් ගැන ලියන්ඩ බොහොම ලේසියි. මං එදා ඉඳලාම ලියන්නෙකුට වඩා කියවන්නෙක් වුණා.ඔබේ තීරු ලිපි සාර්ථකයි කියලාද ඔබ හිතන්නේ?නැහැ, මං කීයටවත් එහෙම හිතන්නේ නැහැ. මං මේ රටේ ඉන්න මහා ලේඛකයන් ගැන කියවලා තියෙනවා. ඒ නිසා මං මං ගැන අධිතක්සේරුවක නැහැ. නමුත් මං හිතනවා මම මේ යුගයේ යම් කාර්ය භාරයක් ඉෂ්ට කරන්ඩ උත්සාහ කරන කෙනෙක් කියලා.හේතුව තමයි 2005 වසර වෙනකොට තිබුණු මාධ්‍ය ආයතන මෙන් දෙගුණයක් අද වෙනකොට තියෙනවා. ඒකෙනුත් සියයට අනු පහක්ම පෞද්ගලික මාධ්‍ය ආයතන. ඒ නිසා රජයේ ධනාත්මක දේවල් රටට යනවා අඩුයි.ඒ දේ යවන්ඩ ගියොත් ඒ පත්තරයට , ගුවන්විදුලියට හෝ රූපවාහිනියට වාණිජමය තරගයට මුහුණ දෙන්ඩ බැරිව යනවා. වැඩිපුරම රජයට විරුද්ධ දේවල් තමයි මාධ්‍යවල ප්‍රධාන සිරස්තලය වෙන්නේ. නැත්නම් කරපු හොඳවල පලුද්දක් තමයි යන්නේ. ඒ නිසා කවුරු හරි මේ රජය කරන හොඳ දේවල් කියන්ඩ කැප වෙන්ඩ‍ ‍‍ඕනේ. ඒක තමයි මං කරන්නේ.මේ තීරු ලිපියෙන් විපක්ෂයේ මතයට හානියක් වෙලා නැද්ද?බොහෝ විට. සිදු වෙලා ඇති. මං හරිය කියලා දකින බොහෝ දේවල් විපක්ෂය වැරැදිය කියලා දකින දේවල් වෙන්ඩ පුළුවන්. ඒ නිසා ඔවුන්ට ඒක අභියෝගයක් වෙන්ඩ‍ පුළුවන්ඔබ විපක්ෂයේ මතයට වැරැදි බලපෑමක් කරනවා කිව්වොත්?මං ඉතාම පරිස්සමෙන් ලියන්නේ. විපක්ෂයේ මතයට අගතිගාමී විදියට ලියන්නේ නැහැ. මං දේශපාලනයෙන් චුත වෙලා තමයි ලියන්ඩ උත්සාහ කරන්නේ. මං ආර්ථික විද්‍යාවේ කරුණු තමයි බොහෝ විට ලියන්නේ. අපි කියනවා ආර්ථික විද්‍යවේ දේවල් අට පට්ටම් විදියට විවේචනයට ලක් වෙනවා කියලා. ඒ නිසා මං ඇත්තම තියෙන ධනාත්මක සිතුවිල්ල කියන්ඩ තමයි උත්සාහ කරන්නේ.ඔබේ මතය කියන්ඩ සිළුමිණ පුවත්පතෙන් සැලකිය යුතු ඉඩක් ලැබුණාද?ඇත්තටම මා සිළුමිණ පුවත්පතට ස්තුතිවන්ත වෙනවා. ඒ වගේම සිළුමිණ පුවත්පතේ හිටපු කර්තෘ කරුණාදාස සුරියආරච්චි මහත්මාටත් , වත්මන් කර්තෘ සුන්දර නිහතමානී මහතාටත් මගේ ස්තුතිය හිමි වෙනවා. මං හිතන දේ ඒ ආකාරයටම ජනතාව අතරට ගෙන යන්ඩ සිළුමිණ ලබා දෙන සහයෝගය අති විශිෂ්ට බවත් කිව යුතුයි.සංවාදයචන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af1312221</link>
    <topic>හොරුන්ගේ හොරු කැස්බෑ හොරු ද?</topic>
    <author>රූපාන්ති බුලත්සිංහල</author>
    <content>නොනවත්වා නාද දුන් කොස්ගොඩ පොලීසියේ දුරකථනයට ඉකුත් පෝය දින ලැබුණ සුදු කැස්බෑවෙක් නැතිවීම පිළිබද දුරකථන ඇමැතුම ඇසූ පමණින්ම හද කම්පාවට පත්වෙන සුලුවිය. ඒ අනුව පොලීසිය ක්‍රියාත්මක වූයේ මෙහි සත්‍ය තත්ත්වය සොයාගැනීමටය. ඇත්තටම මේ කැස්බෑවාට සිදුවූයේ කුමක්ද? මේ කැස්බෑවා ගත්තේ? සැබවින්ම මේ කැස්බෑවා නැරැඹූ පිරිස කවුද යන්න පිළිබඳ සොයා කොස්ගොඩ පොලිස් ස්ථානාධිපති ලාල් උඩුගමගේ මහතා තම පරීක්ෂණ කටයුතු ඇරැඹුවේය.මෙහි සුල ‍මුල සොයා පසුගිය දිනක අපි කොස්ගොඩට ප්‍රදේශයේ සංචාරය කළෙමු. කොස්ගොඩ පොලිස් ස්ථානාධිපති තම පරීක්ෂණ කටයුතුවලදී හෙළි කරගත් තොරතුරු මෙසේ විස්තර කළේය.'' පසුගිය පෝය දින උදේ 7.10 විතර තමයි. මේ පිළිබඳ දැන ගන්න ලැබුණේ. අපි පරීක්ෂණ කටයුතු ඇරැඹුවා.නිතර ආ ගිය පුද්ගලයන් පිළිබඳවත් අපි මේ අනුව සෝදිසි කළා. . අපරාධ පරීක්ෂණ අංශයෙන් පොලිස් බල්ලන් යෙද වූවත්වෙරළෙ තිබුණ පියටහන් හරිහැටි හඳුනාගන්න ලැබුණේ නැහැ. ඊට හේතුව පියසටහන් මැකීයාමයි. ඒත් ඒ ස්ථානයේ තිබුණු එක් රෝම කූපයක් අපිට සොයාගන්න හැකි වුණා.ඒ අනුව එය ඩී. එන්.ඊ පරීක්ෂණයට එය යොමු කළා. මුරකාරයෝ ඉඳලාත් ඒ ස්ථානයේ බල්ලෙක් බැඳලා සිටියදී ඇයි මේ වගේ දෙයක් වුණ එක නම් ප්‍රශ්නයක්. මේ බල්ලා මේ වෙලාවේදී බිරුවේ නැත්තේ ඇයි? එහෙම නම් බල්ලා හීලෑ සතෙක් වියයුතුයි. පොලීසිය තොරතුරු ඔස්සේ සැකකරු සොයාගන්නට උත්සහ දරද්දී පැතිරි ඇති ආරංචිය පිළිබඳව අපි විමසුවෙමු.'' ජනප්‍රිය ගායක අමල් පෙරේරාත් මේ කැස්බෑවා මිලදී ගන්න ආ පාර්ශව කරුවෙක් කියන්නේ ඇත්තද?ඔව් එයාගෙන් අපි කට උත්තරයක් ගත්තා.කට උත්තරේ තියෙන්නේ එයා සුපුන් කියලා යාළුවෙක් එක්ක මේ කැස්බෑව මිලදී ගන්න ඇවිල්ලා තියෙනවා. මේ කැස්බෑව ඕනේ වෙලා තියෙන්නේ අමල්ට නෙවෙයි. එයාගේ යාළුවට. යාළුවා අහලා තියෙනවා උඔ කොස්ගොඩ නේද ඉන්නේ සුදු කැස්බෑවෙක් හොයාගන්න පුළුවන්ද කියලා.ඒ පාර අමල් කැස්බෑ මධ්‍යස්ථානය භාරකාරයා වන චන්ද්‍රසිරි ආබ්‍රේව්ට දුරකථන ඇමතුමක් දීලා තියෙනවා. චන්ද්‍රසිරිව අමල් අවුරුදු 22ක් වෙලේ ඉඳලා අඳුනවාලු. චන්ද්‍රසිරි කියලා තියෙනවා කැස්බෑව විකුණන්නේ නැහැ කියලා. නමුත් අමල් තමන්ගේ යාළුවා සුපුන් එක්ක ජුලිමාසයේ දවසක දවල් වරුවක 1.30ට විතර ගිහිල්ලා චන්ද්‍රසිරි ගෙන් නැවතත් කැස්බෑව ඉල්ලා තියෙනවා.මචං මේක ලක්ෂ 300ක් දෙන්නම් මේ කැස්බෑවා දෙනවාද කියලා. චන්ද්‍රසිරි කියලා කීයකටවත් දෙන්නේ නැහැ කියලා. ආයිත් යන ගමනේ අමල් ගේ තව යාළුවෙක් වන සුදු අයියාගේ රෙස්ටුරන්ට් එකට තේ බොන්න ගිහිල්ලා තියෙනවා. ඒ වෙලාවේ සුදු අයියාටත් මේ බව කියලා තියෙනවා. සුදු අයියා කියලා මාත් අහලා බලන්නම් කියලා.ඒ අනුව සුදු අයියා දුරකථන ඇමතුමක් දීලා චන්ද්‍රසිරිගෙන් ඇහුවහම කියලා තියෙනවා සුදු කැස්බෑවා මුහුදට දැම්මා කියලා. අමල්ගේ යාළුවට අවශ්‍ය වෙලා තියෙන්නේ කැස්බෑවා මාලදිවයිනේ එක්කෙනෙකුට දෙන්න. ඒ කෙනාට ශාන්ති කර්මයකට.මේ කැස්බෑවගේ පිටේ අදාළ පුද්ගලායාගේ නම ලියලා මුහුදට දැම්මහම, මේ සුදු කැස්බෑවා විනාශ වෙනවා වගේම ඒ පුද්ගලයත් විනාශ වෙනවාලු. හැබැයි අමල් කියන විදිහට මේ යාළුවා මාලදිවයින් ජාතිකයෙක් නෙවෙයි. මාලදිවයිනේ ඉඳලා ආපු සිංහල ජාතිකයෙක්. තවත් අය මේ කැස්බෑවා ගන්න ඇවිත් ඉන්නවා. අපි ඒ අයගෙන් කට උත්තර ගන්න කැඳවලා තියෙනවා."කැස්බෑ සංරක්ණ මධ්‍යස්ථානයේ භාරකරු චන්ද්‍රසිරි ආබ්‍රෙව් මහතා කැස්බෑවා නොමැති සන්තාපය තවමත් විඳගැනීමට නොහැකිව සිටි ඔහුගේ කතාව තරමක් දුක්බරය.මේ ස්ථානයට අමල් පෙරේරා මහතා කීප විටක්ම ආවා ගියා. ඒ මහත්මයා මේ කැස්බෑවා ඉල්ලා සිටියා. මං කිවුවා බැහැ කියලා. ඊට පස්සේ කීප පාරක්ම මේ කැස්බෑවා‍ ඉල්ලුවා.මං බැහැ කිවුවාහම අන්තිම පාරත් මාලදිවයිනේ යාළුවෙක් එක්කගෙන ආවා. මේ ඉන්නේ ගැනුම්කරුවෙක් එයා ලක්ෂ 300කට ඉල්ලනවා. මං කිව්වා මට ඒක කරන්න බැහැ කියලා. කැස්බාවෝ මෙහේ විකුණන්නේ නැහැ. කරන්නේ සංරක්ෂණය කරලා මුහුදට යවන එක. ඒත් දුරකථන ඇමැතුම් මඟින් පවා ඉල්ලීම් කළා.අපි කරන්නේ කැස්බෑවෝ ආරක්ෂා කරන එක මිසක් විකුණන එක නොවෙයි කියලා මං කිවුවා. මං කෙළින්ම ඒ මහත්තයාට චෝදනාව එල්ල කරන්නේ නැහැ. එත් සැකයක් තියෙනවා. මොකද අපි කරන්නේ කැස්බෑවෝ ආරක්ෂා කරලා මුහුදට දාන එක." මේ පිළබඳව චන්ද්‍රසිරි ආබ්‍රේ මහතාගේ දියණිය ක්‍රිශාන්ති මහත්මිය තම අදහස් පළ කළාය. '' ඇත්තටම අපේ තාත්තා තමයි මේ හැම දෙයක්ම පාලනය කරන්නේ.එයා මේ සතාට ගොඩක් ආදරෙයි. තාත්තාට දරුවෙක් නැති වුණා වගේ කම්පනයක් තමයි තියෙන්නේ. ඒ කියන්නේ ඒ සතාත් අපිත් එක්ක දැන් අවුරුදු පහක් වෙන කාලයක් හිටියානේ. ඇත්තටම ගොඩක් අය මේ කැස්බෑවන් දැක බලාගන්න එනවා. දේශීය මෙන්ම විදේශීය අයත් ඒ අතර ඉන්නවා. දැක ගන්න අයට ගොඩක් මේ සතාව වටිනවා. සමහරු අහනවා විකුණන්නේ නැද්ද කියලා. ඒක තමයි අපි මේ විකුණන්නේ නැහැ කියලා හැමතැනම බෝඩ් ගහලා තියෙන්නේ.''චන්ද්‍රසිරි මහතාගේ පුතා ඉසුරු ආබ්‍රෙව් මහතා ද මේ පිළිබඳ අදහස් පළ කළේය.'' මේ නැති වුණු සුදු කැස්බෑවා දිග සෙ.මී. 60කුත් පළල සෙ.මී. 39කුත් වෙනවා. බර කිලෝ 9.5ක් වෙනවා. මේ කැස්බෘ අපි ගොඩක් ආදරයෙන් තමයි ආරක්ෂා කළේ. කාලාන්තරයක් තිස්සේ අපේ මේ මධ්‍යස්ථානය පවත්වාගෙන ආවා.සීයා තමයි මේ ස්ථානය ආරම්භ කළේ. ඊට පස්සේ තමයි තාත්තා මේ මධ්‍යස්ථානය කරගෙන යන්න ගත්තේ . අපිත් තාත්තාට සහාය වෙනවා. සීයා සිමිලියන් මේ කැස්බෑ මධ්‍යස්ථනය කරගෙන ආවේ නැත්නම් අපි මේ දෙයකට හුරු වෙන්නේ නැහැ. කැස්බෑවා කියන්නේ සංරක්ෂණය කරන්න ඕනේ සතෙක්.චන්ද්‍රසිරි ආබ්‍රෙව්ඉසුරු ආ‍ෙබ්‍රව්කොස්ගොඩ පොලිස් ස්ථානාධිපති ලාල් උඩුගමගේකැස්බෑව ඇවිත් වෙරළේ බිත්තර දැම්මට පස්සේ මේ බිත්රවල තියෙන අනාරක්ෂිත බව නිසා අපි මේ බිත්තර ආරක්ෂිත ස්ථානවල රක්කවනවා. පැටවු අපි මුහුදට මුදා හරිනවා. ආබාධිත කැස්බෑවන් ඉපදුනොත් අපි පැටවු බලාගන්නවා. මේ සතුන් මුහුදට මුදා හැරියොත් උන් විනාශ වෙනවා.කාගේ වුණත් ජීවිතයක් නිසා තමයි අපි උන් මුහුදට දාන්නේ නැතිව බලාගන්නේ. අපි ඒ හැම කැස්බෑ පැටියෙක්ම මුහුදට දාන්න කලින් චෙක් කරනවා. ඒ අනුව තමයි ඒ අය ගේ තත්ත්වය තේරුම් ගන්නේ ? එහෙම නැත්නම් සමහර ධීවරයෝ දැල්වලට අහුවුණු කැස්බෑ පැටවු ගෙනැල්ලා දෙනවා. උන්ගේ අවල් කැඩිලා. තුවාල වෙලා. මේ අයට අපි බෙහෙත් කරලා හොඳ කරනවා. අමාරු වුණු සතෙක් කවදාත් මුහුදට දාන්නේ නැහැ. එහෙම දැම්මොත් ඒ අය ගේ ජීවිතය ආරක්ෂාවෙන්නේ නැහැ'''' මේ ලෝකයේ කැස්බෑ වර්ග හතක් ඉන්නවා. එයින් පහක්ම ලංකාවේ ඉන්නවා. මාන කැස්බෑවා, ධාර කැස්බෑවා බටු කැස්බෑවා, ඔලුගෙඩි කැස්බෑවා, පොතු කැස්බෑවා. ඒත් කෙම්පිගේ බටු කැස්බෑවත් පැතලිපිටතැ කැස්බෑවත් ලංකාවේ නැහැ.''මේ කැස්බෑ මධ්‍යස්ථානයේ ආරම්භය පීළීබඳ ස්වභාවික හා වනසංරක්ෂණ සංගමයේ හිටපු සභාපති විශේෂඥ වෛද්‍ය රන්ජන් ප්‍රනාන්දු කීවේ මෙවැන්නකි. ''මේ සංගමය පටන්ගත්තේ 1975 දී. ඒ කාලේ මේ කැස්බෑ බිත්තර වගේම කැස්බෑවන් ආරක්ෂා කරගන්න තමයි මේ වැඩ පිළවෙල ක්‍රියාත්මක කළේ. අපි ඒ කාලේ වනජීවී එකට මේ පිළිබඳ දැන්නුවා. වැල්ලේ තියෙන බිත්තර මිනිස්සු කනවා. නැත්නම් සත්තු කනවා. මේක අපරාධයක් කැස්බෑවන් මේ නිසා වඳ වී යනවා. ඒ නිසා තමයි මෙවැනි මධ්‍යස්ථානයක් ආරම්භ කළේ. බිත්තරවලින් හැදෙන කැස්බෑ පැටවුන් අපි මුහුදට මුදා හරිනවා."මේ ක්‍රමයෙන් කැස්බෑවන්ට ආරක්ෂවක් සැලැසෙනවාද නැතිනම් කැස්බෑවාගේ ඉරණම කෙසේ තීන්දු වෙන්නේ ද? මේ සම්බන්ධයෙන් ඇති නීතිමය තත්ත්ව කුමක්ද යන්න පරිසරවේදී හා නීතිවේදී ජගත් ගුණවර්ධ මහතාගෙන් අදහස් විමසුවා.''1937 අංක 22 දරණ වන සත්ත්ව හා රුක්ෂලතා ආරක්ෂා කිරීමේ ආඥාපනතින් පනතින් සංශෝධිත 2009 පනතේ 30 වෙනි වගන්තිය අනුව ලංකාවේ කැස්බෑවෙක් මැරීම ළඟ තබාගැනීම ප්‍රදර්ශනය කිරීම කැස්බෑවකුගෙන් කොටසක් ළඟ තබාගැනීම විකිණීම සම්පූර්ණයෙන්ම තහනම්. හැබැයි විකෘති කැස්බෑවෙකු තුවාල වුණු කැස්බෑවෙකුගේ තුවාල සනීප කිරීමට ළඟ තබා ගන්න පුළුවන්.කැස්බෑවෝ ළඟ තබාගෙන අහුවුණොත් අවුරුදු 3ත් 5ත් අතර සිරදඬුවමක්ම වගේම රුපියල් 50,000ත් 100000ත් අතර දඩයක් ගෙවන්න සිදුවෙනවා"'' කැස්බෑවෙක් ඉපදිලා පැයවිසිහතරක් ඇතුළත ඌ සාගරයට මුදාහරින්න අවශ්‍යයි. නැතිනම් වෙන්නේ ඌට සාගරයේ දුරට පීනලා යන්න බැහැ. අලුත ඉපදුණු කැස්බෑ පැටියෙකුගේ බීජාණු මඩියක් තියෙනවා. මේ මඩියේ කැස්බෑවෙක් දින දෙකක් ජීවත් කිරීමට ප්‍රමාණවත් ආහාර තියෙනවා.මෙහෙම තියෙද්දී ආහාර ගන්න අවශ්‍ය නැහැ. එතකොට පැටියාට පුළුවන් ගැඹුරු මුහුදට පීනලා යන්න. නමුත් කැස්බෑවෙක් දින දෙක තුනක් ගොඩ බිම තියාගෙන මුහුදට යැව්වොත් ඒ කැස්බෑවගේ බීජාණු මඩිය අවසන්වෙලා. එතකොට කෑම ගන්නේ නැතුව පීනන්න බැහැ. ගැඹුරු මුහුදට යන්න බැරිවෙන නිසා විලෝපීයන්ට ඉක්මනින් අහුවෙනවා. මේ නිසා කැස්බෑවා දින දෙකක් ගොඩ බිම තියාගැනීමෙන් වෙන්නේ ඌගේ ජීවිතයට තර්ජණයක්. ''කෙසේ වුවත් කැස්බාවෙක් යනු ආරක්ෂා කළයුතු සත්ත්වයෙකි.මේ සත්ත්වයාගේ වටිනාකම පිළිබඳව කැස්බෑවන් පිළිබඳ විශේෂඥයෙකු වන ජෛව සංරක්ෂණ සංගමයේ සභාපති ආචාර්ය ලලිත් ඒකනායක මහතා දැක්වූයේ මෙබඳු අදහසකි.කලයක් තිස්සේ අපිට නිර්නාමික කෝල් ආවා. මේ සුදු කැස්බා ගැන. ඒත් කවුද කියලා දන්නේ නැහැ. නීතිවිරෝධි කියලා කිවුවහම දුරකථන ඇමතුව විසන්ධි කළා. කොයි කැස්බෑව වුණත් ළඟ තියා ගැනීම විකිණීම බිත්තර ප්‍රදර්ශනය නීති විරෝධියි. කෙසේ වුවත් කැස්බෑවන් සංරක්ෂණ මධ්‍යස්ථාන වලින් සුළු ප්‍රමාණයක් කැස්බෑවන් සංරක්ෂණය වෙනවා. ඒත් විධිමත් කිරීම අවශ්‍යයි.පරිසර හා ජෛවක පරිස සංරක්ෂණ භාරයේ අධ්‍යක්ෂක සජීව චාමිකර මහතා කැස්බෑවන් පිළබඳව කිව්වේ මෙවැනි කතාවකි.'' ඇලි සතෙක් අඳුරාගන්න අපට පුළුවන් ඇස් දෙකෙන්. ඇස් දෙක රෝස පාට වෙලා තියෙන එක තමයි ඇලි සතෙක් අඳුනා ගන්න පුළුවන් ලේසිම ක්‍රමය.ඒ විතරක් නෙවෙයි සතාගේ නියපොතු තොල් පවා රෝස පාටයි. මෙහෙම වෙන්න හේතුවක් තියෙනවා. ඒ තමයි නිලීන ජානයක් ප්‍රමුඛත්වය ගැනීමයි. පරිසර විද්‍යාත්මකව මෙන්ම ජෛව විද්‍යාත්මකවත් මේ ඇලි කැස්බෑවා දුර්වල මෙන්ම දුර්ලභ සතෙක් විදිහට තමයි හඳුන්වන්නේ.පරිසරය තුළ සැඟවී ජීවත්වෙන්න තමයි ඔවුන්ට වර්ණ ලැබිලා තියෛන්නේ. ඒත් මේ ඇලි කැස්බෑවාට සැඟවී ඉඳලා ආරක්ෂා වෙන්නවත්, බැහැ. අනිත් එක ගොදුරු සොයාගන්න ගොදුර ළඟට නොපෙනී ගොස් ගොදුර ගොදුරු කර ගන්නවත් බැහැ. මේ නිසා ආහාර සොයා ගැනීමේ ප්‍රශ්නය මෙන්ම විලෝපීන්ට ගොදුරුවීමේ ප්‍රමුඛතාවය වැඩියි. ‍පරිසර විද්‍යාත්මකව පමණක් නෙවෙයි ජෛව විද්‍යාත්මකවත් දුර්වලයි. මේ කැස්බෑවාගේ හමේ මෙලමයින් නැහැ. මේ නිසා සූර්යාලෝකයට නිරාවරණයවීම නිසා පරිජම්බුල කිරණ මඟින් ශරීරයේ අභ්‍යන්තරයට හානි සිදුවෙනවා. පරිසරයේ ජීවත්වෙන විට ඉස්සෙල්ලාම අනතුරු සිදුවෙන්නේ ඒ සතාගේ ඇහැට. ඇත්තටම කියනවා නම් මේ වගේ සතුන්ට මේ වටිනාකම කියලා නියම කරන්න බැහැ. ඒ ඒ පුද්ගලයාගේ මතය අනුව ආරෝපිත වටිනාකමක් තමයි නම් කරන්නේ.''''සුදු කැස්බෑවත් ඇලි කැස්බෑවත් අතර වෙනසක් තියෙනවාද?''ඇත්තටම ඔව්. සුදු කැස්බෑවාගේ වෙන්නේ සුදු පාට විස්තාරණයවීම. මේ සතාගේ ඇස් කළු පාටයි. නියපොතු තොල් සාමාන්‍යයි. එහෙත් ඇලි කැස්බෑවා මං අර මුලින් කිව්ව ආකාරයේ සතෙක්. හැබැයි මේ සෑම කැස්බෑ වර්ගයක්ම වැදගත්.මේ වගේ ආයතන වලට බලපත්‍ර නිකුත් කිරීම ගැන ඔබ දරණ මතය කුමක්ද?පනතින් කියලා තියෙනවා මේ සතුන් ආරක්ෂා කරන්න කියලා. ඒ වගේම විකීණීමත් ප්‍රදර්ශනයත් තහනම් නම් මේ වගේ ආයතන තියෙන එක නම් විහිළුවක් වගේ. පනතේ මුඛ්‍ය පරමාර්ථය අනුව මේ ක්‍රියාව නීති විරෝධියි.ඇත්තටම කැස්බෑවන්ගේ ඉරණම කුමක්ද? මේ මධ්‍යස්ථාන වල විසඳුම තිබේද ? සුදු කැස්බෑවට කුමක් වූණිද? කැස්බෑවන් රැකවරණය කිරීමට මිනිසුන්ට මොන අයිතියක් ඇත්ද? මේ පිළිබඳ වනජීවී අධ්‍යක්ෂ ජෙනරාල් එච්.ඩි. රත්නායක මහතා මෙසේ පැවැසුවේය. " කැස්බෑ සංරක්ෂණ මධ්‍යස්ථාන පවත්වාගෙන යාම නීතියෙන් තහනම් නමුත් ඉදිරියේදී ප්‍රජාව සමඟ එක්වී කැස්බෑවන් සුරැකීමට කැස්බෑ සංරක්ෂණ මධ්‍යස්ථාන සඳහා නීත්‍යනුකූල වැඩ පිළිවෙළක් සකස් කිරීමටත් ප්‍රජාව මේ සඳහා යොමු කිරීමටත් තමා බලාපොරොත්තු වන බව රත්නායක මහතා පැවැසීය.රූපාන්ති බුලත්සිංහලඡායාරූප- සුදම් ගුණසිංහ.සරත් පීරිස්ප්‍රවීණ ගායක අමල් පෙරේරා කියයිඇයි ඔබ මෙවැනි දෙයකට සම්බන්ධ වුණේ?ඇත්තටම මට ඕනේ වුණේ. යාළුවෙකුට උදව්වක් කරන්න. ඒ ඇරෙන්න මට කැස්බෑවෙක් මිලට ගන්න. අවශ්‍ය වුණේ නැහැ. මේ යලුවා ලංකාවේ යාලුවෙක්. හැබැයි එයා හෙව්වේ මාලදිවයිනට ගෙනියන්න කැස්බෑවෙක්.මෙය නීති විරෝධී කියලා ඔබ දැන හිටියේ නැද්ද?මම මිලදී ගන්න ගියා නම් තමයි මට මේ ගැන හොයන්න ඕනේ.ඔබ දහ පාරකටත් වඩා මේ ස්ථානයට ගිහිල්ලා මේ ආයතනයේ හිමිකරුට බල කළා කියන්නේ ඇත්ත ද?ඒක නම් අමූලික බොරුවක්. මං මේ ස්ථානයට ගිහිල්ලා කැස්බෑවා ඉල්ලුවා. ඒත් ඒ කෙනා දෙන්න බැහැ කිව්වා. ඊට පස්සේ මං ඇවිටිලි කරන්න ගියේ නැහැ. මං ඇහුවා විතරයි. බැහැ කිවුවට පස්සේ මොනවටද ආයිත් පස්සෙන් යන්නේ.ඒත් මගේ යාලුවා දෙපාරක් තුන්පාරක්ම මට කෝල් කරලා ඇහුවා ඒ වැඩේ හරි යන්නේ නැද්ද කියලා. මං නෑමයි කිව්වා. හැබැයි මේ හැම දෙයක්ම සිද්ධ වුණේ ගිය ජුලි මාසයේදී. ඊට පස්සේ නම් මං ඒ සම්බන්ධයෙන් කටයුතු කළේ නැහැ.ඇයි එහෙනම් මේ ප්‍රශ්නය දැන් පැන නැඟුනේ?ඒක තමයි මටත් තියෙන ප්‍රශ්නය. ඇයි දැන් මාව මේකට අල්ලන්නේ. චන්ද්‍රසිරි කියන්නේ මගේ අවුරුදු විසිදෙකක පමණ යාලුවෙක්. ඒ යාළුකමට තමයි මම මගේ අනිත් යාළුව එතනට හඳුන්වලා දුන්නේ. ඒ හැරෙන්න මට වෙන දෙයක් අවශ්‍ය වුණේ නැහැ.අද මං හොරෙන් විදිහට තමයි හැමෝම බලන්නේ. ඒත් මගේ හෘද සාක්ෂියට අනුව මට කියන්න පුළුවන් මම මේ කටයුත්තට සම්බන්ධ නෑ කියලා. මේ නිසා මගේ පවුලේ අයටත් සමාජයට මූණ දෙන්න බැරි තත්ත්වයක් ඇවිල්ලා. මේ දෙයින් වුණේ මගේ කීර්ති නාමයට කැළලක්.මේ සිදුවීම වෙලා තියෙන්නේ පෝය දවසට ඉස්සෙල්ලා නේද?ඔව් එහෙම කියලා කියනවා. හැබැයි මං මේ කියන දවසේ සිටියේ ගලදාරි හෝටලයේ. කාර් රේස් එක බලන්න ඇවිල්ලා. ඊට අදාළ හැම සාක්ෂියක්ම මං පොලීසියට දුන්නා. මේක අමූලික බොරුවක්. ඇයි මාව සැකයි නම් මං යාළුවත් එක්ක ගිය දවසේම මට විරුද්ධව පැමිණිල්ලක් දාන්න බැරි වුණේ. ඇයි මේ දැන් කලබල වෙලා. එයාම කියනවා මේ කැස්බෑවා බලන්න 200කට වැඩි පිරිසක් ආවා කියලා. එහෙම නම් මා විතරක් සැකය කරන්නේ ඇයි ?ඔබේ යාළුවාට මොකටද මේ කැස්බෑවා අවශ්‍ය වුණේ?මාලදිවයිනේ ලොකු නිලයක් දරණ කෙනෙකුට පූජාවක් කරන්න. ඒ නිලධාරියා කවුද කියලා මං දන්නේ නෑ.මේ කැස්බෑවා මෙච්චර වටිනවා කියන එක ඇත්තද?මං වටිනාකම දන්නේ නැහැ. මගේ යාලුවා කිව්වා ‍ලක්ෂ තුනහාමාරක් හරි දීලා මේ සතා ගන්න ඕනේ කියලා. ඇත්තටම මට ඔය කැස්බෑව වැඩක් නැහැ. කැස්බෑවෙක් තියා බල්ලෙක්වත් මං ගෙදර ඇති කරන්නේ නැහැ. මට චන්ද්‍රසිරි ගේ ගෙදර ගිහිල්ලා තර්ජණය කරන්න අවශ්‍යවෙන්නේ නැහැ. මං එ‍හෙම දෙයක් කළේ නැහැ.කීර්ති නාමයට කැළලක් වුණා කියලා ඔබ මොකද්ද කරන්නේ?ඇත්තටම මට කාටවත් අපහස කළා කියලා වන්දි ගන්න අවශ්‍ය නැහැ. මට වුණ කැළල මකන්න පුළුවන් වන්නෙත් මාධ්‍යයට විතරයි. මේ නිසා මගේ දුවට ප්‍රශ්න. ඇත්තටම ඒ දරුවාට ඉස්කෝලයක් නැතුව ඉඳලා ඉස්කෝලෙකට දැම්මේ ළඟදී. මං ළඟින් ඇසුරු කරන අයත් මේ නිසා අපහසුවට පත් වෙනවා.මේක මේ චන්ද්‍රසිරිගේ බොරුවක්. දෙවනි පාර මං කැස්බෑවා ඉල්ලන්න වෙලාවේ මට කිව්වේ ඒ සතා මුහුදට දැම්මා කියලා.චන්ද්‍රසිරිලා මේ කැස්බෑ මධ්‍යස්ථානය ගොඩක් කල් ඉඳලාද කරන්නේ?චන්ද්‍රසිරිලා මේ කැස්බෑ පැටවු පෙන්නන්නේ සුද්දන්ට. මේ ස්ථානය ගොඩක් කල් ඉඳලා කරන්නේ. මං කිව්වානේ මං ගොඩක් කල් ඉඳලා දන්න කෙනෙක් කියලා. එහෙම නම් මොකටද මං චන්ද්‍රසිරිට තර්ජණය කරන්නේ. මට එහෙම කරන්න අවශ්‍ය නැහැ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af13122212</link>
    <topic>ලේක්හවුස් ආයතනයට ආසියා - පැසිෆික් කලාපයේ පුවත් ඒජන්සි සංවිධානයේ සාමාජිකත්වය</topic>
    <author>පරිවර්තනය - දයා ඩී. ෆොන්සේකා</author>
    <content>1904 වස‍රේදී ඇරඹුණු ITAR - TASS ප්‍රවෘත්ති ඒජන්සිය ලෝකයේ විශාලතම අන්තර්ජාතික පුවත් සේවා අතරින් එකකි. සෝවියට් සමූහාණ්ඩුවේ TASS පුවත් සේවයේ අනුප්‍රාප්තිකයා වන මෙය ITAR - TASS යනුවෙන් යළි නම් කරන ලද්දේ 1992 දී සෝවියට් සමූහාණ්ඩුව බිඳ වැටීමත් සමඟ ය. මේ වනවිට එය රාජ්‍ය මධ්‍යම පුවත් ඒජන්සියක මට්ටමින් පවත්වාගෙන යයි. මුලදී තෝරාගත් සුළු පිරිසක් අතරට සීමාවූ මෙය දැන් රුසියාවේ මෙන් ම ඉන් පිටතත් අවශ්‍ය ඕනෑම ජනමාධ්‍ය ආයතනයකට මෙන් ම අධ්‍යාපනික ආයතන හා ඕනෑම සංවිධානයකට සේවය සැළසීම සඳහා සූදානම් ය.ඉතා වේගයෙන් වැඩිවන අනුග්‍රාහකයන් සංඛ්‍යාවට වඩා ‍කාර්යක්ෂම සේවය සැලසීම සඳහා මේ පුවත් සේවය මේ වනවිට නව තාක්ෂණයෙන් හා මෙහෙයුම් කාර්යයෙන් සන්නද්ධව සිටී.අවශ්‍ය මාතෘකා තෝරා ගැනීම පුවත් ආවරණ ව්‍යාප්තිය හා එහි මෙහෙයුම් නව දැක්මකින් යුතුව පවත්වාගෙන යාම අතින් මෙන් ම කලට වේලාවට අවශ්‍ය පුවත් සැපයීම අතින් ද දැන් ITAR - TASS පුවත් සේවය වර්ධනය වී ඇත‍. ඒ සඳහා ලොව තිබෙන නවීනතම තාක්ෂණයෙන් යුතුව නියම පුවත් වේගයෙන් වඩාත් කාර්යක්ෂම ලෙසින් ලොවට බෙදා හැරීම අතින් ද මේ පුවත් සේවය අද ලොව ඉහළින් ම වැජඹෙයි.රුසියාවේ විශාලතමඡායාරූප සේවයරුසියාවේ විශාලතම ඡායාරූප සේවය ඇත්තේ ද මේ පුවත් සේවය සතුව වීම ‍විශේෂයකි. ලෝකයේ සිදුවන විශේෂ සිදුවීම් පිළිබඳ තොරතුරු හා ඡායාරූප නවීන තාක්ෂණයෙන් යුක්තව අප්‍රමාදව ලොව පුරා බෙදා හැරීමට ද මොවුන් සමත් ය. එමෙන්ම මේ පුවත් සේවයේ ගනුදෙනු කරුවන්ට‍ 20 වැනි සියවසේ ආරම්භයේ සිදුවීම් පිළිබඳ ඡායාරූප ද ඉතා හොඳ තත්ත්වයෙන් ලබාදීමට සුරක්ෂිතව තැන්පත්ව තිබීම තවත් විශේෂත්වයකි.1987 සිට බහු මාධ්‍ය මගින් නිෂ්පාදිත ග්‍රන්ථ හා පුවත් පිළිබඳ තොරතුරු විද්‍යුත් දත්ත බැංකුවත් මගින් ආරක්ෂා කර තැබීම ද මෙහි විශේෂයකි.පුවත්පත් 300 ක් සඳහා ප්‍රවෘත්තිදිනපතා ලොව පුරා සිටිනු පුවත්පත් 300 කට තවත් මේ ආයතනයේ පුවත් ආවරණය වෙයි. එවන් නවීන තාක්ෂණයකින් හෙබි ITAR - TASS පුවත් සේවය අද ලෝකයේ විශාලතම පුවත් සේවයකි.මේ මස 4 වැනිදා ITAR - TASS පුවත් සේවය නැරඹීමට ශ්‍රී ලංකාවෙන් පැමිණි නියෝජිත කණ්ඩායම ලේක්හවුස් ආයතනනයේ මෙහෙයුම් අධ්‍යක්ෂ උපුල් දිසානායක, කර්තෘ මණ්ඩල අධ්‍යක්ෂ සීලරත්න සෙනරත් එහි නීති අධ්‍යක්ෂ රසාංග හරිශ්චන්ද්‍ර මහතා සමඟ රුසියාවේ ශ්‍රී ලංකා තානාපති උදයංග වීරතුංග මහතා ඇතුළු පිරිස ITAR - TASS පුවත් සේවයේ පළමුවන නියෝජ්‍ය අධ්‍යක්ෂ ජනරාල් මිකායල් සොලොමොහොවිම් ගුස්මාන් මහතා විසින් උණුසුම් ලෙසින් පිළිගන්නා ලදී.මේ අවස්ථාව ඓතිහාසික අවස්ථාවක් වූයේ මේ වසරේ ITAR - TASS පුවත් සේවය ආසියා ෆැසිෆික් පුවත් ඒජන්සි සංවිධානයේ සභාපතිත්වය ගත් වසර වීම නිසායි.ආසියා පැසිෆික් පුවත් ඒජන්සි සංවිධානයේ (OANA) සාමාජිකයන් ලෝකය පුරා තුනෙන් දෙකක තොරතුරු බෙදාහැරී‍මේ වගකීම් දරයි. එහි මහා සභාව වසර තුනකට වරක් රැස්වෙයි. අවසාන මහා සභාව රැස් වූයේ මේ වසරේ සැප්තැම්බර් මාසයේදී ය. 2013 මේ මහා සභාවේ දී තුර්කියේ අනදොලු (Anadolu) පුවත් සේවය එහි සභාපතිත්වය රුසියානු ITAR - TASS පුවත් සේවයට පැවරීය. ඒ අනුව ITAR - TASS පුවත් සේවයේ අධ්‍යක්ෂ ජනරාල් සර්ජෙයි මිකාලොව් ආසියා පැසිෆික් කලාපයේ පුවත් ඒජන්සි සංවිධානයේ (OANA) සභාපති වශයෙන් තෝරා පත්කර ගන්නා ලදී.ඔස්ට්‍රේලියානු ඇසෝසියේටඩ් ප්‍රෙස් පුවත් සේවය, තුර්කියේ අනදෝලු පුවත් ඒජන්සිය, අසර්බයිජානගේ AzerTAC පුවත් සේවය හා ඉරානයේIRNA පුවත් සේවය එහි උපසභාපතිවරුන් ලෙස තේරී පත්විය.ITAR - TASS පුවත් සේවයේ පළමුවන නියෝජ්‍ය අධ්‍යක්ෂ ජනරාල් මිකායෙල් ගුස්මාන් එහි මහා ලේකම් ධූරයට පත් කර ගන්නා ලදී.ITAR - TASS පුවත්සේවය වෙත සපැමිණි ශ්‍රී ලංකා නියෝජිත පිරිස පිළිගනු ලැබුවේ ගුස්මාන් මහතා විසිනි‍. ඒජන්සි දෙක අතර තවදුරටත් සංවර්ධනය හා සහයෝගය ශක්තිමත් කිරීමට දෙපක්ෂයම එකඟ විය. ඒ අන්තර්ජාතික OANA සංවිධානයේ ප්‍රතිපත්ති රාමුව යටතේ ය.ලේක්හවුස් ආයතනය ශ්‍රී ලංකාවේ විශාලතම රජයේ පුවත්පත් ආයතනයයි. එමෙන් ම දිනපතා පුවත්පත් ‍තුනක්, සති අන්ත පුවත්පත් තුනක් සතිපතා පුවත්පත් 10 ක් පමණ මාසික සඟරා‍ දෙකක් හා සිංහල දෙමළ හා ඉංග්‍රීසි යන භාෂා තුනෙන් ම පළකරනු ලබන වාර්ෂික ප්‍රකාශන ‍තුනක් ද වාර්ෂිකව ප්‍රකාශයට පත් කරන ලේක්හවුස් ආයතන‍යේ දකුණු ආසියාවේ විශාලතම පුවත්පත් සමාගමයි. එහි සියලු ප්‍රකාශන වාර්ෂිකව පිටපත් බිලියන තුනක් අලෙවි වෙයි.ලේක්හවුස් ආයතන‍යට සාමාජිකත්වයමේ නිසා ලේක්හවුස් ආයතනය ආසියා පැසිෆික් කලාපයේ පුවත් ඒජන්සි සංවිධානයේ සාමාජිකත්වය ලැබීම දෙපාර්ශ්වයේ ම එකඟතාවය ඇතිව සිදුවීම ස්වභාවික ය.ආසියා පැසිෆික් පුවත් ‍ඒජන්සි සංවිධානයේ මහලේකම් වරයා වන ගුස්මාන් මහතා ලේක්හවුස් ආයතන‍ය හා තම සංවිධානය අතර සහයෝගිතාවය වර්ධනය කිරීමෙන් අවශ්‍ය සහාය ලබාදීමටත් මෙහිදී පොරොන්දු විය.ආසියා පැසිෆික් කලාපයේ පුවත් සේවා සංවිධානයේ මීළඟ විධායක රැස්වීම ශ්‍රී ලංකාවේ පැවැත්වීමට ද ගුස්මාන් මහතා යෝජනා කළේ ය.මෙය ශ්‍රී ලංකාව හා ගුස්මාන් මහතා අතර මිත්‍රත්වය හා දැන හැඳිනීම පිළිබඳව හොඳම සාක්ෂියකි. 2011 ජූනි මාසයේ දී ඔහු ශ්‍රී ලංකාවට පැමිණියේ ය. මහින්ද රාජපක්ෂ ශ්‍රී ලංකා ජනාධිපතිතුමා මුණ ගැසුණේ ය. ශ්‍රී ලංකා ජනාධිපතිවරයා හා ගුස්මාන් මහතා අතර අනෙක් හමුව සිදුවූයේ ද 2011 ජූනි මාසයේ සාන්ත පීටර්ස්බර්ග් නගරයේ පැවති අන්තර්ජාතික ආරම්භ සමුළුවට එතුමා පැමිණි අවස්ථාවේදී ය. එහිදී ගුස්මාන් මහතාගේ FORMULO OF AUTHORITY වැඩසටහනට සම්මුඛ සාකච්ඡාවකක් ලබාදීමට ද ශ්‍රී ලංකා ජනාධිපතිතුමා එකඟ විය.මේ සම්මුඛ සාකච්ඡාවේදී ශ්‍රී ලංකා‍ ජනාධිපතිතුමා විවිධ ප්‍රශ්න ගණනාවකට පිළිතුරු දුන්නේ ය‍. එහිදී තමා ගැනත් තම පවුලේ අය පිළිබඳවත් තම පෞද්ගලික ජීවිතය පිළිබඳවත් තමාගේ දෛනික කටයුතු පිළිබඳවත් චිත්‍රපටයක් නිපදවීම සඳහා රුසියානු රූපවාහිනී මාධ්‍යවේදීන්ට ඉඩ සලසා දීමට ද ශ්‍රී ලංකා ජනාධිපතිතුමා එ‍කඟ විය.ජනපතිගේ ආගන්තුක සත්කාරයITAR - TASS පුවත් සේවය නැරඹීමට ශ්‍රී ලංකාවෙන් පැමිණි නියෝජිත කණ්ඩායම ලේක්හවුස් ආයතනනයේ මෙහෙයුම් අධ්‍යක්ෂ උපුල් දිසානායක, කර්තෘ මණ්ඩල අධ්‍යක්ෂ සීලරත්න සෙනරත් එහි නීති අධ්‍යක්ෂ රසාංග හරිශ්චන්ද්‍ර මහතා සමඟ රුසියාවේ ශ්‍රී ලංකා තානාපති උදයංග වීරතුංග මහතා ඇතුළු පිරිස ITAR - TASS පුවත් සේවයේ පළමුවන නියෝජ්‍ය අධ්‍යක්ෂ ජනරාල් මිකායල් සොලොමොහොවිම් ගුස්මාන් මහතා සමඟ.ගුස්මාන් මහතා පවසන පරිදි ඔහු ශ්‍රී ලංකා ජනාධිපතිතුමා සමඟ උදෑසන සිට සවස් වනතුරු මුළු දවසක් ම ගත කළේ ය. එහිදී ජනාධිපති තුමාගේ ආගන්තුක සත්කාරය, හොඳ සිත හා විනිවිද භාවය පිළිබඳව ගුස්මාන් මහතා සිය ප්‍රසාදය පළ කළේ ය. ශ්‍රී ලංකා ජනාධිපති තුමා සමඟ පැවැත්වූ එම සම්මුඛ සාකච්ඡාව රුසියාවේ ප්‍රධාන රූපවාහිනි සේවා ගණනාවකට විනාශය විය.ගුස්මාන් මහතා හමුවූ ශ්‍රී ලංකා දූත පිරිස ITAR - TASS සංකීර්ණයේ චාරිකාවකටද එක් විය‍. මේ පුවත් ඒජන්සිය මේ වනවිට ලොව පුරා පැතිර ගිය වාර්තාකරුවන් ජාලයකින් යුක්ත ය.වර්තමානයේ රුසියාවේ හා ඉන් පිටත රටවල කාර්යාල 130 කට වඩා ඇති මේ පුවත් සේවය විදේශීය පුවත් සේවා 80 ක් සමඟ සම්බන්ධ වී සිටී.ITAR - TASS පුවත් සේවයේ කර්තෘ මණ්ඩලය හා පුවත් සකස්කරන්නෝ මේ වාර්තාකරුවන් ගෙන් ලබා ගන්නා පුවත් එසැනින් ඒවායේ නිරවද්‍යතාවය නිරීක්ෂණය කොට විදේශීය භාෂා පහකට පරිවර්තනය කොට බෙදා හරිනු ලැබේ.ITRR TASS පුවත් සේවය වසර සියයක සිය ඉතිහාසය පුරා විශාල අත්දැකීම් සම්භාරයක් එක්රැස් කරගෙන තිබේ. පුවත් සේවයේ දසතම පැතිර ගිය වාර්තාකරුවන් ජාලය මගින් ලබා ගන්නා ශක්තිමත් තොරතුරු නවීන තාක්ෂණය උපයෝගි කරගෙන ලොව පුරා බෙදා හරිනු ලැබේ. එහි කර්තෘ මණ්ඩලය හා වාර්තා කරුවන්ගේ අංශය මගින් ඉතා හොඳින් සන්නද්ධ වූ සහයෝගිතා ක්‍රමවේදයක් පවතින බැවින් ඔවුන්ට ඉතා ඉක්මනින් ලොව ඕනෑම සිද්ධියක් ආවරණය කළ හැකිවෙයි.එහි ගිය ශ්‍රී ලංකා නියෝජිත පිරිස ITAR - TASS පුවත් සේවය ප්‍රධාන වශයෙන් රුසියානු බසින් නිෂ්පාදනය වන පුවත් අංශය පිළිබඳ දැනුමක් ලබා ගත්හ.එහි නියෝජ්‍ය අධ්‍යක්ෂ ජනරාල් ඇලෙක්සැන්ඩ්‍ර කොප්නොව් ප්‍රවෘත්ති නිෂ්පාදනය පිළිබඳව කෙටි හැඳින්වීමක් කළේය.විශේෂ ප්‍රවෘත්ති මේසයඑහිදී රුසියානු කලාපීය පුවත් පාර්ලිමේන්තුවේ හා රජයේ පුවත් ලෝක පුවත් ආදිය සමඟ එක් රැස් කොට බෙදාහරින විශේෂ ප්‍රවෘත්ති මේසය ලේක්හවුස් නියෝජිතයන්ගේ අවධානයට යොමු විය.මේ කතුවරුන්ගේ මේස හරහා ලොව දස දෙසින් ගලා එන පුවත් එක් රැස් කොට බෙදා හරින හා ප්‍රකාශයට පත් කරති.ඒ ITAR - TASS ප්‍රවෘත්ති අංශය සෑම තත්පරයකදීම වැඩි දියුණු වෙයි.ITAR - TASS පුවත් ඒජන්සිය පුර‍ා කළ චාරිකාව ශ්‍රී ලංකාව හා රුසියාව අතර ජනමාධ්‍ය හරහා පැවති සම්බන්ධකම් තහවුරු වූ අතර අනාගතයේදී එය ජනතාවට ජනතාව හමුවන පුළුල් අපේක්ෂාවන් යථාර්ථ ගන්වන්නක් විය.පරිවර්තනය - දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af1312228</link>
    <topic>සුදු කැස්බෑවා හොයන්න ලෝක පොලිසියත්?</topic>
    <author>කීර්ති මෙන්ඩිස්</author>
    <content>කොස්ගොඩ හිද්දරුව කැස්බෑ සංරක්ෂණ මධ්‍යස්ථානයේ සිටි දුර්ලභ සුදු කැස්බෑවකු සොරකම් කිරීමේ සිද්ධිය සම්බන්ධයෙන් මේ වන විට ඉහළ පෙළේ පරීක්ෂණයක් ආරම්භ වී තිබේ. ඊට හේතුව වී ඇත්තේ මේ සුදු කැස්බෑවා මේ වන විට මාලදිවයිනට රැගෙන ගොස් ඇති බවට සැකයක් ඇතිවී තිබීමයි. සුදු කැස්බෑවා මාලදිවයිනට ගෙන ගියේ නම් ඒ කෙසේ ද යන්න තවමත් ප්‍රශ්නයක් වී තිබේ.කැස්බෑවා මාලදිවයිනට ගෙන ගියේ නම් රේගුව හරහා යා යුතු වේ. රේගුව හරහා ගියේ නම් අනිවාර්යෙන්ම කැස්බෑවා රේගු නිලධාරීන්ට හෝ කටුනායක අන්තර්ජාතික ගුවන් තොටුපළේ සවි කරන ලද අධි තාක්ෂණ ක්‍රමවේදයට කොටුවිය යුතු වේ. රේගුව හරහා කැස්බෑවා ගෙන නොගියේ නම් කැස්බෑවා යා යුත්තේ බෝට්ටුවක් මඟිනි.චන්ද්‍රසිරි ආබ්‍රේව් මෙම කැස්බෑවාගේ හිමිකරුය. කැස්බෑවාගේ අතුරුදන් වීමෙන් ඔහු දැඩි ශෝකයටත් කම්පාවටත් පත්ව සිටිති.“මම මේ කැස්බෑවා මගේ දරුවෙක් වගේ හදාගත්තේ...”ඔහු කියන්නේ එවැන්නකි.චන්ද්‍රසිරි මහතාගේ කැස්බෑ සංරක්ෂණ මධ්‍යස්ථානය පිහිටා ඇත්තේ කොස්ගොඩ පොලීසියට යාබදව මුහුදු වෙරළේය. පොලීසිය පිටුපස මීටර 200 ක් පමණ දුරින් පිහිටා ඇති මෙම මධ්‍යස්ථානය පිහිටුවීමේ පුරෝගාමියා වනුයේ ඔහුගේ පියාය.“අපේ තාත්තාට ඒ කාලයේ මාදැල් තිබුණා. ධීවර රැකියාව තමයි කළේ. ටී. එස්. උපේන්ද්‍ර සිල්වා දොස්තර මහත්තයයි වික්‍රමසිංහ දොස්තර මහත්තයයි කැස්බෑවන් ගැන උනන්දුයි. ඒ දෙන්නට ඒ සත්තු ගැන පරිසරය ගැන හොඳ අවබෝධයක් තිබුණා. ඒ දොස්තර මහත්තුරුන්ට ඕනැවෙලා තිබුණෙ කැස්බෑවෝ සංරක්ෂණය කරන්න... මොකද කොස්ගොඩ මුහුදු වෙරළට තමයි හුඟක් කැස්බෑවුන් එන්නේ.දොස්තර මහත්තයා අපේ තාත්තාට මේ ගැන කිව්වා. මම එතකොට පුංචියි. මේ සත්තු කවදාහරි වඳ වෙලා යනවා. අපි මුන්ව රකින්න ඕන කියලා. තාත්තා මුහුදු වෙරළේ කොටුවක් හදලා තමයි ඕක මුලින්ම පටන්ගත්තේ.”සිය පියා ආරම්භ කළ කර්තව්‍යයට තරුණ චන්ද්‍රසිරි දැඩි ලෙස ආදරය කළේය.ඒ කාලයේ කැස්බෑවෝ නිතරම කොස්ගොඩ මුහුදු තීරයට ආවෝය. කැස්බෑවන් දමන බිත්තර සමහරු ආහාරයට ගත් අතර සමහරු ඒවා මුදලට විකුණා දැමූහ. එලෙස විකුණන බිත්තර මුදලට ගෙන වෙරළේ ඇති කොටුවේ වැල්ලේ වළලා පැටව් බෝ කිරීම මොවුන්ගේ කාර්යය විය.“මෙයාලා බිත්තර දාන්නේ රාත්‍රියට. ඔන්න ඔහොම දාන බිත්තර අපි ගෙනත් වැලි යට දානවා. ඉන් පස්සේ පැටව් එනවා.”1979 දී සිය පියාගේ කර්තව්‍ය සියතට ගත් චන්ද්‍රසිරි තරුණයා එදා පටන් කැස්බෑවන්ට දැඩි සේ ආදරය කළේය. කොටුව වෙනුවට ටැංකි කිහිපයක් තැනීමට ඔහුට හැකිවිය. විය.වෙරළ තීරයට පැමිණෙන ගැහැනු කැස්බෑවා ගාතා යුගලයෙන් විශාල වළක් හාරා ඒ තුළට බිත්තර දැමීම සිදු කරයි. ඉන් පසු යළි වැලිවලින් වළ වහා මුහුදට ගමන් කිරීම උගේ සිරිතයි. බිත්තර බිඳී වළෙන් පිටතට එන පැටවු සිය කුඩා පාද උපයෝගී කරගෙන සාගරය දෙසට පියමං කරති. මේ ක්‍රියාවලිය රාත්‍රි කාලයේ සිදුවේ.මෙලෙස මහ සයුරට යන කුඩා පැටවුන් ගෙන් ජිවිත වරම උදාකරගත්තේ ඉතා සීමිත සංඛ්‍යාවකි.“ඔහොම පැටව් එද්දි තමයි මම දැක්කේ ඒ අතර සුදු පාට කැස්බෑ පැටව් ඉන්නවා. එහෙම සුදු පාට එවුන් හැදෙන්නේ නැහැ. ඒක විශේෂයි. සමහරක් අය කියනව වාසනාවට හැදෙනව කියල. ඔහොම කැස්බෑවුන් 4 ක් මට හිටියා. ඒ 1987 දී. ඒත් සුනාමි ඇවිත් මට ඒ සියල්ලම අහිමි කළා. කැස්බෑවන් සේරම නැතිවුණා. ටැංකි විනාශ වුණා. මගේ සේසතම නැතිවුණා.”සුනාමි ව්‍යසනය චන්ද්‍රසිරිට පමණක් නොව මුළු රටටම විපතක් කළේය. ඒ නිසා අහිමි වූ දේ බොහෝය. දරුවන් සේ රැකගත් කැස්බෑවුන් මෙසේ විනාශයට පත්ව සිටියදී චන්ද්‍රසිරිට හදිසි පණිවිඩයක් ලැබුණි. ඒ එවකට කොස්ගොඩ පොලිසියේ ස්ථානාධිපති මහින්ද උඩුගම මහතාගෙනි.“චන්ද්‍රසිරි ඔයාගේ සුදු කැස්බෑවන් දෙන්නෙක් පොලීසියේ ළිඳකට වැටිලා ඉන්නවා...”චන්ද්‍රසිරිගේ මුහුණට එළියක් වැටුණේ ඉන් පසුවය. වහා ක්‍රියාත්මක වූ ඔහු සුදු කැස්බෑ පැටවුන් දෙදෙනා රැකගන්නට දැඩි වෙහෙසක් ගත්තේය. සුනාමිය නිසා හැම තැනම වැගිරෙන පල් වතුර ඔහුට මහත් ප්‍රශ්නයක් විය. මාදු ගඟ කෙළවර මිතුරෙකුගේ තැනකට ගිය චන්ද්‍රසිරි සුදු කැස්බෑවුන් දෙදෙනා රැක ගැනීමට මහත් උත්සාහයක් ගත්ත ද එය නිෂ්ඵල විය. සුදු කැස්බෑ පැටවු ජීවිතක්ෂයට පත්වූහ.සුනාමි ව්‍යසනය නිමා වී යළි ජිවිතය ගොඩනඟාගෙන කැස්බෑව සංරක්ෂණ මධ්‍යස්ථානය අරඹා සිටි චන්ද්‍රසිරිට යළි සුදු කැස්බෑවන් හමුවන්නේ සුනාමියෙන් වසර තුනකට පසුවය. එදා පටන් ඔහු මෙම කැස්බෑවන් හදා කියාගන්නේ දරුවකුට මෙන් ආදරයෙන්ය.“බිත්තර ලක්ෂයකටවත් එකක් මෙහෙම නැහැ. මගේ ළඟ හිටිය අලි කැස්බෑව කියන වර්ගය. අපි බිත්තර ගෙනත් රක්කල පැටව් ආවාම 80% විතර මුහුදට දානවා. 20% ක් තමයි ටැංකියේ දාන්නේ. දැනට මම පැටව් මිලියන තුනහමාරක් විතර මුහුදට දාල ඇති... මෙයාලා හදන්න අමාරුයි... පැටව් කාලේම මුහුදට ගියාම ලොකු පරව් මෙයාලට ගහනවා. සුදු කැස්බෑ පැටව් ඉක්මනට මරණයට පත් ජාතියක්. අඩු තරමින් විනාඩි පහක්වත් ජීවත්වන්නේ නැහැ. රාත්‍රි කාලයේ තමයි මුහුදට දාන එකත් කරන්නේ. දවාලට දාන්නේ නැහැ කාක්කෝ හරි උකුස්සො හරි කනවා.”පසුගියදා උන්හිටි ගමන් අතුරුදන් වූයේ මෙලෙස ආදරයෙන් හැදු වැඩු සුදු කැස්බෑවකුය.“ඔය සුදු කැස්බෑවාට තර්ජන හුඟාක් තිබුණා. මම මාස තුනකට විතර කලියෙන් මේ බව වනජීවි ඇමැතිතුමාටත් කිව්වා. තංගල්ලේ ඉඳන් දෙහිවල වෙනකම් ඔය වගේ මධ්‍යස්ථාන දහයක් විතර තිබුණා. ඒ හැම එකක්ම වනජීවි එකේ කට්ටියත් එක්ක ඇමැතිතුමා සොයලා බැලුවා. අවුරුදු තිස් පහකට පස්සේ ඇමැතිවරයෙක් මේ ගැන හොයලා බලපු පළමු වතාව. අපි ඇමැතිතුමාට ස්තුතිවන්ත වෙන්න ඕනැ.”අන්තිමට අපි ඔක්කොම එක තැනට කතා කරල මාධ්‍ය ගෙනල්ල සංගමයක් පිහිටෙව්වා. මුහුදු ජීවින් සුරැකීමේ සංගමය කියලා. ඒකේ සභාපති මම. නීති රාමුවක් යටතට මේක ගෙනාව. වරදක් වෙනවානම් මේ සේරම වහල දානවා කිව්වා.” ඊට අමතරව තමන්ගේ සුදු කැස්බෑවන්ට ඇති තර්ජනය ගැන ද ඔහු ඇමතිවයරාට කියන්නට අමතක නොකළේය.“කීපදෙනෙක්ම විශාල මිල ගණන්වලට මේ සතා ඉල්ලුවා. සුදු කැස්බෑවා මට පුතෙක් වගේ... මේ සතා හදන එක ළමයෙක් හදනවට වඩා අමාරුයි. මාස තුනකට කලියෙන් තරුණ ගායකයෙක් ඇවිත් රුපියල් කෝටි තුනහමාරකට ඉල්ලුවා. දුරකථනයෙන් කතාකළා. මම කිව්වා දෙන්න බැහැ කියලා.මාලදිවයින් ජාතිකයකු ඉල්ලුවා ඒ රටේ හෝටලයකට සුදු කැස්බෑව ඉල්ලනවා. ඒ නිසා අපිට කැස්බෑවා දෙන්න කිව්වා. මම කිව්වා ඔයා ඔයාගේ පුතාට ආදරය කරනවා වගේ තමයි මම මේ සතාට ආදරය කරන්නේ කියලා.”“දැනට මට දෙසිය දෙනකු විතර කතා කරලා මේ සුදු කැස්බෑවා ඉල්ලලා තියෙනවා. එයාලගේ දුරකථන අංක වගේම වාහන අංකත් මගේ ගාව තියෙනවා” චන්ද්‍රසිරි ආබ්‍රේව් මහතා කියන්නේ එවැන්නකි.සිද්ධිය සම්බන්ධයෙන් ඇල්පිටිය කොට්ඨාස බාර ජ්‍යෙෂ්ඨ පොලිස් අධිකාරී අතුල වීරසිංහ මහතාගේ අධීක්ෂණය යටතේ පරීක්ෂණ ඇරඹිණි. ගාල්ල නව නියෝජ්‍ය පොලිස්පති ගාමිණි මතුරට මහතාගේ උපදෙස් මත ඇරඹි පරීක්ෂණවලට අනුව සොකෝ කණ්ඩායම් මෙන්ම පොලිස් නිල සුනඛයන් ද යොදවා තිබිණි. කැස්බෑවා රඳවා තබා සිටි ස්ථානය අවට ඇති පාද සලකුණු කිහිපයක් ද පොලීසියට හමුවී තිබේ.මේ අතර සුදු කැස්බෑවාගේ අතුරුදන් වීම සම්බන්ධයෙන් ප්‍රකාශයක් කරමින් වනජීවි අමාත්‍ය විජිත් විජයමුණි ද සොයිසා මහතා කීවේ දුර්ලභ වර්ගයේ මෙම කැස්බෑවා මාලදිවයිනේ ඇතැයි තමන් විශ්වාස කරන බවත්ය. මේ සඳහා ජාත්‍යන්තර පොලීසියට දැනුම් දීමට පියවර ගන්නා බව ද ඇමැතිවරයා කීවේය. අතුරුදන් වූ සුදු කැස්බෑවා මාලදිවයින් ප්‍රදේශයේ ඇති බවට තමාට සැකයක් ඇති බව ද හෙතෙම කියා සිටි. මේ සම්බන්ධයෙන් පොලිස්පතිවරයා මෙන්ම දකුණ පළාත් භාර ජ්‍යෙෂ්ඨ නියෝජ්‍ය පොලිස්පතිවරයා ද දැනුම්වත් කර ඇති බව ද ඇමැතිවරයා කීය.මේ පිළිබඳ කොට්ඨාසයේ ජ්‍යෙෂ්ඨ පොලිස් නිලධාරියෙක්ගෙන් විමසු විට ඔහු කීවේ සුදු කැස්බෑවා මාලදිවයිනට රැගෙන ගොස් ඇති බව ඔවුන් නොදන්නා බවය. එසේ රැගෙන ගියේ නම් කැස්බෑවා කෙසේ ගෙන ගියේ ද යන්න ද දැනගත යුතුව ඇති බව ද ඔහු කීවේය. කෙසේ වෙතත් චන්ද්‍රසිරි මහතා තවමත් සිය කැස්බෑවා සොයා ගැනීමට දැඩි වෙහෙසක් දරන්නේය.කොස්ගොඩ පොලිස් ස්ථානාධිපති ලාල් උඩුගම“අපි මේ කැස්බෑවන් විකුණන්නේ නැහැ... කැස්බෑවන් බෝකර දේශීය මෙන්ම විදේශීය සංචාරකයන්ට වගේම පාසල් අධ්‍යාපනය ලබන දරුවන්ට විශ්ව විද්‍යාල සිසුන්ට අධ්‍යයනය කිරීමට ඉඩකඩ ලබා දෙනවා. හුඟාක් දෙනා ඔවුන්ගේ විෂය විදියට කැස්බෑවන් සංරක්ෂණය කිරීම ගැන මෙහෙට ඇවිත් අධ්‍යයනයක් කරනවා...නැතිව අපි සත්තු විකුණලා සල්ලි හම්බ කරන්නේ නැහැ. විදේශිකයෝ මේ සත්තු මුහුදට යවන්න කියලා ඉල්ලු විට වෙරළේ කිසියම් සීමාවකින් එයාලා නතර කරලා තමයි රාත්‍රි කාලයට කැස්බෑ පැටවුන් මුහුදට වුණත් යවන්නේ... අපි කැස්බෑවන්ට ආදරය කළා. අපි උන්ගෙන් සල්ලි හම්බ කළේ නැහැ... මම මගේ දරුවෙකුට වගේ කැස්බෑවන්ට ආදරෙයි. ඒකයි මේ දුක.”චන්ද්‍රසිරි ආබෲ මහතා පවසයි.මේ අතර තවත් සුදු කැස්බෑවකුගේ හිමිකරුවකු වන කොස්ගොඩ හින්දරුවේ අමරසේන මහතා මේ අතුරුදන්වීම සමඟ බියට පත්ව සිටියි.“හුඟ දෙනෙක් සල්ලි මලු පිටින් අරන් ඇවිත් මගේ මේ කැස්බෑවා ඉල්ලුවා. දේශපාලනඥයෝ වගේම සල්ලිකාරයෝ හුඟ දෙනෙක් ආවා... ඔය කියන ගායකයාත් ආවා. රුපියල් කෝටි තුන හමාරට ඉල්ලුවා. ඒ විතරක් නෙමේ කැස්බෑවා හොරෙන් අරන් යන්නත් ආවා. මට දැන් බය තියෙන්නේ මගේ කැස්බෑවන් අරන් යයි ද කියලයි. අපිට ආරක්ෂාව නැහැ. ගමේ කොල්ලෝ විතරයි මට ඉන්නේ.” අමරසේන මහතා කියන්නේ එවැන්නකි.කෙසේ වෙතත් මේ සම්බන්ධයෙන් ගාල්ල නියෝජ්‍ය පොලිස්පතිතුමාගේ උපදෙස් මත ඇල්පිටිය කොට්ඨාස බාර ජ්‍යෙෂ්ඨ පොලිස් අධිකාරී අතුල වීරසිංහ මහතාගේ අධීක්ෂණය මත පරීක්ෂණ අරඹා තිබේ. කොස්ගොඩ පොලිස් ස්ථානාධිපති ලාල් උඩුගමගේ මහතා ප්‍රමුඛ නිලධාරීහු කණ්ඩායමක් මෙම විමර්ශනවලට එක්ව සිටිති.සිද්ධිය සම්බන්ධයෙන් කොස්ගොඩ පොලීසිය තරුණ ගායකයකු වූ අමල් පෙරේරා මහතාගෙන් ප්‍රශ්න කරන්නට විය. නීතිඥවරුන් තිදෙනකු සමඟ පොලීසියට පැමිණි පෙරේරා මහතා තම නිර්දෝෂීභාවය ගැන කටඋත්තරයක් ලබා දුන්නේය.“කැස්බෑවා හොරකම් කිරීම ගැන මගේ කිසිම සම්බන්ධයක් නැහැ.” කොස්ගොඩ පොලිස් ස්ථානාධිපති ලාල් උඩුගම මහතා ඉදිරියේ පැය දෙකහමාරක ප්‍රකාශයක් දෙමින් අමල් පෙරේරා මහතා කීවේය.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af1312222</link>
    <topic>බෝගම්බර හිරගෙදරින් ඇසෙන කතා</topic>
    <author>ඉනෝකා සමරවික්‍රම</author>
    <content>එක්දහස් අටසිය හැත්තෑ හයේදී බ්‍රිතාන්‍ය ජාතිකයන් විසින් ඉදිකරන ලද බෝගම්බර බන්ධනාගාරයට මේ වන විට වසර එකසිය තිස් හතකි. බන්ධනාගාර විතැන් කිරීමේ නව වැඩපිළිවෙළ යටතේ මෙහි සිටින රැඳවියන් වෙනත් බන්ධනාගාරවලට මාරු කර යවා බෝගම්බර බන්ධනාගාරය රජයට බාර දීමට අදහස් කර ඇත. ඒ අනුව නුදුරු දිනෙක බන්ධනාගාර ප්‍රතිසංස්කරණ හා පුනරුත්ථාපන ඇමැති චන්ද්‍රසිරි ගජධීර මහතා විසින් එය මහින්ද රාජපක්ෂ ජනාධිපතිතුමා වෙත බාර දෙනු ඇත.අතීතයක් ඇති අනාගතයක් නැති බෝගම්බර බන්ධනාගාරයේ ජීවත්වූ ඇතැමුන් ගැනයි මේ සටහන.ලංකාවටම එල්ලුම් ගස් ඇත්තේ දෙකකි. එකක් වැලිකඩ බන්ධනාගාරයේය. අනෙක බෝගම්බර බන්ධනාගාරයේය. පාසල් වියේ සිටම බන්ධනාගාර පිළිබඳව තොරතුරු සෙවීමේ දැනගැනීමේ උනන්දුවක් තිබු මට එහි යෑමේ ආශාවක් ද සිත තුළ සැඟව තිබිණි. හිරගෙදර යැයි කියූ විට කාටත් එක විටම මතක් වන්නේ බෝගම්බරය.එයට හේතුව වන්නට ඇත්තේ බෝගම්බර හිරගෙදර ජීවත්වූ, එහි එල්ලා මැරුණු මෙන්ම එහි රඳවා සිටි අපරාධකරුවන් පිළිබඳව එකල බොහෝ තොරතුරු කියැවුණ නිසා වන්නට ඇත. දැන් නම් බෝගම්බරට වඩා කතාබහට ලක්වන්නේ වැලිකඩ බන්ධනාගාර හා අනෙකුත් බන්ධනාගාර පිළිබඳවය. එනමුත් ඊයේ පෙරේදා සිට යළිත් බෝගම්බර බන්ධනාගාරය පිළිබඳව මිනිසුන් අතර උනන්දුවක් කතාබහක් ඇතිවී තිබේ.“මහජන ප්‍රදර්ශනයට අවස්ථාව දෙනවලු නේද?” බෝගම්බර බන්ධනාගාරය බැලීමේ උනන්දුව ඇතිව ඇතැම්හු කතාබහේ යෙදෙති. සුද්දාගේ කාලේ හැදු බෝගම්බර බන්ධනාගාරය වැසෙන්නට යන ආරංචිය ජනතාව ඒ ගැන උනන්දු වීමට හේතුවක් වී තිබේ.එක්දහස් අටසිය හැත්තෑහයේදී ආරම්භ කෙරුණ බෝගම්බර බන්ධනාගාරය සුද්දන් විසින් ඉදිකර ඇත්තේ වැඩි සිරකරුවන් පිරිසක් රඳවා තැබීම සඳහාය. ඒ වන විට මහනුවර රජගෙදර ඉදිරිපිට තිබු ඇහැලේපොල වලව්ව සිරගෙයක් ලෙස භාවිත කෙරුණ ද එහි රඳවා තැබිය හැකි පිරිස සීමිත විය. කන්ද උඩරට කැරැල්ලේ දී අත්අඩංගුවට ගත් අය රඳවා තැබීම සඳහා මෙම බන්ධානාගාරය ඉදිවූ බව ඉතිහාසය කියයි.තට්ටු තුනක උස ගොඩනැඟිල්ල එය ඇතුළතින් බැලු විට තුන්වන මහළට යනතුරු අවට පෙනෙන අයුරින් නිමවා ඇත. මහලින් මහල බිම වෙන්කර ඇත්තේ ඝනකම් ලී තට්ටුවකිනි. එය අපූරු නිමැවුමක් වුවද ඒ නිමැවුම සිරගෙයක් වීම කනගාටුවට කරුණකි.“අපි හිටියේ දෙවැනි තට්ටුවේ. පහළ හිටියේ සාමාන්‍ය අපරාධ කාරයෝ. පහළ ඉඳන් බැලුවම ඉහළ වහලයත් ඒ තට්ටුවේ ඉඳන් බැලුවම පහළත් පෙනෙනවා. මට මතකයි දවසක් උඩ තට්ටුවේ ඉන්න කෙනෙක් යකඩ වැටේ එල්ලිලා ඉන්නවා. අපි හැමෝම ඒ දිහා බලාගෙන ඉඳලා කිව්වා උඩ ඉන්න අයට ඔහුව අල්ලගන්න කියලා. නමුත් ඒ කිසිවක් කරන්නට පෙර ඔහු යකඩ වැට අත්හැරියා. එක පාරටම ‘ජග්’ ගාලා ඔහු බිම වැටුණා. ඒ වැටුණු පාරට එක්කෝ ඔහු මැරෙන්න ඕන එහෙම නැත්නම් කොන්ද කැඩෙන්න ඕන.”හැත්තෑ එකේ කැරැල්ලට හසුව එකල බෝගම්බර රැඳවියකු ලෙස සිටි චාල්ස් දයානන්දගේ අත්දැකීමක් ඔහු අද ද අපට සිහිපත් කරන්නේ තරමක කනගාටුවකිනි.එකල මහනුවර මධ්‍යයේ තිබු උසම ගොඩනැඟිල්ල මෙය වන්නට ඇත. අදත් බහිරව කන්දේ සිට බැලු විට බෝගම්බර බන්ධනාගාරය ඇතුළත හොඳින් පෙනේ. එමෙන්ම බෝගම්බර හිරගෙදර ඇතුළත සිට බැලු විට බහිරවකන්ද බුදුපිළිමය ද හොඳින් පෙනේ. මිනිසුන් හිරේ එන්නේ තිබෙන හොඳකම නිසා නොව වැරැදි කර දඬුවම් නියම වීමෙනි.එහෙත් ඒ පැමිණි මිනිසුන් අතර ද යම් විදියක අහිංසකයෝ ද මනුස්සකම ඇත්තෝ ද එදා ද අද ද සිටිති. සුද්දාගේ කාලයේ බරපතළ වැඩ ඇතිව සිර දඬුවම් නියම වුණ ද අද සිරගෙදර ඇත්තේ පුනරුත්ථාපන ක්‍රමයකි. එනමුත් එක්දහස් නවසිය හැත්තෑහයේ මරණ දඬුවම දීම නතර කර දැමීමත් සමඟ එකල සිටි මරණිය දණ්ඩනය නියම වූ රැඳවියන්ට ජීවිත සමාව ලැබිණි.එය එසේ වුවත් බෝගම්බර දී එල්ලා මරා දැමුණ සිරකරුවන් පිළිබඳව අද ද මිනිස්සු කතා වෙති. එහිදී සිදුවූ ඇතැම් මරණ අදටත් ආන්දෝලනාත්මකය.ගරා වැටුණ තැනින් තැන බිත්ති පිරියම් කර ඇති හුනු බදාම ගැලවී ගිය තට්ටු තුනේ උස ගොඩනැඟිල්ල බොහෝ රහස් සඟවාගෙන නිසොල්මනේ හිඳී. අතීතයේ දවසක එනම් මීට වසර දහයකට එකොළහකට පමණ පෙර මේ බිමට යාමටත් එල්ලුම් ගහ දැකීමටත් මට අවස්ථාවක් ලැබිණි. මරුසිරා, හොඳ පපුවා, සුමතිපාල ආදින් එල්ලා මරා දැමුණ එල්ලුම් ගහ දැකීමේ කැමැත්තක් තිබුණ ද තරප්පු පෙළ නැග එල්ලුම් ගහට සමීප වූ මොහොතේ සිතෙහි ඇති වූයේ කෙබඳු හැඟීමක් ද යන්න තවමත් පැටලිලි සහිතය.දරුණු අපරාධකරුවකු ලෙස තීරණය කර තිබුණ ‘මරුසිරා’ හෙවත් සිරිපාල පෙනුමින් අහිංසකය. හැත්තෑ එකේ කැරැල්ලේ සාමාජිකයන් හා අපූරු මිත්‍රත්වයක් ගොඩනඟා ගත් ඔහු වරෙක තමන්ට බෝගම්බර බන්ධනාගාරයේ සිට කොළඹ බන්ධනාගාරයට මාරුවීමටත් තමන් එල්ලා මරන්නේ නම් කොළඹ දී එල්ලා මරණ ලෙසත් ඉල්ලා එවකට පැවැති පාලනාධිකාරියට ලිපියක් ලියුවේය.ඒ ලිපිය ඔහුට ලියා දුන්නේ ද ජවිපෙ කැරැල්ලට හසු වී සිරගත වී සිටි තරුණයෙකි. සිරිපාල එසේ ලියුව ද ඔහුගේ යටි අදහස වූයේ බෝගම්බර සිට කොළඹට යන අතරතුර දී කෙසේ හෝ පැන ගැනීමය. එහෙත් සිරිපාලගේ කැමැත්තට ඉඩක් නොලැබිණි.හිරගෙදර සිටියදී කවි ලියූ සිරිපාලගේ එකම අධිෂ්ඨානය වී ඇත්තේ “මාව මරලා දානවා ස්ථිරයි. ඒත් මම මුං අතින් මැරෙන්නේ නැහැ” යන්නයි. ඒ නිසා ඔහු එල්ලා මැරීමට කලින් දින රාත්‍රියේ තමා සන්තකව තිබු නිදිපෙති බොන්නට ඇතැයි යන්න ඔහුව ඇසුරු කළ අයගේ අදහසය.“ඒ කාලේ සිරිපාලට හිතවත් හුඟක් අය හිරගෙදර හිටියා. සිරිපාල කියන්නේ හිත හොඳ මනුස්සයෙක්. ඔහුට නිදිපෙති එකතු කර දෙන්න අය හිටියා. මට මතකයි සිරිපාල එල්ලලා මරණ දවසේ උදේ ඔහුව එල්ලුම් ගහට අරගෙන ගියේ ගිලන් මැස්සක බාවලා. එක්කෝ සිරිපාල සිහිමූර්ජා වෙලා හිටියේ එහෙමත් නැත්නම් ඔහු මියගිහිල්ලා හිටියේ. මේ යන දර්ශනය දුටුවම මට විශාල කනගාටුවක් ඇතිවුණා.” අතීතයේ දවසක් සිහිපත් කරමින් සය වසරක් හිරබත් කෑ චාල්ස් දයානන්ද පවසන්නේය.බෝගම්බර හිරගෙදරදී මරණීය දණ්ඩනය නියමව සිටි කා අතරත් කතාබහට ලක්වූ චරිතයක් වන්නේ සුමතිපාලය. ඔහු ද්විත්ව මිනිමැරුමකට වරදකරුවකු වූ අයෙකි. සුමතිපාල එල්ලා මරණ දිනය නියම විය. ඔහුට අවසන් බණ ඇසීමට ද සලස්වා ඔහුගේ බර කිරා වැලි කිරා අලුගෝසුවා සියලු කටයුතුවලට සූදානම්ව සිටියේය.ඔහු වෙනුවෙන් ජිවත්ව සිටියදීම උස මැන මිනී පෙට්ටිය ද සාදවනු ලැබ තිබිණි. විශේෂ මැදිරියක රඳවා සිටි සුමතිපාලට විශේෂ ආහාර වේල ද ලබා දිණි. (ඒ දිනවල එම ආහාර වේල සඳහා රුපියල් පහළොවක මුදලක් හි‍රගෙදරින් වැය කරන ලදී.) කෙසේ වෙතත් මරණීය දණ්ඩනයට ඔන්න මෙන්න කියා තිබියදී රජගෙදරින් ලද පණිවුඩය නිසා ඔහුගේ මරණය වැලකුණි. කවුරුත් සිතුවේ ඔහු නිදහස් කියායි. එනමුත් යළිත් මාස කිහිපයකට පසු සුමතිපාල එල්ලා මැරීමට නියම කෙරිණි. යළිත් පෙර පරිදිම සියල්ල සිදු කැරිණි.නමුත් එවර ද ලද දුරකථන පණිවුඩයක් නිසා ඔහුගේ එල්ලා මැරීම ක්‍රියාත්මක නොවුණි. දෙවරක් ම මරණයෙන් ගැලවුණු මේ මිනිසාට තුන්වැනි වතාවට ද එල්ලුම් ගස් යන දිනය නියම විය. පෙර ලෙසම සියල්ල සිදුවිය. සුමතිපාල එල්ලා මැරීමට සූදානම් දිනට පෙර දන මහ රාත්‍රියේ සිරගෙදර කලබලයකි. ‘සුමතිපාල'ට අමාරුයි.කවුරුත් කතා වූහ. එහෙත් කිසිවෙක් සිදුවූ දෙය දැන නොසිටියේය. එදින සිදුවී ඇත්තේ සුමතිපාල තමන්ට කෑම දුන් බෙලෙක් පිඟාන දෙකට නවා බඩ සහ උගුර කපා ගැනීමයි. ඔහු සියදිවි නසා ගැනීමට උත්සාහ කළේය. එහෙත් වෛද්‍යවරු ඔහු බේරා ගත්හ. පසුදා උදයේ සුමතිපාලව එල්ලා මැරීමට තීන්දු වුවද වෛද්‍යවරයා ඔහුව රෝහලෙන් දීමට ඉදිරිපත් නොවුණේය.මේ නිසා තුන්වන වරට ද සුමතිපාලගේ ජීවිතය බේරිණි. ඔහු යළිත් සිරගෙදරට ආවේය. ඒ පැමිණ ටික කලකින්ම මරණීය දණ්ඩනය අහෝසි කෙරිණි. එකල සිරගතව සිටි ජීවිත සමාව ලද ඇතැම් අය උතුරේ වගා බිම් සඳහා යොමු කෙරිණි. සුමතිපාලට ද ඩොලර් ෆාම් යන්නට සිදුවිය. ඔහු සැබෑවටම මියගියේ ඩොලර් ෆාම්වලට කොටි ත්‍රස්තවාදීන් පහර දුන් අවස්ථාවේය.බෝගම්බර හිරගෙදර කතා බොහෝය. බෝගම්බර එල්ලුම් ගහේදී අවසන් වරට එල්ලා මරා දැමුණේ තිස්මඩ මිනීමැරුම් නඩුවේ වරදකරුය.එකල බෝගම්බර මරුසිරාට අමතරව තවත් සිරා කෙනෙක් සිටියේය. ඔහු ප්‍රසිද්ධ මංකොල්ල කරුවකු වූ චීන සිරා නමැත්තෙකි. චීන සිරා නවලක්ෂ මංකොල්ලයේ ප්‍රධානියාය. ඔහු නවලක්ෂ චීනා ලෙසින් ද සිරකරුවෝ හැඳින්වූහ.ඩ්‍ර-ඕ-ඩයි-ඩර්මේ (මේ සිරකරු පපුවේ Do-or-Die යනුවෙන් පච්ච කොටා තිබිණි) නව රියන්, කුරුලු ආරි (මුහුණේ කුරුල්ලකු පච්ච කොටා සිටි සිරකරු) නව රියන්, ආරුමුගම්, ජයම් වැනි හැත්තෑව දශකයේ රටේ නම ගිය අපරාධකරුවන් රැසක්ම එකල රඳවා සිටියේ බෝගම්බර හිරගෙදරය.සුද්දාගේ කාලයේත් ඉන් පසුවත් හැට හැත්තෑව අසූව දශකයේත් පැවැතියාට වඩා අද වන විට බෝගම්බර බන්ධනාගාරයේ ඇත්තේ වෙනස්ම තත්ත්වයකි. එදා සිරකරුවන්ට කෑම පිසූ හි‍රගෙදර මහ කුස්සිය තිබුණ ද අද එදාට වඩා එහි තත්ත්වය ප්‍රියමනාපය.මීට මාස කිහිපයකට පමණ පෙර එහි ගිය මට දකින්නට ලැබුණේ සිරකරුවන් විසින් මල් වවා එළවළු වගා කර ඇති අන්දමයි.එහෙත් ගරා වැටුණු ගොඩනැඟිලි බිත්ති තවමත් එලෙසමය. බන්ධනාගාර විතැන් කිරීමේ නව ක්‍රමවේදය යටතේ මේ වසර අවසන් වන විට බෝගම්බර වසා දමනු ඇත. ඊට පෙර සති දෙකක පමණ කාලයක් බෝගම්බර හිරගෙදර මහජන ප්‍රදර්ශනය සඳහා විවෘත කර තැබීමට රජය තීරණය කර ඇත. එය කවදාදැයි තවමත් තීන්දු කර නැත. නව වසරේ දී මේ බන්ධනාගාර භූමිය සිරකරුවන්ගෙන් හිස් වී එතැන යම් සංවර්ධන කටයුත්තක් සිදුවනු ඇත.අතීතයේ බොහෝ දුක්ඛදායක මෙන්ම රටට වැඩක් කළ රටේ දේශපාලන චරිත ලෙස එදා කැපී පෙනුණු ඇන්. ඇම්. පෙරේරා, කොල්වින් ආර්. ද සිල්වා වැනි සමසමාජ දේශපාලන නායකයන් ද කලක් රඳවා සිටි, එමෙන්ම රටේ නමගිය අපරාධකරුවන් එල්ලා මරා දැමුණු නමගිය අපරාධකරුවන් රඳවා සිටි බෝගම්බර ඉතිහාසගත ලේඛනවලට පමණක් සීමා වනු ඇත.එහෙත් එහි යටගියාව තවත් වසර බොහෝ ගණනක් ගිය ද කිසිවෙකුටත් අමතක නොවනු ඇත. බෝගම්බර කොළ නැති ගහට සදහටම විවේක ලැබෙනු ඇත. එනමුත් මෙහි රැඳි සිට පුනරුත්ථාපනය වී පිටව ගිය රැඳවියන් ද අද යහපත් මිනිසුන් ලෙස සමාජයේ සැරිසරන බව ද අප අමතක කළ යුතු නොවේ.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af1312223</link>
    <topic>යුරෝපා පාර්ලිමේන්තුවේ අප වෙනුවෙන් නැඟුණු හඬක්</topic>
    <author>සකස් ‍ෙකළේ</author>
    <content>නිරංජන් දේවාදිත්‍යනමින් ශ්‍රී ලංකාවේ ඉපිද අද එංගලන්තයේ ජීවත්වන ඔහු කවුරුත් හඳුන්වන්නේ ‘නිර්ජ් දේවා’ යනුවෙනි. යුරෝපීය පාර්ලිමේන්තුවේ මන්ත්‍රීවරයකු වන ඔහු පසුගිය සතියේ යුරෝපීය පාර්ලිමේන්තුවේ දී ශ්‍රී ලංකාව වෙනුවෙන් සිය හඬ අවදි කළේය. ශ්‍රී ලංකාවට එරෙහිව මානව හිමිකම් පරීක්ෂණ පිළිබඳව දින නියමයක් කිරීම සිනාවට කරුණක් බව ප්‍රකාශ කළ ඔහු සිය හඬ අවදි කළේ මේ අයුරිනි.“මම ඉපදුණේ ශ්‍රී ලංකාවේ. මගේ සීයා ශ්‍රී ලංකාවේ සෙනෙට් මන්ත්‍රීවරයකු වගේම දැනට තිබෙන විරුද්ධ පක්ෂයේ ආරම්භක සාමාජිකයෙක්.”මෙසේ තම කතාවේදී තමා ගැන හඳුන්වා දෙන බ්‍රිතාන්‍යවාසි නිර්ජ් දේවා ශ්‍රී ලංකාවේ ත්‍රස්තවාදී අරගලය පිළිබඳව සිය අදහස් දක්වා සිටියේ මෙසේය.“ශ්‍රී ලංකාවේ තිස් වසරක ත්‍රස්තවාදී අරගලය විසින් ජිවිත හැට දහසක් රටට අහිමි කිරීම ඉතා කනගාටුවට කරුණක්. එහෙත් මේ සියල්ල අමතකකොට මේ සභාව අන්තර්ජාතික තීන්දු පෙරට දමා යුද්ධයේ අවසාන කාලය පිළිබඳව පමණක් කතා කරනවා. වසර තිහක් පුරා එහි නීති විරෝධි පිරිසක් විසින් අහිංසක ජනතාව බියපත් කරමින් ඔවුන් මිනිස් පළිහක් ලෙස තබාගෙන ක්‍රියා කළ ත්‍රස්තවාදයට එරෙහිව නීතිය ක්‍රියාත්මක කළා.”“ශ්‍රී ලංකාව වර්ෂ 2500 ක් පුරා සාඩම්බර නොබෙඳුණු ඒකීය රාජ්‍යයක් වෙලා තිබුණා. එය 14 වතාවක්ම ඉන්දියාව නිජබිම කොටගත් අවිගත් හමුදාවන්ගේ ආක්‍රමණයට ගොදුරු වුණා. ඒ 14 වතාවේම ශ්‍රී ලංකාවේ රජ කළ පැරැණි රජවරුන් විසින් රට බේරා ගත්තා. ඒ වගේම ශ්‍රී ලංකාව වෙනත් ආසියානු රටවලට වඩා යුරෝපාකරණය වූ රටක්.”“ශ්‍රී ලංකාව වසර 500 ක් පුරා යුරෝපීය සංස්කෘතියට යටවෙලා තිබුණා. මුලින් පෘතුගාලයටත් ඊළඟට ඕලන්දයටත් අවසානයේ බ්‍රිතාන්‍යයටත් යටත්ව තිබුණා. ඒ වගේම ශ්‍රී ලංකාව ප්‍රජාතන්ත්‍රවාදී රාජ්‍යයක් වුණේ 1928 ටත් කලින්. ඒ 28 ක් වූ යුරෝපා සංගමයේ රටවල් 19 ක් ප්‍රජාතන්ත්‍රවාදී වන්නට පෙර අවධියක. ඒ වගේ අය ද අද ශ්‍රී ලංකාවේ ප්‍රජාතන්ත්‍රවාදය ගැන කතා කරන්නේ.”“මෙය සිනහවට කරුණක්. එහෙත් එය තවත් සිනහවට ලක්වන කරුණක් වන්නේ, කාලයක් ශ්‍රී ලංකාව යටත් කරගෙන සිටින මේ සභාවේ සාමාජිකත්වය දරන සමහර රටවල් ද ශ්‍රී ලංකාවට වේදනාත්මක සම්බාධක රාශියක් පැනවීමයි. අප යළිත් අධිරාජ්‍යවාදී යුගයට ගිහින් ද? මෙය මුළුමනින්ම වෙනත් ප්‍රතිඵලයක් ගෙන දෙන නියෝගයක්. මෙයින් වන්නේ වර්තමාන රජය තවත් ජනප්‍රිය වීමයි. ඒ වෙනුවට අප කළ යුත්තේ අපේ ජනතාව සමඟ පවතින සාමය වැඩිදියුණු කිරීමයි.”නිර්ජ් දේවා නොහොත් නිරංජන් දේවාදිත්‍ය මහතා මේ කතාව කරමින් යුරෝපා සංගම් පාර්ලිමේන්තුවේදී ශ්‍රී ලංකාවේ ප්‍රතිරූපය ශක්තිමත් කළේය. ඉන් අනතුරුව යුරෝපා පාර්ලිමේන්තුවේ අයර්ලන්ත මන්ත්‍රී පෝල් මර්පි මහතාට ප්‍රශ්නයක් ඇසීමට වුවමනා විය. ඔහු අසා සිටියේ රාජ්‍ය ත්‍රස්තවාදයක් හා රාජ්‍ය නොවන ත්‍රස්තවාදයක වෙනස පිළිබඳවයි. එහිදී ඔහුගේ ප්‍රශ්නය වූයේ ශ්‍රී ලංකාවේ ජනතාව මරා දැමීමේ කටයුතුවල යෙදුණා ද යන්නය.ඒ වාගේම මිනිසුන් අතුරුදන් කළ බව ඔබ පිළිගන්නවා ද? මාධ්‍යකරුවන් මර්දනය කළ බව පිළිගන්නවා ද? යන්න මර්පි මහතාගේ තවත් ප්‍රශ්නයක් විය. එයට දේවා මහතා පිළිතුරු දුන්නේ මෙසේ ය.“මර්පි මහතා... ඔබතුමා මට හරිහැටියට සවන් දුන්නානම් ඔබ දැනගන්න මං රාජ්‍ය ත්‍රස්තවාදයක් ගැන සමාවට කරුණක් කීවේ නැහැ. මා ප්‍රකාශ කළේ රජය නීතියේ ආධිපත්‍යය ආරක්ෂා කළ බවයි. වසර 30 ක් පුරා රාජ්‍ය පාලකයෝ නීතිය පිහිටුවන්න ක්‍රියා කළා. යුද්ධය අවුරුදු 30 ක් පුරා පැතිර ගියේ කොහොම ද කියා බැලුවොත් ඔබට එය පෙනේවි.”වසර 30 ක් පුරා ශ්‍රී ලංකාවේ දකුණේ ජනතාව උතුරේ ජනතාවට ආහාර දුන්නා. ඔවුන්ගේ අවශ්‍යතා ඉටුකළා. නමුත් උතුරේ අය කළේ ඔවුන්ට කන්න දුන්නු ජනතාව විනාශ කිරීමට කටයුතු කිරීමයි. අපි ඔවුන්ට ආහාර යැව්වා. එය සුළු ජන කණ්ඩායමකගේ ත්‍රස්තවාදී ක්‍රියාවන්. මෙය දෙමළ ජනතාව පිළිබඳව ප්‍රශ්නයක් නොවෙයි.” දේවා මහතාගේ පිළිතුර එය විය.දේවා මහතා ශ්‍රී ලංකාව වෙනුවෙන් කතා කරමින් මන්ත්‍රී පෝල් මර්පිගේ ප්‍රශ්නවලට ද උත්තර දුන්නේය.නිර්ජ් දේවා මහතාගේ උත්තර බැඳීම් සාධාරණ වුවද බොහෝ රටවල නියෝජිතයන් ද්‍රවිඩ ඩයස්පෝරාවේ හා නවනීදන් පිල්ලේ මෙන්ම බ්‍රිතාන්‍ය අගමැතිවරයාගේ අදහස් පිළිගෙන තිබූ බව පෙනෙන්නට තිබිණි.එහිදී අයර්ලන්ත මන්ත්‍රී පෝල් මර්පි මහතාගේ තවත් අදහසක් වූයේ දෙමළ කතා කරන ප්‍රජාවට සාධාරණයක් ඉටුවී නැති බවත් අන්තර්ජාතික ප්‍රජාව ඔවුන්ට සාමය හා සාධාරණය ඉටුකිරීමට අදහස් කරන බවත්, එමෙන්ම තාමත් ප්‍රතිසන්ධාන කොමිසමේ වගන්ති හරිහැටි ඉටුකර නැති බවත්ය.ඊට පිළිතුරු දුන් දේවා මහතා මෙසේ කියා සිටියේය.“මර්පි මහතා. කවුද මෙතන ඉන්න ශ්‍රී ලංකාව ගැන විශේෂඥයා. ඔබට කියන්න පුළුවන් ද ශ්‍රී ලංකාවේ ජනගහනය කොපමණ ද කියා. එයින් දකුණේ කී දෙනෙක් ජීවත් වෙනවා ද? උතුරේ කී දෙනෙක් ජීවත් වෙනවා ද ශ්‍රී ලංකාවේ අගනුවර ඉන්න දෙමළ ජනතාව ගැන මොකද කියන්නෙ.”ඊට පිළිතුරු දුන් මර්පි මහතා තමා ශ්‍රී ලංකාව ගැන විශේෂඥ දැනුමක් ඇති අයකු නොවන බව පිළිගත්තේය.“මා ශ්‍රී ලංකා‍වට එන්න කැමතියි. ඒත් කීප වරක්ම මගේ වීසා ප්‍රතික්ෂේප වුණා. ඒ ශ්‍රී ලංකාව ගැන මගේ දැඩි විවේචන නිසා මට ශ්‍රී ලංකාවේ දෙමළ ජනතාව ගැන නියම කරුණු ඔබට කියන්න දන්නේ නෑ.”කෙසේ වෙතත් මා පෙනී සිටින්නේ ශ්‍රී ලංකාවේ සිංහල හා දෙමළ කතා කරන ජනතාවගේ එකමුතුව සඳහා කරන අරගලයක් වෙනුවෙනි.මර්පි මහතාගේ ප්‍රශ්නවලට පිළිතුරු දීමට සභාපතිවරයා ඉඩ නොදුන්නේය.කෙසේ වෙතත් සමහර සාමාජිකයන් ශ්‍රී ලංකාවට පක්ෂව කතා කරනු දැකිය හැකි විය. ජර්මනිය නියෝජනය කළ බර්න්ඩ් පොසල්ට් මහතා කී කරුණු ශ්‍රී ලංකාවට වාසිදායක විය.“සභාපති තුමනි ශ්‍රී ලංකාවේ වර්ගවාදයක් තියෙනවා. එය යටත් විජිත ක්‍රමයේ ප්‍රතිඵලයක්. අපි යුරෝපා සංගමය යළිත් යටත් විජිත යුගයේ කළ වැරදි යළිත් වරක් සිදුවන්නට ඉඩ තියන්න හොඳ නෑ.”එහෙත් ඔහු ද කීවේ තාමත් ශ්‍රී ලංකාව තුළ ස්ථාවර සාමය පිහිටුවා නැති බවත් සුළු ජාතීන්ගේ අයිතිවාසිකම් මීට වඩා ගැඹුරින් සුරැකිය යුතු බවත්ය. ශ්‍රී ලංකාවට එරෙහිව යෝජනාවන් සම්මත කරගත්තත් දේවා මහතාගේ කරුණු හමුවේ බොහෝ දෙනා යමක් වටහා ගන්නට ඇත.යුරෝපා සංගම් පාර්ලිමේන්තුවේ ඇස් ඇරවීමට නිරන්ජන් දේවාදිත්‍ය හෙවත් ‘නිර්ජ් දේවා’ මහතා ගත් උත්සාහය ශ්‍රී ලාංකිකයන් වශයෙන් අපට අගය කළ හැකිය.සකස් ‍ෙකළේදයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af1312224</link>
    <topic>සමහර මාසවල මගේ අදායම ලක්ෂ දෙකයි</topic>
    <author>ඩබ්.කේ. ප්‍රසාද් මංජු</author>
    <content>ශ්‍රී ලංකාවේ විශිෂ්ටතම ‘පේන්ට් බාස්’ රුවන් දර්ශන කියයිඕනෑම නිර්මාණයක් අංග සම්පූර්ණ වන්නේ කුමන ශිල්පියෙකු අතින් ද? එහිදී එම ශිල්පියා තම වෘත්තියට අමතරව සමස්ත නිර්මාණයටම සාධාරණයක් ඉටු කළ යුතු වේ. එහිදී පින්තාරු ශිල්පියාට හිමිවන්නේ ප්‍රමුඛස්ථානයකි. ගොඩනැඟිලි පින්තාරු කිරීමේදීත් ලී බඩු වර්ග පොලිෂ් කිරීමේදීත් පින්තාරු ශිල්පියාගේ කාර්ය භාරය නිසි පරිදි සිදුනොවුණොත් එය මුළු නිර්මාණයටම ප්‍රබල බලපෑමක් කරන බව නොරහසකි. යම් නිර්මාණයක තියන ඇතැම් දෝෂ අන් කොන් මේ සියලු දේවල් නිවැරැදි කරමින් පොටි අදිමින්, පොලිෂ් කරමින්, වැලි කඩදාසි අතුල්ලමින් තීන්ත ආලේප කරමින් එම නිර්මාණයට අදාළව එයට ආකර්ෂණය සහ නිසි නිමාවක් ලබාදීමට පින්තාරු ශිල්පියාට හිමිවන වගකීම සුළු පටු නොවේ. එම නිසා පින්තාරු ශිල්පියා නිකම්ම නිකම් පේන්ට් බාස් උන්නැහේ කෙනෙකු නොවන බව වටහා ගත යුතුයි.2013 වසරේ ‘මහාභිමානී’ ජාතික ඉදිකිරීම් සම්මාන ‍උලෙළේ ශ්‍රී ලංකාවේ විශිෂ්ටතම ශිල්පීන් දස දෙනා හඳුන්වාදෙන ලිපි පෙළෙන් මෙවර ඔබ හමුවට එන්නේ 2013 වසරේ ශ්‍රී ලංකාවේ විශිෂ්ටතම පින්තාරු ශිල්පියා (Best painter) ලෙස බස්නාහිර පළාත නියෝජනය කරමින් තේරුණු නයිදප්පු හේවගේ රුවන් දර්ශන මහතායි. ඔහුගේ ගම ගම්පහ දිස්ත්‍රික්කයේ මීරිගමයි‍.තම ගෝලයන් හත් අට දෙනාගේ වැටුප් බේරා තමාගේ වැටුප ද බේරාගෙන ඇතැම් මාසවල මාසික ශුද්ධ ලාභය පමණක් රුපියල් ලක්ෂ 2 ක් පමණ උපයන 2013 වසරේ ශ්‍රී ලංකාවේ විශිෂ්ටතම පින්තාරු ශිල්පියා ලෙස තේරුණු ‍රුවන් දර්ශනට ජීවිතයේ මුලදීම කටුක අත්දැකීම් රැසකට මුහුණදීමට සිදුවී ඇත.“ශ්‍රී ලංකාවේ දක්ෂතම පින්තාරු ශිල්පියා බවට පත්වීම ගැන තිබෙන සතුට කියාගන්න වචන නැහැ. මට අවුරුදු 32 යි. මං කුඩා කාලේ විදපු යම් යම් අත්දැකීම් මතක් වෙනකොට මේ ජයග්‍රහණය ගැන මට කියන්න වචන නැහැ” දර්ශන තරුණයා එසේ පවසන්නේ දැඩි අභිමානයකිනි.තම පියා හෘදයාබාධයකින් මියයන විට කුඩා දර්ශනගේ වයස අවුරුදු 11 කි. එවිට ඔහුට වැඩිමහල් සොහොයුරියක් හා බාල සොහොයුරෙක් සිටියේ ය. පියාගේ රැකියාව වූයේ බේකරි කර්මාන්තයයි. නමුත් පියාගේ අභාවයෙන් පසු දැඩි ආර්ථික දුෂ්කරතාවලට මුහුණදීමට දර්ශනගේ පවුලට සිදුවිය.ආර්ථික දුෂ්කරතා ජයගැනීම සඳහා විකල්පයක් නොවූයෙන් දර්ශනගේ අම්මා විදේශගත වන්නේ දරුවන් තිදෙනාගේ අනාගතය යහපත් කරගැනීමේ අරමුණෙනි‍. දරුවන් තිදෙනා ඥාතීන්ගේ නිවාසවල රැඳී සිට අධ්‍යාපනය හැදෑරීමට සිදුවිය. එක් එක් නෑ ගෙවල්වල රැඳී සිටීම නිසා දර්ශනට පාසල් 11 කට යාමට සිදුවිය.“තාත්තා නැති වුණාට පස්සේ නැන්දලගේ, මාමලාගේ ගෙවල්වල මාරුවෙන් මාරුවට අපිට ඉන්න වුණා. ඒක නිසා පාසල් 11 කට යන්න මට සිදුවුණා. සමහර පාසල්වලට අවුරුද්දක්වත් එක දිගට යන්න බැරිවුණා. අම්මා රට ඉඳලා අමාරුවෙන් හම්බ කරන කීයක් හරි අපි තුන් දෙනා වෙනුවෙන් එවනවා‍. සාමාන්‍ය පෙළ විභාගයෙන් විෂයන් 8 ක් සමත් වන්නේ ඉන් 7 කට සම්මාන සාමාර්ථ සහිතවයි. අම්මා විදේශගත වෙලා ආවට පස්සේ ඥාතීන් එකතු වෙලා අම්මාට විවාහයක් කරලා දුන්නා.”“ඒ බාප්පා ඉතා හොඳ කෙනෙක්. අපි තුන් දෙනාටත් අම්මාටත් ඒ බාප්පා ඉතා හොඳින් සැලකුවා. මගේ උසස් අධ්‍යාපන කටයුතුවලට වියදම් කළේ බාප්පයි. බාප්පටත් දරුවෙක් ඉන්නවා. අම්මයි, බාප්පයි ඒ අය සේරම ආවා, මගේ ජයග්‍රහණයේ සතුට බෙදාගන්න.” දර්ශන එසේ කියද්දී හීන් කඳුළක් ඔහුගේ නෙතඟින් රූටා වැටිණි.පන්නල ජාතික පාසලෙන් ‍උසස් පෙළ විභාගයට පෙනී සිටි දර්ශනට ආර්ථික විද්‍යාව, වාණිජ යන විෂයන්ට සාමාර්ථ ලබාගැනීමට හැකි වුව ද ගණකාධිකරණ විෂයට සමර්ථයක් ලබාගැනීමට දර්ශනට නොහැකි විය. ඉන්පසු විවිධ පාඨමාලා කිහිපයක් හැදෑරුව ද කුමන අංශයෙන් යා යුතු ද යන්න කියා නිසි ඉලක්කයක් නොවීය. ගුවන් හමුදාවේ සේවයට බැඳීමට ඔහු තුළ කැමැත්තක් තිබුණ ද වැඩිහිටියන්ගෙන් ඊට එතරම් කැමැත්තක් නොතිබුණු නිසා ඔහුට ඒ අවස්ථාව අහිමි විය.‍“අපේ බාප්පා වඩු කාර්මික ශිල්පියෙක්. මං ගෙදර ඉඳගෙන බාප්පගේ වඩු මඩුවේ වැඩට උදව් කළා. ඊට පස්සේ රජයේ ඉදිකිරීම් ආයතනයක සම්පත් කියලා ඥාතියෙකු ළඟ පින්තාරු ක්ෂේත්‍රයේ රැකියාවකට ගියා. ඊට පෙර ගම්පහ මිරිස්වත්තේ ගොඩනැඟිල්ලක තීන්ත ආලේප කරන්න මගේ මල්ලි ගිහිල්ලා තිබුණා.එතනට එන්න කියලා මල්ලි මට කිව්වා. එතනට ගියාම මං දැක්කේ උස ගොඩනැඟිල්ලක විශාල පලංචිවල ඉඳගෙන තීන්ත ආලේප කරන ශිල්පීන්. ඒක දැකලා මං බය වුණා. මං ආපහු හැරිලා ගෙදර දිව්වේ බයට. එච්චර උස පලංචියකින් වැටිල අතපය කැඩුණොත් කියලා මට හරියට බය හිතුණා. ඊට පස්සේ මල්ලි මට කිව්වා, ඔහොම බයවෙලා මේ රස්සාව කරන්න බැහැ කියලා!”පසුව පින්තාරු කණ්ඩායමකට එක්වූ දර්ශන බත්තරමුල්ල පැලවත්තේ පිහිටි පළාත් සභා ගොඩනැඟිල්ලේ තීන්ත ආලේප කිරීමට ගියේ ය.එහිදී දර්ශනට මුලින් ම හිමිවෙන්නේ තීන්ත ආලේප කරන ශිල්පීන් සඳහා තේ පිළියෙල කිරීමයි. එහිදී තීන්ත ආලේප කිරීමේ කලාව හා තාක්ෂණය ඉතා හොඳින් ඉගෙන ගත්තේ සියලු දෙනාගේ ම හිත දිනාගනිමින්. වසර 1 1/2 කින් පසුව දර්ශන එතනින් ඉවත්වන්නේ එතන සිටින දක්ෂතම පින්තාරු ශිල්පියා බවට පත්වීමෙනි. මුලින් රුපියල් 175 ක දිනක දීමනාවක් ලැබූ දර්ශන එතැනින් ඉවත්වන විට දිනකට රුපියල් 450 ක දීමනාවක් සඳහා හිමිකම් කීවේ ය.“තීන්ත ආලේප කිරීම, පොලිෂ් කිරීම වැනි කටයුතු තවදුරටත් හැදෑරීමට මං තීරණය කළේ මේ අංශයෙන් මට තවදුර යන්න පුළුවන් කියලා හිතුණ නිසයි. ඒ පොලිෂ් වැඩ කරන බාස් උන්නැහේගෙන් මං හැම දෙයක් ම ‍ඉගෙන ගත්තා. තීන්ත ආලේප කරනවාට වඩා ලී බඩු පොලිෂ් කිරීම වෙනමම තාක්ෂණයක්.ඒ වගේ ම බිත්තියක තීන්ත ආලේප කරනවාට වඩා ලී බඩු පොලිෂ් කර ආලේප කර අවසන් කිරීම අමාරුයි. මහාභිමානී ඉදිරි වර්ෂවල තරගවලදී තීන්ත ආලේප කිරීමේ අංශයට ලී බඩු පොලිෂ් කිරීමක් එක් කරන්න කියලා මං යෝජනා කරනවා” යනුවෙන් දර්ශන නව යෝජනාවක් ද එක් කළේ ය.මුලදී ලාබාල පෙනුම නිසා ඔහුට වැඩ කොන්ත්‍රාත් නොලැබුණ ද පසු කාලයේ දිගින් දිගටම ඇනවුම් ලැබෙන්නට විය‍. ඇතැම් අවස්ථාවල දී ඔහුට එක දිගට අවුරුදු ගණන් වැඩ කිරීමට සිදු විය. ඒ නිසා දර්ශන පින්තාරු ශිල්පීන් 8 දෙනෙකුගේ පමණ කණ්ඩායමක් හඳා ගත්තේ ය.“මං ස්ථාවර වුණේ දැඩි කැපවීමකින්.මට ආපු හැම කුඩා වැඩක් ම බාරගත්තා. තාප්පයක තීන්ත ගෑම, නිවසක එක් බිත්තියක පමණක් තීන්ත ගෑම පවා බාරගත්තා. තමන් ස්ථාවර වනතුරු පැමිණෙන සෑම වැඩක් ම බාරගන්න කියලා මං ආධුනික ශිල්පීන්ගෙන් ඉල්ලා සිටිනවා. අද පොඩි වැඩක් ලැබිලා හොඳට කළොත් අනිවාර්යයෙන් ම ලොකු වැඩක් ඊට පස්සේ ලැබෙනවා” දර්ශන තම අත්දැකීම හෙළි කළේ දැඩි සතුටකිනි.ශ්‍රී ලංකාවේ විශිෂ්ටතම පින්තාරු ශිල්පියා බවට පත්වුණත් දර්ශන ඊට අදාළ කිසිදු පාඨමාලාවක් හදාරා නොතිබීම විශේෂත්වයකි. “පාඨමාලා, පුහුණුවීම් නොකළාට දැඩි උත්සාහය හා කැපවීම තියෙනවා නම් මේ ක්ෂේත්‍රයෙන් ඉදිරියට යන්න පුළුවන්. පින්තාරු ක්ෂේත්‍රය තුළත් වර්ගීකරණ‍යන් තිබෙනවා.නිවාස, ලී බඩු, රථ වාහන, විවිධ ගොඩනැඟිලි ආදිය. මාස 6 ක් වැනි කාලයකදී බිත්ති පින්තාරු කිරීම හොඳින් ප්‍රගුණ කළත් ලී භාණ්ඩ හොඳින් පින්තාරු කිරීම සිදු කිරීමට නම් අඩුම ගණනේ වසර 2 කට වැඩි කාලයක් ගතවෙනවා. ලී භාණ්ඩ පොලිෂ් කර පින්තාරු කිරීමේ කලාව ඒ තරම්ම සියුම්ව කළ යුතු වැඩක්.”පින්තාරු ක්ෂේත්‍රයට කෙතරම් තාක්ෂණය පැමිණිය ද පින්සල අතික්‍රමණය කිරීමට ඒ කිසිවකට නොහැකි බව දර්ශනගේ අදහසයි. අතේ හුරුවෙන් පින්සලකින් පින්තාරු කිරීමෙන් ඇතිවන නිමාව කිසිදු තාක්ෂණයකින් ගන්න බැහැ. නමුත් තාක්ෂණය ඕන‍. තීන්ත වර්ග කිරීම, තීන්ත සංයෝජනය, වර්ණ සංයෝජනය වැනි අවස්ථාවලදී තාක්ෂණයක් භාවිතා කෙරෙනවා.නමුත් අතින් අඳින පින්සලෙන් නැ‍ඟෙන සිතුවමෙන් හෝ වර්ණ ආලේපනයෙන් මතුවෙන නිර්මාණාත්මක වටිනාකම වෙන කිසිම තාක්ෂණයකින් ගන්න බැහැ. උදාහරණයක් ලෙස ගත්තොත් සීගිරි චිත්‍ර ගැන අපි අදටත් කතා වෙනවා. සීගිරි බිතු සිතුවම් වර්ණ ගැන්වූ ඒ ස්වභාවික වර්ණ ආලේප පසුකර යන්න තවම නවීන තාක්ෂණයටත් බැරිවෙලා තියෙනවා.දර්ශන ප්‍රේම සබඳතාවක් මගින් විවාහ වන්නේ 2008 වර්ෂයේදී ය. ඔහුගේ මනාලිය වන්නේ කුලියාපිටියේ නක්කාවත්තේ පදිංචි ඩී.එම්.ඩී. සමන් කුමාරිය. ඇය ශ්‍රී ලංකා යුද හමුදාවේ සංස්කෘතික නැටුම් කණ්ඩායමේ නැටුම් ශිල්පිනියක් ලෙස සේවය කරයි. “කුමාරි මට හමුවන විට පින්තාරු ශිල්පියෙකු ලෙස මං ස්ථාවර වෙලා හිටියේ නැහැ. ජීවිතය ජයගන්න මං දරන උත්සාහය දැකලා කුමාරි මට කැමැති වුණා”දර්ශනගේ වැඩිමහල් පුතුට වයස අවුරුදු 5 කි. දර්ශනගේත් කුමාරිගේත් කැදැල්ලට තව අමුත්තකු එක් කිරීමට කුමාරි සූදානමින් සිටී.“ශ්‍ර‍ී ලංකා ඉතිහාසයේ ප්‍රථම වරට මෙසේ ඉදිකිරීම් ශිල්පීන් රටේ රාජ්‍ය නායකයා අතින් හා විෂයබාර අමාත්‍යවරයා අතින් ඇගයීමට ලක් කිරීම ලොකු දෙයක්. මං මේ ජයග්‍රහණය ලබාගන්න මගේ ජීවිතේ ලබාගත්තු සෑම අත්දැකීමකම උපකාරි වෙන්න ඇති. ඉදිකිරීම් ක්ෂේත්‍රයේ ස්වර්ණමය යුගයේදී මෙසේ ඇගයීමට ලක්වීම විශාල සතුටක්.රැකියා අවස්ථා නැහැ කියලා නිකරුණේ දොස් කිය කියා ඉන්න ඕන නැහැ. පින්තාරු ශිල්පින්ට ඕනෑ තරම් රැකියා අවස්ථා තියෙනවා. ක්ෂේත්‍රය තුළ පින්තාරු ශිල්පීන් සඳහා ඕනෑ තරම් රැකියා අවස්ථා තියෙනවා. විදේශ රටවලිනුත් ඒ සඳහා ඉල්ලුමක් තියෙනවා.බස්නාහිර පළාත් ප්‍රායෝගික පරීක්ෂණයේදී තරගයට ලබාදුන් උපදෙස් පත්‍රිකාව බිත්තියේ අලවා එම උපදෙස් අනුව පින්තාරු කිරීමට දර්ශන ඉටා ගත්තේ ය. ආයුධ තබාගන්නා පිළිවෙල, අපද්‍රව්‍ය එක්රැස් කිරීම යන දර්ශනයේ අනෙක් ක්‍රියාකාරකම්වලට ද විනිශ්චය මණ්ඩලයේ අවධානය යොමු විය. ඉන්පසුව පැවැත්වූ වාරික පරීක්ෂණයට ද සාර්ථකව දර්ශන පිළිතුරු දුන්නේ ය.අවසාන ප්‍රායෝගික පරීක්ෂණයේදී සිදුවූයේ හිල් සහිත වූ කොන්ක්‍රීට් බිත්තියක තීන්ත ආලේප කිරීමට ය. සිමෙන්තිවලින් කොලපු සාදා චිප් ගල් යොදා පොටි දමා කපා ඉන්පසු තීන්ත ආලේප ක‍ළේ කිසිදු පලුද්දක් පැල්ලමක් ඇති නොවන ආකාරයට ය. එම අවස්ථාවේදී යාබද තරගකරුවෙකුට උදව් කිරීමට ගොස් විනිසුරු මඩුල්ලේ අවවාදයකට ලක්වීමට ද දර්ශනට සිදුවිය.“මගේ ළඟ තරගකරුවාට මං උදව් කරන්න ගිහිල්ලා මට ලකුණු අඩුවෙන්න ඇති. මං ඕන කෙනෙකුට උදව් කරන්න කැමැතියි. තරගයක් කියලා අමතක වෙන්න ඇති. මං ළඟ වැඩ කරන ගෝ‍ලයෙකුගේ අයදුම්පත්‍රයකුත් මං තරගයට දැම්මා. එයා ආවේ නැහැ. ඔහු ආව නම් ජයග්‍රහණයක් ගන්න තිබුණා” යි රුවන් දර්ශන පවසන විට ඔහුගේ අව්‍යාජ සිනහව මුහුණේ එලෙසම පැවතිණි.ඩබ්.කේ. ප්‍රසාද් මංජුඡායාරූප - නුවන් දිනේද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af1312225</link>
    <topic>අනේ! මගෙ දරු දෙන්නා මට ආයිත් ගෙනත් දෙන්ඩ</topic>
    <author>උපාලි සමරසිංහ</author>
    <content>අතුරුදන් කළ ප්‍රධාන සාක්කිකරුගේ මව කියයිමා අද ඔබට ලියන්නේ ඔබේ දියණියගේ හෝ ඔබේ සහෝදරියගේ කතාව දැයි මට මොහොතකට සිතේ. ඒ තරමට අද රටේ ස්ත්‍රී දූෂණය, කාම අපරාධය. මතු නොව ළමා හිංසනය ද සමාජ දේහය පුරා මඩු දුවා හමාරය. මට හිතෙන විදියට මොන තරම් සාහසික අපරාධයක් කළත් ඒ අපරාධකරුවන් නීතියේ රැහැනින් ගැලවී නැවතත් සමාජ ශෝධකයන් සේ සමාජගත වී සිටීම තරම් සමාජ අපරාධයක් තවත් නැත. මා අද ඔබට කියන කතාවේ ද අපරාධකරුවන් තිදෙ‍නෙකු අදත් නිරුපද්‍රිතව කොහේ හෝ සැඟැවී සමාජ ශෝධකයින් මෙන් පෙනී සිටීම අරුමයකි.සත්‍ය කවදත් තිත්තය. එහෙත් සත්‍ය සමාජයට කීම යුක්ති යුක්තය. බුදුන් වහන්සේ තමා දුටු සත්‍ය ප්‍රකාශ කරන විට උන්වහන්සේට එදා ඉන්දීය බමුණු සමාජයේ ෂඩ් ශාස්තෲවරු දැඩි කොට පහර දුන්හ. යේසුස් වහන්සේ තමා දුටු සත්‍ය ප්‍රකාශ කළ කල්හි උන්වහන්සේ කුරුසියේ ඇණ ගසනු ලැබූහ. ලයිබ්නිට්ස් ගේ පුස්තකාලය ගිනි බත් කැරිණ. සොක්‍රටීස්ට වස බඳුන් බීමට සිදු විය. එහෙත් සත්‍ය ප්‍රකාශ කිරීම මුළු මහත් මානව සමාජයට ප්‍රේම කිරීමකි.දෙනගම ඥානවතී නමින් ප්‍රකට ඒ ගැහැනිය 1985 පමණ කාලයේදී භික්ෂු වෙස් ගත් චීවරධාරියකු හා එදා ඒ ගමේ සිටි මැරයන් 5 දෙනෙකු විසින් දූෂණය කැර දෙනගම වැවේ ගිල්වා මරා දමනු ලැබිණ. ඒ දුටු සාක්ෂිකරුවෙක් ද තවත් අහිංසක ශිෂ්‍යයෙකු ද මරා දමනු ලැබිණ.උපුල්මහින්දසිරිඥානවතී උපාධිධාරිණියකි. ඇයට ඉංගිරිසි කතා කිරීමට බැරිය. ඉංගිරිසි බස හැකි නම් රැකියාවක් ලබාදීමට හැකි බව පළාතේ දේශපාලකයෙක් එදා ප්‍රකාශ කළේය. ඇය ඉංගිරිසි ඉගෙන ගැනීමට ඔහුගේ සහචරයකු හා තැන තැන ගියාය. එයින් ඇයට සිදුවූයේ මේ පුද්ගලයාට දාව තම කුස දරුවකු පිළිසිඳ ගැනීමය. ඇය එම දරුවා නොමරා හදාගත්තේ අම්මාකමේ උත්තම දයාව වෙනුවෙනි. එහෙත් ඇයට ජීවත්වීමට ක්‍රමයක් නොතිබිණ. දෙනගම මුදලාලි කෙනෙකුගෙන් බීඩි ඔතන්නට අවශ්‍ය ද්‍රව්‍ය ලබාගෙන ඇය බීඩි ඔතා කීයක් හෝ මුදලක් ලබා ගැනීමට කල්පනා ක‍ළාය.බීඩි එතීමේ රැකියාවද ඇයට කරන්නට ලැබුණේ ටික කාලයකි. පාහර නරුම කාම අපරාධකරුවෝ රැළක් ඇය ගොදුරක් කැර ගත්හ. ඒ ඥානවතීගේ අතීත කතාවයි. වසර ගණනාවකට පසු ඇගේ වත්මන් කතාව සොයා මමත් අපේ මුලටියන වාර්තාකරු හා ඒ ගමේ ප්‍රභූවරයකු වන තිලක් සමරසිංහ මහතාත් දෙනගම හා නරවැල්පිට ගම්මාන හරහා ගියෙමු. මේ ඒ වත්මන් කතාවයි.නරවැල්පිට උතුර ප්‍රදේශයේ පදිංචි විශ්‍රාමික ග්‍රාම නිලධාරි දාපනදුරගේ අමරසේන (76) මහතා අපට සම්මුඛ විය.“මේක පුදුම සුන්දර ගමක්. ඒ සුන්දරකම මේ සිද්ධියෙන් අසුන්දර වුණා. මං ග්‍රාම නිලධාරි වගේම හදිසි මරණ පරීක්ෂකවරයෙක් ලෙස ද කටයුතු කළා. ඥානවතී නරක කෙනෙක් නොවෙයි. ඇය ගොදුරක් කරගෙන දූෂණය කැර දෙනගම වැවේ ගිල්වා මරා තිබුණා. මේකෙ පළමුවැනි විත්තිකරු රණසිංහ කියලා කෙනෙක්.එයා මේ මිනීමැරුමට වරදකරු වී හිරේ ගිහින් ඇවිත් තවත් මිනීමැරුමකට මේ වන විට නැවත බන්ධනාගාරගත වෙලා. ඉතාම දුප්පත් විදියට බීඩි ඔතාගෙන එයා ජීවත් වුණේ. එයාට දරුවෙක් ද හිටියා. පුංචි දියණියක්. මේකට ගෑවුණු සමහර අයට වෙච්ච දෙයක් නෑ. භික්ෂු වහන්සේ නමක් ද හිටියා. ඥානවතීගේ මල්ලී මෝටර් බයිසිකල් අලුත්වැඩියා වැඩපළක් කරගෙන අදත් මේ ගමේ ඉන්නවා.එතුමා ඒ හැම දෙයක් ම අපට විස්තර කළේ කම්පාවෙනි. ඉන් කාටවත් අගතියක් කිරීමට හෙතෙම නොකැමැතිය. නරවැල්පිට ගමේ වෙළෙඳසලක් පවත්වාගෙන යන එස්.ඒ. ගාමිණි ගුණතිලක මුදලාලි මහතාට ද සිද්ධිය මතකය.“මං ඉගෙන ගත්තෙ නරවැල්පිට දකුණු ස්කෝලෙන්. ඒ කාලෙ අපි සාමාන්‍ය පෙළට ලියනවා. මේ කාන්තාව මරලා දවස් 4 කට පස්සෙ මිනිය හම්බවුණේ. මිනිය ගොඩගන්නකොට පළාතේ හිටපු පරීක්ෂණවලට ආපු O.I.C ට අව්වට කුඩය අල්ලගෙන ඒ ළඟ හිටියේ මිනීමරුවෙක්. උනුත් මේ මිනිය ගොඩගන්න උදව් කළා. මේ සිද්ධිය ගහක් උඩ ඉඳලා දැක්කා අවුරුදු 13 ක ශිෂ්‍යයෙක්. එයා මහින්දසිරි. එයා තමයි නඩුවේ පළමුවැනි සාක්කිකරු. ඒත් පස‍්සෙ කාලෙක එයාටත් වෙච්ච දෙයක් නෑ.පේදුරු ආරච්චිගේ ජයසේන (62) ඥානවතී‍ෙග් මස්සිනාය. ජයසේනගේ පියාගේ නැගණියගේ දුව ඥානවතීය. මේ මිනීමැරුම කා‍ලයේ වැලිතලාවෙන් වැසෙන්නට නොදී මුදල් වියදම් කැර එළියට ගත්තේ ජයසේනය. ඔහු අදටත් අභීතව කරුණු ඉදිරිපත් කරයි.මහත්තයො, 1980 ගණන්වල පලදාවර්ධන සභාපතිවරයෙක් අපේ නංගිව රවට්ටාගෙන ‘ජොබ්’ එකක් හොයා දෙනවා කියලා තැන තැන එක්ක ගියා. එයා උපාධිධාරිණියක් නිසා අපිත් ඉගෙන ගත්ත කෙනෙක් හැටියට එයාට සැලකුවා. ඔය කියන කාලෙ ඥානවතීට අම්මත් තාත්තත් (මගේ මාමාත් නැන්දාත්) දෙන්නම නෑ.ඥානවතීගේ මල්ලිටත් වියදම් හොයාගන්ඩ සිද්ධ වුණේ ඇයට. අම්මා තාත්තා මැරුණ කියලා නෑ, කෙල්ල හොඳට හිටියා. එයා සුදුයි. උසයි. කොණ්ඩය බිම ගෑවෙනවා. හරිම ලස්සනයි. එයාට ජීවත් වෙන්ඩ රැකියාවක් ලැබුණෙ නෑ, ඒ නිසා ඇය බීඩි ඔතලා ජීවත් වුණේ. එදා බීඩි ගේන්ඩ දෙනගම වැව ළඟට යනවිට මේ මිනීමැරුවො කසිප්පු ගහලා එතැන ඉඳලා.ඇයව උස්සගෙන පන්සල් වත්තටත් එතැනම තියෙන පාළු ගෙයටත් ගිහින් මුන් කීපදෙනෙක් ඇයව දූෂණය කරලා. අන්තිමේ මේක එළිවෙයි කියලා බයට මරලා දාලා. මං තමයි වැවට බැහැලා මිනිය ගත්තේ. මිනිය ගන්නා විටත් මස් වැදලි ගැලවී යනවා. පොල් ගෙනෙන්ඩ ඒ වෙලාවෙ කඩේ ගිය මහින්දසිරි කියලා පොඩි කොල්ලෙක් මේක මාර ගහකට නැඟලා බලන් ඉඳලා තියෙනවා.මේක රට හොල්ලපු පුවතක්. අන්තිමේ සාක්ෂිකරුවා වුණේ මහින්දසිරි. අපරාධ පරීක්ෂණ දෙපාර්තමේන්තුවෙ නිලධාරින් කොලුවා ගෙනැවිත් නැවතත් මාර ගහට නංවලත් තියෙනවා. ඒ අය මුලින් විශ්වාස කරලා නෑ, බදන්නට බැරි තරම් ලොකු ඒ මාර ගහට කොලුවා නැංගෙ කොහොමද කියලා.කොල්ලා ගහට නැඟලා පෙන්නුවා. ඔප්පු වුණා කතාව. අන්තිමේ නඩුව අවුරුදු ගණනක් ගියා. 89 කාලෙ දෙනගම හමුදා “කෑම්ප්” එකක් ගැහුවා. ඒකට ආවෙ පළමුවැනි විත්තිකරුගෙ හෝ දෙවැනි විත්තිකරුගේ ඥාති ප්‍රධානියෙක්. ඒ අය භීෂණය අස්සෙ මහින්දසිරිව අල්ලලා එයාවත් අතුරුදන් කළා.ඥානවතීගේ කෙල්ල ඥාතීන් අතර හැදුණා. දැන් එයා බැඳලා. එයාටත් දරුවො දෙන්නෙක් ඉන්නවා. අර හාමුදුරුවො දැන් සිවුරු ඇරලා හීරළුවෙක් වෙලා ගැහැනියක් එක්ක කුරුණෑගල පැත්තෙ ජීවත් වෙනවලු. එයා හිරේ ගිහින් මොන ආකාරයෙන් හරි එළියට ආවා.මේවා සහගහන වැඩ. සංසාරේ මුන්ට යන්ඩ වෙනම අපායක් ඇති. ඔහු උද්වේගකරව කියාගෙන යයි. සිද්ධියට සම්බන්ධ තවත් අපරාධකරුවන් දෙදෙනෙක් ද දැන් ගමෙන් පිටවී සිටිති. ඒ මාර ගහත්, ඥානවතීගේ අවසන් සුසුම් පොද වා තලයට එක්කළ ඒ පාළුගෙයත් අද නැත.විශ්‍රාමික ග්‍රාම නිලධාරි දාපනදුරගේ අමරසේනජී.ඒ. රත්නසූරියපේදුරු ආරච්චිගේ ජයසේනබයිසිකල් අලුත්වැඩියා වැඩපළක් කරන ජී.ඒ. රත්නසූරිය ඥානවතීගේ මල්ලීය. අපි ඔහු ද හමුවීමු.“අක්කා මාව ජීවත් කළේ. එදා බීඩි අරගෙන කතුර තාප්පවන්ට කියලා හිතාගෙන අක්කා ගිහින් තියෙන්නෙ. මං පුංචියි. මේ පරීක්ෂණ යට ගහන්ඩ නොයෙක් නොයෙක් දෙනා උත්සාහ කළා. ඒත් මස්සිනා මේක අත හැරියෙ නෑ. රස්සා හොයන්ඩ ගිහින් අක්කා බඩදරු වුණා. කරන්ඩ දෙයක් නෑ, අපි ඒ දරුවා හදා ගත්තා.අම්මයි තාත්තයි නැති අපේ ජීවිත හරිම අසරණයි. අපිට කන්ඩ දෙන්න බීඩි ඔතන්න ගිය අක්කා අන්තිමේ හම්බවුණේ මළසිරුරක් විදියට දවස් 4 කට පස්සෙ දෙනගමවැවේ ගල්වළක. සාක්ෂි දුන් මහින්දසිරිත් අතුරුදන් වුණා. එයාටත් බොරුවට J.V.P. ලේබලය අලවලා භීෂණය අ‍ස්සෙම නැති කළා. මේ පැත්තෙ ලොකු ලොක්කො ගොඩාක් ආවා සිද්ධිය හොයන්ඩ. අපරාධකාරයො කීප දෙනෙක් හිරේ ගියාට කීප දෙනෙක් බේරුණා.ඒ දරුවා අද කොහිද? මම ඔහුගෙන් ඇසුවෙමි. ආරක්ෂාව පතා මම ඇය සිටිනා තැන නොලියමි. ඇය සිටිනා තැන මම දැන් හොඳින් දනිමි. ඇයගේ දුරකථන අංකය ද මට ලැබිණ. ඇගේ නම ජීවානි පුෂ්ප කුමාරිය. මම ඇය හා ඇගේ ඥාතියකු ආශ්‍රයෙන් කතා කළෙමි.දුව ජීවානිමේවා ගැන දැන් ලියන්ඩ එපා. ඒකෙන් කාටද වැඩක් වෙන්නෙ. අම්මා මැරෙනකොට මට වයස අවුරුදු 2 ක් විතර. අම්මා කෙනෙක් නැතිව ලොකු මහත් වෙන්ඩ මං කොච්චර දුක් වින්ඳද කියලා දන්නෙ දෙවියො විතරයි. නෑයින් මට උදව් කළා. ඒත් අම්මා නැති දුක තවමත් මගේ හිතේ රැව් දෙනවා.මීගහදුරගේ කරලිනාහාමි මාතාව ඥානවතී මෙන් ම මේ සමාජයෙන් මහත් සේ බැට කෑවාය. දැන් ඈ වියපත්ය. අවුරුදු 70 කි. ලෙඩින් දුකින් ජීවිතය ගතකරන ඇය සොයා මම ගම් පීරා ගියෙමි.අනේ මගෙ පුතා මහින්දසිරි. එදා ගෙදර පොල් නැතිව ගේන්ඩ කඩපිලට ගියා. ගොම්මන් වෙලාව. ඥානවතීව උස්සගෙන අර කට්ටිය යන‍කොට එයා පිටිපස්සෙන් ටිකක් ඈතින් ඇවිත් තියෙන්නෙ. තමාව දකීවි කියන බයට පුතා මාර ගහකට නැඟලා. කොහොම හරි පුතාව සාක්ෂියට ගත්තා.එයා‍ගේ පාසලේ යාළුවකුට කියලා. එයා තව කෙනෙකුට කියලා කොහොම හරි ජයසේනට මේ ආරංචිය ගිහින් මෙයාව සාක්ෂියට ගත්තා. අපරාධ පරීක්ෂණ දෙපාර්තමේන්තුවෙ සමහරු වත්තෙ පොල් නැද්ද කියලා සොයා බලන්ඩත් ආවා. පොල්ගස් තිබුණට ඒ සිද්ධිය වෙන වෙලාවෙ වත්තෙ ගස්වල පොල් තිබුණෙ නෑ.මේ සිද්ධිය වෙනකොට දරුවාට අවුරුදු 13 යි. එයාට පල්ලෙහා පුතා උපුල්ට වයස 11 යි. නඩුව ඉවරවෙලා අපරාධකාරයො හිරේ ගියාට පස්සෙ 1989 පමණ කාලෙ මේ පැත්තෙ හමුදා ‘කෑම්ප්’ එකක් දැම්මා. ඒකෙ හිටි ප්‍රධානීන් අතර ඉඳලා තියෙන්නෙ මිනීමරුවන්ගේ ඥාති කෙනෙක්. මුලින්ම මගේ අහිංසක දරුවා උපුල් ඒ වනවිට (එතකොට අවුරුදු 17) ඉස්කෝලෙ ඇරිලා එනකොට ජීප් එකක් එතැන නවතා තිබිලා තියෙනවා. ටයර්වල හුළං නෑ. බයිසිකල් පොම්පෙ අරන් එන්ඩ කියලා. ගියා ගියාමයි පුතා ආවෙ නෑ.සිද්ධිය වෙලා ගින්දරෙන් පිච්චි පිච්චි දරුවා හොයනකොට දවස් 5 කට විතර පස්සෙ මහින්දසිරි (එතකොට අවුරුදු 19) හොයාගෙන හමුදාවෙ කට්ටියක් ආවා. උන් පුතාව ඇදගෙන ගියේ මස් වැදැල්ලක් වගේ. එදා ඉඳලා මං අසරණයි. මේ දරුවට හොඳට ඉගෙනගන්ඩ පුළුවන්. මට හරිම ආදරෙයි. මේ දරුවො දෙන්නා.මට ඊට ලොකු දරුවො දෙන්නෙක් ඉන්නවා. ගැහැනු ළමයි දෙන්නෙක් ද ඉන්නවා. එදා ඒ අය ආවෙ මගෙ දරුවො සියල්ලම මරන්න. මං දරුවො හැංගුවා. ඒත් මහින්දසිරිව බේරගන්ඩ ලැබුණෙ නෑ. අනෙක් දරු‍ෙවා අද බොහොම අමාරුවෙන් පවුල් බරින් ජීවත් වෙන්නෙ. මට ලෙඩට දුකට බෙහෙත් ගන්ඩ මාසෙට ලොකු වියදමක් යනවා.කවුද! මට ඒක දෙන්නෙ. මගෙ මහත්තයා C.T.B එකේ රියැදුරෙක්. 71 දි හක්මන පොලිසියට චේගුවේරා කාරයො ගහනකොට එයාටත් වෙඩි වැදුණා. වෙඩිකාගෙන එයා පොලිසියෙ අය රෝහලට ගෙන ගියේ. මගෙ පොඩි එවුවො හිටියා නම් මාව අද බලාගනීවී. අහිංසක මගෙ දරුවො උදුරා ගත් උන්ට සංසාරෙදි දරුවො ලැබෙන්ඩ එපා. මේක අම්මා කෙනෙක්ගෙ ප්‍රාර්ථනාව. මගෙ මහත්තයත් අකාලෙ මිය ගියෙ දරු දුකින්මයි. මං වෛර කරන්නෙ නෑ පුතේ, ඒත් දරු දුක තවමත් මගෙ හිතේ පුපුරු ගහනවා. ඇඟ ලේ මස් කකියනවා.කරලිනාහාමි මාතාව අදත් හඬන්නීය. වැලපෙන්නීය. ඥානවතීගේ මස්සිනා ජයසේන මේ කාර්යයේදි මට මහත් පිටිවහලක් ම විය. ඔහු ද මෙසේ කීවේයලොකු ලොක්කො කොච්චර ආවත් මේ අසාධාරණය ලක්වුණු අපට, මේ අම්මට වෙච්ච දෙයක් නම් නෑ.මේ සිද්ධියේ කඳුළු කතාව තවමත් නිමාවී නැත. කවුරු හරි ඒ අසරණ පවුල් ගැන සොයා බලන්නේ නම් එය මහත් ම පිනෙකි.උපාලි සමරසිංහඡායා - මුලටියන ලේක්හවුස් වාර්තාකරුඋදය සමරසිංහ  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af1312226</link>
    <topic>හදවත පළලා උණු ලේ දහරින්...</topic>
    <author>කසුරි</author>
    <content>මම මගේ හදවත ගැහෙන අයුරු බලා සිටින්නෙමි. හදවතට සම්බන්ධ නහරවැල් පද්ධතිය ද ගැහෙන රිද්මය මට පෙනේ. මේ පෙනෙන්නේ මගේ හදවත ආශ්‍රිත ප්‍රදේශය නොවේදැයි හදිසියෙන් මෙන් මට සිතිණි.“ඕනැම දැඩි හදක් වුවදදයා දියෙන් ආර්ද්‍ර වීකඳුළු සලන මොහොතක් ඇතඒ මොහොතේ එම හදවතඅත්ලට ගෙන බලනු මැනව.මේ ලොව අන් කිසිම දෙයක්ඒ තරමට සුන්දර නැත”මහගම සේකර හදවත ගැන පැවසුවේ එවැන්නකි. මගේ හදවත සුන්දර එකක්දැයි මම නොදනිමි. එය ගැහෙන බව පමණක් මට පෙනේ. හෘද රෝග විශේෂඥ වජිර සේනාරත්න මහතා පවසන්නේ හාත්පසින් ම වෙනස් දෙයකි.“සූරියආරච්චි මහත්මයාට පේනව නේද මෙන්න මේ නහරය මෙතනින් හීනි වෙලා. මෙතන තමයි ප්‍රශ්නය... හෘදයට යන ලේ ගමනට බාධා කරනවා.”මහගම සේකරයන් පවසන හදවත ගැන, මසිත මට බොහෝ දේ පවසා ඇත. ඒ එක්කෝ යහන මත නිදි නැතිව ඇලවී සිටින මොහොතක ය. නොමැතිනම් හාන්සි පුටුව මත දිගාවී ඈතින් පෙනෙන තුරු මුදුන් දෙස බලාගෙන සිටින විටය. එසේත් නොමැතිනම් වැසි වැටෙන රෑ යාමේ වැහි බිඳු අතරින් ගලන පහන් කණුවේ මඳ විදුලි එළියෙන් හාත්පස යන්තමින් එළිය වැටි ඇති මොහොතක ය.එහෙත් වජිර සේනාරත්න දොස්තර මහත්තයා හදවත ගැන පවසන දේ මට ඇසෙන්නේ පැතිර ඇති ගූඪත්වය විසින් මා තැති ගැන්වූ ශල්‍යාගාරයේ දීය.දොස්තර මහත්තයා මිනිස් හදවත් සිය ගණනක් දකින්නට ඇත. ස්පර්ශ කරන්නට ඇත. එහෙත් මහගම සේකර එක් හදවතක්වත් දැක ඇද්දැයි මම නොදනිමි. අනුන්ගේ හදවතක් කෙසේ වෙතත් තමන්ගේ ම හදවතවත් ඔහු දකින්නට නැත.මගේ මතකයේ හැටියට ඔහු මියගියේ ද හෘදයාබාධයකිනි. (වැරදිනම් මා නිවැරදි කරන්න) ගම්පහ තරුණ බෞද්ධ සමිති ශාලාවේ ඔහුගේ දේහය තැන්පත් කර තිබූ අයුරු බලන්නට මම ගියෙමි. ඒ ඔහු අපේ වීරයකු වූ නිසාය.සේකර අඩුම තරමින් තමන්ගේම හදවතවත් දැක නැති නමුදු ඔහු කව් ගී ලියුවේ සුවහසක් මිනිසුන්ගේ හදවත් ස්පර්ශ කරමින් බව මම සක්සුදක් සේ දනිමි. ඔහු අපේ ලෝකයේ වීරයකු වූයේ ඒ නිසාය.දොස්තර වජිර මගේ හදවත සුවපත් කිරීමේ කාර්යය අරඹයි. ශල්‍යාගාරය අඳුරුය. දොස්තර මහත්මයා සමඟ සිටින කණ්ඩායම යුහුසුලු වෙති. ඔවුන්ගේ කඩිසර බව, සූක්ෂම බව හෝ නිවැරැදි බව පිළිබඳව මට සැකක් නැත. එහෙයින් මම සූදානම්ව දෑස වසා ගතිමි.“ඇස් අරින්න”දොස්තර මහත්තයා පවසයි. ඒ අනුව මම දෑස් විවර කරමි. මගේ ම දෑසින් මගේ ම හදවත සහ ඒ ආශ්‍රිත නහරවැල් දකිමි. යන්ත්‍රයේ තිරය ඒවා විශාල කර මට පෙන්වයි.ජීවිතයේ පළමු වරට මගේ ම හද ගැස්ම මගේ ම දෑසින් දුටුවෙමි. උත්පත්තියේ සිට කෙසේ වෙතත් යම් මතකයක් රැ‍ඳෙන වයසේ පටන් මගේ හද ගැස්ම ගැන මම දැන සිටියෙමි. මගේ පපුව මත අත තැබු සෑම මොහොතකම මගේ හද ගැස්ම මට දැනී ඇත. එහෙත් කිසි දිනෙක මගේ හද ගැස්ම මගේ දෑසින් මා දැක තිබුණේ නැත.මගේ හද ගැස්ම සිදුවන අයුරු ද ඒ අනුව නහර පද්ධතිය රිද්මයානුකූලව ගැහෙන අයුරු ද බලා සිටියෙමි.“ඔබ පෙම් කරනාඔබේ කුමාරියමට ද ආදරේ කියා තිබේ”එවන් සිතුවිල්ලක් සමඟ හදවත ගැහෙන රිද්මය වේගවත් වීමේ අත්දැකීම ඔබ බොහෝ දෙනකුට අමුත්තක් නොවන බව මම දනිමි.ඒ හද ගැස්ම සහ ශල්‍යාගාරයේ ඇති යන්ත්‍රයේ දිස්වන හදගැස්ම එකම ද යන බොළඳ ප්‍රශ්නය මසිතට ආවේ කුමක් නිසාදැයි මම නොදනිමි.පසුගිය දිනෙක මහමග ගමන් කරමින් සිටියදී හදිසියේම පපුව කකියන්නට පටන්ගත් විට මට සිහිපත් වූයේ මහගමසේකර හෝ වෙනත් කවියකු නොවේ. දොස්තර මහත්තයෙක් ගැනය. වාසනාවට මෙන් එතැනින් යාමට පැමිණි ත්‍රීවිලරයක නැඟී මම දොස්තර මහත්මයෙකු වෙත ගියෙමි.එහෙත් කාලෝ ෆොන්සේකා මහාචාර්යතුමන් හෙවත් දොස්තර මහත්තුරුන්ගේත් ඇදුරාණන් තමන්ගේ හදවත කැක්කුම් දුන් මොහොතක මෙවැන්නක් සටහන් කර ඇත.“රත්තරන් දුවේ මගේ රත්තරන් දුවේ...”දොස්තර වජිර ශල්‍යකර්මය අතරතුර මා සමඟ කතා කරයි.“රිදෙන්නෙ නෑනෙ?”“නෑ...”මම ද ඔහු සමඟ කතා කරමි.“බයවෙන්ඩ එපා... කිසිම රිදිල්ලක් වෙන්නෙ නෑ...”දොස්තර වජිර මසිතට පවන් සලයි.“පාළු අඳුරු නිල් අහස මමයිඈත දිලෙන තනි තරුව ඔබයි”සේකර ද අමරදේව ද එක්ව මසිතට පවන් සලති.මේ දෙවර්ගයක මිනිසුන් ද? මසිත මගෙන් ප්‍රශ්න කරයි. ඒ බොළඳ සහ සරල ප්‍රශ්නයට දොස්තර වජිරම පිළිතුරු දෙයි.“සූරියආරච්චි මහත්මයා කාගෙ සින්දු ද අහන්ඩ කැමති?”මම එක්වරම තිගැස්සෙමි. කඩිනම් පිළිතුරක් මසිතට නොපැමිණෙයි.“මං කැමති ජෝතිපාලට” දොස්තර වජිර කියයි.“මාත් කැමතියි” මමත් කියමි.අඩ අඳුරු නිහඬ ශල්‍යාගාරය ජෝතිගේ හඬින් පිරී යයි.මුලදි බැන්ද ආදරයක මිහිර දැන්සැනසීම සොයමි මගෙ පපුවට තද කරන්”මම, හෘදයාබාධයෙන් අඩපණ වීමට ගිය මගේ පපුව දෙස බලා සිටිමි. ජෝති ප්‍රේමයෙන් පිරුණ පපුවක් ගැන ගීතයක් ගයයි. මගේ පපුවේ තදවීම සහ හිරවීම දැන් නැත.“දැන් හරි ඔක්කොම” විනාඩි හතළිහකට පසු ශල්‍යාගාරයේ විදුලි පහන් දැල්වෙයි. දොස්තර වජිර ද ඔහුගේ කාර්ය මණ්ඩලය පමණක් නොව මෙතෙක් ගූඪ සෙවණැලි සේ පෙනුණ දැවැන්ත යන්ත්‍ර සූත්‍ර ද මට පෙනේ. ඒ අතර ජෝතිගේ හඬ තවදුරටත් ශල්‍යාගාරයේ පැතිරෙයි.“සමන් මල් පියල්ලේ”ඒ සියල්ල අතරින් “දැන් ඔක්කොම හරි බයවෙන්ඩ කිසි දෙයක් නෑ...” දොස්තර වජිර මගේ උරහිසට යම්තමින් අත තබමින් පවසයි.දැන් මගේ හදවතේ ගැස්ම මම නොදකිමි. එහෙත් මට දැනේ. එය තවත් කාලයක් මෙසේ ම දැනෙනු ඇතැයි මම විශ්වාස කරමි.“හදවත පළලාඋණු ලේ දහරින්කඳුළින් සුසුමින්මා මියයන්නම්”එය වෙනම තදවීමකි. හිරවීමකි. ඒ හිරවීම තවත් රෝගයක්දැයි පසුව කල්පනා කළ යුත්තකි. දැන් මා ශල්‍යාගාරයෙන් පිටව යාමට ලෙඩුන් ගෙන යනය ට (ස්ට්‍රෙචරය) මාරුවීමි.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af1312227</link>
    <topic>මෙය පින් සිදුවන සේවාවක් බව අමතක කරන්න එපා</topic>
    <author>ප්‍රජා වෛද්‍ය උත්පලා අමරසිංහ</author>
    <content>අපේ අම්මට දරුවෝ දස දහස් හාරසියයක්..? අදහන්නත් බැරි තරම්. දෙසැම්බර් 17 වැනිදා සුගතදාස පිටිය සුදු පාටින් හිනා වුණා. සෞඛ්‍ය ක්ෂේත්‍රයෙන් ලක් මවගේ දරුවෝ දස දහසක් ඉපැදුණා. මවු බිමේ සෑම අස්සක්, මුල්ලක් නෑරම දුක සැප බලා හදා ගන්නට, සුව චාරිකාවේ යෙදෙන්නට නංගිලා මල්ලිලා සූදානම්! නැවුම් මුහුණු, සැහැල්ලු තාරුණ්‍යය හැම තැනකම සිනා නැඟුවා. ඒ හැම පැතුමක් මැද්දෙම කියන්න බොහෝ දේ මට තියෙනවා. අවුරුදු පහළොවකට ආසන්න සෞඛ්‍ය සේවයක ආත්ම තෘප්තිය ගැන ලියන්න දේ බොහොමයි.ජනාධිපතිතුමා‍ත් කිව්වෙ “සෞඛ්‍ය සේවය කියන්නෙ පින් පුරන වෘත්තියක්” කියලා. මේ සේවාවෙන් ලෝකෙට ලබාදෙන සුවය මිල කළ නොහැකියි.සෞඛ්‍ය සේවයට එකතු වුණා කියන්නේ සමහර විට ඔයාගේ ළඟම නෑයකු ගේ දනට පිනට උදව් දෙන්න, මංගල උලෙළට යන්න බැරි වෙන්න හේතුවක් වෙන්නත් පුළුවන්. ඒ වගේ පවුලේ වැදගත් අවස්ථා; රෝගීන් නිසා, මගේ වෘත්තියේ තියෙන කැපකිරීම් එක්ක මඟ හැරුන අවස්ථා බොහෝමයි‍.අලුතින් සේවයට එක්වුණ ඔයාලටත් මෙවන් අවස්ථා මඟ හැරේවි. ඒත් ගමේ අය; පවුලේ අය ඔයාට එන්න බැරි වුණේ ඇයි කියලා ඉක්මනින් වටහා ගන්නවා. ඒත් ඒ අයගේ රෝගයකදී එළිපත්තට ගොඩවෙන්න අමතක කරන්න එපා.රැකියාව ලැබෙන්න කලින් ‘සෝමදාස මාමා’, ‘සුමනා නැන්දා’ කියලා ගමේ දී ආදරෙන් අමතපු අයටම, නිල ඇඳුමේ උණුසුම එක්ක නපුරු වෙලා උඩින් යන්න හිතන්න එපා. අසරණ මිනිසුන්ගේ හදවත්වල තියෙන්නේ අප වෙනුවෙන් හරිම පිරිසුදු පුංචි ඉඩක්! ඒ නි‍ර්මල තැන ඉදිරි පරම්පරාවටත් ඉතිරි කරන එක ඔයාලාගෙ වගකීම.සෞඛ්‍ය සේවයට එකතු වුණ ඔයගොල්ල ඉපැදුන දා සිට මේ වනතුරු ආ මග සරසන්න මල් පියලි විසිරුවේ කවුදැයි දන්නවාද? ඔයා අම්මගේ කුස තුළ ඉන්න කාලේ, අම්මා ඉස්පිරිතාලේ, සායනවල බංකු කොනක වාඩිවෙලා මොනතරම් බලාගෙන ඉන්න ඇති ද? දොස්තර මහත්තයා නර්ස් නෝනා, ගමේ නෝනා එබිලා බලා ඇතුළට අරන් මොනවා කියයි ද කියලා, කොයිතරම් ගැහෙන හදවතින් අහිංසකව බලාගෙන ඉන්න ඇති ද? හෙට දවසේ ලංකාව පුරාම සුව සේවයට කැපවෙන ඔයාලාට මේ වගේ ම අම්මලා සිය දහසක් හමුවේවි. ඔයාගෙම අම්මා කියලා හිතලා ආදර වචනයෙන් ඇගේ බිය නිවන්න ඔයා උත්සාහ ගන්න. “අම්මෙ ඔයා බය වෙන්න එපා, අපි ඔයාගෙ දරුවා වෙනුවෙන් හැමදේම කරනවා” මේ වචන වලට තියෙන ශක්තිය, අහිංසක රෝගියකුට දෙන්න පුළුවන් , ඔයාට විතරමයි නේද?ඔයාට මේ තරම් දුරක් එන්න ගුරු දෙවිවරු මොනතරම් රුකුල් දෙන්න ඇති ද? ඒ අය රෝහලේ බෙහෙත් පෝලිමේ අගට එකතු වෙලා, එයාලගෙ වාරය එනතුරු හෙටත් බලන් ඉන්නවා. ඔයා ඖෂධවේදියා නැතිනම් බෙහෙත් දෙන නිලධාරියා වේවි.මේ පෝලිම දිග වැඩියි, කලබලයි, කරදරයි කියලා ඔයාට හිතේවි. “අදට ඇති! බඩගිනියි” කියලා හිතේවි‍. සෞඛ්‍ය සේවයට කැපවූ අපට එහෙම හිතන්න අවසර නැහැ. අපේ මොහොතක විවේකය රෝගියකුගෙ මුළු ජීවිතයම වෙනස් වෙන්නත් පුළුවන්. ඉතින් නංගියේ, මල්ලියේ අපි හිතමු, මේ පෝළිමේ හැමෝම මේ සංසාර ගමනෙදි අප ඔසවා තබාපු අපේ ම මිනිස්සු කියලා! එතකොට හිත සැහැල්ලුවෙන් සේවය කරන්න ඔයාලට ලේසියි.රෝහල ඇතුලේ වේදනාවෙන්, දුකෙන් හඬන පුංචි එකෙකුගේ හඬ මහා කරදරයක් කියලා හිතන්න එපා. පුංචි කාලේ ඔයාල ලෙඩ වුණාම ඔයා නළවා ගන්න අම්මා, තාත්තා වින්ද දුක අනන්තයි. හරිම කලබල වැඩ ගොඩක පැටලිලා උන්නත් හුරතල් වචනයක් දරුවාට කියලා, අම්මගේ හිතට සහනයක් ගේන්න ඔයාට පුළුවන්.තාරුණ්‍යය කියලා කියන්නේ ජීවිතේ, සුන්දරකම සිහිනය. තොල් පාට කරලා, වත්සුනු තවරලා ගවුමේ පාටට සපත්තු දාලා, හීන් චේන්පොටකින්, සමන්පිච්ච පෙති කරාබු වලින් හැඩවෙන්න හිතේවි. ඒත් යථාර්ථය එය නොවෙයි. සුව සේවය ගැන හිතනවිට ඔබට වැටහේවි එහි ඇති වගකීම් සහගත බව.කෙත්වතු මැද්දෙන්, කඳු තරණය කරමින් මෝපෙඩ් සයිකලය පැදගෙන ගෙයින්ගෙට යන ගමනෙදි පවුල් සෞඛ්‍ය සේවිකාවන්ට විඳින්න සිදුවන දුෂ්කරතා, අමුතුවෙන් ‍මතක් නොකළට ඔයාලා දන්නවනේ... ඒත් ලෝක සිතියමේ ශ්‍රී ලංකාවේ සෞඛ්‍ය දර්ශක, රනින් සිත්තම් කරන්නට අපේ ගමේ කාන්තාවන් දුන් ශක්තිය දන්නවා නේද? හෙට ඉඳලා ඒ අයගේ ගමනට සවියක් වෙනවා නියතයි‍.දවසක සේවයට යන එන මඟ පාසල් යහළුවන් මුණගැහේවි. ඔයා තරමට ඉගෙන නොගත්තට, ලොකු වාහනයක් පදවාගෙන ඔයා නොදැක්කා වගේ ඉඟිල්ලෙන අයත් ඒ අතර සිටීවි. ලස්සන මාලිගා , යාන වාහන දහසින් බැඳි පියළි නොපතා අපේ හදවත්, දුක් විඳින මිනිසුන් වෙනුවෙන් කැප කරමු.වෙලාවට ආහාර ගැනීම වගේ ම වෙනත් අවශ්‍යතා පවා දීර්ඝ ශල්‍ය කර්මයකට සහාය වන අවස්ථාවලදී කල් දමන්න සිදුවේවි. සමහර සති දිවා රෑ වෙනස නොදැනීම ගෙවී යාවි. නිදි වරා උදෑසන නවාතැන වෙත යන්න සිදුවේවි! මෙහෙම කළ යුතු යැයි පත්වීම් ලිපියේ බල කර නැහැනේ. ඒත් මේ උත්තරීතර සේවයට කැපවූ අය කටයුතු කළ යුත්තේ එහෙමයි. ඉතිහාසය පුර‍ා එහෙම අය හිටියා. අනාගතයෙත් එහෙම වෘත්තිකයන් බිහි වෙනවා.ඔයාගේ අතිනුත් පුංචි අතපසුවීම් වෙන්න පුළුවන්‍. ඒත් කිසිම සෞඛ්‍ය සේවකයෙක් උදේට වැඩට පිටත් වෙන කොට “අද නම් කොහොම හරි ලෙඩෙක්ට වදයක් දීලා එනවා” යැයි හිතන්නෙ නැහැනේ. වෛද්‍යවරයාගේ සිට සහායක නිලධාරියා දක්වාම හැමෝ ම මිනිස්සු. මාධ්‍යවල අපි නොහිතා කරන වැරැදි, පෙන්වාදී අපේ සේවය තවත් ගුණාත්මක කරගන්න උත්සාහ ගනීවි. සුවසේවයට අලුතින් එක්වූ ඔබත්, දැනට සේවයේ රැඳී සිටින සුවහසක් සෞඛ්‍ය බල‍මුළුවේත් එකම අරමුණ විය යුතු ය.සේවා මුර අතරේ මද විවේකයක් ගන්නට අපි හැමෝටම තියෙන්නේ පුංචි ඉඩක්. පහසුකම් වැඩි දියුණු වෙනතුරු, එකම කාමරය හැකි ආකාරයට බෙදා ගමු නේද?ටික දවසක් යනතුරු ආගන්තුක බවක් දැනේවි. ඒත් සැලෙන්න එපා.ගෙදර ගියත් වාට්ටුවේ ඉන්න අමාරුම දරුවන් ළඟ හිත තියලා යන්න වෙනවා.වෘත්තිය සටන් ගැන, අලුත් වචනයක් නොලීවොත් අඩුවක්. සෞඛ්‍ය සේවයේ ගුණාත්මක බව රැක ගැනීමට අපේ සියලු සෞඛ්‍ය වෘත්තිය සමිතින් ඉතිහාසය පුර‍ා අමිල මෙහෙයක් ඉටු කළා.අයිතීන් දිනා ගැනීමේදී ප්‍රබල වෘත්තිය සමිතිවල ශක්තිය, සුව සේවය වර්ණවත් කරන බව මගේ හැඟීමයි.සෞඛ්‍ය සේවකයන් වරින් වර ආතතියට ලක් වෙනවා. ඔබටත් මෙය පොදුයි. හැම විටම සිනහවෙන් කාලය ගත කරන්න එකිනෙකාගේ දුක සතුට එකම පවුලක අය වගේ බෙදා ගැනීම වැදගත්.ඔබේ මානසික සුවය නැති කර ගතහොත් ඉතිරි වන දෙයක් නැති බව සිතන්න‍.ඔබ, ඔබේ මව පියා හෝ ළඟ ම අයකු රෝහල් ගතවූ දිනයක් ගැන සිතන්න. රෝහල් ගේට්ටුවෙන් ඇතුල්වන ඕනෑම අ‍යකුගේ. සිතිවිල්ල හැමවිට ම ආගන්තුක බියකින් වෙලී යනවා. කිසිවකු සතුටින් පිරි හිතකින් රෝහල්ගත වන්නේ නැහැ. රෝහල් ගතවන අයගේ සහායට සිටින එකම ආධාරකයා ඔබය. ඔබමයි. ඔබ වෛද්‍යවරයකු වුවත්, සුදු වතින් සැරසුන සාත්තු සහායක නිලධාරියා වුවත් එකම ගැලවුම්කාරයා ඔබ ම විය හැකියි. ඔබගේ ප්‍රිය වචන ගිනිගත් හිත් නිවාවි.තමන්ගේ ආදරණීයන්ගෙන් මිදී රෝහල් ගතව සිටින පැය කිහිපය වුවත් රෝගියකුට කල්පයක් සේ දැනේවි. සෞඛ්‍ය සේවය විවිධ මට්ටම්වල වෘත්තිකයන් ගෙන් සමන්විතයි. ඉහළ තලයේ පරිපාලකයන්ගේ සිට, ඉතා සුවිශේෂී කුසලතා හිමිකර ගත යුතු වෛද්‍ය, අතුරු වෛද්‍ය, හෙදි සේවා මෙන් ම සහායක කාර්ය මණ්ඩල, ලිපිකරු මෙන් ම ඉතා අත්‍යවශ්‍ය සේවා වන රියැදුරු සේවයෙන් ද අප සමන්විත යි. කාර්යයන් විවිධ වුවත් හැමෝම සුවිශේෂියි‍. හැමෝටම බැරි දේ තියෙනවා. හැම දේම පුළුවන් කියලා හිතුවොත් ඔයාලා පැරදේවි.හෙට දවසේ මවු බිමේ සතර කොන සේවය සඳහා පිටත් වන ඔබ මිනිසුන්ට සුවය ලබාදෙන ආසිරි පැන් බිඳක් වන්න.“සබද අපි කඳු නොවෙමු උනු'න් පරයා නැගෙන” “සිහිල් දිය දහර වෙමු එකම ගඟකට වැටෙනප්‍රජා වෛද්‍ය උත්පලා අමරසිංහසෞඛ්‍ය අධ්‍යාපන කාර්යාංශයසෞඛ්‍ය අමාත්‍යාංශයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af1312229</link>
    <topic>ශ්‍රී ලංකාවට වැඩිම රාත්‍රී කාලයක් ඇති දවස දෙසැම්බර් 21</topic>
    <author>ටිරෝනි වෑවලගේ</author>
    <content>වැඩිපුර නිදිසුව පතන අයට මේ විසි එක්වැනිදා නම් කියාපු දවසකි. ඒ වසරේ වැඩිම රාත්‍රී කාලය වාර්තා වන්නේ එදින වන නිසාය. පැහැදිලිව කියන්නේ නම් එදිනට ප්‍රමාද වී ඉර පායා වේලාසනින් ම බැස යන්නේ ය. අප නොදන්නවා වුවද සෑම වසරකම මේ ක්‍රියාව සිදුවන්නේ ය. ඉරත් ප්‍රෘථීවියත් එකිනෙකා වටා භ්‍රමණය සහ පරිභ්‍රමණය වෙමින් යන ගමනේ දී අප කොතෙක් කැමති වුවද අකමැති වුව ද රාත්‍රිය සහ දවාල අඩු වැඩි වශයෙන් අපට ලැබෙන්නේ ය.මෙම සිදුවීමට ලැබෙන විද්‍යාත්මක නාමය සූර්ය නිවෘත්තිය යනුයි. හිටපු කාලගුණ විද්‍යා අධ්‍යක්ෂ සහ ජ්‍යෙෂ්ඨ කාලගුණ විද්‍යාඥ කේ. ආර්. අබේසිංහ මහතා පවසන අන්දමට සූර්ය නිවෘත්තිය සෑම වසරකම ජූනි සහ දෙසැම්බර් මාසවලදී සිදු වෙයි.පෘථිවිය සූර්යයා වටා ගමන් කරන මාර්ගය ඕවලාකාර වීමද මෙම සූර්ය නිවෘත්තිය ඇති වීමට එක් ‍හේතුවකි. මෙම ඕවලාකාර මාර්ගයේ වම් පස ඈතම කෙළවරට පෘථීවිය පැමිණි විට අපේ රටට වැඩිම දහවල් කාලය හිමි වේ. ඒ බොහෝ දුරට ජූනි මාසයේ විසි වැනිදාත් විසි තුන්වැනිදාත් අතර දිනයකි.ඒ වන විට සමකයෙන් උතුරේ ඇති කර්කටක නිවර්තනයට හිරු මුදුන් වන අතර සමකයෙන් උතුරේ අක්ෂාංශ පහත් දහයත් අතර පිහිටා ඇති අපේ රටටද වසරේ වැඩිම සූර්යාලෝකය ලැබීම වාර්තා වේ. එතනින් පසු යළිත් ඕවලාකාර ගමන් මාර්ගයේ ගමන් ගන්නා පෘථීවිය දෙසැම්බර් වන විට ගමන් මාර්ගයේ දකුණු කෙළවරට ළඟා වේ. අප රටට අඩුම සූර්යාලෝකය ලැබීමට පටන් ගන්නේ ඒ සමග ය.අප රටේ පිහිටීම අනුව දෙසැම්බරය අපට අඳුරු ශීත කාලයක් ලබා දුන්න ද ලෝකයේ සෑම රටකටම එසේ වන්නේ නැත. මේ වන විට සූර්ය නිවෘත්තියට අනුව දකුණූ අර්ධ ගෝලයට ඉර මුදුන් වන බැවින් දකුණූ අර්ධ ගෝලයේ පිහිටා ඇති රටවලට ලැබෙන්නේ අධික සූර්ය තාපයකි.දකුණූ අප්‍රිකාවේ ඇතැම් ප්‍රදේශ, සී ෂෙල්ස් දූපත් සහ ඕස්ට්‍රේලියාව මේ කාලයේ දී හිරුගේ සැඩ රැස් පහරට අසු වේ. එහෙත් ඒ වන විට පෘථිවියේ උතුරු අර්ධගෝලය පවතින්නේ අඳුරේ ය. උතුරු අක්ෂාංශ 66.5ට ඉහළින් පිහිටා ඇති රටවල් දවසේ පැය දහ අටකටක් වඩා දිගු රාත්‍රී කාල වාර්තා කරන්නේ ය.අධික සීතල පරිසරය හිම වැටීමට හේතු වන්නේය. යුරෝපයට සීතල දුරුත්තේ නත්තල ද උදා වන්නේ ය. ලෝකයේ වැඩිම රටවල් ප්‍රමාණයක් උතුරු අර්ධ ගෝලයේ පිහිටා ඇති බැවින් ඒ ප්‍රදේශයේ කාලගුණයට අනුව නත්තල් සමය කී පමණීන් සීතල සහ හිම සිහිපත් වන්නේ ය. එහෙත් නත්තල් කාලය හිම සහ සීතල මැදින් උදා නොවන රටවල් ද දක්ෂිණ අර්ධගෝලයේ පවතින්නේ ය.වසරේ අවම හිරු එළිය වාර්තා කළ ද සමකයට ආසන්නව පිහිටා ඇති නිසා අපේ රටට හිම වැටෙන්නේ නැත. ඒ වෙනුවට ලැබෙන්නේ සීතල සුළං පමණකි. මේ සුළං හමන්නේ ඊසාන දෙසිනි. අපේ රටට ඊසාන දෙසින් පිහිටා ඇත්තේ විශාල ගොඩබිම් කලාපයකි. යුරෝපය, මැද පෙරදිග සහ ඉන්දියාව හරහා හමා එන මේ සුළං සීතල වුව ද වියළිය.ජ්‍යෙෂ්ඨ කාලගුණ විද්‍යාඥ කේ. ආර්. අබේසිංහ මහතා පවසන්නේ මේ සීතල සුළඟ අපේ රටේ කාලගුණයේ පෙරැළි කීපයක් ම සිදු කරන බවයි. මුළින් ම සිදු වන්නේ පොළව වියළිමය. ඒ සමගම වියළි සුළඟ ජල වාෂ්ප උරා ගන්නා නිසා උත්ස්වේදනයෙන් වැළැකීමට බොහෝ ශාක තම පත්‍ර හලා දමන්නේ ය. අප ඇතැම් ගස් මැරෙන්නට ළංව ඇතැයි සිතුවද ඇත්තට ම සිදු වන්නේ සීතල වියළි සුළඟ හැමීම අවසන් වීමත් සමඟම මේ ගස් යළි දළු දැමීම ය.ඒ විතරක් නොවේ. හිම ආගන්තුක වන අපේ රටේ විශාල ආකර්ෂණයක් ඇති කරවන මල් තුහින ඇති වීමට ද මේ සීතල කාලගුණය බලපාන්නේය. නුවර එළිය වැනි කොහොමටත් සීතල කාලගුණයක් පවතින ප්‍රදේශවල දෙසැම්බර් සූර්ය නිවෘත්තියත් සමග පොළව අධික සීතලකින් යුක්ත වන්නේ ය.එවිට භූමිය මත වැවී ඇති තණකොළ වැනි කුඩා ශාක පත්‍රවලින් පිටවන ජල වාෂ්ප සීතල හේතුවෙන් ඝනීභවනය වන්නේ ය. හිම තරම් ඝනකම් නොමැති ඒත් සුදුපැහැ තුනී තට්ටුවක් වන මල් තුහින බිහි වන්නේ එලෙසිනි.මේ දෙසැම්බරය ද දැනටමත් සීතල වෙමින් සූර්ය නිවෘත්තියට අපට මුහුණ දෙන්නට සිදු වන බව අඟවමින් සිටින්නේ ය. මේ හේතුවෙන් කොහොමටත් බොහෝ දෙනා වෙනදාට වඩා මේ දිනවල උදෑසන පිබිදීමට දක්වන්නේ ද මැලි කමකි. වාසනාවකට මෙන් මෙවර වැඩිම රාත්‍රී කාලය සහිත දෙසැම්බර් විසි එක්වැනිදා උදාවන්නේ සෙනසුරාදා දිනකය.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af13122210</link>
    <topic>කතෝලිකයන්ගේ හදවත වැනි අගරදගුරු මැදුර</topic>
    <author>ඉනෝකා පෙරේරා බණ්ඩාර</author>
    <content>මැල්කම් කාදිනල් රංජිත් වත්මන් අගරදගුරුතුමාකලබලකාරී බොරැල්ල හන්දියේ සිට මරදාන දෙසට ඇවිද යන මම, මඟ දෙපස වූ ඒ පොල් රුප්පාව සොයමි.එක් යුගයෙක නත්තල් සිරියෙන් පිරීතිරී ගිය, පොල් රුප්පාව මැදින් වැටී ඇති මේ පාර දිගේ, ‘කුඩයෙර්ට්’ අගරදගුරු තුමා ගමන් කරන අශ්ව කරත්තය හෝ මුණගැසේදැයි විපරම් කරමි.ඒ, එදා ‘දිව්‍ය හෘදයේ නිවෙස’ නමින් හැඳින්වූ, අද අගරදගුරු මැදුර (Archbishop's House) හෙවත් ‘බිෂොප් හවුස්’ වෙතින් නික්මෙන උන්වහන්සේ මහ රෝහලේ ලෙඩුන් බැහැදැකීමට යන්නේ ද මේ මාර්ගයේ වන බැවිනි.කෙතරම් බලා සිටිය ද උන්වහන්සේ පමණක් නොව 1889 වසරේ මේ අභිමානවත් දැවැන්ත මන්දිරය ගොඩනැඟු ක්‍රිස්ටෝෆර් බොන්ජෙයෑන් හෝ ඇන්ඩෲ මෙලිසන්, පීටර් මාර්ක් හෝ ජෝන් මේරි මසෝන් යන ප්‍රංශ ජාතික ගරු අගරදගුරු තුමන්ලා කිසිවකුත් මේ මහමඟදී යළි මුණ නොගැසෙණු ඇත.එහෙත් අභිමානවත් අතීතයක් දරා නිහඬවම නැඟී හිඳින මේ තේජාන්විත අගරදගුරු මැදුර අභියසදී ඒ දැවැන්ත චරිත මතකයට නොනැ‍ඟෙන්නේ නම් ඒ පුදුමයකි. ජීවමානව යළි දැකීමට නොහැකි මුත් උන්වහන්සේලා සියලු දෙනා සිතින් දකින්නට බාධාවක් නැති වීමේ සතුට ද ඒ පුදුමය අස්සේ මම අත්විඳිමි.කතෝලික සභාවේ කොළඹ පදවියේ අග්‍ර රාජගුරු ප්‍රසාදීන් වහන්සේගේ වාසස්ථානය මෙන්ම එම පදවියට අයත් සියලු මීසම් පිළිබඳ පරිපාලන කටයුතු සිදු කෙරෙන මූලස්ථානය මෙයයි. (පදවි 11 ක් ඇති බැවින් පදවියෙන් පදවියට අගරදගුරු මැදුරු ද එකොළහකි.)පූජක දිවියට පියතුමන්ලා බිහිකරන දෙවි සත්හලත් ඉතිහාසයක් පුරා මෙරට දරු පරපුරට උසස් අධ්‍යාපනය ලබා දෙන ‘ඇක්වයිනාස්’ ආයතනයත් අගරදගුරු මන්දිර පරිශ්‍රයේ දිගු නිහඬ සේවාවක යෙදෙත්. ඒ, වෙනම පරිපාලනයක් තිබුණ ද එකම බිමක සහෝදර ආයතන මෙනි.1889 වසරේ බොරැල්ලෙන් මේ අක්කර දහය මිලදී ගන්නට ගරු බොන්‍ජෙයෑන් අගරදගුරු තුමා නොසෑහෙන්නට මහන්සි විය. ප්‍රංශයෙන් ලැබුණු ආධාර මුදල් මදි වූ තැන රට පුරා උන්වහන්සේ වෙත ආධාර ගලා ආවේ කළ ඉල්ලීමකට අනුවය.ඒ අනුව වැඩිම මුදල වූ රුපියල් 2000 ලබා දුන්නේ, චෙවර්ලියර් ජුසේ ද සිල්වා නමැත්තෙකි. මෙරට ප්‍රංශ කොන්සාල්වරයා ලබා දුන් මුදල රුපියල් 100 කි. බී. ඕ. ඩයස් නම් ප්‍රොක්ටර්වරයා රුපියල් 50 ක්, ජෝසෆ් ප්‍රනාන්දු ගුරුතුමා රුපියල් 10 ක්, ජුසේ අප්පු රුපියලක්, නාසරෙත් ප්‍රනාන්දු රුපියල් දෙකක්, ජුවාන් පුල්ලේ රුපියල් 2.50 ත්, එස්. සන්තියාගෝ 1.50 ක් ජෙරමියස් ෆොන්සේකා රුපියල් පහක් ලෙසින් රුපියල් 4,011.24 ක් එකතු වූ බව 1889 මාර්තු 27 වැනි දින උන්වහන්සේ ලියා තැබීය. එය නම් කෙරුණේ ‘ARCHBISHOP'S RESIDENCE FUND’ යනුවෙනි.බොරැල්ලේ ගහකොළ තුරු වදුලින් පිරී ගිය මනරම් පරිසරයත් පොල් රුප්පාවත් මැද ප්‍රධාන ගොඩනැඟිල්ල ඉදිවූයේ පියවරෙන් පියවර බොන්ජෙයෑන් පියතුමාගේම සැලැස්මකටය.ඒ වන විටත් ෆ්‍රැන්සිස්කානු නිකායේ කන්‍යා සොයුරියන් කොළඹ ජාතික රෝහලේ සේවය කළ අතර ඒ සේවාවට දායක වන්නටත් රෝගී පියතුමන්ලා රෝහලට රැගෙන යන්නටත් මේ මාවත උන්වහන්සේ එදා නිතර භාවිත කළා වන්නට පුළුවන.අක්කර දහයක් මැද ඉතාමත් තේජාන්විතව උන්වහන්සේ ගොඩනැඟු මේ ගෘහයේ එක් බිත්තියක පළල අඩි එකහමාරක් විය. විසල් දොර, ජ‍ෙනල්, උළුවහු, දිගු වැරැන්ඩාව ලී තරප්පු පෙළ සහිත ඒ, පළමු ගොඩනැඟීල්ල අද ද හොඳ තත්ත්වයෙනි. ඒ වටකර, නව ගොඩනැඟිලි රැසක් අද ඉදිව තිබේ.ක්‍රිස්ටෝෆර් බොන්ජෙයෑන් අගරදගුරුතුමා1886 - 1892ඇන්ටෝනි කුඩයෙර්ට් අගරදගුරුතුමා1905 - 1929ඇන්ඩෲ මෙලිසන් අගරදගුරුතුමා1892 - 1905පීටර් මාර්ක් අගරදගුරුතුමා1929 - 1937ජෝන් මේරි මසෝන් අගරදගුරුතුමා 1938 - 1947අද වාහන කොතෙකුත් යන එන මේ බිමට එදා ආ ලොකුම වාහනය අශ්ව කරත්තයකි. තමන් ගෙනා අශ්ව කරත්තය පිළිබඳ එහි තුන්වැනි අගරදගුරු වූ කුඩයෙර් පියතුමා සිය දින පොතේ ලියා ඇත්තේ මෙලෙසිනි.“අවුරුදු පහක් වයසැති දුඹුරු පැහැ අශ්වයා මා මිලදී ගත්තේ රුපියල් 650 කටය. ටික කලකට පසු මගේ අශ්ව කරත්තය ඇදගෙන ගිය ඒ සතා විකුණා රුපියල් 550 කට අවුරුදු 10 ක් වයසැති සුදු අශ්වයෙක් මිලදී ගතිමි. පළමු වරට මේ දිව්‍ය හෘදයේ නිවෙසට මා මෝටර් රථයක් රැගෙන ආවේ 1919 ජූලි 19 වැනිදාය. නමුත්, පසුව එය විකුණා, 1924 වසරේදී බුවික් (Buick) මෝටර් රථයක් රුපියල් 6000 කට මිලට ගතිමි...’එදා අගරදගුරු මැදුරඅදත් හොද තත්ත්වයේ ඇති පැරැණි ගොඩනැගිල්ලකතෝලික පල්ලි, පාසල්, පෘතුග්‍රිසි - ලන්දේසි හා ඉංග්‍රීසි යුගයේ තොරතුරු, රෝමයෙන් හුවමාරු වූ ලිපි ලේඛන ආදි අතීත තොරතුරු රැසක් එක්තැන් වූ මහා පොත් ගුලක් බඳු විරල ලේඛනාගාරයක් අගරදගුරු මැදුර සතුය.එය භාරව සිටින සික්ස්ටස් කුරුකුලසූරිය ගරු පියතුමා ඉංග්‍රීසි - සිංහල, ප්‍රංශ ඇතුළු භාෂා ගණනාවක විශාරද පියතුමෙකි.1913 වසරේ පළමු වතාවට විදුලිය ගත් බවත් එදාම මහ සෙමනේරියටත් විදුලිය දුන් බවත් කුඩයෙර් පියතුමා සඳහන් කොට තිබේ. එදා මහ සේමනේරිය ලෙස හැඳින්වූ පරිශ්‍රය අද ‘ඇක්වයිනාස්’ ආයතනයයි.පෘතුගීසින් හැදු කතෝලික දෙව් මැදුරු එකක් නෑර විනාශ කළ ලන්දේසින් එතෙකින් නොනැවතී කතෝලික පියතුමන්ලා ද සොය සොයා ඝාතනය කළ බවත්, ඉතිරි වූ පූජක තුමන්ලා රහසේ ජීවත්වූ බවත්, කතෝලික ඉතිහාසයේ සඳහන් වේ.මේ බව දැන ඉන්දියාවේ සිට පැමිණි ජුසේ වාස් පියතුමා යළි ධර්මදූත සේවයට පණ දුන් අතර, යළි යළිත් පැන නැඟුණු ගැටලු බාධක හමුවේ කෙසේ හෝ ක්‍රිස්තු ධර්මය මේ රටේ යළි ස්ථාපිත විය.එවැනි යුගයෙක, යාපනය, මහනුවර සහ කොළඹ පදවි බාර වූයේ ගරු බොන්ජෙයෑන් පියතුමාටයි. කොළඹ පිටකොටුවේ පිලිප්නේරි දෙව් මැඳුර මධ්‍යස්ථානය කොට සියලු පරිපාලන කටයුතු සිදු වුවද කොටහේන සාන්ත ලුසියා ආසන දෙව් මැඳුරේ සිට පැමිණි බොන්ජෙයෑන් රදගුරු තුමා, බොරැල්ල මේ බිමේ අගරදගුරු මන්දිරයක් අරඹා සිය සේවාව ව්‍යාප්ත කළේ එලෙසිනි.ප්‍රංශ අගරදගුරු වහන්සේලා පස් දෙනකුට පසු පළමු වතාවට සිංහල ජාතික අගරදගුරු වහන්සේ කෙනකු පත්වන්නේ 1947 වසරේදීය. ඒ, ගරු තෝමස් කාදිනල් කුරේ අගරදගුරු හිමිපාණන්ය.එතැන් පටන් ගරු නික්ලස් මාකස්, ගරු ඔස්වල්ඩ් ගෝමිස් සහ වත්මන් මැල්කම් කාදිනල් රංජිත් හිමිපාණන් දක්වා ඒ සේවාව විහිදෙන්නේ රිදී හුයක් මෙනි.සෑම සඳු දිනෙකම සිය පදවිය තුළ සිටින පියතුමන්ලා, සම්ප්‍රදායක් ලෙස අගරදගුරු මැදුරට පැමිණේ. උන්වහන්සේලාගේ සුහද හමුවීම්, මීසමේ ගැටලු නිරාකරණය කර ගැනීම් වැනි සියලු කටයුතු සිදු වන්නේ එදිනයි.අධ්‍යාපන, දේව කැඳවීම්, විවාහ හා පවුල් ගැටලු, දහම් පාසල්, දෙව් මැදුරු ඇතුළු විවිධ අංශවලින් සිදුවන පරිපාලන කටයුතු භාර ගරු අධ්‍යක්ෂ පියතුමන්ලා රැසක් අගරදගුරු මැදුරේ සේවය කරත්. මේ සියල්ල, කිතු දහමේ උන්නතිය වෙනුවෙනි.ඉඳින්, රිජ්වේ ආර්යා ළමා රෝහල පසුකර යන ඔබ තල් ගස් පෙළක් වැනි විසල් තුරු පෙළක් දිස්වන මේ භූමිය දෙස මොහොතක් නැවතී බලනු මැන!ඔබ වෙත දෑත් දිගු කර කරුණාබරිතව බලා හිඳින ජේසු සමිඳුන්ගේ රුව ඔබ නෙතු ගැටෙනු ඇත.විශේෂ ස්තූතිය - මධ්‍යම ලේඛනාගාරය භාර ප්‍රධාන පියතුමන් වන ගරු සික්ස්ටස් කුරුකුලසූරිය පියතුමන්ට, ඥානාර්ථ ප්‍රදීපය පුවත්පතේ ප්‍රධාන කර්තෘ ශාන්ත සාගර ගරු පියතුමන්ට සහ පෞද්ගලික කතෝලික පාසල් භාර අධ්‍යක්ෂ රංජිත් මදුරාවල ගරු පියතුමාට.ඉනෝකා පෙරේරා බණ්ඩාරඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af13122211</link>
    <topic>පණිවුඩ හුවමාරුවට සෙල් ෆෝන් ඕනැමද?</topic>
    <author>පීටර් කැනියුට් පෙරේරා</author>
    <content>මෙයට වසර තිහකට හතළිහකට පමණ පෙර ශ්‍රී ලංකාවේ සාමාන්‍ය නාගරික ප්‍රදේශයක පවා දුරකථන තිබුණේ ඉතා අල්ප වශයෙනි. බොහෝ දෙනකුට ඉඳහිට හෝ දුරකථන ඇමතුමක් ලබාගැනීමට ළඟම ඇති තැපැල් කාර්යාලයකට යායුතු විය. එකල කෙනකුට ස්ථාවර දුරකථනයක් ලබාගැනීමට පාර්ලිමේන්තු මන්ත්‍රීවරයකුගේ සහාය ලබා ගැනීමට තරම් වූ දුෂ්කර කටයුත්තක් විය. එකල සන්නිවේදන පහසුකම් ලබාගැනීමද අතිශය දුෂ්කර කටයුත්තක් විය. එහෙත් අද වනවිට ශ්‍රී ලංකාවේ සන්නිවේදන පහසුකම් අතිශය පුළුල් ලෙස විකාශනය වී ඇත. එයට ප්‍රධානම හේතුව වන්නේ ජංගම දුරකථන පහසුකම් ශ්‍රී ලංකාවට හඳුන්වා දීමය.ජංගම දුරකථන භාවිතය ශ්‍රී ලංකාවේ ආරම්භ වූයේ එක්දහස් නවසිය අසූවේ මුල් කාලයේය.විදුලි සංදේශ නියාමන කොමිසම පවසන ලෙස 1992 දී ශ්‍රී ලංකාවේම ජංගම දුරකථන තිබී ඇත්තේ දෙදහස් හයසිය හතළිස් හතරක් පමණකි.1990 ස්ථාවර දුරකථන එක් ලක්ෂ විසිඑක් දහස් තුන්සිය අසූ අටක් ශ්‍රී ලංකාවේ භාවිත වී ඇත.එයට වසර විසිදෙකකට විසිතුනකට පසු ශ්‍රී ලංකාවේ සන්නිවේදන පහසුකම් පිළිබඳව සිදුව ඇත්තේ දැවැන්ත සංවර්ධනයකි.දෙදහස් දහතුනේ සැප්තැම්බර් මාසය වනවිට ශ්‍රී ලංකවේ ස්ථාවර දුරකථන මිලියන දෙකයි හත් ලක්ෂ තිස් දෙදහස් හාරසිය විසිතුනක් භාවිත වෙයි.දෙදහස් දොළහේ ජනසංගණනය අනුව ශ්‍රී ලංකාවේ මුලු ජනගහනය මිලියන විස්සයි දශම තිස් තුනකි.ඒ අනුව ශ්‍රී ලංකාවේ ජනගහනයෙන් සෑම පුද්ගලයින් සිය දෙනකුනේ 13.34 කට ස්ථාවර දුරකථනයක් ඇත.එසේම 2013 සැප්තැම්බර් මාසය වන විට ශ්‍රී ලංකාවේ ජංගම දුරකථන සංඛ්‍යාව මිලින විස්සයි දෙලක්ෂ තිස් හතර දහස් හත්සිය විසිපහකි.විදුලි සං‍ෙද්ශ නියාමන කොමිසමේ එම සංඛ්‍යා ලේඛන අනුව ශ්‍රී ලංකාවේ ජනගහනයෙන් සෑම සිය දෙනකුගෙන් 98.78 කට ජංගම දුරකථනයක් ඇත. මෙහිදී සමහර පුද්ගලයින් ජංගම දුරකථන දෙක තුන වශයෙන් භාවිතා කරන බව අප අමතක නොකළ යුතුය.ජංගම දුරකථනය ශ්‍රී ලාංකික සමාජය තුළ එතරම් ව්‍යාප්තව ඇති කාලයක, තවමත් ජංගම දුරකථනයක් භාවිතා නොකරන කාර්ය බහුල දින චාර්යාවක නිරත වන බොහෝ සාමාජයීය සම්බන්ධතා ඇති ප්‍රසිද්ධ පුද්ගලයින් සිටිති. ජංගම දුරකථනයක් නැතිව ඔවුන් සාමාජයීය සබඳතා පවත්වන්නේ කෙසේද යන්න පිළිබඳව අපි විමසා බැලීමු.ඇමැති ඩලස් අලහප්පෙරුමයෞවන කටයුතු හා වෘත්තීය නිපුණතා පිළිබඳ අමාත්‍ය ඩලස් අලහප්පෙරුම මහතා රජයේ ඉතා ක්‍රියාකාරී සුවිශේෂ වටිනාකමක් ඇති කැබිනට් ඇමැතිවරයෙකි.එවන් කාර්ය බහුල දින චර්යාවක් ගත කළත් ජංගම දුරකථනයක අවශ්‍යතාව තමන්ට දැනී නැති බව ඩලස් අලහප්පෙරුම මහතා පවසයි.“මම දවසෙ වැඩි කාලයක් මහජන සේවය සඳහා කැප කරන කෙනෙක්. ජංගම දුරකථනයක් භාවිත නොකළත් ඉතාමත් හොඳ සන්නිවේදන ක්‍රමවේදයක් මම ගොඩනඟාගෙන තියෙනවා. කිසිම බාධාවක් නැතිව ඉතාමත් හොඳ කාර්යක්ෂමතාවකින් එම ක්‍රමවේදය තුළ මගේ සන්නිවේදන කටයුතු සිදුවෙනවා.මගේ එම සන්නිවේදන ක්‍රමවේදය යල් පැනලනම් අකාර්යක්ෂම නම් පුරාණ නම් තමයි මට අලුත් නවීණ සන්නිවේදන ක්‍රමයක් භාවිත කරන්න ඕනෙ. නමුත් මට එහෙම දැනිලා නැහැ. ඒ නිසා මට ජංගම දුරකථනයක අවශ්‍යතාව දැනිලා නැහැ.” ඩලස් අලහප්පෙරුම ඇමැතිතුමා තමන් ජංගම දුරකථනයක් භාවිත නොකිරීම පිළිබඳව හේතු දක්වන්නේ එසේය.වැඩි දෙනකු ජංගම දුරකථන භාවිතා කරන්නේ විලාසිතාවක් ලෙස බව එතුමා කියයි. ජංගම දුරකථනය යනු වෙන විකල්පයක් නැති විට හදිසි අවස්ථාවක භාවිත කළ යුතු සන්නිවේදන මෙවලමක් ලෙස එතුමා හඳුන්වයි.“නමුත් අද කෙනෙක් මුලින්ම කථා කරන්නෙ ජංගම දුරකථනයට. ඒකෙන් බැරි නම් කාර්යාලයට. අන්තිමෙට ගෙදර ස්ථාවර දුරකථනයට. ඒත් මම හිතන්නෙ කෙනකු ජංගම දුරකථනයට කතා කරන්න ඕනෙ ගෙදරට, කාර්යාලයට කතා කරල ඒ කිසිම තැනකින් සම්බන්ධතාව ඇති කර ගන්න බැරි නම් ඉතා ලොකු හදිසියක් නම් අන්තීමෙට ජංගම දුරකථනයට.” ජංගම දුරකථනයක් භාවිත කළ යුතු නිසි පිළිවෙළ පිළිබදව ඇමැතිවරයා විස්තර කෙරෙන‍්නේ එසේය.ගුණදාස අමරසේකරගුණදාස අමරසේකර මහතා පවසන ලෙස ඔහු ජීවිතයේ කිසිම කාලයක ජංගම දුරකථනයක් භාවිත කර නැත. ජංගම දුරකථනයක් ක්‍රියාත්මක කළ යුතු ආකාරය පිළිබඳව අවබෝධයක් නැත.“ඔය ජංගම දුරකථනය අපිට ආවෙ වැඩි ඈත කාලයක ඉඳල නොවෙයිනේ. මගෙ ජීවිතයෙ වඩාත්ම කාර්යය බහුල කාලය ගෙවිල ගියේ ඔය ජංගම දුරකථනය ලංකාවෙ නැති කාලෙ. ඒ කාලයෙත් මම මගෙ වැඩ අපූරුවට කරගෙන ගියා. ඒ කාලෙ වගේ ම දැනුත් මම මගෙ වැඩ කරදරයක් නැතිව කරගෙන යනවා. මට ලැබෙන්න ඕන පණිවිඩ මට නිසි පරිදි ලැබෙනවා. කවුරුත් කියල නැහැ මට පණිවුඩයක් දීගන්න බැරිව ගියාය කියලා. යමක් මඟ ඇරුනාය කියලා. ඒ නිසා මට ජංගම දුරකථනයක් අවශ්‍ය නැහැ.ගාමිණී ‍වේරගමසිංහල විශ්ව කෝෂයෙහි නියෝජ්‍ය කතුවරයකු මෙන් ම ජාතික තරුණ සේවා සභාව, ශ්‍රී ලංකා පත්‍ර කලා විද්‍යාලය, ජාතික අධ්‍යාපන ආයතනය, පේරාදෙණිය, කොළඹ, ජයවර්ධනපුර විශ්ව විද්‍යාලවල චිත්‍රපට මාධ්‍ය පිළිබඳ බාහිර කථිකාචාර්යවරයකු වන ගාමිණී වේරගම මහතා කිසිම දිනක ජංගම දුරකථනයක් භාවිතා කර නැත.හේතු තුනක් නිසා ගාමිණී වේරගම මහතා ජංගම දුරකථන‍ය භාවිතා නොකරයි. ඔහු පවසන ලෙස ඔහුගේ ප්‍රවාහන පහසුකම් සලසා ගන්නේ පොදු ප්‍රවාහන බස් රථවලිනි. “බස් එකක යද්දී ජංගම දුරකථනයට කතා කරපුවම ඇතිවන තත්ත්වය ‍මම බස් වලදී බොහෝ වාරවල දැකල තියෙනවා.බස්වල විවිධ වර්ගයේ මිනිසුන් ගමන් ගන්නවා. ඔවුන්ගේ හැසිරීම් රටා එකිනෙකට වෙනස්. ඒ වගේ පරිසරයකදී ජංගම දුරකථනයකින් සංවාදයක යෙදෙන්න මම අකමැතියි” ඔහු පළමු හේතුවට සාධක දක්වන්නේ එලෙසය.“ඔබේ රාජකාරිය උගන්වන එක. ඒක මම බොහෝ ම උවමනාවෙන් කැපවීමකින් කරනවා.මම එහෙම ඉතාමත් උවමනාවෙන් උගන්වන වෙලාවක ජංගම දුරකථන ඇමතුමක් ලැබුණොත් මගෙ විතරක් නෙ‍ාවෙයි මුළු පන්තියෙම අවධානය කැඩෙනවා. මම ඒකට සතුටු නැහැ” ජංගම දුරකථනයක් භාවිතා නොකිරීම පිළිබඳව ගාමිණී වේරගම මහතා දක්වන දෙවන හේතුව එය වෙයි.ඔහු නොමැති අවස්ථාවක නිවෙසේ ඇති ස්ථාවර දුරකථනයට කෙනෙකු කතා කළ විට එයට පිළිතුරු දීමට නිවෙසෙහි බිරිය ඇත. ඇය ඒවාට පිළිතුරු දෙයි. පණිවිඩය සටහන් කර ගනී. දවසේ එක් එක් වෙලාවක ඔහු සිටින ස්ථානය පිළිබඳව ඇය දනී. ඉතාමත් හදිසි පණිවිඩයක් එම ස්ථානයේ ඇති ස්ථාවර දුරකථනයට සම්බන්ධ කර දෙයි.නිවසේ කිසිවෙකු නැති අවස්ථාවක වුව ද නිවෙසේ ඇති ස්ථාවර දුරකථනයට කිසිවකු දුරකථන ඇමතුමක් ලබාගත හොත් එය සටහන් වෙයි. නිවෙසට පැමිණි පසු එම දුරකථන ඇමතුමට පිළිතුරු දීම ගාමිණී වේරගම මහතා අනිවාර්යයෙන් සිදු කරයි.“මීට අවුරුදු විස්සකට විතර ඉස්සර අපිට ජංගම දුරකථන තිබුණ ද? නැහැ කියල අපේ වැඩකටයුතු කරගත්තෙ නැතිද?” හෙතෙම ප්‍රශ්න කරයි.“ඒත් ඇත්තම කියනව නම් ජංගම දුරකථනය නම් මට හරිම අපහසුවක්”, ජංගම දුරකථන භාවිතය පිළිබඳ ගාමිණී වේරගම මහතාගේ පැහැදිලි කිරීම එසේ ය‍.නන්දා මාලනීප්‍රවීණ ගායිකාවක වූ නන්දා මාලනී මහත්මිය ද ‍ජංගම දුරකථන භාවිත කරන්නේ නැත. ඇය පවසන්නේ නවීන තාක්ෂණය සමඟ ඇය ගේ ජීවිතයේ ගනු දෙනුව ඉතාමත් අඩු බව ය.“ඊමේල්, ෆේස් බුක්, වගේ ම ජංගම දුරකථනය මගෙ භාවිතයට ආවෙම නැහැ. ඇත්තම කියනව නම් මම ඒකට පුරුදු වුණේ නැහැ” නන්දා මාලනී මහත්මිය පවසන්නී ය.“මගේ ක්ෂේත්‍රයේ ඉන්න අය දන්නව මට ජංගම දුරකථනයක් නැහැ කියලා. ඒ නිසා මගෙ ස්ථාවර දුරකථනයට කතා කරනවා. මම ඉන්නවා නම් අදහස් තොරතුරු හුවමාරු කරගන්නවා. මම නිවෙසේ නැති නම් අවශ්‍ය පණිවිඩය දෙනවා. පසුව මම එයට ප්‍රතිචාරය දක්වනවා”, නන්දා මාලනිය, තමන් දුරකථන සම්බන්ධතා ගොඩනඟා ගන්නා අන්දම විස්තර කරන්නේ එසේ ය.එඩ්වින් ආරියදාසජංගම විශ්ව කෝෂයක් බඳු වූ කලා කීර්ති එඩ්වින් ආරියදාස මහතා ද ජංගම දුරකථනයක් භාවිතා නොකරන්නෙකි.ජංගම දුරකථන භාවිතයේ ඇති සම්පූර්ණම අගය දන්නා පුද්ගලයකු වශයෙන් එතුමා ඉහළින් ම සිටී. මානව සමාජයේ අතේ ගෙන යා හැකි මෙවැනි විස්මිත උපකරණයක් මෙතෙක් බිහිව නැති බව එඩ්වින් ආරියදාස මහතා පවසයි. එතුමන් පවසන ලෙස අනාගතයේ ප්‍රධානතම සන්නිවේදන මාධ්‍ය බවට පත්වෙන්නේ ජංගම දුරකථනයයි. ජංගම දුරකථනයෙහි අර්ථවත් ප්‍රතිඵල දන්නා නමුදු එඩ්වින් ආරියදාස මහතා දැන් ජංගම දුරකථනය භාවිත කරන්නේ නැත.ජංගම දුරකථන ශ්‍රී ලංකාවේ භාවිතයට පැමිණි සමයේ එතුමා ජංගම දුරකථන දෙකක් ම භාවිතා කර ඇත. කිසියම් කටයුත්තක් කරන විට එම ජංගම දුරකථන දෙක මේසයක් මත තැබීම එතුමාගේ සිරිතකි. මාස හයක් ගත වීමට පෙර ඒවා නැති විය. නැවත දුරකථන දෙකක් මිලදී ගත්තත් වැඩි කාලයක් ගතවීමට පෙර ඒවා ද නැති විය.‍එයින් පසුව කිසිම දිනෙක එතුමා ජංගම දුරකථන භාවිත කළේ නැත. එතුමාගේ හිතවතුන් බොහෝ විට ජංගම දුරකථන එතුමාට පරිත්‍යාග කිරීමට උත්සාහ කළත් එතුමා ඒවා කාරුණිකව ප්‍රතික්ෂේප කළේ ය. දැන් ජංගම දුරකථන නැති ජීවිතයට එඩ්වින් ආරියදාස මහතා හුරු වී ඇත.මහාචාර්ය ජේ.බී. දිසානායකජංගම දුරකථන භාවිතා නොකරන ප්‍රකට පුද්ගලයින් ගැන කතා කිරීමේදී මෙයට වසර කීපයකට පෙර මහාචාර්ය ජේ.බී. දිසානායක මහතාගේ නම ද මුලින් ම කියැවුණි. එකල ඔහු පැවසුවේ නොමිලයේ ලැබුණත් තමන් ජංගම දුරකථනයක් භාවිතා නොකරන බවයි.“නමුත් 2002 දී මම තායිලන්තයේ තානාපති වරයා වශයෙන් පත්වීමක් ලබා ගියාම සමහර රාජ්‍ය උත්සවවලට හෝටල්වලට ගියාම මගේ මෝටර් රථය ගෙන්වා ගන්නා රියදුරාට කතා කරන්න ජංගම දුරකථනයක් නැතිව බැරිව ගියා. ඒක නිසා තායිලන්තයේදී ජංගම දුරකථනයක් භාවිතා කරන්න සිදුවුණා‍. දැන් මම දිගටම ජංගම දුරකථනය භාවිතා කරනවා”විදුලි සංදේශ නියාමන කොමිසමේ දත්ත අනුව ශ්‍රී ලංකාවේ මුළු ජනගහනයෙන් ජංගම දුරකථන භාවිත නොකරන්නේ පුද්ගලයින් සියයකින් 1.12 ක ප්‍රමාණයක් පමණකි. අද වනවිට එම තත්ත්වය තවත් අඩු වී තිබෙන්නට පුලුවන.‍නමුත් මෙම ලිපිය සකස්කිරීමේදී මට අවබෝධ වූ දෙයක් නම් ජංගම දුරකථනයක් අවශ්‍ය වන්නේ එම ජංගම දුරකථනය අයිති එය භාවිතා කරන්නාටත් වඩා ඔහු ඇසුරු කරන්නාට බව ය. ජංගම දුරකථන භාවිත නොකරන සමාජයේ ඉතාමත් ප්‍රක‍ට පුද්ගලයින් කීප දෙනෙකු ස්ථාවර දුරකථනවලට දින හතරක් තිස්සේ දුරකථන ඇමතුම් තිහකටත් වඩා ලබාගෙන ඔවුන් සම්බන්ධකර ගැනීමට නොහැකි වූ විට මට සිතුනේ ඔවුන්ගේ අතේ ජංගම දුරකථනයක් තිබුණානම් මට කෙතරම් පහසුවක් ද යන්න ය.පීටර් කැනියුට් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af13122213</link>
    <topic>හොල්මන් වලව්ව ධර්මායතනයක් කළ අම්පිටියේ රාහුල හාමුදුරුවෝ</topic>
    <author>දෙනගම සිරිවර්ධන</author>
    <content>ශාස්ත්‍රපති පණ්ඩිත හක්මන සුමනසිරි හිමි“ඔය වලව්වේ හොල්මන් පිරිලා හාමුදුරුවනේ ඔතන නතර වෙන්න හිතන්න එපා...”දායකයෙක් කීය.හාමුදුරුවෝ සිනාසෙමින්, “එහෙම තැනක තමයි නතර වෙන්න ඕනෑ...” යි කීය.වලව්ව වටා වූයේ අඳුරු වන ළැහැබකි. කුප්පි ලාම්පුවක් දල්වාගෙන එහි තනි වූ උන්වහන්සේ පිරිත් සජ්ඣායනා කළහ. ප්‍රේතයෝ භූතයෝ පලා ගියහ. ඒ වෙනුවට සැදැහැවත්තු පැමිණියහ. ඒ හොල්මන් වලව්ව වෙනුවට මුළු ලොවටම ධර්මදානය කැරෙන ගුණවත්, සිල්වත්, නැණවත්, භික්ෂුන් තනන මහා ධර්මායතනයක් බිහි කිරීමට උන්වහන්සේ සමත්වූහ. මහරගම සිරි වජිරඥාන ධර්මායතනාධිපති ශ්‍රී ධර්මරක්ෂිත වංශාලංකාර අතිපූජ්‍ය අම්පිටියේ ශ්‍රී රාහුල මහා ස්වාමීන්ද්‍රයන් වහන්සේය ඒ.1914 දෙසැම්බර් 24 වැනිදා මහනුවර අම්පිටියේ දී උන්වහන්සේගේ උපත සිදුවිය. මතු ධර්මයටම දාස වන බව දැන සිටි ලෙසින් එතුමාගේ පියාණෝ සයිමන් රාජපක්ෂ මහතා සිය පුතුට ධර්මදාස යන නම තැබීය. ධර්මදාස කුමරු මූලික අධ්‍යාපනය ලැබුයේ නිවසට නුදුරු ............... කතෝලික පාසලෙනි. උදේ හවස තෙරුවන් සරණ යන, බුදු ගුණ ගායනා කරන ඒ නිව‍ෙසහි කතෝලික පාසලකට පැමිණි මේ පුතුගේ සිත මොහොතකටවත් බුදුහිමියන්ගෙන් ඉවතට නොගියේ ය.දළුක්ගොල්ලේ රජ මහ විහාර‍ දහම් පාසල කුඩා ධර්මදාසට ධර්මානුකූල ජීවිතයක් ලබාදුන්නේ ය‍. පුංචි සන්දියේ දීම මස් මාළු ආහාර පිළිකුල් කළ ඔහු දක්ෂ ශිෂ්‍යයෙක් විය. පාසල් ජීවිතය හමාර කළ ඔහු නාවලපිටිය නගර සභාවේ ලිපිකරුවෙක් විය. ගව ඝාතනයට බලපත්‍ර දෙන නගර සභාව ගව මස් මෙන් ම ඔහුට පිළිකුල් විය‍. ඔහු එහි සේවය කළේ දෙමසක් පමණි. ඉන් පසු ඔහුට පාසලක ඉංග්‍රීසි උපගුරු තනතුරක් ලැබිණ. ඔහුට ඒ තනතුර ද එපා විය.ඔහුගේ සිත තිබුණේ වෙනත් තැනක ය. ගිහි ගෙය ගිනි ගොඩක්.ඇස ගින්නෙන් ඇවිළ ගන්නා චක්ඛු විඤ්ඤාණය ගින්නෙන් ඇවිළ ගන්නා චක්ඛු ස්පර්ශය ගින්නෙන් ඇවිළගන්නා. චක්ඛු ස්පර්ශයෙන් පහළ වන සුඛ දුක්ඛ උපේක්ෂා කියන වේදනා තුන ද ගින්නෙන් ඇවිළ ගන්නා. ඇවිළ ගත්තේ කවර ගින්නකින් ද?රාග ගින්නෙන්, ද්වේශ ගින්නෙන්, බෝග ගින්නෙන්, ජාති, ජරා, මරණ, ශෝක, පරිදේව, දුක්ඛ, දෝමනස්ස, උපායාස ආදී දුක් ගිනිවලින්....ඇස මෙන් ම කන, නාසය, දිව, කය, මනස යන අභ්‍යන්තර ආයතනවලට ද ශබ්ද, ගන්ධ ආදී බාහිර ආයතනවලට ද මෙය අදාළ ය.පංචස්කන්ධයට ම මෙය අදාළ ය.හැම තැනම ගින්න ඇවිළෙනවා.‍ඒ ඇවිළෙන දේවල් කෙරෙහි කලකිරේ නම්, කලකිරීමත් සමඟ පංචස්කන්ධ පිළිබඳ ලෝකය පිළිබඳ ඇලීම දුරුවෙනවා. ඇලීම දුරුවීමත් සමඟ සියලු ‍දුක් කෙළවර වූ නිවනට සිත පත්වෙනවා...”කුඩා ධර්මදාසට ආදින්න පරියාය සූත්‍රය සිහිවිය.ගිහි ගෙය ගිනිගෙයක් වන හැටි ඔහුට බුදු දහමේ ගැඹුරට යනවිට මැනවින් වැටහිණි. 1936 මැයි 06 වැනිදා ධර්මදාස ‘අම්පිටියේ රාහුල’ නමින් පැවිදි බිමට පත්වූ‍ෙය්ය. පැළෑනේ නා හිමියන්ගේ සහ වේරගම්පිට සිරි රේවත නා හිමියන්ගේ ශිෂ්‍යයකු වශයෙන් පැවිදි වූ අම්පිටියේ රාහුල හිමියෝ බණ දහම් මැනවින් දැන සිටි බැවින් පැවිදි වී තෙමසක් ඉකුත් වීමට පෙර උපසම්පදා පදවියට ඇතුළු වූහ. එදා උන්වහන්සේ සමඟ චීන ජාතික සාමනේර හිමිවරු පස් නමක් ද උපසම්පදා වූහ. උපසම්පදාවේ දී රාහුල හිමියන්ට කර්ම වාගාචාර්යවරුන් වුණේ පැළෑනේ නා හිමියෝ තල් අරඹේ ශ්‍රී ඉන්ද්‍රසාර නාහිමියෝ සහ අහංගම ශ්‍රී ප්‍රඥාලෝක නා හිමියෝ ය.අම්පිටියේ රාහුල හිමියන්ට අධ්‍යාපනය සඳහා වජිරාරාමයෙන් පිටතට වැඩීමට සිදු නොවී ය. භික්ෂුවකට අවශ්‍ය සියලු දැනුම ලබාදිය හැකි අති උතුම් ආචාර්ය උතුමකු ආරාමයේ ම වැඩ සිටි හෙයිනි. ඒ පැළෑනේ නා හිමියෝ ය. රාහුල හිමි අතිමහත් වූ ගුරු භක්තියෙන් යුක්තව, බුද්ධ ධර්මය ද, පාලි භාෂාව ද, ඉංග්‍රීසි භාෂාව ද, සාමාන්‍ය දැනුම ද ගුරු හිමියන් ඇසුරෙන් ලැබීය.අලුයම හතරේ සිට රාත්‍රි දහය දක්වා සකස් කෙරුණු කාල සටහනක් අනුව ශිෂ්‍යයන් හික්මවීමේ වැඩ පිළිවෙළක් පැළෑනේ නාහිමියන් සකස් කොට තිබිණ. ඒ අනුව හික්මුණ නාරද හිමි, මඩිහේ පඤ්ඤාසීහ හිමි, පියදස්සී හිමි, ඤාණමෝලි හිමි සහ සෝම - ඛේවින්ද හිමිවරු සමඟ අපේ අම්පිටියේ රාහුල හිමි ද පැළෑනේ නා හිමියන්ගේ පැතුම් ඉටු කරමින් බුදු සසුන බැබළවූහ.සිල් ගුණයෙන්, දහම් දැනුමෙන්, දහම් දෙසීමේ උසස් හැකියාවෙන්, නිවන ම අරමුණු කැරැගත් පැවැත්මෙන් යුතු ශිෂ්‍ය පරපුරක් ගොඩ නැගීමය පැළෑනේ මා හිමියන්ගේ පැතුම.දිනක් පැළෑනේ හිමියෝ මෙසේ වදාළහ.“මට මේ වගේ තවත් ගෝලයන් පනහක් වත් හදල මැරෙන්නට ඇත්නම්...”ඒ බසට අම්පිටියේ රාහුල හිමි ද මඩිහේ පඤ්ඤාසීහ හිමි ද සවන් දි සිටියහ. ඒ දෙහදවත් හි ඒ වචන ගැඹුරින් සටහන් විය.ඇදුරු හිමියන් ඇසුරේ දහම් දැනුම වගා කරගන්නා අතර රාහුල හිමියෝ ඉඩකඩ ලැබෙන හැම මොහොතක් ම කැප කළේ භාවනාවට ය. භාවනානුයෝගීව විවේක සුවයෙන් කල් ගෙවීමට උන්වහන්සේ මහත් කැමැත්තක් දැක්වූහ. හෝමාගම රහතුන්ගොඩ, පන්විලවත්ත වැනි ස්ථානවල වස් වැසීමට උන්වහන්සේ කැමැති වූයේ භාවනාවට අවශ්‍ය විවේකය ඒ ස්ථානවල නොඅඩුව පැවැති හෙයිනි.දිනක් රහතුන්ගොඩ සිට වජිරාරාමයට වැඩම කළ අවස්ථාවක පැළෑනේ නා හිමියෝ “රාහුල, රහතුන්ගොඩ ඉඳල රහතුන්ගොඩට වැටුණේ නැද්ද” යි සිනාසෙමින් ඇසූහ.පැළෑනේ නා හිමියන් සැකැසූ “බෞද්ධ ළමයා සඟරාවේ කටයුතුවලින් වැඩි කොටසක් රාහුල හිමියන්ට පැවරී තිබිණ. ඇදුරු හිමියන්ගේ ලිපිවල සෝදුපත් බැලුවේ ද රාහුල හිමියෝ ය.පැළෑනේ හිමියෝ රාහුල හිමියන්ගේ කැපවීම අගයකොට නුවරඑළියේ අශෝකාරාමයේ ඌරුගමුවේ සේනානන්ද හිමියන්ට ලියූ ලිපියක මෙසේ සටහන් කළහ.“බෞද්ධ ළමයා‍” ගේ වැඩත් ඉරිදා දහම් පාසලේ ඉංග්‍රීසි පන්තිවල වැඩත්, දන් පිරිත් ආදිය බාරගෙන දායකයන් හා ඒ සඳහා පැමිණෙන සංඝයාත් සතුට වැඩෙන සේ මෙහෙ කිරීමත් දැන් පිරිමැසිය නොහැකි තරමට අමාරු ය. එයින් ‘බෞද්ධ ළමයා’ ගේ වැඩ සම්ප‍ූර්ණයෙන් වාගේත් ඉරිදා පාසල් කටයුතු රැසකුත්, මගේ සුව දුක් බැලීම් ආදියත් කරන්නේ රාහුල ය.‍ ඒ නමට හුස්ම ගන්නත් නිවාඩු නැති තරමයි...”සැබැවින් ම රාහුල හිමි සිය ගුරු දේවයන්ට දැන්වූයේ අසීමිත සෙනෙහසකි, දයාවකි, භක්තියකි.පැළෑනේ හිමි දොළොස් වසක් පමණ රෝගාතුරව ගිලන් යහනේ සිටියහ. උන්වහන්සේ අපවත් වන තුරු ම රාහුල හිමියන්ගෙන් ඇප උපස්ථාන, සත්කාර ලැබිණ. ඇදුරු හිමියන්ගේ කෙස් බෑම, නිය කැපීම, සිවුරු සේදීම, හිස තෙල් ගෑම, අත් පා මිරිකීම ආදී සියලු කටයුතු කැරුණේ රාහුල හිමියන්ගෙනි. පැළෑනේ හිමි තමාට අවශ්‍ය අටුවා, ටීකා කියවා ගන්නේ රාහුල හිමි මගිනි. බොහෝ දිනවල මැදියම් රැය ද පසු වන තුරු රාහුල හිමි ගිලන් පසත් නොගෙන ඇදුරු හිමි සමීපයේ වතාවත්හි යෙදුණි.1955 සැප්තැම්බර් 21 වැනිදා පැළෑනේ ශ්‍රී වජිරඥාන මහ නා හිමියෝ අපවත් වී වදාළහ.මේ අවස්ථාවේදී අම්පිටියේ රාහුල හිමියෝත්, මඩිහේ පඤ්ඤාසීහ හිමියෝත් සාකච්ඡාවක යෙදුණාහ. උතුම් තීරණයකට එළඹියහ.“අපගේ ගුරු දේවෝත්තමයාණන් වහන්සේ උතුම් ශිෂ්‍ය පරපුරක් බිහි කොට බුදු සසුන බැබළීමට වෙහෙසුණ‍ා. තවත් යහපත් ශිෂ්‍යයන් පනහක්වත් තනා මැරෙන්නට ඇත්නම් කියා සිතුවා. ඒ පැතුම් ඒ හැටියටම ඉටු වුණේ නැහැ. අපි අපේ ගුරු දේවෝත්තමයා වෙනුවෙන් ඒ ප්‍රාර්ථනාව ඉටු කරමු. උතුම් බුද්ධ පුත්‍රයන් වහන්සේලා පනස් නමකට වඩා අපි බිහි කරමු.”හක්මන සුමනසිරි හිමිගුරු හිමියන්ගේ ප්‍රාර්ථනාව, මේ ශිෂ්‍ය හිමිවරුන්ගේ අධිෂ්‍ඨානයක් බවට පත් විය.අම්පිටියේ රාහුල හිමියෝත්, මඩිහේ පඤ්ඤාසීහ හිමියෝත් , ධර්මදේශනයෙහි මහ සමත් කම් පෑහ. ඒ දහම් දෙසුම්වලට සවන් දුන් අශ්‍රද්ධාවන්තයෝ ශ්‍රද්ධාවන්තයෝ වූහ. සසුනෙහි අප්‍රසන්නයෝ ප්‍රසන්න වූහ. එසේ දහම් දෙසුම් අසා සිත ශ්‍රද්ධාවෙන් පිරුණු කොල්ලුපිටියේ ඇල්ප්‍රඩ් පෙදෙසේ ‘පේද්‍රිස් විලා’ නිවසේ ඩී.එල්.එෆ්. පේද්‍රිස් මහතා සහ එම මහත්මිය රාහුල හිමි හමුවූහ‍. ඔවුන්ට අයත් ‘ඕල්කට් ලොජ්’ නමැති ශිෂ්‍ය නිවාසයට රාහුල හිමි වැඩම වූහ. සිය දරුවන් දහමින් හික්මවීම සඳහා දහම් දෙසන්නැයි රාහුල හිමිට ආරාධනා කළහ. ඒ දෙසුම් ඵල දැරීය. දරුවන් සිල්වතුන්, ගුණවතුන් වන අයුරු ඒ මහතාට සහ මහත්මියට පෙනිණ.“භික්ෂුන් වහන්සේ ශාසන ප්‍රතිපත්තින් හි පුහුණු කරන අභ්‍යාස මධ්‍යස්ථානයක් පිහිටවමු” යි පේද්‍රිස් මහතා යෝජනා කළේ ය. ඒ යෝජනාව ක්‍රියාත්මක කිරීමට ප්‍රබල බෞද්ධ සංගමයක් ද බිහි විය. ඒ ශාසන සේවක සමිතියයි.භික්ෂු අභ්‍යාස මධ්‍යස්ථානය මහරගම සිරිවජිරඥාන මාවතේ බිහි විය. ඒ 1958 අප්‍රියෙල් 21 වැනිදා ය. චාලි වලව්ව නමින් ප්‍රකට වූ ගොඩනැගිල්ලක ඇරඹූ භික්ෂු අභ්‍යාස මධ්‍යස්ථානය සිරි වජිරඥාන ධර්මායතනය නමින් ප්‍රකට විය. පාළුව පැවැති ඒ වලව්ව හොල්මන් ගුහාවක් විය. රාහුල හිමියෝ වජිරාරාමයෙන් නික්ම ගොස් ඒ හොල්මන් ගුහාවේ නතර වූහ. සැදැහැතියෝ උන් වහන්සේ වටකැර ගත්හ. දිනපතා හා පැය ගණන් එහි ධර්මදේශනා පැවැත්විණි. සිංහල - ඉංග්‍රීසි දෙබසින් ම ඒ දෙසුම් පැවැත්විණ. මඩිහේ පඤ්ඤාසීහ හිමියෝ ද එහි පැමිණ රාහුල හිමියන්ට උදව් දුන් හ.පිණ්ඩපාතේ වඩිමින් මහරගම ප්‍රදේශයේ බෞද්ධයන්ගේ ශ්‍රද්ධාව වැඩීමට හේතු කාරක වූ අප හිමියෝ ශ්‍රී වජිරඥාන ධර්මායතනය මෙන් ම දිවයිනේ ස්ථාන රැසක බෞද්ධ ආරාම පිහිටුවීමට මුල් වූහ.මහරගම වජිරඥාන ධර්මායතනය ගොඩනැඟුණේ පැළෑනේ ශ්‍රී වජිරඥාන මහ නා හිමියන්ට කැරෙන ගුරු පූජාවක් වශයෙනි.උන්වහන්සේ ගේ පැතුම උතුම් භික්ෂුන් පනස් නමක්වත් සසුනට බිහි කිරීම ය. ඒ පැතුම රාහුල හිමියෝත් පඤ්ඤාසීහ හිමියෝත් ධර්මායතනය බිහි කොට උතුම් ශිෂ්‍ය භික්ෂුන් හැට නමකට අධික පිරිසක් බිහි කොට ඉටු කළහ.. ඇමෙරිකාවේ වොෂින්ටන් බෞද්ධ විහාරාධිපති මහරගම ධම්මසිරි හිමි,. වජිරාරාමාධිකාරි ත්‍රිකුණාමලේ ආනන්ද හිමි,. කැනඩාවේ විසිසාගා බෞද්ධ විහාරයේ කීඹිඇල කස්සප හිමි,. ඇමෙරිකාවේ හවායි හි හිඟුරක්ගොඩ විභාවි හිමි,‍. කුරුණෑගල ශ්‍රී වජිරඥාන ධර්මායතනාධිපති නාඔටුන්නේ අරවින්ද හිමි,‍. මාතර මැද්දවත්තේ සිරි වජිරඥාන ධර්මායතනාධිකාරි පැළැනේ සුවිනීත හිමි.මේ ඒ උතුම් ශිෂ්‍ය භික්ෂුන් වහන්සේගෙන් කීප නමක් පමණි. ශ්‍රී ලංකාවේ ද විදේශ රටවල ද ඒ ශිෂ්‍යයෝ බුදු දහම ප්‍රචාරය කරති. දහම් සුවයෙන් දනන් සනහති.‍උන්වහන්සේ ගේ මේ ශිෂ්‍යයන් තැනුවේ අඩු පාඩු පෙන්නමින් ඇඟිල්ලෙන් අනිමින් නොවේ. තමාම ශිෂ්‍යයන්ට ආදර්ශයක් වෙමිනි. “මම මෙහෙමයි...” පෙන්වා දෙමිනි.උන්වහන්සේ උදෑසන හතරට පිබිදුණහ. පැයක් පමණ සක්මන් කළහ. ඉන්පසු පොත් කියවූහ. ඊළඟට නෑමෙහි යෙදුණාහ. හීල් දානයෙන් පසු ශිෂ්‍යයන්ගේ ඉගෙනීම් කටයුතු වලට උදව් වූහ. හුදෙකලාව හෝ මහරගම වීදිවල පිණ්ඩපාතේ වැඩීමට උන්වහන්සේ පුරුදු ව සිටියහ.සාකච්ඡාවක් ‍වෙතොත් ඒ ධර්මය පිළිබඳව ය. පෞද්ගලික සාකච්ඡාවකට යොමු වු‍වහොත් එය අවසන් වන්නේ ධර්මය සම්බන්ධ කර ගනිමිනි. හිස් ඕපාදූප - සම්පප්‍රලාප ඒ සාකච්ඡාවලට හසු නොවීය.විවේකය යොමු වූයේ භාවනාවට ය. උන්වහන්සේ හුදෙකලාව ප්‍රිය කළ උතුමෙකි.දිනපතා උදේ හවස වන පිරිත සජ්ඣායනයෙන් පසුව උන්වහන්සේ ධර්මායතනයේ පුහුණුවන හිමිවරු රැස් කොට කෙටි ධර්ම අවවාදයක් දෙති.දිනෙන් දින සිය අඩු ලුහුඬුකම් දුරු කොට, සසුන නඟා සිටුවා පවත්වාගෙන යා යුතු හැටි, ශ්‍රමණ ආකල්පවලින්යුතුව පැවිදි ජීවිතය දියුණු කැරගත යුතු හැටි, ඉගෙනීමේ කටයුතු මැනවින් සිදු කළ යුතු හැටි, උන්වහන්සේ මෙහිදී සිහිපත් කොට දුන්හ.ධ‍ර්මායතනයේ ශිෂ්‍ය හිමිවරු රාහුල හිමියන් මවක සේ ද, මඩිහේ පඤ්ඤාසීහ හිමියන් පියකු සේ ද සැලකූහ. මා පිය සෙනෙහස ඒ දෙනමගෙන් ශිෂ්‍ය හිමිවරුනට නො අඩුව ලැබිණ. ඒ නිසා ම සැබෑ බුද්ධ පුත්‍රයන් ලෙස ඒ හිමිවරු සසුන් අඹර දිලුණහ. අපූරු දේශනා ‍ෛශලියක් උන්වහන්සේ සතු විය. උන්වහන්සේ ගේ ගුවන් විදුලි ධර්ම දේශනා ද ජනප්‍රිය විය.දෙළොස් වසරක් පුරා මහරගම රජයේ ගුරු විදුහලේ බෞද්ධ ධර්මාචාර්ය වරයාණන් වහන්සේ ලෙස සේවය කළ රාහුල හිමියන් නිසා දිවයින පුරා දහමට ලැදි ගුරු පි‍රිසක් බිහි විය.ධර්ම දේශකයාණන් වහන්සේ කෙනකු මෙන් ම ධර්ම ලේඛකයාණන් වහන්සේ නමක මෙන් ද අප හිමියෝ ඉදිරියෙන් ම සිටිති. සිය ඇදුරු හිමියන් අනුව නිවැරදි වූ ද සරල වූ ද බසින් උන්වහන්සේ බුදු දහමට ලොවට බෙදා දීමට පොත් රැසක් ලියා පළ කළහ.මහා කාශ්‍යප ස්ථවිර චරිතය, ආනන්ද ස්ථවිර චරිතය, බෞද්ධයා සහ ගිහි පිළිවෙත, අටසිල් සහ භාවනා, දහම් මුතුවැල , විශාඛා චරිතය, සත් පුරුෂයා, බුද්ධ රත්නය, ත්‍රිවිධ රත්නය, අග්‍රශ්‍රාවක චරිත, දානය, දස ධම්ම සූත්‍රය, සිඟාලෝවාද සූත්‍රය, සහ තවත් පොත් රැසක් .උන්වහන්සේ සිංහලෙන් ලියූහ. ඉංගිරිසියෙන් ලියූ පොත් ද රැසකි. මේ එයින් කීපයකි‍. පරාභව සූත්‍රය, කාලාම ස‍ූත්‍රය, ද බුඩිස්ට් ලේමන්ඩ් ඔෆ් ඩිසිප්ලින්, මෙත්තා භාවනා.යහපත් භික්ෂු පිරිසක් සසුනට ලබාදීම මෙන් ම යහපත් ගිහි පිරිසක් රටට බිහි කිරීමට ද අප හිමියෝ ඉදිරිපත් වූහ. ඒ දරුවන් උදෙසා දහම් පාසලත් ඇරැඹීමය. මඩිහේ පඤ්ඤාසීහ හා හිමියන්ගේ අනුශාසනා සහිතව, ශාසන සේවක සමිතියේ අනුග්‍රහයෙන් යුතුව 1971 ජනවාරි 26 වැනිදා සිරි වජිරඥාන දහම් පාසල ඇරැඹිණි. සිසු පිරිස248 ක් විය. ගුරුවරු 14 දෙනෙකි. අද සිසු පිරිස හත් දහස ද ගුරු පිරිස තුන් සියය ද ඉක්මවති.පොතපතින් දහම් දැනුම ලබා දෙන අතරම, බෞද්ධ වතාවත් පුහුණු කිරීම සහ ශික්ෂණයට වැදගත් තැනක් දහම් පාසල් අධ්‍යාපනය තුළ ලබා දීම අප හිමිපාණන්ගේ අරමුණ විය. සිල්වත්, ගුණවත්, නැණවත් දරුවෝ දහස් ගණනින් මේ දහම් පාසලෙන් බිහි වූහ. දිවයිනේ අනෙක් සියලු දහම් පාසල්වලට වජිරඥාන දහම් පාසල ආදර්ශයක් විය.පේරාදෙණිය විශ්වවිද්‍යාලයට ද උන්වහන්සේගේ‍ සේවාව ලැබිණ. ඒ පිළිබඳව මහාචාර්ය කේ.එන්.ඒ. ධර්මදාස සූරීහු 1983 දී මෙසේ ලියූහ.“පසුගිය මාස කීපය තුළ විශ්වවිද්‍යාල භූමිය තුළ සෑහෙන වෙනසක් සිදු කිරීමට රාහුල හිමියෝ සමත් වූහ. සෑම ඉරිදාකම සවස පැයක් ධර්ම දේශනා හා පන්ති පැවැත්වීම උන්වහන‍්සේ දිගටම කරගෙන ආහ. ආචාර්යවරු ද ශිෂ්‍යයෝ ද සෙසු කාර්ය මණ්ඩලවල අය ද දැන් නිතර පන්සලට රැස්වෙති. පාළුවට ඇරුණු ගතියක් දැන් එහි නැත. රාහුල හිමි විශ්වවිද්‍යාල භූමියට ගැළපෙන භික්ෂුන් වහන්සේ ‍ෙකනෙකු බව කල් නොයවා කාටත් ප්‍රත්‍යක්ෂ විය. සිල්වත් බව, තලතුනා බව, තන්වාසි නුවණ, සිංහල, ඉංග්‍රීසි, පාලි, සංස්කෘත දැනුම, සහ හොද කථිකත්වය නිසා මේ සමාජයට ම ගැළපෙන ලෙස සේවය කරන්ට උන්වහන්සේට හැකි වී තිබේ. හාමුදුරුවන් සෑම දිනකම උදෑසන පිණ්ඩපාතේ වඩිනවා දැක්ම විශ්ව විද්‍යාල භූමියේ පෙර නොවූ විරූ දර්ශනයකි.අති පූජ්‍ය අම්පිටියේ රාහුල හිමිපාණන් සසුනට, ගිහි පැවිදි සමාජයට සිදු කරන මහ මෙහෙය අගයමින් අමරපුර ශ්‍රී ධර්මරක්ෂිත මහා නිකායේ අතිපූජ්‍ය මහා නායක ස්වාමීන් වහන්සේගේ අනුදැනීමෙන් හා නිකායේ උත්තර අධිකරණ කාරක යන මණ්ඩලත්‍රයේ අභිමතයෙන් ‍උන්වහන්සේට 1982 දී ශ්‍රී ධර්මරක්ෂිත වංශාලංකාර මහෝපාධ්‍යය යන ගෞරව නාමය සහිතව උත්තර මණ්ඩලයේ ජ්‍යෙෂ්ඨ සාමාජිකත්වය පිරිනමනු ලැබිණ.උන්වහන්සේට උපස්ථානය සඳහා කෙනෙකු අවශ්‍ය වූයේ වයස අවුරුදු අනූවේදී ය. උන්වහන්සේ එතෙක් සිය සියලු කටයුතු තමාම කැරගත්හ. පිණ්ඩපාතයේ ද වැඩියහ. උන්වහන්සේට උපස්ථානය සඳහා සිය කැමැත්තෙන් ම ඉදිරිපත් වූයේ 2003 පැවිදි වූ මැණික්බෝවේ දීපාලෝක හිමියෝ ය.බුදුරජාණන් වහන්සේට ආනන්ද හිමියන් සැලකූ අයුරින්, පැළෑනේ නා හිමියන්ට අම්පිටියේ රාහුල හිමියන් සැලකූ අයුරින් පූජ්‍ය මැණික්බෝවේ දීපාලෝක හිමියෝ සිය ආචාර්යපාද රාහුල හිමි රැක බලා ගැනිණි. සියලු උවැටන් හි යෙදෙති.උන්වහන්සේගේ කෙස් බාති‍‍; නිය කපති; නහවති; සිවුරු සෝදති; දන් පිළිගන්වති‍; කුදු මහත් සියලු කටයුතු කරති.අපි දීපාලෝක හිමියන්ගෙන් ම 2003 සිට කාලය ගෙවුණු හැටි අසා ගනිමු.“මා පැවිදි වූයේ මේ ලොකු හාමුදුරුවන්ගේ ශිෂ්‍යයකු හැටියට. මහත් ශ්‍රද්ධාවෙන් යුක්තව මා උන්වහන්සේගේ උපස්ථාන කටයුතු සඳහා ඉදිරිපත් වුණා. මා එයින් ලබන්නේ විශාල ප්‍රීතියක්. වයස අනූව පසු කළත් උන්වහන්සේ ඉස්සර වගේ ම උදේ හතරට පිබිදුණා. පැයක් සක්මන් කළා. ඊළඟට පොත් කියෙව්වා. ඊළඟට නාලා හීල් දානයට වැඩියා. බොහෝ දිනවල මහ පාර දිගේ පිණ්ඩපාතේ වැඩියා. මාත් උන්වහන්සේ පසුපසින් පිණ්ඩපාතේ ගියා. හාමුදුරුවන් දකින විට දානෙ බෙදන ඇත්තන් හරිම සතුටක් ලැබුවා. ඔවුන්ට ඒ සතුට, පින ලබා දීමට හැමදාම පිණ්ඩපාතේ වැඩීමටයි උන්වහන්සේට වුවමනා වුණේ. පස්සේ අමාරුකම් නිසා සමහර දාට පිණ්ඩපාතේ යන්න බැරි වුණා.ඒ කාලෙ දිගටම කළේ කියවීමයි, භාවනාවයි, ළඟට එන අයට භාවනාව ගැන, ධර්මය ගැන උපදෙස් දුන්නා. උන්වහන්සේ දවාලට සැතපෙන්නේ නැත.“ලොකු හාමුදුරුවනේ, මිනිත්තු දහයක්වත් සැතපෙන්න කියලා මා කියනවා. එතකොට ලොකු හාමුදුරුවන් කියන්නේ මා සැතපෙනවා දැකල පොඩි හාමුදුරුවරුන් ද සැතපේවි. දවාලට නින්ද හොඳ දෙයක් නොවෙයි. උන්වහන්සේ පිළිතුරු දුන්හ.දවල් දානෙන් පසු උන්වහන්සේ පන්සල්වත්තේ ඇවිදිනවා. මේ වත්තේ ගස්වලින් වැඩි හරියක් සිටවූයේ උන්වහන්සේ. ඒ පලතුරු ගස්වල පලතුරු බිම වැටී තිබෙනවා. පොඩි හාමුදුරු කෙනෙක් වෙරළු ගෙඩියක් අහුළනවා. ඒක දකින ලොකු හාමුදුරුවෝ නොදැක්කා වගේ ඉඳල සතුටු වෙනවා. ගස් යට වැටී ඇති වියළි කොළ ඉවත් කරමින් පැයක් පමණ වත්තේ ඇවිද ආපසු කුටියට වඩිනවා. පොත් කියවනවා. භාවනාවේ යෙදෙනවා. හුදෙකලාව සිටීමයි උන්වහන්සේ ගේ කැමැත්ත. රෑට සැතපෙන්නෙත් ඉතා අඩුවෙන්. පැය තුනක් වත් සැතපෙන්නේ නැහැ. භාවනා කරනව. පොත් කියවනවා. මා උන්වහන්සේගේ කෙස් බාන විට, නිය කපනවිට, නාවන විට අත් පා පිරිමදිමින් තෙල් තවරන විට ඒ දෑසට කඳුළක් නැ‍ඟෙනවා, මා දකිනවා.“ඇයි හාමුදුරුවනේ...”“මට අපේ ලොකු හාමුදුරුවෝ, පැළෑනේ මහා නායක හාමුදුරුවෝ මතක් වුණා. ඔය උන්නන්සේ වගේ ම මගේ ගුරු හිමියන්ට මම ඔය විධියටම සැලකුවා. මට අද ඔය සැලකිලි ලැබෙන්නේ එදා මා ගුරු හිමියන්ට සැලකූ නිසා...”උන්වහන්සේ පැළෑනේ නා හිමියන් සිහි කරන හැම විටම ප්‍රබෝධවත් වෙනවා. ඇසට කඳුළක් ද නැ‍ඟෙනවා. ඔහොම ඉන්න අතරෙ 2005 දවසක රෑ එකට පමණ අපේ හාමුදුරුවෝ නාන කාමරේ වැටුණා.‍ නැගිටලා ඇඳට ආවා. තුවාලයක් නැහැ. හඬ නඟා මෛත්‍රි භාවනාව කරන්නට පටන් ගත්තා. ඒ හඬ ක්‍රමයෙන් අඩු වුණා. හඬ නැතිවම ගියා.මා ඉන්නේ හාමුදුරුවන්ගේ කාමරේයි. මා හාමුදුරුවන්ට කතා කළා. ඇස ඇර බැලුවා මිස හාමුදුරුවන් කතා කළේ නැහැ.‍උන්වහන්සේගේ ජීවිතයේ අවසාන වචන වූයේ සියලු සත්ත්වයෝ සුවපත් වේවා! යන වචනයි. ඉන්පසු උන්වහන්සේගෙන් එක වචනයක්වත් පිට වුණේ නැහැ.අවුරුදු අටක් තිස්සේ උන්වහන්සේ සිටින්නේ නිහඬව....”මේ දෙසැම්බර් 24 වැනිදා සියවස සපුරන අප නා හිමියන් යළි හිස ඔසවා, දෑස් විදා ඒ බුදු බසින් අප අමතමින් අපට යහ මඟ පෙන්වනු ලැබේවා! ඔබ වහන්සේට ඉතා ඉක්මනින් සුවපත් බව ලැබේවා!දෙනගම සිරිවර්ධනඡායාරූපයටී. ඩී. සිරිසේන (මහරගම සමූහ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af13122214</link>
    <topic>අමනුස්සයන් කියා පිරිසක් හැබෑවටම ලෝකයේ ඉන්නවාද?</topic>
    <author>රමණී සුබසිංහ</author>
    <content>බුදුන් දවස භික්ෂුවකට ද අමනුස්සයෙක් වැහෙයි ආටානාටිය සූත්‍රයේ විවිධ සත්ත්වයන් රාශියක් ගැන කියවේශාස්ත්‍රපති දොඩම්පහළ ශ්‍රී රාහුල හිමිසොහොන් පොළවල ගෙවල් හදාගෙන ජීවත් වෙන්නට තරම් එඩිතර සිත් ඇති, යක්කුන්ටවත් බය නැති මිනිස්සු ජීවත්වෙන අපේ සමාජයේ ම තවත් බොහෝ පිරිසක් අදෘෂ්‍යමාන බලවේගවලට දක්වන්නේ පුදුමාකාර බියකි. එවැනි අමනුෂ්‍ය දෝෂ නිසා විවිධ පුද්ගලයන් විවිධ අවස්ථාවන්හි මුහුණ දෙන කරදර විපත් ගැන කාලෙන් කාලෙට විවිධ ආරංචි පැතිරෙයි. තවත් පිරිසක් ඒ වෙනුවෙන් විය පැහැදම් කරන්න තමන්ගේ සේසතම උගසට තියති. අදෘෂ්‍යමාන බලවේගයකට දෘෂ්‍යමාන මිනිසුන්ට බලපෑමක් ‍කරන්න පුළුවන් ද? එවැනි බලපෑම්වලින් මිදෙන්නට කරන යාග හෝම, බිලි පූජා, වත් පිළිවෙත් එකහෙළාම ප්‍රතික්ෂේප කරන බුදු දහමේ අමනුෂ්‍යයන් පිළිබඳ දැක්වෙන ආකල්පය කුමක්ද? එවැනි සත්ත්ව කොට්ඨාසයක් මේ මිහිපිට සැරි සරනවාද? මේ ඒ පිළිබඳව කෙරෙන විමර්ශනයකි.බුදුරජාණන් වහන්සේ සැවැත් නුවර දෙව්රම් වෙහෙර වැඩ වෙසෙන කාලෙක උමතු බවින් හැසිරුණු එක් භික්ෂුවක් සිටියේ ය. මොන තරම් බේත් හේත් කළත්, ධර්මය දේශනා කළත් භික්ෂුවගේ හැසිරීම වෙනස් වුණේ නැත. අවසිහියෙන් නොයෙක් තැන හැසිරුණේ ය. දිනක් මේ හිමියෝ ඌරු කොටුවක් අසළින් වැඩම කළහ. ඌරු කොටුවේ එක් තැනෙක මරා දැමූ ඌරන්ගේ ලේ විලක් දකින්නට ලැබුණි. වහාම එතැනට ගිය ඒ භික්ෂුව පොල් කටුවකට ගත් ඌරු ලේ පානය කළහ. ඒ සැණින් ම උන්වහන්සේ ගේ උමතු බව දුරු විය. සිහිමද ගතිය සුව විය.මේ භික්ෂුන් වහන්සේ කළ දේ ගැනත්, ඉන් පසු උමතු බව නැති වී ගිය සැටිත් පිළිබඳව අනෙක් හිමිවරු බුදු හිමියන්ට දන්වා සිටියහ. ඒ අවස්ථාවේ බුදු හාමුදුරුවෝ එවැනි උන්මන්තකයකුට ඖෂධයක් ලෙස ඌරු ලේ පානය කිරීමේ වරදක් නොවන බව දේශනා කොට වදාළා. ඒ පිළිබඳව ප්‍රඥප්තියක් ද පැනවූහ. මේ භික්ෂුන් වහන්සේට අරක් ගත් කිසියම් අමනුෂ්‍යයෙක් සිටි බවත්, ඌරු ලේ පානයෙන් පසු ඒ අමනුෂ්‍යයා උන්වහන්සේ ගේ සිරුරෙන් ඉවත් වී ගිය බවත් මෙහිදී අපට සිතන්නට පුළුවන‍.බුදුන් දවස මිනිසුන් සිය ගණනක් විපතේ හෙළමින් විශාලා මහනුවර ඇති වූ තුන් බියෙන් එකක් වූයේ ද අමනුෂ්‍ය බියයි‍.‍ බුදු ර‍ජාණන් වහන්සේ ඒ බිය දුරු කරමින් එනුවර වැසි දනන්ට සෙත ශාන්තිය උදා ‍ෙකළේ තුනුරුවන් ගුණ සහිත රතන සූත්‍රය දේශනා කිරීමෙනි.බුද්ධ දේශනාව තුළ මනුෂ්‍යයන් නොවන, සත්ත්වයන් පිළිබඳව වැදගත් දේශනාවක් අන්තර්ගත වෙයි. උන්වහන්සේ ධර්මය දේශනා කළේ දස දහසක් සක්වල අඥා චක්‍රය පැතිරවීමටයි. අපේ සක්වළ හැ‍ර තවත් සක්වළ තිබෙන බව උන්වහන්සේ පැහැදිලි කළහ. විද්‍යාත්මක ලෝකය මොන තරම් දියුණු වුණත් ජීවීන් හෝ මනුෂ්‍යයන් ඇති ලෝකයක් තවමත් සොයා ගැනුණේ නැත. එහෙත් බුදු හාමුදුරුවෝ සියලු සක්වළ වෙසෙන සත්ත්වයන්ට ධර්මය දේශනා කොට තිබේ.‍මෙහිදී අමනුෂ්‍යයන් කියන්නේ මිනිසුන් නොවන, අන් සත්ත්වයන් අතරින් ප්‍රබලම සත්ත්ව කණ්ඩායමයි. නරක, ප්‍රේත, අසුර හා තිරිසන් ලෝකය නමින් ලෝක සතරක් ගැන එසේත් නැතිනම් සතර අපායක් ගැන ද බුද්ධ දේශනාවේ සඳහන් වෙයි. කරණීය මෙත්ත සූත්‍රයේ දී‘භූතාවා සම්භවේසී වා සබ්බේ සත්තා භවන්තු සුඛිතත්තා’ ආදී වශයෙන් ‘භූතාවා’ යන්නෙත් ඇසට පෙනෙන්නා වූ සත්ත්වයින්ට වගේ ම ‘සම්භවේසී වා’ වර්ධනය වෙමින් පවතින සත්ත්වයින්ට ද මෛත්‍රිය කරන ලෙස දේශනා කෙරේ. මෙහි වර්ධනය වෙමින් සිටින යන්නෙන් අදහස් කරන්නේ මවු කුසක වර්ධනය වන, එසේත් නැතිනම් දළඹු අවස්ථාවේ සිටිමින් වැඩෙන අය මිස ස්ථානයක් සොයමින් සිටින අය ගැන නොවේ.මෙවැනි සත්ත්ව කොට්ඨාසයක් පිළිබඳව පමණක් නොව දිව්‍ය ලෝක සයක් පිළිබඳව විස්තර කරන උන්වහන්සේ, ත්‍රිපිටකයේ දේව සංයුක්තයේ, මහා මංගල වැනි සූත්‍ර දේශනාවන් හි දී දෙවියන් ගැන පැහැදිලි කෙරෙයි. මේ දෙවියන් නම් ඒ ඒ ‍රටවලට, ප්‍රදේශවලට අධිපති ධූරය දැරූ අය බවට පසුකාලීනව විවිධ විද්වතුන් මත පළ ක‍ර ඇත. එහෙත්, මහා මංගල සූත්‍රයේදී දෙවියන් ගැන කියවෙන්නේ එක්තරා දිව්‍ය පුත්‍රයෙක් ප්‍රථම යාමය ඉක්මවූ කල්හි යහපත් ශරීර වර්ණය ඇතිව සියලු ජේතවනය බුබුළුවා ගෙන බුදුරජාණන් වහන්සේ වෙත එළඹි බවට ය. මේ අනුව දෙවියන් පැමිණ ඇත්තේ රාත්‍රිය ආලෝක කරමින් කිසිවකුගේ ඇසට හසු නොවන ලෙස ය.ආටානාටිය සූත්‍රයේ දී විවිධ සත්ත්වයින් හා අමනුෂ්‍ය කණ්ඩායම් රැසක් ගැන කියවේ. මේ අනුව බුදු දහමේ අමනුෂ්‍යයින් ඇත යන මතය ප්‍රතික්ෂේප නොකරන බව පැහැදිලි වේ.වැදගත් වන්නේ මේ අමනුෂ්‍යයින් අපගේ සමාජයට වින කරන්නේ, සම්බන්ධ වන්නේ කෙසේ ද යන්න විමසා බැලීම ය.ආටානාටිය සූත්‍ර දේශනාවට අනුව භත්ථිවාහනං කත්වා, කුමර වාහනං කත්වා, කුමරි වාහනං කත්වාං ආදී වශයෙන් මේ දරුවන් වාහකයා කර ගනිමින් අමනුෂ්‍යයන් අපට බලපෑම් කරයි‍. එසේත් නැතිනම් විවිධ සත්ත්වයන් වාහකය කරගෙන අමනුෂ්‍යයන් අප ගේ සිරුරට ඇතුළු වෙයි. එහෙත් ධර්මයේ එන මේ අමනුෂ්‍ය කොට්ඨාසයන් හා වර්තමාන සමාජයේ මිනිසුන් පෙළන අමනුෂ්‍ය ‍ක්‍රියාකාරකම් පිළිබඳව විමර්ශනාත්මක විමසීම වැදගත් වේ. කෑම පිඟානට වැලි දාන, සොහොන් පිටිය ළඟින් එන විට පසු පසින් එන, සිරුර ලෙඩ කරන, පවුල් කඩාකප්පල් කරන බොහෝ අමනුෂ්‍යයින් ගැන පමණක් නොව මිනිසුන් අමු අමුවේ මරා දමන අමනුෂ්‍යයින් ගැන ද විටින් විට ආරංචි පැතිරේ.පසුගිය කාලයේ කොට කෙතන ප්‍රදේශයේ සිදුවූ මනුෂ්‍ය ඝාතන අමනුෂ්‍ය බලවේගයක් නිසා වූ බවට ගෙන ගිය මතය ද මෙහිදී සලකා බැලිය යුතුයි. (එම සිදුවීම් සැබෑ අපරාධ කරුවන් අමනුෂ්‍යයන් නොව මනුෂ්‍යයින් බව හෙළි වී තිබේ.)මිනිසුන් ලෙඩ කරන, බියට හා පුදුමයට පත් කරන, සමාජයේ මාතෘකාවක් බවට පත් කරන බොහෝ අමනුෂ්‍ය දෝස පිටුපස සැඟවී සිටින්නේ මනුෂ්‍ය වෙසින් සිටින මානසික විකෘති තා ඇති අය ගේ ක්‍රියාකාරකම් ය. සායි බබා ජීවත්ව සිටි කාලයේ සමහර දරු දැරියන් කීවේ පාඩම් කරන වෙලාවට පොත් පිටු අතරට මල්, අළු ආදිය වැටෙන බවයි. සායි බබා ගේ බලයකින් එසේ වන බව ඔවුන් දැඩිව ප්‍රකාශ කර සිටියහ. එහෙත් විමසීමට ලක් කිරීමේ දී එය මේ දරුවන් අනුන්ගේ ආකර්ෂණය තමන් වෙත ඇද ගැනීමට ඉතාමත් සූක්ෂ්මව, ඇස් වසමින් කළ වංචාවක් බව පෙනී ගියේ ය. මෙවැනි විකෘති ඇති පුද්ගලයින්ට බෞද්ධ මනෝ විද්‍යාවේ තිබෙන එකම බෙහෙත භාවනාවයි. බටහිර වෛද්‍ය විද්‍යා අනුව නම් ඖෂධ ගත යුතුයි.බත් පිඟානට, කුස්සියට වැලි දමන සිදුවීම් පිටුපස ද ඇත්තේ මෙවැනි මානසික විකෘති ඇති පුද්ගලයින් ගේ ක්‍රියාකාරකම් ය. මේවා සාමාන්‍ය මිනිසුන් ගේ ඇස නොගැටෙන ලෙස කරන්නට තරම් ඒ අය උපක්‍රමශීලියි.කෙනෙකුගේ සි‍රුරෙන් අමනුෂ්‍ය දෝෂ ඉවත් කරන්න ඉදිරිපත් වන අය ගැන මොහොතකට සිතන්නට පෞරුෂත්වයක් නැති, හරි හමන් වැඩක් පළක් කරගත නොහැකි, අඳින්නට සුදුසු වස්ත්‍රයක් හෝ නැති, කොණ්ඩය බැඳගත් පිරිමි ඒ අතර සිටිති‍. කාන්තාවන් ගේ තත්ත්වයත් එසේම ය. ඔවුන් ආර්ථිකයෙන් වගේ ම මනසින් ද කඩාවැටුණු අයයි. ජීවන චරිතය දෙස බැලුවත් හැම තැනටම ණය තුරුස් වෙලා ඇති බව පෙනේ. ඒත් හොඳින් විමසා බලන්න. සතර පෝයට සිල් සමාදන් වන, ප්‍රතිපත්ති ගරුක, කිසිම සිල්වතෙක්, අමනුෂ්‍යයන් එළවන්නට ඉදිරිපත් වන්නේ නැත. ගුණගරුක අය යක්ෂයන් බැඳ ගන්නේ නැත. එහෙම අයට යක්ෂයෝ ආරූඪ වෙන්නේ නැත. පසුගිය කාලයේ මේ විදිහට මහා බලගතු යක්ෂයින් ආරූඪ වි සිටි සීයලා පැහැරගෙන යාමට ලක්විය. ප්‍රාණය නිරුද්ධ සිරුර හමුවුණේ මහ මුහුදෙනි. අර බලගතු යක්ෂයාට ඒ පුද්ගලයා ආරක්ෂා කරගන්න හැකි වූයේ නැත. ඉතින් තවත් කෙනෙකුගේ සිරුරට අරක් ගත් අමනුෂ්‍ය දෝෂයක් ඉවත් කරන්න එවැනි කෙනෙකුට කිසිසේත් ම නොහැකිය. මෙවැනි පුද්ගලයින්ට හසු වීමෙන් සිදුවන්නේ විපතට වැටුණු කෙනා තව තවත් විපතටම වැටීම පමණි.අසරණයින් බිලි ගන්න මෙවැනි වංචා කාරයින්ගෙන් පරෙස්සම් වෙන්නට ජනතාව විමර්ශනශීලී විය යුතුය. මියගිය තාත්තා වැහිල, අම්මා වැහිලා ආච්චි සීයා වැහිලා ආදී වශයෙන් කටහඬ වෙනස් කරමින් විවිධ හඬින් පෙනී සිටින්නට සමහර අය බොහෝ දක්ෂයි. එහෙත් විචාර බුද්ධියකින් තොරව මේ අය පසුපස ගොස් තව තවත් විපතට වැටෙනවා වෙනුවට ධර්ම මාර්ගයට පිවිසීම ඔබට අති එකම සරණයි.“නත්ථි මේ සරණං අඤ්ඤං බුද්ධො මේ සරණං වරං....”අපට බුදු සරණ හැර වෙනත් සරණක් නොවේ. දහම් හා සඟ සරණ හැර වෙනත් සරණක් නොවේ. ඒ ධර්ම මාර්ගයේ ගමන් කරනවා නම් ඔබට කිසිදු අමනුෂ්‍ය දෝෂයකට මුහුණ දෙන්නට සිදුවන්නේ හෝ වංචා කාරයින්ට හසුවී ජීවිතය විනාශයට පත් කරගන්නට සිදු නොවේ.(අමනුෂ්‍යයින් වෙන්නේ කවුද? අමනුෂ්‍ය දෝෂයට හසුවන්නේ කවුද? ලබන සතියේ)රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af13122215</link>
    <topic>එදා සිළුමිණ</topic>
    <author>පරණ පත්තර මිටි ඇවිස්සුවේ - නුවන් ගන්කන්ද</author>
    <content>හතමුනේ ජනපදයතරුණයන්ගේ ව්‍යාපාරය සාර්ථකවීමේ ලකුණුපොළොන්නරුවේ අභිනව ‘රාජධානියක්’ පැන නගී.අගනුවරින් ගිය තරුණ කණ්ඩායමක් හදිසියේ යෝධයන්වී දැන් ගොඨයිම්බරයන් මෙන් එහි කැලෑවල මහ ගස් කපමින් පවුරු පදනම් සාදති. කොටිවලස් ආදී සතුන් සමඟද මාරක මදුරුවන් සමඟ ද සටන් කරති.ඔවුන්ට ගාමණීගෙන් හා පරාක්‍රමගෙන් උද්‍යොගය ලැබී තිබේ.1932 අගෝස්තු 14 සුබමංගලම්වනසතුන්ගෙන් උවදුරුරජරට අභිනව රාජ්‍යය පිළිබඳ මේ රාජධානියට මුල්ගල තබන ලද්දේ ජූලි 14 වෙනිදා ය. නගරයේ සැප විඳීමෙන් පසු ජන සමාජයෙන් ඈත්වූ තරුණයන්ට සතියකම කැලෑවේ ගෙයක් දොරක් නැතිව ගත කරන්නට විය. ගස් හැර ඔවුන්ට තිබුණු එකම සෙවන ඇතිරිලි ආදියෙන් කළ කොටි වලස් ආදී සතුන්ගේ කෙළි බඩුවක් බඳු කූඩාරමක් විය. ඔහුන්ට රාත්‍රියේ වනසතුන්ගේ භියකරු හඬ ඇසුණි. හිවල්ලු ඔවුන්ට හූ කීහ.තරුණයෝ ගිනි මැල මොලවා රාත්‍රියේ නොනිදා සිටියහ.උණුවතුර හා අරළුමේ තරුණයන්ගේ හරිම හතුරා කොටි වලස් ඈ සතුන් නොව මදුරවා විය. නමුත් ඔවුහු මදුරුවන්ට නොපැරදුණහ. උණුවතුර හා අරළු බොමින් ද පැඟිරි තෙල් ‘නාමින්’ ද ඔවුහු මදුරුවන් හා සටන් කළහ. එක්කෙනෙකුටවත් මේ දක්වා උණ හැදුණේ නැත.බෝගස් සිටුවීමජූලි 14 වෙනිදා උත්සව දවසක් විය. පොළොන්රුවෙ නවජීවනය නිමිතිකොට තරුණයෝ බෝපැළ දෙකක් සිටුවා නිවාඩු දවසක් වශයෙන් එදා ප්‍රීතියෙන් ගතකළහ.පසුවදා වේගයෙන් වැඩ ආරම්භ කළහ. පැළක් සාදා තරුණයෝ මහගස් කපන්නට වූහ. මුලදී මුදල් ගෙවා අසල්වාසීන්ගේ උපකාර ද ලබාගන්නට විය.කැත්තට උදැල්ලට නුපුරුදු මේ කණ්ඩායමට දුක් ලැබුණේ ය. ඔවුන්ගේ සිනිඳු අල්ල රතු විය‍. රිදෙන්නට විය. නමුත් ඔවුහු පසුබට නොවූහ. කල් යත් යත් ශරීර ශක්තිය වැඩුණේ ය. කෑමේ ශක්තිය වැඩුණු හැටි නම් පුදුමයි! අල්ලේ සම ඝනවිය. මස්ගොබ අඟල් බාගේ සිට අඟලටත් වැඩියෙන් මහත් විය.කණ්ඩායමේ නායක එච්.සී.ඇන්. ද ලැනරෝල් මහතාගේ ප්‍රකාශය පරිදි මාසය අවසානයේ ගස් කැපීම සතුටක් විය. අරටුව ඇති කඳට වදින පොරෝ හඬ තරුණයන්ගේ කණට මිහිරි විය. නගරයේ වැඩුණ උගත් තරුණයන්ට ඇඟ වෙහෙසෙන බර වැඩ නො කළ හැකියයි කීම බොරුවක් බව පැහැදිලිවිය. තරුණයන් දාහතරදෙනෙක් උතුම් ආදර්ශයක් ඇති කළහ. දැන් ඝන වනාන්තරයෙන් අක්කර හයක් එළිකර තිබේ.දිනචරියාවකණ්ඩායමේ දිනචරියාව කදිමයි. නායකයන් දවසින් දවසට වෙනස් විය යුතුය. පෙරවරු 6.30 ට උදය ආහාරය ගනු ලැබේ. 7 සිට දවල් 11 දක්වා නායකයා විසින් වෙන්කර දෙන ලද බිම් කොටසෙහි වැඩ කළ යුතු ය. දොලහට දවල් භොජනයයි. මෙය ජනපදවාසීන් විසින් ම පිසනු ලැබේ. 12.30 සිට සවස 3 දක්වා ග්‍රාම ගැනීමෙන් ද පොත් පත් කියවීමෙන් ද ගත කරනු ලැබේ. 3 සිට සවස 5 දක්වා නැවත වැඩ කළ යුතු ය. 5 ට කවුරුත් සිසිල් දිය ඇති ඔයෙන් නාති. රෑ 8 ට රාත්‍රි භොජනයයි. 9 ට නින්දට යති.‍ලොකු ගෙයක්දියනා කෑම පිළිවෙළ වනතෙක් ජනපදවාසීහු පොත් කියවීමෙන් ද ශබ්දවාහිනී යන්ත්‍රයට කන්දීමෙන් ද ප්‍රිය වෙති. ලබන මාසය අගහරියේ ඔවුහු වඩිච්චි ගසා මැටියෙන් බැඳ අතුසෙවිලි කොට ලොකු ගෙයක් සාදන්නට අදහස් කරති.මහා ජනයාගේ යුතුකමමවුපියන්ගෙන් හා නෑ මිතුරන්ගෙන් ඈත්ව වන මැද තනියම වෙසෙන මේ කණ්ඩායමේ විශ්‍රාම කාලය ප්‍රීතිජනක විය යුතු ය. මහ ජනයාගෙන් ලැබෙන ග්රැමපෝන් තැටි, ගුවන් විදුලි යන්ත්‍ර, පොත්පත් හා සඟරාදිය ද ස්තුතියෙන් පිළිගනු ලැබේ. තවද ඔවුන්ට මැසි මදුරු සර්පාදි සතුන්ගෙන් හා තද අව්වෙන් ආරක්ෂා වීමට තොප්පි සපත්තු කමිස හා කොට කලිසම් ආදිය ද ආහාර පිසීමට ඕනෑ උපකරණ ද ඇඳ පුටු කොටට පැදුරු හා මදුරු දැල් ආදිය අවශ්‍ය වී තිබේ.එය ඉරිදා කැලණියේ බියන්වලදී අධ්‍යාපන ඇමැතිවර සී.ඩබ්ලියු.ඩබ්ලියු. කන්නන්ගර මහතා වේගවත් කතාවක් පැවැත්වීය. උන්නැහේ වේගයෙන් කතා කිරීමෙහි දක්ෂයෙකි. වේගයෙන් කථා කර නූගතුන් කැලඹීමෙහි උන්නැහේට වඩා තවත් සමතෙක් කොයින්ද?සර් ඩී.බී. ජයතිලක මහතා පිළිගැනීම සඳහා ගම් මුලාදෑනින් ප්‍රධාන කොට ඇති බොහෝ දෙනෙකුගේ මහා රැස්වීමක් එදින බියන්විල ගැහැණු පාසැලෙහි විය. මෙහි උත්සව ........ වි‍ෙශෂයෙන් සැලකිය යුත්තකි. තුන් පළක බදනා ලද විශාල තොරන් තුනකි. ඒ ඒ ගම් මුලාදෑනි වසමෙන් එක එක ක්‍රීඩාව බැගින් ගෙන ආ යුතු විය. නුගේගොඩින් කොටි නැටුමක්ද කැන්දලියද්දපාලුවෙන් සහ සූරියපාලුවෙන් ලී කෙළි සෙල්ලමක් ද ආදී වශයෙන් ඇති ඒ ඒ ගමින් ගෙන්වන ලද බොහෝ සෙල්ලම් වූහ. උත්සවයට පැමිණි සර් ඩී.බී. ජයතිලක මහතා අතරමග තොරන් දෙකක් යටදී මල්මාලා කරලා පිළිගන්නා ලද්දේ ය. වේදිකාවේදී මල් මාලා කැරලීම කරන ලද්දේ කෝරළේ මුදලි මහතා විසිනි. පිළිගැනීමේ කාරක සභාවේ සභාපති ධූරය උසුලන ලද්දේ අදිකාරි පත්තුවේ මුහන්දිරම් පදවිය කරවන මුනසිංහ මහතා වුව ද මහා සභාවේ මූලාසනය ඩී.ඇස්. සේනානායක මහතාට පවරන ලද්දේ ය.කථා පැවැත්වීමමේ උත්සවයට එක්කෙනෙකු අඩු රාජ්‍ය මන්ත්‍රණ සභාවේ සප්ත ඍෂි මණ්ඩලයම පැමිණ සිටි බව ද කිව යුතුයි. මෙහි පැවැත්වූ කථා විවිධ ප්‍රකාරය. ඒ සියලු කථා අතරෙහි අධ්‍යාපන ඇමැතිවර සී.ඩබ්ලිව්.ඩබ්ලිව්. කන්නන්ගර මහතාගේ මෙහි මුල සඳහන් වේගවත් කථාව විශේෂ විය. 1932 කන්නන්ගර මහතා මේ කිසිවක් නොසැලකිය යුතුයි.” මේ ආදී වශයෙන් ගිගුරූ කන්නන්ගර මහතා ජයතිලක මහතාට බලි කවියකින් සෙත්සාන්ති කොට කථාව සමාප්ත කෙළේ ය.සර් ඩී.බී. ජයතිලක මහතා ගැන පමණක් නොව වරද දුටු තැන ‍කාගෙ කාගේත් දොස් දක්වන සාධාරණ ප්‍රවෘත්ති පත්‍රවල මෙහෙය මෙසේ ඊර්‍ෂ්‍යාවකට හැරවීමට කන්නන්ගර මහතා තැත් කළත් ඊර්‍ෂ්‍යා කාරයෝ කවරහුදැයි මහාජනයා විසින් දැනගැනීමට පහසු මං සැලැස්වීම මේ අවස්ථාවෙහි යුතුකමක්ව තිබේ.1924 දීකන්නන්ගර මහතා බලි කවි නොකීවත් සර් ඩී.බී. ජයතිලක මහතා ගැන කථා කළ පළමු වන වාරය මෙය නොවේ. ඒ බව සියලු දෙනාම වඩා හොඳින් ජයතිලක මහතා දන්නේ ය. මෙහිදී 1924 වර්‍ෂය කෙරේ සිත් එළවිය යුතුයි.“මුළු ගාලු දිස්ත්‍රික්කයම ‍තමා විසින් ආරක්ෂා කරනු ලබන බව කලින් පෙන්වන්නට ගිය පරිදි කන්නන්ගර මහතා ජාතික සංගමයේ මහා නපුරින් අසරණ උඩ රට වාසීන් ද මුදාගන්ට ඉදිරිපත් වූ වීරයා සේ පෙනී සිටීමට දැන් දඟලන බව පැහැදිලිය'යි 1924 ඔක්තෝබර් 31 වෙනි සිකුරාදා ‘ඩේලිනිව්ස්’ පත්‍රයට ලීවේ (එකල) ඩී.බී. ජයතිලක මහතාම ය.අධ්‍යාපන ඇමැතිවරයා වුව ද ගරු සී‍.ඩබ්ලිව්.ඩබ්ලිව්. කන්නන්ගර මහතා තවමත් පැරණි කන්නන්ගර මහතාම ය. “කෙස්ස කැපුවත් අන්දිරිසා අන්දිරිසාමය” ඕ කන්නන්ගර මහතා 1924 ඔක්තෝබර් 22 වෙනි බදාදා ‘ඩේලිනිව්ස්’ පත්‍රයේ නියෝජිතයෙකු සමඟ සර් ඩී.බී. ජයතිලක මහතා ආදීන්ට විරුද්ධව පැවැත්වූ සාකච්ඡාවකදී කළ ප්‍රකාශය මෙහිදී මතක් විය. එය සඳහන් කරන්නට වීම සංවේගයකි.මේ උසස් හා ධනවත් හා බලවත් මිනිසුන්ට වූයේ අභාග්‍යයකි...” මෙසේ කීයේ එදා - අට වසකට පෙර ය. නමුත් අද...”“තමාට විරුද්ධ ඡන්දාපේක්ෂකයාට ආධාර දුන්නවුන් කෙළේ මහාපරාධයකැයි ලොවට එත්තු ගැන්වීමට ඔහු (කන්නන්ගර මහතා) දඟලන්නේ යයි ද ඔහු විසින් මේ අපරාධය අලුත් නමක් නිපදවන ලද්දේ ය” යි ද ජාතික සංගමයේ සභාපති (එකල) ඩී. බී. ජයතිලක මහතා 1924 ඔක්තෝබර් 25 වෙනි සෙනසුරාදා ‘ඩේලිනිව්ස්’ පත්‍රය මගින් කන්නන්ගර මහතාට පිළිතුරු දෙමින් පැවසීය.හිණිමංවලට පයින් ගැසීමසර් ඩී.බී. ජයතිලක මහතාගේ මේ වචන වලටත් කන්දෙමු :- “තමාගේ ඡන්දදායකයන් ඉදිරියෙහි ජාතික සංගමය අප කීර්තියට පත්ව තිබෙන බව ද කන්නන්ගර මහතා කියයි. ජාතික සංගමය අපකීර්තියට පත්වනු දැක්ම කන්නන්ගර මහතාගේ අභාවයයි. මා තුළ සැක උපදී. ඒ මහතා ජාතික සංගමයට නපුරක් කිරීමට අභාග්‍යවූ උත්සාහයක් කරන්නේ යයි මා තුළ හය ද උපදී. දැන් ඉතින් ඔහු (කන්නන්ගර මහතා) ට ජාතික සංගමයෙන් තවත් වැඩක් නැත්තේ යයි මම සිතමි. ඔහුගේ ආශාවන් මුදුන්පත් වූයේ ය.තමාගේ අදහස් සිදු නොවූ නමුත් මාගේ අදහස් මුදුන්පත්වූ බව ද ජයතිලක මහතා කියයි. මෙය සම්පූර්ණ අසත්‍යයක් බව කියන්ට වීම ගැන මම ඒ මහතාගෙන් සමාව ඇයැදිමි.“ජයතිලක මහතාගේ දෙඇස් ඉදිරියේ නිල නොලත් මන්ත්‍රීන් ගේ නායක ධූරය ද ව්‍යවස්ථායක සභාවේ උප සභාපති ධූරය ද, විධායක සභාවේ සාමාජික ධූරය ද එංගලන්තයට යන තවත් නියෝජිත පිරිසක සාමාජික ධූරය ද, අධ්‍යාපන අමාත්‍ය ධූරය ද (1) ලංකා ඩොමිනියන් රාජ්‍යයෙහි අග්‍රාමාත්‍ය ධූරය ද, ලංකාව පිළිබඳ මහා කොමිෂනර් ධූරය ද තවත් බොහෝ ධූර ද දිලිසෙමින් ලෙලදේ.”“මුදුන් පත්වීම” ගැන මේ ටික කියමි. මම වනාහි තවමත් ඉහළ නැංගෙමි’ යි රැවටී මාගේ අසරණ මිතුරන් හා නෑයන් හා රට වැසියන් අමතක නො‍ෙකළෙමි. නමුත් මම තවමත් සේවයට සුදුසු තත්ත්වයක සිටිමි.මෙදින අධ්‍යාපන ඇමැතිවරයා ස්වදේශීය කටයුතු භාර ඇමැතිවරයාට කළ වර්ණනාව භවාග්‍රය දක්වා නැංගේ ය. මේ සියලු නැටුම් ගැහුම් කෙළි සෙල්ලම් තොරන් ගෙඩිගෙවල් විචිත්‍ර වාංමාලා අහු අහු අස්සේ උන්නැහේට ‘පුවත්පත ද අමතක නොවූයේ ය. ස්තුති කටයුත්තේ දී කිසිවෙකුට ස්තුති කිරීම අමතක නොකරන, ප්‍රශංසා කටයුත්තේදී එද කාටත් නොම සුරුව පුද කරන නමුත් යුක්තියෙන් පිටපනින තැනදී පුද්ගලික වීමක් නොබලා මහාජනාර්ථය පතා කාගෙ කාගේත් වරද පෙන්වා දෙන ඒ මේ පුවත්පත්වලට බුරා පැනීම වනාහී ප්‍රතිපත්ති භග්න කිරීමාදියෙන් නොයෙක්වර නොයෙක් වරද කර අන්තිමට ‘මා සුදනා’ වෙන්ට සැමතැනදීම දඟලන කන්නන්ගර මහතා ජයතිලක මහතාට මුවාවී යම් කිසි කේන්තියක් පිරිමසා ගැනීම සඳහා දරන ලද දුර්වල ප්‍රයත්නයකි.ඉරිසියාවමේ දවස්හි කථා කළ කන්නන්ගර මහතා සෙත්කව් බලිකව් ආදිය හැර කී වචන සමූහයෙන් එක්තරා කොටසක් කියවීම බොහෝ දෙනාට රුචි කරවිය හැකියි.“සර් ජයතිලක මහතා පමණ රටට සේවය කළ උත්තමයෙක් අද දවසේ මේ මිහිපිට ජීවතුන් අතර නැත‍. එතුමා දිවා රෑ දෙක්හිම රට ජාතිය වෙනුවෙන් ක්‍රියා කෙළේ ය. එනිසා එතුමා අඩියෙන් අඩියම ඉහළ නැංගේය. නමුත් උන්නැහේට ඇතැම් පත්‍රකාරයෝ දොස් කියති. මේ පත්‍රකාර‍යන්ගේ ක්‍රියාව පිදුරු ගොඩේ සිටින බල්ලාගේ ක්‍රියාව වැනි ය. (කවිය මතක නැත) ජයතිලක මහතාට මෙන් තමන්ට ගරු නම්බු යස ඉසුරු ලබනු නොහැකි පත්‍රකාරයෝ එතුමාට ඉරිසියාවෙන් බැනවදිති. නමුත් ඒවායින් ජයතිලක මහතාට මක් වුණාද? මහත්වරුන්, ජයතිලක මහතාට පමණක් නොව පත්‍රකාරයෝ මටත් ඉරිසියා කරති. ඩොනෝමෝර් ආණ්ඩු ක්‍රමය මෙරටට මහත් විපත්තියක් යයි පෙන්වීමට ඔවුහු උත්සාහ කරති.ගාල්ලේ මන්ත්‍රී තරගයකන්නන්ගර මහතා ‘ඩේලිනිව්ස්’ පත්‍රයේ නියෝජිත තැන සමඟ එදා මෙසේ ද කීය.“තත්ත්වයෙන් හා බලයෙන් උසස් යයි කියනු ලබන මිනිසුන්ගේ නොපනත්කම නිසා ජාතික සංගමය ගාල්ලේ ඡන්දදායකයන් ඉදිරියෙහි අපකීර්තියට පත්විය. ඔවුනගේ සිත් දිනාගැනීම සඳහා ජාතික සංගමයට අඩු ගණනෙ තවත් අවුරුදු දහයක්වත් ගත‍වන්නේය.“ජාතික සංගමයේ ක්‍රියා කලාපය ගැන මහාජනයා තුළ සැකයක් පවතී. එය තමන් කැමති පරිදි මන්ත්‍රීන් පත්කිරීමට හා පහ කිරීමට ද තමන් කැමති පරිදි ම ජාතික සංගමය පැවැත්වීමට ද තැත් කරන කොළඹ මිනිසුන් කීපදෙනෙකුගේ පෞද්ගලික බල මණ්ඩලයක් බව කීම යුතුයයි මහාජනයා සිතයි.”කන්නන්ගර මහතා මෙසේ බුරද්දී ලංකා ජාතික සංගමයේ සභාපති ධූරය උසුලන ලද්දේ සර් ඩී.බී. ජයතිලක මහතා විසිනි. තවද ගාල්ලේ මන්ත්‍රී ධූරය සඳහා කන්නන්ගර මහතාට විරුද්ධව ඉදිරිපත් වූ රාජ නීතිඥ ප්‍රැන්සිස් ද සොයිසා මහතාට පක්ෂව වැඩ කිරීම සඳහා අට වසකට පෙර ගාල්ලට ගිය කණ්ඩායමෙහි ජයතිලක මහතා ද විය. ඇප්.ආර්. සේනානායක මහතා හා ඩී.ඇස්. සේනානායක මහතා ආදීහු ද එහි වූහ.කොළඹින් ගිය මේ කණ්ඩායමට දොස් නගමින් කන්නන්ගර මහතා ‘ඩේලිනිව්ස්’ පත්‍රයේ නියෝජිත තැන සමඟ කළ තවත් ප්‍රකාශයක් මෙසේයි.“කොළඹින් ආ මේ එක් මිනිහෙක් මහාජනයා භයගැන්වීමට තැත් කිරීමට තරම් එඩිතර වූයේ ය. “තමන් තම කටයුතුවල ඇඟිලි ගසන්නට එන අමුත්තන්ට පයින් ගසා එළවනවා යයි මේ දිස්ත්‍රික්කයේ මිනිසුන් කියන බව ඇත්තක් නම් පයින් ගැසීමේ ශක්තිය මට තිබෙන්නේ යයි ද මිනිසුන් ඕනෑ නම් මට දස දහසක හමුදාවක් ගෙනා හැකි යයි ද මුදල් ඕනෑ නම් මට ලක්ෂ ගණනින් ගෙනා හැකි යයි ද ඒ තැනැත්තා හඬ නැඟූ බව කියනු ලැබේ.මුදුනට යාමේදී තමාට උපකාර වූ ඉණිමගට පයින් ගසා දැන් තමාට ජයට සිටිය හැකි යයි ඔහු සිතයි”මේ ගැන ද අපි කිසිවක් නොපවසමු. කන්නන්ගර මහතා තම ඥාති වරයෙක් වූ ජයතිලක ‍මහතා පිළිතුරු වශයෙන් 1924 ඔක්තෝබර් 28 වෙනි අඟහරුවාදා ඩේලිනිව්ස් පත්‍රයට මෙසේ ලිවීය.ජාතික සංගමයේ සභාපති තැන්පත් ඩී.බී. ජයතිලක මහතා තම මිතුරන් නිදොස් කිරීමට ඉදිරිපත්වී මා තරගයකට ඇදගෙන තිබේ. ඡන්දදායකයන්, ඡන්දාපේක්ෂකයන් හා මන්ත්‍රීන් තම සතුට පරිදි නටවන හෝ නටවන්නට තැත් කරන කණ්ඩායම මෙහිදී හෝ අන් තැනකදී කළ සියල්ල පළ කිරීමේ අදහසක් මා තුළ නැත. ප්‍රවෘත්ති පත්‍ර මාර්ගයෙන් මා කීදේ සනාථ කිරීම සඳහා දීර්ඝ පිළිතුරු දීම ද අවශ්‍ය නොවේ. ජාතික සංගමය පවා පාලනය කරන්නට යන ඒ රහස් කණ්ඩායම ගැන රට වැසියා දන්නා හෙයිනි.නමුත් තමා අදහස් කළ මිනිසා ගාලු දිස්ත්‍රික්කයේ මන්ත්‍රී ධූරයට පත් නොවීමේ කෝපය හා අප්‍රසන්නය නිසාදෝ ඒ ගරුතර (ජයතිලක) මහතා පුද්ගලයන් ගැන සඳහන් කළ බැවින් මම ද පෞද්ගලික වශයෙන් කරුණු දක්වා විවාදය කෙළවර කරමි..........................................“ජයතිලක මහතා ලොව හැම තැන පවත්නා මන්ත්‍රී තරග ගැන සඳහන් කරයි. අවාසනාවක වෙන රටවලට ගොස් ඒ ඒ රටවල තතු ඉගෙන ගැනීමේ භාග්‍යය ද මාර්ග ද ජයතිලක මහතාට ලැබුණු නමුත් මට එබඳු භාග්‍යයක් හෝ මාර්ගයක් නොලැබුණි. මහාජනයා විසින් පිළිගන්නා ලද දේශපාලන පක්ෂ ඡන්දාපේක්ෂකයන් ඉදිරිපත් කොට තරග කරන බව නම් මා අසා තිබේ. තම ‘පක්ෂයට’ අයිති නොවන මිනිසෙකුට ප්‍රතිවිරුද්ධව ක්‍රියාකිරීම එහෙයින් යුක්ති සහගත යයි ජයතිලක මහතාගේ ‘පක්ෂය’ සිතනවා ඇත. මට තවත් ජාතික සංගමයෙන් වැඩක් නැතැයි ද සමහරුන් පරමවිඥාර්ථ බෞද්ධ සමාගමට කෙළේ යයි කියන පරිදි මට ඉහළ නැඟීමට උපකාර වූ හිණි මඟට පයින් ගසන්නට තැත් කරන දීනසමහර මිනිසුන් ධනපතියන්ගේ පාමුල වැටී සිටින්නාක් මෙන් මා හට මාගේ ඡන්දදායකයන්ගේ පාමුල වැටෙන්නට සිදුවන බව ද මම දනිමි.”අන්දිරිසාකන්නන්ගර මහතා ‘ඩේලිනිව්ස්’ පත්‍රයට‍ මෙසේ ලීවේ අට අවුරුද්දකට පෙර ය. ස්වදේශ කටයුතු භාර ඇමැතිවරයාට හෝ අධ්‍යාපන ඇමැතිවරයා ගිය ඉරිදා අතීතය සිහි වී දැයි අපි නොදනිමු.“කෙස්ස කැපූවත් අන්දිරිසා අන්දිරිසාම'යි කන්නන්ගර මහතා අට වසකට පෙර සර් ඩී.බී. ජයතිලක මහතාට විරුද්ධව කළ ප්‍රකාශය නම් මට සිහිවිය. එය නැවත සඳහන් කරන්නට වීම ගැන මම නැවතත් සංවේගයට පත්වෙමි.‍කොණ්ඩය කොපමණ රුවට කැපූවත් අන්දිරිසා අන්දිරිසාමය. අධ්‍යාපන ඇමැතිවරයා වුවත් කන්නන්ගර මහතා කන්නන්ගර මහතාමය. මහ හඬින් කථා කිරීම මෙන් ප්‍රතිපත්ති ගරුක නොවීම ද, තමා කී වචන තමාම ගිල දැම්මද, එකක් කියා එකක් කිරීම ද, ආත්ම ලාභය දුටු තැන ඒ ඉෂ්ටකර ගැනීම ද අත්හැරිය නොහැකි පුරුදු ය.බොහෝ කල් මහා ජනයා මුලාවේ තැබිය නොහැකියි. සත්‍යය එය වන්නේම ය. ඉදින් ඒ සත්‍යය එළිවීම ස්වජාතිකයන් තුළ පහළ වන කෝපය හා ශෝකය කෙබඳු ද?කන්නන්ගර මහතා අට වසකට පෙර ජාතික සංගමයටත් ජාතික සංගමයේ සභාපති තැනවූ ජයතිලක මහතාටත් ජයතිලක මහතාගේ ‘පක්ෂයටත්’ ජාතික සංගමයේ බල මණ්ඩලය හා ධනපතින්ටත් මහ හඬින් දොස් නැඟීය.‍ගිය ඉරිදා ඒ මහතා තමා වරක් නින්දා කළවුන් වර්ණනා කළේ ය. ඒ මහතා ද එදා තමාගෙන් නින්දා ලද්දවුන්ගේ කණ්ඩායමට එක්වූයේ ය.අට වසකට පෙර කන්නන්ගර මහතා සර් ඩී.බී. ජයතිලක මහතාට විරුද්ධව ලියමින් අධ්‍යාපන අමාත්‍ය ධූරයක් ගැන සඳහන් කෙළේ ය.අද අධ්‍යාපනාමාත්‍යයා කවුද?කෙබඳු හාස්‍යයක් ද? කෙබඳු කරණමක් ද?පරණ පත්තර මිටි ඇවිස්සුවේ - නුවන් ගන්කන්දකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af13122216</link>
    <topic>මුහුදේ අතරමං වෙන අය බේරා ගැනීමත් මානුෂික මෙහෙයුමක්</topic>
    <author>ටිරෝනි වෑවලගේ</author>
    <content>"ඒ පහුගිය පෙබරවාරි මාසේ පහළොස්වෙනි දා. වෙලාව දවල් දොළහමාරට විතර ඇති. නාවික හමුදා මූලස්ථානයෙන් අපේ නැවට පණීවිඩයක් ආවා. මඩකලපුව පැත්තට වෙන්න ගිණීකොන දිග මුහුදේ බෝට්ටුවක මිනිස්සු කට්ටියක් ඉන්නවා බේර ගන්න කියලා. යුද නැවක් විදිහට අපි හැම තිස්සෙම සූදානමින් ඉන්නේ. ඕනේ වෙලාවක මුහුදට යන්න, මුහුදේ දින ගණනාවක් ගත කරන්න වුණත් අපිට පුළුවන්. අපි එදා නියෝග ලැබිලා විනාඩි කිහිපයක් ඇතුළත පිටත් වුණා. උපරිම වේගයෙන් යාත්‍රා කළත් අපට දැනුම් දීපු මුහුදු සීමාවට එන්න අපට පැය විසිහතරකට වඩා ගත වුණා.පෙබරවාරි දා සය වෙනිදා දවල් එකට විතර අපි යාත්‍රාවක ඡායාවක් දැක්කා. මේ යාත්‍රාව නැවේ රේඩාර්වලට හසු වුණේ නැහැ. ඒ කියන්නේ ඒක යාත්‍රාවක් විදිහට සලකන්න බැරි තරම්. නැවේ ස්ථාන කිහිපයක 'අවට බලන්නන්' වශයෙන් නාවිකයන් රඳවා තිබෙනවා.මේ අයගේ රාජකාරිය වෙන්නේ අවට මුහුද නිරීක්ෂණය කිරීම. එදා යාත්‍රාව දැක්කේ මේ අයගෙන් එක්කෙනෙක්. යාත්‍රාවට හැකිතරම් ආසන්නයට නැව යාත්‍රා කරවන්න අණදෙන නිලධාරීතුමා අපට කිව්වා. ළඟට ගියාම අපි දැක්කේ අමුතුම බෝට්ටුවක්. මේක ලංකාවේ අපි දන්න හැඩයේ ‍බෝට්ටුවක් නෙමෙයි.හදලා තිබුණේ තනිකරම ලී වලින්. දින ගණනාවක් මුහුදේ යාත්‍රා කරන්න තරම් ශක්තියක් ඒ යාත්‍රාවට තිබුණේ නැහැ. ඒ වෙනකොටත් යාත්‍රාව දියේ ගිලෙන්න පටන් අරගෙන තිබුණේ. අපි නැව යාත්‍රාවට ළං කරලා යාත්‍රාවේ මිනිසුන් නැවට ගන්න පටන් ගත්තා. ඒත් නැවට නගින්න තරම් ශක්තියත් ඉන් වැඩි දෙනෙකුට තිබුණේ නැහැ.යාත්‍රාවේ ඉදිරිපස කොටසේ ලිපක් සහ වළං කීපයක් තිබුණා. හැබැයි ඒවා ළඟකදී පාවිච්චි කරපු බවක් පේන්න තිබුණේ නැහැ. පස්සේ ඒ මිනිස්සු කිව්වා අන්තිමට කෑම කෑවේ අපි ඔවුන් බේර ගත් දවසට දවස් හය හතකට කලින් කියලා. යාත්‍රාවේ හිටපු මිනිසුන් එකා දෙන්නා මියයමින් හිටියා.ඔවුන් කියපු විදිහට ඒ වෙනකොට අනූවට වැඩි පිරිසක් මියගොස් තිබුණා. මිය ගිය සියලු දෙනාගේ සිරුරු මුහුදට දැමූ බවයි ඔවුන් අපට කිව්වේ. අපේ නාවිකයෝ රළු මුහුදේ ගොඩක් අසීරුවෙන් මේ මිනිස්සුන් නැවට ගත්තා. යාත්‍රාවේ හිටපු සියලු දෙනා නැවට අරගෙන පැය බාගයක් විතර යනකොට යාත්‍රාව සම්පූර්ණයෙන් ම මුහුදේ ගිලී ගියා.ඊළඟට අපි මුහුණ දුන් අභියෝගය වුණේ මේ මිනිසුන් එක්ක සන්නිවේදනය කිරීමයි. එතන හිටපු කිසිවෙක් ඉංග්‍රීසි භාෂෘව දැනගෙන හිටියේ නැහැ. අඩුම තරමේ මේ පිරිස මොන රටේ ද කියලා දැනගන්නවත් හැකියාවක් තිබුණේ නැහැ. අන්තිමට අපි නැවේ තිබුණු රටරටවල ජාතික කොඩිවල රූප සහිත පොතක් මේ අයට පෙන්නුවා.එතකොට මේ මිනිස්සු මියන්මාරයේ ජාතික කොඩිය හඳුනා ගත්තා. ඒ අනුව තමයි ඔවුන් මියන්මාර් ජාතිකයන් බව තහවුරු කර ගත්තේ. බේරා ගත් මිනිසුන් තිස් දෙදෙනා ගොඩබිමට රැගෙන ආවා. ඊට පස්සේ පොලිස් නිලධාරීන් පැමිණ ඔවුන් බාර ගත්තා.දැන් සෑහෙන කාලෙක ඉඳන් මේ අත්දැකීමට තමයි අපි මුහුණ දෙන්නේ. අපේ රටේ විතරක් නෙමෙයි දකුණූ ආසියාවේ රටවල් බොහොමයක මිනිස්සු බෝට්ටුවලින් ඕස්ට්‍රේලියාවට යන්න උත්සාහ කරනවා. ඒ ගමන් අතරින් බහුතරයක් කෙළවර වෙන්නේ යාත්‍රාව අනතුරට පත් වීමෙන්. අපි තමයි ඔවුන් බේර ගන්න යන්නේ.වසර තිහක යුද්ධය ඉවර වුණාට පස්සේ ශ්‍රී ලංකා නාවික හමුදාවේ නැවක් වැඩිම දුරක් යාත්‍රා කළේ මේ මියන්මාර් ජාතිකයන් බේරා ගත් අවස්ථාවේදී. මෝඩ තීරණ අරගෙන කුඩා යාත්‍රාවලින් විදේශගත වෙන්න උත්සාහ කරන මිනිස්සු බේරගන්න එකත් මානුෂීය මෙහෙයුමක් තමයි."කතාව පවසන අතර ඔවුහු සැහැල්ලුවෙන් සිනාසෙති. එහෙත් ඔවුහු පවසන දේ සැහැල්ලුවට ගැනීමට නොහැකිය.නීති විරෝධී සරණාගතයෝ ශ්‍රී ලංකාවද ඇතුලුව ලෝකයේ රටවල් බො‍හොමයක් අපහසුතාවට පත් කරමින් තමන්ගේ ජීවිතද අනතුරේ හෙළමින් සිටිති.යුද්ධය අවසන් වූ දේශයේ ශ්‍රී ලංකා නාවික හමුදාව මුහුණ දෙන අභියෝග අතර මේ සරණාගත ගැටලුවට ද මූලික ස්ථානයක් හිමි වේ. 'සාගර' ශ්‍රී ලංකා නාවික හමුදාව සතු දෙවැනි විශාලතම නෞකාවයි. එහි වර්තමාන අණදෙන නිලධාරී කපිතාන් බන්ධුල සෙනෙවිරත්න සහ ඔහුගේ සෙසු නිලධාරී කාර්ය මණ්ඩලය සරණාගතයන් බේරා ගැනීමේ දී මෙහෙයුම්වලදී තමන් ලද අත්දැකීම් මා හමුවේ පවසා සිටියහ." මේ සිදුවීම සිදුවුණේ පසුගිය ඔක්තෝබර් මාසේ හතරවැනිදා. එදා අපේ නෞකාව තිබුණේ කොළඹ වරායේ. මම නිවාඩු ලබාගෙන ගෙදර ගිහින් හිටියේ. නාවික හමුදා මූලස්ථානයෙන් මට ඇමතුමක් ලැබුණා. තවත් සරණාගතයන් පිරිසක් සහිත බෝට්ටුවක් මුහුද මැද අනතුරට පත් වෙලා කියලා. ගිහින් බේර ගන්න මට අණ ලැබුණා. හවස දෙක ‍විතර වෙනකොට අපි කොළඹ වරායෙන් පිටත් වුණෘ.එදා මුහුද සැරයි. අපි බෝට්ටුව හොයා ගත්තේ අමාරුවෙන්. බෝට්ටු‍ව මුහුදේ පා වෙමින් තිබුණා. මේ පිරිස පිටත් වෙලා තිබුණේ කල්පිටිය පැත්තෙන්. අපි බොහොම පරිස්සමෙන් යාත්‍රාවට සමීප වුණා. ඊට පස්සේ ඔවුන්ට මාර්ගය පැහැදිලි කරමින් ගොඩබිම දෙසට යොමු කළා. අපි ‍පස්සෙන් ආවා. බෝට්ටුවේ හිටපු පිරිස හැත්තෑවක්. ඒ අතර කාන්තාවෝ හතක්, කුඩා දරුවෝ දා හතරක් හිටියා.හුඟ දෙනෙක් හොඳටම විඩාපත් වෙලා. පිරිසේ හොඳින් අධ්‍යාපනය ලබපු අයත් හිටියා. ඔවුන් කීවේ අපි රැවටුණා කියලයි. හැබැයි අපි එකදෙයක් දැක්කා. හැමෝම මේ ගමනේ අවදානම තේරුම් අරගෙන තිබුණේ ඒකට මුහුණ දුන්නට පස්සේ. ගමන පිටත් වෙන්න කලින් ඔවුන් ඒ ගැන සලකා තිබුණේ නැහැ. මේ අත්දැකීම් ඇසුරෙන් අපි කියන්නේ වංචාකාරයින්ට අහුවෙන්න එපා. බෝට්ටුවලින් ඕස්ට්‍රේලියාවට යන්න බෑ. මගදී අනතුරුවලට මුහුණ දෙන්න තමයි වෙන්නේ. "කපිතාන්වරයා ඇතුළු නිලධාරීන් නැවේ ගමන් මග විමසමින්කපිතාන් බන්ධුල සෙනෙවිරත්න එසේ පවසන්නේ සරණාගතයන් ලෙස රට හැර යාමට ගිය පිරිස් බේරා ගැනීමෙන් ලත් අත්දැකීම් හේතුවෙන්මය. සාගර නැවේ නැවියන් එකසිය විසි දෙනෙකි. නිලධාරීන් දා හතකි.සාගර නෞකාව ඕනෑම කාලගුණයක් යටතේ ගැඹුරු මුහුදේ ආවේක්ෂණ කටයුතුවල නිරතවීමට තරම් සවි ශක්තියෙන් යුතු ශ්‍රී ලංකා නාවික හමුදාව සතු සම්පතකි. නැවේ සම්පූර්ණ දිග මීටර් 74.6ක් වන අතර පළල මීටර් 11.4කි. මේ වන විට රට වටා මහ සයුරේ අණවසර සංක්‍රමණිකයන් වැළැක්වීම ඇතුළු ආවේක්ෂණ කටයුතුවල නිරතවී සිටිය ද මානුෂීය මෙහෙයුම සමයේ සාගර නෞකාව ත්‍රස්වාදීන් විනාශ කිරීමට දැක්වූ දායකත්වය අතිමහත් ය. ඒ අතරින් ද 2007 වසරේදී දිවයිනට ගිණිකොන දිග මුහුදේ කිලෝමීටර් 1700ක් දුර හඹා ගොස් ත්‍රස්වාදීන්ගේ පාවෙන අවි ගබඩාවක් විනාශ කර දැමීම නම් සිහිපත් කළ යුතුය.අද දිවයින වටා මහා සාගරයේ අවි නොගැටුණ ද කපිතාන් බන්ධුල ඇතුළු නාවික විරුවන්ට ඉසිඹුලන්නට නොහැකිය. ඔහුගේ සහායක නිලධාරීන් වන සාගර නෞකාවේ විධායක නිලධාරී ආර්.එල්.කුලතුංග, අවි නිලධාරී ලුතිනන් කමාන්ඩර් මාරඹගේ සහ නාවික ඉංජිනේරු කමාන්ඩර් බෝපෙගොඩ සහ ලුතිනන් සරත් වීර ගැන ද මෙහි සඳහන් කළ යුතුමය.තවත් නම් කිහිපයක් මග හැරුණු බව හැඟීගිය බැවින් ඔවුන් ඇමතීමට උත්සාහ කළ ද ඒ වන විටත් සහ සයුරේ යාත්‍රා කරමින් සිටි ඔවුන් දුරකථන මගින් සම්බන්ධ කර ගැනීමට හැකියාවක් ලැබුණේ නැත. කෙසේ වුවද ඔවුන් සියලුදෙනා දේශය වෙනුවෙන් කරන සේවය ඉමහත් ය. සාගර හෙට දිනයේ දී ද නිසැකයෙන් ම අප සාගරය රකිනු ඇත.ටිරෝනි වෑවලගේඡායාරූපදුශ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af13122217</link>
    <topic>සුනාමිය ලංකාවට ආවෙ මම නිසාලු!</topic>
    <author>නුවන් ගන්කන්ද</author>
    <content>ම‍ගේ මතකයේ හැටියට ඒ 2003 වසරේ අප්‍රේල් සිංහල අලුත් අවුරුදු සමයයි. එම කාලය මා ඥාති සහෝදරයන් කිහිපදෙනකු සමඟ ගත කළේ ආරුගම්බේ වෙරළේ කුඩා නැවතුම්පොළකය. මගේ ඥාති සහෝදරයෙකුගේ මිතුරෙකුට අයත් හෝටලයක් ද ඒ අසළ විය. එම මිතුරා “නලීම්” නම් විය. මුස්ලිම් ජාතිකයකු වන ඔහුගේ සම්පූර්ණ නම අල්ලියාර් මොහොමඩ් නලීම්ය. ඔහුගේ හෝටලයේ නම වූයේ “සුනාමි” ය. එහි සිටි කාලය තුළදී මම ඔහුගෙන් එම නමේ අර්ථය කුමක් දැයි විමසුවේ එවැනි වචනයක් ඊට පෙර අසා නොතිබූ බැවිනි.“ලොකු රැල්ලකට ජපන් භාෂාවේ පාවිච්චි කරන වචනෙ තමයි සුනාමි. මේ හෝටලේ පාට්නර් තමයි නම දැම්මේ. එයා බ්‍රිතාන්‍ය ජාතිකයෙක් වුණාට ජපානෙ කාලයක් ඉඳල තියෙනවා. එහෙදි එයා දැන ගත්ත වචනයක් ඔය. මේ බීච් එක සර්ෆිංවලටනෙ ප්‍රසිද්ධ. ඉතින් ඒකට හොඳ රැළි ඕනෙ. අපි ඒ හින්දා සුනාමි කියන නම දැම්මා” නලීම් පැවසුවේය.මෙසේ දැන හඳුනා ගත් නලීම් ගේ සුනාමි හෝටලය ද සුනාමියෙන් විනාශයට පත්වූයේය. එම ඛේදවාචකයෙන් වසර ගණනකට පසු තමන් “සුනාමි” නම නිසා මුහුණ දුන් අත්දැකීම් පිළිබඳව මෙසේ හෙළි කරයි.සුන්දර ආරුගම්බේ වෙරළේ “හොටෙල් සුනාමි” නම් නාම පුවරුව එහි යන කාගේත් අවධානයට ලක්වෙන ස්ථානයකි. මෙම නාම පුවරුව මෙරටට සුනාමිය කඩා වදින්නට පෙර ද මේ අයුරින් පැවතුණේ එම ඛේදවාචකයට පෙර “සුනාමි” නම් වචනය භාවිතා වූ එකම ස්ථානය ලෙසටය. සුනාමියට මුළු ආරුගම්බේ වෙරළට සුන් බුන් කිරීමට හැකි වුවද සුනාමි හෝටලයේ නාම පුවරුව බිම දැමීමට හැකි වූයේ නැත. එහෙත් පසුව එය බිම දමනු ලැබීය. නමුත් ඒ වෙනත් ස්වභාවික ව්‍යසනයක් මඟින් නොවේ. එය බිම දැමුවේ මිනිසුන්ය.කෙසේ නමුත් සුනාමි හෝටලයේ හිමිකුරු අල්ලියාර් මොහොමඩ් නලීම් මෙම බාධකයන් ජයගෙන නැවතත් එම නාම පුවරුව පමණක් නොව හෝටලය ද ස්ථාපිත කිරීමට සමත් විය. සුනාමියෙන් වසර 9 කට පසුව මේ ඔහු පවසන කතාවයි.‍පොතුවිල් ගමේ උපන් නලීම් කුඩා කළ සිටම ආරුගම්බේහි විදේශිකයන් නිතර ගැවසෙන උල්ලේ වෙරළට ඇලුම් කළේය.“මුලින් මම බීච් බෝයි. ඊට පස්සෙ ටුවරිස්ට් ගයිඩ් කෙනෙක් වුණා. ඒ අතරෙ තමයි ලී බ්ලැක්මෝර් කියන මිත්‍රයව මුණ ගැහුණෙ. එයත් එක්ක හවුලෙ තමයි මේ හෝටලේ දැම්මෙ. මුලින් පටන් ගත්තෙ කාමර දෙකකින්. හෝටලේට දුන් නම ගැන හුඟක් කතා කළා. විවිධ නම් ගැන හිතුවා. අන්තිමට ලීගෙ මල්ලි කෙනෙක් තමයි මේ නම යෝජනා කළේ “ නලීම් සිහිපත් කරයි.මෙරටට සුනාමිය කඩා වදින්නට පෙර එම වචනය භාවිත වූ එකම තැන හැටියට හෝටලය නම් වූයේ එසේය. කාමර දෙකකින් වර්ෂ 1998 දී ආරම්භ කළ සුනාමි හෝටලය වර්ෂ 2004 වෙද්දී කාමර 15 ක හෝටලයක් බවට දියුණු විය.“මට හොඳට මතකයි ඒ අවුරුද්දෙ දෙසැම්බර් 26 වැනිදා. එදා අපේ හෝටලේ හුඟ දෙ‍ෙනක් නැවතී හිටිය. එදා නත්තල් පාටියකුත් තිබුණා. මම උදෙන්ම නැගිටල කෝපි කෝප්පයක් බීලා පාටිය ඕර්ගනයිස් කරන්න පටන් ගත්තා. හරියටම උදේ 8.55 ට විතර එකපාරට මුහුදෙ වතුර උඩ එන්න පටන් ගත්ත.නලීම් සිය ව්‍යාපාරික සහකරු සමග සුනාමියෙන් ඉතුරු වූ නාම පුවරුව අසළහෝටලයේ සිටි අය දිවි රැක ගත් වතුර ටැංකියඅපි වහලෙ බාල්කවල එල්ලිලා බේරුණා. බීච් එකේ තිබුණු හෝටල්වල මේස පුටු එහා මෙහා පාවෙන්න ගත්තා. ඊට පස්සෙ ඒ වතුර බැහැල ගියා. ඒ වෙනකොටත් අපේ සමහර ගෙස්ට්ලා නිදි. අපි ඒ අයව ඇහැරවල සිද්ධවුණ දේ කිව්වා. ඒ වෙනකොට හෝටලයෙ වාහන තුනක් තිබුණා. අපි ඒවා ඉක්මනට යැව්වා තෙල් ගහගෙන එන්න.ඒ අතරෙ තමයි මුහුදෙ වතුර පස්සට ගියේ. වතුර පස්සට ගිහින් බීච් එකේ වැලිතලාව මතු වුණා. වතුර නැති මුහුදෙ මාළු උඩ පැන පැන හිටියා. සමහරු මුහුදට බැහැල ඒ මාලු අල්ලන්න පටන් ගත්ත. අපි වෙරළට වෙලා මොකද වෙන්නෙ කියල බලා හිටිය. එතකොට තමයි ඈතට ගිය මුහුද ගොඩට ගලන්න පටන් ගත්තෙ. මම වතුර ටැංකියකට නැග ගත්තා.”වතුර ටැංකියකට ගොඩ වූ නලීම්ට ගොඩ ගැලූ මුහුද හැසිරුණු හැටි හොඳින් දැක ගත හැකි විය.“ගොඩ ගලපු මුහුද ආපහු යද්දි තමයි සැර වුණේ. විනාඩි දෙකෙන් මගේ හෝටලය විතරක් නෙමෙයි බීච් එකේ තිබුණු ඔක්කොම හෝටල් සුන්බුන් බවට පත්වුණා. මට මොනවද වෙන්නෙ කියල හිතාගන්න බැරුව ගියා. මගෙ හෝටලේ ඉතුරු වුණේ මම නැගපු වතුර ටැංකියයි බෝඩ් එකයි විතරයි. ඇතිවෙච්ච බයට මම සෑහෙන වෙලාවක් ආයිත් මුහුද ගොඩ ගලයිද කියල බයේ උඩටම වෙලා හිටිය. බේරුණු අනිත් අයත් හැම තැනම ගස් උඩ ඉතුරු වෙච්ච ගොඩනැඟිලි උඩට වෙලා හිටියා.”ආරක්ෂිත බව තහවුරු වූ පසු නලීම් බිමට බැස්සේය. දේපළ මෙන්ම ජීවිත හානි ද බැලූ බැලූ අත විය.“තැන් තැන්වල හැමෝම අඬනවා. මට මතක් වුණේ මගෙ පවුලෙ අයව. ඒ අය හිටියෙත් පොතුවිල්වල මුහුද කිට්ටුව. ආරුගම්බේ හෝටල් කරන සහ ඒවයෙ වැඩ කරන හුඟ දෙනෙක්ගෙත් ගෙවල් තිබුණෙ පොතුවිල් වල. ඉතින් මුහුද ගොඩ ගැලුවට පස්සෙ හැමෝටම ඕන වුණේ ගෙවල්වලට යන්න.”එහෙත් ඔවුන්ට පොතුවිල්වලට යාමට හැකි වූයේ නැත. ඊට හේතුව ආරුගම්බේ හා පොතුවිල් නගරය යා කරමින් කිරිඳි ඔයේ කළපුව හරහා තිබූ පාලම ද මුහුදු ගැල්මෙන් විනාශ වී තිබූ නිසාය. ආරුගම්බේ වෙරළේ තිබූ සිය ගණනක් ඔරු හා බෝට්ටු ද විනාශ වී ගොස් තිබූ බැවින් එගොඩ යාමට ක්‍රමයක් ද නොවීය.“කලපුව හරි විශාලයි. ඉතින් බැහැල යන්නත් බෑ. ඊටත් වඩා ඒ වෙනකොට වතුර ගෑවෙනවටත් අපි බය වෙලා හිටියෙ. තව කොයි මොහොතෙ ආයෙත් මුහුද ගොඩ ගලයිද කියලත් බයක් තිබුණා. හැමෝටම ඕන වුණේ පුළුවන් තරම් මුහුදෙන් ඈත් වෙලා රට මැද්දට යන්න.”ආරුගම්බේහි කොටුවී සිටි අය කළපුවට සමාන්තරව රට අභ්‍යන්තරයට ගමන් කළහ. එය කිසිසේත් පහසු ගමනක් නොවීය. ඊට හේතුව ඔවුන්ට ගමන් කිරීමට සිදුවූයේ කලපුවට යාබද මඩ ගොහොරු හා ලාහුගල වනාන්තරය මැදිනි.“අපි කිලෝමීටර් දහයක් විතර පයින් ගිහින් පොතුවිල් - සියඹලාණ්ඩුව - පාරෙ තුනේ කණුවෙ තියෙන පොලිස් බැරියර් එක ළගට ගියා. අපට ඕන වුණේ ඒ පාරෙන් පොතුවිල්වලට යන්න. ඒත් පොලීසියෙන් කිව්වා මුහුද ගොඩ ගලලා එහෙත් ඉවරයි. ඒ නිසා ලාහුගල ගමට යන්න කියලා. පොතුවිල්වල අයත් බේරෙන්න ඇවිත් හිටියෙ ලාහුගලට. අපි නැවතුණේ ලාහුගල ස්කෝලෙ. එතනට ගිය වෙලේ ඉඳන් මම කළේ සෙනඟ අතරෙ මගෙ පවුලෙ අයව හොයපු එක. ඒත් මට දවස් දෙකකට පස්සෙයි ගෙදර අය. හමු වුණේ. වාසනාවකට කාටවත් කරදරයක් වෙලා තිබුණෙ නැහැ.” නලීම් සිහිපත් කරයි.පොතුවිල්, ආරුගම්බේ හා ඒ අවට තවත් ගම්මාන රැසක මුස්ලිම් හා දෙමළ ජනතාව මුහුද ගොඩ ගැලීමෙන් බේරෙන්නට පැමිණ සිටියේ ලාහුගල ගමටය. ලාහුගල ගමේ සිංහල වැසියෝ තමන්ගේ ගෙවල්වල තිබූ වී ටික කොටා මේ සරණාගතයන්ට බත් උයා සංග්‍රහ කළහ.“අපි ගමේ අය දෙන දෙයක් කාලා දවසක් දෙකක් ඉද්දි මට නිතර ඇහෙන්න ගත්තා “සුනාමි” කියල දෙයක් ගැන මිනිස්සු කතා වෙනවා. මට මුලින් හිතුණා මගේ හෝටලේ ගැනවත්ද මේ කතා කරන්නෙ කියලා. ඒත් දවස් 5 කට පස්සෙ තමයි දැනගත්තෙ ඒ මුහුද ගොඩ ගැහිල්ලට කියන්නෙ. “සුනාමි” කියල.මම හෝටලේට සුනාමි කියල නම දැම්මට ඒකෙ හැබෑ තේරුම දැනගෙන හිටියෙ නැහැ. මට පුදුම හිතුණ ඒ ආවෙ සුනාමියක් කියල දැනගත්තම. මම හිතා හිටියෙ සුනාමිය කියන්නෙ ලොකු රැල්ලක් කියල විතරනෙ.”සුනාමි හෝටලයේ හිමිකරු සුනාමියේ හැබෑ ස්වභාවය දැන ගත්තේ එසේය. අනතුරුව ගෙවුණු දින කිහිපයේදී තමා දන්නා හඳුනන අයගේ හැසිරීමේ වෙනසක් නලීම්ට දැනෙන්නට පටන් ගත්තේය. විශේෂයෙන් තමා මෙන් ම සරණාගතයින් බවට පත්ව සිටි සංචාරක හෝටල් ක්ෂේත්‍රයේ ව්‍යාපාරික තරගකරුවන්ගෙනි.“මම දවස් කීපෙකට පස්සෙ ආපහු ආරුගම්බේ හෝටලේ තිබුණු තැනට ගියා. ඒ යද්දි අවට අය මා දිහා බලන විදිහ හොඳ නැහැ කියල මට තේරුණා. ඒත් මට එහෙම හිතන්න හේතුවක් තිබ‍ුණෙ නැති නිසා මම හෝටලේ තිබුණු තැනට ගියා. ඒ අතරෙ අවට ඉන්න අය එතනට එකතු වෙලා මිනිස්සු විශාල පිරිසක් එතනට ආවා.”අනතුරුව නලිම්ට මුහුණ දීමට සිදු වූයේ ඔහු සිහිනෙන්වත් නොසිතු චෝදනාවකටය.“මිනිස්සු මට බනින්න පටන් ගත්ත සුනාමිය ආවෙ මම නිසා කියල. මේ ‍චෝදනාව කළේ පිට මිනිස්සු නෙමෙයි. අපේම මුස්ලිම් අය. ඒ අය චෝදනා කළේ මම හෝටලේට සුනාමි කියල නම දාලා බෝඩ් එකකුත් දාපු නිසා සුනාමිය ආවා කියලයි. මට බැන්න විතරක් නෙමෙයි. කෙල ගැහුව. ගල් ගැහුව. මට මොකද වෙන්න කියල හිතා ගන්න බැරි වුණා.”මොවුන් චෝදනා කිරීමෙන් පහර දීමෙන් පමණක් ‍නැවතුණේ නැත. සුනාමිය හමුවේ ද නොසැලි තිබූ හෝටලයේ නාම පුවරුව ද ගලවා බිම දැමූහ.හෝටල‍ෙය් ඇතිකල බාර්ක්ලි නම් මෙම සුනඛයා සුනාමියට අසුවූ අයෙකුගේ දිවි බේරාගනු ලැබීය“මිනිස්සු දහස් ගණන් මැරුණු රුපියල් ‍ප්‍රකෝටි ගාණක දේපළ හානි කරපු සුනාමිය ආවෙ මම නිසා කියද්දි මම මොනවා කියන්නද? මම වචනයක්වත් කියන්නෙ නැතුව හැරිල ආවා. ඇවිත් ගම දාලා කොළඹට ඇවිත් ෂාලිමාර් හෝටලයෙ සති දෙක තුනක් නැවතිලා හිටිය කළකිරීමට. මට ආයෙ ආරුගම්බේ පැත්තෙ යන්නවත් හිතුනෙ නෑ. ඒ පළාතෙම මුස්ලිම් අය විශ්වාස කළේ මම හින්දා සුනාමිය ආව කියලයි. ඒත් මගෙ යාලුවෙ කිව්වා අධෛර්යවත් වෙන්න එපා ආපහු ජීවිතේ පටන් ගමු කියල.”අවසානයේ හිත හදාගත් නලීම් පොතුවිල් ප්‍රදේශයේ තමන්ට හිමිව තිබූ ඉඩමක් ද විකුණා හෝටලය නැවත ඉදිකිරීමට මුදල් සොයා ගත්තේය.“ඊට පස්සෙ මම ආයෙත් ආරුගමබේවලට ගියා. ඒත් බාධා තිබුණා. හෝටලයේ බෝඩ් එක ආයෙ දාන්න හැදුවට ඒකටත් බාධා කළා. ආයෙත් බෝඩ් එක දාගත‍්තෙ පොලීසියටත් කියලා. ඊට පස්සෙ ඉඩම විකුණපු සල්ලිවලින් ටික ටික හෝටලේ හදන්න පටන් ගත්තා.”ක්‍රමයෙන් කාලය ගෙවෙන්නට විය. ආරුගම්බේ උ‍ල්ලේ වෙරළේ සුනාමි හෝටලය පමණක් නොව සෙසු හෝටල් ද ගොඩනැගුණි. එතෙක් දියමත ලිස්සා යාමේ ක්‍රීඩාවට පමණක් ප්‍රකටව තිබූ එම වෙරළ තීරය ලෝකයේ එකම “සුනාමි හෝටලය” නිසාද ලොව පුරා ප්‍රකට විය.“පිටරටවලින් සුනාමි හෝටලය සොයාගෙනම ගෙස්ට්ල ආවා. හුඟක් අයට මේකෙ නවතින්න ඉඩ තිබුණෙ නැති නිසා නතර වුණේ සුනාමි නමට විරුද්ධ වුණ අයගෙ හෝටල්වල. අන්තිමට ඒ අයට ‍ආපහු ගොඩ එන්නත් “සුනාමි” නම පිහිට වුණා.”පසුකාලීනව සුනාමි විනාශයත් සමඟ සුනාමි නම හේතුවෙන් නලීම්ට එල්ල වූ එදිරිවාදිකම් ද ක්‍රමයෙන් අඩු වී ගියේ එම නම නිසාමය.“දැන් අනිත් අයට හරි ගිහින්නෙ. ඒ නිසා මුකුත් ප්‍රශ්න නෑ. හැබැයි මම දන්නෙ නෑ තවමත් ඒ අයගෙ ඔළු ඇතුලෙ මිත්‍යා අදහස් තියෙනවද කියලා.” මිනිසා පරාජය කළ නොහැකි බවට ජීවමාන සාක්ෂියක් ‍බවට පත්වෙමින් සුනාමියේ සුන්බුන් මතින් නැවතත් සුනාමි හෝටලය ගොඩනැඟූ නලීම් සිනාසෙයි.නුවන් ගන්කන්දකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af13122218</link>
    <topic>වෘත්තිය සමිති නායකයෝ</topic>
    <author>මහින්ද අබේසුන්දර</author>
    <content>අද වෘත්තීය සමිතිවල සටන් ක්‍රියා මාර්ගයේදී මුලටම එන්නේ අගට ආ යුතු වැඩ වර්ජනයයි. උපවාසයයි. ඒ තරමටම අද වෘත්තිය සමිති උඩ යට මාරු කරගෙන ඇත. උඩ යටිකුරු ප්‍රතිපත්තියට මෙහිදී කලින්ම චෝදනා කරන්නේ වත්මන් වෘත්තීය සමිති නායකත්වයටය. එසේ චෝදනා කරන අතරම ආදර්ශයට ගත හැකි ශ්‍රේෂ්ඨ වෘත්තීය සමිති නායකයෝ අපට සිටියහ. ඒ අනුව වෘත්තීය සමිතියක කාර්යභාරය ගැන අප ‍‍මේ සටහන තබන්නේ අද සිටින කාඩ්බෝඩ් සමිති නායකයන්ට කිසියම් මඟපෙන්වීමක් සඳහාය.රාජ්‍ය සංස්ථා මණ්ඩල මෙන්ම පෞද්ගලික අංශයේ සේවක ප්‍රශ්න පාලකයන් විසඳන්නේ නැති නිසාම වෘත්තීය සමිතියක කාර්යභාරය බෙහෙවින් කැපී පෙනේ. හාම්පුතා සේවකයාගේ ඉල්ලීම් ලබා නොදෙන්නේ නම් ඒ සඳහා මුලින්ම කළ යුත්තේ වෘත්තීය සමිතියක මාර්ගයෙන් ඉල්ලීම් හාම්පුතාට ඉදිරිපත් කිරීමය.ඊළඟට කිව යුත්තේ ඒ ගැන සාකච්ඡා කිරීමය. සාකච්ඡාව වට හතර පහක් දක්වා දීර්ඝ වන්නට පුළුවන. එය ද අසාර්ථක වුවහොත් පිකටිං කළ හැකිය. අකුරට වැඩ කළ හැකිය. සංකේත වර්ජනයක් කොට සේවක ශක්තිය ප්‍රදර්ශනය කළ හැකිය. ඒ කිසිවකින් පලක් නොවේ නම් වැඩ වර්ජන ක්‍රියාමාර්ගයට අවතීර්ණ විය හැකිය. වර්ජනයක් ආරම්භ කිරීමට පෙර පාලකයාට ඒ ගැන කල්තියා දැනුම් දිය යුතුය.මේ ක්‍රමය අද වෙනස් වී ඇත. හේතුව දේශපාලන අවස්ථාවාදයට අසීමිතව යටවීම නිසාය. ඉල්ලීම් ඉල්ලා වැඩ වර්ජනය කිරීම අස්සේ ආණ්ඩු විරෝධයක් ද තිබේ. දේශපාලනයෙන් තොරව සේවක ප්‍රශ්න හඳුනාගෙන සටන් කළ අවංක වෘත්තීය සමිති නායකයන් සිටීදැයි වෙනම සොයා බැලිය යුතුය. එවැනි අය අතීතයේ සිටියහ. ඒ ලැයිස්තුවේ මුලින්ම කියැවුණ නම් දෙකක් අපට සිහිපත් වෙයි. බාලා තම්පෝ එක්කෙනෙකි. අනිකා ඩී. ජි. විලියම්ය. අපි අද විලියම් හඳුන්වා දෙන්නේ ඉතාමත් ආඩම්බරයෙනි.ඔහු ඇඟපතින් විශාලය. උසය. උසට සරිලන මහතය. කටහඬ ද එසේමය. එවැනි ගොරෝසු හඬක් ශ්‍රී ලංකාවේ කාටවත් නැති තරම්ය. විලියම් ඇඟපතින් කුඩා වුණාට රැකියාවෙන් පුංචිය. ඔහු හෝටල් සේවකයෙකි. කාටත් තේරෙන භාෂාවෙන් කීවොත් ඔහු වේටර් කෙනෙකි. මේ වේටර් අවංකය - හදවත විවෘතය. දේශපාලන වශයෙන් විලියම් සමසමාජකාරයකු වුවද දේශපාලන වාසියට කිසිදා සේවකයකු පාවිච්චි කළේ නැත.වෘත්තීය සමිති නායකයන්ට එල්ල වූ මුට්ටි කාසි චෝදනාව කිසි දිනෙක විලියම්ට එල්ල වුණේ නැත. ඔහු ගාලු මුවදොර හෝටලයට එන ලොකු ලොක්කන්ට කන්නට රස මසවුළු දුන්නේය. හැඳි ගෑරුප්පු සැපයීය. විල්ලුද මෙට්ට දැමු සුව පහසු ඇඳන් පිළියෙල කර දුන්නේ අමුත්තන්ට සැපට නිදන්නටය. එසේ අනුන්ට සැලකූ විලියම් වඩයක් කා ප්ලේන්ටියක් බී කොම්පඤ්ඤ වීදියේ වෘත්තීය සමිති කාර්යාලයේ බංකුවක් මත නිදා ගත්තේය.තමන්ගේ පක්ෂයේ ම සහෝදරයකු වූ ආචාර්ය ඇන්. ඇම්. පෙරේරා මේ රටේ මුදල් ඇමැති වුවද පුතකුට රැකියාව ඉල්ලා විලයම් ඇන්. ඇම්. ළඟට ගියේ නැත. අපට මතක හැටියට ඉතාමත් අවාසනාවන්ත තත්ත්වයට පත් විලියම්ගේ පවුලට පිහිටක් ලබා දුන්නේ විලියම්ගේ ඉල්ලීමකට නොවේ. මිනිසුන්ගේ ඇවටිල්ල මත පුතාට රැකියාවක් දුන්නා මතකය.ලංකා සම සමාජ පක්ෂය ඔහුට උපහාරයක් ලෙස උත්තර මන්ත්‍රී මණ්ඩලයේ මන්ත්‍රී පදවිය පිරිනැමීය. උත්තර මන්ත්‍රී මණ්ඩලයට ගොස් දිවුරුම් දී කළ ප්‍රථම කතාවෙන් යෝජනා කළේ අධිරාජ්‍ය ගැති ආයතනයක් වන උත්තර මන්ත්‍රී මණ්ඩලය අහෝසි කිරීමටය.විලියම්ගේ පෞද්ගලික ජීවිතය ගැන පිටු ගාණක් ලිවිය හැක. එය අමතක කොට අපි අතීතයට යමු. ඔහු ලංගමය තුළ දියත් කළ වැඩ වර්ජනය ගැන ලබන සතියේ කතා කරමු.මහින්ද අබේසුන්දර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af13122219</link>
    <topic>අනවසර විදුලි රැහැනින් අවසන් ගමන් ගිය බුද්ධංගල ඇතා</topic>
    <author>චන්දන ලියනආරච්චි</author>
    <content>ඊසාන දිග මෝසමත් සමඟ දිගාමඩුළු අහස් කුස වැහි මන්දාරමෙන් වැසී පැවතිණි. උදුවප් මස පොහොය උදාවුවද මන්දාරම් අහසේ පෝය සඳ දක්නට නොවීය. දීඝවාපි වන රොදේ අවසානයත් බුද්ධංගල අභය භූමියත් එක් වන වලතාපිටිය ගම්මානය අවට වන අලින් විශාල සංඛ්‍යාවක් සැරිසරති. මේ දිනවල කුඹුරු හිමියන් තම කුඹුරු වගා කර තිබෙන බැවින් බුද්ධංගල අභය භූමියට කොටුවන වන අලින් ඒ අවට සැරිසරමින් සිටිනු දක්නට ලැබේ. අලුයම දෙකට පමණ තම ආහාර සොයමින් ගම්මානයට වදින්ට හුරුවූ බුද්ධංගල ඇතා වෙනදා‍ මෙන්ම තම ගොදුරු බිම් සොයමින් යන්නට විය.වලතාපිටිය ගම ආසන්නයේ වගා කර තිබූ ගොඩ කුඹුරක දඩු වැට බිඳිමින් පැමිණි දළ ඇතා (16) ගොවියෙකු විසින් ඇද තිබූ විදුලි රැහැනක දැවටීමත් සමඟ විදුලි සැර වැදී අවසන් හුස්ම හෙළීය.උසින් අඩි නවයක් පමණ වූ මෙම ඇතා වයස අවුරුදු තිස්පහක පමණ වන බව අම්පාර වන ජීවි පශු වෛද්‍ය ඒකකයේ පශු වෛද්‍ය නිලධාරි නිහාල් පුෂ්ප කුමාර මහතා පැවසීය. මෙම ඇතාගේ ශරීරයේ මිනිසුන් විසින් එල්ල කරන ලද මූනිස්සම පහරවල් දක්නට තිබිණ. මූනිස්සම් වැදුණු ඇතැම් ස්ථාන ආසාදනයට ලක්ව තිබෙනු දක්නට තිබිණ.අම්පාර සහ බුද්ධංගල අභය භූමි අතර සැරිසරන වන අලින් අතර සිටි එකම දළ ඇතා බුද්ධංගල ඇතාය.අවසන් දළ ඇතාගේ නික්මයාම මිනිසෙකු විසින් අනවසරයෙන් අඳින ලද විදුලි රැහැනකින් සිදුව තිබේ. 2012 වසරේදී අම්පාර දිස්ත්‍රික්කයේ පමණක් වන අලින් 42 මිය ගොස් ඇත. මෙම වසරේදී වන අලින් විසිහයක් පමණ මිය ගොස් ඇති බව වන ජීවී නිලධාරීහු පවසා සිටිති.අම්පාර අභය භූමියේ සහ බුද්ධංගල අභය භූමියේ විටින් විට සංක්‍රමණය වන අලින් රංචු වශයෙන් කණ්ඩායම් දෙකක් සිටින අතර එක් කණ්ඩායමක අලින් එකසිය පනහක් පමණ සිටිති. රංචුවල සිටිනුයේ ගැහැනු සතුන් පමණි. අනෙක් පිරිමි සතුන් රංචුවෙන් බැහැරව තනි අලින් ලෙස ගැවසෙයි.තනිව වාසය කරනු ලබන පිරිමි අලින් අතර අම්පාර අභය භූමියේ සහ බුද්ධංගල අභය භූමියේ දක්නට සිටියේ එක් දළ ඇතෙකු පමණි.මෙරට වාසය කරනු ලබන වන අලින් එලිපාස් මැක්ෂිමස් නමින් හඳුන්වන අතර මෙම කුලයේ වන අලින් අතරින් දළ පිහිටනුයේ පිරිමි සතුන්හට පමණි. මෙරට වන අලින් අතරින් දළ ඇතුන් දක්නට ඇත්තේ සීමිත ප්‍රමාණයකි. පසුගිය දසකය තුළ මිනිස් ක්‍රියාකාරකම් හේතුවෙන් දළ ඇතුන් විශාල ප්‍රමාණයක් අහිමි විය. 2010 වසරේදි බුද්ධංගල අභය භූමියේ දළ ඇතෙකු සිටි අතර එම දළ ඇතාද වෙඩි තබා ඝාතනය කර තිබිණ.තවත් වසර ගණනකට අම්පාර අභය භූමියේ සහ බුද්ධංගල අභය භූමිය තුළ දළ ‍ඇතෙකු දැකිය නොහැකිය. මිනිසා සෑම මොහොතකම වන සතුන්ට හිමි මහ වනය ආක්‍රමණය කරමින් සිටී. තමන්හට වාසය කිරීමට සහ ආහාර සොයා ගැනීමට වන සතුන් හට මහත් ප්‍රයත්නයක් දැරීමට සිදුව ඇත.අම්පාර දිස්ත්‍රික්කයේ මිනිස් ජනාවාස ඇති ස්ථාන වසර ගණණාවකට පෙර පැවතියේ වන සතුන්ගේ ජනාවාස ලෙසය. අද වන විට වන අලින්හට ගමන් කිරීමට තිබූ සුපුරුදු මාර්ග පද්ධතිය මිනිස් ක්‍රියා කාරකම් හේතුවෙන් වැසී ගොස්ය. බුද්ධංගල දළ ඇතා තම අවසන් හුස්ම හෙළමින් නික්ම ගියේ මිනිසා විසින් සිදු කරනු ලබන තවත් පරිසර විනාශයක සළකුණක් සටහන් කරමිනි.චන්දන ලියනආරච්චිදිගාමඩුල්ලේ සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af13122220</link>
    <topic>තම දරු දෙදෙනා එල්ලා තමනුත් එල්ලුණු ශාම්මිගේ කතාව</topic>
    <author>සටහන - සුභද්‍රා දේශප්‍රිය</author>
    <content>ළාහිරු පෑයු අහසේ සුදෝ සුදු වන් වළා පෙළ බැබළෙමින් තිබුණි. ‍නිල්මිණි තලාවක් බඳු වූ අහස් කුස දෙස ශම්මි හිස් බැල්මක් හෙළුවාය. ජීවිතේ පළමු වතාවට තම ආදරණීය අම්මාගේ තුරුළේ ඈත්වී ගත කළ හෝරා කිහිපය තුළ හිතේ සිර කොට පැවැති දුක්මුසු සිතුවිලි පෙළ අතුරින් ආදරණීය අම්මා සිතේ මැවී පෙනෙන්නට විය. දෙනෙත් අගින් රූරා හැළෙන උණු කඳුළු පිස දැමු මධුෂ ඇය තුරුළට ගෙන සනසන්නට වූවාය.දෙනෙත් මෙන් රැක බලා ගත් දෙමවුපියන්ට කඳුළු උරුම කර දී පැමිණියේ සදහටම ඇය රැක බලා ගන්නට දහස් වර පොරොන්දු දුන් විශ්වාසවන්තම තැනැත්තා ළඟට නොවේදැයි සිතමින් ඇය සිත සනසා ගත්තාය. මෙතෙක් සිතේ පැවැති දුක්බර සිතුවිලිවලට සමු දුන් ඇය සැනසුම සුසුම් හෙළුවාය.ශම්මි තම ආදරණීය සැමියා සමඟ තම සිතැඟි පරිදි විවාහ වන විට නිසි කල වයස ද සම්පූර්ණ කර නොසිටියාය. දෙමවුපියන්ට හොර රහසේ 2003 වසරේ ඇය මධුෂ සමඟ විවාහ වූවාය. කපුගම ආරවත්ත ප්‍රදේශයේ මධුෂගේ නිවෙසේ පදිංචි වී සිටි මොවුන්ගේ පවුලේ අගහිඟකම් කෙතරම් තිබුණ ද දෙන්නා දෙමහල්ලෝ සතුටින් ජීවත් වූහ.මධුෂගේ මහගෙදර වත්තේ ලැබුණු පුංචි ඉඩමේ පුංචි නිවහනක් තනාගත් ඔවුන්ට කලක් ගත වන විට පුංචි අමුත්තන් දෙදෙනෙක් ද එකතු වූහ. නිවෙස වටකොට ඇති බිත්තියේ ලෑලි දිරාපත් වී ගිය ද මධුෂගේත් ශම්මිගේත් ආදරය ඒ දුප්පත්කම නිසා පළා ගියේ නැත.මධුෂ අනුන්ගේ ත්‍රිරෝද රථයක් කුලියට දිවීමෙන් ඉපයූ මුදල නිවසක් සාදා ගැනීමට කිසිසේත් ප්‍රමාණවත් නොවන බව ශම්මි දැන සිටියාය. ඇය සිහින මාලිගා තැනුවේ ද නැත.විදෙස් රටක රැකියාවට ගොස් සිටි මධුෂගේ මව නැවත ලංකාවට පැමිණි පසු මධුෂට නිවෙසක් තනා දෙන ලෙස පොරොන්දු වූ ආකාරයට ම ඇය එය ඉටුකළාය. ඒ වන විට මධුෂ තමන්ටම කියා ත්‍රිරෝද රථයක් ද මිලදී ගෙන සිටියේය.පසුගිය 2013 ජුනි 15 වැනිදා මධුෂගේ උපන් දිනය යෙදී තිබිණි. මධුෂ එදින සිය මවගේ නිවෙසට ද ගොඩ වැදුණේය. එහෙත් වෙනදා මෙන් ඔහුගේ මුහුණේ සිනහවක් නොවීය. ඔහුට සුබ පැතූ අම්මා දෙස හිස් බැල්මක් හෙළු මධුෂ එතැනින් පිටවී ගියේය. එදා සිට අද වන තෙක් ඔහු යළි පැමිණියේ නැත. ඒ පිළිබඳ ශම්මිත් මධුෂගේ මවත් ගන්දර පොලීසියේ පැමිණිල්ලක් ද දැමූහ.මධුෂ නැති නිවසේ තනිව සිටීමට ශම්මිට නොහැකි විය. ඔහු ගොස් දින තුනක් ගත වන තැන ගන්දර කජුගහ මංසන්දියේ ඇගේ මවගේ නිවසට දරුවන් දෙදෙනාත් රැගෙන පැමිණියාය. එතැන් සිට ඇයත් දරුවන් දෙදෙනාත් රැක බලා ගත්තේ ශම්මිගේ මවත් ඇගේ සහෝදරයාත් විසිනි.අනපේක්ෂිත ලෙස මුහුණදුන් මේ සිද්ධියෙන් ශම්මි දැඩි ලෙස වික්ෂිප්තව සිටියාය. ජීවිතේ මහමෙරක් තරම් වූ බරක් ඇයට දැනෙන්නට වුණත් ඇගේ මව ඒ හැම බරක් ම දැරුවාය. ශම්මිගේ මව හිරු ගිනිගෙන දැවෙන මහ දහවලේ කොහු ලණු මෝලේ කොහු අඹරන්නට වූවාය. ඇය වෙනදාට වඩා කඩිසරව ලණු ඇඹරුවේ ශම්මිගේ දරු දෙදෙනා අඩුවක් නොකිරීමේ දැඩි අදිටනිනි.දුවත් දරුවන් දෙදෙනාත් නිවෙසේ තබා ශම්මිගේ මව උදෑසනින්ම කොහු මෝලට ගියාය. ඇගේ වැඩිමල් සොහොයුරු ස්වභාවධර්මයේ කිසිඳු අරියාදුවක් නොපිළි නොගෙන දෙවිනුවරින් මුහුදු ගියේය.දරුවන් දෙදෙනාත් සමඟ නිවෙසේ තනිවම කල් ගෙවන ශම්මිට ජීවිතය කටුක ලෙසත් නීරස ලෙසත් දැනිණි. එහෙත් ඇය හැකිතරම් ඉවසුවාය. අතීතයේ ඇගේ පුංචි කැදැල්ල කැඩි බිඳි විසිරි ගිය හැටි සිහිවී ඇය තනිවම ඉකි බින්දාය. අතීතයේ සියලු දුක්දෝමනස්සයන් නිමා වී යළිත් ඇයට ජීවිතයක් ලැබේයැයි ඇය සිතමින් සිත හදාගත්තාය. සියලු බැඳීම් බිඳ දමා හැර දමා ගිය සැමියා පිළිබඳ ඇගේ සිතේ වෛරයක් නොතිබුණාම නොවේ.පියා නොමැති තම දරුවන් දෑස් මෙන් ඇය රැක බලා ගත්තාය.ශම්මි සිය දරු දෙදෙනා සමගමහේස්ත්‍රාත් පරීක්ෂණ පවත්වමින්දිනය පසුගිය 15 වැනිදාය. උදෑසන 7.30 ශම්මිගේ මව කොහු ලණු මෝලට ගියාය. ශම්මි ඔවුන් ජීවත් කරවන්නට ඇගේ අම්මා දරන වෙහෙස ගැන දුක්වූයේ වරක් දෙවරක් නොවේ. දරුවන් සහ ඇයත් ඇගේ මවත් නොකළ වරදකට දඬුවම් විඳිනවා නොවේදැයි ඇයට විටක සිතිණි. දරුවන්ගේ කුසගිනි නොදැනෙන තාත්තා ගැන ඇය දහස් වර සිතුවාය.නිවස පාළු මූසල බවකින් පිරී පැවතිණි. මධුෂ දරුවන් දෙදෙනා හැර දමා ගොස් හරියටම සය මසක් ගෙවී ගොස් ඇත. සැඳෑ අඳුර ටිකෙන් ටික නිවස තුළට වැටෙමින් තිබිණි. ඒ අඳුර ඇගේ හිතේ තනිකම තව තවත් වැඩි කළේය. ඇය දැඩි තීරණයකට එළැඹුණාය.“මම 15 වැනිදා උදේ 7.30 ට විතර ගෙදරින් ගියා ලණු අඹරන්න. එතකොට දුවත් දරු දෙන්නත් හොඳට හිටියා. මම වැඩ ඇරිලා ගෙදරට එන විට වෙලාව සවස 5.30 ට විතර ඇති. දරුවන්ට කන්න දෙන්න හාල්, එළවළු ආදියත් අරගෙනයි මම ආවේ. එනකොට ගෙයි දොර වහලා.අසල්වාසීන්ගෙන් ගිහින් මම ඇහුවා අපේ දුව කොහේද කියලා. කවුරුත් කිව්වේ සවස නම් ගෙදර හිටියා ගමනක් යන බව කිව්වේ නෑ කියලා. මම ආපසු ගෙදර ඇවිත් හැමදාම යතුර තියන තැන බැලුවා. යතුර ඒ ස්ථානයේම තිබුණා. මම ගෙයි දොර ඇරලා කාමරයට ගිහින් බැලුවා.මම ගිහින් බලනකොට තුන්දෙනාම එල්ලිලා. මම පුංචි පුතා බදාගෙන ඇඬුවා කෑ ගැහුවා. දරුවගේ මුළු ඇඟම මුත්‍රාවලින් තෙමිලා. මම කෑගැහුවා මට මතක එච්චරයි. මට කලන්ත වෙලා. ඇහැ ඇරලා බලන විට පොලිස් නිලධාරීන් ඇවිත් හිටියා.ශම්මිගේ මව වන රන්ජනී අලහකෝන් මහත්මිය හැඬු කඳුළින් කියාගෙන ගියාය.දස මසක් කුස දරා ලේ කිරට හරවා අම්මාගේ තුරුළේ කිරි උරන්නට, හිනාවෙන්නට, අඬන්නට වූ ශම්මි උස් මහත් කළ මවට මේ දුක කෙසේ වාවා ගන්න ද? එහෙත් දරුවකුගේ මරණය වළක්වන්නට මවකට වුවද නොහැකිය. එහෙත් මෙවන් අකල් ඛේදවාචකයක් සිදුවේයැයි අම්මා කිසි දිනක සිතන්නට නැත.ඇය ඔවුන් ජීවත් කරවන්නට උදේ දහවල් වෙහෙසී ගත දහදිය හෙළමින් වෙහෙසුණාය. තම දරුවන්ගේ කුසගින්න නොහඳුනන දරු දුක නොදන්නා නරුම පියා ඔවුන් හැරදා ගිය ද ඔවුන්ට පිටුපාන්නට ශම්මිගේ මවට නොහැකි විය. ඒ අම්මාට කඳුළක් උරුම කර දී ශම්මි මේ වන විට දරුවන් සමඟ මෙලොව හැරදා ගොස් හමාරය.මවුපියන් අතර පවතින කිසිඳු අරගලයකට පුංචි දරුවන් වන්දි ගෙවිය යුතු නැත. රාගය ද්වේෂය, මිනිසුන්ගේ ජීවිත ගිනි අවුළුවා දවාලන්නේය.එවිට ඔවුන් වල්මත් වූවන් ලෙස සියලු සම්ප්‍රදායික බැඳීම් සහ වගකීම්වලින් නිදහස් වී තමන්ගේත් තම ලෙයින් උපන් දරුවන්ගේත් ජිවිත විපතට පත්කර ගන්නේය. තම දරුවන්ගේ දුක, වේදනාව, කුසගින්න නොහඳුනන නරුම පියවරුන් පිළිබඳ අප මේ සමාජයෙන් කොතෙක් අසා ඇති ද?දරු පැටවුන් සමඟ අනාථ වී අන්ත අසරණ වී සිටින අම්මාවරුන් අප කොතෙකුත් දැක ඇත් ද? වෙනත් විකල්ප නැතැයි සිතන සමහර මවුවරු දරුවන් සමඟ ගංගාවලට මහමුහුදට එසේත් නොමැතිනම් කෝච්චියට පනිති. මිනිසත්කම නොහඳුනන 'අම්මා' යන වදනට නිගා කරන පිරිමින් වෙනුවෙන් කාන්තාවන් එවැනි තීරණවලට එළැඹිය යුතු නැත.තම දරුවන්ගේ බිරියගේ මරණය තමන්ට සැනසිල්ලක් යැයි සිතන නරුම මිනිසුන් වෙනුවෙන් තම වටිනා ජීවිතයත් අහිංසක දරුවන්ගේ ජීවිතත් විනාශ කිරීම කිසිසේත් අනුමත කළ නොහැකිය. කෙසේ හෝ කළ යුත්තේ ජීවත් වීමය.සටහන - සුභද්‍රා දේශප්‍රියපසුබිම් කතාවජයසිරි පේදුරුආරච්චිගන්දර සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=af13122221</link>
    <topic>එප්පාවල "පොස්පේට් සුදු අලියා" දැන් ගජරාමෙට වැඩ</topic>
    <author>එප්පාවල</author>
    <content>නව සභාපති ජාලිය කුලසේකර මහතා“කුලේ... රටක් වටින එප්පාවල පොස්පේට් කන්ද දැන් සුදු අලියෙක් වෙලා. ගමට වැඩකුත් නෑ. රටට වැඩකුත් නෑ. ඒ මදිවට ‘අලි මදිවට හරක්’ කියල දාඩිය මහන්සියෙන් මිනිස්සු හොයපු සල්ලි. රුපියල් ලක්ෂ 550 ක් වියදම් කරල චීනයෙන් ගෙනාපු ගල් අඹරන මැෂිම තවත් සුදු අලියෙක්. අවුරුද්දක් තිස්සේ වැඩක් නැතිව කැඩිල පැත්තකට දාල. ගිහිං බලාපන්. මොකද වෙලා තියෙන්නෙ කියල. පුළුවන් නං ඒ මැෂිම හදල වැඩක් ගනිං... බැරිනං මේ සුදු අලියා ගෙනාපු අයට දඬුවම් කරපන්. අපේ රට හදන්න ඇතිතරම් සල්ලි පොස්පේට් කන්දෙ තියෙනවා. උඹ වැඩකාරයානෙ. ගිහිං බලාපං.”මග නැගුමේ සභාපතිවරයා ලෙස වැඩ කරමින් සිටියදී ඒ උපදෙස ලැබුණේ ජනාධිපතිතුමාගෙන්. මා කෙරෙහි තබා ඇති විශ්වාසයට ගරු කරමින් මම ඒ උපදේශය බාරගත්තා. “මග නැගුමෙන් දොට්ට බැහැපුදා එහි වැඩ කළ සේවකයන් බුරුත්තම මාව වටකරගෙන ‘යන්න එපා සර්’ කියමින් ඉකි ගහ ගහ අඬන්න පටන් ගත්තා. මම මේ අපේ රට වෙනුවෙන් යන ගමනක්... මට යන්න ඉඩ දෙන්න. මම ඉතාමත් අමාරුවෙන් සේවකයන් අතරින් වාහනය පාරට ගත්තා.”2013. 11. 26 වෙනිදාට ජාලිය එප්පාවල පොස්පේට් නිධියේ සභාපති ධුරය බාරගෙන හරියටම මාස තුනකි. රුපියල් ලක්ෂ 550 ක් වැයකොට, එවකට සිටි පාලකයන් විසින් චීනයෙන් ආනයනය කරන ලද ‘වැඩ බැරි ගල් අඹරන යන්ත්‍රය’ පිළිබඳව ඒ දිනවල මාධ්‍ය හරහා මහත් ආන්දෝලනයක් ඇතිවිය.‘පොලිසියෙන්, හමුදාවෙන් බේරෙන්න පුළුවන්. ඒත් මේ මාධ්‍යකාරයන්ගෙන් බේරෙන්න බෑ...’ මීට අදාළව ඒ දිනවල පැවැති කථාබහකි. ඉන්පසු නව සභාපතිවරයා පැමිණියේය. එදා පටන් මේ වනතුරු සුදු අලියෙකු වූ මැෂිම ගැන හෝ පොස්පේට් ආයතනය ගැන හෝ වචන මාත්‍රයක කථාබහක් නැත.නිහඬතාවයේ අප්‍රකට ගැඹුරක් ඇත. මම 26 වෙනිදා සවස සභාපති ජාලිය කුලසේකර මහතා ඇමතීමි. හරි. මාධ්‍යයට මම කැමතිම නෑ. මොකද... දරුවා බිහි වෙන්නත් කලින් දරුවාගෙ කකුල් දෙක විතරක් දැක්කම...” අපෝ වැඩක් නෑ. අබ්බගාතයෙක්, අංගවිකලයෙක් කියල පූර්ව නිගමනවලින් ජනතාව නොමඟ යවන මාධ්‍යවේදීන් ඉන්නවා. කොහොම වුණත් අපි හෙට උදය නමයට වැඩබිමේදී හමුවෙමු. සභාපතිවරයා විසින් මෙය මුල් වරට දෙන ලද මාධ්‍ය හමුවකි.27 වෙනිදා අලුයම පහට පමණ මට දුරකථන ඇමතුමක් ලැබිණ. “කනගාටුයි. මට අද උදය නමයට එන්න විදියක් නෑ. මළගෙයක්. අපි දවල් 11.30 ට හමුවෙමු.” සභාපතිවරයා තමන් හමුවීමේ වේලාව මගේ එකඟතාවය ඇතිව වෙනස් කරගත්තේය.මම හරියටම පෙරවරු 11.00 ට පොස්පේට් වැඩබිමේ ප්‍රධාන ගේට්ටුව අසලට ගියෙමි. මට දෑස් අදහාගත නොහැකි විය. එතෙක් දූවිල්ලෙන් පිරීගොස් තිබූ ආයතනය ඇතුළත පාර අඩි 24 ක් තරම් පළලට දැඩි ශක්තිමත් කොන්ක්‍රීට් පාරක් බවට පත්කරමින් තිබිණ. කොළඹ සමාගම්වලට පොස්පේට් පොහොර ගෙන යන වකවානුව මෙය වුවත්...පෙරදා ඒ සඳහා පැමිණි ලොරි දහය, පහළොව... දින ගණන් ගාල් කරගෙන සිටීම සාමාන්‍ය දෙයක් වුවත් මෙදා පොස්පේට් ගෙනයන්නට පැමිණි ලොරි තිබුණේ හතරක් පමණි. ඒවා ද හවස් වන විට පොස්පේට් රැගෙන ආපසු යන බව දැනගන්නට ලැබිණි. ශුභවාදීව බරපතළ වෙනසක් සිදුවෙමින් පවතින බව මට හැඟී ගියේය.මම පොස්පේට් වැඩ බිමේ කාර්යාලයට ගොස් සභාපති අපේක්ෂාවෙන් විධායක අධ්‍යක්ෂ නන්දන රාජපක්ෂ මහතාගේ කාර්යාලයට වී මා පැමිණි කාරණය රාජපක්ෂ මහතාට කීවෙමි. පොස්පේට් ආයතනයේ නව විප්ලවය ගැන සුළු වේලාවක් කථාබහ කිරීමෙන් පසු මගේ පැමිණීම ගැන සභාපතිට දැන්වීය. ඒ වහාම අසුරු සැණින් මා වෙත පැමිණි පණිවිඩකරුවෙකු සභාපති සිටි තැනට මා කැඳවාගෙන ගියේය.ඒ මොහොතේ සභාපති ජාලිය කුලසේකර මහතා විධායක ශ්‍රේණියේ නිලධාරීන් හත් අට දෙනා සමඟ සේවක කැන්ටිමේ පුටුවල වාඩිවී තේ පානය කරමින් සිටියේය. එන්ඩ තේ එකක් බොන්ඩ... ඔහු ළඟම තිබූ පුටුව මා වෙනුවෙන් හිස් විය.අපි තේ බොමින් කථාබහ කරමු. ජාලිය කුලසේකර මහතා කථාවට මුල පිරීය.නෑ... අපි තේ බීල සභාපති නිල කාමරයට ගිහිං කථාබහ කරමුද... මම යෝජනා කළෙමි.නෑ... නෑ... එහෙම දෙයක් නෑ. මම දවසේ මිනිත්තු පහක් කාර්යාලයේ නෑ. වැඩකාරයන් එක්ක වැඩබිමේ. මම තමයි මෙතන ප්‍රධාන සේවකයා. සභාපති නෙමෙයි... කම්කරුවන් එක්ක එකට වැඩ කරන ප්‍රධාන කම්කරුවා. අනික් අතට කාමරවලට වෙලා අපට හොර රහසේ කථා කරන්න දෙයක් නෑ. මම විවෘතයි. කරන දේ විවෘතයි. අපි මෙතන ඉඳගෙන කථාබහ කරමු. අපි කියන කරන දේ කාර්ය මණ්ඩලයත් දැනගන්න එපායැ... අපි කථා කරමු.මෙහිදී ආයතනයේ විධායක අධ්‍යක්ෂ ආර්. ආර්. එම්. නන්දන රාජපක්ෂ මහතා ද සාමාන්‍යාධිකාරී එච්. ආර්. යූ. ඩී. බණ්ඩාර මහතා ද ආයතනය තුළ සිදුවෙමින් පවත්නා ශුභවාදී පෙරළිය පිළිබඳව යම් යම් කරුණු පැහැදිලි කළහ.ආයතනයේ සේවක මණ්ඩලය තුන්සීයකට වැඩියි. වැසිකිළි තුන හතරක් තමයි තියෙන්නෙ. සේවක විවේක කාමර කුකුළු කූඩු වගේ. විවේකයක් ගන්න ඉඩකඩ නෑ. සේවක විවේකාගාර අපි දැන් හදනවා. හැම විවේකාගාරයක්ම ඒ. සී. කරනවා. දැනට ඒ. සී. යන්ත්‍ර 34 ක් සවිකරල. විස්සකට එකක් වගේ වැසිකිළි හදනවා. සේවක මණ්ඩලයේ සියලු පහසුකම් මුලටම සලසනවා. ගිනි අව්වේ කැකෑරෙන කම්කරුවන් නිසයි මේ ආයතනය පවතින්නෙ. අපේ මුල්ම ගරුත්වය හා සැලකිල්ල ඒ අයටයි. විධායක අධ්‍යක්ෂ නන්දන රාජපක්ෂ මහතා විස්තර කළේය.පේනවා ඇති... දැන් ආයතනය තුළ විශාල පෙරළියක්. පාරවල් කොන්ක්‍රීට් කරනවා. සේවක නිවාස හදනවා. අබලන් ගොඩනැගිලි වෙනුවට සියලු ගොඩනැගිලි නවීකරණය කරනවා. අපි හදන පොස්පේට් ඉස්තරම් වුණාට මදි. පොස්පේට් හදන පරිසරයක් දැකුම්කළු වෙන්න ඕන. හෝටලයක රසමසවුළු කොතරම් හොඳට තිබුණත් තියෙන්නෙ මූසල පෙනුමක්නම් ඒකට යන කෙනෙක් නෑ.ඒ නිසා නව සභාපතිතුමාගේ සංකල්පය අනුව පොස්පේට් හොඳ වන තරමටම පොස්පේට් බිමත්, පොස්පේට් හදන සේවකයොත් හොඳ වෙන්න ඕන. ලෝකයේ තියෙන හොඳම පොස්පේට් තමයි එප්පාවල පොස්පේට් කඳුවැටිය. මේ පොස්පේට්වල “කැඩ්මියම්” කියන විෂකාරකය තියෙන්නෙ සියේට දශම 0005 ක් පමණයි.මේවා තමයි අද ලෝකයේ තියෙන ඉස්තරම්ම පොස්පේට්. පොස්පේට් කාගෙවත් ඒකාධිකාරයක් වෙන්න බෑ. ඒවා අපේ රටේ සම්පත්. මේවා වෙනසක් නැතිව, අපේ ගොවියන් අතරට යන්න ඕන. සාමාන්‍යාධිකාරී එච්. ආර්. යූ. ඩී. බණ්ඩාර මහතා විස්තර කළේය.දැන් අහගෙන හිටියනෙ... අපි යන්නෙ කොහෙද කියල තරමක් දුරට වැටහෙන්න ඇතිනෙ. සභාපති ජාලිය කුලසේකර මහතා කථාබහට එක්විය.මගේ සභාපතිකමේ මාසික පඩිය රුපියල් හැටදාහක්. තනතුරට හිමි වැටුප මම ගන්නවා. නමුත් එක රුපියලක්වත් මගේ ප්‍රයෝජනයට ගන්නෙ නෑ. මේ රස්සාව නැත්තං මට මේ පඩිය නෑ. එතකොට මම ජීවත්වෙන්නෙ කොහොම ද? මගේ පවුලේ ස්ථාවර මුදල් කළමනාකරණයක් තිබුණොත් මේ පඩිය ඇතත්, නැතත් මගේ පවුලට ප්‍රශ්නයක් නෑ.මට ලැබෙන මාසික වැටුපෙන් මාස් පතාම රුපියල් පනස්දාහක් ශ්‍රී ජිනරතන කාර්මික පුහුණු විද්‍යාලයට තෑගි කරනවා. (මේ අවස්ථාවේ ඒ ආයතනයේ නමින් ලියා තිබූ රුපියල් පනස් දහසක චෙක්පත මට පෙන්වීය.) ඊළඟට ඉතිරි රුපියල් දහදාහ ඒ මාසය තුළ සිදුවන මරණ, ලෙඩ දුක් ආදි සේවක මණ්ඩලයේ ප්‍රශ්නවලට වියදම් කරනවා. මේ ආයතනයේ මුදල්වලින් මගේ සාක්කු පුරවාගන්න මම ආවෙ නෑ. මගේ සාක්කුවෙන් ආයතනයේ මානුෂික ප්‍රශ්නවලට මම හවුල් වෙනවා.අපේ ඉලක්කය බොහොම ඈතයි. එක්තරා අධිෂ්ඨානශීලී දැක්මක් ඇතිවයි වැඩ කරන්නෙ. දැන් කරන්නෙ හැම අවුරුද්දකම පොස්පේට් කුඩු මෙට්රික් ටොන් පනස්දාහක් විතර නිපදවල බහුජාතික පොහොර සමාගම්වලට විකුණල ලැබෙන මුදලින් ආයතනයේ නඩත්තු ගෙනයාම. මේ වගේ දැවැන්ත අනගි පොස්පේට් කන්දක් තියාගෙන මෙහෙම කරල රටට වැඩක් වේ ද? “අපේ පොස්පේට් රත්තරං” කිය කියා හිටියට වැඩක් නෑ. සමස්ත ලෝ‍කයේම දැන් පොස්පේට් නිධි ඉවරවේගන යනවා.එවිට ඒ රටවල් කරන්නෙ පොස්පේට් වෙනුවට විද්‍යානුකූල විකල්ප ක්‍රියාමාර්ගවලට යාම. දැනටමත් ලෝකය පුරා දියර පොහොර ව්‍යාප්ත වූ දාට අපට සිද්ධ වෙන්නෙ අපේ පොස්පේට් රත්තරං... රත්තරං... කිය කියා පොස්පේට් කන්ද උඩ නිදාගන්න. මේ නිසා ලෝකයට පොස්පේට් හිඟ වෙමින් තියෙන වෙලාවෙ අවස්ථාවෙන් ප්‍රයෝජන අරගෙන අපේ පොස්පේට් කන්ද වහ වහා අලෙවි කරමින් රටට මුදල් ඉපයීමේ වැඩපිළිවෙළකට යන්න ඕන.එප්පාවල පොස්පේට් නිධිය මතුපිට පොළවේ හෙක්ටයාර 340 ක තරම් ප්‍රමාණයක පැතිරී තිබෙනවා. දැන් අපේ අයිතියට ලැබිල තියෙන්නෙ හෙක්ටර් යාර 34 ක් පමණයි. මොන මොන උප්පරවැට්ටියකින් හරි වෙනත් සමාගමක් පොස්පේට් කන්දට පැන්නොත් එය අපට බරපතළ පාඩුවක්. ඒ නිසා සමස්ත පොස්පේට් කඳු යායම අපේ අයිතියට ලබා ගැනීමට දැන් කටයුතු කරගෙන යනවා.ඒ වගේම මේ රටේ පොල්, තේ, රබර්, වගා කරන ගොවීන්ගේ ප්‍රයෝජනය සඳහා ඒ ඒ ප්‍රදේශවල පොල් පොහොර, තේ පොහොර, රබර් පොහොර නිපදවීමේ සහ අලෙවි කිරීමේ කර්මාන්තශාලා හැකි ඉක්මනින් විවෘත කරනවා.දැනටමත් පොල් ත්‍රිකෝණයේ පොල් පොහොර නිෂ්පාදනාගාරයක් සහ අලෙවි හලක්, වාරියපොලදී විවෘත කිරීමට කටයුතු යොදා තිබෙනවා. කිලෝ පනහේ මිටි වශයෙන් නෙමෙයි. පොල් ගස් හතර පහ තියෙන අයටත් ගෙන යා හැකි පරිදි කිලෝ පහේ, දහයේ, කුඩා පැකට්වලින් පොල් පොහොර බෙදා දීමට සකස් කරනවා.ඒ වගේම රබර් පොර නිෂ්පාදනාගාරයක් සහ අලෙවිහලක් කෑගල්ලේ ආරම්භ කරනවා. ඊළඟට තේ පොහොර නිෂ්පාදනයට සහ අලෙවියට කඳුරට මධ්‍යස්ථානයක් සකස් කරනවා. මේවා බෙදා හැරීමේ මව් මධ්‍යස්ථාන වශයෙන් ගෙන දිවයිනේ හැම නගරයකම සිටින පොහොර වෙ‍ළෙදුන්ට මේවා බෙදා හැරීමේ වැඩපිළිවෙළක් යොදනවා.එප්පාවල පොස්පේට් නිධිය තියෙන්නෙ එප්පාවල නගරයේ ඉඳල කිලෝ මීටර් තුන හතරක් ඈතට... කැලේ පැත්තට වෙන්න. මේ ප්‍රදේශයේ ගොවියන්ට පොස්පේට් ගැනීමට එප්පාවල ඉඳල අමතර ගමනක් යන්න වෙලා තියෙනවා. මේ නිසා ප්‍රථම පොස්පේට් අලෙවිහල දෙසැම්බර් පළමුවැනිදා එප්පාවල නගරයේදී අපි විවෘත කරනවා. ඉන්පස්සෙ තමන්ට අවශ්‍ය ප්‍රමිතියට කිලෝ පහ, දහය වුණත් ගොවීන්ට එතැනින් ලබාගන්න පුළුවන්.රටපුරා මේ විදියට පොස්පේට් බෙදූවත් වසර සිය ගණනකටවත් එප්පාවල පොස්පේට් කන්ද ඉවර කරන්න බෑ. මේ නිසා අපි සැලසුම් කරල තියෙනවා ලෝකයට අත්‍යවශ්‍ය ටී. එස්. පී. (ත්‍රිපල් සුපර් පොස්පේට්) පොහොර නිපදවීමේ දැවැන්ත කම්හලක් යාන්ඔය ප්‍රදේශයේ ආරම්භ කරන්න.කිසිදු සැකයක් නෑ. අපේ පොස්පේට්වල කැඩ්මියම් හීනතාවය නිසා අපේ ටී. එස්. පී. පොහොරවලට ලෝක වෙළෙඳපොලේ ලොකු ඉල්ලුමක් පවතීවි. අපේ රටට වුවත් කැඩ්මියම් බහුල පොස්පේට් මිශ්‍රිත ටී. එස්. පී. පොහොර ආනයනයට වසරකට විදේශ විනිමය බිලියන 10 ක් 12 ක් තරම වැය වෙනවා.අපි ටී. එස්. පී. හැදුවාම අපට ඒ මුදල ඉතිරියි. ඒ විතරක් නෙමෙයි රජරට පැතිරෙන වකුගඩු රෝගයට එක් සාධකයක් වශයෙන් කියන්නෙ කැඩ්මියම් බහුල ආනයනික ටී. එස්. පී. පොහොර. නමුත් අපේ පොස්පේට්වල කැඩ්මියම් නැති නිසා අපේ රටේ හදන ටී. එස්. පී. පොහොර එහෙම අනතුරුදායක වෙන්නෙ නෑ. පොස්පේට් අමුද්‍රව්‍ය ඕනෑතරම් අපට තියෙන නිසා පුළුල් ලෙස ටී. එස්. පී. පොහොර නිෂ්පාදනය ආරම්භ කළොත් මැදපෙරදිගට තෙල් වගේ තමයි අපේ රටට පොස්පේට්.රට හැදීමේ වැඩපිළිවෙළේ ජනාධිපතිතුමාගේ එක් ඉලක්කයක් තමයි එප්පාවල පොස්පේට් කන්ද. අපේ අධිෂ්ඨානය වී ඇත්තේ එප්පාවල පොස්පේට් කන්ද ලෝකයේ සල්ලි උරාගන්නා ධන නිධානයක් බවට පත්කර ගැනීමයි. ඒ අරමුණ සමඟ බැඳිල අපි අල්ලාගත් හුස්ම අතනෑර අපි වැඩ කරගෙන යනවා.මට සේවක මණ්ඩලයට කියන්න තියෙන්නෙ... අපි එකතු වෙමු. එක අරමුණකට පෙළ ගැහෙමු. රටත්, එප්පාවල ජනතාව හා නගරයත් දියුණු කරන්න අපි අත්වැල් බැඳ ගනිමු. සුළු සුළු මතවාද... අත්ඇරල අපි එක මිටියකට බැඳිල එකට වැඩ කරමු. මමත් ඔබ සමඟ නිතර වැඩ බිමේ ඉන්නවා.රටේ ජනතාව සල්ලි නෑ, සල්ලි නෑ කීවට සල්ලි ලැබෙන්නෙ නෑ. සල්ලි හොයන්න අපි වැඩ කරමු. එප්පාවල පොස්පේට් නිධිය සල්ලි ඉල්ලමක්. එය නිසි පරිදි කළමනාකරණය කරල රටේ සල්ලි උල්පත බවට පත් කරමු.ඊළඟට සභාපතිවරයා කථා කළේ පළාතේ දේශපාලන අධිකාරිය ගැනය. මගේ ඇමැතිතුමාගෙනුත් ඒ වගේම මේ ප්‍රදේශයේ දේශපාලන අධිකාරියෙනුත් මට පූර්ණ සහයෝගය ලැබෙනවා. දැනටමත් ආයතනයේ සේවකයන් 66 ක අතිරික්තයක් තියෙනවා. දේහපාලන අධිකාරිය ඒ බව දන්නා නිසා අමුතුවෙන් සේවක ලැයිස්තු මට එවන්නෙ නෑ. ආයතනය ගොඩනඟමින් සිටින මේ අවස්ථාවේ එය මට ලොකු ශක්තියක්.අපේ ඉදිරි ව්‍යාපෘති වැඩසටහන් අනුව අවුරුද්දකට පොස්පේට් මෙට්රික් ටොන් පනස්දාහක් හදල අපට පිරිමහින්නෙ නෑ. අඩු ගාණේ වසරකට පොස්පේට් මෙට්රික් ටොන් එක්ලක්ෂ පනස්දාහක්වත් හදන්න ඕන. ඒ සඳහා අපි තවත් ගල් අඹරන යන්ත්‍රයක් ලක්ෂ හාරසීයකට පමණ මිලදී ගැනීමට සැලසුම් කරගෙන යනවා.කලින් රුපියල් ලක්ෂ 550 කට මිලදී ගත් යන්ත්‍රයක් කලක් සුදු අලියෙකු සේ නිදා සිට දැන් ප්‍රතිසංස්කරණ වලින් පස්සෙ අපූරුවට වැඩ කරනවා. ජනාධිපතිතුමා කීව නිසාම මම ඒ යන්ත්‍රය ගෙන්වූ අය පස්සෙ ගියෙ නෑ. වුවමනා කළේ යන්ත්‍රය වැඩට යොදා ගැනීමනෙ. අපේ ආයතනයේ සල්ලි වියදමක් නැතිව ඒ යන්ත්‍රය හදල දැන් පරීක්ෂණ මට්ටමේ වැඩ කරනවා.2012 නොවැම්බර්වල රුපියල් ලක්ෂ 550 කට මිලදීගෙන වැඩ නොකරන නිසා පැත්තකට දමා තිබූ යන්ත්‍රය සක්‍රීය තත්ත්වයට පත්කිරීමේ බැරැරුම් කොන්ත්‍රාත්තුව බාරගෙන සිටින්නේ අපේ රටේ යාන්ත්‍රික ඉංජිනේරුවරයෙක්.ඔහු නාරම්මල කුමාර ආනන්ද. තාක්ෂණ නිලධාරී “ලාල්” නමැති තරුණයා ද හවුල් කරගෙන චීනයට හරියට හදාගන්න බැරි වූ ගල් අඹරන යන්ත්‍රය දැන් යෝධ ඇතෙක් වගේ අපූරුවට වැඩ කරනවා. හරිම සතුටුයි. අපේ මිනිහෙක්. සභාපතිවරයා පැවසුවේය.මම මේ යන්ත්‍රයට සවි කරල තිබූ බොරු කෑලි ඔක්කොම ගලවලා ඉවත් කළා. යන්ත්‍රයේ මූලික පදනම විතරක් ගත්තා. ඊළඟට අපේ අවශ්‍යතාවයට හා යන්ත්‍රයේ ක්‍රියාකාරීත්වයට ගැළපෙන ආකාරයට මේ ගල් අඹරන යන්ත්‍රය ප්‍රතිනිර්මාණය කළා. දැන් අපූරුවට වැඩ කරනවා. දිනකට පොස්පේට් මෙට්රික් ටොන් 120 සිට 140 දක්වා ප්‍රමාණයක් නිෂ්පාදනය කරනවා.කලින් යන්ත්‍රවල වගේ නෙමෙයි, මේ යන්ත්‍රයේ වැඩට ශ්‍රම දායකත්වය ඉතාමත් අඩුයි. මේ මැෂිම ප්‍රතිනිර්මාණය කරන්න පොස්පේට් ආයතනයෙන් රුපියලක්වත් වැය වුණේ නෑ. සියලු වියදම් පියෙව්වෙ මෙම මැෂිම පොස්පේට් ආයතනයට විකුණන ලද සමාගම මඟින්.පැය 1500 ක් මැෂිම පරීක්ෂණ තත්ත්වයේ වැඩ කරල නැවත පොස්පේට් සමාගමට මෙය බාර දෙනවා. පසුගිය සතියේ මේ මැෂිමෙන් පොස්පේට් මෙට්රික් ටොන් 977 ක් හැදුවා. දැන් කාටත් ප්‍රශ්නයක් නෑ. අපි ලොකු ජයග්‍රහණයක් ලබා ගත්තා. යාන්ත්‍රික ඉංජිනේරු කුමාර ආනන්ද මහතා විස්තර කළේය.එප්පාවලරත්න බී. ඒකනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=as1312221</link>
    <topic>ලංකාවේ පැරැණිම ගවලෙන මීගොමු දූවේ</topic>
    <author>පීටර් කැනියුට් පෙරේරා</author>
    <content>ලංකාවේ පැරැණිම ගවලෙන මීගොමු දූවේවෙනත් කිසිම ගම්මානයක නැති කතෝලික සිරිත්තමන්ගේ ගමේ පල්ලිය කැපකර ඇති මුනිවරයා; සාන්තුවරයට පත්වූ දිනය මුල්කරගෙන කතෝලිකයන් විසින් ගමේ පල්ලියේ මංගල්‍යය ඉතාමත් උත්සවශ්‍රීයෙන් පවත්වනු ලැබේ. ගම කැපකර ඇති සාන්තුවරයාගේ මැදිහත්කමින් දෙවියන් වහන්සේගේ විශේෂ ආශිර්වාදය ගම්වාසීන් වෙත ලබා ගැනීම පල්ලියේ මංගල්‍යය පැවැත්වීමේ එක් අදහසක් වෙයි.ගමේ පල්ලියේ මංගල උත්සවය ඇරැඹෙන්නේ මංගල්‍යයට දින නවයකට පෙර කොඩි ගස එසවීමෙනි. කොඩි ගස එසවීමෙන් පසු මංගල්‍යයට පෙර සවස් කාලයේ නුවාන පැවැත්වීම යාච්ඤා මෙහෙය පැවැත්වීම සාමාන්‍ය සම්ප්‍රදාය වෙයි. පල්ලියේ මංගල්‍ය ඉතාමත් ජයෝත්සවයෙන් පවත්වන්නේ එයින් පසුවය.නමුත් නත්තල් මංගල්‍යය, නුවාන අටක් පවත්වා පල්ලියේ මංගල්‍යය මෙන් පවත්වන කතෝලික පල්ලි පිළිබඳව අසන්නට ලැබෙන්නේ නැත. එහෙත් මීගමුව දූවේ කතෝලිකයින් නත්තල් මංගල්‍යය, දෙසැම්බර් 25 දින පවත්වන්නේ නුවාන පවත්වා සින්ද්‍රාත්‍රි දේව මෑනියන්ගේ මංගල්‍යය ජූලි 20 පවත්වනවාක් මෙන්ම ඉතාමත් ජයෝත්සවයෙන්ය. වෙනසකට ඇත්තේ මීගමුව දූවේ සින්ද්‍රාත්‍රි දේව මෑනියන්ගේ මංගල්‍යයට දින නවයකට පෙර කොඩි ගස එසවීමත්; නත්තල් මංගල්‍යයට දින නවයකට පෙර කොඩි ගස නොඑසවීමත් පමණය.වසර දෙසීයකටත් එහා ඈත අතීතයක සිට මීගමුව දූවේ කතෝලිකයින් නත්තල් උත්සවය පැවැත්වීමේදී පවත්වනු ලබන සිරිත් විරිත් සහ අනුගමනය කරන සම්ප්‍රදායන් විචිත්‍රය. වෙනත් කිසිඳු කතෝලික ගම්මානයක එවැනි සිරිත් විරිත් සහ සම්ප්‍රදායන් දක්නට නැත.එක් පැත්තකින් මහා සාගරය ඇතුළු හතර වටින්ම ජලයෙන් වට වූ මීගමුව දූවේ ජීවත්වන ජනතාව සියයට සියයක්ම කතෝලිකයන්ය. කිතුනු ධීවර ජනතාව; ඉතාමත් දැඩි ලෙස තම ආගමට භක්තියක් දක්වන්නා සේ මීගමුව දූවේ ධීවරයින් ද ඉතාමත් භක්තිමත් කතෝලිකයන්ය.ඉන්දියාවේ කතෝලිකයින් ඉතා වැඩි පිරිසක් ජීවත්වන ප්‍රාන්තය වන්නේ ගෝවය. ඈත අතීතයේ පටන් දූවේ ධීවරයෝ ගෝව සමඟ සමීප සම්බන්ධතා පැවැත්වූහ. සෑම වසරකම එක් සමයක දූවේ ධීවරයෝ ධීවර කර්මාන්තය සඳහා ගෝව වෙරළට ගියහ. එලෙස ධීවර කර්මාන්තයෙහි යෙදෙද්දී මාස කීපයක්ම එහි ගත කළහ.එනිසාම ගෝව ප්‍රදේශයේ ඇති කිතුනු ආගමික වත් පිළිවෙත් සේම, ආගමික ජනකලා සම්ප්‍රදායන් බොහෝමයක්ම දූවට හිමිවූ බව දූව ධීවර ජන රංග කේන්ද්‍රයේ ලේකම් සහ සංවිධායක ශ්‍රී. ව. සෙබස්තියන් ලූකස් මහතා පවසයි.මීගමුවට පුංචි රෝමය කියද්දී මෙනිසාම ඈත අතීතයේ පටන් දූව හැඳින්වූයේ පුංචි ගෝව කියාය.හතර වටින්ම ජලයෙන් වට වූ ප්‍රදේශයක ජීවත්වන ජනතාවට ප්‍රධාන වශයෙන් පිහිට ලැබෙන්නේ ද තමන් වටකර ගත්තා වූ මහා ජලස්කන්ධයෙනි. එනිසාම දූවේ ගම්වැසියන්ගේ ප්‍රධාන රැකියාව වූයේ ද මහා සාගරය ඇතුළු මෙම ජලස්කන්ධයෙන් සම්පත් නෙළා ගැනීමය. එනම් ධීවර කර්මාන්තයේ යෙදීමය.බොහෝ ධීවරයින් මෙන්ම දූවේ ධීවරයින් ද සංක්‍රමණික ධීවර වෘත්තිකයින් වූහ. ස්වල්ප කාලයක් දූවේ රැඳී සිටින ඔවුන් වසරේ වැඩි කාලයක්ම ගත කළේ මුලතිව්, කෝකිලායි, මන්නාරම, මඩකළපුව වැනි ප්‍රදේශවල ධීවර කර්මාන්තයෙහි යෙදීමෙනි. උතුරු නැ‍ඟෙනහිර ප්‍රදේශවල ඔවුන් පදිංචිව සිටියේ පවුල් පිටින්ය. එවැනි කාලවලදී දූව ගම පාළුය. ගමේ රැඳී සිටියේ වයසක ආච්චිලා සීයලා සහ පහේ පංතිය දක්වා පමණක් පාසල් යන දරුවන් පමණය.“පහේ පංතියේදී තමයි ඒ කාලෙ මුල් වරට සත්ප්‍රසාද වහන්සේ දෙන්නෙ. සත්ප්‍රසාද ලැබුවට පස්සෙ ඒ ළමයි පාසල් ඉගෙනීම නවත්වල අම්ම තාත්තගෙ මූදු රස්සාවට උදව් දෙන්න උතුරු නැ‍ඟෙනහිරට යනවා” ශ්‍රී. ව. සෙබස්තියන් ලූකස් ප්‍රනාන්දු මහතා පවසන්නේ මෙයට වසර තිහ හතළිහකට පමණ පෙර මීගමුව දූවේ පැවැති සමාජ තත්ත්වය පිළිබඳවය.ඔක්තෝබර් - නොවැම්බර් මාස ලබන විට මුලතිව් කෝකිලායි ප්‍රදේශවලට හරාව කාලය ලබයි. දූවේ සංක්‍රමණික ධීවරයින් පවුල් පිටින් ගම්බිම් බලා පිටත්වෙන්නේ එම කාලයේය.“ඉස්සර ඔය චුන්නකරය පාලමවත්, මංකුලිය පාලමවත් තිබුණෙ නැහැ. මුලතිව් කෝකිලායි ඉඳල එන දූවෙ ධීවරයො මීගමුවට ඇවිල්ල තොටේ ඔරුවෙන් දූවට මෙගොඩ වෙනවා. පල්ලියෙන් රේන්ද ගන්න තොටියට ඔරුවෙන් එගොඩ කරනවට සත පහක් හමාරක් දෙන්න ඕන” හරාව කාලයට මුලතිව් කෝකිලායි සිට දූවට ඇතුල් ගම් බලා එන අන්දම එලෙස පවසන්නේ දූව ධීවර ජන රංග කේන්ද්‍රයේ ලේකම් සහ ප්‍රධාන සංවිධායකවරයා වන ශ්‍රී. ව. සෙබස්තියන් ලූකස් මහතාය.හතර වටින් ජලයෙන් වට වූ දූව ධීවර ගම්මානය ගම්මුන්ගෙන් ජනාශ්‍රිත වන්නේ මෙන්ම උත්සවශ්‍රීයෙන් පිබිදෙන්න ගන්නේ ද ඔය කාලයේය. නිවෙස්වල පැළලි බිත්ති මෙන්ම, පොල් අතු වහල ද පිළිසකර වෙන්නේ එම කාලයේය. එපමණක් නොව දූ දරුවන්ගේ දීග තල කටයුතු සිදුවන්නේ ද එම කාලයේය.ෂෙල්ටන් ඩයස් පියතුමාමාර්ටින් ප්‍රනාන්දුමූදු හීගතුව දූවේ ඇත්තන්ගේ සිරුරු කිළිපොළද්දී උඳුවප් මහ ලබයි. මාස හත අටක සිදු කෙරුණු මූදු රස්සාවෙන් කාසි ඇති පදම්ය. උඳුවප් ශීතල දූවේ ඇත්තනට විශේෂයෙන් මතක් කර දෙන්නේ නත්තල් කාලයේ සිදු කළ යුතු වත් පිළිවෙත් ගැනය. ආගමික ජන රංගන පිළිබඳවය. අප්පා මුත්තා, කිත්තා කිරිකිත්තා කාලයේ පටන් අඛණ්ඩව නත්තල් කාලයට සිදුකර ඇත. ජේසු ස්වාමි දරුවන්ගේ රැකවරණය ආරස්සාවට ලැබෙන්නේ එවිටය. අනාදිමත් කාලයක සිට ධීවරයන්ගේ ඇති විශ්වාසය එයය.දෙසැම්බර් දහසය උදාවෙයි. දූවේ සින්ද්‍රාති දේව මෑණියන්ගේ පල්ලියේ මංගල්‍යයට මුල පුරන්නේ එදාය. ජූලි මාසයේ සින්ද්‍රාති දේව මෑණියන්ගේ මංගල්‍යයට මෙන් කොඩි ගස නොඑසවූවත් නත්තල් මංගල්‍යයට සූදානම් වීමේ නූවන ආරම්භ වන්නේ මුළු ගමේම සහභාගිත්වයෙන් පල්ලිය ඉදිරිපිට දෙනු ලබන “මහා දානයෙනි.”සින්ද්‍රාත්‍රි දේව මෑණියන්ගේ පල්ලිය ඉදිරිපිට කල් දේරමක තැම්බෙන සිංහල හාලේ බතේ සුවඳ මූදු හුල‍ඟේ පැටැලී අහල ගම්වල ඇත්තන්ට “මහා දානය” පිළිබඳ වංහුං සිහිපත් කර දෙයි.ඉස්සො, මූදු මාළු, විවිධ එළවළු වෑංජන හට්ටි උතුරන්නේ එක එක ධීවර නිවෙස්වලය. පල්ලියේ මොගොප්පුවේ මහ කුරුසියට නමස්කාර කර හිරු මුහුද පැත්තට ගමන් කරන විට මේ වෑංජන හට්ටි ගමේ තැනින් තැන සිට පල්ලිය ඉදිරිපිටට ගමන් අරඹයි. ගමේ ඇත්තන් පමණක් නොව අහල ගම්වල ඇත්තන් ද පවුල් පිටින් මේ නත්තල් මහ දානයට සාංඝික වෙති.පළමු නත්තල් නුවානය පටන් ගන්නේ දෙසැම්බර් දහසය වැනිදා රාත්‍රියේ හතටය.“ස්ප්‍රීතු සාන්තු කරනකොටගෙන ගැබ වැස පිළිසිඳුණු දීව්‍ය බිලිදුනි”“කන්‍ය මරිය තුමියගෙන් ප්‍රසූත වූ දිව්‍ය බිළිදුනි.”“දාවිත් කුටුඩයට ප්‍රත්‍යක්ෂ උල්පත වන දීව්‍ය බිලිදුනි”“උදය කාල අති ප්‍රකාශ අරුණ වන දීව්‍ය බිලිදුනි”සෙබස්තියන් ලූකස්ජේමිස් ප්‍රනාන්දුයනුවෙන් දීව්‍ය බිලිදු වන අමෘතබර ජේසු තුමන්ට ප්‍රාර්ථනාව කියමින් නුවාන කටයුතු ආරම්භ වෙයි. නත්තල් දිනය දක්වා සෑම රාත්‍රියකම හතට සමිඳු උපතට සූදානම් වීමේ නුවානය පවත්වනු ලැබේ.වසර එකසිය පහළොවක් පුරා රූකඩ ප්‍රතිමා සම්ප්‍රදායෙන් ඉඳිවෙන ශ්‍රී ලංකාවේ පැරණිම ගව ලෙන මීගමුව දූවේ සින්ද්‍රාත්‍රි දේව මාතා පල්ලියේ ඉදිකිරීම ආරම්භ වන්නේ දෙසැම්බර් දහසය වන දින සමිඳු උපතට සූදානම් වීමේ පළමු නුවානය ආරම්භ වන දිනය.නත්තල් දින සිදුවූ එම ජේසු උපත සැමරීමට ජුසේ තුමා, මරිය තුමිය, ජේසු බබා, ගාබ්‍රියෙල් දේව දූතයා, එඩේරුන්, රජ තිදෙනා, ගවයන් බැටළුවන් ඇතුළුවන ගව ලෙනක් නිර්මාණය කිරීම මුලින්ම සිදුවූයේ ක්‍රිස්තු වර්ෂ 440 දී රෝමයේ සාන්ත මරියා දෙව් මැඳුරේදීය. මෙය ජනප්‍රියව ගියේ ක්‍රි. ව. 1223 අසීසියේ ‍ෆ්‍රැන්සිස් මුනිඳුන් ඉතාලියේ ගෙච්චියෝ හිදී නත්තල සමරමින් ගව ලෙනක් ඉඳිකිරීමත් සමඟය.එයට පසුව සෑම කිතුනු දේවස්ථානයකම මෙන්ම බොහෝ කිතුනු නිවෙස්වල ද නත්තලට ගව ලෙන ඉඳි කෙරේ.වෙනත් කිතුනු දේවස්ථානවල ඉඳිකෙරෙන ගව ලෙනකට වඩා මීගමුව දූවේ සින්ද්‍රාති දේව මාතා පල්ලියේ ඉඳිවෙන ගව ලෙන බොහෝ සෙයින් වෙනස්ය. සෑම දේවස්ථානයකම පාහේ නත්තලට ගව ලෙන ඉඳි කරන්නේ අල්තාරය සහිත පූජා මණ්ඩපයට පිටතින් ඉදිරිපස වන එක් ස්ථානයකය. නමුත් දූවේ ගව ලෙන ඉදිවෙන්නේ අල්තාරයට පිටුපසින් අල්තාරයටත් ඉහළින් පිහිටන සේය. වෙනත් කතෝලික දේවස්ථානවල ඉඳිකරන ගව ලෙන්වල ඇත්තේ කුඩා ප්‍රමාණයේ නිශ්චල ප්‍රතිමාය. නමුත් දූවේ පල්ලියේ ඉඳිවෙන ගව ලෙනෙහි ඇති ප්‍රතිමා සාමාන්‍ය ජීවමාන මිනිස් ප්‍රමාණයේ ඒවාය. එසේම එහි ඇති සමහර රූප නූල් මඟින් ක්‍රියාත්මක වන ඒවාය.“දෙසැම්බර් දහසය වෙනිදා ‘මහා දානයෙන්’ පස්සෙ අල්තාරය පිටුපසින් ලොකු තිරයකින් වහනව. පස්සෙ මේ කටයුත්තට එකතු වන අපි භාරයක් වෙනව මෙම කටයුත්ත කරදරයක් නැතිව සාර්ථකව කරගන්න ලැබේවා ය කියලා” දූව සින්ද්‍රාති දේවමාතා දෙව් මැදුරේ ඉඳිකරන ගව ලෙනෙහි ප්‍රධාන නිර්මාණ ශිල්පියා වූ ජේමිස් ප්‍රනාන්දු මහතා විස්තර කරන්නේ ගව ලෙන ඉදිකිරීම ආරම්භ කරන අන්දමය.මෙම ගව ලෙනේ ඉතිහාසය එක්දහස් නවසියය වසර කාලයටත් වඩා ඈතට දිව යන බව ශ්‍රී. ව. සෙබස්තියන් ලූකස් මහතා පවසයි. එම කාලයේ ගව ලෙනෙහි නිර්මාණ කටයුතු කළේ පී. නිකුලස් ප්‍රනාන්දු අන්නාවි මහතාය. මුට්ට සීයා හෙවත් ඇම්. මනුවෙල් අන්නාවි මහතා ද මෙම නිර්මාණ කාර්යයේ මූලිකත්වය ගෙන කටයුතු කර ඇත. නිකුලස් අන්නාවි මහතා මෙන්ම වෙද මාමා යනුවෙන් හැඳින්වුණ ධීවරයකු ද දූවේ සින්ද්‍රාති දේව මාතා පල්ලියේ ගව ලෙන ඉදිකිරීමේ කටයුතුවල මූලිකත්වය ගෙන ඇත. ජේම්ස් ප්‍රනාන්දුට ප්‍රථම ගව ලෙන නිර්මාණය කළේ මාටින් ප්‍රනාන්දුය.මෙම ගව ලෙන ඉදිකිරීම සඳහා අල්තාරයට පිටුපසින් අඩි 20 ක් පළල අඩි 10 ක් දිග දැවැන්ත කොන්ක්‍රීට් වේදිකාවක් ඉදිකර ඇත. එහි ගව ලෙන ඉදිකළ විට අල්තාරයට ඉහළින් පල්ලිය ඇතුළේ සිටින සියලු දෙනාටම පහසුවෙන් දර්ශනය වෙයි. ජුසේ තුමා සහ දේව මෑනියන්ගේ ඇත්තේ ශීර්ෂකඩ සහ අත් පමණය. ප්‍රතිමා දෙකේ ඉතිරි කොටස් පිදුරු ආදියෙන් සම්පූර්ණ කර සාම්ප්‍රදායානුකූල යුදා ඇදුම් අන්දවා ජීවමාන ප්‍රමාණයේ ප්‍රතිමා දෙකක් නිර්මාණය කර ගනී. එම උඩුකය කොටස් සහ අත් කොටස් නිර්මාණය කර ඇත්තේ අන්දර ලීයෙන් බව ජේමිස් ප්‍රනාන්දු මහතා පවසයි.ජේසු බිලිදුගේ ප්‍රතිමාව අඩියක් පමණ දිගින් යුක්තය. මෙම ජේසු බිලිදු ප්‍රතිමාව වසර බොහෝ කාලයකට පෙර ගෝව නගරයේ සිට මෙහි ගෙන එන ලද බව පැවැසේ.අඩි එකහමාරක් දෙකක් පමණ උස බැටළුවන් ද ජීවමාන ප්‍රමාණයේ එඩේරුන් ද දූවේ මෙම සුවිශාල ගව ලෙනෙහි ඇත.ජේසු තුමා උපදින විට දේව දූතයින් දෙදෙනා බැගින් දස දෙනෙක් ඉහළ අහසේ සිට බැස එන අන්දම දූවේ කලාකරුවන් ප්‍රදර්ශනය කරන්නේ ඉතාමත් චිත්තාකර්ෂණීය ලෙසය. එයට අමතරව ප්‍රධාන දේව දූතයා වන ගාබ්‍රියෙල් දේව දූතයා විශේෂ නිර්මාණයකි. දක්ෂ රූකඩ ශිල්පීන්ගේ සහභාගීත්වයෙන් නත්තල් දින රාත්‍රියේ දොළහට ගාබ්‍රියෙල් දේව දූතයා ඉහළ සිට අත්තටු සලමින් පහළට එන විට සුදු පැහැති දුමාරයක් වළාකුළු මෙන් දේව දූතයින් අවට පැතිර යයි.එක්දහස් නවසිය විස්ස පමණ කාලයේ මේ නත්තල් ගව ලෙනෙහි චිත්‍ර ශිල්පියා වශයෙන් කටයුතු කළේ ජෝශප් කැෂියන් ද සිල්වාය. එයට පසුව එන්. එස්. ගොඩමාන්න චිත්‍ර ශිල්පියා කටයුතු සිදුකළ අතර දැන් දූව ගව ලෙනෙහි චිත්‍ර ශිල්පියා වශයෙන් කටයුතු කරන්නේ ටෝනි අමරසිංහය.මෙම දැවැන්ත ගව ලෙනේ නිර්මාණ කටයුතු නිම වූ පසු, දේව මෑණියන්ව කොටළුවකු පිට තබාගෙන නැවතීමට ස්ථානයක් සොයමින් යන ජූසේ තුමන් පිළිබිඹු කෙරෙන සුවිශාල විචිත්‍ර තිරයකින් ගව ලෙනෙහි ඉදිරිපස ආවරණය කරනු ලැබේ. අද දක්නට ලැබෙන මෙම සුවිශාල චිත්‍රය නිර්මාණය කර ඇත්තේ චිත්‍ර ශිල්පී ඇබ්ඩන් මිහිඳුකුලය.නත්තල් දින රාත්‍රී දිව්‍ය පූජාව ආරම්භ කර හරිටම රාත්‍රියේ දොළහට “සුර ලොව දෙවිඳුට මහිමය වේවා. මිහිපිට සුසින් ජනයාට සාමය වේවා” යන ග්ලෝරියා ගීතිකා හඬත් සමඟ ගව ලෙනෙහි තිරය විවෘත වෙයි. ගාබ්‍රියෙල් දේව දූතයා ඇතුළු අනිකුත් දේව දූතයින් සුවඳ දුම් අතරින් අත්තටු සලමින් ගව ලෙනට බසිති.“සකල ඤාණ පර්යාන්ත රහිත අපර්යන්ත වල්ලභයිනි, ඔබ වහන්සේ ශ්‍රී වාක්‍ය මාත්‍රයෙන් සියලු දේ මවා, දීව්‍ය අභිප්‍රායෙන් නඩත්තු කරන්නේ වේ ද? ඔබගේ ශ්‍රී හසන් බලේ ගෙන යක්ෂයාගේ ගැතිකමින් අප ගලවා ගන්නට වඩිනවා සො‍ඳේ ස්වාමි වඩිනවා සො‍ඳේ.”“එම්මානුවෙල් යන නම ලද්දා වූ දෙවියනි. අපගේ රාජේන්ද්‍රයෙනි, අපගේ ආගමාචාර්යයනි සමූහයන්ගේ විශ්වාසයෙනි, ඔවුන්ගේ රක්ෂාකාරයක, අප ගලවා ගන්නට වඬිනවා සො‍ඳේ ස්වාමි වඩිනවා සො‍ඳේ.”පරම්පරාවෙන් පරම්පරාවට ජේසු බිලිදුන් වෙත කෙරෙන එම අයැදුම බැතිමතුන් මහා හඬින් යාච්ඤා කිරීමට පටන් ගන්නේ ගව ලෙනෙහි තිරය විවෘත වීමත් සමඟය. ඒ සමඟම නත්තල් උදාවූ බව කියන රතිඤ්ඤා හඬ ගව් ගණනක් ඈත දක්වා ගිගුම් දෙයිපීටර් කැනියුට් පෙරේරාඡායාරූප - ලෙස්ලි පෙරේරාජාඇල මධ්‍යමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=as1312222</link>
    <topic>කඩ පිල් ගානේ විකිණෙන නත්තල් සීයා</topic>
    <author>ඉසවි</author>
    <content>කඩ පිල් ගානේ විකිණෙන නත්තල් සීයා“අම්මේ මේ පාරත් නත්තල් සීයා ඒවි ද?”රාත්‍රියේ නින්දට ඔන්න මෙන්න කියා තිබියදී දියණිය අසන්නීය. ඇ‍ගේ ප්‍රශ්න කිරීම් ඉවරයක් නැත.“වෙන නත්තල් දවස්වල වගේම මේ පාරත් නත්තල් සීයා මට තෑග්ගක් තියලා යාවි ද?”දියණිය එක ප්‍රශ්නයක් නොව ප්‍රශ්න වැලක් අසන්නීය. ඇයට උත්තර දෙනතුරු ඒ ප්‍රශ්න කිරීම් නතර වන්නේ නැත.“දැන් ඔයා ලොකුයිනේ දූ... ඒ නිසා නත්තල් සීයා එන්නෑ...”‘අපරාදේ...’ දියණියගේ මුහුණ දුකින් පිරී යන්නීය.“මං ආසයි අර පොතේ තිබුණ විදිහට පිනිමුවන් බැඳි කරත්තෙන් රතුපාට මල්ලේ තෑගි පුරෝගන නත්තල් සීයා හිම මැදින් එනවා දකින්න...” දියණිය මේ කියන්නේ මා කුඩා වියේදී ඈ තරම් වයසේදී මා ද දකින්නට පෙරුම්පිරු සිහිනයකි. අපි සිටියේ ගෙවල් යායක් මැද්දේය. එහි කතෝලික පමණක් නොව සෑම ආගමකම අය එකට සමගියෙන් ජීවත් වූහ. නත්තල් සමයට ජේසු ස්වාමි දරුවන් වෙනුවෙන් කැරොල් ගී ගැයුණා සේම, නත්තල් සීයා තෑගි බෙදා දුන්නා සේම වෙසක් මංගල්‍යයට හැම නිවෙසකම බකට් පහනක්, අටපට්ටම් කූඩුවක් එල්ලුණි. අවුරුදු සමයට ගෙවල් යාය මැද්දේ උසට උසේ අඹ ගසේ ඔංචිල්ලාවක් බැඳිණි. වාද බේද නැති ජාති ආගම් බේද නැති පුංචි අප සේම වැඩිහිටියෝ ද එකල එක්ව සෑම ආගමක්ම, ජාතික උත්සවයක්ම සැමරූහ.හිම ‍යාය මැදින්, පිනිමුවන් බැඳි කරත්තයෙන් සීනු හඬ නංවමින් එන නත්තල් සීයා ගැන සුන්දර සිහිනයක් එකල පුංචි අපේ හිත්වල තිබිණි. ඒ සිහිනය අද ද සුන්දරය. අද දියණියට ඇත්තේ ද ඒ සිහිනයයි. ඒ සිහිනය දකින්නට මඟ කියා දුන්නේ ද මා ය. එහෙත් ගෙවී ගිය හැන්දෑවේ දියණිය මා දුටු දසුන් නගරයේදී දුටුවේ නම් ඇගේ ළමා සිත කොතරම්නම් ප්‍රශ්නකාරී වනු ඇති ද?කලබලකාරී හැන්දෑවේ කාර්යාලීය සේවය නිමවා සෙනඟ පිරුණ බසයක කිටි කිටියේ හිරව සිටියෙමි. තත්පර විනාඩි ගණනක් මාර්ග තදබදයට බසය හසු වූ විට ඒ කුමක්දැයි බැලීමට ජනෙල් වීදුරු අතරින් දෑස් එහෙ මෙහෙ යන්නේය. ඒ එක් මොහොතක මා දුටුවේ මඟ අයිනේ ඇති සුපිරි අවන්හලකි. වේටර්වරයකු බන්දේසියක තැබු බීම බෝතලයක් ද වීදුරු කිහිපයක් ද අත උඩ තබාගෙන යන්නේ අමුතු ලතාවකටය. එහෙත් මා දුටුවේ ඔහුගේ ගමන් ලතාව නොව ඔහු පැලඳ සිටි තොප්පියයි. අහෝ ඛේදයක තරම. ඔහු පැලඳ සිටියේ නත්තල් සීයාගේ තොප්පියයි. මේ දසුනින් සිත දුකට පත්වූ තරම් දන්නේ මා පමණි. ඒ එක් දසුනක් පමණි.මඟ දෙපස සුපිරි වෙළෙඳසල් ඉදිරිපිට නත්තල් සීයලා අඩු මිලට බඩු විකුණති. තවත් සාප්පුවක නත්තල් සීයාගේ ඇඳුම් කට්ටලයම විකිණීමට ඇත්තේය.‘පුළුන් වගේ සුදු රැවුල දිගයි ලස්සන ඇඳුම හැඩයි කදිමයි’නත්තල් සීයාට සිදුව ඇති මේ ව්‍යසනය කාට නම් කියන්න ද? අපේ ළමා ලොවේ දී දුටු නත්තල් සීයාට අද දියුණු ලෝකයේ වෙළෙඳ භාණ්ඩයක් වීමට සිදුවීමට කොතරම් නම් ඛේදවාචකයක් ද?‘අම්මේ නත්තල් සීයා ඒවි ද? අපි දොර ඇරගෙන බලන් ඉමු.’දියණිය නිදි මතයේම නත්තල් සීයා ගැනම කියවන්නීය.‘අම්මේ’ ඇය නින්ද පසෙක තබා අවදිව ඇඳ මත වාඩි වූවාය.‘ඇයි?’‘අපි තාත්තට කියමු නත්තල් සීයා වෙන්න කියලා. එදා අපි ගිය කඩේ නත්තල් සීයගේ ඇඳුම තිබුණෙ. ඒකත් ඇඳගෙන අපි තාත්තට කියමු නත්තල් සීයා වෙන්න කියලා.’පස් හැවිරිදි දියණිය දැනමුත්තියක සේ කියන්නීය. කාලය වෙනස් වී ඇති සැටි. එකල පස් හැවිරිදි වියේ සිටි අපට නත්තල් සීයා යනු සුන්දර අත්දැකීමකි. ඔහු ඇඳුම් අඳින්නේ කෙසේ ද ඒ ඇඳුම් තිබෙන්නේ කොහේදැයි අපිට සිතන්නට තරම් උවමනාවක් නොතිබිණි. අප දුටුවේ අප අත්වින්දේ නත්තල් දා ඔහුගේ පැමිණීම පමණි. අපි සතුටු වූයේ ඔහු අපට දෙන තෑගි ගැන පමණි.නමුත් අද මා දියණිය එසේ නොවේ. වැඩිහිටියන් විසින් ගිලගත් ළමා ලොවේ සොඳුරු බව අද පොඩිත්තන්ට විඳින්නට නැති වීම කනගාටුවකි.ඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=as1312223</link>
    <topic>ඉන්දියානු තානාපති නිලධාරිනියක් ඇමෙරිකාවේදී නිරුවත් කර පරීක්ෂා කරලා</topic>
    <author>රෝහණ ආර්යරත්න</author>
    <content>ඉන්දියානු තානාපති නිලධාරිනියක් ඇමෙරිකාවේදී නිරුවත් කර පරීක්ෂා කරලාඇමෙරිකානු-ඉන්දියානු තානාපති අර්බුද උග්‍ර අතටඇමෙරිකාවේ තානාපති සේවයේ නිලධාරිනියක වන දෙව්යානි කොබ්‍රාගුඩායි ඇයගේ දරුවා ඇරලවීම සඳහා නිව්යෝක් නගරයේ පාසලට ගිය අවස්ථාවේදී අත්අඩංගුවට ගෙන ප්‍රසිද්ධියේ මාංචු දමාගෙන යෑමේ සිද්ධියත් සමඟ ඉන්දියාවත් ඇමෙරිකාවත් අතර තානාපති කටයුතු පිළිබඳව ඇතිවී ඇති අර්බුදය උග්‍ර අතට පත් වී ඇත.දැනට ලැබී ඇති අලුත්ම වාර්තා අනුව දෙව්යානි ඉන්දියානු තානාපති කාර්යාලයේ නියෝජ්‍ය කොන්සල් ජනරාල් තනතුරේ කටයුතු කරන බැවින් ඇයට තානාපති වරප්‍රසාද ඇත. ඒ අනුව ඇමෙරිකන් නිලධාරීන් කටයුතු කළ යුතුව තිබු නමුත් ජනතාව ඉදිරියේ ඇයගේ තානාපති තත්ත්වයට අපහසු වන අයුරින් මාංචු දමාගෙන ගොස් පසුව සාමාන්‍ය අපරාධකාරයෙකු ලෙස ඇමෙරිකන් ඩොලර් 250,000 ඇපයක් මත නිදහස් කිරීම ඉන්දියාවට කරනු ලැබු අතිවිශාල අපහාසයක් ලෙස සැලැකේ. ඉන්දියානු විදේශ ලේකම් සුජාතා සිං ඉන්දියාවේ සිටින ඇමෙරිකානු තානාපතිනි නැන්සි පවල් මහත්මිය නවදිල්ලියට කැඳවා දෙව්යානිට සිදුවූ අපහාසය තානාපති සබඳතා අර්බුදයකට තුඩු දෙන්නක් බවත් එම සිද්ධිය කිසිසේත්ම අනුමත කළ නොහැකි බවත් ඒ ගැන ඉන්දියන් රජය දැඩි විරෝධයක් ඉදිරිපත් කරන බවත් ප්‍රකාශ කළාය.මෙම අර්බුදය තව තවත් උග්‍ර අතට පත්වූයේ ඉන්දියන් රජය මඟින් ඉන්දියාවේ කටයුතු කරන ඇමෙරිකන් තානාපති නිලධාරීන් හා ඔවුන්ගේ පවුලේ සාමාජිකයින් වෙත පවරා තිබු වරප්‍රසාද ඉවත් කිරීමට තීරණය කිරීමත් සමඟය. මේ අනුව ගුවන් තොටුපොළට යාමට ඇති බලපත්‍ර ආපසු ගැනීමත් තානාපති කාර්යාලයට ආනයනය කරනු ලබන භාණ්ඩ පරීක්ෂා නොකර නිදහස් කිරීමත් නවතා දමා ඇත. එසේම තානාපති කාර්යාලයේ සේවකයින් හා ඔවුන්ගේ පවුලේ සාමාජිකයින්ට දී තිබෙන හැඳුනුම්පත් ආපසු ගැනීම, තානාපති කාර්යාලයේ සේවය කරන ඉන්දියානුවන්ගේ වේතන පිළිබඳ සවිස්තර විස්තර සොයා බැලීම සහ තානාපති කාර්යාලය අවට ආරක්ෂාව ඉවත් කිරීම ආදි ක්‍රියාමාර්ග ගෙන ඇත්තේ ජ්‍යෙෂ්ඨ තානාපති නිලධාරිනියනට ඇමෙරිකාව මඟින් කරන ලද අපහාසාත්මක ක්‍රියා පිළිවෙතට ප්‍රතිඋත්තර වශයෙනි.දෙව්යානි කොබ්‍රාගුඩායි මහත්මිය විසින් වීසා ලබාදීම සඳහා කරනු ලැබු වංචනික ක්‍රියාවක් ඇයට එරෙහිව පවතින චෝදනාව වන්නේය. දෙව්යානිගේ දරුවන් බලා ගැනීම සඳහා සිටි සන්ගීතා රිචඩ් විසින් ඉදිරිපත් කරනු ලැබු වීසා ඉල්ලුම් පත්‍රය සම්බන්ධයෙන් වැරදි සහගත ලෙස කරුණු ඉදිරිපත් කිරීම හා එම කාන්තාවට අඩු වේතනයක් ගෙවීම වැනි චෝදනා මත දෙව්යානි අත්අඩංගුවට ගනු ලැබිණ. මෙයට මූලික වූයේ දැනට අතුරුදන්ව සිටින සංගීතා රිචඩ් කළ ප්‍රකාශයකි. ඇය සහ දෙව්යානි අතර පැවැති ගිවිසුමකට අනුව දෙව්යානි වැටුප් වශයෙන් සංගීතාට ගෙවිය යුතු වූ ඉන්දියානු රුපියල් 30,000 ක මාසික වේතනයක් නොගෙවූ බව සංගීතා ප්‍රකාශ කර තිබිණ. එසේම දෙව්යානි විසින් සංගීතාගේ වීසා ඉල්ලුම් පත්‍රය වංචනික ලෙස වෙනස් කරමින් ඇයගේ මාසික වේතනය ඩොලර් 4500 ක් ලෙස ප්‍රකාශ කිරීම තවත් චෝදනාවකි.වියනා සම්මුතියට අනුව වීසා වංචාවක් තානාපති වරප්‍රසාදයන් ගණයට නොගැනෙන බව ප්‍රකාශ කළ ඇමෙරිකන් නිලධාරීහු දෙව්යානි අත්අඩංගුවට ගැනීම කළ හැකි බව ද ප්‍රකාශ කළහ. එසේම ඇමෙරිකන් රාජ්‍ය දෙපාර්තමේන්තු ප්‍රකාශකයකු ප්‍රකාශ කළේ දෙව්යානිට තානාපති වරප්‍රසාද ඇත්තේ තානාපති කාර්යාලයේ කටයුතු සඳහා පමණක් බවයි.කෙසේ වෙතත් දරුවන් දෙදෙනකුගේ මවක වන දෙව්යානි කොබ්‍රාගුඩායි මහත්මියට මාංචු දමා ගෙන ගොස් නිරුවත් කර පරීක්ෂා කිරීමෙන් අනතුරුව මත්ද්‍රව්‍ය වැරැදිවලට අත්අඩංගුවට පත් වරදකරුවන් සිටින සිර කාමරයක මඳ වේලාවක් තබාගෙන සිට නිදහස් කිරීම අති ද්වේශ සහගත ක්‍රියාවක් ලෙස ඉන්දියානු රජය දැඩි විරෝධයක් ඉදිරිපත් කර ඇත්තේය.මේ හේතුව නිසා දැනට ඉන්දියානු සංචාරයක නිරත වන ඇමෙරිකානු කොංග්‍රස් සභිකයින් පිරිස හමුවීමට පවා ලොක් සභාවේ කථානායක මෙයිරා කුමාර්, ජාතික ආරක්ෂක උපදේශක ශීවශංකර් මෙනන්, රාහුල් ගාන්ධි සහ සුෂිල් කුමාර් ෂින්ඩේ යන ඉන්දියානු නායකයින් ප්‍රතික්ෂේප කර ඇති අතර විදේශ ඇමැති සල්මන් කුර්ෂිඩ් පමණක් ඔවුන් හමුවූ බවත් වාර්තා වේ. යම් හෙයකින් ඇමෙරිකන් රජය මඟින් මෙම අර්බුදය සාධාරණ අයුරින් විසඳීමට පියවර නොගතහොත් ඇමෙරිකන් තානාපති නිලධාරීන් ද ඉන්දියානු නීතියට අනුව ක්‍රියා කරන්නේ ද යන්න ගැන උකුසු ඇසින් පරීක්ෂාවට ලක්කිරීමට කටයුතු කරනු ඇතැයි ද කියනු ලැබේ.මේ අතර ඉන්දියාව දෙව්යානි නිව්යෝර්ක්හි එක්සත් ජාතීන්ගේ දූත මණ්ඩල කාර්යාලයට ස්ථාන මාරු කර යවා ඇත. අලුත්ම වාර්තා හෙළි කරන්නේ ඇමෙරිකානු රාජ්‍ය ලේකම් ‍ජෝන් කෙරී සිද්ධිය සම්බන්ධයෙන් ඉන්දියානු ආරක්ෂක උපදේශක ශිවශංකර් මෙනන්හට සිය කනගාටුව පළ කර ඇති බවය.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=as1312224</link>
    <topic>ජේඩ් රැබිට් හඳට යවා චීනය අභ්‍යාවකාශයේ සුපිරි බලවතා වෙයිද?</topic>
    <author>දයා ඩී. ෆොන්සේකා</author>
    <content>ජේඩ් රැබිට් හඳට යවා චීනය අභ්‍යාවකාශයේ සුපිරි බලවතා වෙයිද?සඳ තරණය කළ තුන්වන රට ලෙස චීනය පසුගිය ඉරිදා වාර්තාවක් පිහිටුවීය. දශක හතරකට පසු සඳ ගමනට සූදානම් වූ චීනය දශක කීපයක පර්යේෂණවලින් අනතුරුව චැන්ජී - 3 නම් වූ රොකට්ටුව සමඟ සඳ මත ගමන් කළ හැකි රෝද හයකින් යුත් ජේඩ් - රැබිට් නම් රෝවර් රථයක් ද සඳට යැවූයේ ස‍ඳේ භූගෝලීය තත්ත්වය හා හීලියම් පිළිබඳ පර්යේෂණ සඳහා ය.මෙය ඓතිහාසික ගමනක් ලෙස සඳහන් කරන චීන ජනාධිපති ක්ෂී ජින් පෙන් පවසන්නේ තමන් කවදාහෝ අභ්‍යාවකාශයේ සුපිරි බලවතා වන බවයි. ජේඩ් රැබිට් හෙවත් යුටු නමින් හැඳින්වෙන මේ යානයට නම තබා ඇත්තේ ද සඳ මත ඉන්නේ යැයි චීනය විශ්වාස කරන දේවතාවියක ගේ නමිනි.චීනයේ මේ ඓතිහාසික සඳ ගමන විශිෂ්ට වන්නේ ලෝකයට අවශ්‍ය ඛණිජ සම්පත් වන හීලියම් පොටෑසියම් ආදිය සොයායන ගමනක් වන බැවිනි. විද්‍යාඥයන් සඳහන් කරන පරිදි මුළු පෘථිවියේ ම හීලියම් වායුව ටොන් 5 ක් ඇත්නම් සඳමත හීලියම් ටොන් මිලියන ගණනක් ඇත. වසර බිලියන ගණනක් පුරා ස‍ඳේ සුළඟ විසින් මේ හීලියම් නිපදවා ඇතැයි වාර්තාවෙයි.මේ වනවිට මේ නිරීක්ෂණ යානය Sonas Iridum හෙවත් Bay of Rainbows තලාවේ කිලෝමීටර් 400 ක් දුර දුවමින් නිරීක්ෂණය කරමින් සිටී.එහි කැමරාවලින් ගන්නා දර්ශන එවෙලේ ම චීනයේ අභ්‍යාවකාශ මධ්‍යස්ථානය වෙත එවන අතර චීනය ඒ සියලු තොරතුරු සසඳා බලමින් අනාගතයේ සඳ මතුපිට සිය අභ්‍යාවකාශ මධ්‍යස්ථානය තැනීමට කල් යල් බලමින් සිටී.චීන මධ්‍යම රූපවාහිනී මධ්‍යස්ථානයේ පටිගත වන මේ පරීක්ෂණ මෙහෙයුම් ඉදිරි අනාගතයට කෙසේ බලපාන්නේ දැයි නිරීක්ෂණය සඳහා විද්‍යාඥයන්ට කෙළින් ම යොමු කරවයි. මෙය චීනයේ දීර්ඝ කාලීන සිහිනයකි.මෙය මිනිස් වර්ගයා ගේ දිගු පිම්මක් යැයි සඳහන් කරන චීන ෂිංහුවා පුවත් සේවය චීනය සඳ අනාගතයේදී සිය මිසයිල මධ්‍යස්ථානයක් ලෙස පාවිච්චි කළ හැකි ඉඩකඩ පිළිබඳව සලකා බලාගෙන යන බව පවසයි.එය විද්‍යා ප්‍රබන්ධයක දක්නට ලැබෙන සිද්ධියක් සැබෑවකට ගෙන එන්නක් විය හැක. නුදුරු අනාගතයේදී සඳ පෘථිවි වැසියන්ගේ මිසයිල විදින රදවන මිසයිල මධ්‍යස්ථානයක් විය හැකි යැයි අවධාරණය කරන්නේ චීන ජාතික අභ්‍යාවකාශ පරිපාලනයේ සඳ මත නිරීක්ෂණ වැඩසටහන් පිළිබඳ මධ්‍යස්ථානයයි. එහි විශේෂඥයෙකු ඒ බව චීන පුවත්පතකට කියා ඇත්තේ අනාගතයේදී ස‍ඳේ සිට මහ පොළොවට මිසයිල ප්‍රහාර එල්ල කළ හැකි බවයි.මෙතෙක් මහ පොළොවට එළියදුන් සුන්දර සඳට එවිට කුමක් සිදුවේ දැයි ප්‍රශ්නයකි.මේ අදාළ සැලසුම් ක්‍රියාත්මක වුවහොත් සඳ ‘තරු යුද්ධ’ (Starwars) චිත්‍රපට මාලාවේ සඳහන් පරිදි ප්‍රබන්ධිත අභ්‍යාවකාශ මධ්‍යස්ථානයක් වී සියලුම ග්‍රහයන්ට විනාශය කැඳවන ‘මළ ග්‍රහයෙකු’ (DeathStar) මේ යැයි සිතිය හැකිය.චීන බෙයිජිං ටයිම්ස් පුවත්පත සඳහන් කරන පරිදි චීන මහජන විමුක්ති හමුදාව විසින් අනාගතයේදී සඳමත මිසයිල මධ්‍යස්ථානයක් පිහිටුවීමේ ඉඩකඩ ඇත.චීන විශේෂඥයන් පවසන පරිදි අනාගතයේ දී චීන අවි පුහුණු මධ්‍යස්ථානයක් මෙන්ම පෘථිවියේ සැටලයිට් ඈත අභ්‍යාවකාශයට යවන මධ්‍යස්ථානයක් ද විය හැකි ය.මෙය අනාගත අභ්‍යාවකාශ ගමන් වැඩසටහනේ දැවැන්ත පියවරකි. චීනය මෙමගින් ඉදිරි 15 වසර තුළ අඟහරු නිරීක්ෂණය සඳහා යාහැකි ස්ථාවර පරීක්ෂණ මධ්‍යස්ථානය පිහිටුවීමට බලාපොරොත්තු වෙයි.චීනය අනාගතයේදී අභ්‍යාවකාශය සුපිරි බලය කරවන්නට තමාට අවශ්‍යව ඇතැයි චීන ජනාධිපති ක්ෂී පින් පෙන් පවසා තිබේ. මෙය තාක්ෂණ අංශයෙන් චීනය ලබන දැවැන්ත දියුණුවත් මෙන් ම විශාල ආඩම්බරයන් ද වනු ඇතැයි ඔහු තවදුරටත් කීය.එමගින් පෘථිවියේ දින 90 ක් වූ ස‍ඳේ දින තුනක් තුළ එහි වර්ග කිලෝ මීටර් පහක ප්‍රමාණයක් නිරීක්ෂණය කරනු ඇත. සඳමත පිට මෙන් ම ස‍ඳේ පෘෂ්ඨය ඇතුළත ඇති ගස් ගල් පවා නිරීක්ෂණය කිරීම මෙහි තවත් බලාපොරොත්තුවකි. වසර බිලියන ගණනකට පෙරාතුව ස‍ඳේ ගිනිකඳු පිපිරවීමෙන් විහිදී ගිය ලාවා වලින් තැනුණු ගන පාෂාණ ද මේ ප්‍රදේශයේ දී නිරීක්ෂණයට භාජනය වනු ඇත.මේ සඳ ගමනේදී යුරෝපීය අභ්‍යාවකාශ ඒජන්සිය ද චීනය සමඟ සහයෝගිතා වැඩ පිළිවෙළක් මත මේ සඳ චාරිකාවෙන් ලැබෙන නිරීක්ෂණ පිළිබඳව සොයා බලනු ඇත.කෙසේ වෙතත් සඳ මතට පා තැබූ යානයෙන් ලැබෙන නිරීක්ෂණ මත 2020 වනවිට සඳට චීන ජාතිකයකු යැවීමට චීන අභ්‍යාවකාශ පර්යේෂණ කණ්ඩායම් බලාපොරොත්තු වෙයි.මේ ‘ජේඩ් රැබිට්’ යානයේ නිරීක්ෂණ අනාගතයේදී ස‍ඳේ මිසයිල මධ්‍යස්ථාන කෙසේ වෙතත් මිනිස් ජනාවාස පිහිටුවීමේ කටයුත්තකට විශාල ලෙස ඉවහල් වනු ඇත.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=as1312225</link>
    <topic>වසර 98 කට පෙර නත්තල් සීයාට ලියූ ලිපියක්</topic>
    <author/>
    <content>වසර 98 කට පෙර නත්තල් සීයාට ලියූ ලිපියක්“ආදරණීය නත්තල් සීයේ මට පාට පෙට්ටියකුයි සත නවයේ කියවීම් පොතකුයි ඒවා දමාගෙන යන්නට පාසල් බෑගයකුයි එවන්න. තවත් ඉතිරිව තියෙනවා නම් චොකලට් හරි සෙල්ලම් බඩු ටිකකුත් එවන්න. මං අවුරුදු හතක පුංචි දරුවෙක්.”මීට හෝමර් මෙලන්මෙය මීට වසර 98 කට පෙර 1915 නත්තලේ දී එදා වසර හතක පුංචි දරුවෙකු වූ හෝමර් මෙලන් විසින් නත්තල් සීයාට යවන ලද ලිපියකි.මේ ලිපිය හෝමර් ගේ පුතා වන අද 79 වැනි වියේ පසුවන ලැරී මෙලන් විසින් සිය ලිපි ගොනු අතර රැකගෙන විත් අද 49 හැවිරිදි ඔහුගේ දියණිය වන නෝර්වා ස්කොටියා හි සිටින ලෝරා බ්‍රෙන්ෆෙඩ් ට ලබා දී ඇත්තේ ය. ‍‍සිය මුත්තණුවන් පුංචි කාලයේ ලියූ ඒ ලිපිය සිය දරු මුනුපුරන්ට ද බලා ගන්නට ඇය එය සුරැකිව තබාගෙන සිටින්නීය.එදා හෝමර් දරුවා නත්තල් සීයාගෙන් ඉල්ලා සිටියේ පාට පෙට්ටියක් පොතක් හා බෑගයක් පමණි. ඉතුරුවෙලා තිබුණොත් විතරක් චොකලට් හා සෙල්ලම් බඩු දෙන ලෙස ඔහු ලියා තිබිණ.ගුරුවරියක වූ හෝමර්ගේ මිනිබිරිය ලෝරි කීයේ ඇගේ දරුවන් හා සිසු සිසුවියන් අද නත්තලට ඉල්ලන්නේ වටිනා තෑගිබෝග වුවද තම සීයාගේ එදා අවශ්‍යතා ඉතා සීමාසහිත වූ බවයි.සෙල්සියස් අංශක 200ක නටන තෙල් තාච්චියකට අත පෙවිය හැකි ජගතා කවුද? එහෙත් එවැන්නෙක් වෙයි. ඔහු 65 හැවිරිදි ප්‍රේම්සිං නම් වූ කෝකියාය. ඔහු‍ෙග් දහසක් පමණ වූ සිය ගනුදෙනුකරුවන් ඉදිරියේ ඒ දස්කම කරයි.ගනේෂ් රෙස්ටුරන්ට් නම් වූ සිය වීදි අවන්හලේ දී ඔහු ගැඹුරු තෙලේ බදින ලද මාළු පෙති ඉවතට ගන්නේ සිය අතිනි. ඒ සඳහා ඔහු හැන්ද භාවිතා නොකරන බවට ඔහුගේ අවන්හලේ ආහාර ගන්නට පැමිණෙන දහසක් දෙනා සාක්ෂි දරති.ඒ දෙස සැවොම බලා ඉන්නේ නෙත් අදහාගත නොහැකිවයි. සමහරු ඔහු තෙල් තාච්චියට අත දමද්දී ඉවත බලාගනිති.“මං දවසක් නිකමට වගේ තෙල් තාච්චියට අතදැම්මා. අත පිච්චුණේ නැහැ. ඉන්පසු මෙය පුරුද්දකට ගියා” ප්‍රේම්සිං කියයි.ඔහුගේ ගනේෂ් අවන්හලට ද දැන් වයස අවුරුදු 60කි. එය ඔහුගේ පියා විසින් පවත්වාගෙන එන ලද්දකි. ඉදිරියට සිය පුතුන් දෙදෙනාට මෙය පවරන බව පවසන ඔහු ඔවුන්ට මේ දස්කම කළ හැකි‍ වේදැයි සිතිය නොහැකි යැයි පවසයි.ප්‍රේම් සිං ගේ අවන්හලට එන බොහෝ දෙනා බැදපු මාළු පෙති ඇනවුම් කරන්නේ ඔහු ඇඟිලිවලින් එය ගන්නා ආකාරය බලන්නටය. දිනකට ඔහු මෙසේ මාළු පෙති කිලෝ 200ක් පමණ බැද තාච්චියට අත දමා ඉවතට ගනී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=as1312226</link>
    <topic>පදිංචිවූවන්ට වින කටින ශාප ලත් දූපත්</topic>
    <author/>
    <content>පදිංචිවූවන්ට වින කටින ශාප ලත් දූපත්අයිති කරගන්නා අයට විපතක්ම ගෙන දෙන අභිරහස් දූපත් දෙකක් පිළිබඳ පුවතකි මේ. ඉතාලියේ නේපල්ස් අසල මුහුදේ පිහිටා ඇති මේ දූපත් දෙක ගැයිඕලා දූපත් ය. ඒ අවට ප්‍රදේශවාසීහු මේ දූපත් ශාපලත් දූපත් ලෙස හඳුන්වති. එයට හේතුව මේ අද්භූත දූපත් සමඟ ඈඳී තිබෙන අඳුරු ඉතිහාසයයි.මේ දූපතට වැදී තිබෙන ශාපය එය අයිති කරගන්නා අය පිටින් යන බව එම වැසියන්ගේ මතයයි. නේපලස් බොක්ක අසල, පොසිලියෝ ප්‍රදේශයේ පිහිටි මේ දූපත පිටතින් අති රමණිය එසේ ම මනස්කාන්ත සාමකාමී දර්ශනයකි. එහෙත් එහි පදිංචියට ගිය අයට සිදුවූ අවාසනාවන්ත සිද්ධි නිසා අද එය පදිංචිකරුවන් නැති පාළු දූපත් බවට පත්ව තිබේ. එහෙත් මෙම අභිරහස් සිදුවීම් හා එහි සාමකාමී පරිසරය සංචාරකයින්ගේ ආකර්ෂණයට ලක්වී ඇත්තේය.19 වැනි සියවසේ “මායාකාරයා” යනුවෙන් හඳුන්වනු ලැබු තාපසයෙකු මෙහි පදිංචි වී සිටි බව පැවසෙතත් ඔහුට කුමක් සිදුවූවා ද යන්න කවුරුත් නොදනිති. ඉන් පසුව 1920 දී පමණ ස්විස් ජාතික හාන්ස් බ්‍රෝන් මෙහි පදිංචි වී ඇත. එහෙත් වැඩි දිනක් යෑමට පෙර එහි වූ මන්දිරයක බුමුතුරුණක ඔහුගේ මළසිරුර ඔතා දමා තිබී හමුවී ඇත. ඊට සුළු කලකට පසු ඔහුගේ බිරිය ද මුහුදේ දියේ ගිලී අකාලයේ මිය ගියාය.ඉන් පසුව එහි පදිංචියට පැමිණියේ ඖෂධ කර්මාන්ත හිමියෙකු වූ මොරිස් සැන්ඩෝස් ය. ඔහු ද ස්විට්සර්ලන්තයේදී සියදිවි හානි කරගත්තේය.තවත් පදිංචිකරුවෙකු වූ ජියාන් මැස්කෝල් ග්‍රැපොනේ අන්ත දුගී තත්ත්වයකට පත්වූයේ ඔහු සතු රක්ෂණ සමාගම බංකොළොත් වීම නිසාය. ෆියට් මෝටර් රථ සමාගම අයිති ජියානි ඇග්නෙලි මේ දිවයිනේ පිහිටි දැවැන්ත මාලිගාව හිමිකර ගත් නමුත් ඔහුගේ පුත්‍රයා සියදිවි හානිකර ගැනීමත් ව්‍යාපාරයේ අධිපතිකමට පුහුණු කරනු ලැබු ඥාති පුත්‍රයත් අද්භූත රෝගයකින් මිය යෑමත් මේ දූපතේ ශාපය නිසා සිදුවූ බවට විශ්වාසයක් ඇත. මේ හැර තවත් බොහෝ අය දූපතේ ශාපය නිසා විනාශයට පත්වූහ.සංචාරක ආකර්ෂණය ඇතත් මෙම ශාප ලද දූපත ජනශුන්‍ය ප්‍රදේශයකි.ඒ කෙසේ වෙතත් ඉතාලි රජය මේ ප්‍රදේශය ආරක්ෂිත ප්‍රදේශයක් බවට නම්කර ඇත්තේ මෙහි පවතින පුරාවිද්‍යාත්මක නටබුන් හේතුකොට ගෙනය. රොමන් අධිරාජ්‍ය පැවැති සමයේ වීනස් දෙව්දුවගේ දේවස්ථානය මෙහි දූපතේ පිහිටි බවටත් තවත් පුරාවිද්‍යාත්මක නටබුන් රැසක්ම මෙම ශාප ලද දූපතේ පවතී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=as1312227</link>
    <topic>නත්ත‍ල ගැන කතා රැසක්</topic>
    <author>පාලිත ධර්මරත්න</author>
    <content>නත්ත‍ල ගැන කතා රැසක්නත්තල උත්සවය මහ ඉහළින් සැමරීමට කිතුණු බැතිමතුන් සූදානම් වන මොහොතක නත්තලේ සැබෑ අරුත කුමක්දැයි විමසා බැලීම සඳහා කිතු උපත සිදුවූ බෙ‍ත්ලෙහෙම් පුරවරයට මම ඔබ කැඳවාගෙන යමි.බෙත්ලෙහෙම් පුරය යයි කී විට මුලින් ම අප සැමගේ සිහියට නැ‍ඟෙනුයේ ජුසේතුමා ගැබ්බර මරිය තුමිය සමඟ බෙත් ලෙහෙම් නගරයට පැමිණි ආකාරයයි. රෝම අධිරාජයාගේ අනින් පැවැති ජන සංගණනයක් සඳහා ඒ දෙදෙනා බෙත්ලෙහෙමට පැමිණිය ද එහි ළඟා වන විට බොහෝ ප්‍රමාද වී තිබිණි. ධනවතුන්ගේ ග්‍රහණයට ලක්ව තිබූ බෙත් ලෙහෙම් පුරවරයේ නවාතැන් ගැනීමට ජුසේ තුමා අවන්හලක් සෙ‍වූවද ධනවතුන්ගේ අවන්හලක ඒ සඳහා ඉඩක් ලබා ගැනීමට නොහැකි විය. අවසානයේ ගවහලක සිටි කාන්තාවක් ගැබ්බර මරියතුමියට හා ජුසේතුමාට නවාතැන් ගන්නට එම ගවහලේ ඉඩ සලසා දුන්නා ය.එදින රාත්‍රියේ දිව්‍ය පුත්‍රයා මෙලොවට බිහි වූ බව සඳහන් වෙයි. කිතු උපත මුලින් ම සැලවූයේ එ‍ඬේරුන්ට ය. එ‍ඬේරුන්ගේ ගව ලෙනක කිතු සමිඳාණන් උපත ලැබීමත් සමඟ ගවලෙන කිතු බැතිමතුන්ගේ ආගමික සංකේතයක් බවට පත්විය.නත්තල සමඟම ඔබට සිහි වනුයේ තෑගි බෝග හුවමාරුව ගැන නොවේද? එය සම්බන්ධ වනුයේ බෙත් ලෙහෙමේ ගව ඔරුවක ‍උපන් ජේසු බිලිඳු දැක බලාගැනීමට පැමිණි ප්‍රඥා වන්තයන් තිදෙනා රැගෙන ආ රන්, සුවඳ ලාටු හා කට්ට කුමන්ජල් තෑගි බෝග නිසා බව විශ්වාසයක් පවතී. මේ ඓතිහාසික සිදුවීම නිසා වර්තමානයේ නත්තලේ තෑගි බෝග හුවමාරුවට වැදගත් තැනක් හිමිවෙයි.නත්තල් උත්සවය වෙනුවෙන් ඔබේ නිවෙසේ ප්‍රධාන දොරටුව අසල අලංකාර ලෙස සරසන නත්තල් ගස් මුදුණේ රඳවන වල්ගා තාරකාව ගැන මොහොතත් අවධානය යොමු කරන්න. මේ වල්ගා තරු ආකෘතිය කිතු උපත සිදුවූ නත්තල් දිනයේ බෙත්ලෙහෙම් පුරයට ඉහළ අහසේ පෑයූ වල්ගා තාරකාව සංකේතවත් කරන්නකි.නත්තල් ගහේ ආරම්භය පිළිබඳව ද විවිධ මතිමතාන්තර පවතී.නත්තල් ගසේ උපත සිදුවූ රට ලෙස සැලැකෙනුයේ ජර්මනියයි. ජර්මනියේ සිට බ්‍රිතාන්‍යයට ද එහි සිට ඇමෙරිකාවට ද පසුව ලෝ පුරා සෙසු රටවලට ද නත්තල් ගස පැතිර ගියේ ය. විදුලි බුබුළු හා අලංකාර සැරසිලි වලින් විචිත්‍රවත් වූ නත්තල් ගස හා නත්තල් උත්සවය අතර වෙන් කළ නොහැකි තරමට සබඳතාවක් ඇත.ඔබ කුමන ආගමකට සම්බන්ධ අයකු වුවද ඔබේ හිතමිතුරන් යොමු කරන නත්තල් සුබ පැතුම් පත් ලැබීමට එය බාධාවක් නොවේ. නත්තල් කාලයේ එකිනෙකාට සුබ පැතුම් පත් යවමින් සුහදතාව වර්ධනය කරන චාරිත්‍රය ඇරැඹී තිබෙන්නේ මීට අවුරුදු 170 කට පෙර බව වාණිජ වශයෙන් මුද්‍රිත නත්තල් සුබ පැතුම් පත ගැන තොරතුරු විමසන කළ පැහැදිලි වෙයි. 1843 ලන්ඩන් නගරයේ සර් හෙන්රි ‍කෝල් නිර්මාණය කළ මේ නත්තල් පත් විද්යුත් තැපෑල හරහා නත්තල් සුබ පැතුම් යැවීමේ ක්‍රමවේදය මඟින් දැන් ග්‍රහණයට ලක් කැර ගෙන තිබේ.මේ නත්තල් සමයේ නත්තල් සුබ පැතුම්පතක් ලැබී සතුටට පත් ඔබ තරමටම කුඩා දරුවන් නත්තල් සීයා ගැන සුරංගනා සිහින මවමින් ඒ සිහින වල මිහිර අත් විඳින්නට උත්සාහ දරති. නත්තල් සීයා පුරා වෘත්තයේ ආරම්භකයා සාන්ත නිකුලස් තුමා ය. තම ධනය අවසන් වන තුරුම දිළිඳුන්ට සංග්‍රහ කරමින් සමාජ සේවාවේ යෙදුණු ශාන්ත නිකුලස් තුමා මිය ගිය ද එතුමාගේ මතකය සෑම වසරකම සීතල උඳුවප් මාසයේ අප අතරට එයි.නත්තල් සීයා සැන්‍ටා නමින් ද හැඳින්වෙන අතර මුහුණ වැසී තිබෙන්නේ සුදු රැවුලකිනි. රතු ලෝගුවකින් සිරුර වැසී ඇත. කරේ රඳවා ගෙන ඇත්තේ ඔලොගුවකි. එහි පිරී ඇත්තේ ළමයින්ට පිරිනැමීමට තිබෙන සෙල්ලම් බඩු, රස කැවිලි හා විවිධ තෑගි බෝග ආදියෙනි.නත්තල් දින රාත්‍රියේ හොර රහසේ ම පැමිණ ඉහ අද්දර තෑග්ගක් තබා යන්නේ නත්තල් සීයා ය යන විශ්වාසය කුඩා දරුවන් අතර අදත් මුල් බැසගෙන ඇත.ඇතැම් දරුවන් එසේ පැමිණෙතැයි සැලැකෙන නත්තල් සීයා රැගෙන එන තෑග්ග දමා යාමට පහසුවීම පිණිස මේස් කකුලක් එල්ලා තබන බව ඔබ දන්නවා නේද? මේස් කකුලේ කතාවටත් දිගු ඉතිහාසයක් ඇත. මුල් ම නත්තල් සීයා වන ශාන්ත නිකුලස් තුමා එක් දිළිඳු නිවෙසක දුම් කවුළුවෙන් රන් කාසි දමද්දී එය දුම් කවුළුවේ පහත එල්ලා තිබූ මේස් කකුලකට වැටුණු බවත් මේස් එල්ලා තැබීමේ චාරිත්‍රයේ ඇරැඹුණේ එදින සිට බවත් පැවැසේ.ජේසු කුමරු උපන් ගවලෙන සංකේතවත් කරන ගව ලෙන් අලෙවිය සඳහා ඇති තැනක මොහොතක් නවතින්න. ජේසු බිලිඳා ගව ඔරුවක නිදන ආකාරය ඔබට දිස්වේ.ගවලෙනේ සිටින සතුන් එහි නිර්මාණය කොට ඇත. ගවලෙන නත්තල් ගස තරමට ම නත්තල් සමයේ විශේෂත්වයක් ගනී.නත්තල සැමරීම සඳහා ගන්නා රස කැවිලි ගැන කතා නොකළොත් එය ලොකු අඩු වකැයි සිතේ. මා මේ ගමන් කරන්නේ නත්තල් සමයේ රසකැවිලි අලෙවි කරන වෙ‍ළෙඳ සලකට ය. රස කැවිල්ලක් ආකාරයෙන් සකසා තිබෙන දෙපසට ඇදීමේ දී පුපුරා යන බොන් බොන් රස කැවිලි ගැන ඔබ අසා ඇත.බොන් බොන් වලට ද ඇති තැන රතිඤ්ඤා හා වෙනත් ගිනි කෙළි අයිතිකරගෙන ඇතැයි සිතේ.නත්තල ගැන කතා කිරීමේදී කේක් වර්ග ගැන කතා කළ යුතුම ය.නත්තල් වෙනුවෙන් සකසන යූල්ලොග් හා පලතුරු වර්ග බහුල වශයෙන් යොදන කේක් වර්ග වලට මුල් තැනක් හිමි වේ.‍ඒ විශේෂ නත්තල් කේක් කැබැල්ලක රස විඳින්නට ඇත්තේ තව දින තුනක කාලයක් නොවේ ද?ජනාකීර්ණ වීදි ඔස්සේ නත්තල් විසිතුරු නරඹමින් පිය ඔසවන ඔබේ දෙසවනට සයිලන්ට් නයිට්, හෝලි නයිට්, ජිංගල් බෙල්ස්, විෂ්යූ අ හැපි ක්‍රිස්මස් ඕ ලිට්ල් ටවුන් ඔෆ් බෙත්ලෙහෙම්, රොකිං රවුන්ඩ් ක්‍රිස්මස් ට්‍රී රුඩොල්ෆ් ද රෙඩ් නෝස් රේන් ඩියර් වැනි ජනප්‍රිය නත්තල් ගීත නිරතුරු ඇසෙනු ඇත.‍අපේ රටේ නත්තල් ගීත අතරින් අනිල් භාරතී ගයන බෙත් ලෙහෙම් පුරේ ගීතය වඩාත් ම ජනප්‍රිය ගීතය යැයි මට සිතේ.හමායන සීත සුළං අතරින් නැ‍ෙඟන නත්තල් කැරොල් ගී හඬ නත්තලේ සංස්කෘතිමය අගය දෙගුණ තෙගුණ කරවන අතර සාමයේ කුමරුවාණන්ගේ උපත පිළිබඳ බැති හැඟුම් වැඩි කරවයි.සිසිර ඍතුවේ එළැඹෙන නත්තල් සමය බටහිර රටවල අලංකාරය තවත් වැඩි කරවන්නට සමත් යැයි සිතෙන්නේ හිම කැටි විසිරුණු ප්‍රදේශ නත්තලේ විසිතුරු බව වැඩි කරවීමට සමත් වීම නිසායි.ඒ රටවල් ‘වයිට් ක්‍රිස්මස්’ යැයි නත්තල් උත්සවය හැඳින්වූවත් අපේ රටේ හිම නොවැටීම නත්තල් අසිරියට බාධාවක් වී ඇතැයි ඔබට සිතෙන්නේ නෑ නේද?සියලු වීදි බඩු බාහිරාදිය මිලදී ගන්නට පිය නඟන ජනයාගෙන් පිරී ඇත. සේල් යනුවෙන් දැක්වෙන පුවරු වෙ‍ෙළඳශාලාවල ප්‍රදර්ශනයට තබා ඇත.තමන්ට හැකි පමණින් තෑගි බෝග ආදිය මිලදී ගෙන කඩ සාප්පුවලින් නික්ම යන අයගේ මුහුණේ දිස්වන සොම්නස නිරීක්ෂණය කරන්න. ඒ සතුට මුළු අවුරුද්ද පුර‍ාම සිතේ රඳවා ගැනීමට හැකි නම්.... සැබ‍ෑ නත්තල එයයි.පාලිත ධර්මරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=as1312228</link>
    <topic>නදී හදාවඩා ගන්න මං මොනතරම් දුකක් වින්ද ද?</topic>
    <author/>
    <content>නදී හදාවඩා ගන්න මං මොනතරම් දුකක් වින්ද ද?මෙතෙක් කතාවලිපිකරු‍වකු වන නිමල්ගේ බිරිය ලාලනී ඇඳුම් මැසීමෙන් අමතර ආදායමක් ඉපයීමට වෙහෙසේ. ඔවුන්ගේ දියණියන් දෙදෙනා වන නදී සහ චාපා පාසල් අධ්‍යාපනය හමාර කර සිටිති. ලාලනී චාපාට වැඩි ඇල්මක් දක්වන බවත් තමාට වෙනස්කම් කරන බවත් සිතන නදී අසහනයෙන් කල්ගෙවයි. එනිසා ම සුජිත් ගේ ප්‍රේමාරාධනාවද පිළිනොගනී. තමා සිය පියාගේ පළමු විවාහයේ දරුවා බව අහම්බෙන් දැන ගන්නා නදී තමා රවටන ලදැයි කෝපයටත් ශෝකයටත් පත්ව පියාගේ මහගෙදර යයි...අද එතැන් සිට...කෝපයෙන් ද ශෝකයෙන් ද දුර්වර්ණ වූ ලාලනී දෙස බලා සිටිය ද කිවයුතු වදනක් මුව'ඟ නොනැඟුණෙන් අමරා අපහසුතාවයට පත්වූවා ය. ඇය සුපුරුදු සන්සුන් බවින් මඳ සිනා පාන සැමියා වෙත හැරුණා ය. කිසිදු කරුණකදී බිඳ නොවැටෙන ඒ උපේක්ෂා සහගතබව පිළිබඳව ඇය පුදුමයට පත් වූවා ය. දිගු දිවි ගමන් මඟ අපමණ කටු කොහොල් විසින් ඔහුට මෙවන් සන්සුන් සාමකාමී බවක් තිළිණ කළේදැයි ඇය කල්පනා කළා ය.“එහෙං විමල් තාමත් ම‍ෙග මූණ බලල හරියකට කතා කරන්නෙ නෑ. චාපත් ඉස්සර වගේ නෙමේ. හරි මුරණ්ඩුයි. මට වද දෙනවා.. අර ප්‍රියන්ති කෙල්ලත් නිතරම මාව කේන්ති ගස්සනවා.... කිසි වැඩක් හරියට ලස්සනට කරගන්න බෑ කොයිතරම් කියල දුන්නත්... මට එපාවෙලා..”ලාලනී පුටුවක් මත හිඳගත්තා නොවේ කඩා වැටුණා වගේ ය.“නදීට කියන්න අමරා තේ එකක් හදාගෙන එන්න කියල..” රණසිංහගේ හඬ සන්සුන්ය. මෘදු මොළොක් ය.“අනේ, මට ඕනැති තේකක් නෑ...”කාමරයට වැදී ඇ‍ඳෙහි වැතිර කඳුළු සලන යුවතිය ඒ උච්ච ස්වරයෙන් තිගැස්සුණාය. ගෙදර හැර දමා ඒමෙන් තමා විසින් කරන ලද්දේ මහත් වරදකැයි හැඟී ගියෙන් ඇගේ ශෝකයත් පශ්චත්තාපයත් බලවත් විය. පමණට වඩා ආත්මාර්ථකාමී වීමෙන් තමා පියාගේත් නැගණියගේත් පමණක් නොව ආච්චි හා සීයාගේ ජීවිත ද අවුල් කර දමා තිබේ. ජීවිතයේ සන්ධ්‍යා සමය ගත කරන ඔවුන් මේ ප්‍රශ්නයට ගාවා ගැනීම කොතරම් වැරැදි සහගතදැයි නොසිතා සිටින්නට ඇය අසමත් වූවා ය. අන් සියලු කාරණා පසෙක තැබුවත් පියාගේ විවාහ ජීවිතය අවුල් වියවුල් කර දැමීමේ පාපයෙන් තමාට නිදහස් විය හැකි ද? මතක ඇති කාලයේ පටන් ඔවුන් සාමයෙන් කල් නොගෙව්වෝ ද? ප්‍රශ්නයක් සිත් පීඩාවක් ඇති වී නම් එය ද තමා හේතු කොටගෙන පැන නැගි බව අමතක කළ හැකිද? උඩුකය කෙළින් කළ නදී ගවොම් සායෙන් කඳුළු පිස ගත්තා ය.“තේ බොන්න බැරි නම් වතුර ටිකක් හරි බීල ඉන්න.”රණසිංහ කරුණාවෙන් ඉල්ලා සිටියේ ය. ලාලනී සිය මාමණ්ඩිය දෙස බැලුවේ නොමනාපයෙන් නොව විමතියෙන් පිරුණු දෙනෙතිනි.“ඉස්සෙල්ල ම ඇඟපතයි හිතයි නිවාගෙන ඉන්න. කේන්තියෙන්වත් දුකෙන්වත් බෑනෙ අපිට ප්‍රශ්නයක් ගැන කතා කරන්න.”ඇගේ දෙනෙත පහතට නැඹුරු විය. වියපත් වූ නැදි මයිළන් අබියස තමාගේ හැසිරීම පිළිබඳව විළියක් හටගත්තෙත් ඇගේ දෙකම්මුල් රත්පැහැ ගැන්විණ.“මම මෙහෙ එන්න නෙමෙයි හිතාගෙන හිටියෙ.. ඒ වුණාට මට දැං ඇති වෙලා. විමල් කොයි දේටත් බස්සෙක් වගේ හුම් ගානවා විතරයි. චාපා තිස්සෙ ම මාව කේන්ති ගස්සනවා.. මේ අම්මයි තාත්තයි දන්නවා මම නදීව හදා වඩාගන්න මොන තරම් දුකක් වින්ඳද කියල. මම මගේ දරුවට වැඩියෙන් ආදරේ ඇති. ඉතිං දෙයියනේ මම සාමාන්‍ය මනුස්සයෙක්නෙ.. මිනිස්සු අතින් නේද වැරදි වෙන්නෙ?”ලාලනී සාරි පටින් දෙනෙත වසා ගත්තා ය. අමරා ඇය දෙස හෙළුවේ ශෝකී බැල්මකි.“එක්කො මේ ළමය ගෙදර එන්න ඕන. එහෙම නැත්තං මං කොහෙ හරි යන්න ඕනැ..”තීන්දුව ප්‍රකාශයට පත්වූ බවක් හැඟී ගියෙන් නදී ගල් ගැසුණා ය. තමා ආපසු ගෙදර යා යුතු බවට හැඟීම් මාත්‍රයක් ඇය සිත ද හට ගත්තේ ය. පවුලක සාමය ද සන්තුෂ්ටිය ද උදෙසා තීරණයක් ගත යුතුව තිබේ. එය පහසු නැත. එහෙත් තවදුරටත් සිතා බලමින් කාලය නාස්ති කළ යුතු නැතැයි තීරණය කළ ඇය අල්මාරිය විවර කළා ය. එතුළින් වහනය වූ සුගන්ධය විසින් ජනිත කළ සියුම් ශෝකය මැඩ ගනිමින් ඇඳුමක් තෝරා ගත්තා ය.“දැං කොහොමද දුව ෂොප් එක?” යි අමරා ප්‍රශ්න කළේ තේ කෝප්පයක් දිගු කරමිනි.“වරදක් නෑ අම්මේ...” යි කී ලාලනී මඳ සිනාවක් පෑවාය.“නදී හිටියනං බිස්නස් එක නැඟල යනව අම්මේ... අර ගෑනු ළමය කීයක් හරි හොයාගන්න රස්සාවට එනව මිසක මැහුම් ගෙතුම් ගැන ආදරේකින් ආසාවකින් වැඩ කරන කෙනෙක් නෙමේ. අපරාදෙ කියන්න බෑ නදී මැහුම් වැඩවලට ආසයි. ආදරෙයි.” යි පහත් හඬින් කී ලාලනී තේ උගුරක් තොල ගෑවා ය.රණසිංහ හිනැහුණේ ය.“නදී මොන දේ කරන්නෙත් ආසාවෙන් ආදරෙන්... ඒ හින්දයි එයා කරන හැම දේ ම ලස්සන...”අමරා හිස සැලුවා ය.“අනේ ඔව් ලාලනී... ඒ ළමය ගේ අතුගෑවත් අමුතු ලස්සනක් තියෙනවා..”දිගින් දිගට ම නදී වර්ණනා කරන්නට නොරිසි වූ ලාලනී තේ කෝප්පය පානය කළා මිස තවත් කිසිවක් නොපැවසුවා ය.“කාලය හැම ප්‍රශ්නයක් ම විසඳයි ලාලනී... ඉවසීමෙන් බලා ඉන්න එක තමා අපිට කරන්න තියෙන්නෙ...”උණුසුම් තේ කෝප්පයෙන් නොමඳ තෘප්තියක් ලබමින් කතා කරන රණසිංහ දෙස ලාලනී හෙළුවේ නෝක්කඩු බැල්මකි.“එහෙම බලා ඉන්න අපිට බෑ තාත්තේ. කරන්න හුඟක් යුතුකම් වගකීම් තියෙනවා. හැම දේට ම සල්ලි ඕන වෙනවා. නිකං බලා ඉඳල කොහොමද...? තාත්ලට පුළුවනි එහෙම බලා ඉන්න... පෙන්ෂන් එක හම්බ වෙනවනෙ...”නොසන්සුන් වූ අමරා ඒ රළ පරළු වදන් විසින් සැමියා වෙත ඇති කළ විපර්යාසය කෙබඳු දැයි පිරික්සා බැලුවා ය. රණසිංහගේ උපශාන්ත වතෙහි කිසිදු කැලඹිල්ලක් දැකිය නොහැක. ඔහු හඬ නඟා හිනැහුණ් බිරියගේ තැවුල් සිත සනහාලමිනි.“ඇත්ත නේන්නං... ජීවිතේ අග්ඟිස්සෙ යංතං එල්ලිලා ඉන්න අපි වගේ ද ඔය ළමයි.”ලාලනී නැඟී සිටියා ය. හිස් තේ කෝප්පය ටීපෝව මත තැබූ ඇය “මං යනවා... මට පරක්කු වෙනවා” යි කීවේ කිසිවෙකු දෙස නොබලා ම ය.“බත් කටක් කාල යන්න ඉන්න ලාලනී...”අමරා ඉල්ලා සිටියේ අකල් හී මියගිය නිර්මලා සිහි කරමිනි. නිබඳ සුවිනීත වදන් තෙපළ ඇයත් ලාලනීත් සංසන්දනය කරමින් අමරා තව තවත් නොසන්සුන් වූවා ය.“කකා ඉඳල බෑ අම්මා.. ප්‍රියන්ති මොනව කරගෙන ද දන්නෑ.. මොකද ආයෙ අපේ චාපා නිකමටවත් හොයල බලන එකක් යෑ...” යි කී ලාලනී අත් බෑගය උරහිසේ ලා ගත්තා ය.“නදී... මෙන්න අම්ම යන්නයි හදන්නෙ...”අමරා හඬ ගෑවේ මිනිබිරිය කාමරය තුළ සිටින බවට අනුමාන කරමිනි. එහෙත් තරමක බරැති බෑගයක් ද එල්ලාගෙන පෙනී සිටි නදී“මාත් යනවා” යි කොඳුළාය.“මොනවා?” අමරා පමණක් නොව රණසිංහ ද පුදුමයෙන් උතුරා ගියේ ය.“මං යනව ආච්චි” යි කී නදී බෑගය බිම තබා අමරා ට වැන්දා ය.“ඇයි ඉතිං මේ හදිසියේ?”මිනිබිරියට ආශිර්වාද කරන්න පවා අමතක කළ ගැහැනිය පුදුමයෙන් හා ශෝකයෙන් ද ඇළලී ගියා ය.“ආවට නම් කමක් නෑ... හැබැයි ඔන්න මං බලෙන් එක්ක ගියා කියල මට බැණුම් අස්සන්න නම් එපා...” යි ලාලනී කීවේ ජයග්‍රාහී සිනාව සඟවාගන්නට වෑයම් කරමිනි.“මං ගිහිං එන්නං සීයේ”නදී ගේ හැඬුම්බර හඬින් සසල ව ගිය රණසිංහ “තව ටික දවසක් ඉඳල ම යන්න බැරි යැ දරුවො” යි කොඳුළේ ය.“කවුරුවත් බල කළේ නෑනෙ එයාට යන්න කියලා... ඉතිං නිවැරදි තීරණයක් ගත්තහමත් ඇයි මේ තාත්තලා එයාට බලපෑම් කරන්න හදන්නෙ?”ලාලනී නොසතුටින් ප්‍රශ්න කළා ය.“අනේ නෑ... අපිට හරි සතුටුයි මේ දරුව ගෙදර යන්න හිතුව එක ගැන...” අමරා දලුලා වැඩෙන කෝපය යටපත් කරගන්නට වෑයම් කළා ය.“මගෙ දූ ගියා ම අපිට පාළුයි තමා... ඒ වුණාට දූ යන්න හිතපු එක ගැන අපි හදවතින් ම සතුටු වෙනව දුවේ..”රණසිංහ මිනිබිරිය තුරුළු කරගත්තේ අපමණ ස්නේහයෙනි.“ළමයින්ට ම තීරණ ගන්න ඉඩ දීල වැඩිහිටියො කරබාගෙන ඉන්න එක වැරදියි. අම්මයි තාත්තයි මේ ළමයට කරුණු පැහැදිලි කරල දුන්න නම් මීට කලින්නෙ මෙයා ගෙදර යන්නෙ...”ඒ චෝදනාව විඳ දරාගත නුහුණුව මෙන් රණසිංහ සිය තඩිස්සිවූ දෙපා මත මඳක් පැද්දුණේ ය. නදී ඔහු ගේ ග්‍රහණයෙන් මිදුණේ කඳුළක් ද පිස දමමිනි. එකෙනෙහි ඔහු පසෙකට ඇළ ව ගියේ ය. ලේලියට පිළිතුරු දෙන්නට රළු වචන එක් රැස් කළ අමරා ඒ බවක් නොදුටුවා ය. එහෙත් නෙතඟින් ඔහුගේ විරූපව ගිය මුහුණ දුටු නදී “සීයේ” යි කෑ ගසමින් ඔහු වෙත පැන්නා ය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=as1312229</link>
    <topic>සැත්කමක් කළ යුතුව තිබිය දී සැත්කම නොකර ලෙඩා ගෙදර යවයි</topic>
    <author>ඉනෝකා පෙරේරා බණ්ඩාර</author>
    <content>සැත්කමක් කළ යුතුව තිබිය දී සැත්කම නොකර ලෙඩා ගෙදර යවයිඅලුත උපන් බිලිඳාට මව අහිමි වෙයිකොළඹ විශ්‍රාමික නාගරික හදිසි මරණ පරීක්ෂක එඩ්වඩ් අහංගම මහතාගේජීවන අත්දැකීම්තම කුළුඳුල් දරුවාගේ මුහුණ බලන්නට නොඉවසිලිමත්ව බලා සිටි ගම්බලගේ මධුෂානි නිසංසලාටත් ඇගේ සැමියාටත් ඒ දවස් කිහිපය දැනුණේ අවුරුදු කිහිපයක් ලෙසිනි.නිට්ටඹුවේ හොරගොල්ල වත්තේ පදිංචිව හුන් නිසංසලාත් ඇගේ සැමියාත් වැඩි ආරක්ෂාව ගැන හිතා දරු ප්‍රසූතිය සඳහා තෝරාගෙන තිබුණේ ඊටම වෙන්වූ කොළඹ සොයිසා කාන්තා රෝහලයි. නියමිත දින ළංවෙද්දී වෛද්‍ය උපදෙස් අනුව නොපමාව රෝහල් ගත වූ ඈ, ඒ වන විට 27 හැවිරිදි වියෙහි පසුවූ නීරෝගී කාන්තාවක් වූවාය.පළමු අත්දැකීමේ වික්ෂිප්තයෙන් ගැහෙන දෙදෙනාගේම හදවත්හි හඬ මේ අඹුසැමි දෙදෙනාටම නොදැනුණා නොවේ.“බයවෙන්න එපා! අපිට ලස්සන දරු පැටියෙක් ලැබෙයි. ඔයාට ඕනෑවටත් වඩා නිරෝගිකම තියෙනවා. හිතට ධෛර්යය ගන්න...”සැමියා ඈ අස්වැසුවේ වරක් දෙවරක් නොවේ. 2011 වසරේ ජූලි මස 20 වැනි දින රෝහල්ගත වූ ඈ ඒ වන විටත් සති 40ක ගැබිණි කාලයක් පසුකරමින් සිටියාය. ඒ වන විටත් ප්‍රසූති වේදනාවක ලකුණක් හෝ පහළ වී නොතිබුණු හෙයින්, වෛද්‍ය උපදෙස් මත ‘ප්‍රොස්ටග්ලැන්ඩින්’ (Prostaglandin) නම් ඖෂධය ලබාදුන්නේ ප්‍රසූති වේදනා ඇති කිරීමටය.කාලය ගෙවී ගිය ද එවැනි ලකුණක් හෝ ඈ වෙතින් පහළ නොවිණි. දරුවා ලැබීමේ නියමිත දිනයට දින හතරකුත් පසුව ඇති බැවින් වෛද්‍යවරු, ඇයට ‘සින්ටසිනෝන්’ (Syntacinon) හෙවත් කටවහරේ එන ‘සින්ටො’ ලබා දීමට තීරණය කළහ.එයිනුදු ඵලක් නොවන බව දැනගත් වහාම ඇය සිසේරියන් සැත්කමකට යොමු කිරීමට වෛද්‍යවරු තීරණය කළේ ඒ වන විටත් ඇගේ දරු ගැබ නියමිත කාලය ඉක්මවා ගොස් දින පහකට ආසන්න කාලයක් ගතව තිබූ හෙයිනි.සිසේරියන් සැත්කමට මුහුණ දුන් ඈ ශල්‍යාගාරයෙන් එළියට රැගෙන එන විට රෝස පැහැ පුංචි කිරිකැටියකු ඇගේ ඇඳ ඉහත්තාවේ උණුහුමට තුරුලු වී සිටිනු පෙනිණි. ඇගේ සැමියා සතුටින් ඉහවහා ගිය ද ඒ සතුට වැඩි වේලාවක් රැඳුණේ නැත. ඈ දැඩි අපහසුවෙන් බව ඔහුට දැනිණි.දරුවා ලැබී දෙවැනි දිනය උදාවන විට නිසංසලා තද බල ලෙස උණ ගැනී සිටියාය. බඩගිනිවී හඬන දරුවාට කිරි කඳුළක් හෝ පොවා ගන්න බැරි තරමට ඈ උණ ගැනී ගැහෙමින් සිටියාය.වහා ඇය පරීක්ෂා කළ වෛද්‍ය ශෙරින් ගුණවර්ධන මහත්මිය, අවශ්‍ය ස්කෑන් පරීක්ෂණ අරඹා උණ ගැනීමට හේතුව සොයමින්, ඇයට ඉක්මන් ප්‍රතිකාර ලබා දීමට යුහුසුලු වූවාය.ගර්භාෂය ආශ්‍රිතව ශ්‍රෝණියේ යම් එකතුවීමක් තිබෙන බව ඈ ඇඳ ඉහපතේ සටහන් කළ අතර, එය ආසාධනයක් නිසා ඇතිවූ සැරව වැනි ද්‍රවණයක් විය හැකි බවත් නැතිනම් ගෙඩියක් වැනි යමක් විය හැකි බවත් යළි යළිත් සටහන් කළාය.ඈ රෝහලේ රෙජිස්ට්‍රාර්වරිය ද වූ අතර නිසංසලා පිළිබඳ මූලික පරීක්ෂණ සිදුකළේ ද ඈ විසිනි. මෙම රෝගියාගේ ගර්භාෂයේ සැරව හෝ ලේ පිරී ඇත්නම් එය වහා ශල්‍යකර්මයක් කොට ඉවත් කළ යුතු යැයි, අවසානයේ රෝහලේ නාරි හා ප්‍රසව විශේෂඥ ශල්‍ය වෛද්‍යවරයාට ඈ යෝජනා කළාය. ඒ වන විටත් නිසංසලාගේ උණ තත්ත්වය පහව ගොස් තිබුණේ නැත. තවත් දින කිහිපයකට පසු උණ තත්ත්වයේ අඩුවීමක් පෙන්නුම් කළ බැවින්, කිසිදු ශල්‍යකර්මයක් නොකරම ඇගේ ටිකට් කැපීමට වාට්ටුව භාර වෛද්‍යවරයා තීරණය කළේය.දරු පැටියා තුරුලු කොටගත් නිසංසලා, සැමියා සමඟ සිය නිවහනට ඇතුළු වූයේ, අලුත් ජීවිතය පිළිබඳ බොහෝ දෑ සිතමිණි. එහෙත් ඒ නිවහනේ ඒ සතුට රැඳුණේ පැය 24 කටත් අඩු කාලයකි.පහුවැනිදා උදය වන විට ඈ යළිත් තදබල ලෙස උණ ගැනී සිටියාය.‘අපි ඉක්මනට ඉස්පිරිතාලෙට යමු...’නිට්ටඹුවේ සිට නිසංසලාත් රැගෙන සොයිසා රෝහලට පියාඹන්නට හැකිනම් ඔහු එසේ කරනවාට කිසිදු සැකයක් තිබුණේ නැත. නිසංසලාටත් වඩා හදවත ගැහෙමින් තිබුණේ ඇගේ සැමියාගේය. යළි නිසංසලා රෝහලට රැගෙන ආ, 2011/08/07 දින ඈ පරීක්ෂා කළ වෛද්‍යවරයා පැවසූයේ පෙර කී කතාවමය.‘ඇගේ ශ්‍රෝණියේ යම් එකතුවීමක් පෙන්නුම් කරනවා...’ ඇගේ ඇඳ ඉහපතේ යළි ලියැවිණි ‍.ඈ රෝහලේ නාරි හා ප්‍රසව විශේෂඥ වෛද්‍යවරයා වෙත යොමු කළ පසු ඒ කතාව තවත් තහවුරු විය. ‘ඇය සෙප්ටි සීමියාවෙන් පෙළෙනවා...” වෛද්‍යවරයා පැවසීය. සෙප්ටිසීමියාව යනු, විෂ බීජ ඇතුළු වී පැසවීමයි. භයානකම දෙය වූයේ, ඉන් පසුව ඇතිවන කම්පන තත්වයටත් ඈ පත්ව සිටීමයි. වහා ඇය යළි සැත්කමකට ගන්නට වෛද්‍යවරුන් තීරණය කළ අතර, සැත්කම කළ විට දුටුවේ ඉතාමත් අවාසනාවන්ත දසුනකි.ඇගේ ගර්භාෂය සැරව පිරී මුළුමනින් නරක් වී කුණු වී තිබිණි. 2011/8/10 දින ගර්භාෂය ඉවත්කොට කළ ඒ සැත්කමින් පසු ඇගේ තත්ත්වය තවත් නරක අතට හැරිණි.ඒ වන විටත් ඕබ්මන්ටීන් නමැති ඖෂධය ලබා දී තිබූ අතර ඇය තුන්වන සැක්මකටත් යොමු කිරීමට තීරණය විය. ඕබ්මන්ටීන්වලින් ප්‍රතිඵලයක් රහිත වූ තැන ‘මෙරෝපිනම්’ ඖෂධය ඈ වෙත ලබා දීමට තීරණය විය. නේවාසික කායික වෛද්‍ය විශේෂඥවරයාගේ නියෝගය මත තවත් ප්‍රබල ඖෂධයක් ලබා දීමට සිදු විය.“ඒ වාට්ටුව බාර ශල්‍ය විශේෂඥ වෛද්‍යවරයා වූයේ ප්‍රසිද්ධ ප්‍රසව හා නාරි රෝග වෛද්‍යවරයෙක්. සැත්කමක් කළ යුතු බවට රෙජිස්ට්‍රාර්වරිය දන්වා සිටියත් රෝගියගේ ටිකට් කපා තිබුණෙත් ඔහු.කර කියා ගත හැකි දෙයක් නොමැති වූ තැන නිසංසලාගේ සැමියා, මේ වෛද්‍යවරයා චැනලින් සේවය කරන රෝහලට ගොස් ඔහු චැනල් කර සිය බිරියගේ ජීවිතය බේරා දෙන ලෙස වැඳ වැටී ඉල්ලා තිබුණා. ‘මං බලන්නම්...’ වෛද්‍යවරයා පවසා තිබුණා. නමුත් 2011/08/11 දින නිසංසලා, දින ගණනක් වයසැති කිරි කැටි බිලිඳුත් ආදරණීය සැමියාත් අත්හැර ජීවිතයෙන් සමුගත්තා.මරණ පරීක්ෂණයේදී ඉතා හොඳින් මතුවී පෙනුණු දෙයක් තමයි, වෛද්‍යවරයාගේ නොසැලකිල්ල නිසා මේ මරණය සිදු වූ බව.අදාළ සියලුම පාර්ශ්වයන්ගෙන් ප්‍රශ්න කිරීම් කළ විට ඒ කරුණු වඩාත් සනාථ වුණා.අර වෛද්‍ය රෙජිස්ට්‍රාර්වරිය දිගින් දිගටම ඇඳ ඉහපතේ සටහන් කළ නිසංසලාගේ රෝගී තත්ත්වය කිසිදු සැලකිල්ලකට නොගත් වෛද්‍යවරයා, අවශ්‍ය සැත්කම නොකොට යන්තම් උණ තත්වය පහවූ සැණින් ඇගේ ටිකට් කැපුවා.ඒ වන විට රෝගියා ගෙදර ගොස් තිබුණේ අධික සැරව සහිතව පැසවා නරක් වූ ගර්භාෂයද සමඟයි. ඊළඟට එවැනි රෝගියකුට අවශ්‍ය නොවන ඖෂධ වර්ගයක් ඔහු දී තිබුණා.නමුත් සොයිසා කාන්තා රෝහලට එම ඖෂධය කිසිදු දිනෙක ලබා නුදුන් බවයි, ඖෂධ සැපයුම්කාර සමාගම ලිඛිතව දන්වා සිටියේ. තව දුරටත් සාක්ෂි විමසී‍ෙම්දී පැහැදිලි වුණේ මෙම රෝගියාට ලබා දුන් බෙහෙත් පිළිබඳව ද එම වෛද්‍යවරයාගේ ප්‍රකාශය පරස්පර විරෝධී බවයි. විටෙක ඔහු කියා සිටියේ මේ ඖෂධ ප්‍රමිතියෙන් බාල ඒවා බවයි. එසේ නම් ඒ බව දැන දැන එසේ කළේ ඇයි?අනික, වෛද්‍ය ගුණවර්ධන මහත්මිය ඇඳ ඉහපතේ සටහන් කළ දවසේ මේ සැත්කම සිදුකොට ඇගේ ගර්භාෂය ඉවත් කළා නම්, ඒ කියන්නේ දරුවා ලැබී දෙවැනි දිනයේ උණ ගත් විට වෛද්‍යවරිය සොයාගත් කරුණු අනුව සැත්කම සිදු කළා නම් මේ මවගේ ජීවිතය බේරා ගන්නට තිබුණා. අවසානයේ තමන්ගේ බිරියගේ ජීවිත අවදානම පිළිබඳ කියන්න මේ සැමියාට, අර වාට්ටුව බාර විශේෂඥ වෛද්‍යවරයා මුණ ගැසෙන්න, රෝගියා රෝහලේ සිටියදී චැනල් කර ඔහු සිටින පෞද්ගලික රෝහලකට යන්න සිදු වුණා.ප්‍රශ්නය පැහැදිලිව පෙනෙද්දීත් විටෙක මේ රෝගියාව හෘද රෝග සහ වකුගඩු රෝග විශේෂඥයන් වෙත යොමු කර තිබුණා. දිගින් දිගටම ඇය අනවශ්‍ය පමාවකට ලක්කොට තිබුණේ මේ වෛද්‍යවරයාගේ නොසැලකිල්ලෙන්.වෛද්‍ය සැපයුම් අංශයේ සාක්ෂිවලට අනුව ඖෂධ ගැනීමේදී තරයේ ක්‍රියාත්මක පිළිවෙතක් අනුගමනය කර තිබූ බව ඔප්පු වුණා. දීපු බෙහෙත පිළිබඳවවත් හරි අවබෝධයක් මේ වෛද්‍යවරයාට නොතිබුණු බවත් ඔප්පු වුණා. ‍මරණාසන්නව සිටි රෝගියා පිළිබඳව හෝ ඔහුට හැඟීමක් තිබුණේ නැහැ” අහංගම මහතා පවසන පරිදි එය ඔහු ද කම්පනයට පත් කළ සිදුවීමකි.කෙසේ හෝ අවසානයේ සිදුවූයේ කිරිකැටි බිලි‍ඳෙකුට මවකගේ උණුහුම අහිමිවීම පමණි. අද ඒ සිඟිත්තා කොහේ හෝ තැනෙක මව නැති හුදෙකලාවත් සමඟ වැඩෙනවා ඇත. බිරිය නැති සොවින් සැමියා වැලපෙනවා ඇත. වරද කාගෙදැයි ඔබටම හැ‍ඟෙනු ඇත.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=as13122210</link>
    <topic>නෙළුම්විල</topic>
    <author/>
    <content>නෙළුම්විලවැඩට යනු පිණිස දුම්රිය පොළට ගිය විට පරණ මිතුරකු සිමෙන්ති බංකුවක් මත හිඳ සිටිනු දැක ඔහු වෙත ගියෙමි. ඔහු සිටියේ තමා පසෙක හිඳ සිටි අමුත්තකු හා කතා කරමිනි.“ආ... ඔයා ආ එක හොඳයි” කී ම'මිතුරා “මේ බලන්‍ඩකො, මෙයාට වෙලා තියෙන දේ! යි කියමින් මා අමුත්තා දෙස හැරවීය.රැළි වැටුණු සුදුමැලි මුහුණකි. දින කිහිපයකින් මුඩු නොකළ සුදු කොට රැවුලකි. වයසට නොගැළපෙන තද නිල් පැහැ ටී ෂර්ටයකි. ළා පැහැ සරමකි. පා මහපටැ'ගිලි නිය තැළී බිඳී ගිය නිරුවත් දෙපයකි.දත් අඩු මුවින් ඔහු සිය කතාව කීයේය.ඒ මෙසේ ය.ඔහු දකුණේ වැසියෙකි. පවුල් පන්සල් වී සිටියේ කොළඹට කිට්ටුවෙනි. දරුවෝ තිදෙනෙකි.හමුදාවට බැඳුණු පළමු වැන්නා හිතුමතේට කසාදයක් කරගෙන බින්න බැස්සේ ය. කලෙකින් දෙවැන්නා ද එමග ගියේ ය.පියා බලාපොරොත්තු තබා සිටියේ බාල දියණිය කෙරේය. ඇය පෙර පාසල් ගුරු පාඨමාලාවක් කළා ය. පියා වඩුකමින් එකතු කරගෙන සිටි සේසතින් බාගයක් ඇයට දුන්නේ ය. ඇය පෙර පාසල අරඹා හොඳින් කරගෙන ගියා ය.පියාගේ ලෝකය බිඳී වැටුණේ ඇය හිතුමතේට පෙම්වතකු සොයා ගෙන ඇති බව දැනගත් මොහොතේ ය. හේ රියැදුරෙකි. තම පෙම්වතා මත්තේම නැහුණු ඇය ඔහු හා විවාහවීමට ඇවැසි බව දැඩිව කියා සිටියා ය.ඇගේ ඉල්ලීමට ඉඩ දෙනවා හැරෙන්නට පියාට කළ හැකි දෙයක් නොවී ය. ඔහු සේසතෙහි ඉතිරි අඩ ඇගේ මඟුලට වැය කළේ ය. තමා නමට තිබූ පුංචි ඉඩමත්, ගෙයත් දෑවැද්දට දුන්නේ ය.බෑණා වැඩට ගියත් මාසේ අන්තිමට ගෙදර ආවේ හිස් අතිනි. ඔහු මත්පැනට ගිජුව සිටියේ ය. සියල්ල ඒ වෙනුවෙන් වැය වූ කල ගෙදර ගෙනෙන්නට කිසිවක් ඔහු අත නොවී ය.බෑණන්ඩිය හදා ගැනීමට නම් මිතුරු ඇසුරින් වෙන් කළ යුතු බව සිතූ මාමණ්ඩිය ඔහු වෙනත් තැනෙක රැකියාවකට කැඳවාගෙන ගියේ ය. බෑණා ඒ රැකියාවට කැමැති නොවී ය. මාමා තවත් තැනෙකට ඔහු කැඳවාගෙන ගියේ ය. ඊට ද බෑණා අකැමැති විය. අවසානයේ ලොකු ආයතනයක් බෑණාට රියැදුරු රස්සාව දෙන්නට කැමැති විය. බෑණා එහි යන බව කියා ගියේ පරණ තැනටම ය.බෑණාගේ බේබදුකම දිගට ම පැවතිණි. දියණිය ගේ පෙර පාසල වැසිණ. දරු පවුල ගෙන යනු පිණිස ඇය ගෙවල්වල මෙහෙකාරකමට ගියා ය.දියණිය තැන තැන බැලමෙහෙවර කොට ගෙදර ඇවිත් උයා - පිහා දරුවන්ට කවයි. බෑණා රෑ බෝවී මත් වී ගෙදර එයි. ඔහුට පසුදා වැඩට යන්නට ද ඇය මුදල් දිය යුතු ය. ගෙදර දුක කෙළවර නැත.“දුවේ, මේ දුක් සංසාරෙං මිදෙන්ඩ බලපං! උඹට කවදාවත් නිවනක් නෑ.”“අනේ තාත්තෙ, දරුවන්ට නමටවත් තාත්තෙක් ඉන්ඩ එපායැ. ඔන්න ඔහෙ මං පුළුවං විදිහට ජීවත් වෙන්නං.”සියලු බලාපොරොත්තු බිඳී වැටිණ. මාමණ්ඩියා බෑණා සමඟ රණ්ඩු කර ගත්තේ ය.“දැං මේ ගේ අයිති මට. උඹ බැහැපං එළියට!”බෑණා ගිගුරුවේ ය. දියණිය කට වසාගෙන සිටියා ය.පසුදා ම ඔහු ගෙයින් එළියට බැස්සේ ය.“ඊයෙ රෑ මං පන්සලක බණ මඩුවෙ බුදිය ගත්ත. ඉන් පස්සෙ මේ ඉස්ටේෂමට ආව.” ඔහු කීවේ ය.“අතේ සල්ලි තියනවද?”“හොයපු සේසත උන්ටම ගියානෙ. දැන් ඔන්න ඔහෙ රුපියල් පහළොවක් ද, දහ තුනක් ද කොහෙද ඇති” ඔහු අත් බෑගයට අත දැම්මේ ය.මා යා යුතු දුම්රිය ළඟා වෙමින් තිබිණ.මම නෝට්ටුවක් ගෙන ඔහු අත තැබීමි.“මට මේව අරං හුරු නෑ මහත්තයො. මං ජීවිතේට කාටවත් අත පාල නෑ” ඔහු කීවේ ය.ළඟ පාතක ඇති ලී මෝලක් සහ වඩු මඩුවක් ගැන ඔහුට කී මම එහි ගොස් රස්සාවක් සොයා ගැනීමට උත්සාහ කරන ලෙස ඉල්ලීමි. හෙට උදයේ මා ඔහු බැලීමට එහි එන බව ද මා ඔහුට කීයේ එළඹෙන්නේ සෙනසුරාදාවක් බව මතකයට ආ බැවිනි.පසුදාට පහන් විය. මම සුපුරුදු පරිදි දරුවා රැගෙන නියමිත පෞද්ගලික පන්තියට ගියෙමි. අමුත්තා ගැන සිහිපත් වූයේ දහයට පමණ ය. එවෙලාවේම මම මෝලට ගියෙමි.මා සොයන අමුත්තා එහි නොපැමිණි බව එහි වැඩ කරමින් සිටි කිහිප දෙනෙක් කීහ. ඒ පිළිතුරෙන් සෑහීමට පත් නොවුණු මම මෝලෙන් පිට මහ පාර අයිනේ තැන් කිහිපයක් ද ඔහු ගැන විපරම් කළෙමි.මගේ විපරම නිරීක්ෂණය කළ පුද්ගලයෙක් සිටියේ ය.“කාවද අයියෙ හොයන්නෙ?” අසාගෙන ඔහු ‍මවෙත ආයේ ය. ඔහු හොඳ සවන්දෙන්නකු යැයි සිතුණේ මම ඊයේ සිද්ධිය මුළුමනින් ම ඔහුට කීමි. ඒ ගැන දුක් වූ ඔහු“ෂඃ එහෙම කෙනෙක් ඊයෙ මෙහෙ ආවෙ නෑ අයියෙ, මාත් මුළු දවසෙම මෙතන හිටියනේ” යි කීවේ ය.මට සුසුමක් හෙළිණ. මම බයිසිකලය ආපසු හරවා ගන්නට හැදුවෙමි.“අයියෙ, පොඩ්ඩක් ඉන්‍ඩකො. මගෙ කතාවත් අහලම යන්ඩකො” ඔහු මගේ අත අල්ලා ගත්තේ ය.“ඔයාගෙ කතාව?”“ඔව්. මාත් තාත්තෙක්නෙ. මගෙ කතාව!”“හොඳයි ඒකත් කියන්ඩකො” මම නැවතුණෙමි.“ඔයා ඔය කියන්නෙ හැට පැනපු තාත්ත කෙනෙක් ගැනනෙ. මං අවුරුදු හතළිහ පැනපු තාත්ත කෙනෙක්. මට වෙලා තියෙන්නෙ ඒ මනුස්සයට වෙච්ච එකේ අනිත් එක” ඔහු දිගු කතාවකට මුල පිරී ය.ඒ තාත්තගේ කතාව මෙබඳු ය.ඔහුට ද දරුවෝ තිදෙනෙකි. බිරිය ද සිටියි. රැකියාව ලී මෝල අසල රැඳී අත්ට්‍රැක්ටරයෙන් කුලී කිරීම ය.ඔහුගේ ලොකු දුව විසි හැවිරිදි ය. ඇය ඉහළට ඉගෙන ගනී. ඒ අතර වියදම් හොයා ගන්නට සාප්පුවක ද වැඩක් කරන්නී ය.ළඟ දී දවසක මඟුල් කපු ගැහැනියක් මේ දියණිය දැක වසඟ වී මාපියන් සොයා අවුත් ඇයට විවා යෝජනාවක් කළා ය.මාපියෝ ද යෝජනාව ගැන සොයා බැලූහ. තැන හොඳ ය.‍ ්‍මනමාලයා ගුණවත් ය. සල්ලි බාගේ ද තිබේ. දියණියට දුකක් නැතිව ජීවත් විය හැකි ය.“මං නං කැමැතියි. ඔයා කැමතිද? බිරිය සැමියාගෙන් ඇසුවා ය.“මොනව කරන්නත් දුව කැමැති වෙන්න එපායැ. එයා කැමැති නං මාත් කැමැතියි” ඔහු කීවේ ය.එදින රැයේ මාපියෝ දියණියට මේ බව දැනුම් දුන්හ.“දැන් ම මට ඕව ඕන්නෑ තාත්තෙ” දියණිය පසුබෑවා ය.“කවද හරි මේව කෙරෙන්ඩ එපෑ. ඒ හින්ද කතා බහ කරල තියා ගම්මු” පියා කීවේ ය.ගත වූයේ දෙදිනකි. පියාගේ ජංගම දුරකථනයට විදෙස් ඇමැතුමක් ආයේ ය.“ඔය අහවලාගෙ තාත්ත ද?”“ඔව්”“ඔයා ඇයි එයාව කසාද බන්දල දෙන්ඩ යන්නෙ?”“ඔයා කවුද මගෙන් එහෙම අහන්ඩ?”“එයත් එක්ක යාළුවෙලා ඉන්න කෙනා තමයි මේ කතා කරන්නෙ‍. මට එහෙම අහන්ඩ අයිතියක් තියෙනව!”ඒ පිළිතුරෙන් පියාගේ කටට අගුළු වැටිණ.කෝපය පුපුරා ගියේ එදින රැයේ ය. පියා දියණියට පහරක් ගැසුවේ ය.“මං ඔය ජීවිතේටම ඕකිට අතක් තිබ්බමයි අයියෙ, අනිත් එක ඒකත් මහ ලොකු පාරක් නෙමේ” ඔහු කීවේ ය.දියණිය පසු දා වැඩට ගියා ය.එහි වැඩ කරන කාන්තාවක් දියණියගේ මවගේ ජංගම දුරකථනය ඇමතුවා ය.“ඔයාල දුවට ගහල තියනව. එහෙම ගහන්ඩ බෑනෙ. දැන් එයා ලොකු ළමයෙක්නෙ”“තාත්ත එයාට පහරක් ගැහුව තමයි. අම්ම තාත්තට දුවෙක් හදන්ඩ කවන්ඩ පොවන්ඩ පුළුවන් නං පාරක් ගහන්ඩ බැරි ඇයි?”“ඔයාල එයාට හිරිහැර කරනව නං මං එයාව අපේ ගෙදර එක්කගෙන යනව.”“ඒව හරියන්නෙ නෑ.‍ එයා ගෙදර එන්ඩ ඕ‍නෑ!”එදින රෑ ඇය ගෙදර නාවා ය. එහෙයින් පියා පසුදා සාප්පුවට ගියේ ය. ඇය වැඩට නා බව බොහෝ දෙනා කීව ද පියා දියණිය ඉල්ලා කලබල කළේ ය. සැඟවී සිටි දියණිය අවසානයේ පිටතට ආවා ය.පසුදා ඔවුන්ගේ ගේ දොරකඩ පෙනී සිටියේ පොලිස් භටයෙකි. වැඩිහිටි දියණියකට හිරිහැර කිරීම නීතියෙන් තහනම් බව කී ඔහු පියා දියණියට හිරිහැර කර ඇති බැවින් වහා පොලිසියට යා යුතු බව දැනුම් දුන්නේ ය.මේ ආරංචියෙන් අසරණ වූ පියා කෙළින් ම පොලිසියට නොගොස් පොලිසියේ ලොකු මහත්තයාගේ හිතවතකු කරා ගොස් දුක කියා පිහිට ඉල්ලා සිටියේ ය.හෙතෙමේ සිය පොලිස් හිතවතාට සිදුවී ඇති ඇත්ත හෙළිකර සාධාරණය ඉටු කරන ලෙස ඉල්ලා සිටියේ ය. අනතුරුව පියා පොලිසියට ගියේ ය. හිතවතා ඉල්ලා සිටි පරිදි ම සාධාරණය ඉටු විය‍. පියා දියණිය ද කැටුව ගෙදර ආවේ ය.මා මේ කතාවට සවන් දී සිටියේ ගල් ගැසීගෙන ය.“ඔන්න මොහොමයි අයියෙ, තමන්ගෙ දරුවොයි මේ සමාජෙයි තාත්තලට සලකන්නෙ. තමන් දුක් විඳ විඳ දරුවන්ට සැප දෙන තාත්තලට ඔහොම වෙන්ඩ ඕනෑ. ඔයාට කියන්ඩ අයියෙ, “අර සපත්තු දෙක ඕනෑ” කියන කොට ඒක අරන් දෙනව. “අර සාප්පුවෙ තියන ගවුම ගන්ඩ ඕනෑ” කියනකොට ඒකට කොහොම හරි සල්ලි හොයල දෙනව. තුන් වේලෙ බඩ පුරෝනව. දහ දුක් විඳල උගන්නනව. අයියට පේනවනෙ මං මේ ගෙවිච්ච සෙරෙප්පු දෙක දාගෙන පරණ ට්‍රැක්ටර් කබලෙ ලී ඇද ඇද අව්වෙ වැස්සෙ නහින හැටි! මේව කරන්නෙ කාටද? උන්ටනෙ! අන්තිමේදි උං කරන්නෙ මෙහෙම නං අපිටත් අයියෙ අන්තිමට මහ පාර තමයි...” ඔහු අවසන් නිගමනය දුන්නේ මට සමුදෙමිනි.  අනන්‍යතාව සඟවා තැබීමට කැමැති ජනමාධ්‍යවේදියකු විසින් යොමු කරන ලද සටහනක් ඇසුරිනි.  ඇගේ ගම ජයවර්ධනපුර සරසවිය අසල ඇති එගොඩවත්ත ය. ඇය එහි මුල් පදිංචිකාරියකි. ඒත් අද ඇගේ පදිංචිය මහ පාරේ ය.ඇය පාර දිගේ එහාටත් මෙහාටත් වේගයෙන් ඇවිද යයි. එගොඩවත්තේ, නාවින්නේ, ජපුර සරසවියේ බොහෝ දෙනාට ඇගේ වේගවත් ගමන සුලබ දසුනකි.ඇතැම්විට ඇය හමුවන්නන්ට නරක වචනයෙන් බැණ වදියි. බොහෝ දෙනා ඇය මග හරින්නේ එහෙයිනි. එසේ වුව ද ඇයට කෑමට යමක් දෙන අය ද සිටිති. පාර අයිනේ ලිග්ගල් තුනක් තියාගෙන ඇය යමක් පිසිනු ඇතැම් විට මා දැක ඇත.ඇය පාරට ඇද වැටෙන්නට හේතු තිබේ.ගොවි පවුලක උපන් ඇයට සොහොයුරෝ දෙදෙනෙක් වූහ. දෙමාපියන් මහලු වූ විට එක්‍ සොයුරෙක් බීමට වැටුණේ ය. මතට ද කිසියම් උමතු ගතියක් තිබුණු බව පෙනිණි. මහලු මාපියනට හා සොයුරියට නිතර පහර දුන්නේත් ගෙතුළ ගවපත් දිගේලි කළේත් එනිසා විය යුතු ය. දෙමාපියන් මිය ගිය පසු ඇගේ අනෙක් සොයුරා ගෙයත් ඉඩමත් විකුණා දැමුවේ ය.බොහෝ විට, මානසික රෝගියෙකුගේ හැසිරීම තේරුම් ගැනීමට සමාජය ‍අ‍පොහොසත් ය. ඇයට වැලදී ඇත්තේ බරපතළ සයිකෝඩියා තත්ත්වයකි. මෙම තත්ත්වය ඉබේ සුව නොවේ. ජීවිත කාලය පුරා ප්‍රතිකාර අවශ්‍යය. මසක් පාසා එන්නත් ලබාදිය යුතු ය. වෙනත් කෙනකුගේ නිරන්තර අවධානය නො ලැබු‍ණහොත් බොහෝ විට ප්‍රතිකාර අසාර්ථක වෙයි. ඇය අංගොඩ මානසික රෝහලෙන් ප්‍රතිකාර ලබා ඇති බව ද අසා ඇත්තෙමි.ඇයට ඉන්නට තැනක් නැත. තම ගම් පියසේ ම අනාථ වී සිටින්නී ය. තැන තැන නිදනු පෙනේ. ඈ හට සමාජ අවධානය අවශ්‍ය ය. නැවත මානසික රෝහලින් ප්‍රතිකාර ලබාදීමත් ඉන්පසු ව විසීමට ස්ථානයක් ලබාදීමත් මානසික රෝගීන්ට නවාතැන් සපයන ආයතන බොහොමයක් තිබේ. ප්‍රශ්නය වන්නේ එවන් කටයුත්තක් සඳහා මසකට රුපියල් 10,000 ක් හෝ ඊට ආසන්න මුදලක් වැයවීමයි. ඉහත ආයතන පිළිබඳ විස්තර අංගොඩ මානසික රෝහලේ පිහිටුවා ඇති විශේෂ ඒකකයෙන් ලබාගත හැකි ය.මෙය තනි පුද්ගලයෙකුට කළ හැකි කටයුත්තක් නොවේ. මෙය සමාජ සත්කාරයකි. බුදුදහමට අනුව රෝගියකුට උවැටැන් කිරීම විශාල පිනකි.ඇගේ රළු හැසිරීම පිළිබඳ තරහ නොගන්න! එය රෝගයේ ස්වභාවයයි. ඇයට උපකාර ලබාදිය හැකිනම් එය ඉතා අගනා කටයුත්තකි.  අනන්‍යතාව සඟවා සිටීමට කැමැති බොරලැස්ගමුව ප්‍රදේශයේ ‘සිළුමිණ’ පාඨකයකු විසින් යොමු කරන ලද ලිපියක් ඇසුරිනි.නෙළුම්විලසිළුමිණ ලේක්හවුස් කොළඹ 10.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=as13122211</link>
    <topic>වසර නවයකට පෙර සුනාමි මතක...</topic>
    <author>ඡායාරූප -සුදම් ගුණසිංහ</author>
    <content>වසර නවයකට පෙර සුනාමි මතක...අම්බලන්ගොඩ හා කහව මහා සංඝරත්නය හා ජනතාව කියන කතාවරැල්ල ගහමින් ශබ්ද නගා වැලපී වැලපී සිටී. මුහුද ඈතටම ඇදුණි. වෙරළ ඉම තෙක්පැමිණි රැල්ල නැවත නො ආවේය. වෙරළඉඩ සකසා ගනිමින් පිළිවෙල විය. මේ අරුමයකුමක්ද? දර්ශනය සොඳුරු වුවද පැමිණෙන ඊළඟ නිමේෂයේ බියකරු බව ඔවුහු නොසිතූහ.සමහරු ‍මාළු අල්ලන්නට ගියහ. තවත් අය ගල් පරවල රැඳී සිටි පොකිරිස්සන් අල්ලාගෙන ආවෝය. ඒ සතුට පැවැතියේ සුළු මොහොතකි. මේ අතීත ආවර්ජනාවකි. එහෙත් ඒ අතීතය සදහටම මකා දමන්නට නොහැකිය. 2004 දෙසැම්බර්වල 26 වැනිදා එය නිරන්තරයෙන් අප මතකයට නැඟේ. මේ ඒ අත්දැකීමට මුහුණ පෑ පිරිසක් කී කතාවයි.'' මගේ නම එම්. විල්සන් සිල්වා. අපි හිටියේ කහවේ. ගාලුපාර අයිනෙමයි. ඒ දවස්වල අපටමකියලා ව්‍යාපාරයක්තිබුණා. දෙසැම්බර් වෙනකොට හොඳට අතමිට සරු කාලය. මේ කාලයේ හුණු කඩේට හොඳට බිස්නස් තිබුණා. ඒ පැත්තේ හැමෝම වගේ හුණු ගේන්න ආවේ මගේ හුණු කඩේට. එදාත් මට හොඳට මතකයි. කීපදෙනෙක්ම හුණු කඩේට ඇවිල්ලාහිටියා. වෙනසක් තිබුණේ නැහැ. මංවෙනදාටත් වඩා උදෙන් කඩේට ආව හින්දා ගොඩක් වැඩ කරගන්න පුළුවන් වුණාමං දරුවෝ දෙන්නෙක් පොල් ගහකට නග්ගලා. මං කොට්ටං ගහකට නැග්ගා.මගේ මතකයේ හැටියට හරියටම මද්දහන පහුනා විතරයි. කීපදෙනෙක්ම මුහුද පැත්තට යනවා මං දැක්කා. ඇහුව්වහම කිව්වා මාළු අල්ලන්න යනවා කියලා. ඇයි දන්නේ නැද්ද මුහුද ඈතට ගිහිල්ලා. මුහුද ඈතට ගිහිල්ලා? මං එකපාරටම පුදුම වෙලා ඇහුවා. සමහර අයට කතා කර කර ඉන්නවත් වෙලාවක් තිබුණේ නැහැ. ඒතරමටම ඒක බලන්න හදිස්සියි. මොනවා වුණත් මගේ හිතට අමුත්තක් දැනුණා. මං ඉක්මන් වුණේ නැහැ. මේ වෙනකොටත් කඩේට හුණු ලොරියක් ඇවිල්ලා තිබුණා. මගේ හිතේ තිබුණේ හුණු ටික ඉක්මනට බාගන්න. ඒත් ඒකට ඉඩක් හම්බු වුණේ නැහැ. මිනිස්සු මුහුද ගොඩට ගලනවා කියලා කෑගහගෙන දුවනවා. වාහන එහේ මෙහේ හරවනවා. මගේ කඩේ ළඟ ප්‍රජාශාලාවක් තිබුණා. ඒකේ ඒ වෙලාවේ තිබුණේ නැටුම් පන්තියක්. තරුණ ගුරුවරියක් උගන්න උගන්න හිටියා. මං ඒ ළමයාටත් කිව්වා මේක නවත්වලා ආරක්ෂා ඇති තැනකට යන්න කියලා. ඒත් ඒ ළමයා හිනා වුණා විතරයි. මං පුළුවන් අයට කිවුවා බේරිලා යන්න කියලා. මට දෙපාරක් හිතන්න වෙලාවක් තිබුණේ නැහැ. මං ඉක්මනටම ගොඩබිමට දුවලා ගියා.ඒත් ඒ වෙලාවේ පළවෙනි රැල්ල ඇවිල්ලා දෙවැනි රැල්ලත් කොයිවෙලාවේ ඒවි ද කියන්න බැහැ. මං මගේ දරුවෝ දෙන්නෙක්ම එතන තිබුණ පොල් ගහකටනැග්ගෙව්වා. ඒ විතරක් නෙවෙයි මට පුළුවන් විදිහට ළඟ හිටපු හැම කෙනෙක්ම ගහකට නැග්ගුවා. ළඟ තිබුණ ගස් මදි වුණාහම කීපදෙනෙක්ම එකම ගහකට නැග්ගුවා. එහෙමකරලා ඉවරවෙලා, දනිපනි ගහලා මමත් බැරි අමාරුවෙන්ම ලොකු කොට්ටම්බා ගහකටනැග්ගා. රැල්ල එකපාරටම කොට්ටම්බා ගහ තරමටම ආවා. මේ...... දැන් දැන් වතුරටවැටෙයි කියලා මට බය හිතුනා. කොට්ටම්බා ගහ කැඩෙන්න ඔන්න මෙන් කියලා තියෙද්දීමං අනිත් වෙන ගහකට පැන ගත්තා. ජීවිතේ බේරුණේ අනූනමයෙන්. ඒත් කරන්නදෙයක් නැහැ. සුළං පාර සැර වැඩියි. ගහේ කඳ එහාට මෙහාට වැනෙවා.ගහ උඩ ඉදන්පහළ බලනකොට දැනුණේ එකම ජල පහරක් විතරයි. මං දැක්කා අර නැටුම් ටීචර් ළමයිත් එක්ක ගහගෙන යනවා. ඒත් මට කරන්න දෙයක් තිබුණේ නැහැ. කාර් ත්‍රීවිලර් ‍මොටර්සයිකල් පුංචි පුංචි ගිනි පෙට්ටි පෙට්ටිවගේ පාවෙනවා. වතුර බහිනකන් ගහ උඩට වෙලා ගැහි ගැහි හිටියා මිසක් මුකුත් කරගන්න බැරි වුණා. දන්න අඳුරන හුඟක් දෙනා වතුරේ ගහගෙන ගියා. සමහර අය තැන් තැන් වල ඉඳලා හම්බු වුණා. ඒත් අපි දන්නහඳුනන අය ආගිය අතක් නෑ කියලා හිත වාවන්නේ නැහැ. පැය කීපයකට පස්සේ ගහෙන් බැහැ ගන්න හම්බු වුණා. එතකොට වතුර හිදිලා. මුහුද ආයිත් නිසොල්මන් වෙලා. ඒත්අපේ දේවල් සඳහටම නැති වෙලා. අපේ ගෙවල් කැඩිලා. ජරාව පිරිලා. යන්තම් පවුලේ කට්ටියගේ ජීවිතවත් බේරුණා ඇති කියලා තමයි මට හිතුණේ. කවුද හිතුවේ මෙහෙම වෙයි කියලා.........''මුහුද මුකුත් නොකළා සේ නිසොල්මන්ය. නිල් කැටක් සේ පිරුණ වතුර නැවතනැවතත් සුන්දරවත්ව ජනිත කරයි. ඇත්තටම මුහුද මෙවැන්නක් කළාද? අපට සිතාගැනීමටවත් නොහැකිය. එහෙත් එදා මුහුද අද මෙන් සොඳුරු නැත. මේ තවත් කෙනෙක් කිවුවකතාවයි. ඇය දර්ශනී මහේෂිකායි.ඔත්පල වුණ තාත්තා වුණු තාත්තාවත් ඔසවාගෙන බටපොළට ගියා''අපි හිටියේ අකුරන තැපැල් කන්තෝරුව ළඟ. කට්ටිය කෑගහගෙන දිව්වා. මුහුදගොඩ ගලනවා කියලා. ඒත් අපිට මුකුත් හිතාගන්න පුළුවන් කමක් තිබුණේ නැහැ. තාත්තා මේ කාලේ ජීවතුන් අතර හිටියත් එයා හිටියේ ඔත්පලවයි ඇඳක හිටිය තාත්තා උත්සගෙනයන එක තමයි ප්‍රශ්නය වුණේ ඒත් අපිට තාත්තා දාලා යන්න බැහැ. අම්මා මේ හැමවගකීමක්ම බාරගෙන තාත්තාව උස්සාගෙන දිව්වා. එදා මං හිටියේ ගෙදර ලණු වියමින්. අපිමේ අද වගේම එදාත් මේ රස්සාවම තමයි කළේ. මං ඒ කාලේ ඉස්කෝලේ යනවා. ඒ අතරතුර අම්මාට පුළුවන් විදිහට ලනු අඹරන්න උදව්වෙනවා. අපි මේ හැම දෙයක්ම දාලාතමයි දිව්වේ. වියපු ලනු පවා තිබුණා. අපි ඕඩර්වලට වියපු නිසා ඒ හැම දෙයක්ම අපරාදේ. කොහොම හරි පවුලේ හැමෝගේම ජීවිත බේරුණා. ඒ ගැන හිතන කොට ඒක ලොකුසතුටක්. හැමෝම ගියේ බටපොළ පන්සලටයි, නින්දානේ ඉස්කොලේටයි. මගේ මතකයේහැටියට අපි ගිය කඳවුරේ මිනිස්සු පිරිලා හිටියා. සමහර අය ගේ පවුලේ හැමෝම හිටියේනැහැ.එක එක පුද්ගලයෝ කොළඹ ඉදලා ඇවිල්ලා අපිට ඇඳුම් වගේම කෑම බීමත්දුන්නා. මෙහෙම සති ගණනාවක් හිටියා. ඊට පස්සේ තමයි අපි අපේ ගෙවල්වලට ගිහිල්ලාබැලුවේ. ගෙයක් තියා තිබුණ තැනක්වත් හොයාගන්න බැරි වුණා. මුහුද ඔක්කොමගෙනිහිල්ලා. අවුරුදු එකහාමාරක් විතර පුංචි ලෑලි ගහපු ගෙය ජීවත් වුණේ අමාරුවෙන්. මේ කාලේ ආධාර දෙන්න ආණ්ඩුවෙන් වගේ පෞද්ගලික සංවිධානත් එකතු ආවා. ඊට පස්සේ තමයි අපිට මේ වගේ පුංචි ගෙයක් ලැබුණේ. කලබලට හදපු නිසා මේ ගෙවල්වලකුස්සි තිබුණේ නැහැ. ඒත්වෙලාවේ විදිහට මේකත් අපිට දිව්‍ය සම්පතක් වුණා. අපේ ගමේ පස් හය දෙනෙක්ම නැති වුණා. උදේ කතා කළ මිනිස්සු නැත්තටම නැති වුණා කියලා හිතනකොට කොහොම අදහන්නද? සුනාමිය අපේ කියන හැම දෙයක්ම අරන් ගියා.මේ තත්ත්වට ගොඩනැගෙන්න අපිට කාලාන්තරයක් ගියා. ඒත් ඒ තුවාල අපේ හිතේ තාමත්තියෙනවා. මුහුදට තිබුණ ආසාව නැතිවෙලා අපේ හිතට එකපාරම බයක් ඇති වුණේ මේ හින්දා.''ඇය සුසුමක් හෙළා ලය සැහැල්ලු කරගත්තාය. දර්ශනී මහේෂිකා අතීතය එසේ ආවර්ජනය කළාය.ගුරු හාමුදුරුවෝ උත්සාගෙන ජීවිතේ බේරාගන්න කුලීගොඩ වනවාසී පුරාණ විහාරයට ගියා.ඊළඟට අපට හමුවූයේ අතීතයෙන් ලැබූ පන්නරයෙන් වර්තමානය ගොඩ නගනා ස්වාමීන් වහන්සේ නමකි. උන්වහන්සේ එදා අත්විඳි දේ අද සිහිපත්කළ සේක.''මගේ මතකයේ හැටියට මිනිස්සු එදා මුහුද ගොඩ ගලනවා කිය කියා දිව්වා. ඒ කාලේ මගේ ගුරු හාමුදුරුවන්ට හරියට එහාට මෙහාට වඩින්න බැහැ. උන්වහන්සේ අසනීපවෙලා තමයි හිටියේ. මම විතරක් කොහොමද තනියම යන්නේ. මං දෙපාරක් හිතුවේ නැහැ.උන්වහන්සේ දෑතට ඔසවාගෙන කුලී ගොඩ පුරාණ වනවාසී විහාරයට දිව්වා. මට හිතාගන්න බැහැ කොහොම කළාද කියලා. මිනිස්සු එකා එකා හැප්පෙමින් එක රොත්තට දුවනවා. මමත් ඒ හැමෝම එක්ක එක පිම්මට දිව්වා. ඇත්තටම ස්වාමීන්වහන්සේ එකෙනෙක් දුවන්න හොඳ නැහැ. ඒත් වෙනකරන්න දෙයක් තිබුණේ නැහැ. දුවන්නේ නැතුව ජීවිතය බේරාගන්න බැහැ.'''' හැබැයි මගෙන් කවුරුත් ප්‍රශ්න කළේ නැහැ දුවන්නේ ඇයි කියලා. හැමෝම මටත් ඉඩදුන්නා මිසක්. තනියෙන් නම් කමක් නෑ. ගුරු හාමුදුරුවොත් ඔසවාගෙන දුවන්න ඒ තරම් පහසුවුණේ නැහැ. අද මං මේ වැඩ සිටින පන්සල මුහුදු මට්ටමින් ගොඩක් උසයි. විශාල ජනකායක් මේ පන්සලටත් ආවා. එදා මේ පන්සලෙත් සෙනඟ පිරිලා. ඇත්තටම මේ වගේ ස්ථාන සංවර්ධනය කරන්න ඕනේ. හදිස්සි අවස්ථාවක මේ වගේ තැන පිළිසරණක් ප්‍රාර්ථානා කරන්න ඕනෑම කෙනෙකු යොමු වෙනවා. මේ දේවල් කොයි කවුරු වුණත්අවබෝධ කරගන්න අවශ්‍යයි. මේ නිසා ආරක්ෂිත ස්ථාන තවත් වැඩි දියුණු වෙනවා නම් හොඳයි.එදා ඒ වගේ දෙයක් වෙනකොට අපි කවුරුවත් ඒ වගේ තත්ත්වයකට සූදානම්ව සිටියේ නැහැ. ඒත් අද අපිට දැනෙනවා. හිතෙනවා මේ වගේ අනතුරක තියෙන භයානක බව අපිට අමුතුවෙන් කියලා දෙන්න ඕනේ නැහැ." වේහමුල්ල සුමනාරාමයේ , ගලබොඩ විමලවිහාරයේ, උභය විහාරාධිපති හා වේහමුල්ල භික්ෂු අභ්‍යාස විද්‍යාලයේ ගරු අධ්‍යක්ෂක දෙයියන්දර ගුණානනන්ද ස්වාමීන් වහන්සේ තම අතීත මතක සටහන් ඒ අයුරින් පෙළගැස්සූ සේක. සුනාමිය ඔවුන් ගේ බලාපොරොත්තු පමණක් නොව ජීවිත ද බිලි ගෙන පුරා වසර අටකි. රජයත් රටේ සංවේදී පුද්ගලයනුත් ඔවුන් ගේ ජීවිත යළි ගොඩනගන්නට බොහෝ වෙහෙස මහන්සි වූහ.සුනාමියක පෙර නිමිති දැන ගැනීමට දැන් නම් විශේෂ පහසුකම්ඇත. එහෙත් ඒ මතක අපෙන් කෙලෙසකවත් ඈත් කළ නොහැකිය. සුනාමියෙන් විපතට පත් ජනතාව සැමරීමට රජය වාර්ෂිකව පවත්වන ජාතික ආරක්ෂක දින සමරු උත්සවය 26 වෙනිදා පෙ.ව 9 සිට කළුතර දිස්ත්‍රික් ලේකම් කාර්යාලයේදී අග්‍රාමාත්‍ය දි.මු. ජයරත්න මහතාගේ ප්‍රධානත්වයෙන් පැවැත්වේ. මෙවර තේමාව වන්නේ ''පෙළ ගැසෙමු එක්සිත්ව එක්සත්ව දුරලන්න ආපදා යන්නයි."ඡායාරූප -සුදම් ගුණසිංහරූපාන්ති බුලත්සිංහලඅම්බලන්ගොඩ සමූහ ආර්. ඥානදාසකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=as13122212</link>
    <topic>කොළඹ තදබදය මකන්න එන වටරවුම් අධිවේගය</topic>
    <author>තාරක වික්‍රමසේකර</author>
    <content>කොළඹ තදබදය මකන්න එන වටරවුම් අධිවේගයකොළඹ පිටත වටරවුම් මාර්ගය ලබන මස විවෘත වේ. මේ ලිපිය ඒ නිමිත්තෙනි.දිනකට කොළඹ නගරයට ඇදී එන වාහන සංඛ්‍යාව මේ වන විට මිලියන දෙක දක්වා ඉහළ ගොස් ඇති බව පසුගියදා කොළඹදී පැවති මාධ්‍ය හමුවකදී ප්‍රවාහන අමාත්‍යාංශයේ ලේකම් ධම්මික පෙරේරා මහතා පැවසීය. මෙතරම් වාහන සංඛ්‍යාවක් කොළඹ නගරය හරහා ගමන් ගන්නේ ඇතැම් විට විකල්ප මාර්ග නොමැති නිසාය. මේ සඳහා විකල්පයක් ලෙස කාලාන්තරයක් තිස්සේ කතා බහට ලක් වූ කොළඹ පිටත වටරවුම් මාර්ගය මේ වන විට අදියර 3 කින් වැඩකටයුතු අරඹා ඇත. එහි පළමු අදියර කොට්ටාව සිට කඩුවෙල දක්වාය. ඒ දක්ෂිණ අධිවේගී මාර්ගයේ ආරම්භය සිදුවන කොට්ටාව මාකුඹුර පිවිසුමෙනි. දෙවැනි අදියර කඩුවෙල සිට කඩවත දක්වාය. කොළඹ නුවර පාර හරහා පිටත වටරවුම් මාර්ගයට පිවිසුමක් ලෙසින් කඩවත නගරය මේ වන විට ලහිලහියේ සූදානමින් සිටිනු පෙනේ.මේ මාර්ගයේ තුන්වන අදියර කඩවත සිට කෙරවලපිටිය දක්වා ඉදි කෙරේ. එය කෙරවලපිටියේදී කොළඹ කටුනායක අධිවේගී මාර්ගයට සම්බන්ධ කෙරේ.කොළඹ පිටත වටරවුම් මාර්ගය ඉදිකිරීමෙන් පසුව අප මුලින් සඳහන් කළ කොළඹ නගරය හරහා ධාවනය වන වාහන වැඩි ප්‍රමාණයක් එම මාර්ගය හරහා යනු ඇතැයි අපේක්ෂා කෙරේ. අධිවේගී මාර්ගයක් ලෙසින් ඉදිවන කොළඹ පිටත වටරවුම් මාර්ගයේ දිග කිලෝමීටර් 29.2 කි.පළමු අදියර වන කොට්ටාව කඩුවෙල අතර දුර ප්‍රමාණය කිලෝමීටර් 11 කි. කඩුවෙල සිට කඩවත දක්වා කිලෝමීටර් 8.9 කි. කඩවත සිට කෙරවලපිටිය දක්වා දුර ප්‍රමාණය කිලෝමීටර් 9.3 කි.පළමු අදියර වන කොට්ටාව කඩුවෙල අතර මාර්ග කොටස ලබන මස ජනතා අයිතියට පත් කිරීමට නියමිත බව වරාය මහාමාර්ග හා නාවික ව්‍යාපෘති අමාත්‍ය නිර්මල කොතලාවල මහතා පවසයි. මෙම මාර්ගය ඉදි කරනුයේ මෙරට පාලම් මෙන්ම ගුවන් පාලම් ඉතිහාසයේද නව පිටුවක් පෙරලමිනි. මෙරට ඉදිවන දිගම පාලම මෙන්ම ගුවන් පාලමද වන මහවැව පාලම කොට්ටාව හා කඩුවෙල අතර ඉදි කෙරේ. එහි දිග කිලෝමීටර් 3.6 කි. සම්පූර්ණ ගුවන්මාර්ගයක් ලෙසින් එය ඉදි කෙරේ. සිංගප්පූරුව වැනි රටක සිරිය ගත් මහ වැව ප්‍රෙද්ශය මේ වන විට සංවර්ධනයේ අරුණැල්ලෙන් පිබිදී ඇත.ජපන් ආධාර ඇතිව ඉදිවන අධිවේගී මාර්ගයයේ 1 වන අදියරට වැය වන මුදල බිලියන 27 කි. ආරම්භයේදී මෙම මාර්ගයේ වේගය පැයට කිලෝමිටර් 80ක් ලෙස නම් කර තිබුණද මේ වන විට එය කිලෝමීටර් 100 ක් දක්වාම වැඩි කර ඇත. එක්තරා සීමාසහිත ප්‍රදේශයක පමණක් වේගය පැයට කිලෝමීටර් 80 ක් දක්වා සීමා කර ඇත. ආරම්භයේදී මංතීරු 4 කින් ඇරැඹෙන මෙම මාර්ගය පසුව මංතීරු 6 ක් දක්වා වැඩි කෙරෙනු ඇත. මෙරට වාහන වැඩිම ප්‍රමාණයක් ගමන්ගන්නා අධිවේගී මාර්ගය කොළඹ පිටත වටරවුම් මාර්ගය වන බවට මේ වන විටත් අනාවැකි පළ වී ඇත.පළමු අදියර යටතේ කොට්ටාව සිට කඩුවෙල දක්වා වන මාර්ග කොටසේ කොට්ටාව, කඩුවෙලට අමතරව අතුරුගිරියේ ද පිවිසුම් මාර්ගයක් ඉදි කෙරේ. අතුරුගිරියේදී කෝට්ටේ බෝපෙ මාර්ගය හා කඩුවෙලදී කොළඹ හංවැල්ල අවිස්සාවේල්ල මාර්ගයත්, කැලණිය මුදුන්ගොඩ මාර්ගයත් උදෙසා පිවිසුම් විවෘත කෙරේ.සමස්ත අධිවේගී මාර්ගයේම පිවිසුම් හයක් ඉදි කෙරේ. කොට්ටාව සිට අතුරුගිරිය, කඩුවෙල කඩවත, මත්තුමගල- වත්තල (කොළඹ -මීගමුව පාර), කෙරවලපිටිය පිවිසුම මාර්ග ඉදි කෙරේ.මේ අධිවේගී මාර්ගයේ විශේෂත්වය වන්නේ එම මාර්ගයේ සැලකිය යුතු කොටසක් ගුවන් පාලම් මතින් ඉදි කිරීමයි. අප පෙර සඳහන් කළ මෙරට දැනට ඉදි කර ඇති දිගම පාලම වන මහවැව පාලමට අමතරව දෙවන අදියරේදී (කඩුවෙල - කොට්ටාව), කිලෝමීටර් 4.9 ක් දිග ගුවන් මාර්ගයක් ඉදි කෙරේ. තුන්වන අදියර වන කඩවත කෙරවලපිටිය මාර්ගයේදී මුතුරාජවෙල හරහා කිලෝමීටර් හයක පමණ (5.9) දීර්ඝ ගුවන් මාර්ගයක් ඉදි කෙරෙන අතර එයකාලයකට යළි ඉදි නොවන මෙරට දීර්ඝම ගුවන් මාර්ගය වනු ඇත. වැඩිම පිරිවැයක් දරන්නේද කඩවත කෙරවලපිටිය මාර්ගයටයි. ඊට වැය කෙරන මුදල රුපියල් බිලියන 70 කි. දෙවන අදියරට බිලියන 45 කි ඒ අනුව මාර්ගයට වැය වන සම්පූර්ණ මුදල රුපියල් බිලියන 142 කි.මෙම මාර්ගයේ ඉදි කිරීමේ ප්‍රධාන අරමුණු තුනක් ඇති බව අමාත්‍යාංශය පවසයි.එම අරමුණු අතර ප්‍රධාන වන්නේ කොළඹ නගරය තුළ වාහන තදබදය අවම කිරීම හා බස්නාහිර පළාතේ අධික ජනගහනයෙන් යුත් නාගරික ප්‍රදේශයන්ගෙන් බහුතර ප්‍රදේශ සංවර්ධනය සඳහා දිරි ගැන්වීමයි.එසේම දිවයිනේ උතුරු සහ දකුණු අතර ගමන් ගන්නා වාහන වලට කොළඹ නගරය මග හැර යා හැකි මාර්ගයක් ලෙස මේ මාර්ගය භාවිතා කළ හැකි වීම මෙන්ම කටුනායක අන්තර්ජාතික ගුවන්තොටුපළ කරා ඉක්මනින් මගීන් හා භාණ්ඩ ප්‍රවාහන කිරීම සඳහා ප්‍රවේශ මාර්ගයක් සකස් කිරීමයි.කොළඹ නගරයට නොපැමිණ තම ගමනාන්ත කරා යාමට කොළඹ පිටත වටරවුම් මාර්ගය විශාල පිටිවහලක් වනු ඇත. ලබන ජනවාරියේ කොට්ටාව කඩුවෙල මාර්ගය මෙන්ම 2015 වසරේ කඩුවෙල කඩවත මාර්ග කෙටසද ජනතා අයිතියට පැවරෙනු ඇත. එසේම කඩවත සිට කෙරවලපිටිය දක්වා ඇති මාර්ග කොටස 2016 වසරේදී විවෘත කෙරෙනු ඇත. මේ මාර්ග පද්ධතිය නිසා කටුනායක සිට මාතර දක්වාම ගමන් කිරීමට අධිවේගී මාර්ග පද්ධතිය සම්බන්ධ වන අතර මහනුවරදක්වා වන අධිවේගී මාර්ගයත් උතුරු අධිවේගී මාර්ගයත් කොළම පිටත වටරවුම් මාර්ගයට සම්බන්ධ කෙරේ.මේ මාර්ග පද්ධතිය සම්පූර්ණ වීමත් සමඟම රට අභ්‍යත්තරයේ ගමනා ගමන පහසුව විශාල වශයෙන් සෙත සැලසෙන අතර ගමන් කාලය විශාල ලෙසින් ද අඩුවනු ඇත.තාරක වික්‍රමසේකරසේයාරූ - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=as13122213</link>
    <topic>මෙහෙව් අයත් විදුහල්පතිවරු ද ?</topic>
    <author>ලීලානන්ද වික්‍රමසිංහ</author>
    <content>මෙහෙව් අයත් විදුහල්පතිවරු ද ?මා ඉදිරිපිට මගේ දරුවාට හරකෙකුට වගේ පහර දුන්නා මවක් කියයිපාසලට ළමයින් එන්නේ දැනුම ලබා ගැනීමට ය. පාසලට ඇතුළු වන විට බොහෝ දරුවන් කිසි දෙයක් දන්නේ නැත. දැන සිටිය ද එම දැනුමේ කිසිම විධිමත් බවක් නැත. එම දැනුම විධිමත් කරන්නේ පාසලය.මේ නොදන්නා අයට දන්නා දේ කියා දෙන පිරිසක් පාසලේ සිටී. ඒ අයට කියන්නේ ගුරුවරු කියා ය. ඔවුහු වසර තුන හතර සරසවිවල හා ගුරු පුහුණු විදුහල්වල අධ්‍යයනය කරමින් දැනුම හා එය මනා ලෙස සිසුන්ට ලබා දෙන්නේ කෙසේදැයි යන ක්‍රමවේදවල මනා පුහුණුවක් ලද්දාහු වෙති.මෙම සිසු ගුරු එකතුව හා ඔවුන්ගේ ඉගෙනුම් ඉගැන්වීම් ක්‍රියාවලිය විධිමත් ලෙස කළමනාකරණය කරන්නෙකු ද පාසලට ඕනෑ වෙයි. ඔහු පාසලේ විදුහල්පති ය. ඔහු පාසලේ මුල් පුටුවේ ඉඳගන්නේ හිස් අතකින් නොවේ. අධ්‍යාපන විද්‍යාව, මනෝ විද්‍යාව, ළමා සංවර්ධනය, කළමනාකරණය වැනි ගැඹුරු අධ්‍යාපන සංකල්ප පිළිබඳ මනා ප්‍රායෝගික පුහුණුවක් ද ඇතිවය.එහෙත් අද සමාජ විරෝධී ක්‍රියාවලට අසුවී චෝදනා ලබා ලෝකයාගේ අවමානයටත් ගර්හාවටත් ලක්වන්නේ ඉහත කී උතුම් පදවිය හා භූමිකාව දරන විදුහල්පතිවරයා ම ය.ඇතැම් විදුහල්පතිවරුන් විසින් බාල වයස්කාර දරුවන් හා දැරියන් ලිංගික කටයුතු සඳහා පොලඹවා ගැනීම, දරුවන්ට කෲර ලෙස පහර දීම, පාසලට යයි කියමින් අනවසර මුදල් වංචා කිරීම් වැනි සාපරාධි ක්‍රියා ගැන ය ඒ වාර්තාවල දැක්වුණේ.මෑතක දී එක් විදුහල්පතිවරයෙක් මඟ දී හමුවුණු 9 හැවිරිදි පාසල් දැරියක පාසලට ගෙන ගොස් ඇරලවමියි කියමින් තම යතුරු පැදියෙහි නංවා ගෙන ගෙන ගියේ පාසලට නොව වෙනත් දිහාවකටය.හපුතලේ ප්‍රදේශයේ විදුහල්පතිවරයෙකු 12 - 13 වයසේ සිසුන් 13 දෙනෙකු පාසල තුළ දීම අපයෝජනයට ලක් කොට අත්අඩංගුවට පත් වූ පුවත වාර්තා වූයේ පහුගිය නොවැම්බර් 27 වැනි දා ය.මේ එකක් දෙකක් පමණි. මෙවැනි පුවත් බොහොමයකින් පසුගිය මාස කීපය තුළම පුවත්පත් පිටු පිරී තිබීම කනගාටුදායක කාරණයකි. කළ වරද මෙන්ම වරදට දක්වන ප්‍රතික්‍රියාව නිසා මතුවන අතුරු ඵල ගැන සිතා ඵලදායි තීරණ ගෙන ඉන් ඉවත් වී සිටීම යහපත් විදුහල්පතිවරයෙකු විසින් අනුගමනය කළ යුතු ක්‍රියාමාර්ගය වෙයි. එසේ නොවන්නේ නම් ඔහු සාමාන්‍ය මිනිසෙකු හා ඔහු අතර වෙනසක් දැකිය නොහැකි කෙනෙකු වනු ඇත.මේ අතර අද ඇතැම් විදුහල්පතිවරු ඉවක් බවක් නොතකා තම සිසුන්ට පහර දෙන අවස්ථා ගැන පුවත්පත් වාර්තා කර ඇත. දරුවන්ට ශාරීරික දඬුවම් දීම නව අධ්‍යාපන සංකල්පවලට ඉඳුරාම පටහැනි ක්‍රියාදාමයක් වන අතර වේවැල පාවිච්චි නොකොට තම දරුවන් හසුරුවා ගැනීමේ අසමත් භාවය ද ඉන් මනාව ප්‍රකට වීම ද වැළැක්විය නොහැකිය.මෙවැනි ඉතා දුක් සහිත සිදුවීමක් වාර්තා වන්නේ අලව්ව ප්‍රදේශයේ මධ්‍ය මහා විද්‍යාලයකිනි. එහි දැක්වෙන පහර දීම වඩාත් සංවේගදායි ස්වරූපයක් ගන්නේ පහර කෑ දරුවා රෝගී දරුවෙකු වීමත් පහර දුන් විදුහල්පති හිමිනමක් වීමත් නිසා ය. දරුවාගේ මව වන චන්ද්‍රා ජයවික්‍රම මහත්මිය සිදුවීම මාධ්‍යයට විස්තර කර ඇත්තේ මෙසේ ය.“මම එදා පාසලට ගියේ දරුවන්ට කෑම වේල දෙන්න නියමව තිබුණේ මට නිසයි. ඒ වෙලාවේ පන්තියේ බුදු පහන දල්වන්නට ගිනිපෙට්ටිය තිබුණේ නෑ. එය රැගෙන එන්නයි මගේ පුතා හංසිකයි තවත් දරුවො දෙන්නකුයි කැන්ටිමට ගියේ. ඒ වෙලාවේ පාසලේ උදෑසන ජාතික ගීය වාදනය වෙමින් තිබුණේ. එය ඇසුණාම ළමයි එක තැන නැවතිලා සීරුවෙන් ඉඳල තියෙනවා.ඉන් පස්සෙ අර දරුවො දෙන්නා කලබලෙන් දුව ඇවිත් මගේ පුතාට විදුහල්පති හාමුදුරුවෝ පහර දෙන බව කියලා ගිහින් හංසිකා බේර ගන්න කියලා කිව්වා. මට උන්හිටි තැන් මතක නැතුව ගියා.මම ඉක්මනින් කාර්යාලයට දිව්වා. ඒ වෙලාවෙත් දරුවට තලනවා. ‘අනේ මගේ දරුවට ගහන්න එපා!’ කියල මම කෑගහල කිව්ව. ඒ කියන කොටත් පහරවල් දෙකක් ගැහැව්වා.මගේ පුතා ඉගෙන ගන්නෙ 4 වන ශ්‍රේණියේ. එයා ලෙඩ වෙලා ඉන්නේ. එයාගේ බඩවැල්වල ශෛල මැරෙනවා කියලා දොස්තරවරු කිව්වේ. බොරැල්ලේ ළමා රෝහලේ මාස 2 1/2 ක් ඉඳලයි ඇවිත් තියෙන්නේ. ඒ වගේ ලෙඩ අසරණ දරුවෙකුටයි හරකෙකුට වගේ ගැහැව්වේ.අපි වගේ අහිංසක දුප්පත් දෙමවුපියන්ගේ දරුවනට මේ විදියට ගහන එක හොඳ ද? මේ පාසලට එන්නේ දුප්පත් දරුවන්. ඇයි අපට මෙහෙම කරන්නෙ?දැන් මගෙ පුතා ඒ පාසලට යන්න බැහැ කියනවා.”මෙම විදුහල්පති හිමි ගැහැනු ළමයෙකුට අතේ ඇටයක් කැඩෙන්නට හා පිරිමි ළමයෙකුට කන පුපුරා යන්නට පහර දී ඇති බව ඇය වැඩි දුරටත් කියා සිටිනීය. (උපුටා ගැන්ම අද පුවත්පත 2013. 11. 29)සිදුවීම මේ මව කියන පරිදිම වී නම් මේ රෝගී දරුවාට පහර දීම කිසිසේත් අනුමත කළ නොහැකිය. පාසලේ විනය නීති කැඩීමට ද ඉඩ දිය නොහැකි වුවද එය අවිනීත හා දාමරික ලෙස වළක්වාලීම ද එකඟ විය හැකි කරුණක් නොවේ.විදුහල්පතිවරයා ප්‍රජාව අතරින් පැමිණි කෙනෙකු වුවද ඔහු විශේෂ හැකියා ඇත්තකු බව අමතක කළ යුතු නැත. එහෙත් එම හැකියා හා බලය පාසලේ දරුවන් හෝ මවුපියන් අපහසුතාවයට පත්කරන කටයුතුවල නිරත වීමට පාවිච්චි කිරීමට ඔහුට ඉඩක් නැත. ඔහු පාසලේ බාරකරු වුවද පාසල අයිති වන්නේ ඔහුට නොව දරුවන්ටය.වගකීමක් සහිත බැරෑරුම් කාර්යභාරයක නියුතු විදුහල්පතිවරයා ස්වයං හික්මීමක් සහිත නොවී, දූෂකයෙකු හෝ මැරයෙකු වුවහොත් එය සමස්ත පාසලට දුක්ඛදායක ලෙස බලපානු වැළැක්විය නොහැකි වන්නේ ය.ලීලානන්ද වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av1312222</link>
    <topic>එදා සහ අද නත්තල් ගී</topic>
    <author>ජෝජ් රොබ්සන් ද සිල්වා</author>
    <content>එදා සහ අද නත්තල් ගී(පද - මර්සලින් ජයකොඩි පියතුමා)“සීනු හඬින්” ගීතය මෙන්ම “රෑ තරු බබළනවා” - “බෙත්ලෙහෙම්පුරේ දිළිඳු ගවලෙනේ” - “සිහිල් සුළං පාවී දස අතට හමන්නේ” - “පුළුන් වගේ සුදු රැවුල දිගයි” - “කලකට පෙර ඒ බෙත්ලෙ‍හෙමේ” - “අද නත්තල් අද නත්තල් සාමය සතුට ගෙනා” වැනි දශක කිහිපයක් පුරා නත්තල් සමයේදී ඇසෙන නත්තල් ගීතාවලියම සුපුරුදු පරිදි මේ දිනවලත් අපි ශ්‍රවණය කරන්නෙමු. වර්තමානයේදී ද බොහෝ නත්තල් ගී නිර්මාණය වන නමුඳු තවමත් ඇසෙන්නේ අඩ සියවසක් පමණ පැරණි එදා නිර්මාණය වූ නත්තල් ගීතම පමණක් වීම පිළිබඳ කිතුනු නත්තල් ගී ගැයූ ගායක ගායිකාවන්ගේ මත විමසුමක් අපි කළෙමු. එහිදී ප්‍රකාශ කෙරුණු විශේෂ මත කිහිපයක් මෙලෙසින් අකුරු කරමු.“මං අවුරුදු දහතුනේදී විතර සී.ටී. ප්‍රනාන්දු සමඟ ගායනා කළ ‘රෑ තරු බබළනවා’ ගීතය එදා වගේම අදත් ජනප්‍රියයි. ඒ වගේමයි ඉන්පසු ගැයූ ‘පුළුන් වගේ සුදු රැවුල දිගයි’ සහ ‘ශාන්ත වේ රාත්‍රී’ වැනි නත්තල් ගීතත් තවමත් ජනප්‍රියයි. දශක ගණනාවක් ගියත් එදා නත්තල් ගී පැරණි වෙන්නේ නැති හේතුව එම ගීතවල සාර්ථක තනු නිර්මාණ ඇතුළත් වී තිබීමයි. එදා නිර්මාණය කෙරුණ එම නත්තල් ගීතවලට වඩා සාර්ථක නිර්මාණ කරන්න අසීරු වී ඇති නිසා තමයි අද අලුතින් නිර්මාණය වන නත්තල් ගී අහන්න නැත්තේ. ඒ වගේම ඊට බලපාන තවත් ප්‍රධාන කාරණයක් වී ඇත්තේ නුසුදුසු ගායක ගායිකාවන් ලවා නත්තල් ගී ගායනා කරවීමයි. මේවා කරවන පියතුමන්ලා ඇතුළු පිරිස තමයි මේ වරදට වගකියන්න ඕනේ. වැරදිකාරයින්ව කෙළින්ම කියන්න මට දෙවියන් වහන‍්සේ ශක්තිය දී ත‍ිබෙනවා. ඒ නිසා මම ඇත්තම කියන්නම්.”“අද වැඩිපුර නත්තල් ගී ගායනා කරවන්නේ බෞද්ධ සහ නමට කතෝලිකයින් වන ගායක ගායිකාවන් ලවා. ඒත් ඔවුන්ට කිතුනු ගී (නත්තල් ගී) ගයන්න බැහැ. කිතුනු ගී ගයන්න දෙන්න ඕනේ, ශාන්ත දාන්ත පිරිසිදු හොඳ හිත් තියෙන ගායක ගායිකාවන්ටයි. ඒ පිළිබඳව වගකීම් දරණ පියතුමන්ලා මේවා ගැන විමසා බලන්න ඕනේ. දෙවියන් වහන්සේට ප්‍රේම කරන සහ කැප වී සේවය කරන යහපත් කවුරුන් හෝ වේවා කිතුනු ගී ගයන්න සුදුසුයි. විශේෂයෙන්ම ඒ සඳහා සුදුසු කන්‍යා සොයුරියන් ඉන්නවානේ. එවැනි අයව තෝරා ගත යුතුයි. එසේ නැතුව ‘වෙසක් භක්ති ගී’ ගයනවා වගේ ‘නත්තල් ගී’ ගායනා කිරීම වැරදියි.”“මමත් නත්තල් ගී කිහිපයක්ම ගායනා කරලා තියෙනවා. එදා ගීත ශ්‍රාවකයින්ගේ හදවත් වල රැ‍ඳෙන්න එම නිර්මාණ වල ඇතුළත් වූ අර්ථවත් පදමාලා මෙන්ම ඒවායේ මිහිරි තනු හේතු වුණා. හෘදයාංගම වූත් ප්‍රේමණීය වූත් හුඟාක් මිහිරි තනු එදා ගීතිකා ලෙස ගායනා කෙරුණේ. අද නවරැල්ලේ නිර්මාණ වලින් ආගමික ස්වභාවය (ගතිය) ගිලිහිලා ගිහින් තියෙන්නේ. ගායන විලාසයත් එහෙමයි. අසන්නාගේ හදවත් වල භක්තිය උපදවන අයුරින් හෝ රසය ජනිත වන අයුරු හෝ ප්‍රබන්ධය කරන්න, තනු නිර්මාණය කරන්න සහ ගායනා කරන්න අද නිර්මාණකරුවන් සමත් වී නැහැ. ඒ නිසා තමයි එදා නත්තල් ගී (කිතුනු ගී) මෙන් අද ගීත ශ්‍රාවකයින් අතරේ රැ‍ඳෙන්නේ නැත්තේ.”“නත්තල් ගීත කියා කිව්වත් ඇත්තෙන්ම නත්තල තේමා කරගත් සියලුම නිර්මාණ ‘ගීතිකා විශේෂයක්’ ලෙසයි මම නම් හඳුන්වන්න කැමැති. එදා පියතුමන්ලා අතින් නිර්මාණය වුණේ නියම ගීතිකා ස්වරූපයෙන් නත්තල් ගීතයි. විශේෂයෙන්ම එම ගීතවල තනු ඒවායේ ජනප්‍රියත්වයට බලපෑවා. අද හැදෙන්නේ ගීතිකා නෙමේ, ගීතයි. බොරුවට ආගමික වචන යොදා ඊට කුමක් හෝ තනුවක් යොදා ගායනා කළ පමණින් සැබෑ කිතුනු නත්තල් ගීත බිහි වෙන්නේ නැහැ.”“අවුරුදු 48 කට පමණ පෙර අපි, ධර්මරත්න සහෝදරයෝ ගායනා කළ ‘කලකට පෙර ඒ බෙත්ලෙහෙමේ’ ගීතය එදා නත්තල් ගීත වලට හොඳම උදාහරණයක්නේ. මෙය ගීතයක් නෙමේ, ගීතිකාවක්. ඒකයි මේ ගීතය අදත් ජනප්‍රිය. මෙම තනුවට ලෝකේ භාෂා රැසකින්ම සුප්‍රකට ගායකයින් බොහෝ දෙනෙකු ගායනා කළ ගීත තිබෙනවා. මුලින්ම මේ තනුවට ගැයුවේ නෙයිනා ඇන්ඩ් ෆ්‍රෙඩ්රික් යුවළයි. මෙහි තනුව වඩාත් බලපෑමකින් යුතු බවයි ම‍ෙග් හැඟීම.”  “ඒ කාලේ නත්තල් කාලේට ඇහෙන්නෙම නත්තල් ගීතමයි, වෙසක් සමයේදී බෞද්ධ ගී ඇහෙනවා වගේ. ඒත් ඉතින් දැන් හැම ගුවන් විදුලි සහ නාළිකාවකින්ම වගේ ඇහෙන්නේ දකින්නේ නත්තල් සීයයි කරත්තෙයි ඇතුළත් දැන්වීම් විතරයි. ඉංග්‍රීසි චැනල් වල නම් මේ දිනවල නිතරම ඉංග්‍රීසි නත්තල් ගීත ප්‍රචාරය කෙරෙනවා. හැබැයි කිසිම සිංහල චැනල් එකක එහෙම අපේ සිංහල නත්තල් ගී ප්‍රචාරය කරනවා මට ඇහුණේවත් පෙනුණේවත් නැහැ.මොන ගීතයක් වුණත් මිනිස්සුන්ට දැනෙන්නේ නිතර ප්‍රචාරය වුණොතින්නේ. විශේෂයෙන් මේ ‘නත්තල් ගී’ වැනි එක්තරා කාල සීමාවකට පමණක් සීමාවන ගීත මිනිසුන්ට දැනෙන්න නම් විද්‍යුත් මාධ්‍ය වලින්ම ලබා දෙන්න ඕනේ. අද එහෙම කෙරෙන්නේ නැහැ. ඒක වරදක්.”“ඒ වගේම කියන්න ඕනේ මෙයත්. එදා නත්තල් ගීතවල වචන, තනු, හඬ අපිට අමතක නොවන තරමට ලිහිල් රසවත් ගැඹුරු බවකින් යුතු වූ නිසා හිත්වල කාවැදිලා පවතිනවා. අද ප්‍රසිද්ධ ගායකයින් පවා කොපමණවත් අලුත් ගීත ගැයුවත් එහෙම ගැම්මක් එන්නේ නැහැ. ඒවා එදා ගී තරම් දුර යන්නේ නැහැ. ඒ කෙසේ වුවත් අපි නිර්මාණය කරලා තියෙන නිර්මාණ හරි මේ කාලෙට ප්‍රචාරය කරනවා නම් මිනිස්සු ඒවා හඳුනා ගන්නවානේ. කෝ, එහෙම හැඟීමක් ගුවන් විදුලි සහ රූපවාහිනී චැනල් වල කාටවත් නැහැනේ.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av1312223</link>
    <topic>බිරිය සිටිය යුත්තේ සැමියාට ඕනැ විදියටයි</topic>
    <author>වසන්ත ජයසිංහ ආරච්චිගේ</author>
    <content>බිරිය සිටිය යුත්තේ සැමියාට ඕනැ විදියටයිතරුෂි පෙරේරා. හැබැයි ඇය ගැන මේ දවස්වල බොහෝ දෙනෙක් දැන හඳුනන්නේ අමා නැතිනම් ලොක්කි විදිහට. ඒ ස්වර්ණවාහිනියේ විකාශය වන ‘මුතු පලස’ ටෙලි නාට්‍යයේ. ලොක්කි මේ දිනවල ‘මුතු පලස’ ටෙලි නාට්‍යයේ දීග යන්න සූදානම් වෙන අතරේ තරුෂි නම් පසුගිය දවසක සුබ මොහොතින් යුග දිවියට පිවිසුණා. ඒ සුමේධ තෙන්නකෝන් එක්ක. අපි ‘තරුවක් සමග වරුවක්’ වෙන් කළේ තරුෂිගේ අලුත් ජීවිතය ගැන කතා කරන්නත් එක්ක.පසුගිය දවස්වල ජීවිතේ අලුත් පිටුවකුත් පෙරලුවනේ.විවාහ උත්සවය ඉවර වුණා. ඇත්තටම මමත් සුමේධත් ලොකු සැලැස්මක් කරලා මෙය කළේ නැහැ. බොහෝම ඉක්මනින් කළේ. ඉතිං මේ දවස්වල සියලු වැඩ කටයුතුවලින් ටිකක් ඈත්වෙලා නිදහසේ ඉන්නවා.ඒ කියන්නේ දැන් මෙතැනින් පස්සේ රඟපෑම් කටයුතු ඉවරයි.ටික කාලයකට හැමදේම නවත්වන්න ඕන කියලා හිතුණා. මොකද සුමේධත් ඔෆිස් යනවා, වේලාවට ගෙදර එනවා. ඉතිං ඒ අත්දැකීම මට දැනෙන්නේ දැන්. ස්වාමියා ළඟ ඉන්න ඕන බිරිය විදිහට. ඉතිං කාර්ය බහුල ජීවිතයක් ගෙවන්න මම කැමැති නැහැ.විවාහයත් එක්කම කලා කටයුතුත් සීමා කරන එක හොඳයි කියල ද හිතන්නේ.ඇත්තටම මම කලාවෙන් මුළුමනින්ම ඈත්වෙන්න අදහස් කරනවා නෙමෙයි. මම හිටිය මට්ටමෙන් නිර්මාණවලට දායක වෙන්න බලාපොරොත්තුවක් තියෙනවා. හැබැයි මේ දවස්වල නම් මම නිදහසේම ඉන්නවා. අනෙක අද සෑහීමකට පත්වෙන්න පුළුවන් නිර්මාණත් නැහැ. අපි වුණත් චරිත ඇතුළේ කොටු වෙලා රංගනයෙන් ඉදිරියක් දකින්නත් බැහැනේ. අද රංගනය පිළිබඳ මොනවද වෙන්නේ කියලා අවබෝධයක් මට තියෙනවා. එහෙම එකේ නාට්‍ය දහයක එක දිගට වැඩ කළත් වැඩක් නෑනේ.ඔය සිතුවිල්ල ආවේ විවාහයත් එක්ක ද?නැහැ. කොහොමත් මගේ හිතේ තිබුණ දෙයක්. හැබැයි ඉතිං අපි මුහුකුරා යන්න, යන්න හැමදේම තේරුම් ගන්න පුළුවන් මනසක් හැදෙනවනේ. ඉස්සර පිටපතක් ලැබෙනවා. කියවන්න කාලයක් තිබුණා. අද වෙනකොට මේ හැමදේම නැතිවෙලා. අද ඔය තත්ත්වය නිසාම බොහෝම දෙනෙක් ටී. වී. එකෙන් ඈත්වෙලා ඉන්නේ. ලැබෙන ප්‍රතිචාර දිහා බැලුවම ඇත්තටම අපිට ලැජ්ජයි. මේ හැමදේම එක්ක පවුල් ජීවිතේට මුල් තැන දෙන එක හොඳයි.ඔය විදිහට ‘මුතු පලසේ’ ලොක්කිට මොකද වෙන්නෙ.අමා නැත්නම් ලොක්කිට ගොඩක් දෙනෙක් ආදරය කරනවා. පාර තොටේදී වුණත් බොහෝ දෙනෙක් ඒ ගැන කතා කරනවා. කතාව තුළ ලස්සන චරිතයක් මවලා තිබුණු නිසා මම ඒකට හැඩයක් එකතු කළා. කතාබහ කරන විදිහ ඒ හැම දේම මම නිර්මාණය කළා. ඉතිං ලොක්කිට ඉදිරියටත් ඒ විදිහටම රසිකයන් ආදරය කරයි. මොකද සිවගුරුනාදන් කියන්නේ ඉතාම හොඳ අධ්‍යක්ෂවරයෙක්. ඔහු තමාට ලැබෙන සම්පත්වලින් උපරීමය කරන්න උත්සාහ කරන අධ්‍යක්ෂවරයෙක්.තරුෂි පුංචි තිරෙන් විරාමයක් ගන්නකොට සිනමාවෙන් නම් වැඩක් ගත්තේ නෑ කියලා හිතෙන්නේ නැද්ද?ඇත්තටම මට මුලින්ම ආරාධනා ලැබෙන්නෙත් සිනමාවට. ඒ අතර ජනප්‍රිය චිත්‍රපට කිහිපයක් තිබුණා. හැබැයි ඒවා බාරගන්න බැරි හේතු තිබුණා. ඒ නිසා ඔය කියන කතාවේ සාධාරණයකුත් තියෙනවා.ඇයි මොනව ද ඒ හේතු?මෙහෙමනේ. කොහොමත් මම ඇඳුමේ ඉඳන් සැලකිලිමත් වෙන කෙනෙක්. ඉතිං මම මේ යන ගමන තුළ තියෙන්නේ වැදගත් ගමනක්. ඒ නිසා යම් යම් සීමා මා ඇතුළේ තිබුණා. ඒ නිසා මගෙන් අතහැරුණ නිර්මාණ ගැන තියෙන්නේ සතුටක් මිසක් පසුතැවීමක් නෙමෙයි.ඒ කියන්නේ රඟපෑමක් ගැන වුණත් කාන්තාවක් දෙපාරක් හිතන්න ඕන.ඔව්. මම හිතන්නේ මොන දේ කරන්නත් තමන්ගේ ආත්ම ගරුත්වය තියෙන්න ඕන.හැබැයි පසුගිය කාලේ රංගන ශිල්පිනියන් ගැන ආව ආරංචි ගැන මොකද කියන්නේ.ගැහැනු ළමයකුට හරියට ඉඳලා පෙන්නන්න පුළුවන් තැනක් තමයි කලා ක්ෂේත්‍රය. අපි හොඳට ඉන්නවානම් කිසිම ප්‍රශ්නයක් නැහැ. මේක කලාවට විතරක් දාලා කතා කරනවට මම නම් විරුද්ධයි. මොකද අද ඕනෑම රැකියාවක් කරන අය තුළ වුණත් ඔය හැමදේම වෙනවා. හැබැයි මුහුණ ප්‍රසිද්ධ නැහැනේ. ඒකයි ප්‍රශ්නේ. සමහර අය කලාව ගැනවත් දන්නේ නැහැ. ඉතිං ඒ අයගේ මානසික මට්ටම්, ඉගෙන ගෙන තියෙන මට්ටමත් එක්ක සිදුවෙන දේවල් තියෙනවා. ඒවා අප්‍රසන්න, දේවල් වෙන අවස්ථාත් අපි දැකලා තියෙනවා.ඔබ රඟපාන නාට්‍යයෙත් මේ ගැන කතා කරනවනේ.‘මුතු පලස’ නාට්‍යය ගැන මේ දවස්වල බොහෝ දෙනෙක් කතා කරනවා. විවිධ මත පළ වෙනවා මමත් දැක්කා. මෙහි අසීමිත ආසාවන් එක්ක ගැහැනු ළමයකු යන්න හදන දුර ගැන කතා කරනවා. මම නම් කියන්නේ මේ දේවල් කතා කළ යුතුයි.හොඳයි දැන් ඔබේ ව්‍යාපාර කටයුතුත් මඟ ඇණහිටල ද?තාවකාලිකව යම් වෙනස්කම් සිදුවෙයි. මොකද ඕනෑම ස්වාමියෙක් කැමැතියි තමන්ගේ බිරිය එයා වෙනුවෙන් ඉන්නවට. ස්වාමියා අනුව බිරිය වෙනස් වෙන්න ඕන කියන තැන මම ඉන්නේ. අනෙක දැන් මගේ ලෝකේ සුමේධ. ඒ නිසා ව්‍යාපාර කටයුතු වුණත් අපි දෙන්නගේ මැදිහත් වීමෙන් සිදුවෙයි.ඉදිරියට මොන වගේ බලාපොරොත්තු ද තියෙන්නේ කියලා අහන්න හිතෙනවා.හැමදාමත් මට බලාපොරොත්තු තිබුණා. හැබැයි කාටවත් මම කියලා නැහැ. ඒ බලාපොරොත්තුව ඉටුකරගන්න තවදුරටත් මම හැදෑරීම් කරනවා. ඉගෙන ගන්නවා. මොකද මමත් කලාව තුළ හිටිය නිසා කරන දේ හරියට කරන්න ඕන.ඔය නොකියා කියන්නේ නිර්මාණ කටයුත්තකට අතගහනවා කියන එකනේ.(සිනාසෙයි) බලමු අපි. එහෙම වෙන්නත් පුළුවන්. නොවෙන්නත් පුළුවන්. මොකද මම ලියන්නත් ආසයි.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av1312224</link>
    <topic>“කලකට පෙර” ගීතය අනිල් භාරතී ගයන්නේ අනවසරයෙන්</topic>
    <author>ජෝජ් රොබ්සන් ද සිල්වා</author>
    <content>“කලකට පෙර” ගීතය අනිල් භාරතී ගයන්නේ අනවසරයෙන් අඩ සියවසකට ආසන්න කාලයක් පුරා ගීත ශ්‍රාවකයින්ගේ ආදරය දිනාගෙන ඇති ධර්මරත්න සහෝදරයෝ ගයන “කලකට පෙර ඒ බෙත්ලෙහෙම්” ගීතය පසුගියදා එළිදැක්වූ ප්‍රවීණ ගායන ශිල්පි අනිල් භාරතීගේ “Original Christmas Songs” සංයුක්ත තැටියට ඇතුළත් වූ අතර ඒ පිළිබඳව අනිල් දැක් වූ අදහස් දෙසැම්බර් 08 වැනිදා ‘රසඳුනේ’ අපි පළ කළෙමු. එමෙන්ම ගී පද රචක ඇන්ටන් ජේ. ප්‍රනාන්දුගේ “සාමයේ අරුණැල්ල” (කිතුනු නත්තල් ගී) සංයුක්ත තැටිය ද පසුගියදා නිකුත් වූ අතර එහි ආරාධිත ගීතයක් ලෙස ධර්මරත්න සහෝදරයින් ගයන “කලකට පෙර ඒ බෙත්ලෙහෙම්” ගීතය ද ඇතුළත් විය. අප සමඟ ඒ පිළිබඳ විශේෂ ප්‍රකාශයක් කළ “කලකට පෙර ඒ බෙ‍ත්ලෙහෙම්” ගී පද රචනයේ බුද්ධිමය දේපළ හිමිකරුවා වන ගී පද රචක මෙල්රෝයි ධර්මරත්න කිසිඳු දැනුම් දීමකින් තොරව අනවසරයෙන් අනිල් භාරතී ඔහුගේ ගී තැටියට මෙම ගීතය ගායනා කර තිබීම බලවත් වරදක් බව පවසා සිටියේ ය. ඒ හා සම්බන්ධව මෙල්රෝයි සමඟ අප කළ කෙටි සංවාදයේ සටහනයි මේ.“අනිල් සහ මම මේ එකම ක්ෂේත්‍රයේ දිගු කාලයක සිට දන්නා හඳුනන අය වෙලත් මේ ගීතය ඔහුගේ සංයුක්ත තැටියට ගයන බව මට දැන්වූවේවත්, ඒ සඳහා මගෙන් අවසර ගත්තේ වත් නැහැ. අනිල් ඔහොම කළාට වරින්වර මේ ගීතය ගැයූ පියතුමන්ලා, ජිප්සීස් සුනිල් පෙරේරා, රජිව් සෙබස්තියන් ඇතුළු සියලු දෙනා මගෙන් අවසර අරගෙනයි එහෙම කළේ. ඔය අතර මගෙන් අවසර නොගෙන මේ ගීතය ගායනා කළ කිහිප දෙනෙකුත් ඉන්නවා. තම සහෝදර කලාකරුවෙකුගේ නිර්මාණයක් එහෙම කොල්ලකෑම කොතරම් සදාචාරාත්මක ක්‍රියාවක් දැයි ඒ අය හිතා බලන්න ඕන කාරණයක්. අනිල් අයිති වෙන්නෙත් ඒ කිහිප දෙනා අතරටයි. අනිල්ගේ මේ ක්‍රියාව වැරදියි.”අප ඒ පිළිබඳව විමසීමේදී අනිල් “කලකට පෙර’ ගීතය තව කී දෙනෙක් ගායනා කරලා තියෙනව ද’ යනුවෙන් ප්‍රශ්න කිරීම ගැන ඔබේ අදහස කුමක් ද...?එහෙම ප්‍රශ්න කරන්න අනිල්ට කිසිඳු සදාචාරාත්මක අයිතියක් නැහැ. අරයා කළා මෙයා කළා කියා මේ වරදින් නිදහස් වෙන්න ඔහුට කොහොමවත් බැහැ. තවත් කරුණක් තමයි, ඔහු හොඳින්ම මේ ගීතයේ පද රචකයා මා බව දැන දැන ‘පද රචනය මෙල්රෝයි ධර්මරත්න කළා කියලයි මං හිතන්නේ’ යනුවෙන් අනුමානව ප්‍රකාශ කිරීම සහ ඔහුගේ සංයුක්ත තැටි කවරයේ ගී පද රචකයින්ගේ සහ තනු නිර්මාණය කළ සංගීතඥයින්ගේ නම් සඳහන් නොකර ‘හැමදෙනාටම මාගේ අවංක ස්තූතිය’ කියලා සඳහන් කිරීම. එය සිය සහෝදර නිර්මාණ ශිල්පීන් නොතකා හැරීමක් මෙන්ම බරපතළ වරදක්. ඔය වරද අපේ බොහෝ ගායක ගායිකාවන් විසින් කරනු ලබන්නක්. ගීත පද රචකයින්ව සහ තනු නිර්මාණ ශිල්පීන්ව හිතාමතාම එලෙස නොසලකා හැරීමෙන් ඔවුන් කරන්නේ ලොකු වෙනස්කමක් සේම යුතුකමක් පැහැර හැරීමකුයි. මෙතැනදී අනිල් භාරතීත් එලෙස කර තිබෙනවා.”පල්ලි වල ගීතිකා පොත් වලත් මේ ගීතය තිබෙන බව ද තවදුරටත් අනිල් ප්‍රකාශ කර තිබෙනවා. එහෙත් එම ගීතිකා පොත් වල පද රචකයා ලෙස ඔබේ නම සඳහන් නොවන්නේ ඇයි...?අපි මේ ගීතය ගායනා කළේ 1965 දී පමණයි. ඊට අවුරුදු දෙක තුනකට විතර පස්සේ තමයි මේ ගීතය ගීතිකා පොත් වලට යොදා ගත්තේ. කෙසේ වුවත් ඇතැමුන්ගේ වැරදි මතයක් තියෙනවා, මේ ගීතය මර්සලින් ජයකොඩි පියතුමා ලියූ ගීතයක් කියලත්. එවැනි මතයක් ඇති වුණේ මීට අවුරුදු විසිපහකට පමණ පෙර ලතා වල්පොල මේ ගීතය ගැයූ කැසට් පටයක පද රචකයා ලෙස ජයකොඩි පියතුමාගේ නම වැරදීමකින් පළ වීම හේතුවෙනුයි. ඒත් කාදිනල් තුමා පවා දන්නවා මේ ගීතයේ පද රචනය මගේ බව. එතුමාගේ ආරාධනයෙනුත් මම මේ ගීතය ගායනා කළ අවස්ථාවක් තියෙනවා. අලුතින් මුද්‍රණය කෙරෙන ගීතිකා පොතේ මේ ගීතයේ පද රචකයා ලෙස මගේ නම සඳහන් කෙරෙයි කියා මං විශ්වාස කරනවා. එමෙන්ම මේ පිළිබඳ ගීතිකා පොත් සම්පාදක මඩුල්ලේ විශේෂ අවධානය යොමු වෙනවා නම් හොඳයි.අනිල් භාරතී බරපතළ ලෙස රෝගී වූ අවස්ථාවේ දී දෙවියන් වහන්සේ ඔහුව මරණයෙන් බේරා ගත් හෙයින් මෙම සංයුක්ත තැටිය දෙවියන් වහන්සේ වෙනුවෙන් කළ බව පවසනවා නේද...?අනිල් මටත් එහෙම කිව්වා වගේ මතකයි. හැබැයි ඉතින් දෙවියන් වහන්සේ වෙනුවෙන් කළා කියලා වැරදි කරලා ගැලවෙන්න හදන එක ඊටත් වඩා වැරැද්දක්නේ. අනික දෙවියන් වහන්සේ වෙනුවෙන් කළා නම් මෙවැනි වැරදි අඩුපාඩු නැතුව මෙය කළා නම් නේද වඩා හොඳ. වැරැද්ද වහගන්න අනිල් දැන් මොනවා කිව්වත් පලක් නැහැනේ. මීට වඩා කොච්චර හොඳද අනිල් මට කතා කරලා මේ ගීතය ගායනා කරන බව පවසා ගැයුවා නම්.මේ වරද සම්බන්ධව ඔබ කිසියම් පියවරක් ගත්තා ද...?ඔව්. මගේ ගී නිර්මාණ (බුද්ධිමය දේපළ) පිළිබඳව කටයුතු කරන නීතිඥ මහතකු ඉන්නවා. ඒ මහතා අනිල්ව මේ කර ඇති වරද සම්බන්ධව දැනුවත් කිරීමක් කළා. ඔහු මෙය දෙවියන් වහන්සේ වෙනුවෙන් කළ දෙයක් ය කියා ‘මට සමාවෙන්න’ කිව්වා. හැබැයි මින් ඉදිරියට අනිල්ම හෝ වෙන කිසිවෙකු විසින් හෝ මේ ගීතය හෝ මා නිර්මාණය කළ වෙනත් ගීතයක් හෝ අනවසරෙන් ගායනා කළොත් සෘජුවම නීතිමය පියවර ගැනීමට මම තීරණය කළා.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av1312225</link>
    <topic>සිනාකතා</topic>
    <author>එඩ්වඩ් චන්ද්‍රසිරි</author>
    <content>සිනාකතාඔහු හුදෙකලාවම කැලේ දේවාලයට ගොස් වතාවත් නිමවා, පොල් ගෙඩියක් ගසා, දේවාලය ඉදිරියේ වැඳ වැටී දොහොත් මුදුන් දී මෙසේ කීවේය.“දේවයන් වහන්ස, මෙහේ අවුරුදු සීයක් තමුන්නාන්සෙට කොච්චර කල් වෙනවද?”“එක විනාඩියයි.” දේවාලය ඇතුළෙන්, ප්‍රතාපවත් ගැඹුරු හඬකින් පිළිතුරු දෙනවා ඇසුණි.“එතකොට මෙහේ රුපියල් කෝටියක්, ඔහේ කොච්චර වටිනවද?” හේ ඇසීය.“එකම එක රුපියලයි.” දෙවියෝ මහ හඬින් පිළිතුරු දුන්නේ ය.“එහෙම නං දෙවියනේ මට ඔහෙන් එකම එක රුපියලක් දෙනවද?” හේ ඉමහත් බලාපොරොත්තුවකින් යුතුව කීවේය.“හරි... විනාඩියෙන් දෙන්නං.” දෙවියෝ කීවේය.  මොකක්දෝ හේතුවකට සෙනෙවිරත්න තම බිරිය සමඟ රණ්ඩුවෙමින් සිටියේය.“තමුසෙ මට සලකන්නෙ හරියට බල්ලෙකුට වගෙ.” සෙනෙවි උස් හඬින් කෑගැසුවේ තද කෝපයකිනි.“මම නං තමුසෙට බල්ලෙකුට වගෙ සැලකුවේ නැහැ. ඒ වුණාට දෙයියන්ගෙ නාමෙට මට ඔය විදියට බුරන්ඩ එපා.” තුෂාරි ද බෙරිහන් දුන්නාය.  බන්දුල රැකියාවට යන ගමන් ‍බෞද්ධාලෝක මාවතේ මාර ගසක් යට සිටි සිඟන්නෙකු හට යම් මුදලක් දීමට පුරුදුවී සිටියේය. දිනක් ඔහු හිඟන්නාට මුදල් දී යැමට සැරසෙද්දී හිඟන්නා තම කටහඬ අවදි කළේය.“මට හොඳටෝම මතකයි මහත්තයා මට මුලින්ම දුන්නෙ රුපියල් 2 ක්. ටික කාලෙකට පස්සෙ ඒ රුපියල් දෙක රුපියලක් වුණා. දැන් ඒ රුපියල, සත පනහට බැහැලා. මොකද ඒ?”බන්දුල සිනාසී මෙසේ කීවේය.“මම මුලින් ම ඔහේට රුපියල් දෙකක් දුන්නෙ මම තනිකඩයා කාලෙ. කසාද බැන්දයින් පස්සෙ වියදම් වැඩිවුණු හින්දා මම ඔහේට රුපියලක් දුන්නා. දැන් මට ළමයි තුන් දෙනෙක්. ඒ හින්දයි සත 50 ක් දෙන්නෙ.”දැන් එතකොට මහත්තයා ගෑනිට, ළමයින්ට වියදම් කරන්නෙ මට දෙන සල්ලි පිරිමහලද?” සිඟන්නා කෝපයෙන් මෙන් ඇසීය.  ‘රමේෂ් ඔය ගොල්ලන්ගෙ තාත්තා ගුරුවරයෙක් නේද? ඒ වුණාට ඔයාගෙ මල්ලිට තවම හරියට පොතක පිටුවක් කියවා ගන්ඩ බැහැනෙ.” සුරේෂ් කට ඇද කොට තම මිතුරාට කීවේය.“ඔව්, ඉතින් ඒකට මොකද? ඔයගොල්ලන්ගෙ තාත්තා දත් දොස්තර කෙනෙක් නෙ. කෝ, ඔය ගොල්ලන්ගෙ මල්ලිගෙ කටේ එක දතක්වත් තියෙනවද?” රමේෂ් පිළිතුරු දුන්නේය.  “අම්මා කොහොමටවත් කැමැති නෑ බං මං සුද්දිව කසාද බඳිනවට.’ චමිල, රොෂාන් සමඟ කී‍වේ තද කලකිරීමකිනි.“ඕකට මූඩ් ගහගෙන ඉඳලා වැඩක් නැහැ බං. උඹ, උඹලගෙ අම්මගෙ ගතිගුණ තියෙන, අම්මට සමාන කෙල්ලෙක්ව හොයා ගනිං. එතකොට අම්මට විරුද්ධ වෙන්න හේතුවක් නැහැනෙ.” රොෂාන් කීවේය.‍රොෂාන් හට චමිල මුණ ගැසුණේ මාස දෙකක ඇවෑමෙනි.“මම ඔන්න උඹ කිව්ව විදියට අම්මා වගෙ පෙනුම තියෙන, ඒ විදියට හැසිරෙන, කතාබහ කරන කෙල්ලෙක්ව හොයා ගත්තා.” චමිල කීවේය.“ෂා! නියමයිනෙ. එතකොට දැන් ප්‍රශ්නයක් නැහැනෙ?” රොෂාන් සිනාසෙමින් කීවේය.“මොකද බං නැත්තෙ? දැන් ඒකට තාත්තා විරුද්ධයි.” චමිල කම්පාවෙමින් කීවේය.බල්ලන්ගෙන් ප්‍රවේසම් වෙනු!බල්ලන් දෙදෙනෙක් තම හාම්පුතුන් පිළිබඳව කතා කරමින් සිටියෝය.“අපේ ගෙදර මහත්තයා ගෙදර අස්පස් කරනවා, වත්ත ශුද්ධ කරනවා, එළවළු වවනවා, වයිෆ්ට උදව් කරනවා, ළමයින්ගෙ වැඩ කරලා දෙනවා. ගෙදර අයට හරිම ළෙන්ගතුයි අනේ.” එ බල්ලෙක් කීවේය.“ඒකට අපේ මහත්තයා. ගෙදර කිසිකෙනෙක් ගැන ගරුසරුවක් නැහැ. ගෙදර හැමෝම තුට්ටු දෙකට දාලා. ‘බල්ලන්ගෙන් ප්‍රවේසම් වෙනු’ කියල ගෙදර ගේට්ටුවේ බෝඩ් එකකුත් එල්ලුවා අනේ, ඒ මනුස්සයා.” අනිකා කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av1312226</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාගායිකාවක, නිවේදිකාවක ලෙස කලා ලොවට එක් වූ අභිෂේකා විමලවීර අද වන විට දක්ෂ රූපලාවණ්‍ය ශිල්පිනියක ද වෙනවා. පසුගියදා අභිෂේකා ඇගේ පළමු විවාහ සංවත්සරය සැමැරුවා. අභිෂේකා හා හා පුරා කියා අලුත්ම ව්‍යාපාරයක් ද පටන්ගෙන ඇති බව ඒ අතරතුර අපිට දැනගන්නට ලැබුණා. මේ ගැන තොරතුරු සොයා බලන්න අපි කටයුතු කළා.“අභී ෆැෂන්ස්” නමින් අලුත්ම නිමි ඇඳුම් රෙදිපිළි, කාන්තාවනට අවශ්‍ය ද්‍රව්‍ය උපාංග ඇතුළත් ව්‍යාපාරයක් තමයි මම ආරම්භ කළේ. මගේ නිවෙසේ රූපලාවණ්‍යාගාරය අසලම මේ අලෙවි සැලත් මම ආරම්භ කළා. ඒ වගේම මම මගේ රසිකයන් වෙනුවෙන් නවතම ගීත දෙකකුත් ගායනා කළා. එකක් මගේම ගීතයක්. අනෙක ළහිරු පෙරේරා සමඟ ගයන යුග ගීතයක්.නිවේදිකාවක වගේ ම රූපලාවණ්‍ය ශිල්පිනියක ලෙසත් ශිරෝමි ප්‍රියදර්ශනී ගෙවන්නෙ තරමක් කාර්ය බහුල දිවියක්. ශිරෝමි රූපලාවණ්‍ය ශිල්පිනියක් විදිහට නොමිලයේ ම සමාජ සත්කාර්යයකට දායක වෙලා කියලා අපිට ආරංචි වුණා.“මේ දවස්වල ‘රුසිරු ලිය’ රූපලාවණ්‍ය වැඩමුළු සමඟ කාලය ගත කරනවා. ඒ වගේ ම මම දායක වෙන නුගසෙවණ ලොතරැයි දිනුම් ඇදීමේ වැඩසටහන් සුපුරුදු ලෙස සිදුවෙනවා. ‘රුසිරු ලිය’ වැඩසටහන හරහා රූපලාවණ්‍ය ක්ෂේත්‍රයේ නවක රූපලාවණ්‍ය ශිල්පිනියන් ලෙස කටයුතු කරන කාන්තාවන්ට ප්‍රායෝගික වැඩමුළු පවත්වමින් ඒ ක්ෂේත්‍රය පිළිබඳ දැනුම් සම්භාරයක් ලබාදීමට මට හැකිවී තිබෙනවා.නිළියක හා ගායිකාවක වන ඉන්දිකා උපමාලි මේ වන විට කථිකාචාර්යවරියක් බව කවුරුත් දන්නවා. ඇය තම දැනුම ශිල්ප ඥානය ආදරණීය දුවා දරුවන් රැසකටම බෙදා හදා දෙනවා. මේ වන විට ඉන්දිකා අලුත්ම ආරක සංගීතමය නාටකයක් ලබන වස‍ෙර්දී ඉදිරිපත් කරන්නට තම සිසු දරු දැරියන් සමඟ වෙහෙසෙනවාය කියා අපිට ආරංචි වුණා.“මේ දවස්වල මගේ අලුත්ම ගීත කීපයක පටිගත කිරීම් කරගෙන යනවා. ඒ අතරතුර මගෙන් ශිල්පය ලබා ගන්නා දරු දැරියන් සමඟ එකතු වී සංගීතමය නාටකයක් ඉදිරිපත් කරන්නට සැලැසුම් කර ත‍ිබෙනවා. එය ලබන වසරේදී පවත්වන්න මේ දිනවල පුහුණුවීම් සිදුකරනවා. අලුත් අත්දැකීමක් දරුවන්ටත් ප්‍රේක්ෂකයින්ටත් ලබා දෙන්නට උත්සාහ කිරීමක් විදිහට මෙය හඳුන්වන්න පුළුවන්.කලා ක්ෂේ‍ත්‍රයේ නම දිනූ නිෂ්පාදකවරයෙක් සහ අධ්‍යක්ෂකවරයෙක් පසුගිය දවසක අපූරු සත්කාර්යයකට දායක වූ පුවතක් අපිට දැනගන්නට ලැබුණා. ඒ තමයි චිත්‍රපට අධ්‍යක්ෂ සුනිල් අරුණ වීරසිරි සහ චිත්‍රපට නිෂ්පාදක සුනිල් ටී. ප්‍රනාන්දු මේ දිනවල පැවැත්වෙන අපොස සාමාන්‍ය පෙළ විභාගයට පෙනී සිටින දූ දරුවන් අතුරෙන් ‍‍තෝරා ගත් පිරිසකට මොවුන් එම සත්කාර්යය දියත් කළ බවයි අපිට දැනගන්නට ලැබුණේ.‘ලේක්හවුස්’ ආයතනයෙන් සාමාන්‍ය පෙළ දරුවන් අරභයා නිකුත් කෙරෙන ‘සිත්මිණ’ පුවත්පතේ දායකත්වයෙන් මුද්‍රණය කරන ලද ‘සිත්මිණ’ ඉලක්ක ප්‍රශ්නෝත්තර සංග්‍රහයේ මුද්‍රිත පොත් හාරසියයක් මෙවර සාමාන්‍ය පෙළ විභාගයට පෙනී සිටින දුවා දරුවනට ලබාදීම ඔවුන්ගේ අනුග්‍රහය යටතේ සිදුවුණා. මේ සත්කාර්යයට දායක වීමට ලැබීම ගැන ඔවුන් හදවතින් ම සතුටු වෙන බව පවසා සිටියා. කොහොම නමුත් කලාවට වගේ ම සමාජයටත් ඔවුන් මේ කරන සේවය අපි අගය කළ යුතු වෙනවා.ජාලිය රණතුංග ගීතලෝලීන්ට අමතක කරන්න බැරි නමක්. ප්‍රංසග වේදිකාවේ නැතිවම බැරි ගායකයෙක් බවට පත්ව සිටි ජාලිය පසුගිය දවස්වල දකින්නට හිටියේ නැහැ. ඒ ගැන අපි ජාලියගෙන් විමසා බැලුවා. එවිට දැන ගන්නට ලැබුණේ දුක්මුසු පුවතක්. ඒ තමයි ජාලිය බයිපාස් සැත්කමකට ලක්වී සිටීම. මේ ගැන ජාලිය කතා කළේ හරිම සංවේදී හඬකින්.“අපේ මියුසික් ෆීල්ඩ් එකේ හුඟ දෙනෙක් දන්නේ නැහැ මම බයිපාස් ඔපරේෂන් එකකට ලක් වූ බව. නිතරම මට ප්‍රසංගවලට කතා කරනවා. ඒත් ඉතින් මේ දවස්වල වෛද්‍ය උපදෙස් මත විවේක සුවයෙන් ඉන්න වෙලා තිබෙනවා. නමුත් නත්තලත් එක්ක ප්‍රසංග වේදිකාවට ගොඩවෙලා රසිකයන් යළිත් පිනවන්න මගේ බලාපොරොත්තුවක් තිබෙනවා.”තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av1312227</link>
    <topic>13 වැනිදාට යෙදුණු ක්ලැරන්ස් විජේවර්ධන අනුස්මරණය නිමිත්තෙනි.</topic>
    <author>ජෝජ් රොබ්සන් ද සිල්වා</author>
    <content>13 වැනිදාට යෙදුණු ක්ලැරන්ස් විජේවර්ධන අනුස්මරණය නිමිත්තෙනි.“ක්ලැරන්ස් විජේවර්ධනයන් සමඟ මගේ ඇසුර 1969 පමණ සිට පැවැති ඉතාම ළෙන්ගතු ඇසුරක්. 69, 70, 71 වසර වල මගේ අයියා - ආනන්ද පුංචිහේවායි - කරුණාරත්න බණ්ඩාරයි, මමයි ක්ලැරන්ස් සමඟ දෙහිවල හීල් වීදියේ අංක - 97 වළේ බංගලාවේදී නිතර හමු වුණා.ඒ අවස්ථා කිසිදාක මගේ මතකයෙන් බැහැර වෙන්නේ නැහැ. ක්ලැරන්ස් කියන්නේ දක්ෂ නිර්මාණ ශිල්පියකු වගේම ඉතාම සොඳුරු මිත්‍රයෙක්. අප තරම් ඒ සොඳුරු මිත්‍රයාව දැන හඳුනා‍ ගෙන සිටි අන් කිසිවකු දැනට ජීවතුන් අතර සිටීදැයි හිතා ගන්න අමාරුයි. කෙසේ වුවත් ක්ලැරන්ස් සමඟ එක්ව ගී නිර්මාණ රැසකටම දායක වෙන්න ලැබීම මගේ භාග්‍යයක් ලෙස මං සලකනවා. ‘සඳ එක් දිනක්’ ගීතයත් අපේ එම නිර්මාණ එකතුවේ එක් සිහිවටනයක්.”ප්‍රවීණ ගී පද රචක ෂෙල්ටන් වීරරත්න එලෙස සිය මතකය අවදි කළේ පසුගිය 13 වැනිදාට යෙදුණු ජනප්‍රිය සංගීතඥ, ගී පද රචක ගායන ශිල්පී ක්ලැරන්ස් විජේවර්ධනයන්ගේ අනුස්මරණය නිමිත්තෙන් මෙවර “ගී මිහිර” ගෙනෙන්නට අප සමඟ එක් වෙමිනි. ගී පද රචකයකු මෙන්ම ලේඛකයකු ද වන ෂෙල්ටන් කලක් ක්ලැරන්ස් විජේවර්ධනයන්ගේ බුද්ධිමය දේපළ පිළිබඳ ඇටෝර්නි බලකරු ලෙසින් ද කටයුතු කර ඇති අතර ක්ලැරන්ස් ගායනා කළ “මාගේ දෙනෙත්” - “විකසිත හදමල්” - “සමාවන්න මට සමාවෙන්න” සහ “සඳ එක් දිනක්” වැනි ගී සංකල්පනාවන්ගේ හිමිකරුවා ද බව පැවැසේ. සිය සොඳුරු මිතුරා වූ “ක්ලැරන්ස් විජේවර්ධන” කලාකරුවාණන් සමරමින් ෂෙල්ටන් “ගී මිහිර” ගෙනෙන්නට තෝරා ගත් “සඳ එක් දිනක්” ගීතය නිර්මාණය වූ අයුරු අපට පැවසුවේ මෙසේ ය.“ඒ අපේ රටේ සංගීත ක්ෂේත්‍රයේ ‘ගී තැටි’ ජනප්‍රියව පැවති යුගයයි, මට මතක හැටියට. ක්ලැරන්ස් කිසිදාක ආයාසයෙන් ගි තනු නිර්මාණය, පද රචනය හෝ ගායනය කළ නිර්මාණකරුවෙක් නෙමේ. බොහෝ විට ශබ්දාගාරයේ දී ක්ෂණිකවම නිර්මාණ බිහි කිරීමේ අපූර්ව සහජ කුසලතාවයක් ක්ලැරන්ස් සතුව තිබුණා. ‘සඳ එක් දිනක්’ ගීතයේ තනුවත් 1976 වසරේ අග භාගයේ බිෂොප් (ජෝනෙත්) ශබ්දාගාරයේ දී ක්ෂණිකව ක්ලැරන්ස් නිර්මාණය කළේ විජය රාමනායක නිෂ්පාදනය කළ ‘තරංගා’ හයවැනි ගීත තැටියටයි. එම තැටියට ඇතුළත් වූ අනිකුත් ගීත තමයි ‘මාලිනියේ’ - ‘සැන්ඳෑ වලාවන්’ සහ ‘මා හද බැඳි ගීතයයි’ යන ගීත. ‘මා හඳ බැඳි ගීතයයි’ ගීතයේ වචන කිහිපයකුත් මා යෙදුවත් ‘සඳ එක් දිනක්’ ගීතය තමයි මා සම්පූර්ණයෙන්ම පද රචනය කළ ගීතය ලෙස තැටියට යොදා ගත්තේ.”“මම ක්ලැරන්ස්ගේ තනුවටයි පද රචනය කළේ. තනුවක් ලැබුණාම අපි තනුව ඇතුළේ කිමිදෙන්න ඕනේ. ඒ සඳහා ගී පද රචකයාට සංගීතය පිළිබඳ වැටහීම, දැනුම තියෙන්න ඕනේ. එවැනි පුද්ගලයෙකුට තනුව අනුව ගී ලියන්න අසීරු වෙන්නේ නැහැ. මා ලියූ ගී අතර 99% ක්ම තියෙන්නේ තනුවට ලියූ ගීතයි.කොහොමත් ක්ලැරන්ස් සමඟ ගීත නිර්මාණය කිරීමත් බොහොම සොඳුරු කටයුත්තක්. ඔහු පදමාලාවක රස හඳුනන රසවතෙක් වීමත් ගී ලිවීමේ හැකියාව ඔහුට තිබීමත් එයට හේතු වෙන්න ඇති. ක්ලැරන්ස්ගේ තනුවට කිමිඳුණාම එහි වූ රසය නිසාම නිරායාසයෙන්ම තනුවට ගැළපෙන අයුරින් මේ පදමාලාව මා අතින් ලියැවුණා.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av1312228</link>
    <topic>මා ක්‍රිස්තු චරිතය රඟපෑම ගැන මුලින් ම බය වුණේ ගෙදර අය</topic>
    <author>සෑම් පෙරේරා</author>
    <content>මා ක්‍රිස්තු චරිතය රඟපෑම ගැන මුලින් ම බය වුණේ ගෙදර අයමෙවරත් නත්තල් සමය අවසන ජනප්‍රිය සිනමා නළු නිළියන් 25 දෙනෙක් රඟපාන තඹකන්දේ පාස්කු නාට්‍යයේ දර්ශනීය බව රූපවාහිනී නාළිකාවකින් ඔබට දැකගත හැකිවේවි.පසුගිය අප්‍රේල් මාසයේ කුරුණෑගල සඳලංකාව තඹකන්දේදී වේදිකා ගතවුණු පාස්කු නාට්‍ය අපේ පාස්කු නාට්‍ය ඉතිහාසයේ සුවිශේෂ එකක්වුණේ එහි සිනමා නළු නිළියන් 25 දෙනෙක් විවිධ චරිත රඟපෑ නිසාමයි.මෙහි ක්‍රිස්තුන් වහන්සේ චරිතය රඟපෑවේ අපේ ජනප්‍රිය නළු ජීවන් කුමාරතුංග.ක්‍රිස්තු චරිතය රඟපෑ ලොව බොහෝ නළුවන් එම චරිතය රඟපෑමෙන් අනතුරුව මිය ගියා. අප ර‍ෙට් ද ‘ක්‍රිස්තු චරිතය’ චිත්‍රපටයේ ජේසුතුමා ලෙස ප්‍රධාන චරිතය රඟපෑ විජය කුමාරතුංගයන් ඝාතනයට ලක් වුණා. ජීවන්ව මේ චරිතයට තෝරාගත් විට බියක් දැනුණේ නැද්ද?ඇත්තෙන් ම ලොකුම ලොකු බියක් ඇති වුණා. ඒ මරණයට නම් නෙවේ. එවන් මහා උත්තමයකුගේ චරිතය කරළියේ රඟපාන්න මා තෝරාගත්විට මම ඊට සුදුසු නළුවෙක් ද කියන අභියෝගය මා සිත තුළ තදින් ම හටගත්තා. මම රඟපාන්න පටන්ගත්තේත් කරළියෙන්. ‘රතු මකරා’, ‘කදිරා’ ඇතුළු බොහොමයක් වේදිකා නාට්‍යවල යොවුන් වියේදී මා රඟපා තිබුණා. චිත්‍රපට රැසක විවිධ චරිත රඟපා තිබුණත් ක්‍රිස්තුන් වහන්සේගේ චරිතය නාට්‍යයක වුණත් රඟපෑම මට ඇත්තටම බිය දනවන්නක් වුණා.ඒ චරිතය රඟපෑ ලොව සුපතළ නළුවන් හැම කෙනෙකුම ටික කලෙකින් මිය යෑම ගැන ඔබට මොකද හිතෙන්නෙ?මට ඇත්තටම එහෙම බියක් නම් ඇතිවුණේ ම නැහැ. අපේ ග‍මේ, සීදූවේ පාස්කු නාට්‍යවල ක්‍රිස්තුන් වහන්සේගේ චරිතය රඟපාන ආධුනික නළුවන් අනන්තයි. ඒ හැමෝම වගේ වාර්ෂිකව නැවත නැවතත් ඒ චරිතය රඟපානවා. ඔවුන්ගෙන් ඇතැමෙක් ‍එම චරිතය වෙන නළුවකුට බාර දෙන්න කැමැත්තක් දක්වන්නේත් නැති තරම්. ඉතින් වේදිකාවේ හෝ මටත් ඒ චරිතය රඟදක්වන්න ඉඩකඩ ලැබීම මට මහත් භාග්‍යයක් කොට සලකනවා. දැන් එය රූපවාහිනි නාට්‍යයක් වශයෙන් විකාශය වීම නිසා ඒ සතුට වැඩිවෙනවා.ජීවන් හිතනවාද ඔබ ඒ චරිතයට සාධාරණයක් ඉෂ්ට කලාය කියලා?මෙම පාස්කු නාට්‍යයේ ක්‍රිස්තුන් වහන්සේ ලෙසෙ රඟපෑම් පුහුණු කළේ ඉතාමත් කරදර මැද්දේ. ප්‍රධාන චරිතය රඟපෑ මගේ සිට සුළු චරිත රඟපෑ නළු නිළියන් දක්වා හැමෝම බොහොම කාර්ය බහුල ජීවිත ගත කරන අයයි. නාට්‍යය මුලින් ම වේදිකාගත කිරීමට පෙර අප හැමටම එකට එක්වෙලා පුහුණුවීම් කරන්න ලැබුණේ එක වතාවක් හෝ දෙවතාවක් පමණයි. අපි පුහුණුවීම් කෙරුවේ තැන් තැන්වල කීප දෙනා වශයෙන් එකතු වෙලා. මේනිසා ම බොහොමයක් අඩු පාඩු මේ පළමු වැනි සහ දෙවැනි වේදිකාගත කිරීම්වල තියෙන්න ඇති. අපි මෙය දෙවැනි වර වේදිකාගත වෙද්දී තමයි වී.සී.ඩී. ගත කළේ. එම පටිගත කිරීම තමයි මේ.වී.සී.ඩී පටිගත කිරීම බැලූවිට ක්‍රිස්තුන් වහන්සේගේ චරිතය රඟපෑම ගැන මට සියේට සියයක් ම සෑහීමකට පත්වන්නට බැහැ. ඉදිරි වේදිකාගත කිරීමකදී මීට වඩා හොඳ රංගනයක් මට රඟදක්වන්නට හැකිවේවි යැයි සිතනවා.ඔබගේ බිරිය ෂෙරින්, ලොකු දූ ෂයිනි හා පොඩි දූ මලීෂා එහෙම මේ රංගනය බලලා සතුටු වුණා ද?ගෙදර කට්ටිය තමයි මම ක්‍රිස්තුන් වහන්සේගේ චරිතය රඟපෑමට එකඟවීම ගැන මුලින් ම බයවුණේ. ලෝක සිනමාවේ මේ චරිතය රඟපෑ බොහොමයක් නළුවන් අකාලයේ මිය යෑමත් මගේ ඥාතිවරයකු වූ විජය කුමාරතුංගයන් ඝාතනයට ලක්වීමත් නිසා තමයි ඒ අය මුලින් විරුද්ධ වුණේ. පසුව එදා නාට්‍ය බලලා පවුලේ හැමෝම සෑහෙන රසයක් විඳලා තිබුණා.අනාගතයේදී ක්‍රිස්තු චරිතය යළිත් සිංහල චිත්‍රපටයකට නැ‍ඟෙන දවසක ඔබට එහි ක්‍රිස්තුන්වහන්සේ වන්නට ආරාධනා කළොත්?දෙකක් නැහැ. මම රඟපාන්න එකඟ වෙනවා. ක්‍රිස්තුන්වහන්සේගේ චරිතය රඟපෑවත් නැතත් හැම නළුවෙක් ම මිය යනවා. ක්‍රිස්තුන් වහන්සේගේ චරිතය රඟපෑම ප්‍රතික්ෂේප කරලා සදාකාලිකව මේ ලෝකයේ ජීවත්වන්නට යම් නළුවකු සිතනවා නම් ඒක කොයි තරම් මුලාවක් ද?තඹකන්දේ පාස්කු නාට්‍යයේ චරිත රඟපෑ නළු නිළියන්ගේ රඟපෑම් ගැන ජීවන්ට හිතුණේ මොනවාද?හැම කෙනෙක් ම මේ දැවැන්ත නිෂ්පාදනයට දායක වුණේ උපරිම කැපවීමෙන් බව මට දැනුණා. මම ජේසුතුමාගේ චරිතයට යම් කිසි සාධාරණත්වයක් ඉෂ්ටකර ඇත්නම් ඒ සහාය නළු නිළියන්, අධ්‍යක්ෂවරයා ඇතුළු මෙයට දායක වුණු සෑම සියලු ශිල්පියෙකුගේ ම සහයෝගය ලැබුණු නිසා බවත් කියන්නම ඕනෑ. මෙහි මා සමඟ සනත් ගුණතිලක, ක්ලීටස් මෙන්ඩිස්, රෝයි ද සිල්වා, සුමනා අමරසිංහ, නීටා ප්‍රනාන්දු, රෙක්ස් කොඩිප්පිලි, මැණික් කුරුකුලසූරිය, මොරින් චාරුණී, ටෙනිසන් කුරේ, අනූෂා දමයන්ති, නිලන්ති ඩයස්, ඇන්ටන් ජූඩ්, ඇතුළු නළු නිළි පිරිසක් විවිධ චරිත මැවීමට එක්වුණා.සෑම් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av1312229</link>
    <topic>මා කැමති පිරිමි දහ දෙනා</topic>
    <author>තුෂාරි නේරංජා වික්‍රමසිංහ</author>
    <content>මා කැමති පිරිමි දහ දෙනාහදවතේ ගැඹුරුම තැනක රැදුණු ජීවිතයේ සොඳුරු මතක අත්දැකීම් බෙදාහදා ගන්නා ‘මා කැමැතිම පිරිමි දහදෙනා’ වි‍ශේෂාංගයට මෙවර එක් වන්නේ සම්මානනීය රංගන ශිල්පිනියක මෙන්ම කතුවරියකද වන අනෝමා ජිනාදරියි. 1 කැමැතිම සිනමා නළුවා- ගාමිණී ‍ෆොන්සේකා.චරිතයක තිබෙන සියුම් ඉංගිතයන් එකී චරිතයට අදාළව එකිනෙකට වෙනස් ලෙස රඟපාන්න පුළුවන් එකම නළුවා ඔහුයි.වාණිජ සිනමාව වේවා සම්භාව්‍ය සිනමාව වේවා ඔහුටම වෙන් වූ අනන්‍යතාවයක් තිබුණා.2 ජීවිතයට සමීපතම පුද්ගලයා - මගේ පුතා, ත්‍රිශූල් මහිම.මම මගේ ජීවිතයේ දුක් සුසුම් සැප සතුට කියන හැම දෙයක්ම එක විදිහට අත්විදින කොට මා ළඟ මේ හැමදේම විදැදරාගෙන රැදී ඉන්නේ මගේ පුතයි.ඉතින් මගේ ජීවිතයට සමීපතම මගේ පුතයි.3 කැමැතිම නවකතා රචකයා.- මාර්ටින් වික්‍රමසිංහ.මාර්ටින් වික්‍රමසිංහයන්ව අදටත් හඳුන්වන්න පුළුවන් යථාර්ථවාදී නවකතාවේ මුල් පුරුක ලෙසයි. සමාජ දේශපාලනයේ අරුත් යථාර්ථවාදීව සමාජට පෙන්වාදුන් ලේඛකයා ඔහුයි.ඔහු ලියූ ගම්පෙරළිය, කලියුගය, යුගාන්තය, විරාගය, වැනි නව කතා එයට උදාහරණ. මම ඔහුගේ ඒ නව කතා කලාවට කැමැතියි.4 කැමැතිම නිවේදකයා - ප්‍රේමකීර්ති ද අල්විස්ඔහු හොඳ දැනුමක්, හොඳ කටහඬක් තිබූණු හොඳ මනුෂ්‍යයෙක්. නිවේදකයෙක් සතු හසළ ගුණාංග ඔහු තුළ තිබුණා. නිරපරා‍දේ ඔහු මරලා දැම්මා.5 කැමැතිම ගායකයා - ඩබ් ඩී අමරදේව.අමරදේව මාස්ටර්ට සම කරන්න පුළුවන් ගායකයෙක් ලංකාවේ තවම බිහිවී නැහැ.එතුමන් ගායනා කරන ‘පාළු අදුරු නිල් අහස මමයි’ ගීතයට මම බෙහෙවින්ම කැමැතියි.කිසිදු පහසුකමක් නොතිබුණු යුගයක ඔහු ඉන්දියාවට ගිහින් ස්ව උත්සාහයෙන් බෝහෝ කැප කිරීම් කරමින් සංගීත ජීවිතය ජය ගත් ගායකයෙක්.එවන් ගායකයෙක් වීමට නම් වර්තමාන ගායක ගායාකාවන් උපන්දා සිට සංගීතය හැදෑරුවත් මදි කියන එකයි මගේ අදහස.6 කැමැතිම කෙටි කතා රචකයා - ජී බී සේනානායකජී බී සේනානායක ගේ කෙටි කතා කලාවට මම කැමැතියි.ඔහුටම අනන්‍යවූ ‍ශෛලියකින් කෙටි කත ා රචනා කර තිබෙනවා. පොත්පත් රචනා කලාවට ප්‍රවේශ වෙන ඕනෑම නවකයෙක් සේනානායකයන්ගේ කෙටි කතා, නවකතා කියවිය යුතුයි කියා මම හිතනවා.7 කැමැතිම වේදිකා නාට්‍යකරුවා- අශෝක හඳගම.අශෝක හඳගම අධ්‍යක්ෂණය කළ මම දායක වූ සියලුම වේදිකා නාට්‍ය නිර්මාණ තුළ කිසියම් දේශපාලන පසුබිමක් තිබුණා.දැක්මක් තිබුණා.එනිසා වේදිකා නට්‍ය නිර්මාණ ශිල්පියෙක් විදිහට මම අශෝක හඳගමට කැමැතියි.8 කැමැතිම සංගීතඥයා - ප්‍රේමසිරි කේමදාස‍කේමදාස මාස්ටර්ව මම දකින්නේ සමාජවාදී නිර්මාණකරුවෙක් ලෙසයි. ඔහුගේ නිර්මාණ මානුෂිකයි. සමාජවාදියි. අභ්‍යන්තරයේ තිබෙන අර්ථය ඔහු නිර්මාණය කරන සංගීතය ඇතුළේ අන්තර්ගත වෙනවා.ව්‍යවහාරික සංගීතයේ නියමුවෙක් ලෙස මම ඔහුව දකිනවා.සරල ගීතයේ වේවා සිනමාවේ වේවා සංගීතය ගත්විට වෙනස්ම විදිහේ සංගීත ආරක් ඔහු සතුව තිබුණා. ඒ පසුබිම සමාජීය දේශපාලනිකයි.9 කැමැතිම ගුරුවරයා -පර්සි පෙරේරාඑතුමා තමයි මගේ නාට්‍ය කලාවේ මුලකුරු කියවන්නට මට මඟ පෙන්වූවේ. තුඩැල්ල නිමල මරියා මහා විද්‍යාලයේදී මම අධ්‍යාපනය ලබන සමයේ දී එතුමා නාට්‍ය කලාවේ අත්පොත් තැබීමට මා හුරු කරවූවා.10 කැමැතිම ජායාරූප ශිල්පියා- සරත් පෙරේරාසරත්ගේ ජායාරූප හරිම කලාත්මකයි. කලාත්මක ඇසකින් ජායාරූප ගැනීමේ හැකියාව ඔහුට තිබෙනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av13122210</link>
    <topic>චංගුමී සමඟ ගත කළ කාලය මගේ ජීවිතයේ සුන්දර අත්දැකීමක්</topic>
    <author>අතුල රන්සිරිලාල්</author>
    <content>චංගුමී සමඟ ගත කළ කාලය මගේ ජීවිතයේ සුන්දර අත්දැකීමක්ඈ උන්මාදයට පත් නොකළේ කාවද... පුංචිවුන් විතරක් නෙවෙයි, තරුණ වැඩිහිටි කොයි කවුරුත් ඈ වසඟයට ගත්තේ බොහොම පුංචි කාලයකදී.නික්ම ගිහින් ටික කලක් වුණත් චංගුමී මතකය ආයෙත් අලුත් වෙලා. හේතුව, චංගුමි ඔබේ ආලින්දයට රැගෙන ආ අතුල රන්සිරිලාල් නිසා.පහුගිය දිනෙක දකුණු කොරියාවේ සෝල් නුවර පැවැති ‘සුජාත දියණි’ දස සංවත්සර උලෙළේදී අතුලත් චංගුමිත් මුණ ගැහුණා.අතුල රන්සිරිලාල් හා මේ කතාබහ පෙළ ගැසෙන්නේ ඒ සොඳුරු හමුවේ මතක සටහන් විමසනු සඳහායි.කොහොම ද ඔබට මේ උත්කර්ෂවත් අවස්ථාවට එක්වන්න ලැබුණේ...දකුණු කොරියාවේ අතිශය ජනප්‍රිය සහ ප්‍රධාන පෙළේ වැඩසටහන් නිෂ්පාදන සමාගමක් වන MBC (Munhava Broadcasting Corporation) ආයතනයේ ආරාධනාවෙනුයි මං එහි ගියේ. ඇත්තටම මේ මුන්හවා හෙවත් MBC ආයතනය ගැන යමක් කිව යුතුමයි.අපිට මුලින්ම ‘සුජාත දියණී’ ලැබෙන්නේ MBC මඟින් විකාශය කළ එවකට දකුණු කොරියාවේ Top-10 නාට්‍ය අතර තිබියදී, දකුණු කොරියානු තානාපති තුමා හරහායි. Top 10 නිර්මාණ දහය අතුරින් අපි තෝරා ගත් ‘සුජාත දියණී’, මං අපේ රටට ගැළපෙන විදියට ගීතයෙන් දෙබසින් හැඩ කළා. ඇත්තටම කිව්වොත් MBC ආයතනය ලබා දුන් ඒ නාට්‍ය දහය අතරේ අපිට ගැළපෙන අපිට සමීප නාට්‍ය කිහිපයක්ම තිබුණා. නමුත් වඩාත්ම ගැළපුණේ ‘ජුවෙල් ඉන් ද පැලස්’ හෙවත් මේ ‘සුජාත දියණී'යි.ආදරය කොයි සමාජයටත් පොදුයි, චංගුමීගෙත් මින්ජුන් හෝ ගෙත් ආදර අනාගතය පිළිබඳ කතාවේ ඈ තුළ තිබූ ඉවසීමේ ගුණය, දයාවන්තකම ආදි ගුණ දම් ළමා පරපුරට ආදර්ශයක් කරමිනුයි චංගුමී කොටස් 90 ක් ඔස්සේ ගලා ගියේ.මේ තරම් සාර්ථක ලෙස මේ නාට්‍යය කරන්න MBC සමාගමට හැකිවූයේ කෙසේ ද? ඔවුන් ඒ සඳහා කළ කී දෑ දෑසින් දැක බලා ගන්න මේ ගමනේදී මට අවස්ථාව ලැබුණා.ඇත්තටම අවුරුදු 10 ක් ගත වෙලත් චංගුමීගේ ජනප්‍රියත්වය එහෙමමයි. ඒ බව දැනුණේ එදා තිබූ උත්සවශ්‍රීයෙන්.කවුද එදා ඇවිත් හිටියේ...අන්තිම දවසට කලින් දින දෙක තුනක් අපිටම සැකසූ උත්සව මාලාවක් තිබුණා. චංගුමී විකාශය වූ රටවල්වල නියෝජිතයන් තමයි හුඟක් ආරාධනා ලබා හිටියේ. අපි යන විට එහි තිබුණේ බොහොම සීත ගුණයක්. ‘conaid’ හෝටලයේ අපි නැවතුණේ. එදා අපිට තිබුණේ කොරියන් සංස්කෘතිය පිළිබඳ සම්මන්ත්‍රණයක්. එදා කියැවුණු දෙයක් තමයි, කොරියාව අනවශ්‍ය ලෙස බටහිරකරණය කරන්න එපා කියන එක. ඒ තරමට දකුණු කොරියානු සංස්කෘතික වටපිටාව ලස්සනයි පිවිතුරුයි. ආපු හැම රටකම අය කතා කළේ ඔවුන්ගේ මේ නිර්මාණශිලී ගුණය පිළිබඳ.ඔබ ඒ දර්ශන තලයටත් ගියා ද...ඔව්. ‘ඩ්‍රාමියා සිටි’ කියන්නේ ඒ විස්මිත දර්ශන තල ඇති ප්‍රදේශය. දකුණු කොරියාවේ සුවිසල් අශ්ව ගැල් තියෙන්නෙ එතැන. ඊළඟට අපි ගියේ ඇඳුම් කෞතුකාගාරයට. ‘සුජාත දියණී’ නාට්‍යයේ රජ ඇඳුම්, චංගුමීගේ ඇඳුම් ඔවුන් ඉවුම් පිහුම් කළ මාලිගයේ කුස්සිය ඒ භාජන, පොඩි මේස පුටු හැම දේම එලෙසම එතැන සුරැකෙනවා.විස්මිතම දේ තමයි, MBC ආයතනයටම අයිති මේ ලොකේෂන් එක රජ මාලිගයක් හැටියට තවම හොඳහැටි නඩත්තු කරන එක.ඔවුන් ඉන් පසුව කළ හැම නාට්‍යයටම වෙනස් වෙනස් රජ මාලිග හැටියට භාවිත කළේ මේ මාලිගයමයි. පිදුරුවලින් හැදූ ඒ පාරවල් දිගේ මම ඇවිද ගියා. ‘ඩුක්කු මාමා’ ගේ ගේ ඉස්සරහ ඉඳගෙන මම මේ විස්මය ගැන යළි යළිත් කල්පනා කළා. මේ ගම්මානය මේ රජ මාලිගය ඔවුන් ඉතාම හොඳින් ස්ථිර මාලිගයක් ලෙස පවත්වාගෙන යනවා. එදා තවත් නාට්‍යයක් එතැන රූ ගන්වමින් තිබුණා.මං ඔවුන්ගේ කැමරාකරණය බැලුවා. කැමරා උපකරණ ලොරි තුනක්. හැම දර්ශනයක්ම කැමරා පහකින් රූ ගත කරනවා. ඔවුන් ඉතාම හොඳින් පෙර පුහුණුවීම් කරනවා. රඟපාන අය වුණත් බොහොම භක්තියකින් වගේ ඒ වැඩ් නියැළුණේ. මේ හැම දේම නිසයි මේ තරම් විස්මිත නිර්මාණ ඔවුන් ලොවට දායාද කළේ. ආපහු එද්දි අරන් එන්න හුඟක් දේ ඒ ලොකේෂන් එකේදී රටවල් ගණනාවේම නියෝජිතයන්ට ලැබුණා.ඇත්තටම චංගුමී මුණ ගැහෙන පහුවැනිදා, අවසන් උත්සවය වන තෙක් ඔළුව පිරිලා තිබුණේ ඒ දැකපු අත්විඳපු දේවල් වලින්.ඈ පෞද්ගලිකව ඔබ හා කතා කළා ද?දස සංවත්සර උත්සවයේ උත්කර්ෂවත්ම මොහොත වූයේ එයයි. අධ්‍යක්ෂවරයා ඇගේ අතින් අල්ලාගෙන වේදිකාවට නඟිද්දී, කන් දෙදරවන අත්පොළසන් හඬින් මුළු ශාලාවම පිරී ගියා.රඟපා දස වසකට පසුත් ඈ සුන්දරයි. පියකරුයි. ඈ හා අධ්‍යක්ෂවරයා අතර කෙරුණු විවෘත කතාබහේදී ඈ චංගුමී අත්දැකීම පිළිබඳ හුඟක් දේ කිව්වා.‘ලී යොන්’ පදනම ඔස්සේ ලෝකයේ ළමා සංවර්ධනයට අද අරමුදල් සපයනවා. ඒ අනුවයි පහුගිය දාක ශ්‍රී ලාංකේය දරුවන්ටත් ‘සුජාත දියණී ශිෂ්‍යත්වය’ ලබා දීමට කටයුතු ඇරැඹුවේ.අපේ රටේ දරුවො වෙනුවෙන් ඈ ඇමරිකානු ඩොලර් ලක්ෂයක මුදලක් පිරිනැමු ඒ උත්සවයේ වීඩියෝ පටයක් මං ඇයට තෑගි කළා.මං ඇහුවා, ‘කවදද ඔබ ලංකාවට එන්නෙ? කියා. ‘මං බොහොම ආසාවෙන් ඉන්නවා ලංකාවට එන්න. පුළුවන් ඉක්මනට එනවා...’ කියා ඈ පොරොන්දු වුණා.ශිරාණි නානායක්කාර ඇඳපු චංගුමීගේ ලස්සන චිත්‍රයක් සහ වටිනා රිදී අලියෙක් මං ඇයට තෑගි කළා. ඇත්තටම ඇයට ඒ මොහොතේ එවැනි තෑග්ගක් රැගෙන ගොස් තිබුණේ ලංකාවෙන් පමණයි. චංගුමී පළමුව විස්මයටත් ඊළඟට බොහෝම සතුටත් පත්වුණා.විනාඩි 40 ක වගේ කාලයක් තමයි ඈ මා එක්ක කතා කළේ. මොකද හැම කෙනා එක්කම කතා කළ යුතුව තිබූ නිසා.කොහොම වුණත් තිරයේදී මා දුටු, මා සංස්කරණය කළ, හඬ කවා අපේම කරගත් චංගුමී සමඟ ගත කළ ඒ කාලය ඇත්තටම සුන්දර අත්දැකීමක්.චංගුමීට ආදරය කරන හැම කෙනාත් සමඟම ඒ අත්දැකීම මේ විදියට හරි බෙදා ගන්න ලැබීම මටත් සතුටක්. අතුල රන්සිරිලාල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av13122211</link>
    <topic>විජේ මල්ලිගෙ කොලම</topic>
    <author/>
    <content>විජේ මල්ලිගෙ කොලමවිජේ මල්ලිට ෆුල් සැටිස් මෙදා සැරේ යුරො­්පියන් ෆිල්ම් ෆෙස්ටිවල් එකට ආපු ක්‍රවුඩ්ස් දැක්කම. විජේ මල්ලිට සෙවන්ටීස්වල ෆිල්ම් කෝපරේෂන් එකේ ටෙම්පරරි හදල තිබුණු තරංගනි පික්චර් හෝල් එකයි වීක් එන්ඩ්ස්වලට ෆිල්ම්ස් බලන්න ආපු ක්‍රවුඩ් එකයි මතක් වුණා. සමහර ෆිල්ම් ෆෑන්ස්ල ත්‍රී තර්ටි බලලා වෝකින් පාක් එකේ රවුමක් ගහල ඇවිත් සික්ස් තර්ටිවලටත් සෙට් වෙනව විජේ මල්ලි දැක්කා. අපේම ළමයින් වැඩේට මහන්සි වෙලා තිබුණා නියමෙට. වටින කියන පලක් ඇති ඉවෙන්ට් එකක් තියෙනවනම් ඒවට ක්‍රවුඩ්ස් අඩුවෙන්නෙ නෑ තාමත්. වැඩේ අල වුණොත් තමයි සොරි ඩොට් කොම් වෙන්නෙ.ෆිල්ම්ස් වසන්තෙ වගේ ඩ්‍රාමාස් වසන්තෙකුත් අපිට තියෙනව නම් කියල විජේ මල්ලිට වෙලාවකට හිතෙනවා. දැන්නම් ඉතින් එහෙම ඩ්‍රාමා වසන්තයක් ගැන හිතන එකත් හීනයක් වෙයි තව අවුරුදු ගාණට. එහෙම සීසන් එකක ඉවෙන්ට් එකක් තියන්න තිබිච්ච ජෝන් ඩී සිල්වා තියටර් එකත් එතන නැතිකොට. අපේ ස්ටේජ් ඩ්‍රාමා සීන් එකට දෙය්යන්ගෙම පිහිට ද නැත්නම් ශ්‍රියන්ත මෙන්ඩිස් චීෆ්ලගෙ පිහිට ද කියල ඕඩියන්ස් දන්නෙ නෑ. කාගෙ පිහිටෙන් හරි, ස්ටේජ් ඩ්‍රාමා ෆීල්ඩ් එක ගැන ඒව බාරව ඉන්න ලොකු ලොක්කො දැනට වැඩියෙන් ටිකක් සීරියස්ලි හිතල බලනව නම් හොඳයි කියන එකයි විජේ මල්ලිගෙ අයිඩියා එක. ටෙලි ඩ්‍රාමා කියල රෑ තිස්සෙ පෙන්නන වැලේ වැල් නැති වැල් ටෙලි බලලා මොළේ කොලොප්පන් වෙලා ඉන්න ඕඩියන්ස්වලට හොඳ ස්ටේජ් ඩ්‍රාමා එකක් බලන්න ලැබෙනව නම් ඒක මොනතරම් සනීපයක් ද කියල දන්නෙ ඩ්‍රාමා ඇඩික්ට්ස්ල විතරයි.ඉස්සර නම් ලෝන්ග් වීක් එන්ඩ් එකකම කොච්චර කෝටියක් වැඩ කරන්න තියෙනව ද? ෆිල්ම්ස් බලන්න, ඩ්‍රාමාස් බලන්න, බුක් ලෝන්චස්, සෙමිනාර්ස් වලට යන්න. ෂිහ් දැන් එහෙම දේවල් ඇත්තෙත් නෑ. තිබුණත් ඉස්සර තිබිච්ච ඉන්ටරෙස්ට් එකෙන් ගන්න හිතෙන්නෙත් නෑ. මෙන්න මෙහෙම අනාථ වෙලා ඉන්න වෙලාවක නිකමට වගේ ඉන්ටර්නෙට් එකට රිංගුවම නේ විජේ මල්ලිට තරු පෙනුණෙ. ලෝකල් වෙබ් සයිට් එකක් සෙට් වුණා කියන්නෙ ඇගේ වෛරය ජාතියෙ ෆිල්ම්ස් ස්ටෝරිස් තියෙන සෙක්ස් ‍ස්ටෝරිස් හෝ ගාලා මේ වෙබ් එකේ. ලීඩ් ස්ටෝරියෙ තිබුණෙ පිටිදූවේ සිරිධම්ම රෙවරන්ඩ්ගෙ ඉන්ටවීව් එකක්. ගෑනියෙක් කිව්වලු, උන්වහන්සේ කාමරේ ඉඳගෙන එයාට අතවර කරනව කියලා. ඒ අම්මණ්ඩි දැකලත් නැතුව මොන ඩී. එන්. ඒ. ද කියල අහන ගමන් හාමුදුරුවො තව ගොඩාක් ඉන්ටරෙස්ටින් ස්ටෝරීස් සෙට් එකක්ම ඉන්ටවීව් එකට දීල තියෙනවා. සමහර කේසස් බුදු හාමුදුරුවන්ගෙ කාලෙ චිංචි මානවිකාවගෙ ස්ටෝරිය මතක් වෙන සීන්ස්. ඒ ඔක්කොටම වැඩිය සිරා නිව්ස් ටිකක් මේ වෙබ් එකේ තිබුණා විජේ මල්ලිට මතකයි.ඒවට දාපු හෙඩින්ග්ස් නේ රියල් හෙඩින්ග්ස්. (1) මෙහෙකාරියගේ රහස් පෙම නාන කාමරයෙන් මතු වෙයි. (2) රංජිත් ඔයාට කැමැතියිලු. එයත් කැමැත්තෙන් ඉන්නෙ ඔයා එක්ක එකට එන්න - ස්කයිප් පෙම්වතා, (3) ඇ‍ඟේ විෂ ඉවත් කිරීමට රහස් ප්‍රදේශ අතගා තරුණියට අතවර කළ කපුවා. (4) කැමැත්තක් නැතුව මගේ ඇඟ අල්ලන්න කාටවත් ඉඩ දෙන්නේ නැහැ - සේමිණි. (5) දියණිය කෙලෙසා මිතුරන්ගේ ආසාවන්ටත් අවස්ථාව දුන් පාපතර පියා. (6) යට ඇඳුම ගලවා ඔළුවේ ඔතා ගන්නට කියමින් දැරිය දූෂණය කළ කට්ටඩියා. (7) දුම්රිය ආසනයට දිගාවී කාන්තාවන්ගේ කකුල් අල්ලන පුද්ගලයෙක්. (8) ඥාති නැගණියගේ සෙක්සි ෆොටෝ පෙන්නා ළාබාල තරුණියක ලෙස අඟර දැමු කත. (9) වත්ත පහළ ළිඳට නාන්නට ගිය තරුණියගේ පපුව අත ගාමින් සිටි පස්දරු පියා. කට්ටිය මොකද කියන්නෙ දැන්? මේව ශ්‍රී ලංකාවෙ සිද්ධ වෙච්ච නැති ස්ටෝරීස් කියල ද කියන්නෙ? මේ හෙඩින්ග්ස්වලට පිටින් තියෙන ස්ටෝරීස් ෆුල් ආතල්. ලියල තියෙන ස්ටයිල් එකනේ කියවල බලන්න ඕන. පැණි හැලෙනව. කෝචිචියෙ කාන්තා කකුල් අල්ලන සීන් එකේ විහිළුම කෑල්ල තමයි මේක. පුදුමය වෙන්නෙ අල්ලන එක කාන්තාවන්ට නොදැනීමලු.මේ දවස්වල ලියන නවල්ස්වල ඕනවට වැඩිය සෙක්ස් තියෙනව කියල නාහෙන් අඬන විචාරන මහත්තුරුන්ට නෝනා මහත්තුරුන්ට, මේ සෙක්ස් ස්ටෝරිස් ගැන කියන්න තියෙන්නෙ මොනව ද කියල විජේ මල්ලි නම් දන්නෙ නෑ. නිකමට පොඩි ඉන්ටවල් එකක් අරගෙන ඉන්ටනෙට් ගිහිල්ල බලන්නකො හොට් නිව්ස් මොනව ද කියලා. මේ හොට් නිව්ස් අස්සේ ඉන්ජින් ඩ්‍රයිවර් කෙනෙක් නැතුව ඔටෝ දුවපු එන්ජින් එකේ ස්ටෝරියක් මේ හෙඩින්ග්ස් එක්කම තිබුණු එක තමයි මාර ජෝක් එක. ජිප්සීස්ල කිව්ව වගේ වෙලාවකට විජේ මල්ලිටත් හිතෙනව මේක මොනතරම් කොමඩි කන්ට්‍රියක් ද කියලා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av13122212</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නදොම්පේ වසන්ත මරවනාගොඩප්‍රශ්නය - කනප්පු කරකැවීමෙන් නැතිවුණු භාණ්ඩ සොයාගත හැකි ද?පිළිතුර - එසේ හැකිනම් ලංකාවේ හැම පොලිස් ස්ථානයකටම කනප්පුව බැගින් බෙදාහැර කනප්පු කරවන්නකු කොස්තාපල් වරයකු ලෙස බඳවා ගැනීම යෙහෙකි.මාතලේ ධර්මා ඒකනායකප්‍රශ්නය - ‘දෝ රහා’ නමින් වැඩිහිටියන්ට පමණක් සීමා වූ හින්දි චිත්‍රපටයක් හැත්තෑ ගණන්වල මෙරට තිරගත වුණා නේද? එහි රඟපෑවේ කවුද?පිළිතුර - ඔව්. එහි අනිල් ධවාන්, රාධා සලූජා, ශත්රුඝන් සිංහ්, රාකේශ් පාණ්ඩේ ප්‍රධාන චරිත රඟපෑවා.කුලියපිටියේ ජයසේන අතපත්තුප්‍රශ්න - ‘මහ රෑ හමුවූ ස්ත්‍රිය’ චිත්‍රපටයේ එන ‘ජීවන විල මැද’ ගීතය ගයන්නේ සුජාතා අත්තනායක ද? ජී. එස්. බී. රාණි පෙරේරා ද? එහි සංගීතය කාගෙ ද?පිළිතුර - සුජාතා. සංගීතය එම්. කේ. රොක්සාමි.කඩුවෙල සුපුන් සඳකැලුම්ප්‍රශ්නය - ‘පාකීසා’ චිත්‍රපටයේ සංගීතය කාගෙ ද? නෞෂාඩ් ගේ ද?පිළිතුර - නැහැ. ගුලාම් මොහොමඩ්ගේ.මීගමුව මහහුණුපිටියේ යොහාන් කුමාර් ද සිල්වාප්‍රශ්නය - ධනපාල උඩවත්ත ‘රිසානා’ ගීතය ප්‍රසංග වේදිකාවේදී නටමින් ගැයීමත් ප්‍රේක්ෂකයන්ගේ නැටීමත් ගැන ඔබට මොනව ද කියන්න පුළුවන්?පිළිතුර - ධනපාලටත් පිස්සු. නටන එවුන්ටත් පිස්සු.නිවිතිගල සරත් විජේසිරිප්‍රශ්නය - ආචාර්ය තිස්ස අබේසේකර නිහාල් නෙල්සන්ට ගීත ලියා තිබේ ද?පිළිතුර - එක ගීතයක් ලියා තිබෙනවා. ඒ ‘යන්න යන්න දුර ගමනක් පාර ඉවර නැහැ’ නමැති ගීතය.කඩවත පහළ බියන්විල භද්‍රා බියංකා මධුප්‍රශ්නය - ඔබ පත්තර කර්තෘවරයකු නිසා ඔබට කීර්ති පැස්කුවල්, සේනානායක වේරලියැද්දගේ සංගීත ප්‍රසංග නරඹන්න ආරාධනා පත් ලැබෙන්න ඇති නේද?පිළිතුර - මොන පිස්සු ද? ඒ මිනිසුන්ට ඒ වෙලාවට අපිව මතක නැහැ.පැපිලියානේ ශාන්ත කල්දේරාප්‍රශ්නය - ‘ප්‍යාර් කා මෝසම්’ චිත්‍රපටයේ ශෂි කපුර් සමඟ රඟපෑ සෙසු නළු නිළියන් වූයේ කවුද?පිළිතුර - ආශා පරේක්, භාරත් භූෂන්, නිරූපා රෝයි, රාජේන්ද්‍ර නාත්.ඇලකන්දේ සරත් හෙට්ටිහේවාප්‍රශ්නය - ජ්‍යෙෂ්ඨ මාධ්‍යවේදි පී. ඇම්. සේනාරත්නගේ ලිපිනය සොයා දෙන්න?පිළිතුර - 56/12, කොන්ගහ වත්ත, නුවර පාර, කිරිබත්ගොඩ, කැලණිය.ගම්පහ අඹන්විට සිරිවර්ධනප්‍රශ්නය - ‘අපේ කට්ටිය’ හා ‘කලා පෙළ’ නාට්‍ය සංවිධාන අතර යම් සම්බන්ධයක් තිබුණා ද?පිළිතුර - නැහැ.වීරවිල අනුෂ්කා විජේසිංහප්‍රශ්නය - ‘පරිචෙ’ නමින් මෙරට ද තිරගත හින්දි චිත්‍රපටයේ අධ්‍යක්ෂ කවුද? එහි රඟපෑවේ ධර්මේන්ද්‍ර නොවේ ද?පිළිතුර - අධ්‍යක්ෂ ගුල්සාර්. මෙහි රඟපෑවේ ජිතේන්ද්‍ර. සෙසු චරිත ජයා බහාදූරි, ප්‍රාන්, අස්රාණි, ලීලා මිස්රා රඟපෑවා.නිට්ටඹුවේ ජානක ධර්මදාසප්‍රශ්නය - ‘සොඳුරු වර්ණදාසි’, ‘දොරමඬලාව’ වැනි ඔපෙරා රචනා කළේ එරික් ඉලයප්ආරච්චි ද?පිළිතුර - නැහැ. ලූෂන් බුලත්සිංහල.උතුරු කළුතර තොටුපළ පාරේ සිරි අබේසේකරප්‍රශ්නය - සිනමා නිළි රැජන රුක්මණි දේවි තම රියැදුරාට මෝටර් රථයක් පරිත්‍යාග කළා යැයි කියන්නේ ඇත්ත ද?පිළිතුර - ඔව්. ‘කැලැහඳ’ චිත්‍රපටයේ රඟපා ලත් මුදලින් ඇය තම රියැදුරු ඩෙන්සිල්ට මොරිස් මයිනර් රථයක් පරිත්‍යාග කළා.මිරිස්වත්තේ මිල්ටන් කරගහමුනප්‍රශ්නය - සුද්දන්ගේ කොක්ටේල් පාටිවලට ජාතික ඇඳුම ඇඳගෙන ගිය පළමු සිංහලයා බණ්ඩාරනායක ද?පිළිතුර - අපොයි නැහැ එයා ගියේ ටයි කෝට් දාගෙන. ඔබේ ප්‍රශ්නයට පිළිතුර ඩී. බී. ධනපාල.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av13122213</link>
    <topic>ටෙලි නාට්‍ය කලාවට වසර 30යි</topic>
    <author>තුෂාරි නේරංජා වික්‍රමසිංහ</author>
    <content>ටෙලි නාට්‍ය කලාවට වසර 30යිපුංචි තිරය හැඩ කරන ටෙලිනාට්‍ය කලාවට වසර 30ක් සම්පුර්ණ වී ඇත. මෙරට ප්‍රේක්ෂක ජන විඥානය කෙරෙහි මහත් බලපෑමක්, ආකර්ෂණයක් ඇතිකිරීමට ටෙලිනාට්‍ය බලපෑ බව රහසක් නොවේ. දැනට වසර තිහකට පෙරාතුව තැනුණු ටෙලිනාට්‍ය කලාවත් වර්තමාන ටෙලිනාට්‍ය කලාවත් අතර බොහෝ වෙනස්කම් මේ වන විට දක්නට ලැබේ. මේ සියලු කාරණා පිළිබඳ කතාබහ කරමින් වසර 30ක් සම්පූර්ණ වන ටෙලිනාට්‍ය කලාව පිළිබඳ දැනට ටෙලිනාට්‍ය ක්‍ෂේත්‍රයේ නිරත කලාකරුවන්ගේ අදහස් විමසීමක් කළෙමු.-කුමාර් කොතලාවලසිංහල ටෙලිනාට්‍ය වංශකතාවට වසර 30ක් සම්පූර්ණ වීම ගැන හදවතින්ම මම සුබ පතනවා. මුලින්ම කියන්න ඕන මම ටොරානා විඩියෝ මූවීස් ආයතනයේ අධිපති හැටියට හැමදාමත් හොඳ ටෙලිනාට්‍ය රසිකයෙක්. පුංචි කාලෙ ඉඳලම මගේ කැමැත්තක් තිබුණා. මේ ටෙලිනාට්‍ය පටිගත කරලා නැවත නැවත ඒවා බලමින් රසවිඳින්න. ඒ පුරුද්ද නිසා මටත් නොදැනීම මා ළඟ රූපවාහිනියේ මුල් කාලීනව විකාශය වූ හරවත් අර්ථවත් ගුණාත්මක බවින් ඉහළ ටෙලිනාට්‍ය ගණනාවක් සුරක්ෂිත වුණා.රසිකයෙක් විදිහට එක්කාසු කර ගත් ඒ ටෙලිනාට්‍ය අද වන විට දුර්ලභ ගණයේ ටෙලිනාට්‍ය බවට පත්ව තිබෙනවා. ඒවා නීත්‍යානුකූල අවසරය මත සංරක්ෂණය කොට ඩීවීඩී ගත කොට මේ ටෙලිනාට්‍ය සඳහා ඇලුම් කරන අනෙකුත් රසිකයනට නැරඹීමේ අවස්ථාව ටොරානා වීඩියෝ මූවීස් හරහා උදාකර දී තිබෙනවා.ටෙලිනාට්‍ය කලාවට වසර 30ක් සම්පූර්ණ වන මේ මොහොතේ මගේ මුලික අරමුණ වුණේ ලංකාවේ ප්‍රථම සිංහල ටෙලිනාට්‍ය ඩී.බී.නිහාල්සිංහයන් ගේ ‘දිමුතු මුතු’ සංරක්ෂණය කොට ඩීවීඩී ගත කොට රසිකයනට ලබා දීමයි. එය නරඹන්නට කැමැති රසිකයන් බොහෝ පිරිසක් සිටිනවා. එහෙත් යම් යම් හේතු කාරණා මත එය තරමක් දුරට පසු බැස තිබෙනවා.”-දීප්ති විජේතුංග2013 වසරේ දී දේශීය ටෙලිනාට්‍ය කලාවට වසර 30ක් සම්පූර්ණ වෙනවා. එතකොට අපි අද දවසේ කල්පනා කළ යුත්තේ දේශීය ටෙලිනාට්‍ය කලාව මනුස්ස ජීවිතය හා සම කරනවා නම් මේ ටෙලිනාට්‍ය කලාවේ ගෙවී යන්නේ සුන්දරතම යොවුන් අවධිය බවයි. මේ අවධියේ කලාව තුළ සියල්ල පිළිබිඹු වෙන්න ඕන. එනම් ටෙලිනාට්‍ය කලාව ගමන් කරන දිශාව, එය සමාජ ප්‍රගමනයට කැපවී සිටිනවාද, දේශීය කලාකෙතේ පෝෂණය සඳහා එය කෙතරම් දුරට කටයුතු කරනවාද යන කරුණු නිශ්චය කිරීමට සුදුසු වේලාව මේ කාලය කියා මම සිතනවා.”“ඒ වගේම මෙහි අනාගතය සම්පූර්ණයෙන්ම හොඳ අතට හැරෙයිද? නැතිනම් විනාශය කරා ළඟා වේවිද කියා තීන්දු තීරණ ගැනීමටත් මේ අවධිය විශේෂ අවස්ථාවක් ලෙස මම දකිනවා. මේ මොහොතේ දී නිර්මාණකරුවන්, කලාකරුවන්, සමස්ත සමාජයට මේ කෙරෙහි දැඩි අවධානය යොමු කළ යුතු වෙනවා. ඒ වගේම ඊළඟට රූපවාහිනියේ ගමන් මඟ හැරෙන්නේ කොයිබට ද කියන දේ ගැනත් මේ අය කල්පනාකාරී විය යුතුයි. ඒ දේවල් ගැන සොයා බැලිය යුතුයි. ඒ වගකීම පැහැර හැරීමෙන් මෙවන් අවස්ථාවක් යළිත් ඔවුනට ලබා ගත නොහැකි වෙනවා.-දේවිකා මිහිරාණි‍සිංහල ටෙලිනාට්‍ය කලාවට වසර 30ක් සම්පූර්ණවීම ඇත්තටම මම දකින්නේ විශාල ජයග්‍රහණයක් ලෙසයි. මම ලංකාවේ ප්‍රථම සිංහල ටෙලිනාට්‍යයේ ප්‍රථම නිළිය වෙන්න වාසනාව ලැබුවා.ඩී.බී.නිහාල්සිංහයන් අධ්‍යක්ෂණය කළ ‘දිමුතු මුතු’ ටෙලිනාට්‍ය හරහා ඒ වාර්තාව තැබීමට ලැබීම අදටත් භාග්‍යයක් ලෙසයි මම දකින්නේ. එහිදී මට ලංකාවේ ජනප්‍රියම සම්මාන, හොඳම නිළිය සම්මාන ලැබුණා. එක රැයින් ලංකාව පුරා මා ලැබු ජනප්‍රියත්වය අසීමිතයි.ඒ විදිහට පුංචි තිරයේ ප්‍රථම නිළිය ලෙස මා තැබූ සලකුණ අද වන විට වසර 30ක් තරම් දිගු ඉතිහාසයකට නෑකම් කියනවා. අද රූපවාහිනියේ විකාශය වෙන ටෙලිනාට්‍ය ප්‍රමාණය විශාලයි.ක්ෂේත්‍රයට පා තැබූ නළු නිළි කැළ විශාලයි ඉතින් හා හා පුරා කියා මා වසර 30කට ප්‍රථම ඇරඹූ ගමන අද සෑහෙන දුරක් පැමිණ තිබෙනවා. ටෙලිනාට්‍ය කලාවට වසර 30ක් එළැඹීම ගැන හදවතින්ම මා සතුටු වෙනවා.-දේවප්‍රිය අබේසිංහරූපවාහිනී ටෙලිනාට්‍ය කලාවට වසර තිහක් සම්පූර්ණ වන මොහොතේ, රූපවාහිනී ටෙලිනාට්‍ය කලාවේ ආරම්භක අවධිය ගැන කතාකළොත් රූපවාහිනියේ මුල් අවධියේ නිර්මාණය වූ ටෙලිනාට්‍ය ගැන ප්‍රේක්ෂකයන්ගේ ලොකු බලාපොරොත්තුවක් ලොකු පැහැදීමක් තිබුණා. ඒ වගේම හොඳ නිර්මාණකරුවන් අතින් හොඳ ටෙලිනාට්‍ය බිහිවුණා. ආරම්භක අවධියේ නිර්මාණය වූ ටෙලිනාට්‍යවල පවතින ගුණාත්මක භාවය ගැන අදත් ජනතාව කතාකරනවා.නමුත් මෑත කාලයේ නිර්මාණය වෙන ටෙලිනාට්‍යවල පිරිහීමක් දක්නට ලැබෙනවා. අද හොඳ නිර්මාණ බිහිවෙනවා අඩුයි. සිංහල ටෙලිනාට්‍ය කලාවට වසර 30ක් ගත වුණත් අද හැදෙන ලියවෙන ටෙලිනාට්‍යවල තිරනාටක ගුණාත්මක බවින් අඩුවත් වාණිජ ස්වභාවයට බරවත් ලියවෙන බවක් පෙනෙනවා. මෙනිසා ටෙලිනාට්‍ය කලාවට වසර 30ක් ගත වුණත් එහි දියුණුවක් මට නම් දකින්නට නැහැ. දකින්නට ලැබෙන්නේ ටෙලිනාට්‍ය කලාව ක්‍රමයෙන් පිරිහෙන බව පමණයි.”-ශ්‍රියානි අමරසේනසිංහල ටෙලිනාට්‍යයේ මූලාරම්භයේ සිටම ‍ ටෙලිනාට්‍ය කලාවට එක්වූ රංගන ශිල්පිනියක් මම. ‘ආශිර්වාදය’ ඒකාංගික ‍ ටෙලිනාට්‍යයේ සිට ‘එක මවකගේ දරුවෝ’, ‘පස්සෙ ගෙනා මනමාලි’ වගේ මුල් කාලයේ ටෙලිනාට්‍ය වලින්ම ‍ ටෙලිනාට්‍ය රංගනයට මා එක්කාසු වුණා. එසේ ගලාගෙන ආ ටෙලිනාට්‍ය කලාවට වසර 30ක් ගතවුණා කියන දේ හිතාගන්නත් බැහැ.නමුත් අපි රඟදැක්වූ පැරණි ‍ ටෙලිනාට්‍යවලට අදටත් පුදුමාකාරයේ ඉල්ලීමක් තිබෙනවා. ඒ කාලෙ ටෙලිනාට්‍ය බලන්න ප්‍රේක්ෂකයො වරද්දන්නේ නැහැ. මොකද ටෙලිවිෂන් නාළිකා එකක් දෙකක් පමණයි තිබුණේ. අද හැමදේම වැඩිවෙලා. අවශ්‍ය ප්‍රමිතියටත් එහා ගිහිල්ලා. ඒ නිසා ප්‍රමිතියෙන් බාල ටෙලිනාට්‍ය ඕනෑ තරම් නිර්මාණය වෙන බව පෙනෙනවා.”-නාලන් මෙන්ඩිස්සිංහල ටෙලිනාට්‍ය කලාවට වසර 30ක් සම්පූර්ණ වීම කියන එක සතුටට කාරණයක්. මේ වසර තිහ පුරාම සිංහල ටෙලිනාට්‍ය එක්ක සිටි කෙනෙක් මම. මෙරට ප්‍රථම සිංහල ටෙලිනාට්‍ය වන ඩී.බී.නිහාල්සිංහ ගේ ‘දිමුතු මුතු’ ටෙලිනාට්‍යයේ සහාය අධ්‍යක්ෂ ලෙස කටයුතු කළේ මම. ඒ 1983 දී. දැන් 2013 වසර. මේ වසරේ මේ වන විටත් මගේ ටෙලිනාට්‍යයක් විකාශය වෙනවා. මේ වසර 30 පුරාවටම මම ටෙලිනාට්‍ය එක්ක ඉඳලා තිබෙනවා.මේ ටෙලිනාට්‍ය කලාවට වරින් වර එල්ල වූ විවිධාකාරයේ රැළි අර්බුද එක්ක තමයි මේ වසර 30ම ගෙවී ගොස් තිබෙන්නේ.” “මේ වෙද්දී තාක්ෂණය දියුණු වෙලා තිබෙනවා. ආරම්භක අවධියත් එක්ක බලද්දී සිංහල ටෙලිනාට්‍ය කලාව තුළ විශාල තාක්ෂණික දියුණුවක් ලබා තිබුණත් ඒ හා සමානව ගුණාත්මකව වර්ධනය වෙලා කියන ගැටලුව තිබෙනවා. ඒ වගේම පිටපත් රචකයින්ගේ පිටපත් තුළ මුල්කාලීන පිටපත් රචකයින් හා සමාන ගුණාත්මක වර්ධනයක් දියුණුවක් දකින්නට අමාරුයි.”තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av13122214</link>
    <topic>Hollywod News</topic>
    <author>සුජීව තේවහෙට්ටිගේ</author>
    <content>Hollywod Newsසුරුමත් ජීවිතයක් ගතකළ ද, ජනප්‍රිය නිළි පෙනිලොප් කෲස් නිරතුරුවම සිටින්නේ බිය, සැක මුසු වූ සිතකින්ලු. මේ බව ලොවට හෙළිකළේ ඇය විසින්මයි.“මම ගොඩක් කල් ඉඳල ජීවිතේ ගතකරන්නෙ බයෙන්, සැකෙන්. මොන හේතුවක් නිසා ද දන්නෙ නැහැ. මේ හැඟීම් මගෙ හිත ඇතුළෙ තිබුණට මම ඒව පිට අයට දැනෙන්න ඉඩ තියන්නෙ නැහැ. මට ඒ හැඟීම් යටපත් කරගෙන ඉන්න පුළුවන්. මං හිතන්නෙ හැඟීම් හංගාගෙන ඉඳීමේ හොඳ පළපුරුද්දක් මට තියෙනව කියලයි. කොච්චර හිතේ කරදර තිබුණත් මම අනෙක් අයට කියන්න යන්නෙ නැහැ. එහෙම කිව්වොත් ඒ අයත් පිස්සු වැටෙයි” පෙනිලොප් මෑතකදී ඇමෙරිකානු පුවත්පතක් සමඟ එලෙස කියා තිබුණා. ඇයට මේ සැක - සංකා, බියජනක හැඟුම් ඇතිවුණේ සැමියාගෙන් හෝ දරුවන් දෙදෙනාගෙන් නොවෙයි. සැමියා, ජාවියර් බාඩෙම් සමඟ ඇය සාමකාමීව ජීවත් වෙනවා. වැඩිමල් දරුවා දෙහැවිරිදි ලෙනාඩෝ. දියණිය ලුනා තවමත් පස්මසක බිලිඳියක්.ක්ෂකයන් අතර ජනප්‍රිය වූ ‘මෑන් ඔෆ් ස්ටීල්’ චිත්‍රපටයේ දෙවැනි කොටස ළඟදීම රූපගත කිරීම ආරම්භ කරන බව හොලිවුඩ්පුරයෙන් වාර්තා වෙනවා. ‘සුපර් මෑන්’ සහ ‘බැට්මෑන්’ චරිත දෙක ඇතුළත් වන මෙහි ‘සුපර් මෑන්’ ගේ චරිතය සුපුරුදු විලසින් නිරූපණය කරන්නේ හෙන්රි කැවිල්. ‘බැට්මෑන්’ ලෙස බෙන් ඇ‍ෆ්ලෙක් රඟපෑමට නියමිතයි.තවත් ජනප්‍රිය නළුවෙකු වන ජේසන් මොමෝආ ද මේ චිත්‍රපටයේ ප්‍රධාන චරිතයකට තෝරාගෙන තිබෙනවා. ඔහු, සුපිරි බලයක් සහිත පිටසක්වල ජීවියකු ලෙස රඟනු ඇතැයි චිත්‍රපටයේ අධ්‍යක්ෂ සැක් සින්ඩර් පවසනවා. ගැල් ගැඩොට් මේ චිත්‍රපටයේ ප්‍රධාන නිළිය වනු ඇතැයි පැවසෙනවා. මේ චිත්‍රපටය ලබන වසරේ දී තිරගත වීමට නියමිතයි.වුන් ගායිකා සෙලිනා ගෝමස් ගේ මිතුරියක් තමයි, ඩෙමී ලොවැටෝ. කොකේන් නම් වූ මත්ද්‍රව්‍ය භාවිතයට ඇබ්බැහි වී සිටි ඩෙමීව 2010 දී මත්ද්‍රව්‍යවලට ඇබ්බැහිවූවන් පුනරුත්ථාපනය කරන මධ්‍යස්ථානයකට ඇතුළත් කෙරුණා.පසුගියදා, සෙලිනා ඇගේ දුක සැප විමසන්නට එම පුනරුත්ථාපන මධ්‍යස්ථානයට ගියා. එහිදී තම මිතුරිය මුණගැසුණු සෙලිනා, ඇගේ ජීවිතයට වැදගත් වන කරුණු රැසක් කියා දුන්නා. සෙලිනා පැවසූ කාරණා දේශනයකට සමාන කළ හැකි බවයි, එය අසාගෙනසිටි අනෙක් තරුණ තරුණියන් පැවසුවේ. සෙලිනාගේ ‘දේශනයෙන්’ තමන්ගේ සිතට නව දිරියක් ලැබුණු බව ඩෙමී පැවසුවා.ඩෙමී පසුගිය කාලය තුළ මත්ද්‍රව්‍යවලට කොයිතරම් ඇබ්බැහි වී සිටියා දැයි ඇගේ මේ වදන්වලින්ම වටහාගත හැකියි... “මට මත්ද්‍රව්‍ය නැතිව පැයක්වත් ඉන්න බැරිවුණා. ප්ලේන් එකක යනකොට පවා මේවා ඕනෑ වුණා” අධික මත්ද්‍රව්‍ය භාවිතය නිසා පාලනයකින් තොරව අධික ලෙස ආහාර ගත හැකිවීමේ රෝගී තත්ත්වයක් ද ඇයට වැලඳී තිබුණා.බෝල්ඩ් ඇන්ඩ් ද බියුටිෆුල්’ ලොව පුරා රටවල් රැසක විකාශය වූ ජනප්‍රිය ඇමෙරිකානු ටෙලි වෘත්තාන්තයක්. මීට ටික කාලයකට පෙර, මෙය ශ්‍රී ලංකාවේ රූපවාහිනී නාළිකාවක ද විකාශය වුණා.ළඟදීම මේ ටෙලි වෘත්තාන්තය නවකතා පොත් පෙළක් වශයෙන් එළිදැක්වීමට නියමිතයි. එහි මුල් කොටස ලබන පෙබරවාරි මාසයේ දී නිකුත් කෙරෙන බව එම පොත් පෙළ ප්‍රකාශයට පත්කරන පෑන් මැක්මිලන් සමාගම පවසනවා. මේ අනුව ‘බෝල්ඩ් ඇන්ඩ් ද බියුටිෆුල්’, නවකතා පොත් පෙළකට නැ‍ෙඟන මුල්ම ටෙලි වෘත්තාන්තය ලෙස සැලකිය හැකි බවයි එම ඕස්ට්‍රේලියානු ග්‍රන්ථ ප්‍රකාශන සමාගම පවසන්නේ.මෙම පොත් පෙළෙහි දෙවැනි කොටස ලබන අප්‍රේල් මාසයේදී ද, තුන්වැන්න ජූනි මාසයේ දී ද නිකුත් කරන්නට නියමිතයි. ආදරය, අනුරාගය කැටිවූ ‘බෝල්ඩ් ඇන්ඩ් ද බියුටිෆුල්’ රචනා කළේ ඇමි ඇන්ඩෲස් සහ ෂැනන් කර්ට්ස්.පිරි නිළි මිරැන්ඩා කෙයර් තම සැමියාගෙන් වෙන්වී කෝටිපති කැසිනෝ ව්‍යාපාරික ජේම්ස් පැකර් සමඟ හාද වී ඇතැයි පසුගිය සතියේ මේ පිටුවෙහි සටහන් වුණා. ඒ වුණත් ටික දිනකට පසුව මිරැන්ඩා තීරණය කර ඇත්තේ නැවතත් තම සැමියා වන ඕලැන්ඩෝ බ්ලූම් වෙතට ළං වෙන්නටයි. ඔහු වෙත යන්නට හේතු වූ කාරණය ඇය‍ මෙ‍ෙලස පැහැදිලි කළා.මේ හැම දේකටම වඩා මට මගේ පුතා ගේ සතුට වටිනවා. පුතාගෙ වයස තාම අවුරුදු 2යි. මගෙත්, ඕලැන්ඩෝගෙත් එකම වස්තුව අපේ පුංචි පුතා‍. ඒ නිසා අපි දෙන්නම හිතුවා හැම දෙයක්ම අමතක කරලා පුතා වෙනුවෙන් ආයෙමත් එකතු වෙන්න” මිරැන්ඩා පැවසුවා.ඇය උපන්නේ ඕස්ට්‍රේලියාවේ. මේ දිනවල පදිංචිව සිටින්නේ ඇමෙරිකාවේ නිව්යෝර්ක් නුවර. පසුගිය සතියේ ඇය ‘රෝමියෝ ඇන්ඩ් ජුලියට්’ වේදිකා නාට්‍යයෙහි රඟපෑවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av13122215</link>
    <topic>ප්‍රබුද්ධ රසාස්වාදයට මඟ හෙළි කිරීම ‘ගී සර’ වැඩසටහනේ අරමුණයි</topic>
    <author>ශ්‍යාමා ගයනි මද්දුමගේ</author>
    <content>ප්‍රබුද්ධ රසාස්වාදයට මඟ හෙළි කිරීම ‘ගී සර’ වැඩසටහනේ අරමුණයිගීත සංගීත ලෝලී ප්‍රබුද්ධ රසිකයන්ගේ රස පවස නිවාලන ආකර්ෂණීය, අර්ථපූර්ණ රූපවාහිනී විචිත්‍රාංගයක් ‘ගී සර’ නමින් විකාශය කෙරේ. මෙම ගීත විචිත්‍රාංගය විකාශය වන්නේ ඉරිදා දිනවල පෙ. ව. 11.00 ට ජාතික රූපවාහිනියෙනි. ‘ගී සර’ වැඩසටහන සිංහල ගීත වංශයෙහි හමුවන අතිශ්‍ය කලාත්මක හා නිර්මාණාත්මක ගුණයෙන් ආඪ්‍ය වූ ගීත තෝරාගෙන ඒවා විශ්ලේෂණය කෙරෙන විචිත්‍රාංගයකි. මෙම වැඩසටහන මේ වන විට සිංහල ගීත ශ්‍රාවකයාගේ මෙන්ම ගීත සංගීත ක්ෂේත්‍රයෙහි නියුක්ත කලාකරුවන්ගේ ද ප්‍රසාදයට හා ප්‍රශංසාවට භාජන වී තිබේ. වැඩසටහන සඳහා සුනිසි ගීත තෝරා ගනිමින් ද ඒ පිළිබඳ විස්තර විවරණ සපයමින් ද ‘ගී සර’ ශෝභාවත් කරන්නේ ප්‍රකට කවියකු, ගීත රචකයකු හා කලා විචාරකයකු ද වන මහාචාර්ය සමන්ත හේරත්ය. ඔහු රාජ්‍ය සාහිත්‍ය අනුමණ්ඩලයේ වත්මන් සභාපතිවරයා ද වේ. ‘ගී සර’ අළලා ‘රසඳුන’ ඔහු සමඟ කළ සංවාදයකි මේ.ඔබ ගීත නිර්මාණයෙහිත් අධ්‍යයනයෙහිත් නියුක්ත කලාකරුවෙක්. මෙබඳු වැඩසටහනක අරමුණු කවරාකාර ද?මූලික අරමුණ වන්නේ ගීතය කලාවක් හැටියට සේවනය කරන රසිකයන්ට හොඳ නිර්මාණ පිළිබද ඔවුන්ගේ දැනුම, අවබෝධය පෘථුල කිරීමයි. ඒ වගේම ඉහළ තලයේ රස වින්දනයකට මඟ හෙළි කිරිමයි. වර්තමානයේ ගීතය පරිහානියේ වළපල්ලටම ඇද වැටී තිබෙනවා. සෑම විද්‍යුත් නාළිකාවකින්ම කිසිඳු වැදගැම්මකට නැති බාල, ග්‍රාම්‍ය, ඕලාරික හා අශ්ලීල නිෂ්පාදන ගීත හැටියට ප්‍රචාරය වෙනවා. ඒවා කලා කෘති හැටියට මා සලකන්නේ නෑ. ඒවා ගීත කලාවේ නාමයෙන් කෙරෙන අවර ගණයේ නිෂ්පාදන. එබඳු නිෂ්පාදන සඳහා විද්‍යුත් නාළිකාවල විශාල අවකාශ කාලයක් වැය කෙරෙනවා. ඒ නිසා සැබෑ ගීතය, උත්තම ගණයේ නිර්මාණ කෘතිය කුමක් ද කියා හඳුනා ගැනීමටවත් ඉඩක් නැහැ. ඒ වගේ රසිකත්වය අගාධගත වුණු වකවානුවකයි අප ජීවත් වෙන්නේ. එහෙත් හොඳ ගීත කලාවක් අපට තිබුණා. අද ඒවා අයිති අතීතයටයි. ඒ අතීතය සිහිපත් කොට මධුර, අර්ථ පූර්ණ ගීත හැකිතාක් රසිකයන්ට සමීප කරවීම ‘ගී සර’ මගින් සිදු වෙනවා. හොඳ ගීත ඇසීමේ, රස විඳීමේ ආශාවෙන් සිටින රසිකයන්ට ඒ ගීත ගැඹුරින් ආස්වාද කිරීමේ ප්‍රවේශය මෙමඟින් ලබා දෙනවා.මේ වැඩසටහනට ගීත තෝරා ගැනීම සිදුවන්නේ කොහොම ද?අදාළ සතියේ මුල ගීත විසිපහක් තිහක් පමණ මා මේ වැඩසටහනේ නිෂ්පාදක ප්‍රසන්න හෙට්ටිආරච්චිට ලබා දෙනවා. ඒවා ඈත හා මෑත කාල වකවානුවල ගුවන් විදුලිය, කැසට් හා සංගත තැටි මඟින් මෙන්ම චිත්‍රපට හා වේදිකා නාට්‍ය ඔස්සේ බිහිවූ විවිධ වර්ගයේ ගීත. ඒවා තෝරා ගැනීමේ එකම නිර්ණායකය ඒ ගීතවල තිබෙන කලාත්මක අගය හා විශිෂ්ටත්වයයි.‘ගී සර’ වැඩසටහන් ව්‍යුහය හා ඔබේ විශ්ලේෂණ මාර්ගය කෙබඳු ද?පූර්ව නැරඹීමකින් පසුව තෝරාගත් ගීත කිසියම් අනුපිළිවෙළකට ගොනු කර ගන්නවා. ගීත තෝරා ගැනීමේදී හැම විටම කිසියම් විශේෂත්වයක් හා නිර්මාණාත්මක ගැඹුරක් ඇති ගීත ගැනයි මා සිතන්නේ. ඒ වගේම සිංහල චිත්‍රපට මඟින් ගීත වංශයට එක්කාසු වුණු අතිශය මධුර, රමණීය ගීත සම්භාරයක් තිබෙනවා. ඒ ගීත වැඩසටහනට යොදා ගැනීමේදී චිත්‍රපටය මඟින්ම සපයා ගත් අදාළ දර්ශන සහිත ගීතම ඉදිරිපත් කිරීමට උත්සාහ දරනවා. එක් එක් ගීතය පිළිබඳ විවරණ ඉදිරිපත් කිරීමට නිවේදකයා ප්‍රවේශය දුන් පසුව මා කරන්නේ අදාළ නිර්මාණයෙහි පසුබිම, අනුභූතික ප්‍රකාශනය, සාරාර්ථය හා අගය විවරණය කිරීමයි. ඒ වගේම අදාළ ගීතය සෞන්දර්යාත්මකව තත්ත්ව නිර්ණය කොට දැක්වීමයි. ඇතැම් ගීතවලට තුඩු දුන් ඉතා මනරම් ආශ්‍රය සම්පත් හා පසුබිම් කථා තිබෙනවා. ඒ වගේම ඒවාට ආභාසය සැපයූ සාහිත්යික මූලාශ්‍ර තිබෙනවා. ඒ වගේම ඒ නිර්මාණවලින් හෙළි වන ජීවන අර්ථ තිබෙනවා. මේ හැම එකක් ගැනම සාවධානව මා මගේ විවරණය ඉදිරිපත් කරනවා.ඔබ ඇතැම් විට ගැඹුරු විවරණවලට එළඹෙනවා. තවත් විටෙක ගීතවල පසුබිම් කතාවලට මුල් තැන දෙනවා.ඔව්. ඇතැම් ගීත රස විඳීමට කිසියම් උගැන්මක්, සාහිත්යික ප්‍රවේශයක් අවශ්‍යයි. එවිට මා ඒ අවශ්‍ය කරුණු පැහැදිලි කරනවා. අපේ කලා සම්ප්‍රදාය තුළ ගීත විචාරයට නිශ්චිත ක්‍රමවේදයක් නැහැ. ගීත විචාරය කෙරෙන්නේ කාව්‍ය විචාරයේම මිනුම් දඬු අනුවයි. ගීතයක අගය නිශ්චය කිරීමේදී පරිසමාප්ත කෘතියක් ලෙස එහි ඇති අගය පෙන්වා දීමටත් මා උත්සුක වෙනවා. සිංහල ගීත කලාව කවිය, නවකතාව වගේම තවත් සැලකිය යුතු කලා ප්‍රකාරයක් බවට පත්වුණේ ඉතා හොඳ සාහිත්යික රචනා ගීත වංශයට එකතු වුණු නිසයි. ඒ ගීත රචනා ගීතය සාහිත්‍යාංගයක් හැටියට අගය කළ හැකි තැනට ඔසවා තැබීමට හේතු වුණා. එබඳු ගීතවල ඇති ඒ විශිෂ්ටත්වය පෙන්වා දීම ගීත කලාවට එළඹෙන ආධුනිකයන්ටත් අත්වැලක් කියලයි මා සිතන්නේ.‘ගී සර’ සඳහා ඔබට ලැබෙන ප්‍රතිචාර කවරාකාර ද?පාර්ශ්ව දෙකකින් ප්‍රතිචාර ලැබෙනවා. ගීත අසන විඳින පොදු රසිකයන්ගෙන් හා ක්ෂේත්‍රයේ නියුක්ත කලාකරුවන්ගෙන්. රසිකයන් කියන්නේ මේ විග්‍රහය හා විශ්ලේෂණය නිසා ඔවුන් බොහෝ දේ ඉගෙන ගන්නා බවයි. රසාස්වාදයට අමතරව දැනුමක් සම්පාදනය වන බවයි.ඔබ කලින් කියූ අවර ගණයේ නිෂ්පාදන නිසා පල්ලම් බසින රසිකත්වය නඟා සිටුවීමට ‘ගී සර’ මඟින් හැකියාවක් ලැබේ යැයි ඔබ සිතනවා ද?සමන්ත සමාජයම ගෝලීය සංස්කෘතික ප්‍රවාහවලින් වැසී යන වකවානුවක පරිභෝජනවාදය හා වාණිජකරණය විසින් සමස්ත සමාජයම හසුරුවනු ලබන, ඒ වගේම සියල්ල මුදල මත තීරණය වන සමාජ ආර්ථික පරිසරයක - මානව ගුණ ධර්ම ශීඝ්‍රයෙන් විනාශ මුඛයට ඇද වැටෙන කාලයක ඒ සියල්ලට එරෙහිව උත්තම ගණයේ කලාව ඔසවා තැබීමට දරන ප්‍රයත්නය ඉතාම දුෂ්කරයි. ඒත් කලාව නමින් බිහිවන අධම ගණයේ නිෂ්පාදන කලාව නොවන බව අප පෙන්වා දිය යුතුයි.මේ දෙක අතර වෙනස හඳුනා ගැනීමට බාල පරම්පරාව යොමු කළ යුතුයි. ඒ සඳහා ප්‍රවිචාරණ කුසලතා ඔවුන් තුළ වර්ධනය කළ යුතුයි. වික්‍රමසිංහ, සරච්චන්ද්‍ර, කුමාරතුංග, පරණවිතාන, ලෙස්ටර්, චිත්‍රසේන, පණීභාරත, මානවසිංහ, අමරදේව, කේමදාස, සේකර කවුදැයි නොහඳුනන බාල පරම්පරාවකුයි අනාගත ලංකාවට බිහිවන්නේ. මෙය ඛේදවාචකයක්. මේ බරපතළ ඛේදවාචකයෙන් මිදීමට ප්‍රබල ජාතික සංස්කෘතික ප්‍රයත්නයක් දැරිය යුතුයි. ප්‍රමිති නිර්ණායකකරණයක් හා නියාමනයක් සිදුවිය යුතුයි. මෙබඳු වැඩසටහන් මඟින් කළ හැක්කේ යම් පමණකට හෝ උසස් කලා නිර්මාණ හඳුනා ගැනීමට, අගය කිරීමට පසුබිම සැකසීමයි.ශ්‍යාමා ගයනි මද්දුමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av13122216</link>
    <topic>හැරි - චෙල්සි ආදර කතාව දේශපාලන ප්‍රශ්නයක් වෙයි</topic>
    <author>කුමාර සිරිවර්ධන</author>
    <content>හැරි - චෙල්සි ආදර කතාව දේශපාලන ප්‍රශ්නයක් වෙයිවෙන් වූ පෙම් යුවළක් වසර ගණනාවකට පසු නැවත හමුවී සාදයක දී එක්ව නර්තනයේ යෙදුණු පමණින් බිඳුණු ප්‍රේමය යළි අලුත් වන්නේ නැත. සාදය නිමා වී හැරී කුමරු හා ලෝරා ද දෙපසකට වෙන්ව ගියහ. ලෝරාගේ අපේක්ෂාවන් සරසවි අධ්‍යාපනය හා බැඳී තිබිණි. හැරී කුමරු තවදුරටත් හුදෙකලාවේ අතරමංව සිටියේය.අහිමි වූ මවු සෙනෙහස ගැන ඔහු නිතර නිතර කල්පනා නොකළා නොවේ. රජ පවුලේ සාමාජිකයකු ලෙස උපත ලැබීම යම් තරමක අවාසනාවක්යැයි ඔහුට නොසිතුණා ද නොවේ. සැප සම්පත් අපමණ තිබුණ ද හැරී කුමරු නිතර ජීවිතයේ අත් වින්දේ හිස් බවකි. ඒ තමන් සොයන සෙනෙහස තමාට තව දුරටත් නොලැබී තිබූ හෙයින් ද?වයස අවුරුදු දොළහේදී සිය මව අහිමි වීමෙන් ඔහුගේ ජීවිතයේ ඇතිවූ හිස් තැන කිසි විටෙක වැසුණේ නැත. ඔහුගේ මව ඩයනා කුමරිය ගැන විමසූ සෑම විටෙකම පාහේ ඔහුගෙන් ලැබුණේ එකම පිළිතුරකි.“ඉතාම සරලව කියනවානම් ඈ තමයි මේ ලෝකෙ හිටිය හොඳම අම්මා”එම පිළිතුර ලබා දෙන සෑම අවස්ථාවකම හැරී කුමරුගේ කටහඬ වෙවුලුවේය.සිය 13 වැනි උපන් දිනයට දින නවයකට පෙරාතුව සිය මවගේ නිසල දේහය සහිත දෙණ පසුපසින් තමා ගමන් කළ ආකාරය හැරී කුමරුගේ මතකයේ හොඳින් තැන්පත්ව තිබිණි. ඉන් අනතුරුව ඔහු දිවි ගෙවූයේ තම පියාගෙන්, වැඩිමල් සොයුරුගෙන් මෙන්ම සීයාගෙන් හා ආච්චීගෙන් ද ඈත්වූ ජීවිතයකි. නිතර දරදඬුව මිට මෙළවුණු ඔහුගේ දෑත්වලින් ඇඟවූයේ ඔහු සිය පවුලේ අය කෙරේ කෝපයෙන් සිටින බවයි.2007 වන විට හැරී කුමරුගේ තරුණ ජීවිතයට ආදරයක අවශ්‍යතාව වැඩි වැඩියෙන් දැනෙමින් තිබිණි. ලෝරා ද, මාග්‍රට් ද ඔහුගේ ජීවිතයෙන් ඈත්ව සිටියදී ඉඳහිට හමුවූ විදෙස් යුවතියකගේ රුව හැරී කුමරුගේ මතකයේ නැවත නැවත ඇ‍ඳෙමින් තිබිණි. ඒ එම යුවතිය පිළිබඳ ආදරයක් තම හදවතේ මෝදු වන බවට කෙරෙන ඇඟවීමක් ද යන්න හැරී කුමරුට අවබෝධ නොවීය.නිතර නිතර සාදවලදී හමුවූ ඇය චෙල්සි ඩේව් නම් වූවාය. සිම්බාබ්බේ හි උපන් සුදු ජාතික යුවතියක වූ ඇගේ පියා එරට කෝටිපති ව්‍යාපාරිකයකු වූ අතර මව රොඩේෂියාවේ හිටපු රූ රැජනක වූවාය. චෙල්සි බ්‍රිතාන්‍යයට පැමිණ සිටියේ වැඩිදුර අධ්‍යාපනය ලබන්නටය. කෝටිපතියකුගේ දියණියක වූ හෙයින්ම බ්‍රිතාන්‍යයේදී ඇය ඇසුරු කළේ රටේ ඉහළම පෙළේ පවුල්වල දූ දරුවන්ය. ඒ අනුව ඇය ද බ්‍රිතාන්‍යයේ ඉහළ පෙළේ පවුල්වල තරුණ සාමාජිකයනගේ සාදවලට ද සහභාගි වූවාය.චෙල්සි ගත කළේ සැහැල්ලු හා නිදහස් ජීවිතයකි. එහි අදහස ඇය දුටු දුටු යෞවනයන් හා හැසිරුණා යන්න නොවේ. ඒ වන විට ද ඇය කිසි විටෙක කිසිවකුගේ පෙම්වතියකව සිටියේ නැත. සාදවලදී නිතර හමු වූ හැරී කුමරු පිළිබඳ යම් ළෙන්ගතු බවක් ඇගේ සිතේ ඇතිවී තිබිණි. චෙල්සි හා කුමරු අතර පිටතට පෙනෙන්නට තිබුණේ එක'මෙක සමානකමක් පමණි. ඒ දෙදෙනාම දුම්පානයට ඇබ්බැහි වී සිටීමයි.එක් සාදයකදී හැරී කුමරු අපහසුවට පත්වූයේ තමා අත වූ දුම්වැටි අවසන් වූ නිසාය. එහිදී ඔහුගේ උපකාරයට පැමිණියේ චෙල්සි ඩේව් ය. චෙල්සි වහා තමා අත වූ දුම්වැටි පැකට්ටුව කුමරු වෙත දිගු කළාය. බොහෝ අය පවසන්නේ හැරී - චෙල්සි ඇසුර ඇරැඹුණේ එතැනින් කියාය. කෙසේ හෝ වේවා 2004 වසර අවසන් වන විට දෙදෙන පෙම්වතුන් බවට පත්ව සිටියහ.බ්‍රිතාන්‍යයේ ටැබ්ලොයිඩ් පුවත්පත්වල දෙදෙනා එක්ව සිටින ඡායාරූප පළ වූයේය. සිම්බාබ්බේහි කෝටිපති ව්‍යාපාරික බෙවර්ලි ඩේව් ගේ දියණිය බ්‍රිතාන්‍යයේ කිරුළ හිමි තෙවැන්නා වූ හැරී කුමරු හා පවත්වාගෙන යන පෙම් සබැඳියාව ගැන සිම්බාබ්වේ ජනතාව ද දැන ගත්හ.සිම්බාබ්වේ ජනාධිපති රොබට් මුගාබේ හා බ්‍රිතාන්‍යය අතර එතරම් හොඳ හිතක් නොපැවතිණි. ඊට ප්‍රධානතම හේතුව වූයේ සිම්බාබ්වේහි ඉඩම් හිමි සුදු ජාතිකයන්ට මුගාබේ පාලනයෙන් එල්ල වූ තාඩන පීඩනය. කෙසේ වෙතත් ජනාධිපති මුගාබේ හා බෙවර්ලි ඩේව් අතර යහපත් මිතුදමක් පවතින බවක් පෙනිණි. පිටතට එසේ පෙනුණ ද මුගාබේගේ පෞද්ගලික අදහස වූයේ ‘ඔබට විශ්වාසය තැබිය හැකි එකම සුදු මිනිසා මියගිය සුදු මිනිසා’ ය යන්නයි.සමහර විට මේ බව බෙවර්ලි ඩේව් ද දැන සිටින්නට ඇත. බ්‍රිතාන්‍යයේ ‘ද ඩේලි ටෙලිග්‍රැෆ්’ පුවත්පතේ මාධ්‍යවේදියෙක් වරෙක බෙවර්ලි ඩේව් හමුවට ගියේය.“ඔබ ජනාධිපති මුගාබේ ගේ සමීපතමයෙක්. ඔබේ දියණිය හැරී කුමරු හා පවත්වාගෙන යන පෙම් සබඳතාවට ජනාධිපතිවරයා කැමැති වේවි ද?” මාධ්‍යවේදියා විමසුවේය.බෙවර්ලි දුන්නේ මෙවැනි පිළිතුරකි.“මම සිම්බාබ්වේ රජය සමඟ සමීප සම්බන්ධකම් පවත්වනවා. එය බිඳ දමන්නයි මාධ්‍ය මගේ දියණිය ගැන ඔවැනි කටකතා පතුරුවන්නේ. අනික දියණියගේ කටයුතුවලට ජනාධිපතිවරයා අත පොවාවි කියා මම හිතන්නේ නැහැ. රජය සමඟ මා සබඳතා පවත්වන්නේ මගේ ව්‍යාපාරික කටයුතු නිසායි. මම ව්‍යාපාරිකයෙක් මිස දේශපාලනඥයෙක් නෙවෙයි.”කෙසේ වෙතත් චෙල්සි ඩේව් දඩබ්බර ජීවිතයක් ගත කළ හැරීට ගැළපෙනම යුවතියක ලෙස පෙනිණි. ඇය ඔහු හා එක්ව මත්පැන් හා දුම් පානය කළාය. ඔහු හා එක්ව දඩයමේ ගියාය. පැරෂුට්වලින් පැනීම පුහුණු වූවාය. හැරී චෙල්සි හා එක්ව කළේ බ්‍රිතාන්‍යයේ එලිසබෙත් රැජන හෙවත් තම ආත්තම්මා තමාට පනවා තිබූ සියලු නීති බිඳ දැමීමයි.එම තත්ත්වය සමහර මාධ්‍ය දුටුවේ තම මව වූ ඩයනා කුමරිය සේම හැරී කුමරු ද රජ පවුලට එරෙහිව යුද ප්‍රකාශ කිරිමක් ලෙසිනි.බ්‍රිතාන්‍ය රැජන චෙල්සි ඩේඩ් කෙරේ කිසිම ප්‍රසාදයක් දැක්වූයේ නැත. වරෙක හැරී තම පෙම්වතිය රැජනට මුණගැස්වීමට උත්සාහ දැරුවට රැජන තදින්ම චෙල්සි හමුවීම ප්‍රතික්ෂේප කළාය. විලියම් කුමරු නිතරම රැජනගේ අවවාද අනුශාසනා අනුව කටයුතු කරන්නකු වූයේය. එහෙත් ඔහුට තම සොහොයුරාගේ පෙම්වතිය ප්‍රතික්ෂේප කළා නොහැකි විය. ඊට එක් හේතුවක් විය හැක්කේ තම බාල සොහොයුරු කෙතරම් දරදඬු පුද්ගලයකු ද යන්න ඔහු දැන සිටීම විය හැකිය.විලියම්ගේ පෙම්වතිය, වර්තමාන බිරිය කේට් මිඩ්ල්ටන් ද, හැරී ව එතරම් ප්‍රිය කළේ නැත. ඇය හැකි තරම් උත්සාහ ගත්තේ හැරීගෙන් මෙන්ම චෙල්සිගෙන් ද ඈත්ව සිටින්නටය. අන් සියලු දේට වඩා කේට්ට අවශ්‍ය වූයේ රැජන නිතර පවසන ආකාරයට රජ පවුලේ ගෞරවය රකින්නටය.2007 සැප්තැම්බරයේදී චෙල්සි ඩේව් ලීඩ්ස් සරසවියට ඇතුළු වූයේ නීතිය හදාරනු පිණිසය. ඒ සමඟම වගේ එලිසබෙත් රැජන හැරී කුමරුට දැන්වූයේ බ්‍රිතාන්‍ය හමුදාව සමඟ ඔහු ද ඇෆ්ගනිස්තාන සටන් බිමට යා යුතු ය කියායි. ඒ හරහා රැජන උත්සාහ කළේ කුමරු චෙල්සි ඩේව්ගෙන් ඈත් කිරීමට ද?  ලබන සතියේඋත්සවයකදී චෙල්සි චාල්ස් කුමරු හා එක ළඟකුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av13122217</link>
    <topic>අනේ මාව බලන්න එන්න</topic>
    <author>රූපාන්ති බුලත්සිංහල‍.</author>
    <content>අනේ මාව බලන්න එන්නසීබ්‍රා පැටියා අම්මා ළඟින් හෙලවුණේ නැහැ. අම්මා එකපාරටම වලිගය ගසලා දැම්මා. අම්මාගේ අණින් පැටියා නැඟිට්වේ තිගැස්සීමකින්.එහාට මෙහාට ඇස් කරකවලා බලා අක්කා ළඟට කිට්ටු කළා. අද ගොඩක් කට්ටිය ඇවිල්ලා. මේ මොකද කවදාවත් නැතුව වෙලා තියෙන්නේ පුදුම දෙයක් නේ.‘’ ‍අනේ පුංචිම පුංචි පැටියෙක්. අම්මේ අර බලන්න කෝ ... එයාගේ ලස්සන.”සීබ්‍රා පැටියාට දැනුණේ ආඩම්බරයක්. මේ මොකද හැමෝම මා දිහා බලන්නේ. එයාට හිතගන්න බැරි වුණා.‘’ මේ දැන් මෙහෙමෙ ඉඳලා හරියන්නේ නැහැ. ඔයාට දැන් මාස පහයි. සීබ්‍රා අම්මා ශබ්දයක් දාලා පැටියා ළඟට ළං වුණා.'’සීබ්‍රා පැටියාට ඔබ කැමැති නමක් යෝජනා කරන්න ශබ්ද විකාශන යන්ත්‍රයෙන් එහෙම කිව්වා. එක එක්කෙනා මොන මොනවාදෝ ලියලා පෙට්ටියකට දැම්මා.‘’ අනේ අක්කාට වගේම මටත් නමක් ති‍යන්න ද කොහෙද හදන්නේ?'’මේ විදිහට කීපදෙනෙක්ම නම් යෝජනා කරලා තියෙනවා. ඒ අතරින් තමයි සීබ්‍රා පැටියාට නමක් යෝජනා කරගත්තේ.තරුණ සත්ත්වවේදීන්ගේ සංගමයේ සාමාජිකයෙක් තමයි සීබ්‍රා පැටියාට නමක් තිබ්බේ . ඔන්න ඔහොම තමයි සීබ්‍රා පැටියාගේ නම සුනෙර වුණේ. සුනෙරට හිටිය අක්කාගේ නම සරණි. සරණි අක්කත් සුනෙර මල්ලිත් බලන්න මේ දවස් වල බොහෝ පිරිසක් සතුන් වත්තට ආවා.සත්වෝද්‍යාන සතිය හැමෝම වෙනුවෙන් මේ දවස්වල වෙන් වෙලා. මේ සතියේ අරමුණ දරුවන්ට විනෝදය විතරක් නොවෙයි දැනුමත් ලබාදීම.‘’ මං හිතන්නේ මේ අයට තාමත් තේරෙන්නේ නැහැ. අපිට ආදරය කරන හැටි මේ අය අපට පොලිතින් දෙන්නේ නොදැනුවත්කමින් ද ? නැත්නම් විහිළුවට ද? ඇයි අපේ ජීවිත ගැන හිතන්නේ නැත්තේ. මං හිතන්නේ එහෙම හිතුවොත් අපේ ජීවිත මීටත් වඩා බේරෙයි නේ ද?, යන එන අය දිහා බලාගෙන සුනෙර මෙහෙම හිතුවා. අපිට කාටවත් කරදර කරන්නේ නැහැ. පොලිතින් සතුන් වත්තට හොඳ නැහැ කියන ආදර්ශය දෙන්න දෙදෙනෙක් පොලිතින් පෙරවාගෙන එහා මෙහා ගියා. පරිසරය සුරකින කොට සත්තු ගැනත් අමතක කරන්න එපා.'’‘'පොඩිත්තන් දැක්කහම බය හිතෙන තවත් යාළුවෝ පිරිසක් සතුන් වත්තේ ඉන්නවා. ඒ අය තමයි සර්පයන්. සර්පයන් විෂයි කියලා හිතුමතේ මරලා දැම්මොත් ඒ අය අපිට නැතිවේවි. මේ අය පිළිබඳව සර්ප සන්දර්ශනයෙන් දැනුවත් කළා. අති භයානක කියන සර්ප විශේෂ පහක් ඉන්නවා. මුදු කරවලා, තෙල් කරවලා, තිත් පොළඟා‍,වැලි පොළගා නාගයා, මේ හැම සතෙක්ම භයානකයි කියලා ඉවත දාන්න බැහැ.ඒ අය‍ගේ විෂ භයානක ලෙඩ රෝගවලට බෙහෙත් හදන්න ගන්න වා. මී උණ මහාමාරියා ,ලාදුරු රූමැටික් උණවගේම සරම්පත් සුව කරන්න හැකියාවක් මේ විෂවල තියෙනවා. මේ නිසා මේ සතුන් එපා කියලා විනාශ කරලා දාන්න බැහැ. ඔය ඇත්තෝම තමයි ගෙවතුවල කුණු ගොඩවල් ගහලා සර්පයෝ ගෙන්වා ගන්නේ. මේ නිසා ගෙවතුවල කුණු එකතු කරන ප්‍රමාණය අඩු කරනවා නම් හොඳයි. හැම පාරකම වගේ මේ දවස්වලත් අධ්‍යාපන නිලධාරී නිහාල් සෙනරත් මහත්තයා පුංචි දරුවන්ව දැනුවත් කළා. මේ දවස්වල විතරක් නෙවෙයි පොඩිත්තන්ගේ නිවාඩු කාලේ හැම දවසකම සතුන් බලන්න පුළුවන්. මතක තියාගන්න විනෝදයට විතරක් නෙවෙයි දැනුම ලබාගන්නත් සතුන් වත්තට ඇවිත් යන්න. මේ නිවාඩු කාලේ නේ, ආවොත් මාවත් මතකයිනේ.'’මං සීබ්‍රා පැටියා සුනෙර...........රූපාන්ති බුලත්සිංහල‍.ඡායාරූප- සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av13122218</link>
    <topic>සුරංගනා කතාවකට ත්‍රිමාණ හැඩය FROZEN</topic>
    <author/>
    <content>සුරංගනා කතාවකට ත්‍රිමාණ හැඩය FROZENඅතීතයේ කාටුන් චිත්‍රපට සඳහා වැඩි ප්‍රසිද්ධියක් ඉසිලූ වෝල්ට් ඩිස්නි සමාගම මේ වන විට නිර්මාණය කරමින් සිටින්නේ පරිගණක ආශ්‍රිත සජීවීකරණ සිනමා නිර්මාණයි. 2013 වසර අවසන් වෙද්දී එම සමාගම තම චිත්‍රාගාරයේ නිර්මාණය වූ 53 වන සජීවීකරණ චිත්‍රපටය ‘ෆ්‍රෝස්න්’ මේ වන විට ලොව පුරා ප්‍රදර්ශනය වෙමින් තිබේ. සුරංගනා කතා ලිවීමෙන් ලොව මහත් ජනප්‍රියත්වයක් අත් කරගත් හාන්ස් ක්‍රිස්ටියන් ඇන්ඩර්සන්ගේ සුරංගනා කතාවක් වූ ‘ද ස්නෝ ක්වීන්’ ඇසුරෙන් නිර්මාණය වූ ‘ෆ්‍රෝස්න්’ ත්‍රිමාණ සජීවීකරණ සිනමා පටයක් ද වෙයි.නිර්භීත රජ කුමරියක, ඇයට සහාය වන නිතරම ත්‍රාසජනක ක්‍රියා ප්‍රිය කරන කඳුකර මිනිසකු, ඔහුගේ සුරතල් පිනිමුවා හා හිමෙන් තැනූ මිනිසකු යෙදෙන වීර චාරිකාව පිළිබඳ පුවත මෙම සජීවීකරණ චිත්‍රපටයට පාදක වී තිබේ. කෙසේ වෙතත් හාන්ස් ක්‍රිස්ටියන් ඇන්ඩර්සන් ගේ ‘ද ස්නෝ ක්වීන්’ සුරංගනා කතාවට නව අරුතක් දෙමින් අලුතින්ම චිත්‍රපට තිර නාටකය සකසන්නට වෝල්ට් ඩිස්නි සමාගම වසර ගණනාවක් තිස්සේ කටයුතු කොට තිබේ.අවසානයේ සමාගම තෘප්තිමත් වූයේ ජෙනිෆර් ලී සහ ක්‍රිස් බක් එක්ව ලියූ තිර රචනාව පිළිබඳය. ‘ෆ්‍රෝස්න්’ චිත්‍රපටය අධ්‍යක්ෂණය කිරීමේ කාර්යය ද ඒ සමඟම ඩිස්නි සමාගම ඔවුන් දෙදෙනාටම පැවරුවේය.ඇරන්ඩෙල් රාජධානියේ රජ කුමරිය අට හැවිරිදි එල්සා හිම පාලනය කිරීමේ අද්භූත බලයකින් යුත් දැරියක වෙයි. එල්සා ගේ කුඩා නැඟණිය පස් හැවිරිදි ඇනා වරෙක අනතුරට පත්වන්නේ එල්සා සෙල්ලමට හිම පාලනය කිරීමට යාම හේතුවෙනි. ඇනා සුවපත් වූවත් ඇගේ මවුපියන් වූ ඇරන්ඩෙල් හි රජ හා බිසව සොයුරියන් දෙදෙන එකිනෙකාගෙන් ඈත් කරවති. එසේ කෙරෙන්නේ යම් වැරැදීමකින් එල්සා තම සොයුරියගේ හදවතට හිම ප්‍රහාරයක් නොදැනුවත්ව හෝ එල්ල කළොත් එය ඇනාගේ අවසානය විය හැකි බව පැවසුණ හෙයිනි.රජ හා බිසව මිය යාමෙන් අනතුරුව විසි එක් හැවිරිදි එල්සා ඇරන්ඩෙල් රාජධානියේ කිරුළ පැලඳීමට සැරසෙයි. මෞලි මංගල්‍යය දා ඇතිවන කලබලකාරී තත්ත්වයක් නිසා එල්සා අතින් සිය රාජධානියට සදාකාලික ශීත කාලයක් උරුම වෙයි. ඒ සමඟම ඇය රාජධානියෙන් පලා යයි.එල්සාගේ සොයුරිය ඇනා, කඳුකර මිනිසකු වූ ක්‍රිස්ටොෆ්, ඔහුගේ සුරතල් පිනිමුවා ස්වෙන් හා හිම මිනිසා සමඟ එල්සා සොයා සෝදිසි චාරිකාවක් අරඹයි. විවිධ බාධා ඇති කරවන කාලගුණය, බිහිසුණු යෝධයන් හා වෙනත් ආන්තරායන්ට මුහුණ දෙමින් ඔවුහු වීර චාරිකාවේ නියැළෙති.රාජකීය බලය සහිත වූවත් එල්සා නිතරම පසුවන්නේ බියෙන් යුතුවය. තම මායා බලය තමාට පාලනය කර ගත නොහැකි බවක් නිතර ඇයට දැනෙයි. එම මායා බලය නිසාම තමා රාක්ෂියක වනු ඇතැයි ඇය බිය වෙයි. රාජධානියෙන් පලා යන එල්සා සොයා ගන්නට ඇගේ නැ‍ගණිය වූ ඇනාට හැකි වේවි ද? ඇරන්ඩෙල් රාජධානියේ සදාකාලික ශීත සෘතුව වෙනස් කරන්නේ එල්සා ද නැතිනම් ඇනා ද?ක්‍රිස්ටෝ බෙල්, ඉඩිනා මෙන්සෙල්, ජොනතන් ග්‍රොෆ් හා ජොෂ් ගැඩ් වැනි අය මෙම සජීවීකරණ චිත්‍රපටයේ චරිත සඳහා හඬ සපයා තිබේ. හාන්ස් ක්‍රිස්ටියන්ගේ ද ස්නෝක්වීන් සුරංගනා කතාවට අමතරව මෙම චිත්‍රපටයේ කතාව අලුතින් සැකසීමේදී හාන්ස් ගේම ‘ද ලිට්ල් මර්මේඩ්’ සුරංගනා කතාවේ ද කොටස් එකතු කරගෙන තිබේ. ලොව පුරා කුඩා දරුවන්ට විනෝදාස්වාදය සැපයීම අරමුණු කරගෙන නිමැවුණ මෙම චිත්‍රපටය පසුගිය නොවැම්බර් 27 දා ඇමෙරිකාවේ ප්‍රදර්ශනය ඇරැඹුවේය. ඇමෙරිකානු කුඩා දරුවන් ‘ෆ්‍රෝස්න්’ චිත්‍රපටයට බෙහෙවින් ඇලුම් කළ අතර එහෙයින්ම 1999 වසරේ ටෝයි ස්ටෝරි - 2 සජීවීකරණ චිත්‍රපටය ප්‍රදර්ශනය අරඹා මුල් සති අන්ත දෙකේ තබා තිබු ආදායම් වාර්තාව වසර 14 කට පසු ‘ෆ්‍රෝස්න්’ සජීවීකරණ චිත්‍රපටයට බිඳ දමන්නට හැකියාව ලැබිණි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av13122219</link>
    <topic>තරගයකින් දිනූ නමකින් සැදූ TOYOTA</topic>
    <author>වසන්ත ජයසිංහ ආරච්චිගේ</author>
    <content>තරගයකින් දිනූ නමකින් සැදූ TOYOTA‘කාර් පාර්ක්’ එකට දවසින් දවස අලුත් මෝටර් රථ එකතු වෙන්නේ බලාගෙන ඉන්න ගමන්. හැබැයි ඒ එකතුවෙන හැම මෝටර් රථයක්ම මේ රටේ කුමන හෝ පුද්ගලයෙක් පාවිච්චි කරනවා කියන එක නම් අපි දන්නවා. අන්න ඒ අයටත් කාර් ගැන දැන කියා ගන්න කැමැති අය ගැනත් හිතලා මෙදා පාර ‘ටොයොටා කොරොල්ලා’ එක ගැන කියන්න අපි හිතුවා. මොන දේ වුණත් තාමත් ජපනා හපනා කියනවා වගේ ටොයොටා ඉතිහාසයත් ජපානයටම දිවයන එක නවත්වන්න බැහැ.කලින් කලට ලෝකයේ බොහෝ නිෂ්පාදන සිදුකරන අතරතුර ජපානය ගැන අභිමානයෙන් වැඩකළ කෙනෙක් ‘සකිචි ටොයොඩෝ'. හැම මොහොතකම ඔහු විශ්වාස කළේ ජපනුන්ගේ දෑත් වලින් නිෂ්පාදනයක් නිර්මාණය විය යුතුයි යන්නයි. ඒ නිසාම ඔහු වචනය වගේම ක්‍රියාවත් ඔප්පු කරමින් සම්පූර්ණයෙන්ම ස්වයංක්‍රීයව ක්‍රියාත්මක වන රෙදි වියන යන්ත්‍රයක් නිර්මාණය කරනවා.ඔහු කළ ඒ නිර්මාණය ටොයොටා කර්මාන්තයේ හැරවුම් ලක්ෂ්‍යය වුණා. ඒ නිසයි තවදුරටත් නිෂ්පාදන කාර්යයේ ‍යෙදෙන සකිචි ටොයොඩා තම ආදරණීය පුතණුවන් ‘කිචිරෝ ටොයොඩාට’ මෝටර් රථ නිෂ්පාදනයට අවශ්‍ය දැනුම ලබා දෙන්න උනන්දු වෙන්නේ. ඒ කිචිරෝ තුළින් අනාගතයේ මහා කර්මාන්තකරුවකු දැකපු නිසා.තාත්තාගේ බලාපොරොත්තුව සනාථ කරමින් ලබා ගත් දැනුමත් එක්ක විවිධ අත්හදා බැලීම් කරන කිචිරෝ 1930 දී මෝටර් රථයකට අවශ්‍ය තාක්ෂණය සොයා ගන්නවා. අවුරුදු දෙකක උත්සහයත් එක්ක විසිදෙනෙකුගේ පමණ මහන්සියෙන් ඔවුන් කරන පළමු නිෂ්පාදනය වූයේ A1 කාණ්ඩ මෝටර් රථයයි. ‍ෙම්ත් සමඟ 1933 දී ‘ටොයොඩා’ මෝටර් රථ සමාගම ඔහු ආරම්භ කරනවා. ආරම්භයේදීම ‘ටොයොඩා’ පවුලේ නමින් සිය නිෂ්පාදන කළ අතරම 1936 සැප්තැම්බර් මස අලුත් නමක් සොයන්න ඔවුන් උත්සාහ කළා. පොදු ජනයාගේම හිතසුව පිණිස සිදුකරන නිෂ්පාදනයක් නිසාම කිචිරෝ පව‍ුලේ උදවියත් එක්ක අපූරු යෝජනාවකට එළැඹුණා. අලුත් නමක් ලෝගෝවක් වෙනුවෙන් මහජනයා අතර තරගයක් ආරම්භ කළා. විසිහත්දහසක නිර්මාණ අතරින් ඔවුන් සොයාගත් නාමය වුණේ ‘ටොයො‍ටා’ යි. ජපන් ක්‍රමයේ ටොයොටා යන්න අක්ෂර අටකින් හැදින්වූවා. අංක අට වාසනාව ගෙනෙන අංකයක් ලෙස ජපනුන් අතර ඇති විශ්වාසය නිසාම ටොයොටා මෝටර් රථ සමාගම ලෙස 1937 දී ලියාපදිංචි වෙන්න ගන්නවා.මේ විදිහට ටොයොටා මෝටර් රථයේ ඉතිහාසය ගැන අපි ඉදිරියේදි තවත් ලිපි ඔස්සේ විටින් විට කතා කරමු. අද අපි කාර් පාක් එකට එන ටොයොටා කොරොල්ලා ගැන කතා කරනවා කිව්වා. ටොයොටා මුලින්ම ලංකාවට ගෙන්වන කාලය ගත්තොත් මුල් කාලයේ ‘පෲඩන් වර්ක්’ සමාගම හිටියත් ජපානයේ ටොයොටා ටෘෂුෂෝ ආයතනයේ නිල හිමිකාරිත්ව‍යන් සමඟ 1995 දි පටන් සම්පූර්ණ ටොයොටා වාහන ගෙන්වීමේ අයිතිය පැවරුණෙ ටොයොටා ලංකා පෞද්ගලික සමාගමටයි.අද ලියාපදිංචි නොකළ බ්‍රෑන්ඩ් නිව් ටොයොටා මෝටර් රථ ගෙන්වීමේ බලය සියයට සියයක් ම පැවැරී ඇත්තේ ටොයොටා ලංකා පෞද්ගලික සමාගමටයි.මේ සමගම ලංකාවේ ටොයොටා මෝටර් රථය ජනප්‍රියත්වයත් එක්කම 1998 දී දෙසැම්බර් මස පොදු මහජනයාගේ අවශ්‍යතා සපුරාලන අලෙවිය, සේවාව හා අමතර කොටස් එක්තැන් වූ ආයතනයක් ලෙස ටොයොටා ලංකා සමාගම වත්තල නගරයෙදි ආරම්භ කෙරෙනවා.1995 දී එතෙක් මෙතෙක් ලෝකයේ වැඩිම අලෙවියක් තියෙන මෝටර් රථය ලංකාවට ගෙනෙනවා. ඒ ටොයොටා කොරොල්ලා. ටොයොටා කොරොල්ලා මුලින්ම ජපානය හඳුන්වා දෙන්නේ 1966 දී. ලෝකයේ රටවල් අතර ඉතාම හොඳින් අලෙවි වන වාහනය ලෙස ටොයොටා කොරොල්ලා අදටත් ලෝකයේ අංක එකේ රැඳී ඉන්නවා.2013 ජූලි මාසය වනවිට පරම්පරා එකොළහක් පසු කරමින් මිලියන හතළිහකට අධික ටොයොටා කොරොල්ලා මෝටර් රථ පමණක් ලොව පුරා බෙදී ගොස් අවසන්. එදා මෙදා තුර ලංකාවට ගෙන්වූ ටොයොටා කොරොල්ලා මෝටර් රථ අතර ටර්ෂල්, E 90 කොරොල්ලා, AE 100, 110, 121, 141 කොරොල්ලා කාණ්ඩ අප අතර බෙදී ගොස් අවසන්. හැබැයි මේ අතරට 161 කාණ්ඩයේ නවතම කොරොල්ලා මෝටර් රථයත් තවත් නොබෝ දිනකින් ඔබ අප අතරට එකතු වෙන්න සූදානම්.1995 දී ලංකාවට එක ටොයොටා කොරොල්ලා මෝටර් ථයක වටිනාකම වුණේ රුපියල් ලක්ෂ 13 ක්. එහෙත් අද නවීන පන්නයේ වෙළෙඳ පොළට එන ටොයොටා කොරොල්ලා නවතම කාණ්ඩයේ මෝටර් රථයක් රුපියල් ලක්ෂ 80ටත් වැඩි මිලකට අලෙවි වෙනවා‍.දිනෙන් දින එකතුවන නවතම තාක්ෂණයත් සමඟ වෙළෙඳ පොළ මෙන් ම ජනතා ආකර්ෂණය දිනාගත් කිචිරෝ ටොයොඩාගේ ටොයොටා මෝටර් රථ අද ලෝකයේ අංක එකේ නාමය බවට පත්ව අවසන්. 1894 ජුනි 11 ජපානයේ උපත ලද කිචිරෝ තම ආදරණීය පියාගේ සිහිනය සැබෑ කරමින් මෝටර් රථ නිෂ්පාදනයේ දැවැන්ත පෙරැළියක් කරමින් 1952 මාර්තු මස 27 දා සදහටම ජීවිතයෙන් සමුගෙන යන්නේ මෝටර් රථ නිෂ්පාදනයේ යුගයක් නිර්මාණය කළ යුග පුරුෂයකු විදිහටයි.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=av13122220</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSඅනූව දශකයේ දී ගිනි සිළුවක් ලෙස තම රංගන රටාවන් මුදා හළ මම්තා කුල්කර්නි ඔබට මතකද? 1992 දී තිරගත වූ ‘ටිරන්ගා’ චිත්‍රපටයෙන් බොලිවුඩ් සිනමාවට පා තැබූ ඇය එවක හැඳින්වුණේ අනුරාගික සංකේතයක් හැටියට. මේ වන විට හතළිස් එක්වැනි වියෙහි පසුවන මම්තා, සිනමාවෙන් ඈත්ව සිටිනවා. ඇය සිනමාවෙන් ඉවත් වී දශකයකටත් වැඩි කාලයක් ගතවෙලා. එදා අනුරාගික චරිත නිරූපණය කළ ඇය, අද පූජකවරියක (සන්‍යාසිනියක) ලෙස වෙනස් වෙලා. තමන් දැන් කැපවී සිටින්නේ දෙවියන් වෙනුවෙන් බවයි, මම්තා පවසන්නේ.පසුගියදා ඉන්දීය මාධ්‍යයට අදහස් දැක්වූ ඇය පැවසුවේ තමන් දැන් රැඳී සිටින්නේ කොහිදැයි මවුපියන් හෝ ඥාතීන් කිසිවෙකු නොදන්නා බවයි. “සමහරු මේ ලෝකෙට එන්නෙ ලෝකයේ කිසියම් හේතුවක් නිසා. තවත් සමහරු දෙවියන් නිසා මේ ලෝකෙට එනවා. මම අයිති වෙන්නෙ දෙවනුව කියපු පිරිසටයි. අවුරුදු දහතුනක් තිස්සෙ මම ඉන්නෙ කොහෙද කියල මගේ පවුලෙ අයවත් දන්නෙ නැහැ. දැන් මම, දවසේ පැය දහඅටක්ම ගතකරන්නෙ දෙවියන් වෙනුවෙන්. ගතවෙච්ච අවුරුදු දහතුන ඇතුළත මම කිසිම මේක්අප් එකක් කර ගත්තෙ නැහැ. බියුටි පාලර් එකකට ගියේ නැහැ. අවුරුදු දහතුනකින් කණ්ණාඩියකින් මගේ මූණවත් බැලුවෙ නැහැ. මේ කාලෙදි චිත්‍රපටයක්වත් බැලුවෙ නැහැ” මම්තා එලෙස කීවද ඇය සිටින්නේ කොහේදැයි අනාවරණය කළේ නැහැ.මීට මාස කිහිපයකට පෙර පැතිරී ගිය ආරංචියක සඳහන් වුණේ ඇය විකී ගොස්වාමි නමැත්තෙකු සමඟ විවාහ වී සිටින බවයි. ඔහු මත්ද්‍රව්‍ය ජාවාරම්කරුවෙකැයි ද පැවසුණා. එහෙත් මම්තා පැවසුවේ තමන් කිසිදාක විවාහ ජීවිතයක් ගත නොකළ බවයි. “මං හිතන්නෙ මගේ ජීවිතය වන්දි ගෙවපු කාලෙ ඉවරයි කියලයි. විකී දැන් නිදහස් වෙලා. එයා දන්නවා මම දැන් දෙවියන් වෙනුවෙන් කැපවෙලා ඉන්නවා කියලා” මම්තා පැවසුවා.බොලිවුඩ් සිනමාවත් ක්‍රිකට් ලෝකයත් එකට එකතු කළ කතන්දර දශක ගණනක් තිස්සේ කොයිතරම් ගෙතී තියෙනවද? සිනමා නිළියන් සහ ක්‍රිකට් ක්‍රීඩකයන්ගේ පෙම් බැඳුම් විවරණය කෙරෙන ඒ විචිත්‍රවත් අන්දර අතරට තවත් පෙම් යුවළක් එකතු වෙලා. මේ අලුත් පෙම් කතාවේ පෙම්වතා, සුපුරුදු පරිදි සුපිරි ක්‍රිකට් තරුවක්. ඔහු, විරාට් කෝලි. ඔහුට සමීපව සිටින සුරූපී බොලිවුඩ් තරුව, අනුශ්කා ශර්මා.විරාට් - අනුශ්කා ප්‍රේම වෘත්තාන්තය පටන් ගන්නේ එක්තරා ෂැම්පු වර්ගයක් වෙනුවෙන් නිර්මාණය වූ රූපවාහිනී වෙළෙඳ දැන්වීමකින්. මෙහි නිරූපණයට එක්වුණේ අනුශ්කා සහ විරාට්. පෙම්වතුන් යුවළක් ලෙසින් එහි රඟපෑ මේ දෙදෙනා ගැන‍ නොයෙකුත් විසිතුරු ආරංචි පැතිරී ගියේ ක්‍රිකට් පිටියේ හතරේ, හයේ පහරවල් පරදවමින්. පසුගිය නොවැම්බර් මාසයේ දී ඉන්දීය මාධ්‍යයක පළවී තිබුණේ අනුශ්කා සහ විරාට් එක්තරා රාත්‍රියක දී වාහනයක නැඟී කොහේදෝ ඉගිලී යනු ඒ මොහොතේ මාර්ගයේ ගමන් කරමින් සිටි කිහිප දෙනකු දුටුවාය කියලයි. ඒ ආරංචියෙහි තවදුරටත් සටහන්ව තිබුණේ අනුශ්කා තමන්ගේ කළු පැහැති නවීනතම රේන්ජ් රෝවර් රථය පදවාගෙන ගොස් අරම් නගර් නම් වූ ප්‍රදේශයේ කිසියම් ස්ථානයක නැවැත්වූ බවයි.විනාඩි කිහිපයක් එම ස්ථානයෙහි නවත්වා තිබූ මෝටර් රථය තුළ අනුශ්කා සහ කැප් තොප්පියක් පැලඳ සිටි අයෙකු සිටි බව තමන් දුටුවේ යැයි එක් අයෙකු ප්‍රකාශ කර තිබෙනවා. ඒ මොහොතේ රේන්ජ් රෝවර් මෝටර් රථය පසුකරමින් ගමන් කළ තවත් අයෙකු පවසා ඇත්තේ කැප් තොප්පියක් පැලඳගෙන සිටියේ වෙන කවුරුන්වත් නොව, විරාට් කෝලි බවයි. ඔහු කැප් එකක් දමාගෙන සිටියේ වටපිට සිටින අය තමන්ව හඳුනාගනීවිය යන සැකයෙන් විය හැකි බවත් මේ මඟියා ප්‍රකාශ කර තිබෙනවා. කෙසේ වෙතත් මෝටර් රථය පසුකර ගිය තවත් පුද්ගලයන් කිහිප දෙනෙකුම ප්‍රකාශ කර ඇත්තේ එහි සිටියේ අනුශ්කා සහ විරාට් බව කාටත් හඳුනාගන්නට හැකිවූ බවයි. විනාඩි කිහිපයක් නවත්වා තිබූ මෝටර් රථය ඉන්පසුව අනුශ්කා වෙසෙන නිවාස සංකීර්ණය පිහිටි යාරි මාවතේ ගමන් කර ඇති බවත් පැවසෙනවා.මේ සිදුවීමෙන්පසුව පසුගිය ඉරිදා රාත්‍රියේ ද විරාට් සහ අනුශ්කා මුණගැසී තිබෙනවා. ඒ, ඉන්දීය ක්‍රිකට් කණ්ඩායම දකුණු අප්‍රිකාවේ සංචාරයට පිටත්වන දිනයට කලින් දිනයේදී. එදින රාත්‍රි 10.45ට පමණ අනුශ්කා හමුවන්නට විරාට් තම මෝටර් රථයෙන් පැමිණ තිබෙනවා. රථයෙන් බැසගත් විරාට්, අනුශ්කා ගේ නි‍ෙවසට ගොස් විනාඩි කිහිපයකින් නැවතත් පිටතට පැමිණ ඇත්තේ ඇයත් එක්කයි. ඉන්පසුව අනුශ්කාව සිප වැලඳගත් විරාට්, තම මෝටර් රථයට නැඟී ඇයට අත වනමින් පිටත්ව ගිය බව වටාපිටාවෙහි රැඳී සිටි කිහිප දෙනෙකු දැක තිබෙනවා.මේ දෙදෙනාගේ ගමන් බිමන් වෙත උකුසු ඇස් යොමාගෙන සිටි තවත් සමහරු ප්‍රකාශ කළේ විරාට්, මුම්බායි නුවරට පැමිණි ඕනෑම මොහොතක අනුශ්කාව බලන්න ඇගේ නවාතැනට පැමිණීමට අමතක නොකරන බවයි. විරාට් මීට පෙර ද රුවැති යුවතියකට පෙම් කළා. ඇය, බ්‍රසීලයේ මෝස්තර නිරූපිකාවක වන ඉසබෙල් ලීට්.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=am1312221</link>
    <topic>බල්ලෝ කෑවට බුරිය වටේ දැන් එන්නත් විදි‍න්නේ නෑ</topic>
    <author>සාකච්ඡා ‍ෙකළේ</author>
    <content>බල්ලෝ කෑවට බුරිය වටේ දැන් එන්නත් විදි‍න්නේ නෑජලභීතිකාරෝග ලක්ෂණ මතුවන කොටවෛරසය ස්නායු පද්ධතියට ඇතුළු වෙලා ඉවරයිඊට පසුව රෝගියාමොන ක්‍රමයකින් වත් ජීවත් කරවිය නොහැකියිසර්ජිකල් ස්පිරිට් සොයාගන්නබැරි නම් ඕඩිකොලොන් නැතිනම්අරක්කු ටිකකින් හෝ කසිප්පු ටිකකින්හරි කමක් නෑසපා කෑ තුවාලය සෝදන්නගවයන්ට ජලභීතිකාව හැදුණත් එළකිරිවලින් රෝගය බෝවන්නේ නෑවවුලන් ලේනුන් කෑ පලතුරු කෑවට ජලභීතිකාව හැදෙන්න ඇති ඉඩ ඉතාම අවමයිමීට අවුරුදු 20 ට පමණ එහා ජලභීතිකාව, එසේත් නැත්නම් පිස්සු බලු රෝගයෙන් දිනකට එක් අයකු මිය යාමේ ප්‍රවණතාවක් තිබිණි. වර්තමානයේ මේ තත්ත්වය අඩු වී තිබෙන්නේ ‍රෝග ප්‍රතිශක්තිකරණ එන්නත් ක්‍රියාවලිය වඩාත් දියුණු වීම නිසාය. මේ සඳහා රජය වසරකට රුපියල් කෝටි ගණනක මුදලක් වැය කරයි.ඒ අතරම නොසලකා හැරීම හා නොදැනුවත්කම නිසා පිස්සු බලු රෝගයෙන් මිය යන කුඩා දරුවන් ගැන වගේම වැඩිහිටියන් ගැන ද වරින් වර වාර්තා වෙයි. අද ඔබ දැනුවත් කරන්නේ හැදුණොත් නිසැකවම මරණය කරා ඔබ ගෙනයන මාරාන්තික ජලභීතිකා රෝගය පිළිබඳවය‍.• ජලභීතිකාව හැදෙන්නේ කොහොමද?ජලභීතිකාව රෝග කාරකය වෛරසයක්. රැබ්ඩො වෛරස් නමින් හැඳින්වෙන එම වෛරසය, බල්ලන්ගේ කෙළවල අන්තර්ගත වෙනවා. පිස්සු බල්ලෙක් සපා කනවිට දත් පහර සමඟ ඒ වෛරසයත් අපේ ශරීරයට ඇතුළු වෙන්න පුළුවන්. මුලින් ම මාංශ පේශිවල වර්ධනය වන වෛරසය ඉන් පස්සේ ස්නායුවලට ඇතුළු වී මොළයට ගමන් කරනවා.• පිස්සු බලු රෝගයට බිය විය යුත්තේ ඇයි?රැබ්ඩො වෛරසය ස්නායු සෛලවල වර්ධනය වන්නට පටන් ගත්තොත් ඒ රෝගියා මොන ක්‍රමයකින්වත් සුව කළ නොහැකියි. රෝග ලක්ෂණ මතු වී දින 7 ක් ඇතුළත රෝගියා අනිවාර්යයෙන් ම මරණයට පත් වෙනවා.• මොනවද ඒ රෝග ලක්ෂණ?ජලභීතිකාව වැලදුණ බල්ලෙකු, බළලෙකු, නරියෙකු, මුගටියෙකු, වවුලෙකු හෝ හරකෙකු සපා කා දින 9 - 90 ක් අතර කාලයක් තුළ රෝග ලක්ෂණ මතු විය හැකියි. කලාතුරකින් එය අවුරුද්දක් පමණ කාලයකින් වන්නටත් පුළුවන්. මුලින් ම පෙන්නුම් කරන්නේ උණ, තෙහෙට්ටු ගතිය හා හිසරදය වැනි තත්ත්වයන්.එසේ දින 2 - 4 පමණ ගත වුණාට පසුව රෝගියාට ශබ්දය, එළිය, ශීතල සහ තද සුළඟ දැරීමේ හැකියාව නැතිවී යනවා. රෝගියා අධික ලෙස බියට පත්වූ ස්වභාවයක් පෙන්නුම් කරනවා. කේන්තිය, සැර පරුෂ ගතිය වගේ ම සාංකාව ඇතිවෙනවා. උගුරේ මාංශ පේෂි සංකෝචනය වීම නිසා කෙළ ගිලීමට හෝ වතුර බිමට අපහසු වෙනවා. කටින් කෙළ වැගිරෙනවා. කොපි පොතක් ගෙන පවන් සැලූවිට පවා රෝගියා තිගැස්සෙනවා. ඒ රෝග ලක්ෂණවලින් ඔහුට පිස්සු බලු රෝගය වැලඳී ඇති බවට ස්ථිරවම නිගමනය කළ හැකියි. මේ රෝග ලකුණු මතුවීමෙන් පසුව රෝගියා ජීවත් වන්නේ දින 2 ක් හෝ 3 ක් පමණයි. ඉතා කලාතුරකින් දින 5 ක් 6 ක් ජීවත්වෙනවා.• එවැනි රෝගියකුගෙන් තවත් කෙනකුට රෝගය බෝ වෙන්න පුළුවන් ද?ජලභීතිකා ‍රෝගීන්ගෙ කෙළවල රැබ්ඩො වෛරසය දකින්නට ලැබුණත් මිනිසකුගෙන් මිනිසකුට එම රෝගය බෝ වන්නේ ඉතාම කලාතුරකින්. මෙතෙක් ලෝකයෙන් ම වාර්තා වී තිබෙන්නේ එවැනි සිදුවීම් දෙකක් ගැන පමණයි.• බල්ලෙක් සපා කෑවොත් මුලින් ම කළ යුතු ප්‍රථමාධාර තිබෙනවා ද?ඔව්. සපා ක‍ෑමෙන් වූ තුවාලය එතරම් විශාල නොවේ නම්, තුවාලයට සර්ජිකල් ස්පිරිට් වැනි මධ්‍යසාර අඩංගු විෂබීජ නාශකයක් දැමිය යුතු යි. වෙලාවෙ හැටියට සර්ජිකල් ස්පිරිට් සොයා ගත නොහැකි නම්, ඕඩිකොලොන් හෝ අරක්කු, කසිප්පු ටිකක් වුණත් ප්‍රශ්නයක් නෑ. මේ වාගේ අඩංගු ඊතයිල් මධ්‍යසාරය නිසා ජලභීතිකා වෛරසය ක්ෂණිකව විනාශ වෙනවා. ඉන් විනාඩියකට පමණ පසුව තුවාලය හොඳින් සබන් දා සෝදා පිරිසිදු රෙදි කැබැල්ලකින් තුවාලය වෙළිය යුතු ය. වෛද්‍යවරයා වෙත යා යුතු වන්නේ ඉන් පසුවයි.• සපා කෑවෙ පිස්සු බල්ලෙක්මද, කියල දැනගන්නෙ කොහොමද?බල්ලෙකුට පිස්සු බලු රෝග ලක්ෂණ මතු වීමට දින හයකට පෙර සිට ම උගේ කෙළවල රැබ්ඩො වෛරසය තිබිය හැකි යි. මේ නිසා බල්ලෙකුට ජලභීතිකා රෝග ලක්ෂණ එනම් වියරුවෙන් මෙන් හැසිරීම, කටින් කෙළ වැගිරීම, ආහාර සහ ජලය ගැනීමේ අපහසුව වැනි ලක්ෂණ ඇති වීමට දින හයකට පෙර සපා කෑවත් රෝග කාරක විෂ බීජ අපේ සිරුරට ඇතුළු විය හැකි ය.ඒ නිසා සපා කෑ බල්ලා පිළිබඳව දින දහයක් පමණ ගතවෙන ‍තුරු හොඳ විමසිල්ලෙන් සිටිය යුතු යි. මේ කාලය තුළ බල්ලාට කිසිදු පහරදීමක් හෝ හිරිහැරයක් නොකළ යුතු අතර හොඳින් ආහාර පාන ලබා දෙමින් කූඩුවක දමා හෝ බැද තබා ගනිමින් නිරීක්ෂණය කළ යුතුයි. යම් හෙයකින් මේ සතාට රෝග ලක්ෂණ මතු වී දින 10 ක් ඇතුළත මිය ගියොත් ඌ පිස්සු බල්ලෙක් බවට නිගමනය කරන්න පුළුවන්.බල්ලා මිය ගිය පසු උගේ මොළය පරීක්ෂණාගාරයේ පරීක්ෂා කිරීමෙන් ද රෝගය වැලදී තිබුණේ ද නැද්ද යන්න ගැන නිශ්චිත ව දැන ගන්න පුළුවන්.• දඩාවතේ යන බල්ලෙක් සපා කෑවොත් මොකද කරන්නේ. ‍ඌ අල්ලා බැඳ තබා ගත නොහැකියි නේද?ඔව්. දඩාවතේ යන බල්ලෙක් ඇල්ලීමට යාම භයානක විය හැකියි. බල්ලා ඇල්ලීමට අපහසු නම් කළ හැකි එකම දේ ඌට පහර දී හෝ වෙඩි තබා හෝ මරණයට පත් කිරීමයි. ඉන්පසු උගේ හිස වෙන් කොට අයිස් කැට සහ ලී කුඩු සහිත ටින් එකක හෝ පෙට්ටියක බහා වෛද්‍ය පර්යේෂණ ආයතනයට (MRI) ගෙන ගොස් බාර දිය යුතුයි. එවිට ඔවුන් බල්ලාගේ මොළය පරීක්ෂා කර බලා ඌට ජලභීතිකාව වැලදී තිබේ ද නැද්ද යන්න වාර්තා කරනවා.• මේ වෛද්‍ය පර්යේෂණ ආයතනය තිබෙන්නේ කොහේද?කොළඹ බොරැල්ලේ ලේඩි රිජ්වේ ළමා රෝහල ( නෝනා වාට්ටුව) අසල බේස්ලයින් පාරේ MRI ආයතනය පිහිටුවා තිබෙනවා. එසේ පිස්සු බලු රෝගය වැලදී ඇතැයි සැක කොට මරණයට පත් කළ බල්ලෙකු ගේ හිස එම ආයතනයට බාර දීම සඳහා ඔබට ඔබ ප්‍රදේශයේ සේවය කරන මහජන සෞඛ්‍ය පරීක්ෂක මහතාගේ සේවය ලබාගැනීමට පුළුවන්.• ජලභීතිකාව සඳහා එන්නත් ලබාගත යුතු වන්නේ පිස්සු බල්ලෙක් සපා කෑවොත් විතරද?ප්‍රශ්නෙ තියෙන්නෙ සපා කෑවේ රෝග කාරක වෛරසය තියෙන බල්ලෙක් ද නැති බල්ලෙක් ද කියලා හරියටම දැනගන්න බැරි එකයි. සපා කෑවේ ගෙදරම ඇති කරන, කිසිම සතෙකුගේ සපා කෑමට ලක් නොවුණ බල්ලෙක් නම්, ඒ බල්ලට ජලභීතිකා රෝගය වළක්වන ඇන්ටි රේබීස් එන්නත ලබා දී තිබෙනවා නම් එතරම් බියට පත්විය යුතු නෑ.අද අපේ රටේ බල්ලන් සපා කෑම නිසා එන්නත් ලබා දෙන්නේ රෝග කාරක වෛරසය අති බවට ඇති සැකය නිසා මිස හරියටම හඳුනා ගැනීමකින් නොවෙයි. ජලභීතිකාව හැදුණොත් නිසැකයෙන් ම මරණයට පත්වෙන නිසා සැක සහිත සතෙක් සපා කෑවොත් අනිවාර්යයෙන් ම එන්නත් ලබාදෙනවා.• ඇන්ටි රේබීස් එන්නත ලබාදුන් සුනඛ‍යකු පිස්සු බල්ලකු විසින් සපාකනු ලැබුවොත් එම බල්ලාට රෝගය බෝවෙන්නෙ නැද්ද?එය සියයට සියයක් ම ස්ථිරව කිව නොහැකියි. ඉතා කලාතුරකින් එන්නත නිවැරැදිව ම ක්‍රියාකාරී නොවීමට ඉඩ තිබෙන නිසා.‍• කුඩා කාලයේ ජලභීතිකා එන්නත ලබා දුන් සුනඛයෙක් සපා කෑවොත් බිය වෙන්න දෙයක් නැද්ද?ජලභීතිකා එන්නත බල්ලාට අවුරුදු දෙකකට වරක් ලබා දිය යුතුයි. එවිටයි ඌට ජලභීතිකාවට විරුද්ධව ප්‍රතිශක්තිය ඇති වී රෝගයෙන් වැළකී සිටීමට හැකියාව ඇති වෙන්නේ. බල්ලා ප්‍රතිශක්තිකරණය කොට අවුරුදු 2 ක් ඇතුළත සපා කෑවාට එතරම් බිය විය යුතු නැහැ. එහෙත් අවුරුදු දෙකක් ගත වී ඇත්නම් බල්ලාට ජලභීතිකාව නොවැලදේවි කියා අපිට ස්ථිරවම කියන්නට බැහැ.• ජලභීතිකා රෝගය වැලඳුණු, එහෙමත් නැතිනම් රෝග කාරක වෛරසය ශරීර ගත වුණු සුනඛයකු ගේ මල මුත්‍රා ස්පර්ශ වුවහොත් රෝගය බෝවෙන්න පුළුවන්ද?නැහැ. මල සහ මුත්‍රා මඟින් රෝගය බෝවන්නේ නැහැ.• ගෙදර සුරතලයට ඇති කරන පූසෙක් සීරීම නිසා දරුවෙකුට පිස්සු බලු රෝගය වැලඳුනු බවට පසුගිය කාලයේ ප්‍රචාරය වුණා. නිය පහර වැදීමෙන් ජලභීතිකාව බෝ වෙනවාද?මෙතැනදී ජලභීතිකා වෛරසය ශරීර ගතවන්නට ඇත්තේ නිය පහර වැදීම නිසා නොවෙයි. පූසා නිතරම තමන්ගේ දෑත්වලින් කෙළ ස්පර්ශ කරමින් මුහුණ හා සිරුර පිරිසුදු කරනවා. ඉතින් මේ ‍ඛේටයේ වෛරසය තිබුණොත් නියපොතුවල ඒවා ස්පර්ශ වී තිබීම නිසා සීරීම මගින් රෝග කාරක වෛරසය මිනිසකුගේ ශරීර ගත වෙන්න පුළුවන්.• වවුලන් හා ලේනුන් කා දමා ඉතිරි කළ පලතුරු අනුභව කළොත් ජලභීතිකා වෛරසය ශරීර ගත වෙන්න පුළුවන් ද?එසේ වීමට ඇති ඉඩකඩ ඉතා අවමයි‍. මොකද මෙම වෛරසය වාතාශ්‍රයට නිරාවරණය වීමේ දී ඉතා ඉක්මනින් මිය යන නිසා.• බල්ලෙක් සපා කෑවිට බුරිය වටේට එන්නත් 14 ක් ගහන්න ඕන කියන්නේ ඇත්තද?මෙවැනි එන්නත් ක්‍රමයක් ඉස්සර තිබුණා. නමුත් දැන් ඊට වඩා දියුණු අතුරු ආබාධ අඩු ප්‍රතිශක්තිකරණ, වැක්සීන වර්ග කිහිපයක් ම නිපදවා තිබෙනවා. ඒවා පෙකණිය වටේට විදින්න අවශ්‍ය නැහැ. අතට හෝ කකුලට විදින්න පුළුවනි. දින 28 ක් ඇතුළත එන්නත් 5 ක් පමණයි. නික්ෂේපණය කරන්න වෙන්නේ. (මෙය එන්නත් වර්ගය අනුව වෙනස් වේ) එය බිය වීමට දෙයක් නෙ‍ාවේ‍. මේ පිළිබඳව වැඩි විස්තර ඔබ ගේ පවුලේ වෛද්‍යවරයා ගෙන් හෝ රෝහලෙන් ලබා ගන්නට පුළුවන්.• කුඩාම දරුවෙකු හෝ ගැබිනි මවක හෝ බල්ලකුගේ සපා කෑමට ලක්වුවහොත්, ලබාදෙන ප්‍රතිශක්තිකරණ එන්නත ජීවිතයට පවා තර්ජනයක් වෙනවා කියන මතය ඇත්තක් ද?සම්පූර්ණයෙන්ම වැරදියි. මේ එන්නත රෝගය වළක්වනවා මිස ජීවිතයට හානියක් කරන්නේ නෑ.• ජලභීතිකා ප්‍රතිශක්තිය එන්නත ලබා දී තිබෙන බල්ලෙක් සපා කෑවත් පිටගැස්ම එන්නත ලබාගැනීම අනිවාර්ය වන්නේ ඇයි?බල්ලන්, මල පහ සහ පොළොවේ ඇති නොයෙකුත් අපිරිසුදු ද්‍රව්‍යවලට ඉව කරනවා. ඉතින් උන්ගේ කටට ලෙහෙසියෙන් ම පිටගැස්ම විෂ බීජය ඇතුළු වෙන්න පුළුවන්. ඒ නිසයි බල්ලකු සපා කෑවිට පිට ගැස්ම එන්නත් ලබා දෙන්නේ.• ගවයන්ටත් ජලභීතිකාව වැලදෙන බව ඔබ සඳහන් කළා. ඉතින් ජලභීතිකාව වැලදුණ එළදෙනෙකුගෙන් ලබාගන්නා කිරි පානය කළොත් රෝගය බෝවෙන්න පුළුවන්ද?එසේ විය නොහැකියි. වෛරසය ශරීර ගත වුණ මවකගෙන් දරුවකු කිරි උරා බිව්වත් මේ වෛරසය ශරීරගත වෙන්නේ නෑ.•ජලභීතිකාවෙන් පෙළෙන තැනැත්තෙකුට උපස්ථාන කරන අයට දෙන උපදේශය කුමක්ද?රෝගියාට ආදරයෙන් ප්‍රතිකාර කළාට, ඇල්ලුවාට කිසි වරදක් නැහැ. හැබැයි රෝගියා ගේ කෙළ ඇඟපතේ ගා ගැනීමෙන් හැකිතාක් දුරට වැළකිය යුතුයි. අතේ සහ ඇ‍ඟේ තුවාල තියෙනවා නම් ඒ අය උපස්ථානයට නොයා යුතුයි. ඇඟ හොඳින් වැසෙන ඇඳුම්, අත්වැසුම් සහ සපත්තු ඇඳ සිටීම අත්‍යවශ්‍යයයි. ඒ වගේ ම රෝගියා භාවිතා කළ භාජන, ඇඳුම් පැලඳුම් හොඳින් සෝදා පිරිසුදු කළ යුතුයි. යම් හෙයකින් රෝගියාගේ කෙළ ඔබේ තුවාලයක තැවරුණා නම් හෝ රෝගියා විසින් ඔබව සපා කනු ලැබුවා නම් එම ස්ථානයට ප්‍රතිශක්ති එන්නත විදීම සුදුසුයි.• ජලභීතිකාවෙන් බේරෙන්නට කරන්න ඕනෑ මොනවද?බල්ලන් හා බළලුන් වගේ සුරතල් සතුන් ඇති කිරීම ‍මානසික සෞඛ්‍යයට හිත කරයි. ඒත් මේ සතුන්ගෙන් වන අනතුරු වළක්වා ගන්නටත් කටයුතු කළ යුතුයි. මේ නිසා එම සුරතල් සතුන් ඔබ ප්‍රදේශයේ පශු වෛද්‍ය කාර්යාලයට හෝ පශු වෛද්‍යවරයා වෙත ගෙන ගොස් කලට වේලාවට එන්නත් කරවා ගත යුතුයි.අතවශ්‍ය පැටවුන් බෝවීම වැළැක්වීමට වන්ධ්‍යාකරණය කළ යුතුයි. එහෙමත් නැත්නම් පවුල් සැලසුම් නික්ෂේපණ (ඩිපොප්‍රොවේරා) කාන්තාවන්ට දෙන ප්‍රමාණයෙන් 1/2 ක් මාස 6 කට වරක් ලබා දිය හැකියි. ඒ වගේ ම දඩාවතේ යන බල්ලන් විනාශ කිරීමට ජලභීතිකා මර්දන ව්‍යාපාරයේ සේවක මහතුන්ට උදව් කළ යුතුයි.සාකච්ඡා ‍ෙකළේරමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=cr1312221</link>
    <topic>මම හුණුවටයේ කතාව හැදුවෙ යුද්ධයෙන් බැට කාපු සමාජයකට</topic>
    <author/>
    <content>මම හුණුවටයේ කතාව හැදුවෙ යුද්ධයෙන් බැට කාපු සමාජයකට පරාක්‍රම නිරිඇල්ලජනකරළිය නාට්‍ය කණ්ඩායමේ ශිල්පීන් සහභාගී කර ගනිමින් හෙන්රි ජයසේනයන්ගේ පරිවර්තනය ඇසුරෙන් පරාක්‍රම නිරිඇල්ල නිර්මාණය කළ ‘හුණුවටයේ කතාව’ නව නිෂ්පාදනය මෙම කේරල අන්තර්ජාතික නාට්‍ය උලෙළේ රඟදැක්වීමට තෝරාගෙන ඇත. හෙන්රි ජයසේනයන්ගේ නිෂ්පාදනයට වඩා වෙනස් ආකාරයකට නිර්මාණය කර ඇති ‘හුණුවටයේ කතාව’ ජනකරළිය නිෂ්පාදනය, කේරල සංචාරයට පෙර මෙම දෙසැම්බර් මස 29 වැනි ඉරිදා රාජගිරිය ජනාධිපති විද්‍යාලීය රංග ශාලාවේදී රංගගත කෙරේ.ඔබ මෙය හඳුන්වන්නේ ‘හුණුවටයේ කතාව නව නිෂ්පාදනය’ ලෙසින්...ඔව්. හෙන්රි ජයසේනයන්ගේ හුණුවටය මුල් කෘතිය අධ්‍යයනය කරලා තිර පිටපතේ යම් වර්ධනයක් කළා. නිෂ්පාදන විධික්‍රමය සම්පූර්ණයෙන් වෙනස් කළා. ඒක හෙන්රිගෙ ක්‍රමයට වඩා වෙනස්. අනික 1967 වසරේ ඔහු හුණුවටය කරද්දි යුද්ධය පිළිබඳ අංශු මාත්‍රයකවත් අදහසක් ශ්‍රී ලාංකේය සමාජයට දැනුණේ නැහැ. ඒ, ඒ වන විට යුදමය වාතාවරණයක් මෙරට නොතිබූ නිසා. ඒ නිසා නාට්‍යයේ කතාවයි ඉස්මතු වු‍ෙණ්. එය වරදක් නෙවෙයි.60 දශකයේ නිර්මාණකරුවන් ශෛලිගත සම්ප්‍රදායෙන් මිදෙන්න නව මානයක් සොයමින් ඉන්න වකවානුවකයි හෙන්රි ජයසේනයන් හුණුවටය ඉදිරිපත් ක‍ළේ.අනික පොතේ ගුරෙක්, වාද්‍ය, ගායන වෘන්දයක් මඟින් තමයි යුද්ධය පිළිබඳ වුවත් බොහෝ දේ කියැවුණේ. අද වන විට යුද්ධය අපිට අලුත් නැහැ. එය අපේ අත්දැකීමක් වී හමාරයි. ඔය කාරණය හිතට ආවේ එක දවසක.කවදද ඒ දවස...?ගිවිසුමක් මඟින් හෙන්රි ජයසේනයන්ගෙන් හුණුවටය ලබාගත් පසු ජනකරළිය අනුරාධපුරයේ දී අපි මෙය අපේ ජංගම වේදිකාවේ වේදිකාගත කළා. ඒ පසුගිය සැප්තැම්බර් 3 හා 4 දෙදින තුළ. එදා ‍කළේ හෙන්රිගේ හුණුවටයමයි. නමුත් නාට්‍යයේ මුල්ම දර්ශන දෙක නරඹන විට මට හිතුණා වෙනත් මානයකිනුත් මෙය යළි නිර්මාණය කරන්න පුළුවන් නේද කියන කාරණය.මට දැනුණේ මේ නිර්මාණය මගේ දෙයක් වෙලා නැති වගක්. 1970 පටන් දහ‍පහළොස් වතාවක් මං හෙන්රිගේ හුණුවටය බලලා ඇති. මට මේ වෙලාවෙ හිතුනෙම තව විධි කිහිපයකට වුවත් හුණුවටය යළි නිර්මාණය කරන්න පුළුවන් බවයි. යළි තිරපිටපත අතට අරන් මං ඒ වෙනත් මාන සොයන්න ගත්තා. අසඩක්ලා, ගෲෂලා - සයිමන් සෂාවලා එහෙමම ඉඳිද්දි මං ඒ වෙනස ඇති කළා.හෙන්රි ජයසේනයන්ගේ අනන්‍යතාවක් බඳු මේ නාට්‍ය‍ය එසේ වෙනස් කිරීම අසාධාරණයි කියා ඔබට හිතුණෙ නැද්ද....?මට හිතෙන්නෙ මං හෙන්රිගේ නිර්මාණයට විශාල සාධාරණයක් කළ බවයි. නාට්‍ය පිටපතක් කියන්නේ සිරවී සිටිය යුතු දෙයක් නෙවෙයි.මං හුණුවටයේ ඉංග්‍රිසි පරිවර්තන කිහිපයක් කියවා තිබෙනවා. නැවත නැවත කරද්දි බ්‍රෙෂ්ට් පවා එහි බොහෝ තැන් වෙනස්කොට තිබෙනවා. අනික ඔහු මෙය මුලින් ලීවේ කෙටිකතාවක් විදියට. යුද්ධය කාලේ ඇවිදින විට දැකපු දේ. ඔහු යළි යළිත් ඒ කතාවට එක් කළා. නාට්‍ය පිටපතක් වුණේ ඒ විදියට.ලෝක යුද්ධය සමයේ හිට්ලර්ගෙන් ගැලවී පැන යන්න හදපු පසුබිමකයි මේ කතාව ඔහු අතින් ලියැවුණේ. යුද්ධය පිළිබඳ නාට්‍යයේ යටිපෙළ තිබූ මේ අදහස ඉස්මතු කිරීමටයි මා වෑයම් කළේ. එය, ‘හුණුවටය’ තවත් මානයකින් බැලීමක් පමණයි.එහෙම වෙනත් මානයකින් ‍බලන්න පුළුවන් තරමට හුණුවටය පරිවර්තනය සාර්ථක බවද ඔබ කියන්නේ..?ඇත්තටම ඔව්. එය හෙන්රි ජයසේනයන් අතින් ලියැවුණු පොහොසත් පිටපතක්. විවිධ මාන, විවිධ කෝණ ඒ තුළින් පේන්නේ එම සාර්ථකත්වය නිසා. පිටපත කියන්නේ නාට්‍යය නෙවෙයි. පිටපත සාර්ථක නම් පමණයි විවිධ හැඩතල ඉන් මතුවන්නේ.නමුත් අපි කරන ඒ වෙනස විකාරයක් කිරීම යුතු නැහැ. තියෙන දේ වඩාත් තහවුරු කිරිමයි, ඒ වෙනසින් සිදුවිය යුතු. ඒකයි මා මුලින් කීවේ නාට්‍යයට මා අසීමිත සාධාරණයක් ඉටු කළාය කියා.අනික අනුරාධපුරයේ දී සුදාරකත් මේ නාට්‍යය නැරැඹීමට පැමිණියා. අවුරුදු ගාණක් එයාගේ අම්මා කළ චරිතය දෙස බොහොම සංවේදීව බලා සිටියා. දෑස්වලට කඳුළු එන තරමට එදා ඔහු සංවේදී වුණා.ඔබ හුණුවටයේ එන ජනප්‍රිය ගීතවලටත් ඒ වෙනස එක්කළාද..?නැහැ. අතිශය ජනප්‍රිය ගීතවලට මුකුත් කළේ නැහැ. නමුත් සමහර ඒවායේ තනු වෙනස් කළා. මෙහි පොතේ ගුරෙක් නැහැ. නළු නිළියන්මයි වරින් වර පැමිණ ‘කෝරස්’ කියන්නෙත්. සමහර වෙලාවට වාදකයොත් චරිත නිරූපණය කරනවා. වාදනය සහ ගායනය නාට්‍යයෙන් වෙනම කොටසක් ලෙස පේන එක නවතා ඔවුන් නාට්‍යයේම කොටස් හැටියට මෙහි ක්‍රියාකාරී චරිත බවට පත්වෙනවා.හෙන්රි ජයසේන මහතා ගිවිසුමකින් ජනකරළියට පැවරුවත් හුණුවටය, පරණ විදියට සුදාරකලත් කරගෙන යනවා. ඒ නිසා දෙපාර්ශ්වය අතර කිසිදු ගැටලුවක් නැහැ.ජනකරළිය නිෂ්පාදනයක් ලෙස මා අධ්‍යක්ෂණය කළත් නාට්‍යයේ පෝස්ටර්වල හෙන්රි ජයසේනයන්ගේ හුණුවටය කියා සඳහන් කරන්නේ එතුමාට කරන ගෞරවයක් විදිහටයි.කවුද අලුත් ගෲෂා, කවුද අලුත් අසඩක්..?ජනකරළියේ අට වසරක් තිස්සේ රඟපෑ සෙල්වරාජ් ලීලාවතියි, අලුත් ගෲෂා. ඈ නාට්‍ය අධ්‍යක්ෂණයෙනුත් අත්දැකීම් ඇති ශිල්පිනියක්. සංජීව උපේන්ද්‍රයි අලුත් අසඩක්. දෙව්රාජ ශ්‍රී ලිවේරා, සයිමන් සෂාවා ලෙස රඟපානවා.සුදාරක ජයසේනනව නිෂ්පාදනයේ දී හුණුවටයට සාධාරණයක් වෙලා තියෙන බව දුටුවම මට සතුටක් දැනුණා. තාත්තගේ අසඩක් චරිතය පසුව කළේ නලීන් ප්‍රදීප් උඩවෙල. අම්මගේ ගෲෂා චරිතය කළේ රුවිනි මනම්පේරි. මේ අයව තේරුවේ පුරුදු පුහුණු කළේ අම්මයි තාත්තයි දෙන්නම එකතු වෙලා.හැබැයි ඒ දෙන්නම සතුටු වෙන මට්ටමට නලිනුත් රුවිනිත් ඒ චරිත රඟපෑවා. දවසක දැන් ගෲෂා, ලීලාවති - දෙමළ යුවතියත් ඒ තරමටම ඒවි. මා එදා පටන් දුටු පූරක, තව පණ ගසා ආවා නම්.... කියන සිතිවිල්ල මට නොආවා නෙවෙයි.නමුත් එහෙමයි කියලා නැඟිට යන්න මට හිතුණේ නැහැ. මා ඒ හුණුවටයට ඇලුම් කළා. මොකද තාත්තා කියූ දෙයක් මට තවම මතකයි.“මේ නාට්‍යය අවුරුදු ගාණක් කළේ අපි බව ඇත්ත. ඒත් අද ඔබ බලන මේ නාට්‍යයේ චරිත අපත් සමඟ සසඳන්න එපා! එහෙම කළොත් ඔබට එය රසවිඳින්නට නොහැකි වේවි..”ඒ දෙන්නා අලුත් නළු නිළියන් පුහුණු කරලා එදා ප්‍රේක්ෂකාගාරයට එහෙම කිව්වෙ මොනතරම් සද්භාවයෙන්ද? ඒ නිසා මටත් පුළුවනි තාත්තගේ දැක්මට අනුව මේ නව නිෂ්පාදනය රස විඳින්න.අනික තාත්තා ජනකරළියට මේ නාට්‍යය පැවරුවේ හුඟක් කලින්. තාත්තට ඕනෙ වුණේ පුළුවන් තරම් මිනිස්සුන්ට මේ නාට්‍යය පෙන්වන්න. ජනකරළිය ගම් ඇතුළට යන නිසා තාත්තා ඒ ගැන වඩාත් සතුටු වුණා. මොකද ඒ වෙනකොට ඒ දෙන්නම දුරබැහැර නාට්‍යය අරගෙන යෑමට තරම් යහපත් සෞඛ්‍ය තත්ත්වයේ හිටියේ නැහැ. ඩීවීඩී පටයට පවා තාත්තා අවසර දුන්නේ මුදල ගැනවත් නොහිතා. එවිට මං ඇහුවා, “ඇයි තාත්තේ ඔය තරම් සුළු මුදලකට නාට්‍ය දුන්නේ? කියා ඔහුගේ පිළිතුර වුණේ, “අපි ඔය වැඩේ කරන්නෙත් නැත්නම්, කරන කෙනකුට දුන්නම අඩුම තරමෙ මිනිස්සු නාට්‍යය බලයි..” කියන කාරණය.ගෲෂා ලෙස රඟන සෙල්වරාජ් ලීලාවතීමං කිසිදාක මානෙල් මහත්මිය රඟන හුණුවටය දැක නැහැ. ඒ කාලෙ ‍බගවන්තලාව වතුකරයට නාට්‍ය ආවෙත් නැහැ. කර්කස්වර්ල්ඩ් - ‍ෙනාම්මර දෙක දෙමළ මහා විද්‍යාලයේ ඉගෙන ගන්න කාලේ මං සිංහල නාට්‍යයක් දැකලවත් තිබුණෙ නැහැ. උසස් පෙළ කරන්න බගවන්තලාව ශාන්තමරියා විදුහලට ආවමයි දෙමළ නාට්‍යයකට වුණත් සම්බන්ධ වුණේ.දවසක් හුණුවටය දෙමළ පරිවර්තනයට අලුත් ළමයි ගන්න පරාක්‍රම සර් ඉස්කෝලෙට ආවා. එතකොට මට එක සිංහල වචනයක්වත් බැහැ. දෙමළ බසින් කෙරෙන නිෂ්පාදනයක් නිසයි මං හිත හදාගෙන ඉදිරිපත් වුණේ. නාට්‍ය චරිතය ගැන කියද්දි මට දාඩිය දැම්මා.රුවිනි මනම්පේරි කරපු ගෲෂාගේ චරිතය නම් මං දැක තිබුණා. නමුත් ඒවගේ ප්‍රධාන චරිතයක් ගැන හිතුවෙ නැහැ. දෙමළ නාට්‍යය කරගෙන යද්දි මුහුණ දීපු ලොකුම ගැටලුව තමයි අවශේෂ චරිත සඳහා නළු නිළියෝ සොයාගැනීම.ඒ පාර තමයි සර්, දෙමළ නාට්‍යය නවතලා සිංහල එක පටන් ගත්තේ. ‘ලීලම මේ චරිතෙ කරන්න...’ සර් කිව්වම මාව ගැහෙන්න ගත්තා. දාඩිය දැම්මා.“මං උත්සාහ කරන්නම් සර්..” මං කිව්වේ එපමණයි.රුවිනි මනම්පේරි කළ චරිතය නිසා මගේ හිතේ ආසාව නොතිබුණාම නෙවෙයි. මගේ යෙහෙළිය, ඉනෝකා සොයුරිය මට උදව් කළා. රෑ තිස්සෙ දෙබස් පාඩම් කළා. මගේ වැරැදි වචන උච්චාරණය හැදුවේ ඇයයි.සිංහල වචනයක්වත් බැරිව හිටි මම ගෲෂා වගේ කතා කරන්න ගත්තා. ඈ විදියට ගයන්න ගත්තා. කණ්ඩායමේ හැමෝම පුදුමාකාර ලෙස මට උදව් කළා.නාට්‍ය පෙන්නුව දවසේ නාට්‍යය ඉවර වුණාම සුදාරක මහත්මයා මගේ ළඟට ඇවිත් ‘වෙල්ඩන්’ කිව්වා. මං දැක්කා එයාගේ ඇස්වල කඳුළු පිරිලා. මං මානෙල් මිස්ව දැකල නැති වුණාට එයා ගැන ‍හරි ගෞරවයක් දැනුණා.ගෲෂාට පුළුවන් තරම් සාධාරණයක් ඉටු කරනවාය කියන අධිෂ්ඨානයෙයි, මං ඉන්නේ.අසඩක් ලෙස රඟනසංජීව උපේන්ද්‍රලංකාවේ නාට්‍ය ඉතිහාසයේ හුණුවටය මෙන් ම සන්ධිස්ථානගත වූ නාට්‍ය කිහිපයක් තිබෙනවා.සුබ සහ යස, මකරාක්ෂයා චරිත මෙන් ම හුණුවටයේ අසඩක් කියන්නෙත් එහෙම මතක තිබූ අභිමානවත් චරිතයක්.ඒ අසඩක්ගේ චරිතය මට රඟපාන්න ලැබෙනවා කියන එක ඇත්තටම එදා මට විශාල අභියෝගයක් වුණා.ඒත් ඒ අසඩක්වම යළි වේදිකාවට ගේන එකේ තේරුමක් තියෙනවද කියන කාරණය පිළිබඳ නිරිඇල්ල මහතාත් මාත් දීර්ඝ සංවාදයක යෙදුණා.එතුමා කියනවා වාගේ මේ හුණුවටයේ කතා නොකෙරුණු තව මානයන් තිබෙනවා. ඒ කියන්නේ අලුත් කෝණයකින් හුණුවටය දකින්න පුළුවන්. මොකද අසඩක් කියන්නේ විප්ලවය පිළිබඳ කලකිරුණු විප්ලවාදියෙක්.‘එදා පිටවූ විනිසුරු ඒ - යළිත් නැත කිසිදු දිනෙක දුටුවේ...’අසඩක් පිළිබඳ මට තියෙන බරපතළම ප්‍රකාශය ඒක. මෙවැනි අභියෝගශීලී හා සාධාරණ තීන්දු තීරණ දෙන විනිසුරුවරුන්ට මොකද වෙන්නේ. අදටත් ඒ ප්‍රශ්නය වලංගුයි.ගෲෂට දරුවා බාරදෙන තීන්දුව දීලා අසඩක් පිටවුණා, පිටවුණාමයි. කිසිකෙනෙක් යළි ඔහු දුටු‍ෙව් නැහැ. ඔහුට සිදුවූයේ කුමක්ද? අපි අසඩක් ගැන හිතන්න ගත්තේ එතැන් පටන්. එහෙම කෝණයකින් අසඩක් දිහා බැලීම, ඉන් එහාට සිදුවන දේ පිළිබඳ යම් ඉඟියක් දීම සහ යම් සමාජ කතිකාවක් ගොඩනැඟීමට උත්සාහයක් දැරීම මේ හුණුවටයේ ප්‍රධාන කතාවට අමතරව සිදුවෙනවා.ඒ හැරෙන්නට හෙන්රි ජයසේන මහතාගේ අසඩක් චරිතයට හා එහි රඟපෑමට අභියෝග කිරීමක් කිසිසේත් නැහැ. එතුමාගේ හැඩයට වඩා මේක වෙනස් හැඩයක්.පැය 2.45 ක් මේ නාට්‍ය බලා සිටීමේ අභියෝගයට ජනතාව දැක්වූ හොඳ ප්‍රතිචාර, අපි වඩාත් හොඳින් දුටුවේ වවුනියාවේදී සහ අනුරාධපුරේදී.ඔවුන්ගේ නාට්‍ය නැරැඹීමේ උනන්දුව පුදුම සහගතයි. ඒ එකඳු ප්‍රේක්ෂකයෙක් හෝ නැඟිට ගියේ නැහැ. අපේ ව්‍යායාමය සාර්ථකයි කියල හිතෙන්න ඒ ප්‍රතිචාරය ප්‍රමාණවත්.ඉතින් අසඩක්ගේ ඒ අලුත් දැක්මට අලුත් හැඩයට සර්ව සාධාණය ඉටුකිරීමයි මගේ එකම උත්සාහය.සංලාපය -ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=cr1312222</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.සිබිල් වෙත්තසිංහඔබේ ප්‍රියතම ප්‍රබන්ධ කෘතිය කුමක්ද?එක කෘතියක් කියල මට සීමාවක් නැහැ. ලෙබනන් ජාතික ඛලීල් ශිබ්රාන්ගේ ‘Broken wings’ වගේ ම ලියෝ තෝල්ස්ටෝයිගේ, ඩොස්‍ටවොස්කිගේ බොහෝ ප්‍රබන්ධ කෘතිවලට මා කැමැතියි. ඒ වගේමයි ඩ්‍රැකියුලා.ප්‍රබන්ධ නොවන කෘතිය....ඇනා කැරනීනා මුල් කෘතියමේ දිනවල ඔබ කියවන්නේ...දැන් මට වයස 85 යි. උදේ දවල් වරුව මං ගත කරන්නේ මගේ චිත්‍ර ඇඳීම වෙනුවෙන්. රාත්‍රි 8 න් පස්සෙ තමයි බණ භාවනා කටයුතු. ඒ නිසා වෙනත් පොත් කියවන එක දැන් නතර කරලා. ඒ හැම ඉඩක් ම වෙන් කරලා තියෙන්නේ බණ, බණ පොත් කියවන්න. ‘ධම්ම චක්ක පවත්තන සූත්‍රය’ යි මේ දවස්වල මං කියවන්නේ.කෙනකුට කියවන්න යැයි මේ යුගයේ ඔබ නිර්දේශ කරන කෘතීන් තුනක් නම් කළොත්...මේ දේ මං කිව යුතුමයි. මං සිංහල පොත් කියවා තිබෙන්නේ ඉතාම අඩුවෙන්. ලෝක සාහිත්‍යයේ එන ප්‍රධානතම සියලුම කෘතීන් මං කියවා තිබෙන්නේ ඉංග්‍රීසි බසින්. ඒකට හේතු වුණේ මගේ ඉංග්‍රීසි අධ්‍යාපනය. මං සිංහල ඉගෙන ගත්තෙත් විෂයක් හැටියට ඉංග්‍රීසි බසින්මයි.ඒ මුල් කෘතින් වල තිබෙන සර්වකාලීන ගුණය නිසා අද පරම්පරාව වුණත් ඒවා සොයාගෙන කියවනවා නම් හොඳයි. ඒ නිසා පොත් තුනක් නෙවෙයි, ඛලීල් ශිබ්රාන්ගේ පොත්, ජේම්ස් හෙරියට්ගේ සියලුම පොත් වගේ ම ඇනා කැරනීනා ඩොක්ට ශිවාගෝ වගේ පොත් හොයාගෙන කියවන්න කියලයි, මං කියන්න කැමැති. මේවායේ තියෙන ගැඹුරු ජීවන දෘෂ්ටිය සහ මනෝභාවයන් අපිට කරන බලපෑම එවිට ඔබටම අත්විඳිය හැකියි.පොතක ඔබ වඩාත් වැදගත් කොට සලකන්නේ රචනා ශෛලිය ද කතා වස්තුව ද නැතිනම් අවසානය ද?කතා ශෛලිය රසවත් නැතිනම් පොතක් කියවන්න හිතන්නෙ නැහැ. එහි අන්තර්ගතය තුළ යමක් නැහැ වගේ දැනෙනවා නම් ඒත් කියවන්න හිතෙන්නෑ. ගෙතුමක් වගේ හොඳ අවසානයක් තිබුණොත් තමයි පොතක් අපිට මතක හිටින්නේ.හරියට, ‘යුද්ධය සහ සාමය’, ‘කැලෑ හඳ’, ‘ගම්පෙරළිය’ වගේ. ඒ නිසා මේ කාරණා තුනම පොතකට ඉතාම වැදගත් කියලයි මා සලකන්නේ.ළමා කාලයේ ඔබ කියැවූ හොඳම පොත...ඒඩල් ඩී හයිඩ් හෙවත් ‘හයිඩි’ ළමා කෘතිය. ඒක අදටත් ස්විස්ටර්ලන්තයේ ගැහැනු දරුවන්ගේ ජනප්‍රිය නමක්. හයිඩි කෘතිය බොහෝ දෙනෙක් වැරැදියට උච්චාරණය කරනවා ‘හේඩි’ කියලා. ඒක මුල් කෘතියටත් කරන අගෞරවයක්.ඔබ කියැවීමට කැමැති විශේෂ වර්ගයක ග්‍රන්ථ තිබෙනවාද...?ඔව්. බියට්‍රිස් පොටර්, ඉන්ධිරා ගාන්ධි වැනි චරිත කතා. මේ චරිත කතා කියැවීමෙන් ජීවිතයට බොහෝ ‍පාඩම් උගත හැකියි. අනික මේ චරිතවලට මා කොයිතරම් වශී වූවා දැයි කියනවා නම් මේ ලේඛකයන්ගේ උපන් ගම් බිම් සොයා මං ඒ රටවලට ගියා. බියට්‍රිස් පොටර් දක්ෂ චිත්‍ර ශිල්පියෙක්. අදටත් ඈ ලියපු, ඇඳපු, මේස, පුටු, ගේ දොර ඉතා හොඳින් නඩත්තු කෙරෙනවා. ඒ බොහෝ රටවල ලේඛකයන්ගේ ගේ දොර අද කටු ගෙදරක් බවට පත් කරලා. ලොව පු‍රා රටවලින් එනවා ඒ තැන් බලන්න. අපේ රටේ ලේඛකයන්ට සලකන විදිහට වඩා මොනතරම් වෙනස් ද? ස්කොට්ලන්තයේ ඩ්‍රැකියුලාගේ ගෙදරත් ඒ වගේ මං ආසාවෙන් ගිය තැනක්.අනික චරිත කතා අතරින් ක්‍රිස්තු චරිතයට සහ බුද්ධ චරිතයටත් මං බොහොම කැමැතියි. ඒ ආසාව කොයි තරම් ද කීවොත් මං ළමා බයිබලයට චිත්‍ර ඇන්දේ බොහොම ප්‍රීතියකින්. ඒ මගේ පාසල, බම්බලපිටිය ශුද්ධ වූ පවුලේ කන්‍යාරාමයේදී ලද කතෝලික ආභාෂය ඇ‍ඟේ තිබුණු නිසා.මෙතෙක් ඔබ කියැවූ පොත්වලින් ජීවිතයට ලැබුණු දේ...මිනිසුන් හැටියට ජීවිතයට සංයමය ඇති කරගන්න හැටි. සන්සුන්ව තැන්පත්ව ජීවත් වෙන්න පොත් කියැවීම විශාල රුකුලක් වුණා. හැබැයි ඒක එක එක්කෙනා බාර ගන්න විදිය වෙනස්.නමුත් පොත් කියැවීමට පුරුදු වුණාම වෛරය, ක්‍රෝධය සිත්වල ඉතිරි වෙන්නෑ. සාමාන්‍යයෙන් මිනිස්සු හිතනවට වඩා ඉහළින් හිතන්න, ඒ නිසාම සන්සුන්ව ලෝකෙ දකින්න ජීවිතයට පුරුද්දක් ඇතිවෙනවා.ඔබට අනුව පොතකින් තැනුණු හොඳම චිත්‍රපටය...ඇනා, කැරනීනා, ඩොක්ට ෂිවාගෝ මෙන් ම ගම්පෙරළියත් මට එක වගේ ප්‍රියයි.ඔබ ඉහළින් ම අගයන කතුවරයෙක් ඇති...එක්කෙනෙක් නෙවෙයි විවිධ රටවල විවිධ ජාතික ලේඛකයන් රැසක් ඉන්නවා.ඔබේ ප්‍රියතම සම්භාව්‍ය කෘතිය...ශේක්ස්පියර්ගේ, බ්‍රොන්ටේ සිස්ටර්ස්ලගේ කෘතීන් හැම එකකටම වගේ මං කැමැතියි.ඔබේ ප්‍රියතම පරිවර්තන කෘතිය...සිංහල පරිවර්තන නම් මං කියවන්නෙම නැහැ. මොකද ඒ හැම එකකම වගේ මුල් කෘතිය මම කියවලා තියෙන නිසා. මේ පරිවර්තන කියවද්දී ඒවායේ තියෙන වැරැදි අඩුපාඩු දැක්කම මට තරහ යනවා. ඒ නිසා ඕනෑම පොතක මං කියවන්නේ මුල් කෘතිය. නැතිනම් ඉංග්‍රීසි පරිවර්තනය.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=cr1312223</link>
    <topic>එරික් මහ ගත්කතුවරයා ඝාතනය කරයි!</topic>
    <author>සමන් වික්‍රමාරච්චි</author>
    <content>එරික් මහ ගත්කතුවරයා ඝාතනය කරයි!සාහිත්‍ය විචාරයට අප මනෝ විශ්ලේෂණය කැඳවනුයේ එය වියමනක් තියුණු ලෙස කියවිය හැකි ක්‍රමවේදයක් ලෙස සලකමිනි. අපේ කාලයේ දාර්ශනිකයකු වූ ඩෙරිඩා මනෝ විශ්ලේෂණය දුටුවේ සද්භාව වාදයේ (ontologx) මූලික සංකල්පීය වචන තේරුම් ගැනීම පහසු කරවන කියවීම් ක්‍රමයක් ලෙසය. නිසැකවම මනෝ විශ්ලේෂණය යනු එයට ආවේණික ශෛලියකින් ඕනෑම වියමනක් කියවා ගත හැකි කියවීම් ක්‍රමවේදයකි.යට කී පූර්විකාව ලියවුණේ එරික් ඉලයප්ආරච්චිගේ “පාද යාත්‍රා” නම් නවකතාව නැවත කියවීම (re-reading) සඳහා පෙර සූදානමක් ලෙසය. මෙහිදී එරික් ගේ නවකතාවේ එන පාත්‍ර වර්ගයාගේ හැසිරීම අනුශීලනය වන අසංකේතික සන්දර්භය ලැකානියානු ප්‍රවාද විසින් නම් කරනු ලබන්නේ යථ (real) ලෙසය. එරික්ගේ නවකතාවට ප්‍රස්තුත වන්නේ සංකේතකරණය කළ නොහැකි ක්ෂතිමය (Traumatic) අත් දැකීමක් වූ සුනාමියයි. එහිදී සමකාලීන දේශපාලනය පිළිබඳ තියුණු කියවීමක් ලෙස ඔහු ගම්පෙරළිය යළි කියවයි. එනයින්ම ඔහු එය නැවත ලියයි.මීට අවුරුදු හැටකට පෙර මාර්ටින් වික්‍රමසිංහ ගම්පෙරළිය ලියමින් කොක්ගල ආශ්‍රිත මුහුදුබඩ ප්‍රදේශය සංකේතික (Symbolic) කියවීමකට හසුකර ගත්තේය. ගම්පෙරළිය යථාර්ථවාදී නවකතාවක් වන්නේ එම අර්ථයෙන්. එහෙත් යථාර්ථය යනු සංකේතික ප්‍රලාපයකි. අවුරුදු හැටකට පසු එරික් ඉලියප්ආරච්චි වික්‍රමසිංහට එරෙහිව ඊඩිපසියානු කැරැල්ලක් ගසමින් යථමය සන්දර්භයක පියල්, නන්දා සහ ජිනදාස අපට මුණ ගස්වයි.මනෝ විශ්ලේෂණය පිළිබඳ හාංකවිසියක් නොදන්නා පාඨිකාවක වෙත්නම් යථාර්ථය නිර්මාණය කරන ලද්දකැයි යන ප්‍රවාදය වටහා ගැනීමේ පහසුව සඳහා මා පළමුව කිව යුතු කිසිවක් ඇත. යථාර්ථය වූ කලී සංකේතික (Symbolic) පරිකල්පනික (imaginary) සහ යථමය (Real) ලෙස හඳුන්වන එකිනෙක පැටලුන ආස්ථානයන් තුනකට ගැට ගැසී ගත් ප්‍රපංචයක් ලෙස ලැකාන් හඳුන්වයි. මෙය තේරුම් කළ හැකි හොඳම ආකාරය නම් චෙස් පුවරුවක් දෙස බැලීමය. චෙස් ක්‍රීඩාව සඳහා වූ නීති පවතින්නේ සංකේත මානයක් තුළය. එම සංකේතික අර්ථයෙන් “Knight” (චෙස් පුවරුවේ අශ්ව හිසක් ඇති ඉත්තා) අර්ථ දැක්වෙන්නේ එම ඉත්තාට යා හැකි ගමන්මග අනුව පමණකි. අවැසි නම් කෙනෙකුට එම නම් වෙනුවට වෙනත් නම් ආදේශ කර ක්‍රීඩාවේ නියමයන් නොසලකා ක්‍රීඩා කළ හැක. එය සිදුවන්නේ පරිකල්පනිය රාමුවක් තුළය. බාග විට බාහිර ක්‍රියාවක් නිසා ක්‍රීඩාව අතරමඟ නතර වීමට පිළිවන. එය එක්කෝ ක්‍රීඩකයින්ගේ බුද්ධිය හෝ අනපේක්ෂිත හේතුවක් නිසා ක්‍රීඩාව අහම්බෙන් නතර කිරිමට සිදුවීම විය හැක. අප යථ (real) යනුවෙන් නම් කරන්නේ එම කෘතිමය අවස්ථාවටය.සංකේතික ලෙස පළමුව ඉංග්‍රිසි ගුරුවරයකුව සිට නගරයට සංක්‍රමණය වීමෙන් වෙළෙන්දකු වූ ගම්පෙරළියේ පියල් අපට පාදයාත්‍රා නවකතාවේදී නැවත මුණ ගැසෙන්නෙ ජරාජීර්ණ වාමාංශිකයකු ලෙස රූපාන්තරණය වෙමිනි. ඔහුගේ වර්තමාන නාමය ලයනල්ය. සුනාමිය විසින්ම නිර්මාණය කළ මුහුදටම දියවී යාමට නියමිත කුඩා දූපතකදී ජයසුමන නම් හමුදා සෙබළකුට නන්දා මුණ ගැසෙයි. (ජානකී නමැති ඇය නීතිඥවරියක වී සමාජ මතුමහල නැඟ ගැනීමේ ආශාවෙන් පෙළෙන්නියකි.) හමුදා සෙබළා මේ දූපත තුළදී භික්ෂුවක සේ සිවුරක් ඇඟලා ගෙන සිටීම ඓතිහාසික වශයෙන් අහම්බයක් නොවේ. අද දේවල් සිදුවන හැටියට හමුදා සෙබළකු සිවුරු ලා ගැනීමත් භික්ෂුවක හමුදා ඇඳුම් ඇඟලා ගැනීමත් පුදුමය දැන වීමට කරුණක් නොවේ. සෞම්‍යාලෝකය ලියද්දී සුනේත්‍රා රාජකරුණානායකට මග හැරුණ සමකාලීන සරල යථාර්ථය එරික් උත්ප්‍රාසනීය ලෙස එළි දරව් කරයි.පිටෙහි හටගත් වනයක් ද සමඟ දූපතෙහි තනිව සිටින ජානකී ජයසුමන වෙත ගොස් ඔහු සමඟ රමණය කරයි. ජීවිතය නමැති චෙස් පුවරුවෙහි නම් ගම් පමණක් නොව ක්‍රීඩාවේ නියමයන් ද වෙනස් වී ඇත. සංකේතික සන්දර්භයක් තුළ නොසිදුවිය හැකි දේ නවකතාකරුවාගේ පරිකල්පනය විසින් ක්ෂිතිමය අත්දැකීමකදී සිදුවිය හැකි කිසිවක් බවට පත් කරනු ලබයි.යථමය බව වූ කලී පරිකල්පනය කළ නොහැකි වන සේම සං‍කේතිකයට ඔබ්බෙන් පිහිටන්නෙකි. සංකේතිකය හැම විටම අභිමුඛ බව (Presence) සහ අනභිමුඛ බව (absence) යන විරුද්ධාර්ථයන් අතර මැද පිහිටයි. එහෙත් යථ යනු හැම විටම අභිමුඛ බව ආත්ම කොට ගත් ප්‍රපංචයකි. එබැවින් පියල් සහ නන්දා අතර විවාහයෙන් පිට රමණය නවකතාකරුවාගේ පරිකල්පනයට අනභිමුඛව තිබිණි. තමාගේ කලින් විවාහයේ සැමියා වූ ජිනදාස මියගිය බව හරියට ම දැනගන්නා තෙක් නන්දා පියල් සමඟ විවාහ වීමට මැලි වූවාය. අන් කෙනෙකු සමඟ රමණය කිරීම ඇය අවරෝධනය කර ගත් රහස් ආශාවයි. එහෙත් සිය පරිකල්පනයන් අහිමි කළ ක්ෂතිමය අවස්ථාවක ක්ෂණ භංගුර අත්දැකීමක් ලෙස ඇය ජයසුමන සමඟ සංකේතික විවාහයෙන් පිට රමණය කරයි. එම ක්ෂතිමය අවස්ථාව පහව ගිය කල ඇයට යළි සිහි එළවා ගැනීමට සිදු වේ. ඇය නැවත සංකේතික ජීවිතයට පිවිසෙමින් ජයසුමන‍ මග හැර පලා යන්නීය.ජානකී ගේ සැමියා වූ ලයනල් රාජ්‍ය නොවන සංවිධානයකින් මුදල් ගසා කන වාමාංශිකයකු ලෙසත් ඔහු කතරගම දෙවියන් ගේ අඩවියට පලාගොස් හිඟන්නකු ලෙස ඉබාගාතේ යන්නකු බවට පත්ව තිබීමත් එරික් ගේ අහම්බ කියවීමක් නොවේ. සුනාමියෙන් ගොඩ එන ජානකී සහ ජිනදාස විවාහ වන්නේ ලයනල් සුනාමියට හසු වී මියගොස් ඇතැයි විශ්වාස කරමිනි. ලයනල් මියගොස් සිටියත් නැතත් ඔහු කර ඇති වංචාවන් නිසා මියගිය එකෙකුට සමාන අයෙකි. සමකාලීන ලංකාවේ වාමාංශිකයා ද සුනාමියට හසු වී අතුරුදන් වූවකු බඳුය. නවකතාකරුවා මේ වාමාංශිකයා විපරිතයකු (Pervert) ලෙස නිර්මාණය කිරීම ඊනියා වාමාංශික ව්‍යාපාරය පිළිබඳ නිර්දය කියවීමක් වේ.නවකතා කරුවා තම නවකතාවට ලියන පූර්විකාව ඔහුගේ අතීත වේදනාවේ (nostalgia) ප්‍රකාශනයකි. වික්‍රමසිංහ නිර්මාණය කළ සංකේතික ලෝකය පමණක් නොව තමා මහත් බැතියෙන් අදහාගෙන සිටි යථාර්ථවාදී සමාජ කියවීම ද සුනාමිය විසින් ඩැහැ ගනු ලබන විට ඔහු කම්පාවට පත්වෙයි. ඔහු සුනාමිය දකින්නේ මහ ගත්කරු නිර්මාණය කළ කයිසාරුවත්තේ මුහන්දිරම්ගේ මහගෙදර පවුලට අත්වුණ ඉරණමට වඩා බෙහෙවින් ශෝකජනක සංසිද්ධියක් ලෙසය. එහෙත් ඒ සංකේතික ලෝකය මුහුදට ගසාගෙන ගොස් සියල්ල ශුන්‍යයක් බවට පත් කළ භූමියට නවකතාකරුවා සාදරයෙන් පිළිගෙන ඇත.එය හරියට Matrix (1999) සිනමා පටයේ ඊනියා යථාර්ථයට (පද්ධතියට) විරුද්ධව සටන් වදින මොෆියස් නමැති නායකයාගේ මුවින් පිටවන උත්ප්‍රාසනීය කියමන සිහි ගන්වන සුලුය. චිත්‍රපටයේ වීරයා වූ නියෝ (KeanuReeves) සැබෑ යථාර්ථයට (realreality) අවදි වන විට දකින්නේ ගෝලීය යුද්ධයකින් දැවී දූවිලි බවට පත්ව තිබූ චිකාගෝ නුවර භූමි දර්ශනයයි. මොෆියස් ඔහු පිළිගන්නේ “යථෙහි කාන්තාරයට සාදරයෙන් පිළිගනිමු” (Welcome to the desert of real) යනුවෙන් කියමිනි. එරික් ඉලයප්ආරච්චි හදිසියේ නින්දෙන් අවදි වූවකු සේ මාර්ටින් වික්‍රමසිංහ නිර්මාණය කළ යථාර්ථවාදයේ සංකේතික ව්‍යාජය වටහා ගැනීමට පටන් ගනී. එය සාපරාධයක් නොවන ඝාතනයකි. එසේය. ඔහු තම පියා රූපිකව ඝාතනය කර ඇත!සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=cr1312224</link>
    <topic>තෘප්තිය</topic>
    <author>දෙමළ ලේඛක : කේ. සද්දානාදන්</author>
    <content>තෘප්තියමේ ලේඛකයා යාපනයේ වෙලානෙයි හි දී උපන්නේ 1940 දී ය. සිනමාව ගැන ද උනන්දු ඔහු සාහිත්‍ය විචාරකයෙකි. ඔහුගේ ලිපි නිතර සඟරා හා පුවත්පත්වල පළවෙයි. ඔහු කෙටිකතා සංග්‍රහ තුනක් පළකර ඇති අතර සඟරා හා පුවත්පත් සඳහා ද කෙටිකතා ලියයි. ජාතික සාහිත්‍ය ත්‍යාගය, දෙමළ නිර්මාණ ලේඛක ත්‍යාගය, යාපනය සාහිත්‍ය සංගම් ත්‍යාගය, උතුරු නැගෙනහිර පළාත් සාහිත්‍ය ත්‍යාගය ඇතුළු සම්මාන හා ත්‍යාග රැසක් ඔහුට ලැබී තිබේ.මට ඔහු මුලින් ම මුණ ගැසුණේ නල්ලූර් සංගීත ශාලාවේ දී ය. මා සිටියේ තෝඩි රාගයෙන් ඉදිරිපත් කළ කර්නාටික් සංගීතයේ දෘශ්‍යමය නිරූපණයකට කුල්මත්ව සවන් දෙමින් ය. එසේ සිටියදී මා පසෙකින් නැඹුරු වූ ඉරියව්වකින් වාඩි වී සිටි ඒ කුඩා ළමයා මම දුටිමි. ඔහු සිටියේ තමා අවට වූ ශාන්ත පරිසරය තේරුම් ගන්නට උත්සාහ දරමින් මට පෙනෙන ලෙස ය. අවට පරිසයේ වූ සිත් වසඟ කර ගැනීමට බාධාවක් නො කරම මෘදු ලෙස ඔහු මට කතා කළේ ය.“ඔබට කඩල ටිකක් එහෙම ඕනැද?” යි ඔහු ඇසුවේ සිත් බැඳගන්නා විලස ය.ඒ අවස්ථාවේ කොහෙත් ම මට කඩල ගැනීමේ අවශ්‍යතාවක් නොවූ නමුත් මඳ එළියේ මම ඔහු දෙස බැලුවෙමි. ඉතාමත් සිහින් අත්පා වලින් යුත් ඔහු කෙට්ටු සිරුරැති විය. වඩාත් සමීපව බැලූ විට ඔහුගේ හැකිළුන කොපුල් මම දුටුවෙමි. ඒත් ඔහුගේ විශාල ඇස් ප්‍රාණවත් ව ආලෝකයෙන් බැබළුණේ ය.තල්පත්වලින් වියූ දිගටි බෑගයක් ඔහු අත විය. එතුළින් කඩල පැකට්ටුවක් එළියට ගෙන එය මට දික් කළේය. “ළමයා, මට නම් මොකුත් ඕනැ නෑ....” යි මම කීවෙමි. ඔහුගේ භාණ්ඩ ප්‍රතික්ෂේප කිරීම සම්බන්ධව පැහැදිලි කළ නො හැකි යම් අයහපත් බවක් මට හැඟුනි. එහෙත් මට මගේ බඩේ අජීර්ණයක් ද විය. ඒ තත්ත්වය නිසා කඩල හපමින් සිටීම මට නොගැලපුණි.කෙසේ නමුත් මගේ පිළිතුරෙන් ඔහුගේ බලාපොරොත්තු බිඳ වැටෙන්නට ඇත. එහෙත් ඔහු සිනාසී ඉවතට හැරී අනියමින් කෙනකු බැහැදකිමින් මා පසෙකින් වූ ගැහැනියක අසලින් වාඩිවිය. මේ අවස්ථාවේ සිනාවක් නැතිව ම මෘදු ලෙස ඔහු ඇසුවේ, “උණු උණුවෙන්, බැදපු කජු, ඔබට ඕනැද?” කියා ය. ඇය ඒ කිසිත් ගණන් නොගෙන සිටියා ය. කඩල සහ රටකජු රැගෙන සෙනග වටා ගිය ද කව්රුත් ඒවා මිලදී ගත්තේ නැත. සම්පූර්ණ ලෙස ම මේ ඔහු සඳහා වූ ස්ථානයක් නොවන බව මට පෙනී ගියේ ය. එසේ වුවත් ඔහු දැන් ඉන්නේ මට තරමක් දුරකිනි. මට ඔහු දැකිය හැකි වූයේ මනසින් පමණකි. ඔහුගේ ආයාචනාත්මක මුහුණ, විශාල ඇස්, සැණෙකින් මගේ හදවතට බරක් ශෝකයක් ගෙනාවේ ය. සිතට වදයක් දුන්නේ ය.මේ වයස දරුවන් සිය මව්පියන්ගෙන් කඩල, අයිස්ක්‍රීම්, දෝසි, සූකිරි දොදොල් වැනි රස කැවිලිත් ලොලි පොප්, චොකලට් වැනි වර්ගත් නිරන්තරව ඉල්ලා කන්කෙඳිරි ගාන වයසකි. නමුත් මෙහි සිටියේ කුඩා කොලුවෙකි. වගකිව හැකි ලෙස හැසිරෙන ගැටවරයකු ද නො වේ. ඇයි ඔහු‍ මෙය කරන්නේ? ඇතැම් විට ඔහුට ගෙදර දොර දුෂ්කරතා තිබිය හැකි ය. සමහරවිට කරදර හිරිහැර අතවර තිබිය හැකි ය. නැතහොත් කුඩා පක්ෂියකුගේ හිස මත තල්ගෙඩියක් තබා ඔසවා ගෙන යන්නාක් මෙන් ඔහුටත් ඔහුගේ දක්ෂතාවයේ ක්‍රියාකාරකමක් ලෙස බඩුත් සමඟ ඔහු පිටත්කර ඇතුවා විය හැකි ය. ඔහු පියා අහිමි දරුවෙක් ද? නැතහොත් පියා වගකීමක් නැති අයෙක් ද? එසේත් නැතහොත් පන්සල් ගොනකු මෙන් ඔහේ තණ බුදිමින් නිදැල්ලේ යන්නෙක් ද? එක්කෝ බේබද්දෙක් ද? මව සහ පවුලේ බාලයන් ඔහු මත යැපෙනවා විය හැකි ය.මට මගේ පාසල් විය මතක් විය. ඇය මා කදිමට, පිළිවෙළට පාසලට යවමින් සැමදා හැන්දෑවේ මට ඉගෙන ගන්නට පාඩම් කරන්නට සැලසුවා ය. ඔහු වෙත මගේ වූ සහකම්පනය එහි දිය දොරටු විවර කළේ ය. මා ඔහුගෙන් යමක් මිලදී ගත යුතු යැයි මට හැඟී ගියේ ය. මා ඔහුට කතා කරන්නට සූදානම් වන විට ම වෙනත් පුද්ගලයෙක් කිසිදු දෙගිඩියාවකින් හෝ කේවල් කිරීමකින් තොරව ඔහුගෙන් පැකට් හතරක් ම මිල දී ගත්තේ ය. ඔහු සුහුරු ලෙස දිග තල්කොළ බෑගයෙන් ඒ පැකට් එළියට ගත්තේ ය. ඔහුට ලැබුණ සිල්ලර කාසි වහා ගැන තම සාක්කුවට දමා ගත්තේ ය. දැන් මම මගේ දුක්මුසු හැඟීමෙන් ඉවත්වීම හේතුවෙන් හදවත සැහැල්ලු විය. මම බෙහෙවින් ම සතුටට පත්වීමි. යළිත් මට සංගීතයට සිත යොමු කරන්නට හැකි විය.රාමනාදන්ගේ ගායනය මා පුරවා ලූයේ ය. ඔහු තාමත් එහි සියුම් වෙනස්කම් කරමින් තෝඩි රාගය ගායනා කළේ ය. මට දැනුනේ සුළ‍‍ඟේ පාව යන බවකි. මම ඊට වශීකෘත වීමෙන් සම්පූර්‍ණයෙන් ම එහි ඇලී ගැලී සිටියෙමි.************යළිත් ඔහු මට මුණ ගැසුණේ ඊළඟ සෙනසුරාදා සැන්දෑවේ බටහිර වීථියේ දී ය. මේ අවස්ථාවේ ඔහු ළඟ නන් පැහැයෙන් යුත් බැලුන තිබුණේ ය. දැන් ඔහු බැලුන් විකුණන බව මම සිතුවෙමි. පසුගිය අතරතුර කාලයේ දී ඔහු කරමින් සිටියේ කුමක් ද?ඔහු මා ළඟට විත් මෙසේ පැවසුවේ ය.“බැලුනයක් ගන්න.”මා ඔහුට රුපියල් පහේ කාසියක් දුන් අතර ඔහු මට බැලුනයක් හා ඉතිරි මුදල ලෙස රුපියල් දෙකක් දුන්නේ ය.“කමක් නෑ ඒක තියා ගන්න...”, මම කීවෙමි. “මට රුපියලක් දෙන්නකො.” ඔහු එසේ කී අතර ඊට අනුග්‍රහය දැක්වීමි. ඒ මන්දැයි මම හරියට ම නොදනිමි. ඔහු මට තවත් බැලුනයක් දුන්නේ ය. මේ ළමයා අවංක ඍජු අ‍යකු බව මම කල්පනා කළෙමි. ඔහුගේ හැසිරීම් රටාවෙන් මා සිතුවේ ඒ සිඟමන් යැදීමක් නො ව වෘත්තීය පුහුණුවක් බව ය. පුහුණුවන වෘත්තියක් බව ය.පිරිසිදු කමිස හා පිරිසිදු කොට කලිසම් ඇඳගත් තවත් පිරිමි ළමයි දෙදෙනෙක් දුව විත් බැලුන කීපයක් ම මිල දී ගත්හ. ඔහු බැලුන පුම්බා කාර්යක්ෂම ලෙසත් ශූර ලෙසත් ගැට ගැසුවේ ය.ඔහු පසෙකින් සිටගත් මම මෙසේ ඇසුවෙමි. “ළමය, කොහෙද ඉගෙන ගන්නෙ?”“සෙන්ගුන්ත්‍රාවල.”“මොන පන්තියෙද?”“හත වසරෙ.” ඔහු දොළොස් වැනි වියේ පමණ පසු වුවත් බෙහෙවින් ම කුඩා ළමයකු බව පෙනුණේ ය.“පන්තියෙ දීප්තිමත් ශිෂ්‍යයෙක් වෙන්න ඕනැ?”මගේ ප්‍රශ්නයට ඔහු සිනාසුණේ ය. ඒ සිනාවෙන් ‍මගේ සිත උණු වී ගියේ ය. ඉගෙන ගන්නා අතර මේ බාලවියේ දීම නිදැල්ලේ යමින් මෙවැන්නක් කරන්නේ මන්දැයි මම ඔහුගෙන් විමසුවෙමි.ඔහුගේ ඇස් අඳුරු වී ගියේ ය. තොල් වෙව්ළුවේ ය. නාස්පුඩු හැකිළී පුළුල් වී ගියේ ය. ඒ දුටු මට සිතුණේ යම් ලෙසකින් මා ඔහුගේ හැඟීම් තුවාල කළ බව ය. මම එතැනින් ඉවත්ව යන්නට පටන් ගතිමි. ඔහු මා සමීපයට ම පැමිණි‍යේය.“මගේ පියා මිය ගියේ දැනට අවුරුදු හතරකටත් ඉස්සර..., ශිව ප්‍රකාසම් වීථියෙදි වෙඩිල්ලක් වැදිලයි.”මම ඔහුගේ ශෝකය බෙදා ගනිමින් ඔහුගේ දකුණු අත මගේ අතින් අල්ලාගෙන මෙසේ ඇසුවෙමි.“සිව ප්‍රකාසම් වීථියෙ ඉඳල සෙන්ගුන්ත්‍රාවලට ආවෙ කොහොමද?”“අපි දැන් පදිංචිවෙලා ඉන්නෙ සෙන්ගුන්ත්‍රාවල, මායි මගේ අම්මයි, මගේ නංගියි. මගේ නංගිත් ඉගෙන ගන්නව. එයා හරි දක්ෂයි..”මම කල්පනා කළෙමි. දැවෙන ආමාශ තුනකට කෑමට යමක් අවශ්‍ය ය. ඒවායින් අඩක් හෝ පිරවිය යුතු ය. ඉතින් ඔහුට ද ඉගෙනීම සඳහා බරක් දැරිය යුතුව තිබේ. පීඩා ගෙන දෙන වගකීමක් තිබේ. ඔහුට මේ සියල්ල පාලනය කළ හැකි ද? ඔහුගේ හැසිරීම් ඉරියව් වලින් පෙනුණේ ඔහුට හැකි බව ය. මම ඔහුගෙන් තවත් බැලුන තුනක් මිල දී ගතිමි.“ඇයි? ඔබට දරුවො තුන් දෙනෙක් ඉන්නවද?” ඔහුගේ කටහඬින් ගම්‍ය වූයේ මවිතයට පත්වූ බවකි. ඇතැම් විට ඔහු කල්පනා කරන්නට ඇත්තේ එතරම් දරුවන් රැසක් සිටිය නොහැකි තරම් මා වයසින් බාලයකු බව ය.“ඔව්” මම සිනාසුනෙමි. මට දරුවන් නැති බව ඔහු සමඟ කතා කරන්නට අවශ්‍ය නොවී ය. එසේ වුවත් බැලුන දීමට ඕනෑ තරම් ළමයි සිටිති. මගේ අසල්වැසියෝ බැලුන පුම්බන වයසේ වූ ළමයින්ගෙන් පිරී ගිය අය වෙති. කෞසි, චෞමි, තිලක්, දුවාරි, විපුල් වැනි යල් පිනූ විකාර නම්වලින් යුත් ඔවුන් සියලු දෙනාගේ නම් මගේ මතකයට ආවේ ය.මම ඔහු දෙස බැලුවෙමි. බැලුන විකුණා ගැනීම සඳහා ඔහු කඩිසර ලෙස ඉවත ගොස් සිටියේ හඬනගා අඬ ගසමිනි. තවදුරටත් ඔහුට බාධා නො කර ඉවතට යමින් මම සතුටෙන් සතුටට පත්වීමි. අතිශයින් ම තෘප්තියට පත් ව මම ගෙදර ගියෙමි.දෙමළ ලේඛක : කේ. සද්දානාදන්පරිවර්තනය : කරුණාතිලක හඳුන්පතිරණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=cr1312225</link>
    <topic>ආනන්දයේ මුල්ම ගුරුවරයා සඟරා සංස්කාරකවරයෙක්</topic>
    <author>මහාචාර්ය සුනන්ද මහේන්ද්‍ර</author>
    <content>ආනන්දයේ මුල්ම ගුරුවරයා සඟරා සංස්කාරකවරයෙක්කඳානේ අලවතුපිටියේ බෞද්ධ මිශ්‍ර පාඨශාලාවේ මූලික ඉගෙනුම ලබාගත් අපේ පුංචි අම්මලා දෙදෙනා පසුව ප්‍රාථමික හා උසස් අධ්‍යාපනය ලැබ ගැනුම සඳහා කඳානේ බාලිකා විද්‍යාලයකට ගියහ. ඔවුන් උදේ පාන්දර නැඟිට බක්කි කරත්තයකින් කඳානට ගිය අයුරු මගේ සිතේ මැවී පෙනේ. ඔවුන් මහගෙදර මිදුලේ සිට මහගෙදර වත්තේ ගේට්ටුව දක්වා නොපෙනී යනතුරුම බලා සිටීම අපේ ආච්චිගේ සිරිත විය. ඔවුන්ගේ ඇඳුම් පැලඳුම් ගැනත් කෑම් බීම් ගැනත් අපේ අම්මත් ආච්චිත් දැඩි උනන්දුවක් දැක්වූහ.කඳානේ පාසලින් අස්වූ පුංචි අම්මලා දෙදෙනා කලක් ගතවනතුරුම මහගෙදර කල්ගත කළහ. ඔවුන් දෙදෙනා සමඟ එක්වී විවිධාකාර කෙළි සෙල්ලම්වල නියැළීම අපට ඉමහත් ප්‍රීතියක් විය. පුංචි අම්මලා දෙදෙනාම අපට බෙහෙවින් සමීප වූහ.මේ අතරවාරයේ ‍ලොකු මම්මාට විවාහ යෝජනා කීපයක්ම ගලා ආවේය. ඒවා බෙහෙවින් ‍ගෙන එනු ලැබුවේ කපුවන් විසිනි. ඒ කාලයේ විවාහ යෝජනා පුවත්පත්වල දැන්වීම් මඟින් සිදුවූ බවක් මට මතක නැත. ලොකු මම්මාගේ හිත එක්තරා උස මහත්මයකු කෙරෙහි මුලදී ඇදී ගොස් තිබූ බවක් මට මතකය. ඔහු සුදු මාමාගේ මිතුරකු බව අපට හැඟිණ. ඔහු නිතරම සුදුමාමා හමුවීමට පැමිණි නමුත් ලොකුමම්මා කෙරෙහි විශේෂ ඇල්මක් දක්වන්නට විය. ඇතැම් දිනයක ඔහු රාත්‍රි ආහාරය ද ගැනීමෙන් පසුව මහගෙදරින් පිටවී දුම්රියපොළට ගියේය. ලොකු මම්මා කිසිවකුට නොපෙනී ඔහුට ආදරයෙන් අත වනන හැටි මට මතක් වෙයි. එහෙත් කුමක් හෝ හේතුවක් නිසා ඒ සම්බන්ධතාව ගිලිහුණු බවක් ද පෙනිණ. මෙබඳු දුක්මුසු යම් යම් අවස්ථාවලදී ලොකු මම්මා කළේ පැත්තකට වී කල්පනා කරමින් සිටීමය. අ‍ෙප් ආච්චි කවිච්චියේ ඇලවී හිඳ “බේබි‍නෝනෝÓයි හඬ නඟන විට ලොකු මම්මා තම දැහැනින් මිදී ආච්චි වෙතට ගමන් කරයි.මෙසේ කල්‍ගත වන විට ලොකු මම්මාට සුදුසු හා කේන්දර ගැළපෙන පුද්ගලයා පැමිණියේ දෙහිවල ප්‍රදේශයෙනි. දෙහිවල අන්කල්ගේ සම්පූර්ණ නාමය මට මතක හැටියට කොරුවාගේ ලයනල් විජේවර්ධනය. පදිංචිව සිටියේ දෙහිවල හිල් වීදියේය. පසු කල මම ඒ නිවසට ගියෙමි. ලොකු මම්මා සිත් ඇදගන්නා මුහුණකින් යුතු කාන්තාවක් වූ අතර අන්කල් හෙවත් බාප්පා කාලවර්ණ මුහුණකින් හා දේහයකින් යුත් කෙනකු විය. ඔහුගේ විශේෂත්වය ලෙස මා එකලත් දුටුවේ ඔහුට ගැඹුරු කටහඬකින් ගී ගැයීමට හැකියාව තිබීමත් පරණ පන්නයේ නිවැරැදි ඉංග්‍රිසියෙන් කතාබහ කිරීමට පුළුවන්කම තිබීමත්ය. ඔහු කලක් මුළුල්ලේ එකතු කරන ලද ගීත රාශියක් අතින්ම ලියූ මොනිටර් ‍ඇක්සයිස් පොතක් පසුකළ මට තෑගි කළේය. ඔහුගේ ප්‍රියතම ගායකයා වූයේ ආනන්ද සමරකෝනුන්ය. ඔහු සමරකෝන්ගේ ගීතවලට කෙතරම් ප්‍රියත්වයක් දැක්වීද කිවහොත් ඔහු ගයන අයුරු මම බොහෝ වෙලා බලා සිටීමට පුරුදු වුණෙමි.“පුදමු මේ කුසුම් ත්‍රෛලෝක නාථ පාද පද්මෙ වැඳ බැතියෙනි ප්‍රීති සාගරේ පුදමු මේ කුසුම්. මේ මල් පරවී යතේ අප කුණු කය එලෙස වේ කළ පින් පව් විය ලොවේ මුනිඳා දෙසු සේ පුදමු මේ කුසුම්...”දෙහිවල ලොකු මම්මාගේ හා බාප්පාගේ නිවසේ මා කල්ගත කළ සුළු කාලය ඇතුළතදී පවා මට මේ ගීත ඇසෙන්නට විය.අපේ තාත්තා ගෙන ආවේ සුබ පණිවුඩයකි. ආනන්ද මහා විද්‍යාලයට ඇතුළත් කරගනු සඳහා සුදුසුකම් බලන විභාගයෙන් මම සමත්වීමි. මට වරම් ලැබුණේ දෙහිවල ලොකු මම්මාගේ ඇසුරේ ටික කලක් වුවද සිටීමටය. ඒ සඳහා හැම දෙයක්ම සූදානම් කිරීම අපේ තාත්තාගේත් අම්මාගේත් කාර්යය විය.අපේ පවුලේ බාල නැගණිය අජන්තා සමන්මලී ඉපදී හදාවඩා ගැනීමට සිදුවූ නිසා අම්මා මහනුවර සිට දෙහිවලට පැමිණ ලොකු මම්මා මුණගැසීම තරමක බාධාවක් වන්නට ඇත. ඒ නිසා ඒ කාර්යය ද ඉටු කළේ අපේ තාත්තාය.“තව ටිකක් මෙ‍ෙහ් වැඩ කරල මටත් කොළඹ යන්ට සිද්ධ වෙයි” යි තාත්තා අම්මාට කියනු මට ඇසිණි. තාත්තාට දැන් ලංකාවේ කොහේ නමුත් රාජකාරි කටයුතු කොට හුරුපුරුදු බවක් පෙනිණ.දෙහිවල දුම්රිය පොළේ සිට මරදාන දක්වා උදේ හවා ගමන් කිරීමට මට තාත්තා සීසන් ටිකට් පත්‍රයක් ලබා දී තිබිණ. සීසන් ටිකට්ටුවකින් ඕනෑම වේලාවක ඒ ගමන කීපවතාවක් වුවද ගමන් කිරීමට හැකි විය.දෙහිවල සිට මරදාන දක්වා යන ගමනට අපේ පාසලේ ගුරුවරු මෙන්ම සමකාලීන සිසු පරපුරක් ද වූහ. ලේකම්වසම් පවුල මට මතක ඇති එක් පවුලකි. ලේකම්වසම් ටීචර් මට ද ඉගැන්නුවාය. ඇයගේ එක් පුතෙක් (ඔහුගේ නම රන්ජන් විය යුතුය) ම‍ගේ සමීප සගයකු බවට පත්වී සිටියේය. කියවන පොත් හුවමාරු කරගැනීම අපගේ එක් සිරිතක් විය. ඒ කාලේ කවුරුනුත් පාහේ බහුල වශයෙන් කියවනු ලැබූයේ මෙකල ‘චිත්‍රකතා’ නමින් හඳුන්වන ‘කොමික්ස්’ පොත්ය.මම ද කොමික්ස් කියවීමේ ‍ලෝලයකු වූයෙමි. ටාසන් නම් වූ වනගත සුද්දාගේ සහ ඔහුගේ වඳුරුමාල්ලාගේ කතා කියවීමට අතිරේකව අපි ගොපල්ලන්ගේ වීරකතා කියවීමට පුරුදු වූයෙමු. මේ ගවපල්ලන් හැමකෙනෙක්ම තම කවාකාර වටකුරු හිස්වැස්ම නොගැලවී මහා වේගයෙන් අසුන් පිට නැඟී වීරවික්‍රම කිරීම මහා පුදුමයක් විය. ගවපල්ලන්ගේ එක් ප්‍රියතම චරිතයක් වූයේ රෝයි රොජර්ස්ය. (RoyRogers). ඊට වඩා වෙනස් චරිත දෙකක් වූයේ ජීන් ඕට්රි (Gene Autry) සහ හොපලොන් කැසිඩිය (HopalongCassidy). බොහෝ වීර ක්‍රියා කළ අනිත් ගවපල්ලා නම් ලෝන් රේන්ජර්ය (Lone Ranger). මොවුන්ගේ වීර ක්‍රියා කතබහ කිරීම ද අපට මහත් ආස්වාදයක් විය. දැනුදු ඉඳහිට මට එබඳු කතා සිහිපත් වන්නේය. එහෙත් කාලය අපේ චර්යා වෙනස් කරන්නේය.කොමික්ස් පොත් කියවීමට අපට ගුරුවරුන් ගෙන් කිසිදු අනුබලයක් නොවීය. ඊට හේතුව වූයේ එමඟින් අපේ භාවිත ඉංග්‍රිසිය හා සම්මත ඉංග්‍රිසියට ඒ පොත්වල තිබූ ඇමෙරිකන් ප්‍රාදේශීය ඉංග්‍රිසිය බාධකයක් වශයෙන් සැලකීමයි. මේ පොත් ගොන්නට තව තවත් අලුත් වීර චරිත එක්වන්නට විය. ඒ කෙතරම් ද කිවහොත් ඒවා චිත්‍ර තීරු (Comic strips) වශයෙන් දිනපතා පුවත්පත්වලත් වෙසෙසින් හැන්දෑවේ පළවූ ‘ඊවිනින්ග් ඔබ්සර්වර්’ හා ‘ඊවිනින්ග් ටයිම්ස්’ පුවත්පත්වලත් පළවන්නට විය. මේ අතරම සැබැවින්ම හිනා උපදවන කාටුන් චිත්‍ර පොත් ද පළවිය. “මිකී මවුස්” “ඩොනල්ඩ් ඩක්” “ලැසී” ඉන් කීපයකි. බාල අපට පමණක් නොව, මේ කතාපොත්වලින් නිර්මාණ ආභාසය ලද වැඩිමහල්ලන් ද මට එකලම මුණගැසිණ.මට ඊළඟට සිහිපත් වන්නේ ආනන්ද මහා විද්‍යාලයේ මා ඇතුළු වූ ප්‍රථම පන්ති කාමරයයි. මා පන්තියට බාරකොට තාත්තා යන්නට ගියේය. මම පසුපස අසුනක හිඳගතිමි. පන්ති කාමරයට ආවේ ජාතික ඇඳුමින් සැරසුණු මිටි, රවුම් මුහුණක් ඇති, නලලේ පැත්තක තුවාල කැළලක් ඇති ගුරුතුමෙකි. ඔහු අ‍ෙත් පොත් ගොඩක් විය. ඔහුට අපි ආචාර කළෙමු. පන්තියේ හුන් හැම කෙනෙකුගේම මුහුණු දෙස ගුරුතුමා ඉතා ඕනෑකමින් බැලුවේය.“මේ ඔක්කෝම අලුත ආපු ළමයින් නේද?” ගුරුතුමා ඇසීය.අපි එක හඬින් “ඔව්” කීවෙමු.ගුරුතුමාගේ මුහුණේ හිනාරැල්ලක් මතු විය. ඔහු ඉදිරි පෙළේ සිසුවකු දෙසට ඇඟිල්ලක් දිගු කොට, “කොහෙන්ද ආවේ?” ඇසීය.“පාණදුරින්” ඔහු කීය.“තමා ‍ෙකාහෙන්ද?” තවකෙක්ගෙන් ඇසීය.“මාතරින්”“බොහෝම හොඳයි බොහෝම හොඳයි” ඔහු ගැඹුරු හඬින් කතා කොට මවෙත ඇඟිල්ලක් දිගුකළේය.“මොකක්ද නම?”“සුනන්ද”“කොහෙන්ද ආවේ?”“ධර්මරාජෙන්”“බොහොම හොඳයි - ධර්මරාජෙට ගියේ කොහේ ඉඳලද?”“තැන්නේ කුඹුරේ ඉඳලා”“ඒ පැත්ත ගැන විස්තරයක් කරන්ට පුළුවන්ද?”එබඳු ප්‍රශ්නයක් අනිත් අයගෙන් නොඅසා මගෙන්ම අසන්නේ මගෙ කිසියම් අපූරුවක් තිබෙන්නට ඇත්දැයි මට දැන් සිතේ. ඒ ප්‍රශ්නයට මා දුන් පිළිතුර ඇතැම් සිසුන්ගේ සිනහවට හේතු වූ බව ද මට පෙනිණ. ඒත් මා කී දේ මතකය.“මහවැලි ගඟ අපේ ගෙදරට තරමක් දුරින් ගලාගෙන යනවා. වම් පැත්තට ගියාම දළදා මාළිගාව තියෙනවා. දළදා මාළිගාව ළඟ තමයි බෝගම්බර වැව තියෙන්නේ. අපේ ඉස්කෝලෙට උඩවත්ත කැලේ පේනවා. උඩවත්ත කැලේට යන්ට පුළුවන් කෙටි පාරක් තිබෙනවා, නාථ දේවාලෙ ළඟ”“මේ ළමය නුවර ඉන්න කාලේ කොහේද ගියේ?”“මම ගිහිල්ල තියෙනවා සර් මහියංගනේට”“තනියමද?”“නෑ සර් පවුලේ කට්ටිය සමඟ”“හොඳයි මහියංගණේ ගැන කෙටි විස්තරයක් කරමු බලන්න”මම නොපැකිළව ඒ ඉල්ලීම ඉටු කළෙමි.මේ අපේ පන්ති බාර ගුරුතුමා බව මා දැනගත්තේ පසුවය. ඔහුගේ නම වූයේ එස්.පී.පෙරේරාය. පෙරේරා ගුරුතුමා එතැන් පටන් මගේ ප්‍රියතම ගුරුවරයා බවට පත්වීම පුදුමයක්ද? මා ඉමහත් පැසසුමටත් භාජනය විය. ඒත් මා කළ කී දේ කිසිදු අමුත්තක් තිබිණිදැයි මට හිතාගත නොහැකිය.“බොහෝම හොඳයි! බොහෝම හොඳයි” කීම ඔහුගේ සාමාන්‍ය සිරිත විය.අපේ පන්ති බාර ගුරුතුමා වන එස්.පී.පෙරේරා මහතා බොහෝ ‍ෙපාත්පත් හා සඟරා කියවන කෙනෙකු බව මට පෙනිණ. එකවතාවක් ඔහුගේ අතේ “පාඨකයා” නමැති එකල පළවූ සඟරා දෙක තුනක්ම විය. මේ කිනම් සඟරාවක් දැයි සෙවීමට මා තුළ තිබුණේ කුහුලකි. මම ඒ කුහුල සන්සිඳවා ගත්තෙමි.“පාඨකයා” යනු අපේ ගුරුතුමා වන එස්.පී.පෙරේරා මහතා විසින්ම සම්පාදනය කරන ලද සඟරාවක් විය. මම ‘පාඨකයා’ සඟරාවෙන් පිටපතක් මිලදී ගත්තෙමි. විවිධ මාදිලියේ ප්‍රවෘත්ති හා ඉංග්‍රිසි සිංහල සඟරා විකුණන පොත් හලක් මරදාන දුම්රිය පොළේ පිහිටා තිබිණි. ‘පාඨකයා’ සඟරාවේ මිල සත හැටක් (60) විය. පිටු 58ක් විය. මුද්‍රණය කොට ප්‍රකාශනය කොට තිබුණේ ඩබ්.එම්.ඒ.වාහිඩ් සමාගම මඟිනි. එය හඳුන්වාදී තිබුණේ මෙසේය:“ලෝකයේ නානා දේශයන්හි නිකුත් කරනු ලබන පත්‍ර සඟරා මඟින් පළවන ස්ථිර වටිනාකම් ඇති, රසවත් ලිපිවල සාරාංශය ගෙන කලක් ප්‍රයෝජනය ගත හැකි සේ එක්තැන් කොට දෙන කුඩා පුස්තකාලයකි.”මම පුදුමාකාර ඇල්මකින් යුතුව ‘පාඨකයා’ සඟරාවේ ලිපි ලේඛන කියවීමට පටන් ගතිමි. ඉංග්‍රිසියෙන් කියවා වටහාගත නොහැකි වූ බොහෝ දේ මේ සිංහල ලිපිවලින් උකහාගත හැකිවීම මගේ භාග්‍යයක් විය.ලොකු මම්මා මා ගෙදර එනතුරු මඟ බලා සිටියි. මරදානෙන් දුම්රිය පිටත්වන්නේ 1.30ට පමණය. පාසල ඇරෙන්නේ එකට හෝ දොළහයි පනහට පමණය. අපට “යෝවදතංපව රෝමනු යේසූ’ ගාථාව කීමට ගතවන්නේ විනාඩි 1 1/2ක් පමණ කාලයකි. ඉන්පසුව විද්‍යාලයේ ගේට්ටුවෙන් නික්මෙන අපි මරදාන දුම්රිය පළට සේන්දු වෙමු. දෙහිවලට දුම්රිය ළඟා වෙන්නේ විනාඩි හතළිහක් පමණ ගතවූ පසුවය. ඇවිදීමට විනාඩි 10ක් පමණ ගතවේ. ලොකු මම්මා බොහෝ විට මට පිඟානේම බත් අනා කවන්නේ තමන්ගේම පුතකුට මෙනි.“මම තනිවම කන්නන්යි කීවද“එහෙම හරියන්නේ නෑ - නොකා සිටියොත් මට තමයි අක්කගෙන් බැනුම් අහන්න වෙන්නේයි කියමින් බත් පිඩ පිඩ කවන්නට පටන්ගනියි.මහාචාර්ය සුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=cr1312226</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්කතෝලික - ක්‍රිස්තියානි පළාත්වල නත්තල වනාහි විශේෂයෙන් ම ළමයින්ගේ උත්සවයකි. ඒ ළමයින් අවුරුද්දකට වරක් හොඳ ඇඳුම්, සෙල්ලම් බඩු බලාපොරොත්තු වන්නේ නත්තලට ය.බොහෝ ළමයින් මේ සෙල්ලම් බඩු බලාපොරොත්තු වන්නේ නත්තල් සීයාගෙනි. “නත්තල් සීයා එන්නේ” මහ රෑ ජාමෙට ය. ළමයිනට නින්ද ගියාට පසු ය. ඔහු ළමයිනට අසුවන්නේ නැත. නිදන ළමයින්ගේ හිස් අසල තෑගි බෝග තබා ගිහින් ය.ඇත්ත වශයෙන් ම ඒ වූකලි තම මවුපියන් කලින් ගෙනැවිත් සඟවා තබා ළමයිනට නින්ද ගියාට පසු කොට්ට ළඟ තබන බවක් ළමයින් දැන ගන්නේ නැත.“රෑ නත්තල් සීයා ඇවිත් ගියා යැÓයි දෙගුරුන් කියන කතාව ළමයි අදහති. දිග සුදු රැවුලක් ඇති නත්තල් සීයා රතු ලෝගුවකින් සැරසී තෑගි ගෝනිය කරේ තියාගෙන ඇවිත් යන්නට ඇති අන්දම ළමයි මවා ගනිති. ඒ නත්තල් සීයා ගේ ඉතා උස අපූරු තොප්පිය ද ළමයින්ට කැපී පෙනේ.බටහිර දිගු නත්තල් සීයා හැඳින්වෙන්නේ ‘සන්ට ක්ලෝස්’ නමිනි. දැන් මෙරට ද ‘සන්ට‍ක්ලෝස්’ නම බෙහෙවින් පැතිරී ඇත.‘සන්ට ක්ලෝස්’ යන නම හැදුණේ ‘සෙන්ට් නිකොලොස්’ යන්නෙනි. සෙන්ට් නිකොලස් යනු කතෝලික සභාවේ සාන්තු වරයෙකි. සාත්තු වර තත්ත්වයට පත් වන්නට පෙර, ජීවමාන කාලේ නිකොලොස් කතෝලික බිෂොප්වරයෙකි.රෑට රෑට ගොස් ළමයිනට නත්තල් තෑගි තබන ක්‍රමයේ ආරම්භකයා ඒ කතෝලික පූජකවරයා ය. එතුමා පසුව සාන්තුවරයකු ගේ තත්ත්වයට උසස් කරනු ලැබුවේ ‘සෙන්ට් නිකොලස්’ නම් වූයේ ය.ඒ ‘සෙන්ට් නිකොලස්’ යන නාමයයි ‘සැන්ටා ක්ලෝස්’ නැත්නම් ‘සාන්ත ක්ලෝස්’ වූයේ.“අවුරුද්දත් කිට්ටු කිට්ටු එරබදු මල් මොට්ටු මොට්ටු”යනුවෙන් අපට අසන්නට ලැබෙන්නේ සිංහල අවුරුදු එන විට ය.එසේ ම නත්තල් ළඟ ළඟ එන බව දැන ගන්නට ලැබෙන්නේ නත්තල් (ශීත) සුළං හමන්නට පටන් ගත් විට ය. මේ හැර තවත් ලක්ෂණයක් වේ. ඒ වූකලි රතිඤ්ඤා හඬ ය. නත්තල් දිනවල නම් රතිඤ්ඤා හ‍ඬේ තොර තෝන්චියක් නැත.එසේ නැතිව නත්තල් කාලය ලබනවා ය කියන සංඥා රතිඤ්ඤා හඬ අසන්නට ලැබෙන්නේ දෙසැම්බර් පළමුවැනිදා ය. වත්තල, ජාඇල, මීගොමුව වැනි කතෝලික ප්‍රදේශවල දෙසැම්බර් පළමුවැනිදා පාන්දර නිදා ගන්නට නැත. කන් බිහිරි කරවන රතිඤ්ඤා හඬ ය. ඒ කියන්නේ “නත්තල එනවා” ය කියන එක ය.නත්තල් උත්සවය වෙනුවෙන් ඒ ඒ නිවෙසේ වෙන වෙන ම ‘නත්තල් කේක්’ හදා ගැනීම බොහෝ කිතු බැතියන් කරන දෙයකි.මේ නත්තල් කේක් වෙනත් කේක්වලට වඩා වෙනස් ය. මඟුල් කේක්වලටත් වෙනස් ය. නත්තල් කේක් සඳහා වූ වෙන වෙනත් ලැයිස්තු (රිසිපි) ඇත. ඇතැමුන් ගේ මේ ලැයිස්තු පරම්පරාගතව ඔවුනට ම විශේෂ වූ ඒවා ය.කතෝලික ක්‍රිස්තියානි ගෙවල්වල නත්තල් කේක් හදන්නේ දෙසැම්බර් මුල සිට ය. එවිට නත්තල් වන විට ඒවා නියමෙට පදම් වේ.මේ කේක් හා සමඟ අමුත්තනට සංග්‍රහ කරන්නේ නත්තල් වයින් විශේෂයකිනි. ඒ ඒ අය තම තමන්ගේ නත්තල් වයින් වෙන වෙන ම හිඳ ගනිති. නත්තල් වයින්වලට ද වෙන වෙන “රිසිපි” ඇත. ඇතැම්හු තම තමන්ගේ ‘රිසිපි’ අන් කිසිවකුට නොදෙති.කිතු බැති වැඩිහිටියන් වැඩි දෙනකුට නත්තල් කේක් නත්තල් වයින් යන ආදියට වඩා විශේෂ වන්නේ සැර බීම ජාති හා කුකුළු මස් වෑංජන ආදියයි.සල්ලිකාරයන් නත්තලට විශේෂයෙන් බුදින්නට කැමැති කළුකුන් මස ය. සාමාන්‍ය ජනතාව ගේ විශේෂය කුකුළු මස් ය. අද දුප්පතාගේ මාංසය කුකුළු මසය. අද ලාබ ම මාංසය කුකුළු මස ය. මා කුඩා කාලේ ලාබෙට ම තුබුණේ හරක් මස් ය. එදා හරක් මස් රාත්තල සත දහයකි. කුකුළු මස් එසේ රාත්තල් ගණනේ ගන්නට නො තිබිණි. හොඳ කුකුළු නාම්බකු ගැනීමට රුපියල් පහක් වත් ඕනෑ විය.මෙයින් අවුරුදු තිහ හතළිහකට පෙරද කුකුළු මස උසස් ම ආහාරයක් විය.ඩී. එ‍ෆ්. කාරියකරවනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=cr1312227</link>
    <topic>ගඟුලැල්ල</topic>
    <author/>
    <content>ගඟුලැල්ලමල්බර ඔලිව් තුරු සිඹි­මින් බෙත් ලෙහෙමේ නත්තල් සුළං රළ රැළි උතු­රන අරුමේ බැති ගීතිකා මුළු ලොව තුළ පැන නැගුමේ මේ සුව­බර නත්තලේ පව­තින මහිමේ! පා ඔබ - ඔබා නෙත් යුග අඩ­වන් කර­මින් සඳ­රැස් සුදෙන් සැරසී සිති­විලි නිව­මින් මතු සග සැපත නො නැවත සිහි­යට ගෙනෙ­මින් අපි පල්ලි­යට පිවි­සෙමු බැති­බර හැඟු­මින් සග පුර සැපත් වනු වස් සැවොම එක්වෙලා කිරි දෝලාව බබ­ළන මහිම දිස්වෙලා කිතු සමි­ඳුගෙ පිහිට දිවි කෙතට අත්වෙලා යහපත වෙතට ලොව හැම විටම පත්වෙලා!මාදම්පේ ඇම්. අසෝක ද සිල්වා  අත්හළ සිය සැපත මෙරමා සුව පිණිස සිත්වල උප­දනා අව­ගුණ කළ විනිස මෙත්මල ජේසු බිලි­ඳුන් බිහි­වුණු දවස නත්තල උදා­වෙයි පැති­රෙයි පෙම් පහස නව­තන අවි ගැටුම් වැන­සුම් වන නිතොර අව­ගුණ මිනිස් කැල සිත්තුළ වන නතර පව­සන කිතු දහම ලෝතුළ කළ පතර සන­සන යහ නමක් පවතී ලොව අඹර සාමයෙ සම­ගියේ සිතු­විලි පුබුදු කළ ප්‍රේමය පතු­රුවා වයි­රය ඉවත හළ ජීවය සදා සම­ගිය ලොව පතළ කළ නාමය සමි­ඳුගේ බැබළේ දෙරණ තුළ සාමය පතු­ර­වමු යුද බිය පිටු දකිමු ප්‍රේමයේ සිසි­ල­සින් සැන­සුම් සුව ලබමු නාමය ජේසු සමි­ඳුන් සිහි කරමු ලෝකෙට නත්තලේ අර­මුණ හඬ නඟමුවිමල් රූබ­සිංහ  ජේසු බිලි­ඳා­ණෙනි දයා දය­කයා ණෙනි සැබෑ දිළිඳා ණෙනි මහා විප්ල­ව­වා­දියා ණෙනි මහ රැයක ඉප­දිනි ගව ලෙන තිඹි­රි­ගෙය විනි රැයක් කෙළ­වර විනි ධවල එළි­යකි අරුණ විහි­දිනි මහා මන්දිර තුළ ගව ලෙන පුද­සු­නක් කළ “කැලැ­න්ඩර ලිත් වල රතු ඉල­ක්කම ඇ‍ඳෙන නත්තල” මල් පිපුණු සිත් තුළ ලේ නොඟෑ­වුණු අත් වල දිළිඳු පැල්පත් වල ලිපට ගිනි දලු වඩින නත්තල බුදු­නු­වෙක් වෙමි මම නො තකමි එහි වෙනස් කම හඳු­නමි මිනිස් කම වඳමි බෝසත් ජේසු උත්තමදයා­රත්න රණේ­පුර  මගෙ දුක සැපට මා සම­ඟම නිති උන්න මෙතු­වක් කල් ම මා වෙත අත­හිත දුන්න නුහු­රට පිය­ව­රක් ගෙන වතු­රක් මතින සන්ධිය විස­න්ධිය විය අසු­රක් සැනෙන මගෙ බර උසු­ල­ගෙන මා සම­ඟම උන්න කළ කම් සිය­ල්ලට හොඳ බල­යක් දුන්න වම්පස බලය නැහැ අද මට මා දන්න ලොකු වෑය­මක් ගමි අඟ­ලක් ඔස­වන්න ලෝකය දැක්කෙ ඇස් දෙක හන්දයි සිතුව කාලය ගෙවී ඇත දැන් එය “ඔබ” සතුව තේජේ බලය තිබු­ණත් අඩු­වක් නැතිව අද “ඔබ” සිටී කොට්ටය මත පණ නැතිව නුහු­රට ගියත් මගෙ අත පය විටින් විට නුහු­රට ගියේ නැහැ මගෙ හිත කිසිදු විට කළ කම් හොඳයි නම් අත පය තිබෙන විට සැන­සි­ල්ලක් තිබේ බෙල­සුන් විට හිතටකඩ­වත සුමිත්‍රා තිල­ක­රත්න  මිණි­කැට උලෙළ වෙත ලක්දිව හැම පැත්තේ කවි කිවි­ඳි­යන් පිපි මල් මෙන් එක ඉත්තේ පැමිණී සිටිය මුත් ඔබ ඇයි එහි නැත්තේ යනු­වෙන් විමසු විට­දියි තතු දැන ගත්තේ ඔබ වැනි අයට කිරි බිව් සර­ස­විගෙ තනේ කිසි­විට දුක් නොදේ ඉක්මන් සුවය ගෙනේ ඒ ගැන සිතා පුන් සඳ­මෙන් අඹර කොනේ පායා පුබුදු කළ මැන කවි කුමුදු වනේ කවි මඩු­ව­ලදි හිටි­වන කවි ඔටුනු දරා කවි රස බෙදා දුන් තුන් සිංහ­ලය පුරා හිත­වත් කිවිද යළි හස­රැළි මුවග සරා එනු මැන ඔබේ ත.ක.ස මුල් අසුන අරා මුල්ලක රටේ හිටි­යත් මුළු රට දන්න කවි­යකු වෙලා රට­ටම කවි රස දුන්න ඔබ­හට ඒ පිනම සෑහෙයි පළ දෙන්න තෙරු­වන් බෙලෙන් සුව­පත් වී සැන සෙන්න හද­වත් පුබුදු කර කවි රස­යෙන් නාවා කර­මින් මුළු රටට සිදු­කළ යුතු සේවා සැප­තින් වෙසෙ­න්නට යළි සර­සවි ගාවා පත­මින් ලියන මෙය‍ ­සෙත් කවි­යක් වේවාකුල­රත්න බුල­ත්ගම  රන් තරුව අහසේ බබ­ළන පුවත පැවසේ විමන් ඔරු නිවසේ උපත නත්තල බිලිඳු සුවසේ සිත් සතුට පිරි­මැද හිරි­මල් පිපෙන සිරි­පොද සිසිල ඉස ජන­හද මිහිරි නත්තල දියත පුන­රුද සතුටු මල් දලු­ලන නත්තල් ගහට ගොඩ­වෙන දරු පැටවු දඟ­ලන තැනකි දිව­මන් කුමරු හිනැ­හෙන සොබා­සිරි ආ-කල උඳු­වප් දුරුතු සීතල සරු දකින දී-පල පිපේ නත්තල් පොකුරු ගී-මලඅල­වත්තේ නන්ද­සේන පලි­හ­ක්කාර  නිම්මා නැති - කෙත් වතු ඇති සරුව ගම්මා­නය - නග­රෙන් වෙන් කෙරුව පෙම්මා ‘උරු­වල් ඔය’ නම දැරුව අම්මා විය අප හට පිං පිරුව රතු ගුරු පාරේ පාලම මත්තේ මතු කළ රස­බර තොර­තුරු ඇත්තේ මිතු කැල මල් වැනි කෙක­ටිය ඉත්තේ සතු­ටිනි ඇය අප තුරු­ලට ගත්තේ සැණ­කෙළි වයසේ එද­වස බාලේ පෙණ මල් පා-වුණු ඔය-දිය දෑලේ පැන බඩ පිනු­මින් දිය­කෙළි කාලේ හිනැ­හුනි දිය කිඳු­රියො පෑ ආලේඔරු­තොට, ආරි­ය­වංශ චන්ද්‍ර­සිරි  මාන­ස­විල් ඉවු­රෙහි සිටි ස්වප්නාවෝ සක්ව­ළ­ග­ලට නැග බැස ආ ස්වප්නාවෝ සත්කු­ළු­පව්ව පීරා ආ ස්වප්නාවෝ සත් සමු­දුර ම කල­ඹති අද ස්වප්නාවෝ මුවා වී හිරුට පීරත් ලු! වර­ලස මුවා වී සඳුට පල­ඳිත් ලු! මල් හිස දිවා රෑ දෙක මැ මල්සි­හින ඉස ඉස නිවාලු බැවින් ලොව බලති ඇය දෙස හිස දෙස බලති මල් පර­සතු ය පල­ඳනා බඳ දෙස බලති පබලු ය මුතු ය බබ­ළනා ළැම දෙස බලති රන­හස මඬුලු සසො­බනා ලිය ලංකාර ලිය තඹ­රක් ය පිබි­දෙනා මල හොඳ මොකෝ දුන්නත් මල් මක­රන්දේ මල­පුඩු තුළට ගෙන බම­රුන් දොර බැන්දේ අනු­රා­ග­යට සල්පිල් දොර හැර දුන් දේ බල­නුය සැවොම නො ගැලී මුළු රැය නින්දේ නින්ද හොඳයි ඉටු වේනම් සිහින සුබ අන්ධ­කා­ර­යට එළි­යක් නොමැත ඔබ මන්ද මෙලෙස ලිය­ලන්නේ පැතුම් ගොබ සින්ද නැති බැවිනි පුහු­දුන් සිතෙහි ලොබජේ.ජේ. වික්‍ර­ම­සේන  පිඟානේ බත් ටික ඔහේ දුවේ ඇයි කඳු­ළක් ඇහේ පියා කවු­දැයි අදත් ඇසු­වද යාළුවෝ ටික පන්තියේ? ගෙතූ බොරු විසි­තුරු රටා එයාලා දැන­ගෙන වගේ කොහොම හරි අම්මේ අදත් මං හංග ගත්තා දුක මගේ දුවේ නුඹ පොඩි සංදියේ මාත් බොරු කියලා තියේ ඇත්ත දැන­ගත් දිනේ පුදු­මයි නුඹට නෑ තරහා ගියේ කාත් කවු­රුත් නැති ලොවේ මාව නෑ ඔබ විසි­කළේ තාත්තත් අම්මා ම වූ විට ආදරේ වැඩි­පුර හිතේ පෝය දව­සට වත් දුවේ අපට නෑ සඳ පෑයුවේ ඒත් ඒ කළු­වර කතා­වට හුරු වුණා නුඹ මයෙ දුවේ මහා රෑ තනි­යම ඔහේ අම්ම අඬ­නව දැක තියේ බලා අම්මේ ඔබ දිහා මම හොයා ගන්නව ජීවිතේමහින්ද ප්‍රසාද් මස්ඉ­ඹුල  ගස්ලබු කොළ­යක් යට තරුණ කුරුලු මෙනෙ­වි­යක මල් කලඹ අතින් ගෙන පොද වැස්ස අත­ර­තුර හොටින් පණු­වෙකු ගෙන කුරුලු මහ­තෙකු පැමි­ණෙන ‘කෝ රෙජි­ස්තාර’ හොටින් ඇන කොබෙ­යි­යෙ­කුට මයි­නෙක් අසන ‘කෝ අනේ මල්මාලෙ’ කට­කාර පොල්කි­ච්චන් අසන අසුරු සැනෙ­කින් පණු පැටව් කවා ගන්න හොටින් හොට පිරි­මැද දිවි හිමි­යෙන් එකට පියා­ඹ­න්නට සපථ වෙන මේ කුරුලු මඟුල තත්පර හය­කින් නිම වුණකාංචනා අමි­ලානි  බදා­ගත්දේ ගිලි­හිලා යයි මවා­ගත්දේ හීන­ය­ක්මයි “සිතා සිටි­යත් සැම, සැප­ක්යයි සදා­කා­ලික දුක් ගොඩ­ක්මයි” “පෙරා­ග­ත්තත් දියෙන් කිරි” හස හැකිද මිනි­සකු හට කර­න්නට දිවා රෑ වෙහෙ­සු­ණත් දිරි­යෙන් “සැපක් නැත ලොව දුක්ගො­ඩක් මිස”වේය­න්ගොඩ තෙන්න­කෝන්  සැර­ය­ටිය කෙසඟ අත් දෙකේ අමු­ණ­ගෙන උපැස් යුව­ළට යටින් නෙත් විදා බලන කොට වේවු­ලනා දෑත් දිගු කර ලියුම් කඩ­ද­හිය ගෙන පෙත්ස­මක් නොවේ.... ආයා­ච­නා­වක්...? මගේ පිං පඩිය ගිය සුමානේ කැපුවා හැබැයි අපේ ගේ ළඟ සිරි මුද­ලා­ලිට තියේ­නවාමංජුල සෙනෙ­වි­රත්න  කලක්ම දැල් වී තෙල් අහ­වර වී ලන්තෑ­රුම නිවිලා අමා­වකේ බිම් කරු­වල එද්දී වැහි බීරුම දස අතම වෙලා­ගෙන මොර­ගෙඩි තර­මට සට සට හඬ දී කඩා වැටෙයි ගේ වටේ කඳුළු කැට ගෙයි මැද සාලේ බට­හිර පැත්තෙන් දැල්වෙන මුත් උස පොල්තෙල් පහ­නක් සුළ‍ඟේ තුන් කුදු ගැහී වැනෙනු මිස එළි­යක් දුන්නද මේ දින දෙක තුන අම්ම ගෙ කාම­රයේ ඇති පාළුව යවුල් අනී මගෙ හද­වත පතු­ලට යහනේ මෙට්ටය දෙකට නමා ඇත යළි කව­දා­වත් දිග නොහැ­රෙ­න්නට මිදුලේ කෙළ­වර ලොකු සුදු කොඩි­යක් වැහි කඳුළේ තෙමි තෙමී ගැහෙන හැටි ඉඳ­හිට පුපු­රන අකු­ණක එළි­යෙන් දුටු­වෙමි සංතා­පය වැගි­රෙද්දී ලන්තෑ­රුම නිවිලා....අවි­ස්සා­වේල්ලේ දයා­රත්න දැර­ණි­ය­ගලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=cr1312228</link>
    <topic>පොත් පුවත්</topic>
    <author/>
    <content>පොත් පුවත්කර්තෘ - ව. රත්නවිරු ජයරහල්මිල - රු. 200ප්‍රකාශනය - ඇස්. ගොඩගේ සහ සමාගමකලාගුරු කොලින් සිරිබද්දන ගේ චිත්‍රයෙන් හැඩගැන්වුණු බකුසු හාමි ළමා කවි කතාව කුඩා දරුවන්ගේ සිත්සතන් හොඳහැටි හඳුනාගෙන ලියන ලද කෘතියකි. බකුසු හාමිගේ ගතිගුණ පෙරදැරි කරගෙන ලියු මේ ළමා කතාව පාසල් අතිරේක පොතක් වශයෙන් අපූරුය.කර්තෘ - දර්ශන අශෝක කුමාරමිල - රු. 275ප්‍රකාශනය - ‍ෆාස්ට් පබ්ලිෂින් (ප්‍රයිවට්) ලිමිටඩ්ජනප්‍රිය සංස්කෘතිය හා මාධ්‍යය යන තේමාව සමකාලීන තත්ත්වයන් තුළ ඉතා ගැඹුරු හා පුළුල් අධ්‍යයන පරාසයන් බවට පත්වී ඇති මෙවන් යුගයක, අවශ්‍යම කෘතියකි. ජනප්‍රිය සංස්කෘතිය හා මාධ්‍යය පිළිබඳ පුළුල් අධ්‍යයනයකින් පසුව ලියු කෘතියකි.කර්තෘ - ඩබ්ලිව්. ඇම්. සම්පත් විජේසිංහමිල - රු. 150ප්‍රකාශනය - උදය පොත් ප්‍රකාශකයෝමෙය විදුලිය හා ඉලෙක්ට්‍රොනික, ඉදිකිරීම්, මෝටර් යාන්ත්‍රික හා ලෝහ වැඩ තාක්ෂණයට අදාළ ඉංග්‍රීසි පරි‍භාෂික වචන සඳහා සිංහල වදන් යෙදුම් පළ කරන කෘතියකි. මෙය තාක්ෂණික විෂයයන් හදාරන හා ඒ කටයුතුවල යෙදෙන පුද්ගලයන්ට අගනා කෘතියකි.කර්තෘ - රංජිත් ජයසූරියමිල - 250ප්‍රකාශනය - උදය පොත් ප්‍රකාශකයෝදෙවන හෝ තෙවන බස වශයෙන් සිංහල හෝ දෙමළ බස ඉගෙන ගැනීම ආරම්භ කර ඇති පාසල් සිසුන්, රජයේ නිලධාරීන් හා වෙනත් ආධුනිකයන් ගන්නා උත්සාහයට රුකුලක් ලෙස දෙමළ නාම පද ස්ත්‍රී ලිංග පද පුරුෂ ලිංග පද ක්‍රියා පද නිපාත පද ආදි දෙමළ වචනවල සිංහල අරුත් සඳහන් කෘතියකි.ගොඩගේ ප්‍රකාශන ලෙසින් පුෂ්පා ශ්‍රියන්ති ප්‍රනාන්දු ලියූ ‘දුලවන්තියෝ’ හා ‘සුනඛ නුවණ’ කෘතීන් දෙක ජනගත කිරීමේ උත්සවය හෙට (23 වැනිදා) සවස 3 ට පාණදුර නගර සභා ශාලාවේදී පැවැත්වෙයි.මෙහිදී ශ්‍රී ජයවර්ධනපුර විශ්ව විද්‍යාලයේ රත්නසිරි අරංගල මහතා පාණදුර බෞද්ධාශ්‍රමාධිපති පූජ්‍ය ශාස්ත්‍රපති හිරුග්ගොඩ මහින්දසිරි හිමි විශේෂ දෙසුම් පවත්වති.පුවත්පත් කලාවේදියකු, රූපවාහිනී වැඩසටහන් නිෂ්පාදකවරයකු හා ලේඛකයකු වන පී. ඇම්. සේනාරත්න මහතා ලියූ අලුත්ම ග්‍රන්ථය ‘කොළඹ යුගයේ කවියෝ’ මේ මස 24 වැනිදා අඟහරුවාදා උදේ 10.00 ට කොළඹ මරදානේ, දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී පැවැත්වේ.1815 සිට මේ දක්වා කාලය කොළඹ යුගය සේ හැඳින්වේ. කොළඹ යුගයේ සාහිත්‍ය ප්‍රගමනයට 19 වැනි සියවසේ බිහිවුණු පිරිවෙන් විශාල පිටුබලයක් විය. ජාතිකානුරාගය, නිදහස් සටන කොළඹ කවි පරපුරක උදාවට බල පෑ අතර “සිංහල ජාතිය” වැනි පුවත්පත් ද ඒ සඳහා බලපෑවේය. කොළඹ කවිය හෙවත් කොළඹ කවි යුගය ආරම්භ වූයේ එසේ ය. ‘කොළඹ යුගයේ කවියෝ’ මුල් පරපුර හා දෙවන පරපුර වශයෙන් හැඳින්වීම නිවැරදිය.පී. ඇම්. සේනාරත්න මහතාගේ ‘කොළඹ යුගයේ කවියෝ’ ග්‍රන්ථය එදින විශේෂ අඩු මිලකට පාඨකයන්ට ලබාගැනීමට අවස්ථාව සලසා ඇති බව ප්‍රකාශක දයාවංශ ජයකොඩි මහතා පවසයි.පොල්ගහවෙල මිතභාණි හිමියන් ලියූ23 වැනිදා දොරට වඩීවේවැල්දෙණිය ආරණ්‍ය සේනාසනාධිපති වනවාසී පොල්ගහවෙල මිතභාණි හිමියන් ලියූ “භව කතරින් එතෙර වීම” (නිවනට මඟ - 1) බෞද්ධ ග්‍රන්ථය දෙසැම්බර් 23 සඳුදා සවස 3.00 ට කොළඹ 07, නිදහස් මාවතේ, ජාතික පුස්තකාල සේවා මණ්ඩල ශ්‍රවණාගාරයේ දී දොරට වඩී.මහරගම සාහිත පොත් පියසෙහි නවතම ප්‍රකාශයක් වන මෙම ග්‍රන්ථයෙන් සෑම දෙනාගේ ම ජීවිත ආලෝකවත් කර ගැනීමට අවැසි වන ධර්ම කාරණා රැසක් ඉතා සරලව විස්තර කර තිබේ. මේ යටතේ අසාර සසරෙහි සැබෑව දකින්නට, අවිද්‍යාවෙන් මිදෙන අන්දම, කාම රාගයේ උපමා දහය, උපතේ සිට වෙනස් වන ජීවිතයේ සැබෑ අරුත, භව කතරින් එතෙරට, දිරා යන කයෙහි අසාරය, දමනය කළ සිත - ගෙන දෙයි සැප නිති, මරණයේ දී සිත බියට පත් කරන සතරාකාර හේතු, මරණයේ දී තැතිගැන්මක් නොවන්නේ කා හට ද? ආදී මාතෘකා යටතේ විස්තර කර ඇත.කඳුබොඩ භාවනා මධ්‍යස්ථානාධිපති ඉඟුරුවත්තේ පියනන්ද මහා නාහිමියන්ගේ ප්‍රධානත්වයෙන් පැවැත්වෙන මෙම උලෙළේ දී ශ්‍රී පාද පිරිවෙන්පති හතිරිල්ලේ ධම්මාලංකාර නාහිමියෝ ප්‍රධාන දෙසුම පවත්වති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=ay1312221</link>
    <topic>මට ‘හඩ්ඩා’ කීවාට මං හඩු වැඩ කරලා නෑ</topic>
    <author>සුනිල් මිහිඳුකුල</author>
    <content>මං කරපු ලොකුම ගොන්කම පාර්ලිමේන්තුවට යෑමයිහඩ්සන් සමරසිංහරෑ වුණොත් මං පිටකොටුව බස් ස්ටෑන්ඩ් එකේ හරි කොටුව ස්ටේෂන් එකේ හරි පත්තර කෑල්ලක් එළාගෙන නිදා ගන්නවා* මොකක්ද ඔබේ සම්පූර්ණ නම?හඩ්සන් සමරසිංහ* රොක් හඩ්සන් කියලා හොලිවුඩ් නළුවෙකුත් ඒ කාලේ හිටියා නේද?ඔව්. ඒඩ්ස් හැදිලා මළේ.* ඇයි ඔබේ තාත්තා මේ වගේ නමක් දාලා තියෙන්නේ?මොකට දැම්මද කියලා මටවත් හිතාගන්න බැහැ. ඒ කාලේ සුද්දන්ගේ නම් නේ දාන්නේ. එඩ්වින්, මාටින් වගේ.* ඔබ නැති තැන සමහරු ඔබට කියන්නේ ‘හඩ්ඩා’ කියලා?එහෙම කියනවයි කියලා කියනවා. ඒත් මං හඩු වැඩ කරලා නැහැ.* උපන්නේ?1943 ඔක්තෝබර් 24.* ගම?පේරාදෙණිය ගොඩගන්දෙණිය.* තාත්තාගේ නම?සීමන් සමරසිංහ* මොකක්ද රැකියාව වශයෙන් කළේ?කුලී වැඩ. ඔය පේරාදෙණි විශ්ව විද්‍යාලය හදන කොට පස් කැපුවේ අපේ තාත්තා. දැන් විශ්ව විද්‍යාලය තියෙන හරියට ඉස්සර කිව්වේ කුරුඳු ගොඩැල්ල කියලා. මමත් තාත්තා වගේ ම පස් කපලා තියෙනවා.* අම්මා?පොඩිහාමිනේ. එයා ආප්ප පිච්චුවා. මම තමයි උදේට පේරාදෙණි හන්දියේ කඩවලට ආප්ප ගෙනිච්චේ. අම්මා ආප්ප පිච්චුවට වංශවත් පවුලක කෙනෙක්. ඔය කරතොට ධම්මාරාම හාමුදුරුවන්ගේ කිට්ටුම ඥාතියෙක්.* පවුලේ හිටියේ ඔබ විතරද?නැහැ. නංගියි, මල්ලියි.* ඔබ ගියේ මොන පාසලට ද? ධර්මරාජ, ත්‍රිත්ව, සෙන්ට් ඇන්තනීස්?මොන පිස්සුද මම ගියේ ගමේ පොල්අතු ඉස්කෝලෙට. මට වැඩිපුර ඉගෙනගන්න ලැබුණේ නැහැ. ඉස්කෝලේ යවනවට වඩා කඩේට ආප්ප ගෙනියන්න, හරකුන්ට තණකොළ කපන්න යැවීම හොඳයි කියලා ගෙදර අය හිතුවා.* ඔබ කොළඹට එන්නේ කොහොමද?මම කොළඹට එන්නේ මහිලා සමිති ව්‍යාපාරයේ ආරම්භක කර්තෘතුමිය වන මේරි එස්. රත්නම් මැතිනියගේ මාර්ගයෙන්. මම වැල්ලවත්තේ මෙතෝදිස්ත සභාවට අයිති තැනක නැවතිලා හිටියා. එක අතකට ඒක අනාථ නිවාසයක් යැයි කියන්න පුළුවන්. ඒ කාලේ අපිට උරුම වෙලා තිබුණේ දුප්පත්කම විතරයි. මම හතර සැරයක් මෙතැනින් පැනලා යනවා. අන්තිම සැරේ ආපහු ගියේ නැහැ.* ඊට පස්සෙ මොනවද කළේ?කඩවැද්දුවේ ජිනවංශ හාමුදුරුවෝ අපේ අම්මගේ පැත්තෙන් මාමා කෙනෙක් වෙනවා. උන්වහන්සේ මාර්ගයෙන් මම වැල්ලවත්ත ධර්මෝදය පිරිවෙනට ආවා. එතැන මම ඇබිත්තකම් කළා. ඒ ඉන්න අතරෙ තමයි මං විශ්ව විද්‍යාල ප්‍රවේශය සමත් වුණේ. මාව කැලණිය විශ්ව විද්‍යාලයට තේරුණා.* ඔබ විශ්ව විද්‍යාලයට ගියා? කවුද ඔබත් එක්ක හිටපු අය?මහාචාර්ය බෙල්ලන්විල විමලරතන හිමි මගේ සමකාලීනයෙක්. ගිහියන් වශයෙන් ගත්තම ඩී.අයි.ජී. ධර්මසේකර සමකාලීනයෙක්. එයා ඒ කාලේ තද වාමාංශිකයා. ‘ක්‍රැස්තෝ’ කියලනෙ කිව්වෙ.* ඔබ ගුවන් විදුලියට සම්බන්ධ වුණේ කොහොමද?පාමංකඩ හන්දියේ තැපැල් කන්තෝරුවේදී ගැසට් එක බලද්දි මං දැක්කා ගුවන් විදුලියට නිෂ්පාදකවරුන් ඉල්ලලා. මම ඉන්ටර්වීව් එකට යනකල් රේඩියෝ සිලෝන් එක කොහෙද තියෙන්නෙ කියලවත් දන්නේ නැහැ. ඒ වගේම රේඩියෝ එකක් අතින්වත් අල්ලලා තිබුණේ නැහැ. ඒ කාලේ අපේ ගෙවල්වල රේඩියෝ නැහැ. ඉන්ටර්වීව් එකෙන් මං පාස් වුණා. ඒ කාලේ දැන් වගේ දේශපාලන පන්දමට රස්සා දුන්නෙ නැහැ. එහෙම ගත්ත නම් අපි තාමත් ඉන්ටර්වීව් එකේ. මාව දැම්මේ නාට්‍ය අංශයට. මම ජීවිතේට නාට්‍යයක් අහලා නැහැ. මුල්ම දවසේ මම රස්සාවට ආවේ බේල් කලිසමක් ඇඳගෙන. ඒක නුවරඑළියට ගැළපෙන කලිසමක්. සමහරු මං දිහා බැලුවේ හරියට සත්තු වත්තට අලුත් සතෙක් ආවම බලනව වගේ.* නිෂ්පාදකවරයෙකු වුණු ඔබ කොහොමද නිවේදකයෙක් වුණේ?ඩඩ්ලි සේනානායක මහත්තයා ඒ ‍කාලේ අගමැති. එතුමා කිරිවෙහෙරේ කොත් පැලදීමේ උත්සවය ආවරණය කරන්න මමත් ගියා. නිවේදකයා සේසිරි විජේසේකර. ඩඩ්ලි එනකොට එතැන සේසිරි නැහැ. හිටපු අය මට අතින් සංඥා කරලා කිව්වා වැඩේ පටන් ගන්න කියලා. මං කතා කළත් ලෙඩක්; කතා නොකර නිකං හිටියත් ඒත් ලෙඩක්. ඕනෑ දෙයක් වෙන්න කියලා මමත් දන්න සිංහල ඔක්කොම දාලා විස්තර ප්‍රචාරය කරගෙන ගියා.ඩඩ්ලි උඩට ගිහින් දකුණු අතින් යකඩ බටේ අල්ලගෙන වම් අතින් කොත පැලඳුවා. මම ඒකත් ඒ විදියටම කිව්වා. මොකද වෙච්ච දේ විස්තර කරන්න එපැයි? මෙන්න ඔය ගොල්ලන්ගේ ‘දිනමිණ’ පත්තරේ යනවා ඩඩ්ලි වමතින් කොත පලඳයි. රටට තවත් අපලයක් කියලා. ඒ දවස්වල වල්ගා තරුවක් පායලා තිබුණා. ඒ අපලෙත් ඩඩ්ලිගේ ඇඟ උඩින් තමයි ගියේ. මාව වැඩ තහනම් නොවී බේරුණේ අනූ නවයෙන්.* ඒත් පස්සෙ කාලෙක ඔබේ වැඩ තහනම් වෙනව නේද?ඒ බණ්ඩාරනායක මැතිනියගේ කාලේ. මම අදටත් කල්පනා කරනවා මගේ වැඩ තහනම් කිරීමට හේතුව මොකක්ද කියලා. මොකක් හරි හේතුවක් තියෙන්න එපැයි, මම කිසි වරදක් කරලා නැහැ. මගේ වැඩ තහනම් කරලා තියෙන්නේ හදිසි නීතිය යටතේ. ලංකාවේ කම්කරු ඉතිහාසය කවදහරි ලියනකොට ලියාවි, මේක හදිසි නීති රෙගුලාසි යටතේ වැඩ තහනම් කරලා සම්පූර්ණ වැටුප තහනම් කළ එකම සිද්ධිය කියලා. අඩුම ගාණේ මට පඩි භාගයක්වත් දුන්නේ නැහැ.* ඉතිං ඒ කාලේ ඔබ කොහොමද ජීවත් වුණේ?ඒ දවස්වල මං වැටිලා හිටියේ ඇල්ලේ ගුණවංශ හාමුදුරුවන්ගේ පන්සලේ. පන්සල රෑ නවයට දහයට වහනවනේ. මං එන්න පරක්කු වුණොත් පිටකොටුව බස් ස්ටෑන්ඩ් එකේ හරි කොටුව ඉස්ටේෂන් එකේ හරි පරණ පත්තර කෑල්ලක් එළාගෙන නිදා ගත්තා. මට ගොරෝසු හමක් ආවේ මේ වගේ කටුක අත්දැකීම්වලින්. අපේ රටේ කිසිම මාධ්‍යවේදියෙක් මං තරම් දුක් විඳලා නැතුව ඇති. මේ පුටුවට එනවා තියා මේ පුටුව හදපු වඩුවගේ ගෙදර තිබුණු තත්වයවත් මට තිබුණේ නැහැ.* ඔබේ වැඩ තහනම් කරලා තියෙන්නේ එවක සහභාගි වූ රිජ්වේ තිලකරත්න. ඔහු බොහෝ ම හොඳ පරිපාලකයෙක් විදියටයි අපි නම් අහලා තියෙන්නේ?එයා අති දක්ෂයෙක්. ඒකේ විවාදයක් නැහැ. ඒත් මෙතැනට මෛත්‍රි බෝසතාණන් වහන්සේ ආවත් ඒ තත්ත්වයට පත් කරන කණ්ඩායමක් හිටියා. ඔයා දන්නවද කරුණාරත්න අබේසේකර මැරුණේ කොහොමද කියලා‍. ගුවන් විදුලි සංස්ථාවේ කවුරු හරි එයාට වහ දුන්නා. කරු අයියා දවසක් මට ෂර්ට් එකේ බොත්තම් ගලවලා පපුව පෙන්නුවා. පපුවේ පැත්තක් පිච්චිලා “මං ජීවත්වුණත් ජීවත් නොවුණා වගේ තමයි” කියලා කරු අයියා මට කිව්වා.‍ගුවන් විදුලිය තරම් අණවින, කොඩිවින, හදි හ‍ූදියම් තියෙන තැනක් තවත් නැතුව ඇති.  රිජ්වේ තිලකරත්නට මෙතැන හිටපු අය නොමඟ යැව්වා. මාත්තෙක්ක විසි දෙ‍න්නෙක් එළියට දැම්මා. අනෙක් අයට පඩි භාගයක් ගෙව්වා. මට සතයක්වත් නැහැ. අවුරුදු 4 ක් මම එළියේ හිටියා. හදිසි නීතිය ඉවත් කළාට පස්සේ ආපහු වැඩට ගත්තා.‍* ඔබ එන එන ආණ්ඩුවේ ගුවන්විදුලි සංස්ථා සභාපති. එහෙම වෙන්නේ කොහොමද?අපේ රටේ මිනිස්සු දේශපාලනය කරන්නේ හරිම ගොන් විදියට. දේශපාලනය හිස මුදුනේ තියාගෙනයි වැඩ කරන්නේ. මගේ ප්‍රශ්නය ශ්‍රී ලංකා ද යූ.එන්.පී. ද, සමසමාජ ද කියන එක නෙමෙයි. මට වැඩ කරන්න අවස්ථාව ලැබුණොත් මං ඒ වැඩේ හරියට කරනවා. මට පක්ෂ, පාට වැදගත් නැහැ.* ඔබ වරක් ඡන්දෙ ඉල්ලලා පාර්ලිමේන්තුවටත් ගියා නේද?ඒක තමයි මම ජීවිතේ කරපු ලොකුම ගොන්කම. පාර්ලිමේන්තු නොගිහින් හිටියා නම් මීට වඩා හොඳ වැඩක් කරන්න තිබුණා. ඒකෙන් මට සත පහක වැඩක් වුණෙත් නැහැ; රටට වැඩක් වුණෙත් නැහැ.* ඡන්දේ ඉල්ලන කාලේ ඔබව හැඳින්වුණේ ‘පුංචි ප්‍රේමදාස’ කියලා?ඒක තිබ්බෙ පෝස්ටර් එ‍කකනේ.* ඒ දවස්වල ඔබව ඝාතනය කරන්නත් ප්ලෑන් තිබුණා?සොත්ති උපාලි ආවනේ මාව මරන්න. මට බෝම්බ ගැහැව්වා‍. වෙඩි තිබ්බා. ඒත් හරි ගියේ නැහැ. ඒක පක්ෂය ඇතුළෙන් ම කරපු දෙයක්. මනාප ඡන්ද ක්‍රමයේ බියකරු පැත්ත තමයි ඒ‍. මම ඇමෙරිකාවට පලා ගියේ ඊට පස්සේ. ඔක්කොටම කලින් පණ බේරගෙන ඉන්න එපැයි.* ඇමෙරිකාවේ ගිහින් මොනවද කළේ?ඉගෙන ගත්තා. පාට් ටයිම් ජොබ් එකක් විදිහට හෝටලයක වැඩ කළා. වයිට් හවුස් එක ළඟ තියෙන මැඩිසන් හෝටලයේ. එතැනට යසර් අර්ෆත් වගේ දේශපාලනඥයෝ, එලිසබෙත් ටේලර් වැනි හොලිවුඩ් නිළියෝ ආපු ගියපු තැනක්.*මේ ඔබ ගුවන් විදුලියේ සභාපති වෙලා ඉන්න තුන්වැනි වතාව?මේක දියුණු කරන්න මම නොගන්න ‍උත්සාහයක් නැහැ. තවමත් අපිට ලාබ ලබනවා කියලා ලොකු ‍බෙරයක් ගහන්න බැහැ. මං මෙතැන්ට ආපු දවස්වල මහ දවල් ලයිට් කපනවා. මොකද ලයිට් බිල් ගෙවල නැහැ. පඩි ගෙවන්න සල්ලි නැහැ. අවුරුදු ගාණක අර්ථ සාධක මුදල් ගෙවලා නැහැ.* ඒ කියන්නේ තවමත් යැපෙන්නේ මහා භාණ්ඩාගාරයෙන්?ලයිසන් එක නැති කරන කොට අපිට මහා භාණ්ඩාගාරයෙන් මුදල් ගෙව්වා. අපි ඒකට 28% ක බදු ගෙවනවා. අද ආයතනයේ තත්ත්වය දිහා බලන කොට මේක පවත්වගෙන යන එක ලේසි දෙයක් නෙමෙයි. හාර පන්සීයක් ඉන්නව. වැඩක් නැති මිනිස්සු. සත පහකට වැඩක් නොකරන අය. උදේට ඇවිත් ටෙලිෆෝන් එකෙන් කතා කර කර ඉඳලා හවසට ගෙදර යනවා.* ගුවන්විදුලිය පිරිහුණේ පෞද්ගලික ගුවන් විදුලි නාළිකා ආපු නිසා ද?‍නැහැ. හිටපු පාලකයෝ තමයි මේකට වගකියන්න ඕන. ඕනෑම ඇමැති කෙනකු කතා කළාම ‘Yes sir’ කියලා මිනිස්සු ජොබ්වලට දානවා. මම නම් මොනම ඇමැති කෙනෙකුටවත් ‘ Yes sir’ කියන්නෙත් නැහැ. කාවත් වැඩට ගන්නෙත් නැහැ. ඒ නිසා ඔය හුඟ දෙනෙක් තරහයි මාත්තෙක්ක.* ඔබටත් ලොකු වැටුපක් ගෙවන්න ගියාම එතැනටත් සෑහෙන වියදමක් යනව ඇති.මොන? ලංකාවේ සංස්ථා සභාපතිවරුන්ගෙන් අඩුම පඩිය හම්බුවෙන්නෙ මට. මට ගෙවන්නෙ 51 දාහයි. 9 දාහක් බදු කියලා කපනවා. මොනවට කපනවද දන්නේ නැහැ. රූපවාහිනී සංස්ථා සභාපතිට මටත් වඩා පඩි වැඩියි. මිනිහට 90 දහක් ගෙවනවා.‍* ඔබ ‍උදේට ඉදිරිපත් කරන වැඩසටහනට කවුරුත් බණිනවනේ?බැන්නට අත හරින්නෙ නැතුව අහනවනේ. මගේ වචන සැර වැඩියි. අපේ රටේ මිනිස්සුන්ට තේරෙන භාෂාවෙන් කතා කරන්න ඕනෑ. ප්‍රශස්ති ගායනා කරලා වැඩක් නැහැ. මේ පුටුවෙ ඉඳන් මම ජනාධිපතිතුමාවත් විවේචනය කරනවා. ජනාධිපතිතුමා මාරක ළි‍ඳේ බයිසිකල් පදිනවා සැන්ඩෝ වගේ. ඇමැතිවරු උඩ ඉඳන් ටිකට් කඩනවා. මං ඒ වගේ දේවල් කියනවා. එහෙම කියන්නත් කොන්දක් තියෙන්න ඕනෑ. මට මේවයේ එල්ලිලා ඉන්න ආශාවක් නැහැ. ඕනෑ වෙලාවක මගේ මේසේ ලාච්චු අස් කරලයි තියෙන්නේ.* ඔබේ මාධ්‍ය ජීවිතයේ අමතක නොවනම සිද්ධිය මොකක්ද?කිරි වෙහෙරේ විස්තර ප්‍රචාරය තමයි ජීවිතේට අමතක නොවන්නේ. අද්භූත බලවේග ගැන මගේ විශ්වාසයක් නැහැ. ඒත් එදා හිතට ඇතිවුණු ශාන්තිය තාම තියෙනවා.* ඔබ හඳහන් එහෙම විශ්වාස කරනවද?මට හඳහනක් ඇත්තෙත් නැහැ. තිබුණත් විශ්වාස කරන්නෙත් නැහැ.*ඔබේ බිරිය ගැන දරුවන් ගැන අපි මොකවත් දන්නෙ නැහැ.අපොයි ඒවා ලියන්න එපා. මට දුවලා දෙන්නෙක් ඉන්නවා.* අඩි පුඩි එහෙම ගහනවද?ඉස්සර නම් බිව්වා. දැන් නම් කටේ තියන්නේ නැහැ.* ඒ කියන්නේ සමහර අය වගේ එකපාරට උගුරට හලා ගන්නවද?නැහැ බොන්නේ නැහැ. සිගරට් එකක් නම් කවදාකවත් බීලා නැහැ.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=ay1312222</link>
    <topic>අපේ දූපතින් අපේම ඩෙල්ෆ්ට් දූපතට</topic>
    <author>අරුණි මුතුමලී</author>
    <content>රට පුරා නිල වශයෙන් සංවාරය කරන්නට ලැබෙන අතළොස්සක් දෙනා වාසනාවන්ත වෘත්තිකයන් ලෙස හැඳින්වීම වරදක් නොවේ.ශ්‍රී ජයවර්ධනපුර විශ්ව විද්‍යාලයේ වන විද්‍යා හා පාරිසරික විද්‍යා අංශයේ මහාචාර්ය හේමන්ති රණසිංහ මහත්මිය ද එවන් වරම් වරින් වර ලබා මේ දිවයිනේ බොහෝ තැන් සියැසින් දකින්නට වාසනාව ලද්දියකි.ඒ සියලු තැන් අතරින් ඇගේ සිත ඇද බැඳ ගන්නට සමත් වූ ස්ථානය පිළිබඳ අප හා කීවේ මෙසේය.“මට 2011 වසරෙදි ජල සම්පාදන මණ්ඩලයේ ව්‍යාපෘතියක කටයුතු කරන්න සිදු වුණා. ඒ සඳහා අප යාපනය විශ්ව විද්‍යාලයට ගියා. ත්‍රස්තවාදය ඉවර වෙලා තිබුණු නිසා වසරක් පුරා වව්නියාවේ කරදරයක් නැතිව ගත කරද්දි තමයි ලංකාව පුරා ඇවිද තිබුණත් මට යන්න බැරි වූ මේ ස්ථානය බලන්න අවස්ථාව ලැබුණේ.“තමන් ගේ ප්‍රධාන තේමාවට එන්නට පෙර ඇය මෙරට දුටු මනස්කාන්ත ස්ථාන පිළිබඳව ද විවරණයක් කළාය.“ඕනෑම වනයක සුන්දරත්වය සිංහරාජය, හෝර්ටන් තැන්න, රිටිගල වගේ අපේ උරුමයන් ඇසුරින් පිටු ගණනාවක් පුරා විස්තර කරන්න පුළුවන්. ඒ වගේම දිය පාරක්, වැවක්, වැව් ඉස්මත්තක් මත්තේ ඉඳගෙන ඔරු පාවෙන හැටි බලා ඉඳිද්දී හිතට දැනෙන්නේ අමුතුම පහන් සංවේගයක්. සුවයක්. ඒ අතරින් මාදුරු ඔය විශාල ජල කඳ එක්කම තිරසර ආකාරයට ගොඩ නැඟුණු ධීවර ගම්මානය ඉර බැස යන වෙලාවට අමුතුම චමත්කාරයක් ඇසට ගේනවා. ඒ වියළි කළාපයේ වැව් අද්දර ඉන්න අලි රංචු නිසා හිතට නැඟෙන චකිතය වගේම ඇසට පෙනෙන දසුනට මම හරි ආසයි.“ඒ ආශාව නිසාම රුහුණු විශ්ව විද්‍යාලයේ කටයුතු කරමින් සිටින කාලයේ සවස් ජාමයේ ඇය බුත්තල සිට ඇති අතුරු පාරේ තනිව කතරගමට යන්නට ගොස් අතරමං නොවී බේරුණු අවස්ථා මෙන්ම, අලින්ගෙන් බේරුණු අවස්ථා එමටය. පරිසරයට ආදරය කරන්නා පරිසරය විසින්ම රකිනු ලබන බවට එය හොඳ සාධකයකි. ඒ අත්දැකීම් සියල්ල අබිබවමින් ඇගේ මතකයේ රැඳෙන්නේ දූපතකට අයිති තවත් දූපතක් දැකීමෙන් ඇති වූ ආස්වාදයයි.“ යාපනයේ අර්ධද්වීපයට නිරිත දිගින් පිහිටි තරමක් විශාල දූපතක් තමයි ඩෙල්ෆ්ට් කියන්නේ. එය බොහොම සුවිශේෂි තැනක්. මොකද පොළොව සම්පූර්ණයෙන්ම තැනී තිබෙන්නේ කොරල් සහ හුණුගල්වලින්. ඊටත් වඩා එය බළ කොටුවක්.“ඇය සිය ගවේෂණාත්මක දැනුම යොදා සොයාගත් තතු දිගහරින්නට වූවාය.“ යාපනය, ගාල්ල වගේම මන්නාරම පෘතුගීසි බළකොටු හැටියට පැවතුණේ. ඉන් පසු මේ රට ආක්‍රමණය කළ ලන්දේසීන් වගේම ඉංග්‍රීසීන් පවා මේ බළකොටුව දිගින් දිගටම භාවිත කළ බවට සාධක තිබෙනවා. එහි තිබෙන කුලුන ඉස්සර සන්නිවේදන කටයුතු සඳහා යොදාගත් බවයි කියන්නේ. ඒක වෙන්න පුළුවවන් දෙයක්. මොකද ඒ කාලේ පරෙවියන් යොදාගෙන පණිවුඩ හුවමාරු සිදු වී තිබෙනවානේ. මේ කුලුන මතට එන පරෙවියන් අතේ සන්දේශ යවන්න වගේම උන් ගෙනෙන පිළිතුරු මෙතැන දි ලබා ගන්න කටයුතු යෙදෙන්න ඇති කියා හිතන්න පුළුවන්. මේ ස්ථම්භය තනා ඇත්තේ මහත ගල් යොදා නිසා හරිම ශක්තිමත්. ඒ නිසාම මෙය තුළ සිදුවන කතාබහක ශබ්දයත් බඩු බාහිරාදියත් පිටතට යන්න තිබෙන ඉඩකඩ බොහොම අඩුයි. එය ආරක්ෂාවට හොඳයි.“පරිසරවේදිනියකගේ මෙන්ම ඉතිහාසඥවරියකගේ භූමිකාවන් ඈ කෙරෙන් මතුවන අයුරු පෙනිණි. ඇය කතා කරන්නේ සාධක සහිතවය. වරෙක ඈ සතු ඡායරූප ද වරෙක විස්තර සහිත සටහන් ද සමඟ මේ මොහොතේ ඩෙල්ෆ්ට් දූපතේ සිට කරන විස්තරයක් තරමට උනන්දුවෙන් ඇය තම මතකය අවදි කරන්නීය. ඩෙල්ෆ්ට්හි ඇය ඉතාමත් කැමතිම දෙය ගැන ඇය බොහෝ දේ කල්පනා කර ඇති සේය.“ මම එහි දැක්කා වල් අශ්වයෝ. උන් හරිම අලංකාරයක් මේ බිමට එක් කරන්නේ. මම හිතන හැටියට ඒගොල්ලන් එන්න ඇත්තේ පෘතුගීසීන් සමඟ වන්න ඇති. අනේ මේ වියළි පොළොවේ ඒ අයට කන්න බොන්නවත් දෙයක් නැති තරම්. ඒ නිසා වෙන්නැති කුරු පෙනුමක් තිබෙන්නේ.අශ්වයෝ කීවට ඇත්තටම ඒගොල්ලෝ පෝනියෝ. කාලෙකට කැහැටු වෙලා ඉල ඇට පේන තරමට ඉන්න අය වැස්සක් එහෙම වැටිලා ගහ කොළ පණ ගහල එනකොට ඇඟ පත හොඳට හැදිලා වැඩිලා ලස්සනට පේනවා. මම ඇත්තෙන්ම ආසයි ඒ අශ්වයෝ දිහා බලන් ඉන්න.“එසේ කියමින් ඇය මනෝමයෙන් ඒ සතුන් දෙස යළිත් වරක් බලන්නීය. පින්තූර දෙස ද බලන්නීය. නුවර එළියේ දී පෝනියකු පිටේ ගිය ආකාරය මතක් කරන්නීය. ඉන්දියාවේදී අලියකු ගේ මෙන්ම ඔටුවෙකුගේ පිට වැටෙදැයි බියෙන් ගිය ආකාරයද ඒ අතරේ සිහි කරන්නීය. ඉන් පසු ඇය දුටු තවත් දේ විස්තර කරන්නීය.“ අනෙක තමයි පැළවෙන ගල. ඒ පැත්තේ අය කියනවා මුළින්ම ඒ ගල දකිද්දී අඩියක් තරම්වත් උස නැහැලු. හැබැයි මම දකිද්දි නම් අඩි 4ක් විතර උසයි. භූ විද්‍යාඥයින් කියන විදිහට ඒ වගේ දේවල් භූ චලන වගේ සංසිද්ධි නිසා සිදු වෙන්න පුළුවන්. බොබාබ් ගස තමයි අනෙක් පුදුම සහගත දේ. මිනිස්සු හතර දෙනෙක් එක්කවත් වට කරනන බැරි තරම් ඒ ගසේ වට ප්‍රමාණය ලොකුයි. මෙය පුදුමයක් වන්නේ නැහැ තෙත් කළාපයේ දැක්කා නම් නමුත් ශුෂ්ක කටු පඳුරු අතර මේ විශාල ගස දකින ඕනෑම කෙනෙකුට විස්මයක් දැනෙනවා.“පාරිසරික වශයෙන් ඒ ගස පිළිබඳ ඇගේ මතය එයයි. මානුෂීය වශයෙන් ඇය ඩෙල්ෆ්ට් හි වෙසෙන මින්සුන් පිළිබඳව දරන මතය මෙයයි.“ ත්‍රස්තවාදී ප්‍රශ්නවලට කලින් මේ දූපතේ අය හොඳ ජන ජීවිතයක් ගත කරන්න ඇති. දැන් මේ හෙක්ටයාර 4717 ක් වන කිලෝ මීටර 8ක් දිග 6ක් පළල දූපතේ වෙසෙන්නේ පවුල් 4800ක් විතරයි.මේ ජනතාව ප්‍රධාන වශයෙන් ධීවර කර්මාන්තයේ යෙදෙනවා වගේම බෝට්ටුවෙන් යාපනයට ගිහින් රැකියාවල නිරතවෙනවා. කෘෂිකර්මයක් දකින්න නෑ. පොළොවේ ස්වභාවය අනුව වගාවක් කරන්නත් බෑ. වතුරත් නෑ. “මහාචාර්ය හේමන්ති රණසිංහට මේ බෝට්ටු ගමන තරමක් හිත සසල කළේ තමන් පෞද්ගලිකව විඳි අත්දැකීම නිසාය.‘ අපි මඟීන් 11 විතර යා හැකි බෝට්ටුවක තමයි ගියේ. අපට ලයිෆ් ජැකට් දාගන්නත් උපදෙස් ලැබුණා. විනාඩි 40ක් විතරයන්න ඕන ගමනක්. ඒ බෝට්ටුව හරියට අපේ ප්‍රයිවෙට් බස් එකක් වගේ සෙනඟ අරන් මුහුදෙ යන්නේ. මම වතුරටත් ආසයි, පීනන්නත් ඩිංගක් විතර පුළුවන් නිසා බය නැතුව ගියාට මොකද ටික වෙලාවකින් ඔක්කාරෙට වගේ එන්න ගත්තනේ.“එසේ අපහසුවෙන් ගියද දූපත් වාසීන්ගේ ආගන්තුක සත්කාරය ඇගේ සිත් ගත් බව නම් මේ විස්තරය අනුව පෙනී යයි“ අපිට එහෙ නතර වෙන්න ආදියට නම් පහසුකමක් නෑ. සංචාරක ව්‍යාපාරයකට ගැලපෙන වාතාවරණයක් එහෙ තියෙනවද කියන්නත් අමාරුයි. හැබැයි එහෙට යන එන අයව වටේ එක්කගෙන යන්න ත්‍රීවීලර් ආදිය තියෙනවා. කොහොම වුණත් අපි ඒ ගෙදරකට ගිය වේලාවේ අපට ඒ අයට තියෙන හැටියට වඩයක් එක්ක තේ බොන්න දුන්නා. ඒ සත්කාරය හරිම රසයි.“දූපත සතු පහසුකම් ගැනද ඇය කියන්නේ මෙසේය.“ අපි දුෂ්කරයි කීවාට ඒ දූපතට වෙනම ප්‍රාදේශීය සභාවක්, පාසලක් තිබුණා. අප යද්දි පන්සලකුත් තනමින් තිබුණා. බොන්න වතුර තිබෙන ළිං හතරක් තිබුණා. සර්පයෙක් කෑවොත්, ඇදුම වගේ ලෙඩකට බෙහෙත් ගන්න වගේ රෝහලකුත් තිබුණා. ඒත් ලොකු අසනීපයකදි රෝගියා බෝට්ටුවෙන් ගෙන යන්න වුණොත් නම් ජීවිත හානියක් වන්න වුණත් පුළුවන්. මොකද හැම තිස්සේම බෝට්ටු සේවය නැහැ.“ඒ සියල්ල අතර ඩෙල්ෆ්ට් නමින් පෘතුගීසීන් හැඳින් වූ නෙදුන් තීවු ලෙස දෙමළෙන් හඳුන්වන මේ දූපත ඇයට මෙතරම් විශේෂ වන්නට හේතුව ඇය මෙසේ පැහැදිලි කරන්නීය.“මෙතැන මට විශේෂ වන්නේ අපේම රටේ වෙනත් දූපතක් නිසා ලැබුණු අත්දැකීම විතරක් නෙවෙයි. එහි මුහුද වටේ ඉතාම සුන්දර දසුන් මැවෙනවා. ඈත බෝට්ටුවක් දෙකක් රැළි මත පාවෙද්දී හරිම නිස්කලංක පාළු ගතියක් දැනෙනවා වගේම කැලෑවක වගේ ගුප්ත නිහඬ සුන්දරත්වයකට වඩා වටේ කටු පඳුරු කලෑවේ වඳුරන් කුරුල්ලන් ආදී සතුන් මැද ගම්මැද්ද වගේ පිහිටි ජන ජීවිතය හා බැඳුණු කලබලකාරී ගතියත් සමඟ දැනෙන අපූර්ව හැඟීම මට වෙනස්ම රසයක් ගෙනාව නිසයි.“ඒ සමඟම මහාචාර්යවරිය සිය ජීවිතයේ දුටු ලස්සනමතැන ගැන කී කතාව අවසන් කරන්නේ මෙසේ පවසමිනි.“ මේ වගේ සුන්දර දේවල් අපි කතා කරද්දි අපට හිතෙනවා මේ දේවල් සදහටම රැකෙන්න ඕන කියලා නේද? ඒ දෙයම තීරණ ගන්න ලොකු පුටුවල ඉන්න අයටත් දැනෙයි ඔවුන්ටත් සුන්දර සංචාරක අත්දැකීම් තිබෙනවානම්. ඉතින් පරිසරයේ සුන්දරත්වයට ඇති ආශාව දැනෙනවා නම් සංවර්ධනයත් සමඟම මේ දේවල් රැක ගත යුතු ආකාරයත් හිතට දැනෙනවා. ඇත්තෙන් ම නීති රීති දමමින් ඔළුවට දනවනවාට වඩා හදවතින් දැනුම්වත්වීම අසීමිතයි. ඒ නිසා පරිසරය රැකගත යුත්තේ හදවතින්මයි.“අරුණි මුතුමලීඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=ay1312223</link>
    <topic>ඉහිරුණ හීන</topic>
    <author/>
    <content>බොරලු කැටි ඉහි­රුණු රළු පොළොව මත සියුම් දූවිලි ගත දවා­ගෙන හෙමි හෙමීට... අමා­රු­වෙන් උඩට ඇදුන, රතු රෝස පදු­රට කැකුළු මල් කුමට ද...?සාග­රිකා සුදාරි වීර­සේන රුහුණු විශ්ව විද්‍යා­ලය  දිව්‍යාං­ග­නා­වක් මෙන් බැබ­ළෙන බොල් පිළි­මය...!උදුල විශ්ව­ජිත් ජය­නෙත්ති කරා­පි­ටිය  උපන් දිනය දින, සති, මාස ගෙවී යයි සැණෙ­කින් ළඟා වෙයි මර­ණ­යට. හැරී බලමු අතී­තය කළ වැඩ - අවැඩ සතුටු සිතින් මුහුණ දිය හැකි­දැයි අව­සන් මොහො­තටසුජාතා ගුණ­ව­ර්ධන කඩ­වත  නීල කට­රොලු පාට පිරුණු නිල් ගුවන් ගැබ මිලින වී යන හිරුට හොරා පායන සඳුට රාස්සිගෙ අවු­රැල්ල අව­ර­ගින් වැටෙන විට සිත හඬා වැටෙ­නවා නොලැබ පෙරදා සතුට... කඳුළු නැති දෙනෙත් යුග මිලා­නව සැලෙන විට දොම්න­සක් වසා­ගෙන මුව නැ‍ඟෙයි සිනා මිට ලොව දකින සිනා­මල් පිපෙන ඒ කඳුළු තොට ඉසි­ඹු­වක රැඳුනු දුක පව­සන්නෙ මම කාටසුජීවා අබේ­සිංහ  අම්මගෙ දුක සැප බලන්න දූල පුතාලා ගොඩ­වෙල දරු මුනු­පුරු මිනි­බි­රි­යන් වට කර­ගෙන මහ කදේට ඇගේ පතේ දහ අමාරු හිතේ තිබූ දුක දියාරු ඉහේ මලක් පිපි ගානයි මුවේ සිනා හඬ සාරයි කන්දෙ ගෙදර හුද­ක­ලාව කල්ප­නාව නැති විරාම දූ දරු­වන් හිත පුරාම විම­සයි එන දින තුරාමමීග­ස්ආරේ ගුණ­පාල වික්‍ර­ම­ආ­රච්චි  සඳ­ව­තට හොරෙන් වදන් තෙප­ලන්න සඳ සාවි­යට... රෝස කුසු­ම­කට හොරෙන් ගී ගයන්න සිනිඳු මල් පෙත්ත­කට... විසල් සිලි­ලා­රට හොරෙන් රහස් කියන්න දිය රැල්ල­කට... මුළු ලොවට හොරෙන් ආද­රය පුදන්න සොඳු­රු­තම හද­කට...තිළිණි විජේ­මාන්න හොරණ  තරම් උල් පෑන­කින් ලේ වල­ටත් වැඩිය රතු­පාට තීන්තෙන් හද­වත තුළින් එළි­යට ගත් යකඩ මෙන් රුදු වචන පේළි­යක් ගල් පොත්තක් වැනි පත් ඉරු­වක කෙටුවා මෙලෙස අසා­ධා­ර­ණය අයු­ක්තිය අස­හ­නය පීඩාව ටික කල­කින් ඒ අකුරු මළ බැඳි මැකී ගියා ඒත් ඒ වචන අද­ටත් කියන්නෝ එම­ටයජයන්ත ඒක­නා­යක පර­ග­ම්මන යක්විලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=ay1312224</link>
    <topic>ආර්ථිකයට දායකත්වය දෙන ජාතික ගුවන් සේවය</topic>
    <author>සුභාෂිණි ජයරත්න</author>
    <content>ලොව පුරා ඇති විවිධාකාර ප්‍රවාහන සේවා අතර වේගවත්ම ප්‍රවාහන සේවය ගුවන් සේවයයැයි හැඳින්වුවොත් එය වඩාත් නිවැරදිය. අද ලෝක ආර්ථිකයට සුවිශේෂී දායකත්වයක් ගුවන් සේවා ක්ෂේත්‍රය ලබා දෙයි. රැකියා මිලියන 57 ක් උත්පාදනය කරන්නේත්, ලෝක ආර්ථිකයට මිලියන 2.2 ක දායකත්වයක් ලබා දෙන්නේත් මේ ගුවන් සේවා ක්ෂේත්‍රයයි.අපේ රටේ ප්‍රධානතම ජාතික ගුවන් සේවය ශ්‍රී ලංකන් ගුවන් සේවයයි. අපේ රටේ ජාතික ආර්ථිකය ගොඩ නංවන්නට ශ්‍රී ලංකන් ගුවන් සේ‍වයෙන් ඉටුවන්නේ සුවිශාල මෙහෙයකි. නමුත් පසුගිය කාලය පුරා ශ්‍රී ලංකන් ගුවන් සේවය විවිධ අයගේ විවිධාකාර කතාබහට ලක්විය. බහුතරයක් ශ්‍රී ලංකන් ගුවන් සේවයෙන් ලැබෙන සෘජු දායකත්වය, ලාභය ගැන පමණක් කතාබහ කරමින් අවතක්සේරුවට ලක් කළේය. බොහෝ දෙනාගේ අදහස වූයේ ශ්‍රී ලංකන් ගුවන් සේවය පාඩු ලබන බවයි. මේ පිළිබඳ සැබෑ තත්ත්වය පිළිබඳ අදහස් දැක්වූයේ ශ්‍රී ලංකන් හා මිහින් ලංකා ගුවන් සේවා ප්‍රධාන විධායක නිලධාරී කපිල චන්ද්‍රසේන මහතායි.ගුවන් සේවයකින් රටේ ආර්ථිකයට විශාල දායකත්වයක් සපයයි. මේ දායකත්වය සෘජු දායකත්වය පමණක් නොව වක්‍රාකාරයෙන් ද දායකත්වයක් දක්වයි. බොහෝ දෙනා මූල්‍යමය විග්‍රහ ඉදිරිපත් කරන්නේ මේ වක්‍ර දායකත්වය සැලකිල්ලට නොගෙනයි. සිංගප්පූරුවේ ගුවන් සේවා ගතහොත් ඒ රටේ ආර්ථික දායකත්වයට ඒවා විශාල දායකත්වයක් සපයයි. මේ දායකත්වය සැලකිල්ලට ගන්නට නම් වක්‍රාකාරයෙන් ලැබෙන දායකත්වය ද අත්‍යවශ්‍යය.විවිධ ක්ෂේත්‍ර හා සන්සන්දනය කරද්දි රටේ ආර්ථිකයට සෘජු දායකත්වයක් අවමව ලැබෙන්නේ ගුවන් සේවයෙනි. පසුගිය වසර 40 ක විශ්ලේෂණයෙන් මේ බව පැහැදිලි වෙයි. ශ්‍රී ලංකන් ගුවන් සේවය දෙස නෙත් යොමන බොහෝ දෙනා කතාබහ කරන්නේ එයින් ලැබෙන සෘජු ප්‍රතිලාභ ගැන පමණි.ගුවන් සේවා ක්ෂේත්‍රය ගත් විට එයට විවිධ ක්ෂේත්‍ර ගණනාවක් සම්බන්ධය. යානා නිෂ්පාදකයන්, යානා කල්බදු ක්‍රමයට දෙන්නන්, ගුවන් තොටුපළ, ගුවන් ගමන් පාලන ව්‍යාපාර, සංචාරක නියෝජිතයින්, භාණ්ඩ ප්‍රවාහන ආයතනවලින් ගුවන් ක්ෂේත්‍රයට ලැබෙන සෘජු ප්‍රතිලාභය අවමය. මේ මඟින් අපට ලැබෙන සෘජු ප්‍රතිලාභය සියයට 4 කි. නමුත් අපේ ආයෝජන වියදම සියයට 7 - 10 කි. මේ කිසිම ක්ෂේත්‍රයකට සිය ව්‍යාපාර ගුවන් සේවා නැතිව කරගෙන යා නොහැකිය. ව්‍යාපාර සියල්ල රඳා පවතින්නේ ගුවන් සේවා මතය.ලංකාවේ ගුවන් තොටුපළ ලාභදායකය. මේ ලාභයට විශාල දායකත්වයක් සපයන්නේ ශ්‍රී ලංකන් ගුවන් සේවයයි. නමුත් ශ්‍රී ලංකන් වෙත ලැබෙන සෘජු ප්‍රතිලාභය ගුවන් තොටුපළට සාපේක්ෂව අඩුය.අද බොහෝ දෙනෙක් පවසන්නේ ශ්‍රී ලංකන් ගුවන් සේවය ලාභ ලබන්නේ නැති බවයි. 2012 ලොව සියලු ගුවන් සේවා එක් මගියෙක් ගෙන යාමෙන් ලබාගත් ආදායම ඩොලර් 228 කි. (දළ ආදායම අන්තර්ජාතික ගුවන් සේවා සමාගමේ දත්තයන්ට අනුව) මගියෙක් ගෙන යාමට ගිය වියදම ඩොලර් 226 කි. ඒ අනුව ශුද්ධ ලාභය ඩොලර් 2 කි. මේ වියදමේ සුළු වෙනස ලාභය අඩු වැඩි වීමට ප්‍රමාණවත්ය. මෙම වියදමෙන් සියයට 50 ක් වෙන් වන්නේ ඉන්ධන සඳහාය.අද ලොව ඉන්ධන මිල දැඩි ලෙස ඉහළ නැංවෙයි. එය අන් ප්‍රවාහන සේවාවලට මෙන්ම ගුවන් සේවයටත් බලපායි. ගුවන් සේවය වියදම් රාශියක් ඇත්තේ ගුවන් සේවයේ පාලනයට පිටතිනි. ලැබිය හැකි ලාභය ද ඉතා සුළුය. ගුවන් සේවා ක්ෂේත්‍රය මූල්‍යමය වශයෙන් ලබාදෙන ප්‍රතිලාභ සීමා සහිත වුවද රටක ආර්ථික දියුණුවට, සැපයුම් කරුවන්ගේ මෙන්ම මහජන සුබසිද්ධියට විශාල දායකත්වයක් දක්වයි. ලාභ අලාභ මිනුම් කිරීමේදී මේ ගැනත් විශේෂ අවධානයක් යොමු කළ යුතුය. ශ්‍රී ලංකන් ගුවන් සේවයේ කාර්ය සාධනය විග්‍රහ කළ යුත්තේ මේ පසුබිම මත සිටය. මේ පසුබිම මත පසුගිය වසර 40 තුළ කිසිම ගුවන් සේවයක් සිය මෙහෙයුම්වලින් විශාල ලාභයක් ලබා නැත.කවුරුත් සන්සන්දනය කරමින් කතා කරන එමිරේට්ස්, සිංගප්පූරු ගුවන් සේවා ගුවන් තොටුපළ පවා මෙහෙයවීමෙන් ලාබය ලබයි. නමුත් ශ්‍රී ලංකන් ගුවන් සේවයේ ලාබය තීරණය වන්නේ මෙහෙයුම් වලින් පමණි.වසර 30 ක යුද්ධයෙන් අනතුරුව සාමය දිනාගත් පසු ශ්‍රී ලංකාව ආසියාවේ ගුවන් කේන්ද්‍රස්ථානය බවට පත්කිරීම අරමුණ විය. මේ අරමුණ කරා යාමට ශ්‍රී ලංකන් ගුවන් සේවය පූර්ණ සහයෝගයක් දක්වන්නට විය. ලෝක වෙළෙඳපොළ තත්ත්වයන්ට අනුව අපේ යානා නවීකරණය විය යුතුය. ශ්‍රී ලංකාවට විශාල සංචාරක පිරිසක් ඇදී එති. ඒ පිරිස් ලංකාවට ගෙන්වා ගන්නට නම් ශ්‍රී ලංකන් ගුවන් සේවා ඇණිය පුළුල් විය යුතු අතරම නවීකරණය ද විය යුතුය.2010 වසරේ සිට පස් අවුරුදු සැලැස්මක් යටතේ ශ්‍රී ලංකන් ගුවන් සේවයේ ගුවන් යානා ඇණිය නවීකරණය වීම ආරම්භ වූ අතර මුල් වසර දෙකේදීම එයින් විශාල කොටසක් නිමා කරගැනීමට හැකි විය. වසර 5 ටම අවශ්‍ය ආසන ධාරිතාව මුල් වසර දෙකේදීම ලබා ගැනීමට හැකි විය. 2010 - 2011 දී ගුවන් යානා ඇණිය 14 සිට 19 දක්වා වැඩිකර ගැනීමට එම ගුවන් සේවයට හැකි විය. 2012 - 2013 දී එය 21 දක්වා වැඩි විය. එසේම ගමනාන්ත සංඛ්‍යාව 31 සිට 34 දක්වා වැඩි කිරීමට හැකි විය. ශ්‍රී ලංකන් ගුවන් ‍ගමන් සංඛ්‍යාව මේ කාලය තුළ අධික ලෙස වැඩි විය. 2011 - 2012 දී ගුවන් ගමන් සංඛ්‍යාව 7505 සිට 9648 දක්වාත් 2012 - 2013 දී එය 12370 ක් දක්වාත් වර්ධනය විය.2011/2012 කාලය තුළ ගෙන ගිය මගී සංඛ්‍යාව මිලියන 3.5 ක් වන අතර 2012/2013 දී එය මිලියන 4.3 ක් දක්වා වර්ධනය විය. ශ්‍රී ලංකන් ගුවන් සේවය හරහා ගෙන ආ සංචාරකයින් සංඛ්‍යාව 2011/12 දී 323,325 ක් වූ අතර එය 2012/13 දී 412,163 ක් දක්වා වැඩි කරගන්නට හැකි විය.මේ කාලය තුළ දත්තයන් සන්සන්දනය කිරීමේදී සංචාරකයන් ගෙන්වීමේ ශීඝ්‍ර දියුණුවක් අප ගුවන් සේවයට ලබාගන්නට හැකි විය. මේ අවදිය තුළ ඉන්ධන මිල ද අඩු වැඩි වීම් විය. ලාභය ගැන කතා කිරීමේදී ඉන්ධන මිල ද ඉතා වැදගත්ය. 2010/11 ඉන්ධන මිල ගැලුමකට ඇමෙරිකන් ඩොලර් සත 249 කි. 2011/12 දී එය 339 දක්වා වර්ධනය විය. 2012/13 දී එම මුදල 333 දක්වා අඩු විය.මේ සන්සන්දනයේදී අපට පෙනී යන්නේ ශ්‍රී ලංකන් ගුවන් සේවයේ ආදායම එක හා සමාන වුවත්, වියදම සියයට 30 කින් වැඩි වී ඇති බවයි. මෙසේ හෙයින් 2011/12 ශ්‍රී ලංකන් ගුවන් සේවයේ අලාභය ඇමෙරිකන් ඩොලර් මිලියන 213 ක් වන අතර 2012/13 දී එය 208 ක් විය. එම අඩුවීම සිදුවී ඇත්තේ ඉන්ධන මිලට සාපේක්ෂවය.මේ අනුව ශ්‍රී ලංකන් ගුවන් සේවයේ ආදායමට සාපේක්ෂව අලාභය 2011/12 30% ක්ද, 2012/13 එය සියයට 24 දක්වා අඩුකර ගන්නට හැකි විය. අපි ඉදිරියේදී අපේ දැක්ම මෙහෙයවන්නේ අලාභය 0 කරා ගෙන ඒමටය. පසුගිය දශකය තුළ ඉන්ධන මිල සියයට 261 කින් වර්ධනය වී ඇත. අද වෙළෙඳපොළ වඩාත් තරගකාරිය. එමිරේට්ස් සමාගම සතුව තිබූ කාලයේ ශ්‍රී ලංකන් ගුවන් සේවය ලාභ ලැබුවත් අද එසේ ලාභ ඉපයීම අසීරු වන්නේ මේ තරගකාරී වෙළෙඳපොළ හා අධික ඉන්ධන වියදමත්ය. 2013 දී ශ්‍රී ලංකන් ගුවන් සේවයේ මුළු වියදමින් සියයට 47 ක්ම වෙන්වන්නේ ඉන්ධන සඳහාය. එනම් හරි අඩකට ආසන්නය. සේවක වැටුප් සඳහා සියයට 10 කි. වැටුප අඩු වැඩි වුවත් මේ ප්‍රමාණය පියවා ගත නොහැකිය.ඉදිරියේදී කාර්යක්ෂමතාව වැඩි අලුත් ගුවන් යානා යොදා ගැනීමට ශ්‍රී ලංකන් ගුවන් සේවය අපේක්ෂා කරන්නේ ද මෙම ඉන්ධන පිරිමැසීමටය. එමඟින් සියයට 10 ක පමණ ඉතිරියක් ලබාගත හැකි වේයැයි අපේක්ෂා කළ හැක. අලුත් නවීන සැප පහසු ගුවන් යානා යොදාගත හොත් ගුවන් ටිකට් පතෙහි මිල ද වැඩි කිරීමෙන් ලාභයක් ලබාගත හැක.ඉදිරියේදී ශ්‍රී ලංකන් ගුවන් සේවයට ජය ගැනීමට අභියෝග රැසක් ඇත. වියදම් වර්ධනයට සාපේක්ෂව පසුගිය වසරේ ආදායම් වර්ධනය අඩුවෙන් සිදුවී ඇත. අපිට ඉන්ධන මිලට සාපේක්ෂව මෙහෙයුම් වර්ධන වේගය වැඩි කරගන්නට නොහැකි වීම වර්තමානයේ මුහුණදෙන ප්‍රධාන අභියෝගයයි. අද වන විට අලුත් ගුවන් යානා ලබා ගනිමින් මේ අභියෝගය ජයගන්නට ශ්‍රී ලංකන් ගුවන් සේවය කටයුතු කරයි.ශ්‍රී ලංකන් ගුවන් යානා ඇණිය සතු යානා ප්‍රමාණය 21 කි. නමුත් එමිරේට්ස් ගුවන් යානා ඇණිය 200 කි. සිංගප්පූරු ගුවන් සේවා ඇණිය 180 කි. මේ නිසා අපිට මේ ගුවන් යානා සමඟ කිසිසේත් සන්සන්දනය කළ නොහැක.ශ්‍රී ලංකන් ගුවන් සේවය සතු මේ ගුවන් යානා 21 න් 13 ක් පළල් බඳ ඇති ගුවන් යානාය. පටු බඳ ගුවන් යානා මේ වන විට නවීකරණය කර ඇත. පළල් බඳ ගුවන් යානා ධාවනය වන්නේ දිගු ගුවන් ගමන් ය. අලුත් ගුවන් යානා හා සන්සන්දනය කළහොත් අපට තිබෙන සේවා ඉතාමත් අඩුය.පසුගිය වසර ගණන තුළ අපේ ගුවන් සේවාවන්ට කිසිම ආයෝජනයක් සිදු නොවිය. එය අත්‍යවශ්‍ය වුවද යුද්ධය වැනි හේතු ද එයට බලපෑවේය. නමුත් මේ කාලය තුළ අපේ ගුවන් සේවා සඳහා හොඳ ආයෝජනයක් සිදුවිය. අපේ පසුබෑමට එයට හේතුවක් විය. ආයෝජනයක් නොමැතිව වෙළෙඳපොළ හා ජයග්‍රහණය කිරීම තරමක් අපහසුය. මේ ආයෝජන සඳහා අවශ්‍ය ගිවිසුම් ශ්‍රී ලංකන් ගුවන් සේවා මේ වන විටත් අස්සන් කර හමාරය. 2014 ඔක්තෝබර් මස සිට 2023 දක්වා වූ වසර 10 තුළ ඉතිරි ගුවන් යානා 13 ද නවීන ගුවන් යානා බවට පරිවර්තනය කිරීමට කටයුතු යොදා ඇත. ඒ හරහා මෙහෙයුම් වියදමේ යම් අඩුවීමක් කර ගත යුතු අතර ඒකක ආදායමේ යම් වැඩිවීමක් කර ගැනීමට ද බලාපොරොත්තු වෙයි. මේ හරහා ඉදිරි වසර කිහිපය තුළ ලබන ලාභය වැඩිකර ගැනීමට බලාපොරොත්තු වෙයි.සුභාෂිණි ජයරත්නඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>12</month>
      <day>22</day>
    </date>
    <link>http://www.silumina.lk/2013/12/22/_art.asp?fn=ay1312225</link>
    <topic>සිද්ධාලේප ප්‍රචාරක ගීතය ලිව්වේ මර්සලින් ජයකොඩි පියතුමායි</topic>
    <author>ඉනෝකා සමරවික්‍රම</author>
    <content>ඒ දෙදහස් දෙක හෝ දෙදහස් තුන වසරේ දිනයක් ගැනය. වික්ටර් හෙට්ටිගොඩ මහතා බූස්ස හිරගෙදර දේශනයක් පවත්වමින් සිටියේය. ඔහු ඔහුගේ කතාව ආරම්භ කළේ මෙතන සිටින අයගෙන් ගුටිකෑ විට සිද්ඞාලේප ආලේප කළ අයකු සිටී නම් අත උස්සන්නට කියාය.ඒ වන විට එළිමහනේ සිරකරුවන් පන්සීයක් පමණ සිටින්නට ඇත. එක් අයකු නොව සියල්ලෝම අත් ඉස්සුවෝය. අතීතයේ දවසකදි මිනිසුන් ළඟට යමින්, කඩ සාප්පුවලට යමින් තම ඖෂධීය නිෂ්පාදන විකුණා ගන්නට යත්න දැරූ ඔහුට මේ ප්‍රසිද්ධිය කුමන නම් හැඟීමක් ගෙන එන්නට ඇත්ද?සෑම ගෙදරකම සිටිය යුතු වෙදමහතා ‘සිඬාලේප’ ලාංඡනය අද මෙරට පමණක් නොව සමුදුරෙන් එහා ද ප්‍රචලිතය. මේ ‘සිඬාලේප’ හා සිඬාලේප වෙදමහත්තයාගේ කතාවයි.මගේ වෙද මහත්තයාලෝකේ වටේ යනවා මහාචාර්ය සරත් ඥානසිරි“මා වික්ටර් හෙට්ටිගොඩ මහතාව හඳුනා ගත්තේ මම විශ්වවිද්‍යාලයේ ශිෂ්‍යයකුව සිටි අවදියේ. මට මතක හැටියට ඒ එක්දහස් නවසිය හැත්තෑව මැද භාගයේ වගෙයි. මම කථිකාචාර්යවරයෙක් ලෙස කටයුතු කරන අවදියේ තමයි ඔහුගේ සිද්ධාලේප ව්‍යාපාරය සඳහා ලෝගෝ එක වශයෙන් සිද්ධාලේප වෙද මහත්තයා නිර්මාණය කළේ.දවසක් මට හෙට්ටිගොඩ මහත්තයා කිව්වා ‘විසිටින් කාඩ් පතක් නිර්මාණය කරදෙන්න කියලා. ඔහු මට ‘වෙද මහතා’ පිළිබඳ අදහසක් දුන්නා. මම චිත්‍ර ශිල්පියකු, මූර්ති ශිල්පියකු හැටියට අපේ සාම්ප්‍රදායික චිත්‍රත් කැලණි විහාර චිත්‍රත් ආදර්ශයට ගනිමින් ‘වෙද මහත්තයා’ චිත්‍රණය කළා.ඒ වගේ ම ‘ගගුලේ තැන්න’ වෙළෙඳ කුටිය මුලින් ම සැලසුම් කළේ මම. එදා මම ඇදපු සිද්ධාලේප වෙද මහත්තයා ලාංඡනය අද අපේ රටේ අස්සක් මුල්ලක් නෑර වගේ ම, ලෝකයේ රටවලත් තිබීම විශාල සතුටක්.ඒ එක්දහස් නවසිය හැත්තෑ අටවසරේ සිරිපා සමය එළැඹි කාලයයි. ඒ වන විටත් දිවයිනේ සිව්දෙසින් පැමිණි ජනතාව මුනි සිරිපා පියුම වැඳගැනීමේ වන්දනාවේ යෙදෙන්නට වූයේ සියලු දුක් පීඩාවන්, විඩාවන් මඟ හරවා ගනිමින් තුන්සරණේ කවි කියමිනි. බුදු ගුණ මෙනෙහි කරමිනි.බොහෝ දුර බැහැර සිට පැමිණෙන වන්දනා නඩවල පුරුදු කාරයින්ගේ මෙන් ම කෝඩුකාරයින්ගේ ද හිස රිදුම් දෙපාරිදුම් සමනය කිරීමේ අදහසින් එක්තරා පුද්ගලයකු සිරිපා යන ගමනේ අතරමඟ හිද සැමට යම් කිසි බාම් වර්ගයක් දෙපාවල සහ නලල දෙපස ගා පිරිමදින්නට තරම් කාරුණික වූයේය. මෙය සිරිපා සමය පුරාම සිරිපා කරුණා කරන්නන්ටද කරුණාකර නැවත පැමිණෙන්නන්ට ද සත්කාරයකි. සිරිපා සමය අවසන් විය. ඒ එක්දහස් නවසිය හැත්තෑ නවය වසරයි. ශ්‍රී ලංකා ගුවන් විදුලියෙන් එකල එක්තරා දැන්වීමක් ප්‍රචාරය වූයේය.“සිරිපාදයේදි ඔබේ පිහිටට හිටපු වෙද මහත්තයා මතකද... දැන් සිඬාලේප ඕනෑම වෙළෙඳ සලකින් ලබා ගැනීමට පුළුවන්.” එදා විකාශය වූ දැන්වීමයි. කාලය බොහෝ ඉක්මනින් ගෙවී ගියේය. අද නම් මෙය කියැවෙන්නේ සෑම ගෙදරකම සිටිය යුතු වෙදමහත්තයා “සිඬාලේප’ ලෙසිනි.මේ සිඬාලේප හා බැඳුණු තවත් කතාවකි.සිඬාලේප වෙද මහතෙකි ඔ‍බේ ගෙදර සැම වේදනාවන් කැක්කුම් යයි පැහැර වාපිත් සෙම්ද සමනය කර දෙන මිහිර සිඬාලේප ඔසුවෙකි සනසන සිරුරඑය ලීවේ එවකට සිටි ගුවන් විදුලි ශිල්පියෙකි. මේ කවිය ගායනා කරන ලද්දේ ප්‍රවීණ විරිදු ශිල්පියෙකු වූ නැසීගිය සේන ෆොන්සේකා මහතාය. එකල මෙන්ම අද ද ‘සිඬාලේප’ ගැන කියැවෙන මේ කවිය සිරිපා වන්දනාවේ යෙදුන තරුණ පිරිසක් අමුතුම ආකාරයකට ගැයුවේය. ඒ ඔවුන්ගේ විනෝදය සඳහාය. නමුත් මේ ගැන දැනගත් සිඬාලේප වෙද මහත්මයා ඒ තරුණ පිරිස කැඳවා ඔවුන්ව යම් ඇගයීමකට ලක් කළේය.වික්ටර් හෙට්ටිගොඩඒ එක් කතාවකි. මේ තවත් කතාවකි.කැක්කුම් ඔක්කොම නස්නාලේපේ විස්කම් දක්වන සිද්ධා‍ලේපේ හිස මුදුනේ සිට දෙපතුල දක්වා....ආදි වශයෙන් කියැවෙන සිඬාලේප තේමා ගීතය ලියුවේ පන්ස‍ෙල් පියතුමා යන විරුදාවලියෙන් හැඳින්වුණ ගරු මර්සලින් ජයකොඩි පියතුමාය. එතුමා මේ පද ටික ලියා එය හෙට්ටිගොඩ මහතාට භාරදී ඇත්තේ ඊට‘දොං දොමිකිට දොං දොං” ආදි නාද මාලාවක් යෙදිය යුතුය කියාය. එමෙන්ම එය ගායනා කිරීම සඳහා අයිවෝ ඩෙනිස් ගායන ශිල්පියා සුදුසුයැයි ද යෝජනා කර ඇත්තේ ජයකොඩි පියතුමාය.අද ජයකොඩි පියතුමා ජීවතුන් අතර නැත. ගායන ශිල්පි අයිවෝ ඩෙනිස් වයෝවෘද්ධය. එහෙත් අතීතයේදි ඩී.ඩී. ගුණසේන, ටියුලින් ජයරත්න, සෝමසිරි බැද්දේගම ආදි වූ ශිල්පීන් හයදෙනෙකුගෙන් පමණ සැදුම් ලත් සංගීත කණ්ඩායමක් සමඟ නුගේගොඩ ඔගී ශබ්දාගාරයේදි පටිගත කෙරුණ ‘කැක්කුම් ඔක්කොම නස්නා ලේපේ’ සිඬාලේප ජිංගලය තවමත් තරුණය.වෙළෙඳ ලකුණක් පිළිබඳව සොයා ගිය ගමනේද ඊටත් එහා ගිය බොහෝ කරුණු රැසක් සිඬාලේප ව්‍යාපාරයෙන් අපට හමුවිණි.එක්දහස් නවසිය තිස් හතරේදි එවකට සුප්‍රකට ජ්‍යෙතිර්වේදියකු හා වකුගඩු රෝග විශේෂඥ ආයුර්වේද වෛද්‍යවරයකු වූ හෙන්ද්‍රික් ද සිල්වා හෙට්ටිගොඩ විසින් තම දරුවන් නව දෙනා අතරින් පස්වැන්නා වූ වික්ටර්ට සිඬාලේප ආයුර්වේද ආ‍ෙල්පනයෙහි රහස් වට්ටෝරුව පරිත්‍යාග කළේය. මාතර රාහුල විද්‍යාලයෙන් මූලික අධ්‍යාපනය ලබා සිටි වික්ටර් පසුව සිය පියාගෙන් ආයුර්වේද වෛද්‍ය ශාස්ත්‍රය ඉගෙන ගත්තේය.මුල් යුගයේදි ආර්ථික අපහසුතා තිබුණ ද කෙසේ හෝ දියුණු වෙමි යැයි යන අධිෂ්ඨානය තිබූ වික්ටර් එක්දහස් නවසිය හැත්තෑ එකේදි සිඬාලේප නිෂ්පාදනය ඇරඹියේය.මගේ අතේ මහා ලොකු මුදලක් තිබුණේ නැහැ. ඥාතියෙකුගෙන් ඉල්ලා ගත්ත රුපියල් දෙදහස් පන්සියෙන් තමයි මේ ව්‍යාපාරය ඇරඹුවේ. මම ‘සිඬාලේප’ ය නිෂ්පාදනය කර බෝතල්වල අසුරා ලේබල් අලවා, පෙට්ටිවල දමාගෙන ගමක් ගමක් ගානේ ගියා. කඩයෙන් කඩයට ගියා. මිනිසුන් ගැවසෙන තැන්වල සිඬාලේප පිළිබඳව ප්‍රචාරය කළා. අද මම එදා විදි කටුක බවේ සාර්ථකත්වය කරා ළඟාවී තිබෙනවා.”හෙට්ටිගොඩයන් පවසන්නේ තමන් පැමිණි ගමන් මගේ අතීතයයි. වර්තමානයයි. එදවස සිඬාලේප යන ලාංඡනය නිර්මාණය කළේ ද ඔහුමය.“සිඬාලේප යන වචනයේ අකුරු ඇන්දේ මමයි. ඒ සඳහා රතු හා කහ වර්ණය භාවිතා කළේ කැපී පෙනීම සඳහායි. මම විශ්වාස කරනවා කහපාට කියන්නේ මට වාසනාවන්ත වර්ණයක් කියලා. ලාංඡන ගොඩක් මැද්දේ වුණත් සිඬාලේප ලාංඡනය තැබූ විට කැපී පෙනෙනවා. ඒ වගේම සිඬාලේප වෙදමහත්තයාගේ ලාංඡනය නිර්මාණය කළේ සෞන්දර්ය විශ්වවිද්‍යාලයේ මහාචාර්ය සරත් ඥානසිරි මහතා. ඔහු මගේ මිත්‍රයෙක්.අද මා නිර්මාණය කළ ‘සිඬා‍ලේප ලාංඡනයත් මහාචාර්ය සරත් ඥානසිරි නිර්මාණය කළ වෙදමහත්තයා ලාංඡනයත් එකට එක්වී ‘සිඬාලේප’ යන වචනය මෙරට පමණක් නොවෙයි විදේශයන්හි පවා නොමැකෙන මතකයක් තබා තිබෙනවා.”‘සෑම ගෙදරකම සිටිය යුතු වෙද මහතා’ සිඬාලේප බවට පත් හෙට්ටිගොඩ සමූහ ව්‍යාපාරයෙන් මේ වන විට ආයුර්වේද නිෂ්පාදන සියයකට ආසන්න සංඛ්‍යාවක් නිපදවා තිබේ. එමෙන් අපේ රටට මුල්වරට සුපිරිවිකි නමින් ආයුර්වේද දන්තාලේපයක් ද, විසාකා නමින් ආයුර්වේද සබන් ද, මදුතලා ශාකසාර මදුරු දඟරය නිපදවීම ද කළේ හෙට්ටිගොඩ සමූහ ව්‍යාපාරයයි.දේශීයව පමණක් නොව ඇමරිකාව, එක්සත් ජනපදය, ජර්මනිය, ස්විස්ටර්ලන්තය, ජපානය, ඉතාලිය, හොංකොං, සිංගප්පූරුව, මැදපෙරදිග ආදි රටවල් විස්සක පමණ සිඬාලේප නාමය තැබීමට හෙට්ටිගොඩයන් සමත්කම් දක්වා තිබේ.එළැඹෙන වසරේදි සිඬාලේප ආයතනයට අවුරුදු අසූව සපිරෙයි. ගමක් ගානේ යමින් සිරිපා සමයට සිරිපාදේ යමින් යමින් මහජනයා අතරට සිඬාලේපය ගෙන ආ වික්ටර් හෙට්ටිගොඩ මහතා අද වන විට තමන් පැමිණි ගමන පිළිබඳව නිහතමානි සතුටක් විඳින්නේය.“සිඬාලේප කියන නමට මම හරි ආදරෙයි. මගේ පියා තමයි මේ ඖෂධයට ඒ නම දැම්මේ. ඔහු ජ්‍යෝතිෂය පිළිබඳව හොඳින් දන්නා කියන කෙනෙක්. එදා සුළුවෙන් ආරම්භ කළ මේ ව්‍යාපාරය අද පැමිණ සිටින ගමන් මඟ දෙස ආපසු හැරී බැලීමේදි මටම පුදුමයි. මං හැමදාම වැඩ කළා. මම අභියෝග ජයගත්තා. අධිෂ්ඨානශීලී බව මාව මේ තැනට ගෙනාවා. හැමදාමත් මට අද ඉන්න තැනට වඩා හෙට ඉහළට යන්න ඕන කියන අධිෂ්ඨානය මට තිබුණා. මම අද නොහිතපු ගමනක් පැමිණ තිබෙනවා. ඒ ගැන මට සතුටුයි. මට තිබුණ එකම බලාපො‍ෙරාත්තුව තමයි මේ රටට ආදර්ශවත් ව්‍යාපාරිකයෙක් වෙනවා කියන එක. මම ඒ දේ කළා. තාත්ත‍ා යෙදූ නමත් අරගෙන මම අද අමරණීය ගමනක් ඇවිත් තිබෙනවා.”එදා, එනම් මීට තිස් හය අවුරුද්දකට පෙර හෙට්ටිගොඩ මහතා සිරිපාදේ දී යන එන සැදැහැවතුන්ට සිඬාලේප සත්කාරය කළේය. අද එය එලෙසින් ම සිදුවෙයි. සිඬාලේප ආයතනයේ කාර්යය මණ්ඩලයේ පිරිසක් විසින් සිඬාලේප ආලේප කොට ලක්පේයාව බොන්නට ද ගගුල තැන්නේදි වන්දනාකරුවන්ට සහනය සලසති.ආසියාවේම ආයුර්වේද නිෂ්පාදන සමාගම් අතරින් අයිඑස්ඕ 9002 ජාත්‍යන්තර තත්ත්ව සහතිකය හා අයිඑස්ඕ 9001 තත්ව සහතිකය එක්දහස් නවසිය අනූහතර හා දෙදහා වසරේදි ලැබූ පළමු ආයුර්වේද නිෂ්පාදන සමාගම හෙට්ටිගොඩ සමූහ ව්‍යාපාරයයි. එපමණක් වෙන දෙදහස් තුන වසරේදි හෙට්ටිගොඩ සමූහ ව්‍යාපාරය අයිඑස්ඕ 14001 ජාත්‍යන්තර පරිසර සහතිකය ද ලබා ගත්තේය.ඉනෝකා සමරවික්‍රමඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post></root>