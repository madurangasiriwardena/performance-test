<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=as1107241</link>
    <topic>මී පැණි මෙන් රහ නැති රොටවැව ගැමි ජීවිත</topic>
    <author>ඉනෝකා සමරවික්‍රම</author>
    <content>මී පැණි මෙන් රහ නැති රොටවැව ගැමි ජීවිත‘මීයක් කඩන්නේ අත ලෙවකන්න ද’මේ ගැමියන් අතර පවතින කතාවකි. මී පැණි තරම් රස නොවුණ ද එක් ජීවිතයක් නොව ජීවිත ගණනාවක් රැක ගන්නට කැලයේ ගොසින් මී පැණි කඩා ජීවත්වන ගැමියන් සොයා ඉකුත් දිනෙක අපි පොළොන්නරුව රොට වැව ගම්මානයට ගියෙමු.අපි ජීවත්වන්නේ කුඹුරක් කොටාගෙන, කුලී වැඩක් කරගෙන, මී එහෙමත් නැත්නම් ගබඩාවක් කොටාගෙන”රොට වැව ගැමියෝ ගබඩා කොටනවා යනුවෙන් හඳුන්වන්නේ මී වද කැඩීමටය.ධනපාල කැලයට ඇතුළු වීමට පෙර දෙවියන් යදිමින්මින්නේරිය ස්ටේෂන් හන්දියෙන් හැරී කිලෝමීටර හතරක් පහක් පමණ ගිය තැනදී රොට වැව හමුවේ. එහි බොහෝ ගෙවල් කටුමැටි ගසා සාදා ඇත. දුෂ්කරතා මධ්‍යයේ ජීවත්වන ඔවුහු මී වාරයට කැලේ යති. කැලේ යන ඔවුහු හැන්දෑවට සිරිපාල මුදලාලිගේ කඩයේදී යළි හමුවෙති. වසර ගණනක් පුරා මී කැඩීම රස්සාවක් කරගත් එස්. නිමල් දයාරත්න අපට හමුවූයේ එහිදීය.“අද උදේ අපි පස්දෙනෙක් කැලේ ගියා. මීයක් හම්බ වෙනතුරු කැලේ ඇතුළටම යනවා. ගස් බලාගෙන යනකොට මී වද තියෙන ගස් හමු වෙනවා. වීර ගස්වල, බිම වැටුණ ගස් කඳන්වල විශාල ගස් බෙනවල මී බඳිනවා. අපි පස්දෙනා එකට කැලේට ගියාට කැලේ ඇතුළෙදි පස්දෙනා පස් පැත්තකට යනවා. එක්කෙනෙකුට මීයක් හමු වුණොත් එයා “හූ” තුනක් තියනවා. එතකොට කට්ටියම එකතු වෙනවා. ඊට පස්සේ මීය වටලනවා.පොරවෙන් ගහට කොටලා ගහේ පළුව ගන්නවා. බොහෝ වේලාවට මීය තියෙන්නේ ගස් බෙනය ඇතුළේ. මීමැස්සෝ අයින් කරලා වදේ අරගෙන ඉටි රෙද්දක් තියලා මිරිකලා බූලියට දානවා. සමහර වද තියෙනවා මී පැණි නැති. සමහර වද තියෙනවා මී පැණි බෝතල් දෙක තුනක් ගන්න පුළුවන් ඒවා.අපි කැලේදී මී වදවලට කියන්නේ ‘ගබඩාව‘ කියලා. මී වද කඩනවට කියන්නේ ‘ගබඩා කොටනවා’ කියලා. අපි මී පැණි අරගෙන එන්නේ සිරිපාල මුදලාලිගෙ කඩේට. මුදලාලි මේ දවස්වල මී පැණි කිලෝ එකක් ගන්නේ රුපියල් හාරසිය හැත්තෑපහකට. අද මං මී පැණි කිලෝ හතක් ගෙනාවා.”මී කැඩීමෙන් ජීවත්වන දයාරත්න මී පැණි නැති කාලෙට කුලී වැඩ කරන්නේය. මී පැණි බහුලව ඇත්තේ ජුනි, ජුලි හා අගෝස්තු මාසයේය. වැහි කාලය ආරම්භ වූ විට මී පැණි නැත. නැවත ජනවාරි, පෙබරවාරි, මාර්තු කාලවලදී මී පැණි කැඩීමට ඔවුහු කැලේට යති.“අවාරේ කැලේට ගියත් මී පැණි හොයන්න පුළුවන්. ඒත් මේ වගේ හොඳට පැණි නැහැ” දයාරත්න පවසන්නේය.උදේ ගිහින් හවස මී පැණි සොයාගෙන එන්නා සේම ඇතැම් විට පස්දෙනා හයදෙනා කල්ලි ගැසී කැලයේ දින දෙක තුන නැවතී සිට මී පැණි සොයාගෙන පැමිණෙති.“කට වැරදුණොත් ඔක්කොම ඉවරයි. අපි පස් දෙනෙක් යනව නම් පස්දෙනාම කොළ අතු එල්ලනවා. අයියනායක දෙවියන්ට කියනවා අපිව ආරක්ෂා කරලා දෙන්න කියලා. කැලේදී විසකුරු සතා සිව්පාව හමු වෙනවා. අලි රංචු තනි අලියා හමු වෙනවා. අපි කවදාවත් සත්තුන්ට හිරිහැර කරන්නෑ. අලියන්ට නරක වචනයකින්වත් කතා කරන්නේ නෑ. අලි මාරුවෙන තුරු අපි සද්ද නැතිව ඉන්නවා. උන්ගෙන් අපිට හිරිහැරයක් නැහැ. ඒත් වලහගෙන් තමයි බේරෙන්න අමාරු. වලස්සු මී වද හොයාගෙන එනවා. තාමනම් දෙවියන්ගෙ පිහිටෙන් අපට හිරිහැරයක් නැහැ. දෙවියෝ අපිව රැක ගන්නවා.”දයාරත්න පවසන්නේ දෑත් එකතු කර අයියනායක දෙවියන් සිහි කරමිනි.රොට වැව මී පැණි එකතු කරන්නන්ගේ ජීවිත මී පැණි තරම් රසවත් නැත. ඔවුහු ජීවිතයේ අනේකවිධ දුක් කම්කටොළුවලට මුහුණ දෙන්නේය.මී පැණි කඩන්නට කැලයේ ගොස් ඊට දින කිහිපයකට පෙර වලසකුගේ පහර කෑමට ලක්වූ පියදාස මාමා හැට හැවිරිදිය.මී වදයක් කඩන ධනපාල“ජුනි මාසේ විසි එක්වෙනිදා උදේම අපි පස්දෙනා ‘නාපනේ’ කැලේට ගියා. කැලේ ටික දුරක් යනකොට මීයක් හම්බ වුණා. ඒකත් කොටාගෙන වතුර ටිකක් බීලා මහන්සි නිවාගන්න ඉන්නකොට තමයි වලහා ඇවිත් පැන්නේ. ඉස්සරහින්ම හිටියේ මම. මගෙ අතේ හබර පොල්ල තිබුණා. මම ඒකෙන් ගැහුවා. වලහා ටිකක් මෙල්ල වුණා. ඒත් ඌ ආයෙමත් පැන්නා. මං දන්නවා ඊළඟට ඌ පනින්නේ මූණට කියලා. මං මූණ හංගත්තා. දෙපාරක්ම ඌට පොල්ලෙන් ගැහුවා. අන්තිමට පොල්ල වීසි වුණා.මම මුහුණ හංගගත්තා. ඒත් ඌ මගෙ මුහුණ බරු ගැහුවා. වලහා පනින පනින පාරට මම ඌට අත දික්කළා. ඌ මගෙ කකුල කෑවා. මම ගහපිය ගහපිය කිව්වා. අනිත් අයත් කලබල වෙලා හිටියේ. එයාලා ගැහුවා. වලහා කැලේට දිව්වා. මම බය වුණේ නැහැ. මේ සිද්ධිය වෙනකොට උදේ දහයට විතර ඇති. අපි ආයෙමත් ගමට ආවා. මගෙ කමිසය ඉරිලා තිබුණා. මම බයිසිකලෙන් හිඟුරක්ගොඩ රෝහලට ගියා. මුහුණට මැහුම් දාසයක් දැම්මා. අත්වලටත් මැහුම් දැම්මා. පස්සේ ගිහින් පොළොන්නරුව ඉස්පිරිතාලේ දවස් හතරක් හිටියා.”ඔහු රෝහලෙන් ටිකට් කපාගෙන පැමිණිය ද ඔහුගේ තුවාල තවමත් සුව වී නොමැත.පුංචි හාමි හා ඇගේ දියණිය අශෝකා ද පිරිමින් හා හරිහරියට මී පැණි කැඩීමට කැලේ යති. අපට අශෝකා හමුවූයේ රාත්‍රියේදීය.“ඊයේ මම මී පැණි කඩන්න ගියා. අයියයි අම්මයි එක්ක යන්නේ. අද කුලී වැඩට ගියා. අම්ම නම් කැලේ දවස් දෙක තුන නතර වෙලා ඉන්නවා. මම උදේ ගිහිල්ලා හවස එනවා. තාත්තා නැති වුණේ පුංචි කාලෙමයි. පවුලේ පස්දෙනෙක් හිටියා. අම්මා අපිව හැදුවේ කැලේ ගිහිල්ලා මී පැණි හොයාගෙන ඇවිල්ලා. මමයි පුතයි තනියම ජීවත් වෙන්නේ. මම පුතාලගෙ තාත්තගෙන් වෙන්වෙලා ඉන්නේ.පුතාට අවුරුදු හතක් වෙනවා. අපේ අම්මා අද උදේම මී කඩන්න කැලේ ගියා. තව තුන්දෙනෙකුත් එක්ක. ආයෙත් දවස් තුන හතරකින් ගමට ඒවී. සමෘද්ධියෙන් ණය අරගෙන තමයි ගේ හැදුවේ. තාම ලයිට් ගන්න බැරිවුණා.”අශෝකා දෑතේ කරගැට පිරිමදිමින් පවසන්නීය. ඇගේ නිවස ගන අන්ධකාරයෙන් පිරී ඇත. ඇය අප හා කතා කෙරුවේ කුප්පි ලාම්පුව බිත්ති කන්ඩිය උඩින් තබාය.රොට වැව ගම මහසෙන් රජ්ජුරුවන්ගේ කාලයේ පටන් පැවත එන ගමකි. මෙහි වාසය කරන්නේ ගම් වැදි පරම්පරාවයි. ඔව්හු කැලේ දින ගණන් ගත කරති. ගමට යම් කරදරයක් හෝ මරණයක් හෝ වේ නම් ඔවුනට එය ඉවෙන් මෙන් දැනේ. කැලේ දී කරන චාරිත්‍ර මෙන්ම පැණි කඩන්නන්ගේ ජීවිතවල ඇතුළු පැත්ත ද අපට පැවැසුවේ ඩිංගිරි බණ්ඩා මාමා ය.දවස් දෙක තුනක් කැලේ ඉන්න යනකොට හාල් සේරුවක් පොල් ගෙඩියක් අරගෙන ගිහිල්ලා දුං අල්ලලා ඒක උඩකින් තියනවා. අපිට මී පැණි හම්බ වෙන්න කියලා කිසිදු අතුරු ආන්තරාවක් නොවෙන්න කියලා බාර වෙනවා. කැලෙන් එළියට එන දාට කිරි උතුරලා කිරිබත් උයලා දෙවියන්ට බාරේ ඔප්පු කරනවා.පොල් ගාගන්නේ කොහොම ද?පැතලි ලීයක් කපලා හිරමන තලයක් වගේ හදා ගන්නවා. අපි නතර වෙන්නේ දිය උල්පත් තියෙන තැනක. රෑට අලි එනවට කැලේ සතාගෙන් බේරෙන්න ගිනි මැලයක් ගහගන්නවා. ඉස්සර නම් අපි කැලේ ගිහිල්ලා මී පැණි ගෙනාවේ කළවලට. වද පිටින් අරගෙන එන්න බැහැ. ගස් බෙනවල තියෙන වද අරගෙන ඒවායේ පිලව් (මීමැසි පැටව්) අයින් කරලා වදය මිරිකනවා. එතකොට මී ඉටිත් තියෙනවා. මී ඉටි අරගෙන එනවා. ඒවා ගෙදර එකතු කරනවා.කන්නය ඉවර වෙනතුරු මී ඉටි උණු කරන්නේ නැහැ. මී ඉටි උණු කළොත් කැලේ වදවල පැණි නැතිව යනවා. අපි කැලේ යන්නැති කාලෙට මී ඉටි උණු කරලා විකුණ ගන්නවා. ඒවා හරි මිලයි. කැලේ යද්දි අපි කතා කරන භාෂාව වෙනස්. පොරවට කියන්නේ ‘වඩුවා’ කියලා. ගැටය කියන්නේ පැණි දාන්න ගෙනියන බූලියට. රත්තා පෙට්ටිය කියන්නේ ගිනි පෙට්ටියට.ඩිංගිරි බණ්ඩා මාමා සමඟ එක්වූ අනෙක් ගැමියෝ ද අපට තොරතුරු පවසති.“පස්දෙනාගේ කණ්ඩායමක් ලෙස කැලයට යන ඔවුන් එහිදී තම තමන්ව හඳුනා ගන්නේ වෙනමම නම්වලිනි. පනිත්තයා, ගමරාළ, වෙදරාළ ආදි නම් ඔවුහු භාවිත කරති. හරුහරා යනුවෙන් මී පැණි හඳුන්වන අතර වතුර හඳුන්වන්නේ පෑදිය ලෙසය. ඔවුන් කැලෑ සත්තුන්ට ද විවිධ නම් යොදා ඇත. වලහා - ගමයා, ලෙස ද අලියා - උසල්ලා ලෙස ද ගෝනා - අම්බරුවා ලෙස ද ඌරා - හොටබරියා ලෙස හඳුන්වති.ඔවුන් මී පැණි තියෙන ගස් හඳුනා ගන්නේ වලසුන් පහුරු ගා තිබෙනු දැකීමෙනි. ඇතැම් විටෙක ගහ අවට මී මැස්සෝ ගැවසෙන දුටු විට ද ඔවුහු ඒ ගැන විමසිලිමත් වෙති. මීමැස්සන් පිඹ ඉවත් කරද්දී ඇතැම් විටෙක ඔවුන් මීමැස්සන්ගේ ප්‍රහාරයට ද ලක්වේ.එහෙත් එයින් බරපතළ හානි සිදු නොවන්නේ එය දෙවියන්ගේ අඩවිය බැවිනි. “අපි කැලේ ගියහම ගමේ මරණයක් වුණොත් එක්කෝ හීනයක් පේනවා.එහෙම නැත්නම් හමුවන මී වදවල පැණි නෑ. ඉන්නේ පණුවෝ. එහෙම වුණහම අපි ආයෙත් ගමට එනවා. එතකොට අපි දන්නවා ගමේ මොනවාහරි වෙලා කියලා මරණ කටයුතු ඉවරවෙලා දවස් හත ගෙවනතුරු කවුරුවත් කැලේ යන්නේ නැහැ.”ඉලංගරත්න මාමා පැවැසුවේ ඔහු එවැනි දේට මුහුණ පා ඇති බැවිනි.කැලේ ඇවිද ගෙනෙන මී පැණිවලට සාධාරණය ඉටුකරන්නේ සිරිපාල මුදලාලිය. ඔහු මී පැණි කිලෝ එක රුපියල් තිහ කාලයේ සිට රොට වැවින් මී පැණි එකතුකර කොළඹට එවූ අයෙකි.“මං මී පැණි එවන්නේ තොටළඟ කඩයට. කට්ටියත් එක්ක ගිහිල්ලා මී පැණි ගෙනාවම මම ඒවා කිරලා බලලා එයාලට මුදල් බෙදලා දෙනවා. මේ අය හරි අමාරුවෙන් ජීවත් වෙන්නේ. කැලේ ගියහම හරියට බඩට කෑමක් නැහැ. මිරිස් කුඩු ටිකක් ලුනු කුඩු ටිකක් ඉහගෙන බත් කන්නේ. ”ඔවුන්ගේ ජීවිත සුන්දර නැත. මී පැණි තරම් රහ ද නැත. එහෙත් ඔවුහු මී පැණි වාරයට ජීවිතය පරදුවට තබා කැලේ යන්නේය. ඇතැම් විට මංමුලා වැල් ද පෑගෙන්නේය.“මංමුලා වැල් කියන්නේ කොළ පාට වැලක්. ඒකේ අග්ගිස්ස ආපිට හැරිලා තියෙන්නේ. ඒක පැගුණොත් පාර හොයා ගන්න බෑ. අපි වැල අඳුනාගත්තොත් කපලා අයින් කරනවා. නැත්නම් උඩින් පැනලා යනවා. වැලක් පෑගුණොත් කොළ අත්තක් කඩලා අයියනායක දෙවියන්ට වැඳලා එල්ලනවා. එතකොට පාර දකින්න ලැබෙනවා.”රැයෙහි තැනින් තැන ඇසුණු අලි වෙඩි ශබ්ද මැකී ගොස් රාත්‍රිය ගෙවි නව දිනක් උදා වූයේය. අපි බිමට එළිය වැටෙන්නටත් පෙර ධනපාලා මාමා සමඟ මී කඩනවා බැලීමට පිටත් වීමු. හාත්පස පරිසරය තවමත් අඳුෙර්ය. පරිසරය හා මාර්ගය නුහුරුය. පෙරදා රැයෙහි පැල් රැක්ක ධනපාල මාමා නිදිමත පසෙකලා හිමිදිරි උදයේම කැලයට යන්නට පිටත් වූයේය. ඔහු දෑතේ අඩුමකුඩුම කිහිපයකි. එක් අතක ඇත්තේ ඉටි කවරයකි.එහි හාල් කිලෝවක් පමණ, තේකොළ, සීනි, මිරිස් කුඩු, දිය ලුණු, ස්වල්පය බැගින් හා පොල් ගෙඩියක් ද ලොකු ලූනු ගෙඩියක් ද විය. අනෙක් අතෙහි ඇත්තේ පොරවකි. ඉනෙහි සුදු රෙද්දක එතු බූලියක් ගැට ගසා ඇත. රොට වැව පාරේ ගිය ධනපාල මාමා හා අපි ත්‍රිමලේ පාරට පිවිසියෙමු. රේල් පාර දිගේ ගිය ඔහු නාපනේ කැලේට පිවිසෙන තැන පැමිණියෙමු.කොළ අත්තක් කඩා අයියනායක දෙවියන් සිහි කළ ධනපාල මාමා කැලයට පිවිසියේය. කිලෝමීටර භාගයක් පමණ යන්නට ඇත. ඔහු ගස්වලට තට්ටු කරමින්, ගස් දෙස විමසිල්ලෙන් බලමින් යන්නේය.‘ඔන්න පුතා ගබඩාවක් තියෙනවා’ යැයි ධනපාල මාමා ඡායාරූප ශිල්පි විමල්ට කීවේය.“අපි නිහඬ වීමු. ඔහු ඔහුගේ කාර්යය ඇරැඹුවේය. ඒ කාර්යය දැකීමට හරිම අපූරුය. කැලේ අතු බිඳෙන සද්ද ඇසේ දැයි අපි විමසිලිමත් වීමු. සිතට දැනෙන්නේ නුහුරු බියකි.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=as1107242</link>
    <topic>කුදිරමලේ පිනැකල්ස්</topic>
    <author>ජැක්සන් ඇන්තනී</author>
    <content>කුදිරමලේ පිනැකල්ස්Pinnacle යන ඉංග්‍රීසි වචනයට මලලසේකර ශබ්දකෝෂයේ දී ඇති සිංහල අරුත් පහත සඳහන් වේ.“කූටප්‍රාප්තිය, ස්වාභාවික කූටය, කොත”ස්වාභාවික කොත් කෝටි ගණනක් නිර්මාණය වී තිබූ කාන්තාර මිටියාවතකට මම සේන්දු වුණෙමි. බටහිර ඕස්ට්‍රේලියාවේ දකුණට වන්නට පර්ත් නගරය පිහිටියේ ය. පර්ත් සිට කිලෝ මීටර 300 ක් පමණ වෙරළාසන්නව උතුරු අතට ධාවනය කළ අපට පළමු වරට ඕස්ට්‍රේලියාවේ කාන්තාර ලක්ෂණ දැක ගන්නට පුළුවන් විය.මුළුමහත් ඕස්ට්‍රේලියා මහාද්වීපයේ සියයට 80 ක පමණ භූමි ප්‍රමාණයක ශුෂ්ක කාන්තාර ලක්ෂණ හමුවෙයි. මධ්‍ය ඕස්ට්‍රේලියානු භූමි ජනාවාසයෙන් තොර ය. අතීතයේ දී ගංගා මිටියාවත්හි තිබූ ක්ෂේම භූමි ජනාවාස කරගෙන සිටි ආදිවාසීන් පන්නා දමා ඒ සශ්‍රික පළාත් යුරෝපීයයන්ගේ යටතට පත් කර ගත් කළ පණ බේරාගෙන පලා ගිය ඇබොරිජිනියන්වරු මධ්‍ය ඕස්ට්‍රේලියාවේ ශුෂ්ක ප්‍රදේශවල තම ජනාවාස තනා ගත්හ. එහෙයින් අද ද මධ්‍යම ඕස්ට්‍රේලියාවේ කාන්තාර අතර ගල්ගුහා තුළ ඉතා නොදියුණු ආදිවාසී ජනාවාස හමුවන්නේ ය.මම නැම්බුං (Nambung) වැලි කාන්තාරය හරහා ඇවිද ගියෙමි. නැම්බුං හී වැලි කුණාටු ඇතිවෙන බවත් ක්ෂණිකව භූ විෂමතාවය වෙනස් වන සුළු බවත් බැලූ බැල්මට ම පෙනේ.මා නැම්බුං වැලි කඳු තරණය කරන කල්හි මගේ මතකයට නැඟෙන්නේ ශ්‍රී ලංකාවේ මඩල්කාඩු වැලි කලාපයයි. ලෝකයේ ඕනෑම තැනකදී මට මගේ රටේ මතකයන් හමුවෙයි. කුඩා කල භූගෝල විද්‍යා සිතියම් පාඩමේ දී මම ලංකාවේ ශුෂ්ක කලාප දෙකක් ලකුණු කළෙමි.ඒ වයඹ දිග ලංකාවත් ඊසාන දිග ලංකාවත් ය. වයඹ දිග මන්නාරම් තැන්නේ හොඳින් කාන්තාර ලක්ෂණ හමු වුව ද තලෙයිමන්නාරමේ සිට ඉන්දියාවේ රාමේෂ්වරමට වැටී ඇති වැලි දූපත් 18 දී මම ක්ෂණයෙන් වෙනස් වන භූ විෂමතා දුටුවෙමි. වඩ දියට බා දියට මේ දූපත්වල හැඩය වෙනස් වනවා පමණක් නොව දූපතේ ඇති වැලි කඳු භූ විෂමතාවය ද කුණාටු සුළඟට වෙනස් වන්නේ ය.ලංකාවේ ගිනිකොන දිග ශුෂ්ක කලාපයේ කාන්තාර ලක්ෂණ සොයා මා සංචාරය කළේ 1996 වර්ෂයේදී ය. ම විසින් අධ්‍යක්ෂණය කෙරුණු ‘ඇසළ කළුවර’ නම් ටෙලිනාට්‍යයේ තේමාවේ යාපනයේ ද්‍රවිඩ ගම්මානයක් තිබුණි. එහෙත් 1996 වර්ෂයේ දී දකුණේ කලාකාරයෙකුට යාපනයට ගොස් නිර්මාණ කටයුත්තක් කරන්නට අවසර තිබුණේ නැත.අපි බෙදී වෙන් වෙන්නට නියමිත කුඩා දූපතක ජීවත් වෙමින් සිටියෙමු. එහෙත් කළු ජූලියේ අන්ධකාර සෙවණැලි ලාංකීය අධ්‍යාත්මය වනසන්නේ යයි තේමා කොටගත් නිර්මාණයක යාපනය පෙන්වන්නට නම් මට වෙනත් භූමියක් සොයා ගන්නට සිදුවිය. මම හම්බන්තොටින් බුන්දල කැලයට ඇතුළු වී පළටුපාන සොයා ගියෙමි. දකුණේ පළටුපානේ අපූරු තල් රුප්පාවක වැලි කඳු පන්තියක් පිහිටා තිබේ. මම ‘ඇසළ කළුවර’ ටෙලිනාට්‍යයේ යාපනය කියා පෙන්නුවේ පළටුපානේ වැලි කඳු ය.එහෙත් 2009 වසරේ දී අපේ රට යළිත් ඒකඡත්‍ර රාජධානියක් බවට පත් වූ සැණින් මම ඒ වසරේ නොවැම්බර් මාසයේ දී ම සත්‍ය යාපනය සංචාරය කෙරුවෙමි. යාපන අර්ධද්වීපයේ නැඟෙනහිර වෙරළේ වල්ලිපුරම් කෝවිලට දකුණින් මඩල්කාඩු කාන්තාරය පිහිටා ඇත. 1980 දශකය වත් ම යාපනය දකුණට තහනම් කලාපයක් වුව ද 1965 වසරේ අපේ රටේ ප්‍රකට සිනමාකරුවකු වූ ඩී.බී. නිහාල්සිංහයන් ‘වැලිකතර’ රූපගත කරන්නට ගියේ යාපනයේ මඩල්කාඩු වැලිකතරටයි.”2011 වසරේ දී මා ඕස්ට්‍රේලියාවේ නැම්බුං ප්‍රදේශයේ වැලි කඳු අතරින් ඇවිද යද්දී මට යාපනයේ මඩල්කාඩුව සිහිපත් වූවේ ඒ දෙකෙහි ඇති ඉතා සමීප සම්බන්ධතාව හේතු කොටගෙන යි. නැම්බුංහි දී මෙන් ම මඩල්කාඩුවේදීත් විශාල පළලකින් යුත් කාන්තාරයේ තැන තැන වියළි කටු පඳුරු දකින්නට තිබුණි. ඒවා රූස්ස ගස් සේ නොවැඩෙයි. එහෙත් මගේ මැද පෙරදිග කාන්තාර සංචාරයකදී නම් මම ‘ගස් නැති රටේ’ වෘක්ෂ ආශ්චර්ය විඳ ඇත්තෙමි.මම බහරේන් හි ’Desert Ride’ එක ගියේ ඔටුවෙකුගේ පිට නැගීගෙන ය. නගරයේ සිට විශාල දුරක් 4 Wheel වාහනවල නැඟී ගොස් කතර මැද දී අපි ඔටුවන්ගේ පිට නැඟී ගමන් කළෙමු. මා සමඟ මධුමාධවත් නිල්මිණිත් සිටියහ. අපි  ‘Tree of Life’  බලන්නට ගියෙමු. ඔවුන් Tree of Life  ලෙස හඳුන්වන්නේ පෙනෙන නො පෙනෙන තෙක් මානයේ වැලි කාන්තාරය මැද වැඩී තිබූ රූස්ස වෘක්ෂ රාජයෙකුට ය. සැබැවින් ම එය පුදුම එළවන සුළු ය. කටුසර කුඩා පඳුරක් තබා තණකොළයක්වත් නො වැඩෙන අමු කාන්තාරයේ අතිවිශාල ගසක් පමණක් වැවුණේ කොහොම දැයි සිතාගත නො හැක.මම ඩුබායි නගරයේ සිට ද කාන්තාර සංචාරයක යෙදී තිබුණෙමි. එවර මා සමඟ ලංකාවේ ජනප්‍රිය සිනමා තාරකා බොහෝ දෙනෙක් සිටියෝ ය. අපි ඩුබායි නගරයේ ‘රිදී රැයක්’ ප්‍රසංගය පවත්වන්නට ගිය ගමන් සංවිධායකයින් සූදානම් කොට තිබූ ‘Fully Board Desert Ride’ එකට ද සහභාගි වුණෙමු. අධික වේගයකින් වැලි කඳු තරණය කරන ර්‍ණටට පධචඤ වාහනවල නැගගත් අපි ත්‍රාසජනක රිය ධාවනයකින් පසු සවස් යාමයේ කාන්තාර ගෝත්‍රික ගම්මානයකට ළඟා වුණෙමු.මෙය එරට සංචාරක ව්‍යාපාරය විසින් පෙර සූදානම් කොට තිබූ සැලැස්මක් වුව ද සංචාරකයා මවිත වන ගෝත්‍රික සදාචාර අපි එහිදී දැක ගත්තෙමු. අරාබියානු කාන්තාර වාසීන්ගේ සංගීත නැටුම් රස විඳ ඔවුන් සමඟ එක් වී රස මසවුලින් පිරි භෝජන සංග්‍රහ ලැබ ගෝත්‍රික දුලබ සුරා මීවිත ගෙන තයිලම් උගුරු ඇද බී අවසානයේ අරාබි සුන්දරියන්ගේ ආභරණික බඳ වෙව්ලුවා නටන නැටුමට ද සහභාගි වී එළිවෙන පාන්දර යළිත් ඩුබායි නගරය වෙත ළඟා වීමු.එහෙත් ඊටත් වඩා තරමක් වෙනස් කාන්තාර ගමනකට මා එළඹියේ 2011 වසරේ ම පෙබරවාරි මාසයේ දී ය. ශ්‍රී ලංකාවේ නිදහස් දිනය වෙනුවෙන් සවුදි අරාබියේ වෙසෙන ශ්‍රී ලාංකිකයන්ට අපේ ඉතිහාසය පිළිබඳ දේශනයක් පවත්වන්නට මම එහි ගියෙමි. ඒ අතර වාරයේ මගේ ඉල්ලීම පරිදි සවුදිය සංචාරය කරන්නට මට හැකි විය.දමාමි නුවර ඉතා ඉහළ ඝනයේ රැකියා කරන ශ්‍රී ලාංකික උගතුන් බොහොම දෙනෙකු අතර සිටි ලාල් නම් මිනින්දෝරු ඉංජිනේරු මහතා ඔහු සතුව තිබූ මාලිමා යාන්ත්‍රික හැකියාව උපයෝගි කොට ගෙන මා සවුදි අරාබියේ විශාලතම කාන්තාරයේ මැද්දට ගෙන ගියේ ය.මම පළමු වතාවට අංශක 360 ක පොළෝ ක්ෂිතිජයක් දැක ගත්තේ එදා ය. කාන්තාර ගැඹුරේ මාවත් නැත. වැලි කුණාටු හේතු කොට ගෙන භූ විෂමතාව ද වෙනස් වෙයි. ගසක් කොළක් ද නැති හේතුවෙන් මඟ ලකුණක් සිතා ගැනීමට ද නොහැක. මිනින්දෝරු විද්‍යාවේ මාලිමා හැකියාව නොමැතිව කාන්තාරය තරණය කිරීම කළ නො හැකි බවට මම එදා සාක්ෂි වූවෙමි.කාන්තාර මැද්දේ තන්හී තන්හී තරමක ආවාට ඉදි වී ඇත. ඒවා පහත් බිම් ය. ලයනල් ගුණරත්න ඇතුළු අපේ නඩය සවල් උදලු ගෙන මේ ආවාටවලට බැස හාරන්න පටන් ගත්තේ ’Desert Roses සොයා ගැනීමටයි. ’Desert Roses යනු කාන්තාර ගැඹුරේදී පොළොව කැණ අහුලා ගන්නා දුර්ලභ පාෂාණ විශේෂයකි. ඒ ගල් කැබලිවල රෝස මලක් කැටයම් වී තිබේ. අල්ලක් තරම් ප්‍රමාණයේ මේ ගල් කැබලි හමුවන්නේ කාන්තාර ආවාටයේ ඇති ජලය හමුවන ස්ථාන වලදී ය. මම මගේ දෑතේ සවියෙන් ම කාන්තාරය හාරා ජලය ලැබුවෙමි. ඒ තෙත වැල්ලේ තිබී පරිපූර්ණ රෝස මල් තරමේ ’Desert Roses කිහිපයක් ම මම හාරා ගතිමි.’Desert Roses වැවී තිබුණේ අළු, දුඹුරු පැහැයෙන් යුතු කිරිගරුඬ, කහඳ වැනි පාෂාණ විශේෂයක ය. බටහිර ඕස්ට්‍රේලියාවේ වෙරළාසන්න කාන්තාර තැන්නේ තිබූ පිනැකල්ස් ද එබඳුම කාෂ්ඨ අවසාධිත පාෂාණයන් ය.නැම්බුංගි වැලි කඳු පසු කරගෙන තවත් කිලෝ මීටර් 20 ක් පමණ ගිය තැන පිනැකල්ස් මිටියාවත හමුවේ. මේවා මීට වසර මිලියන 20 කට පමණ පෙර ප්‍රාග් ප්ලයොස්ටෝසීන යුගයේ සිට හට ගැනුණු මුදු බාදිත අවසාධිතයන් යැයි සොයාගෙන තිබේ. පූර්වයේදී මේ ප්‍රදේශය මූදින් යට වී තිබූ බවත් උතික්ෂිප්තවල හේතුවෙන් පොළොවට මතු වූ ප්‍රදේශයේ වැලි සුළඟේ ගසාගෙන ගොසින් මේ ශෛලමය කොත් (Pinnacles) ඉතිරි වූ බවත් විශ්වාස කෙරේ.අජිත් සොයිසාත්, අනුරුද්ධ ලියනගේත් රැගෙන ආ වාහන දෙකෙහි පැටවුණු අප නඩය පිනැකල් මිටියාවතට ප්‍රවිශ්ඨ වන විටත් ඒ පුළුල් ප්‍රදේශයේ හාත්පස විශාල විදේශ සංචාරක පිරිසක් මේ ශෛල ස්ථම්භ නරඹමින් සිටියහ. පිනැකල්ස් මිටියාවතට ඇතුළු වන තැන ටිකට් කවුන්ටරය පිහිටියේ ය. ඔවුහු නිවැරදි සංචාරක කර්මාන්ත පිළිවෙත් අනුව ස්වභාවධර්මය හොඳින් අලෙවි කර මුදල් උපයති. ස්වාභාවධර්මයට ද හානි නො කොට ඒවා තවත් අනාදිමත් කාලයකට පවත්වමින් ම සංචාරක කර්මාන්තයෙන් ලාභ උපයති.ඕස්ට්‍රේලියාවේ නැම්බුංහී පිනැකල්ස් හරහා ඇවිද යන මට ලංකාවේ කුදිරමලේ තුඩුව මතක් වෙයි. නැම්බුං හි තරම් විශාල ප්‍රදේශයක පැතිර නො තිබුණාට කුදිරමලේ තුඩුවේ නිර්මාණය වී තිබූ රක්ත පාෂාණ කේතු, සංචාරක වටිනාකමින් නැම්බුං පරාද කරයි. වසර 30 ක මිනිස් පා ගැටුමෙන් වැළකී තිබූ විල්පත්තු මූදු සීමාවේ කුදිරමලේ මොහොර බෑවුම් පළමුවරට සංචාරය කළ නූතනයා මම වෙමි. මහාචාර්ය නිමල් ද සිල්වා 1975 පමණ කාලයේ මෙම ස්ථානයේ දී දැක තිබූ යෝධ කුදිර ලකුණ (අතිවිශාල අශ්ව පිළිමය) සොයා මා විල්පත්තුවට රිංගුවේ 2009 නොවැම්බර් මාසයේ දී ය.කුදිරමලේ තුඩුවේ නාවුක හමුදා මුර පොළක් පිහිටුවා තිබූ නිසා ඒ වෙත ගමන් කිරීම පිණිස ඔවුන් විසින් ම තාවකාලික පාරක් තනා තිබූ හේතුවෙන් මගේ ගමන පහසු එකක් වූවේ ය. මුල්ලිකුලම් නාවුක කඳවුරේ සිට පුක්කුලම් පසුකර කුදිරමලේ වෙත ළං වෙත් වෙත් ම මහ පොළොවේ පාංශු වර්ණය වෙනස් වන්නට පටන් ගනී. කහ පැහැතිව තිබූ මහ පොළොව ක්‍රමයෙන් රතුවන් වර්ණයට ළං වෙන අයුරු මම වාහනයේ පැති වීදුරුවෙන් බලා සිටියෙමි.මාවත කුදිරමලේ වෙත සමීප වෙත් ම එය තද රතු හෙවත් කුණු ලේ පාටට ළං වී තිබුණි. අලුතින් පස් කපා තනා තිබූ මේ මාවතේ අයින් දෙකේ ම කණ්ඩි මත අලංකාර රතු වේ තුඹස් සකස් වී තිබුණි. ඒවායේ පුදුම එළවන සුළු නිර්මාණකරණය පිළිබඳ සිතමින් මොහොර බෑවුම් අසලට ම ගිය මා විශ්මයෙන් හිවුඩු ගැන්වුණේ එහි තිබූ අභූත භූ රූප දැකීමෙන් ය.මේ තද රතු පැහැයෙන් යුතු යෝධ වේ තුඹස් සංකීර්ණයක් ද? නැත. ඒවා කෙසේ නිර්මාණය වී ඇත්දැයි දැන ගැනීමට මඟක් සංචාරකයින්ට සකස් කර දී නැත. පිනැකල්ස් වල පැටිකිරිය නැම්බුං මිටියාවතේ දී ම සංචාරකයින්ට දැන ගැනීමට කරුණු සලස්වා තිබේ. එහෙත් ඊටත් වඩා පුදුම එළවන සුළු කුදිරමලේ රතු කොත් පිළිබඳ භූ ගර්භ විද්‍යා විශ්ලේෂණය කවදා අපට දැකගත හැකි වෙනු ඇද්ද?ලංකාවේ වයඹ දිග තැන්නේ මතුපිට පස් තට්ටුව රතු වූයේ ප්ලයොස්ටෝසීන යුගයේ ඉරණමඩු සංයුතියේ සිට යැයි භූගෝල විද්‍යාඥයින් පැහැදිලි කොට තිබේ. විජය රජු ලංකාවට ගොඩ බැස්සේ වයඹ දිග මූදු තීරයකට යි. ඔහු වැල්ලේ අත තබා ඒ අත තඹවන් වූ නිසා මේ රට තම්බපන්නිය යැයි හඳුනාගත් බව මහා වංශය කියයි. දැනටමත් කුදිරමලේ තුඩුවේ ඇති තද රතු පස් තට්ටුව තඹ පැහැයට ඉතා කිට්ටු ය. අද වනවිට කුදිරමලේ තුඩුවේ වෙරළ තීරය මූදු ඛාදනයට ලක් වූ මොහොර බෑවුමකින් යුක්ත ය.මීට වසර 2600 කට පෙර මුහුදු වෙරළ තිබෙන්නට ඇත්තේ අද තිබෙන මොහොර බෑවුමේ සිට අඩි 200 ක් පමණ දුරින් විය යුතුයි. ඒ අඩි 200 දැනට ඛාදනය වී තිබේ. මොහොර බෑවුමේ සිට අඩි 200 ක් මූද පැත්තට මහ පොළොව පහත් වී තිබෙන්නට ඇත. විජය රජු එනවිට මූදු වෙරළේ තිබූ තද රතු (තඹ පැහැ) පස් තට්ටුව අද දැක ගත හැකි වන්නේ මොහොර මුදුනේ දී ය.විජය රජු ගොඩබට තැන සිට වර්තමානයේ ඇති මොහොර බෑවුම දක්වා වසර 2600 ක් පුරා මූදු ඛාදනය සිදු වී තිබේ. මොහොර බෑවුම් මුදුනේ මා කලින් සඳහන් කළ අභූත භූ රූප පන්තිය සකස් වී ඇත. ඒවා විටෙක වේ තුඹස් බඳු ය. විටෙක නූතන මූර්ති ශිල්පියෙකුගේ භාව රූප කැටයම් ගොන්නක් බඳු ය. විටෙක විවිධ මුහුණුවරයෙන් යුතු චරිත සමූහයක් ය. මට නම් කුදිරමලේ කඳු මුදුන ස්වාභාවික කලාගාරයකි.මේ අවට ඇති වෘක්ෂලතාවන්ගේ ස්වරූපය ද පුදුම එළවන සුළු ය. සුළඟ විසින් විකෘති කරන ලද වෘක්ෂලතා මහ පොළොව දිගේ වැඩි තිබේ. කළුමැදිරිය, පළු, වීර, බඳු කාෂ්ඨ වෘක්ෂයන් සුළඟ විසින් බොන්සායි කරවා කුදිරමලේ පොළොව දිගේ අතුරා තිබේ. ඒවායේ තුරු මුදුන් අන්දර වැට කැපුවා සේ පැතලිව සිටී.මම යළිත් නැම්බුං මිටියාවතේ පිනැකල්ස් හරහා ඇවිද යමි. ඕස්ට්‍රේලියානුවෝ තම රටේ ඇති ශුෂ්ක අවසාධිතයන් අපූරුවට කළමනාකරණය කොට සංචාරක ව්‍යාපාරයේ ලා ප්‍රතිනිර්මාණය කරති. ඒ කළමනාකරණය සඳහා ඔවුහු විශාල වියදම් දරති. එලෙසින් ම ආදායම් ද ලබති.සිඩ්නි නුවරදී සහ ලෙබනන්වලදී මා දැක තිබූ හිරිගල් ගුහා ලංකාවේ දී මා දැක තිබුණේ වනගත වූ වවුල්පනේ ගුහාවෙන් ය. එබඳු ම තවත් භූ ගත ජලාශ සහිත හිරිගල් ගුහාවක් පිළිබඳ මට ඔත්තුවක් ලැබුණේ පලාබද්දල, ගිලීමලේ පළාතෙන් ය. අද හෙට ම මම ඒ ගුහා සංකීර්ණය තුළට රිංගා යෑමට සූදානමින් සිටිමි.ගිලීමලේ, ඇඹුල්දෙනියේ, පාරහේනේ පෙරේරා මහතාගේ නිවහනේ ඉදුණු ඌරුකං හතු සහ ලේන හතු වෑංජනයට දිය කුකුල් කරෝලත් බර කොකු මාළුවත් එක්කොට නිවුඩු හාලෙන් බතක් හා සප්පායම් වූ මම මීට මාස තුනකට පෙර ඒ ගුහාව පිළිබඳ විපරම් කොට බැලුවෙමි. ඒ දිනවල සබරගමු පළාතට බල පෑ මහා වරුසාව හේතු කොට ගෙන එදා මට මේ ගුහාවට රිංගා යෑමට සිදුරක් සොයාගත නොහැකි විය.පාරහේනේ පෙරේරා මහතාගේ පුත් රුවන් පෙරේරා දැන් මට පණිවිඩයක් එවා තිබේ. අද හෙට ම සිත්මල්යායේ ‘සිළුමිණ’ පාඨකයින්ට ගිලීමලේ ගුහාව පිළිබඳ පළමුවෙන් ම ලියැවෙන සංචාරක සටහන කියවන්නට දැන් කළ හොඳ වී ඇතැයි මට සිතේ.ජැක්සන් ඇන්තනීwww.jacksonanthony.com ඡායාරූප - දිනේෂ් ලක්දුසිංහමාධවී වත්සලාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=as1107243</link>
    <topic>හිතමිතුරු ඇසුර දියුණුවට මෙන්ම පරිහානියට ද හේතු වේ</topic>
    <author>සාකච්ඡා කෙළේ -රමණී සුබසිංහ</author>
    <content>හිතමිතුරු ඇසුර දියුණුවට මෙන්ම පරිහානියට ද හේතු වේපසුබිම් කතාවසිදුහත් බෝසතාණන් වහන්සේ ගිහි ගෙය හැර පියා මහබිනික්මන් කළේ ඡන්න නම් ඇමැති ගේ සහාය ඇතිවය. බෝසතාණන් වහන්සේ ශ්‍රී සම්බුද්ධත්වය ලැබීමෙන් පසු ඡන්න ඇමති ද බුදුරදුන් වෙත පැවිදි බව ලැබී ය. පැවිදි වුවද ඒ තෙර නම නිතර නිතර දොඩමළු වූයේ ය. බුදුරජාණන් වහන්සේ ගේ අග්‍ර ශ්‍රාවකයන් වහන්සේ වන සැරියුත් - මුගලන් මහරහතන් වහන්සේට පවා අගෞරව වන ලෙස කතා කළේ ය.“බුදුරදහු ගිහි ගෙය හැර යන දවසේ මහ රාත්‍රියේ මාලිගයෙන් ආයේ මා සමඟ ය. එදා මේ කිසිවෙක් උන්වහන්සේ ගේ සහායට නොසිටියේ ය. එහෙත් අද? අප අගසවු ය. මහ සවු ය. කියන්නෝ වෙති.” ආදී බස් බිණිමින් අග්‍ර ශ්‍රාවකයන් වහන්සේට නිගරු වන සේ ඇවිදිති.තෙරුන් ගේ හැසිරීම හා වාග් විලාශයන් ගැන ඇසූ බුදුරජාණන් වහන්සේ දෙවරක් ම උන්වහන්සේට අවවාද කළහ. බුදුරදුන් ඉදිරියේ කීකරු ගති දැක්වූ තෙරුන් වහන්සේ ටික දිනක් නිශ්ශබ්දව සිට නැවතත් පෙර හැසිරීම් ම ඇත්තේ වූ හ. තෙවන වර ද බුදුරජාණන් වහන්සේ ඒ තෙරුන්ට අවවාද කළහ.‘ඡන්නය. සැරියුත් මුගලන් අගසවු දෙනම කලණ මිතුරන් ය. උතුම් ගුණ ඇත්තෝ ය. ඔවුන් ඇසුරු කළ මැනව. ඒ යහපත පිණිසම වන්නේ ය.’ඡන්න තෙරුන් ඒ අවවාද හමුවේ ද නොහික්මුණේ ය. පෙර මෙන් දොස් නඟමින් හැසිරුණේ ය. බුදුරජාණන් වහන්සේ භික්ෂුන් වහන්සේ අමතා ‘මහණෙනි! මා දිවමන් තෙක් ඡන්නයන් හික්මවිය නොහැකිය’ යි වදාළහ.බුදුරජාණන් වහන්සේ පිරිනිවන් පානා දවසේ ආනන්ද තෙරුන් වහන්සේ ඡන්න තෙරුන් කෙරෙහි කෙසේ පිළිපැදිය යුතුදැ යි බුදුරදුන්ගෙන් විමසනු ලැබූහ.එකල් හි බුදුරජාණන් වහන්සේ ඡන්න තෙරුන් ගේ දොස් දැක දැකත් උන්වහන්සේට අවවාද නොකළ යුතු බවත්, කතා බහ කිරීමෙන් වැළකිය යුතු බවත් වදාළහ. එනම් ඡන්න තෙරුන්ට බ්‍රහ්ම දණ්ඩය දිය යුතු බව පෙන්වා දුන් හ.මේ ඇසු ඡන්න තෙර මහත් බියටත්, ශෝකයටත් පත් වූයේ ය. මා නොනසනු මැනව යි ඉල්ලා සිටිමින් තෙවරක් ම සිහිසුන් වූයේ ය. බ්‍රහ්ම දණ්ඩය පැනවීම නිසා නොහික්මුණු ගති දුරු කොට කීකරු වූ ඡන්න තෙරුන් වහන්සේ රහත් බව ලැබූහ.කොතරම් අවවාද කළත් දුරු කළ නොහැකි වූ ඡන්න තෙරුන් ගේ නොහික්මුණු හැසිරීම මුල් කර ගනිමින් පවිටු මිතුරන් හා නිහීන අධම මිනිසුන් ඇසුරින් වෙන්විය යුතු බවත්, කල්‍යාණ මිතුරන් හා උසස් ගුණවත් මිනිසුන් පමණක් ම ඇසුරු කළ යුතු බවත් බුදුරජාණන් වහන්සේ දේශනා කොට වදාළහ. මතු සඳහන් ගාථා රත්නයෙන් අර්ථවත් වූයේ ඒ දහම් පණිවුඩයයි.මේ ගාථා ධර්මයට අනුව ‘පවිටු මිතුරන්’ නම් පින් පව් නොහඳුනනා අසත් පුරුෂයන් ය. අකුසල්හි නිරත වූවන් ය. ‘පුරිසාධමේ’ නම් සැහැසිකම් කරන පිරිස් ය. මං පැහැරීම්, ගෙවල් බිඳීම්, සොර මැරකම් ආදි අසත්පුරුෂකම් කොට දරුණු විපත් පමුණුවන පිරිස් ය.‘කල්‍යාණ මිතුරන්’ නම් කළ ගුණ ඇති මිතුරන් ය. අකුසලින් දුරු වූ, කුසලයෙහි ඇළුණ, අනුන් ගේ දුකේ දී කුලුණු සිතින් පිහිට වන අය ය.‘පුරිසුත්තමේ’ යනුවෙන් හැඳින්වූයේ උතුම් ගුණ ඇති පුද්ගලයන් ය. ලොවට සෙත සැලසූ බුදු, පසේ බුදු, මහ රහත් යන උතුමන් හා යහපතම සලසමින් දැහැමිව ජීවත්වන උතුමන් ය.ධම්ම පදයේ මතු සඳහන් වූ ගාථා ධර්මයට පසුබිම් වූ කතා පුවතට අනුව බුදුරජාණන් වහන්සේ තෙවරක් ම ඡන්න තෙරුන්ට අවවාද කළහ. එහෙත් ඒ තෙරුන් ගේ පුහුදුන් ගතිය නිසා බුදුරජාණන් වහන්සේ ගේ අවවාද පිළිපදින්නට, ඒ ගැන සිතන්නට ශක්තියක් නොතිබුණේ ය. සිතෙහි වූ ඊර්ෂ්‍යාව බලවත් වීම නිසා, වැරැදි විදිහට ම සිතමින් ජීවත් වූ නිසා, විශේෂයෙන් ම කලණ මිතුරන් ඇසුරු නොකිරීම නිසා බුදුරජාණන් වහන්සේ පෙන්වා දුන් මඟ යෑමට ඒ තෙරුන්ට නොහැකි විය.තෙරුවන් සරණ යන බෞද්ධයා ගේ ප්‍රධාන අරමුණ විය යුතු වන්නේ කුමක් ද? තම ජීවිතය යහපත් ලෙස දැහැමෙන්, සෙමෙන් පවත්වාගෙන යෑමය. ජීවිතයේ යහපත දියුණු කර ගැනීමට නම් යහපත් අවවාද හා අනුශාසනා ඇවැසි ය. වරද දුටු තැන එය පෙන්වා දෙන, වරදින් වළකන මිතුරන් ඇවැසි ය.මිතුරු ඇසුර පුද්ගලයකු ගේ ජීවිතයේ අභිවෘද්ධිය හෝ පරිහානිය හෝ තීරණය කරන ප්‍රධාන සාධකයක් වන බව බුදුරජාණන් වහන්සේ පෙන්වා දුන්හ. පුද්ගලයා ගේ දියුණුවට හේතු වන කරුණු අතර බාලයන් සේවනය නොකළ යුතු බව එහි දී මුලින් ම දේශනා කොට වදාළහ.මේ බාලයන් නම් කවරහු ද?තමන්ට වඩා වයසින් අඩු අය හෝ කුඩා දරුවන් හෝ නොවේ. පස් පව්, දස අකුසල් ආදි දුශ්චරිතයන් හි නිරත ගුණ නුවණ මද පුද්ගලයන් ය. එවැනි අය පින පව හඳුනන්නේ නැත. මෙලොව පරලොව පිළිබඳ විශ්වාසයක් නැත. එවැනි අය ඇසුරු කරන තැනැත්තා ද අධම ගති ඇති, අසත් පුරුෂයකු වනවා නො අනුමාන ය. ඔබ ජීවත්වන සමාජය දෙස බලන්න. නපුරු සිතුවිලි ඇති, නපුරු වචන ඇති, නපුරු ක්‍රියා ඇති අය නිසා නොමඟට ගිය අය කොපමණ සිටී ද? ඇතැම් විට ඒ ඔබ විය හැකි ය. ඔබ ගේ දරුවා, ඔබ ගේ සැමියා, එසේත් නැතිනම් ඔබ ගේ බිරිය විය හැකි ය.වැරදුණේ කොතැන ද?අතීතයට හැරී බලමු. වරද පෙන්වා දුන්, වරදෙහි ආදීනව කියා දුන් කෙනෙක් සිටිත් ද? එවැනි අය ගේ ඇසුර ලැබුණා නම් ඔබට කවර කලෙකවත් වරදක් සිදු වන්නේ නැත.ඔබ ඉතිහාසය කියවා ඇත. අජාසත් රජු පියා මරා රජ වන්නට තරම් සැහැසි වූයේ ඇයි? දෙව්දත් වැනි පවිටු අදහස් ඇති අය සේවනය කළ නිසා ය.මෙහි දී අප අවබෝධ කරගත යුතු වැදගත් කරුණකි. එනම් හිත මිතුරු ඇසුර පුද්ගලයා ගේ දියුණුවට මෙන් ම පරිහානියට ද මුල් වන බව ය.කුණු මස් එතු කොළය ද කුණු ගඳ ය. දුර්ගන්ධ ය. එමෙන් බාලයන් සේවනය කරන පුද්ගලයා ද අසත්පුරුෂයෙක් බවට පත් වේ. යම් පුද්ගලයෙක් පත්‍රයකින් තුවරලා බඳී නම් ඒ පත්‍රය ද සුගන්ධ ය. දැහැමි ප්‍රඥාවන්තයින් ගේ ආශ්‍රයට පැමිණෙන පුද්ගලයා ද එමෙන් ප්‍රඥාවට ම පැමිණේ.යම් අවස්ථාවක ඔබට ඇසුරට සුදුසු පුද්ගලයෙක් නොවූයේ යැයි සිතන්න. එවැනි විටෙක පාළුව, තනිකම මකා ගැනීමට හෝ, ජීවිතයේ දුක සතුට බෙදා ගන්නට යැයි කියා මුලා වී බාලයන් ඇසුරට නොවැටිය යුතු ය. බුදුරජාණන් වහන්සේ දේශනා කොට වදාළේ කලණ ගුණැති අයකු ඇසුරට නොලැබුණේ නම් තමා හා සමාන ගුණ ඇති අය ඇසුරු කළ යුතු බවය. එවැනි කෙනෙකුත් නැතිනම් තනිවම ජීවිතයට මුහුණ දීම වඩා සුදුසු වන බව ය.ඇසුරට සුදුසු මිතුරෙක් හඳුනා ගන්නේ කෙසේ ද? සිඟාලෝවාද සූත්‍රයේ දී බුදුරජාණන් වහන්සේ කලණ මිතුරකු ගේ ස්වභාවය කවරේදැයි පැහැදිලි කර දුන්හ.හේ පි‍්‍රය ජනක ය. ගරු බුහුමන් කටයුතු ගුණ ඇත්තේ ය. වරද දුටු තැන මෛත්‍රියෙන්, කරුණා සිතින් කියා දෙන්නේ ය. තමන් ගේ වරද පෙන්වා දෙන තැන නොකිපෙන්නේ ය. සාවධානව පිළිගන්නේ ය. ඕපා දූප, හිස් වචන නොදොඩන්නේ ය. අර්ථවත් දෑ ම කියන්නේ ය. මිතුරා නිවැරැදි මාවතට ම යොමු කරන්නේ ය. නොමඟට ඉඩ නොහරින්නේ ය. මිතුරා ගේ ගුණ කිව යුතු තැන අකුටිල ව ගුණ කියන්නේ ය. මිතුරා ගේ රහස් රකින ඔහු විපතේ දී හැර නොයන්නේ ය.මේ මිතුරු බවේ ලක්ෂණයන් ය. අප ඇසුරට තෝරා ගත යුතු වන්නේ මෙවැනි ගුණ ඇති පුද්ගලයන් ය. එවිට මෙලොව ජීවිතයේ මෙන් ම පරලොව ජීවිතයේ ද අභිවෘද්ධිය ළඟා කර ගැනීම අපහසු වන්නේ නැත.සාකච්ඡා කෙළේ -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=as1107244</link>
    <topic>මට මෙහේ රස්සාවක් හොයා ගන්න බැරි වෙයිද?</topic>
    <author/>
    <content>මට මෙහේ රස්සාවක් හොයා ගන්න බැරි වෙයිද?පුහුණුව අවසන් වෙන්න තව දවස් කීයක් තියෙනවද?”මංජේශ්වරී ඇසුවේ රාත්‍රිය ඇරැඹී හෝරා කිහිපයකට පසු අප නින්දට ගොස් ඇඳේ වැතිර සිටියදී ය.“දහයයි. දැන් අපි ඉන්නෙ නොනගත කාලෙ. විභාගෙත් ඉවරයි. විශේෂ වැඩකුත් නෑ. නිකන් කාලෙ මරනවා.”“නොනගතය කියන්නෙ.”“වැඩ අත් ඇරීම. ඒක අපේ සිංහල අලුත් අවුරුදු චාරිත්‍රවල කොටසක්.”“මේ කාලය තුළ විසඳුමක් ලැබෙයි නේද?”“දන්නෙ නෑ”ප්‍රශ්නය අලුත්වීම නිසා මගේ බඩ පපුව දාගෙන ගියේ ය.“මට නම් රස්සාවකුත් හම්බ වුණා. ඒත් බාරගත්තෙ නෑ.”“කොහේද?”“විශ්වවිද්‍යාල පුස්තකාලෙ. පුස්තකාලෙ සහකාර තනතුරක්. ලංකාවට යන්න ඉද්දි සුමානෙකට දෙකකට රස්සාවක් බාර අරන් කොහොමද?” මට හීන්දාඩිය දැම්මේ ය.“පත්වීම බාර ගත්ත නම් හොඳයි නේද?”“බාර ගත්ත ගමන් අස්වෙන්නෙ කොහොමද?”මම නිහඬවීමි. මංජේශ්වරීගේ සිතුවිලි හා තීරණ මොට කරන්නේ කුමකට ද? ශ්‍රී ලංකාව මගේ අහිංසක ඉල්ලීමට එරෙහි වුවහොත් මට යන එන මං නැත. මංජේශ්වරී ලැබුණු රැකියාව බාර ගත්තේ නම් අපට කෙසේ හෝ අපේ පාඩුවේ ජීවත්වීමට ඉඩ තිබුණි. ලංකා රජය මගේ ඉල්ලීම ප්‍රතික්ෂේප කළහොත් මා ලංකා රජය මට කළ වියදම මුළුමණින් ම ගෙවා නිදහස් විය යුතු ය. ඉන්පසු ශ්‍රී ලංකා නාවික හමුදාවෙන් පලවා හරින මා ලද පුහුණුවෙන් ද වැඩක් නැත. අවුරුදු තුන අවසානයේ මා නිකම්ම නිකමෙකි.නිකමෙක් වශයෙන් දඬුවම් ලබා ලංකාවට යෑම ද ලජ්ජාවකි. එසේ වුවහොත් මා ලංකාවට රැගෙන යන්නේ ගැහැනියක පමණි. සියලු දෙනාම මා ගැන කතා බහ කරනු ඇත. මා ලජ්ජාවට පත් කරනු ඇත. මගේ අම්මා තාත්තා මේ ලජ්ජාව ඉවසන්නේ කෙසේ ද? අසල් වැසියන් අප පවුලට ම හිනැහෙනු ඇත. සියදිවි නසා ගැනීම මීට වඩා හොඳය. එහෙත් මංජේශ්වරී නිසා එවැන්නක් ද කළ නොහැක.මා මෙන් ම මංජේශ්වරී ද තවමත් අවදියෙනි. මගේ සිත හඬා වැටෙන බව මංජේශ්වරී ඉවෙන් මෙන් දැන සිටියා විය යුතු ය. ඈ පොරෝණයට ගුලිවී බිත්තිය පැත්තට හැරුණේ එබැවිනි.“මට මෙහේ රස්සාවක් හොයා ගන්න පුළුවන් වෙයි ද?”මංජේශ්වරී නිදි නැති බව දැනුණු හෙයින් මම ඇසුවෙමි.“රස්සාවක් නම් හොයා ගන්න ටිකක් අමාරුවෙයි. රස්සාව නැති උපාධි කාරයොත් හරියට ඉන්නවා. හමුදා පුහුණුවක් ලැබූ කෙනෙකුට ඉතින් රස්සාව කරන්න වෙන්නෙ හමුදාවෙම තමයි.”මම තවත් කතා නොකර දෑස් පියා ගතිමි. දඬුවම් වශයෙන් හමුදාවෙන් පැන්නූ මට තවත් එහි රැකියාවක් ලැබෙන්නේ කෙසේ ද?පසුදා උදෑසන මා අවදි වූයේ හෝන්දු මාන්දු ගතියකිනි. විශේෂ කාර්යයක් නැතත් මම පුරුදු පරිදි හමුදා මූලාස්ථානය වෙත ගමන් කළෙමි.උදයකුමාර හා දයාසිරි සිටියේ දැඩි සතුටකිනි.“අපි සාප්පු යනව. උඹත් එනවද?”උදයකුමාර ඇසුවේ ය.“මොනව ගන්නද. උඹල පලයල්ල...”මෙහේ ඉන්නට සිදුවුණොත් යන සිතුවිල්ල මම මුවින් පිට නොකළෙමි. බිය, සැක, ලජ්ජාව සන්තාපය මේ සියල්ල සිත පුරා දෝංකාරය දෙයි. මම නැව් තටාංගනය දෙසට ගමන් කළෙමි. මට තනිවීමට අවශ්‍ය විය. නැව් ගණනාවක් විසාකාපට්නම් වරාය පුරා නැංගුරම්ලා තිබේ. මේ නැව් කීයක මා වැඩ කර ඇත් ද?ගලක් මත ඉඳගත් මම වරාය දෙස බලාගෙන සන්තාන ගතවීමි.නැව්වල කෑලි ගලවා යළිත් සවිකළ අන්දම දැන් හීනයකි. සරණාගතයින් රැගෙන ගිය සයර් නැව ද මට ඈතින් පෙනේ. ඒ නැව ලංකාවට ප්‍රදානය කරන බවට ආරංචියක් පැතිර ගොස් තිබුණි. සයර් නැව මගේ සිහිවටන අතර එක් සන්ධිස්ථානයකි. මංජේශ්වරී හමුවීමත් සියලු බාධක දිනා ඈ විවාහකර ගැනීමත් එක් අතකින් හීනයකි. රළ බිඳෙන හඬ ඇසීමට දෙසවන් කැමති ය.ටික වෙලාවක් මුහුද දෙස බලා උන් මම ආපසු හැරුණෙමි. ඉර මුදුන්වීමට ආසන්නය. ජල කඳ මත වැටුණු ඉරු රැස් නිසා දෑස ගිනි කණ වැටුණාක් මෙනි. යා යුතු නියම තැනක් නැත. මම ආපසු කාමරයට පැමිණියෙමි. කාමරය ද දැන් මට නුපුරුදු තැනකි. ඒ බොහෝ විට මා සිටියේ මංජේශ්වරී සමඟ අශෝක උද්‍යානයේ වූ බැවිනි.උදයකුමාරලා ආපසු එනතුරු කාමරයට වී පොතක් කියවිය යුතු යැයි මට සිතිණ. මම මහාචාර්ය සරච්චන්ද්‍රයන්ග් මළගිය ඇත්තෝ අතට ගෙන ඇඳේ වැතිරුණෙමි.මොහොතකට පසු එක්වරම දොරට ගසන හඬින් මම තිගැස්සුණෙමි. දොර වසා තිබුණේ නැත. මම ඇඳෙන් නැගිට එබී බැලුවෙමි. ඉන්දීය සෙබළෙක් දොර අසල සිටගෙන සිටී.“රාම් මෝහන් මහත්තය එන්න කිව්ව“ ඔහු එසේ කියා යන්නට ගියේ ය.මගේ දෙපා වෙව්ලන්නට විය. සියල්ල විසඳී ඇත. මා දංගෙඩියට නියම වූ හිරකරුවකු මෙනි. නිවාඩු දිනයක වුව ද සිවිල් ඇඳුමෙන් ඔහු හමුවීමට යාම වැරදි යයි මට සිතිණ. මම වහ වහා ඇඳුම් මාරු කර ගතිමි. තොප්පිය ද අතින් ගෙන ගමන් කළේ සිරබාරයට ගත් සිරකරුවකු ලෙසිනි.රාම් මෝහන් ගරු ගාම්භීර ලීලාවෙන් අසුන්ගෙන සිටියේ ය. මම හමුදා ආචාරය ඔහුට පිරිනැමුවෙමි.“වාඩිවෙන්න.”මම අසුන් ගතිමි.“ලියුම ඇවිත් තියෙනවා”“සර්...”“කොහොමත් පුහුණුව අවසන් වෙන්න කලින් උත්තරයක් ලැබෙන්න එපායැ”ඔහු ලියමන මා අතට නොදුන්නේ ය. ගලවා තිබූ ලියුම් කවරය යළි විවර කළේ ය. ලියමන දිග ඇරියේ ය.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=as1107245</link>
    <topic>අම්මා නැත්නම් මං නිකම්ම නිකං ජෝන්</topic>
    <author>උපාලි සමරසිංහ</author>
    <content>අම්මා නැත්නම් මං නිකම්ම නිකං ජෝන්අසමාන රංගවේදී ජෝ අබේවික්‍රම“මෙතැන ඉඳලා ටවුමට තියෙනවා හරියටම හැතැපුම් තුන හමාරක්. ඒ අතරතුර හුලං ගහන්න තැනක් නෑ. නෝනා පයින් යන්න. යනකොට හුලං වදියි. මතක ඇතුව මහත්තයට කියන්ඩ මං මතක් කෙරුවයි කියලා. ‘ගෝරිං’ කියලා කියන්ඩ.”“අයිසෙ ගෝරිං, තමුසෙට ජීවිතේදී මේ වගේ අවස්ථාවක් ආයෙ ලැබෙන්නෙ නෑ. ඔන්න! වෙඩි තියනවා. මං හෙල්ලෙන්නෙ නෑ.(ඉන්ස්පෙක්ටර් රන්දෙණිය තම මේසයේ කෙළවරේ වාඩිවී සිටින ගෝරිං දෙසට තම පිස්තෝලය විසි කරයි.)චී... චී... මහත්තයා මං කවරදාවත් අනුන්ගේ පිස්තෝලවලින් වෙඩි තියන්නේ නෑ.“ගෝරිං තමුසෙ අලුත් ලී බිස්නස් එකක් පටන් ගන්නවා කියලා ආරංචියි”නෑ; ලී බිස්නස් පාඩුයි. දානවනම් මං දාන්නෙ තමුන්නැහැ වගෙ කෙනෙක් දාන්න පුළුවන් තරමේ මීනි පෙට්ටි විකුණන සාප්පුවක්.මේ අපූරු දෙබස් ඛණ්ඩ ඔබට තවමත් මතක ද? ඒ “දේවසුන්දරී” චිත්‍රපටයෙන් සලරුවට පැමිණ විකට චිත්‍රපට මුද්‍රාවේ කලක් වැජඹි ඒ රත්නපුර ලෙල්ලොපිටියෙ ගැමියා ජෝ අබේවික්‍රම නම් කෘතහස්ත ප්‍රතිභාපූර්ණ, රංගවේදියා චරිතාංග නිරූපණයට ගෙනා ඩී. බී. නිහාල්සිංහයන්ගේ “වැලිකතර” චිත්‍රපටයෙනි. මෙහිදී ‘ගෝරිං’ නම් ඔහු නිරූපණය කළ චරිතයට කරට කර හැප්පෙන චරිතය නිරූපණය කරන්නේ සිනමා සක්විති ගාමිණි ෆොන්සේකා ය.තරුවක් නොවී තරුවක් තරමටම ජයකෙහෙළි නැංවූ දෙස් විදෙස් කීර්තියට පත් අපේ මහා නළුවා ජෝ අබේවික්‍රම ය. මෙතෙක් ශ්‍රී ලාංකේය සිනමාවේ නිමැවුණු විශිෂ්ටතම විකට චිත්‍රපටිය “අල්ලපු ගෙදර” චිත්‍රපටයේ ජීව ප්‍රාණය වූ මේ නළුවා සිංහල සිනමාවේ සම්භාව්‍ය පක්ෂයේ චරිතාංග නිරූපණයේද අතිප්‍රබල නළුවා වීම සුවිශේෂයකි. සාරවිට, තුංමංහන්දිය, සිරිබො අයියා, දෑස නිසා, බඹරු ඇවිත්, මල් දෙනියේ සිමියොන්, පුරසඳ කළුවර ඔහුගේ රංගන ඉසව්වේ දිදුළ කඩඉම් කීපයකි.හද්දා පිටිසර ගැමියකු වන ගම්මන බටපැඳිගේ ජෝන් අබේවික්‍රම කොන්ක්‍රීට් වනාන්තරයේ මතු නොව දේශ දේශාන්තරයේ ද සම්මානලාභී යෝධ රංගධරයකු කරන්නට තම දුක, කඳුළ හද ගැස්ම මුසු කළ ඒ ආදරණීය අම්මා ගැන මෙසේ කඳුළින් සිහිපත් කරයි.මගෙ රත්තරං අම්මා දිප්පිටිගලගේ මැංචො නෝනා. රත්නපුර ලෙල්ලොපිටියෙ අහිංසක මාතාවක්. තාත්තා බෙන්තරින් එහා වැලිපැන්නේ. ගම්මන පටබැඳිගේ දොන් දාවිත් අබේවික්‍රම. මිනින්දෝරු දෙපාර්තමේන්තුවේ රාජකාරි කළේ. අපි පුංචි සන්දියෙ හිටියෙ ලෙල්ලොපිටියෙ අම්මගෙ මහ ගෙදර. අපි පුංචි එවුවො අවදි වන්නෙ උදේ අම්මගෙ තේ කඩේ සද්දෙට. ඇය තේ වතුර කඩයක් කළා.පාන්දර හතරට විතර නැඟිටලා කඩයප්පන් හදන්න පටන් ගන්නවා. කඩයප්පන් හදලා අපව සප්පායම් කරලා ඊළඟට අපිට අකුරට යන්ඩ කියනවා. මුලින්ම මං යන්නෙ රත්නපුරේ සීවලි මහා විද්‍යාලයයට. උදේ පාන්දර කොලු රෑනක් එක්ක බදුලු යන පාර දිගේ රත්නපුරේට එන පාසල් ගමන හරිම සුන්දරයි. සරම ඇඳලා මේස් බැනියම දාලා සපත්තු නැතිව අපි ඉස්කෝලෙ යන්නෙ. සීවලි විද්‍යාලයයේ ඉඳලා පස්සෙ කලෙක තමයි මං ශාන්ත ඇලෝසියස් විදුහලට එන්නේ.අපේ තාත්තා ගැමි කලාකරුවෙක්. ගමේ මඟුල් මඩු බොහෝ විට සැරසුණේ තාත්තාගෙන්. අම්මා ළඟ මා දන්නා හැටියට ඒ හැටි සෞන්දර්යයක් තිබුණේ නෑ. ඒත් වෙලාවට කලාවට වැඩ කරන්න ඈ හරිම හපනියක්.ගමේ වෙල් එළියේ, කමතෙ, කුඹුරෙ කැලෑවේ සෙල්ලම් කරන්න මාත් ආසයි. ඒවට අම්මගෙන් ඒ තරම් තහංචි නෑ. මම පොඩි කාලේ මේ මගේ නමේ එන ජෝන් කෑල්ලට පුදුම තරහක්. දවසක් කොල්ලෙක් මට පංතියේදී කැලෑ ජෝන් කීවා. ඊට පස්සෙ කොල්ලො රෑනම පටන් ගත්තා නෙව ඒකම කියන්ඩ. මං අම්මා ළඟට ගිහින් එකත්පස්ව කීවා “බුදු අම්මෙ මට ඉස්කෝලෙ යන්ඩ බෑ. මට කොල්ලො කැලෑ ජෝන් කියනවා (මගෙ නම ජෝන් අබේවික්‍රමනෙ) මගෙ නම වෙනස් කරන්න කියලා. අම්මා කීවෙ පුතේ, ඕක තාත්තට කියපං, තාත්තා ආන් ඇඳි පුටුවෙ දිගාවෙලා ඉන්නවා කියලා. මාත් තාත්තා ළඟට ගිහින් “තාත්තේ මේ නම හරි නෑ. මගෙ නම වෙනස් කරලා දෙන්ඩ කීවා. තාත්තට තරහ ගියෙ නැතෑ. එකපාරට පුටුවෙන් නැඟිට්ටා.ආ, යකෝ, මං උඹට දැම්මෙ මං කැමැති නම. කාටවත් ඕනැ හැටියට ඒවා වෙනස් කරන්ඩ දෙන්ඩ බෑ. උඹ මට කියන්නෙ උඹෙ නම සර් ඩී. බී. ජයතිලක කියලා දාන්ට කියල ද? ඔහු ගෝරනාඩු කළා. මාත් එතැනින් හිමිහිට මාරු වුණා. තාත්තාට අම්මා හරිම ගෞරව කරනවා. තාත්තා කියන්නෙ මොකක්ද ඈත් ඒ පැත්තෙ.තාත්තා හරක් මස් කන්ඩ හරිම ආසයි. අම්මා මස් මාංශ ගෙදර හදන්නෙම නැති තරම්. ඈ උයන්නෙ හාල්මැස්සෙක් වගෙ කරවල ටිකක් විතරයි. ඒත් තාත්තා සමහර දාකට හරක් මස් ටිකක් ගෙනැල්ලා අම්මට කියනවා මේක ඒදලා ලිපේ තියන්ඩ කියලා. අම්මා ඉතින්! බනිනවා. ගේ පිළිකන්න පැත්තෙ මඩුවක් තියෙනවා. ඒකෙ ලිප් ගල් තුනකුත් තියෙනවා. අම්මා තාත්තාට කරන ගෞරවයක් විදියට ඒක හෝදලා ඒදලා මිරිස් තුනපහ කවලා තාත්තටම දෙනවා අර මඩුවට ගිහින් උයා ගන්ඩ කියලා. තාත්තත් එතැනදි නම්‍යශීලියි. තාත්තා මේ වැඩේට හවුල් කරගන්නේ මාව. වරෙන් කොලුවො කියාගෙන මාවත් එක්කගෙන ගිහින් තාත්තා මඩුවෙ ලිප් ගිනි මොළවලා මේක උයා ගන්නවා. මං තමයි ආවතේවකාරයා. උයලා ඉවර වුණාම අම්මගෙ බත් මුට්ටියෙන් බත් එළවළු බෙදාගෙන ඇවිත් තාත්තා දෙන හරක් මස් තලු මරමින් මාත් මඩුවට වෙලා කනවා.තාත්තා පොඩ්ඩක් ඈත් මෑත් වෙලා ඉන්නා මෙහෙම වෙලාවක අම්මා හරක් මස් කාලා පිඟාන හෝදමින් හිටි මා ළඟට ආවා.ආ, පුතේ, මං බොට කීවා නේද? ඔය ගෙරි මස් කන්ඩ එපා කියලා. උඹ පොඩි එකා කාලෙ මගෙ තනේ කිරි තිබුණෙ නෑ. මං උඹට පෙව්වෙ වැස්සියකගෙ කිරි. උඹ දැන් කෑවෙ ඒ වැස්සිගෙම මස් බොල... කියලා ඈ බොහොම සංවේදීව කීවා. මටත් මේක බරපතළ ලෙස දැනුණා. මං එදා හිට හරක් මස් කෑම අත්හැරියා.නිවාඩු කාලෙට හරි පාසල් ඇරිලා ගෙදර ඇවිත් හවසට වාගේ අපි කීප දෙනෙක් රත්නපුරේ රීගල් සිනමාහලට යනවා. කව්බෝයි චිත්‍රපටි බලන්ඩ. මේ විදියට චිත්‍රපටි බලන්ඩ යන ගමනට අම්මා තහංචි දැම්මෙ නෑ. හැබැයි! බිම් කළුවර වැටෙන්න අහවර ගෙදරට එන්ඩ ඕනැ. ඒකයි අම්මගෙ නීතිය. පන්සලේ පින්කම් පොළේ, තොවිල් ගෙදර, පිරිත් ගෙදර, දෙවොල් මඩුවෙ, දහඅට සන්නි නැටුමේ, මේ හැම තැනම මාත් රිංගනවා නැටුම් බලන්ඩ. මට ඒ කාලෙ තිබුණෙ නැටුම් බලන්ඩ තියෙන පිස්සුවක්. තාත්තා කියලා තිබුණෙ “ගමේ ගොක් කොළයක් එල්ලෙන්නෙ කොතැන ද අපේ කොල්ලා එතැන කියලායි.” අම්මා කීවේ මීට වෙනස් ම කතාවක්. ඇය තමයි මගේ රංගනය ගැන නියත විවරණ දුන්නෙ. බොට, කොච්චර උගැන්වුවත් කවරදාවත් අකුරු සෑස්තරේ ඉගෙන ගන්නෙ නෑ. මූ, නිනව්වටම නැට්ටුක්කාරයෙක් වෙනවා. රට පිළිගන්න විදියෙ... ඇය කීවෙ එහෙමයි.අපෙ අම්මා පැදුරු වියන්ට හරිම දක්ෂයි. විවිධ මෝස්තර රටා පැදුරු වියලා ඇය විකුණනවා. උදේට කඩයප්පන් හදනවා. තාත්තගෙ වැටුපට වඩා ඇය යමක් කරගන්නෙ ඇයත් හම්බ කරන මුදලින්.මගෙ සෙල්ලම් වැඩි වන විට, පාසලේ ගමනට වඩා වෙනත් වැඩවලට යොමු වන විට අම්මා ගියා හිමිනමක් ළඟට මගේ කේන්දරේ බලන්ඩ. හාමුදුරුවො අපූරු කතාවක් කියලා තියෙන්නෙ. ‘මේකා නම් මහා කාලකණ්ණියෙක්. ඉගෙන ගන්නෙ නෑ. උන්නාන්සෙ කීවලු.අම්මා මේ ගැන හරියට කම්පා වුණා මතකයි. පුතා, උඹ මේ කේන්දරේ බොරු කරන්ට ඕනෑ. තමන් දන්නා දෙයකින් රටේ පිළිගත් මිනිහෙක් වෙයන්... අම්මා එහෙම කීවාම මටත් ඒ විදියටම හිතුණා. මං දහිරිය ගත්තා. මං ඉගෙන ගත්තු ශාන්ත ඇලෝසියස් පාසලේ පසු කාලයක විවිධ ක්ෂේත්‍රවලින් කීර්තිමත් වූ පිරිසක් හිටියා. විකට කාටුන් ශිල්පි හෙන්රි තෙන්නකෝන් සිනමා විචාරක ජයවිලාල් විලේගොඩ දේශපාලනඥයකු වූ ඒ. ජේ. රණසිංහ, මැණික් සංස්ථාවේ හිටපු සභාපති පොඩි අප්පුහාමිත් ඒ අතර හිටියා. මගේ පි‍්‍රයතම චරිතය ක්‍රිස්තුස් වහන්සේ. කවරදාවත් උන්වහන්සේගේ චරිතෙ මට රඟපාන්න ලැබුණේ නෑ. කතෝලිකාගමේ තියෙනවා නේද? “සිතින් දිලින්දෝ භාග්‍යවන්තයෝ ය” කියලා. ඒක නම් රජෝ පුදුම රත්තරන් කියමනක්. මං මේ වගේ දේවල් හිතලා හිත හදාගත්තා.සාමාන්‍ය ගැටවර වියේදීම මං රත්නපුර ලෙල්ලෝපිටියට ආයුබෝවන් කියලා කොළඹට ආවා මිනිහෙක් වෙන්න. ඒත් කොළඹ ඉන්ඩ තැනක් නැති වුණාම ආපහු අම්මා ළඟට යනවා. අම්මා මුල්ම දවසෙ ටිකක් කම්පා වුණා. පුතා කොහේ ගියත් කාරි නෑ, හරියට ජීවත් වෙයන්... ඇය බත් මුලක් දීලා හැඹිලියෙන් කීයක් හරි දීලා මට කීවා. ඊටත් ඉස්සෙල්ලා ගමේ වැදගත් යමක් තියෙනවා කියන්ඩ. අපේ ගමේ හිටියා “පින්ඩිගා” කියලා මිනිහෙක්. අහිංසක මනුස්සයෙක්. කොහෙන් මෙහෙට ආවද කියලා දන්නා කෙනෙකුත් නෑ. අනුන්ගේ කුලියක් මලියක් කරලා පිඟානක් හෝදලා ජීවත් වෙනවා.මේ මිනිහා ඇවිදින විදිය හරිම අංගකුලාවයි. මං ඒ ගමන ‘ඉමිටේට්’ කරලා අම්මට හා නංගිලාට ගෙදරදි පෙන්වුවා.අම්මට ඉළ කැඩෙන්න හිනා. එදා තමයි අම්ම මට දෙවැනි වරටත් විවරණය දුන්නෙ. උඹ නම් නැට්ටුක්කාරයෙක් වෙනවා පුතා කියලා. අපේ ගමේ කලාකාරයන්ට කීවේ ඒ විදියටයි.ගමේ හිටපු විමලවීර මාස්ටර්ගේ ඥාතියෙක් සමඟ ඒ කාලේ ටීටර් නාට්‍යයෙන් සිනමාවට ආපු ඒ මාස්ටර් මං හොයා ගියා. එතුමා කුඩාරම්වලින් තැනු සිනමාහල්වල (එවකට එහි නම ටුවරින් ටෝකිස්) සංචාරක සිනමාහල්වල කළමනාකාරකමක් මට ලැබුණා. මට කීවේ “ටෙන්ට් මැනේජර්” කියලා. ඉස්කෝලේ යන කාලෙ ඉඳන්ම මට වේදිකා නාට්‍ය පිස්සුවකුත් තිබුණා. මම විමලවීර මාස්ටර්ගෙ නාට්‍ය හැම එකක්ම වගෙ බලලා තියෙනවා. ‘ගංවතුර’, ‘රොඩී කෙල්ල’, ‘සිංහල ලේ’, ‘මග්ගොන චාලි’ වගෙ ඒවා. ඒත් මාස්ටර්ගෙ චිත්‍රපටයක රඟපාන්න මට ලැබුණෙ නෑ. මාස්ටර් ‘සීදේවි’ චිත්‍රපටය හැදුවා ඒ අතර රුපියල් විසිඅටදාහකට කිරිබත්ගොඩින් ඉඩමක් ගත්තා. එතැන ‘නව ජීවන’ නමින් චිත්‍රාගාරයක් හදන්න අත්තිවාරම් කපද්දි මාත් ඒකට දායක වුණා. පස්සෙ කාලෙක සුළු මතභේදයක් උඩ මං මාස්ටර්ගෙන් අයින් වුණා. පස්සෙ මාස්ටර් බංකොලොත් වෙලා සිංහල ඌරුවෙ සිංහලකමේ චිත්‍රපටත් නැතිවෙලා මාස්ටර්ගේ සිංහලකම විතරක් ඉතිරි වුණා.යම්තම් මට චාන්ස් එකක් වැදුණා චිත්‍රපටයක රඟපාන්ඩ. ඒ “දේවසුන්දරි”. මං ඉන්දියාවට ගියා. මං එහිදී ප්ලෝරිඩා ජයලත්ව හඳුනාගත්තා. ඇය ‘සරදම්’ චිත්‍රපටයේ රඟපාන්න ඇවිත් හිටියා. ප්ලොරිඩා මාර්ගයෙන් තමයි මං සෝමසේකරන් මහත්තයා හඳුනාගත්තේ. මගෙ ජෝන් කෑල්ල කපලා ජෝ අබේවික්‍රම කළේ සෝමසේකරන් මහත්තයා. මේ චිත්‍රපට දෙකේ විකට රංගනවල සාර්ථකත්වය නිසා සමහර විකට නළුවෝ මට ඊර්ෂ්‍යා කළ අවස්ථා තියෙනවා. “තමුසෙත් ඇවිත් ඉන්නෙ අපට කෙළින්නමනෙ” ප්‍රබල විකට නළුවෙක් මට කීවා. “ඕකා ගමේ බයියෙක් ඕකාගෙ ඇඟේ ගස් ගඳයි.” මං නැති තැන එහෙම කියපු අයත් ඉන්නවා. එක්තරා අවස්ථාවක මගෙ මුහුණටම බැනපු අවස්ථාවල මාව අස්වැසුවෙ ඩොමී ජයවර්ධන. මං බොහොම අමාරුවෙන් මේ ගමන ආවෙ. මේක විල්ලුද උඩින් ආපු ගමනක් නොවෙයි. මුල් කාලෙ මගේ නමට ප්‍රචාරයක්වත් දුන්නේ නෑ. මාව හැඳින්වූවේ අහවල් චිත්‍රපටයේ රඟපාපු නළුවා කියලා විතරයි.මං අම්මා බලන්ඩ ගියාම මේ අසුවල් කරදර ගැන කියන අවස්ථා තිබුණා. අම්මා කීවෙ උඹ සැලෙන්ඩ එපා. තවත් වීරිය ගනින්. උඹ කවරදා හරි මේ සිරි ලංකාදීපෙම ලොකුම නැට්ටුක්කාරයා වෙනවා කියලයි. දාහක් ප්‍රශ්න ගෙදර අරන් ගියත් ආයිත් එන විට ඒ එකම ප්‍රශ්නයක වේදනාවක්වත් මා ළඟ තිබුණේ නෑ. ඒ අම්මා ඒ සියල්ල පිසදමන නිසයි.‘අල්ලපු ගෙදර’ රඟපාන්න තිබියදී මට බොහොම අසනීප වුණා. සුමාන හයක් විතර මං හිටියෙ අම්මගෙ ආවතේව ලබමින්. හැබැයි! මේ කපිල මල්කිරණ චරිතය හරිම ජනපි‍්‍රය වුණා. නිෂ්පාදක ගුණරත්නම් මුල් කාලෙ එඩී ජයමාන්නට ඒ ඒ චරිතයට ගන්ඩ තීරණය කරලා තිබුණෙ මගෙ අසනීප තත්ත්වය නිසයි. ඒත් සුමාන හයකට පසු මං චරිතය රඟපාලා චිත්‍රපටය අතිශය ජනපි‍්‍රය වුණාම එතුමා කියලා තියෙන්නෙ ‘මේ මනුස්සයා වෙනුවෙන් සුමාන හයක් ඉවසපු එක කොච්චර ලාබයක් ද?’ කියලයි. ඇමැතිකම, සාරවිට රංගනවලට අම්මා ඇලුම් කළා. ‘අල්ලපු ගෙදර’ චිත්‍රපටයත් බඩ අල්ලගෙන හිනා වෙවී අම්මා බැලුවා.‘වැලිකතර’ චිත්‍රපටයේ ‘ගෝරිං’ රංගනයට මා ගුරු කරන්නේ ගමේ හිටපු ‘ඉමිටියාස්’ කියන චණ්ඩියාගේ ස්වරූපය හා රත්නපුරේ සැර පරුෂ බස් රියැදුරකුගේ චරිත විලාසයයි. මං ගෙදර ගිහින් අම්මට මේ දෙබස් කියපුවාම අම්මා කියනවා. ‘පුතේ උඹ ඔය බස්කාරයාගේ හැඩරුව නේද අල්ලන්නේ’ කියලා. අපෙ අම්මා හරිම ප්‍රායෝගික ගැහැනියක්. අවට සිදුවන සියලු දේ ගැන ඇය සුපරීක්ෂාකාරීව හිටියා. මේ බස් රියැදුරා ඇය දෙතුන් විඩකට වඩා දකින්නෙ නැතිව ඇති. ඒත් ඇයට මේක මතක තිබුණා.(ජෝ චරිතාංග නිරූපණයේ කෙළ පැමිණියකු වන්නේ ‘ගෝරිං’ චරිතයෙනි. ගාමිණි ෆොන්සේකාට කරට කර සටනක් දෙන්නට මෙහිදී හැකි විය. එය ලෝක සිනමා සම්මානය ලබා දුන් වන්නි හාමිටත් වඩා ප්‍රබලය.)වැලිකතර, ගැනත් ගාමිණි ගැනත් ගොඩාක් කතා කරන්ඩ දේ තිබුණත් මං මෙහිදී කතා කරන්නෙ නෑ. ඒ චරිතය හුඟාක්ම සාර්ථක වුණේ ගාමිණි එක පත බත් කෑ මගේ යාළුවා මගෙන් විරසක වූ නිසයි. පස්සෙ කාලෙක ධර්මසිරි ගමගේ මහත්තයගේ ‘පූජා’ චිත්‍රපටයේ හමුවීමෙන් පස්සෙ ගාමිණි මට එයාගෙ ‘අතුරු මැතිවරණය’ චිත්‍රපටයට කතා කළා. මාත් එකඟ වුණා. ඒත් දින ප්‍රශ්න නිසා වැඩේ කෙරුණෙ නෑ. “උඹ වගේ නළුවෙක් මේ චරිතෙට හම්බ වෙන්නෙ නෑ. ඒක උඹටම අගේ ඇති චරිතෙ.” ගාමිණි ඒ දවස්වල කීවා මතකයි. කොහොම හරි ‘අතුරු මැතිවරණය’ චිත්‍රපටය කෙරුණේ නෑ.කුණුහරුප පොතක් පූජාවලියෙ කවරයක් දාගෙන කියවන ජාතියෙ මිනිහෙක් නොවේ ගාමිණි. එයා කියන්න තියෙන දේ කෙළින්ම කියනවා... මේ කතාව මං විතරක් නොවේ අපේ අම්මත් දැන හිටියා. තුංමං හන්දියෙ ‘අබිලිං’ මාමා නිරූපණයේදී යම් තාක් දුරට මගෙ තාත්තාගේ මගුල් මඩු සැරැසිල්ල ඒ ගැමි කලාකාරකම මට බලපෑවා කියලා හිතෙනවා.‘සිරිබො අයියා’ චිත්‍රපටයේ ඇත්තටම සිරිබො අයියා මං රඟපෑවෙ දැකපු දේ නැවත රඟ දක්වලයි. අලුත් දෙයක් මට කරන්ඩ තිබුණේ නැති තරම්. මොකද? මං ගමේදී කරත්තකරුවො දැක්කා. ඔවුන් නැවතුණු තැන්වල, කන බොන තැන්වල මාත් පැටි වියේ කරකැවුණා. තවලම්කරුවන්ගේ ගති ලක්ෂණත් මා දැකලා තියෙනවා. ඒ නිසා සිරිබො අයියා වගේ මිනිහෙක් මගේ ජීවිතයේ කොටසක් වෙලා හිටියා. අම්මා තමයි මට ඒ මාත්තුව ලබා දුන්නේ. ඇය ගමේ කෙළි සෙල්ලමට මාව යවලා මේවා කවරද හරි මට ප්‍රයෝජනත් වේ කියලා වැඩ කළා වගේ.ලෙස්ටර්ගේ ‘දෑස නිසා’ චිත්‍රපටියේ ‘නිරුදක’ චරිතයට මට පින්ඩිගාගේ චරිත ලක්ෂණ වැදගත් වුණා ඒ නිරුදකගේ චරිතයේ කථන විලාසයට මට වැදගත් වුණේ තබ්බෝව නෙල්ලිකැලේ නම් වූ ගමේදී මට ඇහුණු කුඩා ළමයකුගේ කටහඬක්. ඒ ළමයා කතා කළේ ‘අපෙ අම්මෙ’ ආදී වශයෙන්. මාත් ඒකම කළා. බඹරු ඇවිත් චිත්‍රපටියේ ඇන්ටන් එක්තරා අවස්ථාවක කියනවා. උඹ දැනගනින් “මං ලාසරස්ගෙ පුතා” කියලා. මේවා මං හිතලා කළේ. පතිරාජත් ඒකට එකඟ වුණා. මේ වගේ අපූරු අසුරු සැණින් කතා අම්මටත් තිබුණා. මං හිතන්නේ මට ආවෙත් ඒක. මූදුකරයේ ලාසරස්ලා මිසක් අප්පුහාමිලා නෑ නෙව.අපෙ අම්මා මහ පොළොව වගෙ සියල්ල ඉවසන ගැහැනියක්. මං ඉතින් ගමට ගියාම අම්මට කොච්චර වැඩ රාජකාරි තිබුණත් මට සලකන්න ඇයට මහා වුවමනාවක් තිබුණා. ගමේ ගැටිස්සියක් සමඟ තරමක සම්බන්ධයක් යනකොට අම්මා ඒකට කලබල වෙලා කෑ ගැහුවා. එදා ඒ ගැටිස්ස සමඟ හාදවෙලා ගම නැවතුණානම් මං තාම බයියෙක්. ඒත් දැන්’නම් ගම්වල බයියො නෑ.මට කුඩා කාලේ සංගීත හදාරන පිස්සුවකුත් තිබුණා. ඒත් සංගීතෙ ඉගෙන ගන්නවා තියා සංගීත භාණ්ඩයක් දැකලාවත් තිබුණේ නෑ. මං සීවලියෙ ඉගෙන ගන්නා කාලෙ මට ආරංචිය ආවා හොරණ ශි‍්‍රපාලියෙ සංගීතෙ උගන්වනවා කියලා. අර විල්මට් පෙරේරා මහත්තයා ද කොහෙද? මං ඉතින්! හොරණ ශි‍්‍රපාලියට ගිහින් අතුගාන වැඩක් හරි කරලා සංගීතය කියන සාස්තරේ ඉගෙන ගන්ඩ හිතුවා. ඒත් ඒක හීනයක් වුණා.මට ඒ දවස්වල ෂෙල්ටන් පේ‍්‍රමරත්න මහත්තය සංගීතය උගන්නන්ඩ ලෙහෙස්ති වුණා. උන්නැහේ කීවා උඹව මාස 3 කින් හොඳ මට්ටමට ගේනවා කියලා. නමුත් ඒකටත් ඉඩක් ලැබුණේ නෑ නෙව.(පසු කාලෙක ජෝ අබේවික්‍රමයන් රාගධාරී සංගීතය හොඳින් සවන් දී මහා දැනුම් සම්භාරයක් අත්කරගත්තේය. ලෝ පසිඳු ප්‍රවීණ සංගීතඥයන්ට ආවේණික ඒ ඒ ශෛලිය හඳුනා ගැනීමට ද ඔහු අද සමතෙකි.)අපෙ අම්මා නම් මේ සංගීතයට මගෙ තිබෙන කුහුල හඳුනාගත්තා. ඈ ඒකට හරි කැමැතියි. උපාලි අත්තනායක ලියු ගීයක් මා ගුවන් විදුලියෙන් කියු වෙලාවෙ ඈ හැසිරුණු ආකාරයෙන් මට පැහැදිලි වුණා.අපෙ ගමේ එක පැත්තකින් විශාල කන්ද. අනෙත් පැත්තෙ වෙල. මං ඒ කාලෙ සීපත කියන්නෙක් හැටියටත් ගමේ ප්‍රසිද්ධයි. ඒ කන්ද උඩ ඉඳන් සීපදයක් කීවොත් මුළු ගමටම ඇහෙනවා. පස්සෙ කාලෙ මං ගමේ ගිහින් උන්නු වෙලාවක අපේ ගේ ළඟ බස් නැවතුම් පළේ හිටි කෙනෙක් මා දැකලා කතා කළා ‘ආ, මහත්තයා ඊයෙ රෑ සීපදයක් කියනවා මං අහගෙන. මං අපේ පවුලටත් කීවා අහවලා ගමට ඇවිත් ඇති. ඕක වෙන කෙනෙකුට කියන්ඩ බෑ. ඔය විදියට කියලා. ඉස්කෝලෙදි මං සීපද කියලා තෑගිත් අරන් තියෙනවා.සිනමාවේ කෙතරම් ජයකෙහෙළි නැංවූවත් ඒ සීපද රාවය මට ගමේදී පුරුදු කළේ මගේ රත්තරං අම්මා.ඒ සී පද රාවය මට රටක් රාජ්ජයක් වගේ.උපාලි සමරසිංහඡායාරූපය -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av1107242</link>
    <topic>සොබාදහමේ සොඳුරුම පාරාදීසය හිමාලයයි</topic>
    <author>තුෂාරි වික්‍රමසිංහ  </author>
    <content>සොබාදහමේ සොඳුරුම පාරාදීසය හිමාලයයිඅනෝජා වීරසිංහප්‍රවීණ කලාකාරිනියකට හැමදවසක්ම කාර්යබහුලයි. අනෝජා වීරසිංහටත් ඒ වගේමයි. කලා නිර්මාණ, රංගන වැඩමුළු, උත්සව, විදෙස් සංචාර මේ හැමදෙයක්ම අතරේ ඇය තවමත් කාර්යබහුලයි. රංගන ශිල්පිනියක්, රංග ගුරුවරියක් ලෙස ඇය ගෙවන මේ ජීවිතේ ඇගේ හිතගිය, ඇගේ නෙත ගැටුණු සොඳුරුතම ස්ථාන බොහොමයි.ඒ සදා නොමියෙන මතක දිගේ පිය ඔසවන අනෝජා ගේ හිත නතරවුණේ අපේ අසල්වැසි ඉන්දියාවේ සුන්දරතම ප්‍රදේශයක් වන නෛනතාල් ගංගෝත්‍රි ගැලැසියර් ප්‍රදේශයේ. ඇය ඒ සොඳුරු මතකය අවදිකළේ මේ විදිහට.”ලෝකයේ රටවල් ගණනාවකම සංචාරය කරන්නට, එම රටවල්වල ඉගෙන ගන්න, ජීවත්වෙන්න කලාකාරියක ලෙස මට වාසනාව ලැබුණා. මේ වෙනකොට තිහකට අධික රටවල් ගණනක මම සංචාරය කර තිබෙනවා. ලංකාව හැරුණාම ඉන්දියාව, ඇමෙරිකාව, ඕස්ට්‍රේලියාව වගේම යුරෝපාකරයේ හැම රටකටම වගේ මම ගිහින් තිබෙනවා.ඒ අතරින් මම කළ සංචාරයන් ගෙන් මගේ හිත ගිය තැන මා කැමැති සොඳුරුතම ස්ථානය තිබෙන්නේ ඉන්දියාවේ. ඉන්දියාවට ගියහම හරියට මට දැනෙන්නේ මම මගේ ගෙදර ඉන්නව වගේ හැඟීමක්. හිමාලයා කඳුවැටියේ නෛනතාල් ප්‍රදේශයට මම හුඟාක් ආසයි. එතැනට ගියහම හිතට දැනෙන සහනය හරිම නිර්මලයි. ස්වභාව ධර්මයේ සොඳුරුතම පාරාදීසයක් ලෙසයි මේ ප්‍රදේශය මම සලකන්නේ. නාගරීකරණයට ලක්වෙලා, නවීකරණය වෙලා විනාශවෙලා තිබෙන බවක් එහි දකින්නට ඇත්තෙම නැහැ. හිමාලයා කඳුවැටියේ බැබළෙන මුතුපොටක් වගෙයි මේ නෛනතාල් ගංගෝත්‍රි, ගැලැසියරය ඈතට දිස්වන්නේ.මෙය නරඹන්නට ලෝකයේ හැමතැනකින්ම සංචාරකයන් එනවා. එතැන මට නම් අමතක නොවන සිත් ඇද බැඳ තබාගන්නා ස්ථානයක්. ගංගානම් නදිය පටන්ගන්නා ප්‍රධාන ස්ථානය එතැනයි.එතැනින් ඉතාම සියුම් ලෙස පටන් ගන්නා ගංගානම් නදිය තවත් අතු ගංගා එකතු කරගෙන හිමාලයා කඳු අතරින් ගලාගෙන ඇවිත් හරිද්වාර්වලට එනවා. එය මුහුදු මට්ටමේ සිට මීටර් 1938ක් පමණ උසකින් යුක්තයි.මෙම නෛනතාල් ගංගෝත්‍රි ප්‍රදේශය පිහිටලා තිබෙන්නේ මධ්‍යම හිමාලයා ප්‍රදේශයේ පිහිටි උත්තරාචාන්ද් ප්‍රාන්තයේයි. එතැනට ගියහම හරිම පිවිතුරු බවක් සිතට දැනෙනවා. සිතුවිලිවල පවා කිළිටි නොවුණ හැඟීමක් ඇතිවෙනවා.මෙතැනින් ගන්නා දියදෝතක් පවා දේවත්වයෙන් යුතුවයි එරට ජනතාව සලකන්නේ. එතරම්ම ආදරයක් ගෞරවනීය හැඟීමක් මෙතැනට තිබෙනවා. ස්වභාව ධර්මයේ අපූර්වතම නිමැවුමක් විදිහට මේ නෛනතාල් ගංගෝත්‍රි ප්‍රදේශය එක් අතකට හඳුන්වන්න පුළුවන්.තුෂාරි වික්‍රමසිංහ  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av1107243</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාඅවශ්‍යතා රාශියක් එක ගමනින් ම ඉටුකර ගැනීමේ අදහසින් නගරයට ආ සියදෝරිස් එහි ෆාමසියකට ගොඩ වී බෙහෙත් තුණ්ඩු දෙකක් එහි සේවකයකු හට දෙමින් මෙසේ කීවේ ය.‘ඔය තුණ්ඩු දෙකේ බෙහෙත් වෙන වෙනම බෝතල් දෙකකට දාලා මොන බේත අපේ හාමිනේට ද මොන බේත එළදෙනට ද කියල පැහැදිලිව ලියලා දෙන්ඩ මහත්තයො. මොකෝ, මං කැමැති නැහැ ඔය බේත් වැරදිලා, මොකක් හරි අලකලංචියක් වෙනවා දකින්න, අපේ එළදෙනට.’සුළු රැකියාවක් සඳහා කොළඹ පැමිණි සුමාලි තවත් කල් නොයවා විවාහයක් කරගත යුතු යයි සිතුවාය. ඇයගේ ලොකුම සිහිනය වූයේ තම ගමන් බිමන් සඳහා මෝටර් රථයක් තමා සතු කර ගැනීම ය.සති අන්ත පුවත්පත් කීපයක මංගල දැන්වීම් කියවා බැලූ ඇය මෙසේ දැන්වීමක් සකස් කළා ය.‘බොදු, ගොවි, රූමත් රජයේ වැදගත් රැකියාවක් කරන තරුණියකි. වයස අවුරුදු 37 යි. ළාබාල පෙනුමැති ඇය විවාහ වීමට පතනුයේ හොඳ රැකියාවක් සහිත, මෝටර් රථයක් හිමි අයෙකි. මෑතදී ගත් මෝටර් රථයේ ඡායාරූපයක් සමඟ විස්තර දන්වන්න.’වීරක්කොඩි වෛද්‍යවරයා වෙත ගියේ, තමා කාර්යාලයට වාර්තා නොකළ දින කීපය සඳහා වෛද්‍ය සහතිකයක් ලබා ගැනීම පිණිස ය. ඔහුගේ කතා විලාසය පිළිබඳ ව විමසිලිමත් වූ වෛද්‍යවරයා මෙසේ ඇසීය.‘ඔහේ හැම තිස්සෙම ගොත ගහනව ද?’‘න්... නැ... නැ... දො... ස්... ස්... තර මහත්... ත... යො ක... ක... තා කර... න කො... කො... ට වි... වි... ත... ර... යි.’ වීරක්කොඩි කීවේය.චමිල රොෂාන් සමඟ අඹතලේ පාර අයිනේ කතා කරමින් සිටියදී අවමංගල පෙරහරක් ඔවුන් සිටි තැනින් යන්නට විය. අවමංගල රථයේ වූ මිනී පෙට්ටිය මත ක්‍රිකට් පිත්තක් සහ බෝලයක් ද තබා තිබිණ.‘මැරිච්ච මනුස්සයා හොඳ ක්‍රිකට් ක්‍රීඩකයෙක් වගේ.’ එය දුටු කල ක්‍රිකට් ලෝලියකු වූ රොෂාන් තම මිතුරු චමිල හට කීවේය.‘නෑ නෑ මං දන්නවා ඔය කට්ටියව. මැරිලා තියෙන්නෙ ක්‍රිකටර්ගෙ වයිෆ්.’ චමිල කීවේය.‘මොනවා? එතකොට අර බැට් එකයි බෝලෙයි මොකද මිනි පෙට්ටිය උඩ තියලා තියෙන්නෙ?’ රොෂාන් පුදුම වෙමින් ඇසීය.‘මිනිහා මේ ගමන් ම මැච් එකක් ගහන්ඩ යනවා ඇති.’ චමිල කීවේය.සුමාලි හවස තම සේවය අවසන් වීමෙන් පසු සිය පෙම්වතා සමඟ ගමන් කරද්දී එතැනින් ගිය සුඛෝපභෝගී මෝටර් රථයක් පදවාගෙන ගිය අයෙක්. කට පුරා සිනාසී සුමාලි හට අත වනා ගෙන ගියේ ය. සුමාලි ගේ පෙම්වතා එදෙස බලා සිටියේ ඉරිසියාව මුසු වුණු කෝපයෙනි.‘කවුද ඒ අත වනා ගෙන ගියෙ?’ පෙම්වතා ඇසුවේ එම කෝපයෙනි.‘අපේ ඔෆිස් එකේ වැඩ කරන කෙනෙක්.’ වැඩි ගණනකට නොගෙන සුමාලි පිළිතුරු දුන්නා ය.‘එයා මොනවද එතන කරන්නෙ.’ වැඩිදුර තොරතුරු දැන ගැනීමේ කුහුලින් යුතුව පෙම්වතා ඇසීය.‘මම ටයිප් කරන ලියුම් අත්සන් කරන්නෙ එයා තමයි.’ සුමාලි සැහැල්ලුවෙන් කීවාය.‘අම්මේ ෆාදර් අපිට අද කිව්වා, අපිව මේ ලෝකෙට එවලා තියෙන්නෙ අනික් මිනිස්සුන්ට උදව් කරන්න කියල.’ ඉරිදා දහම් පාසලට ගොස් පැමිණි හේමන්තගේ පුතා තම මවට කීවේය.‘ඔව් පුතා ඒක තමයි ඇත්ත.’ භක්තිමත් කාන්තාවක වූ චම්පා කීවාය.‘එතකොට අම්මෙ අනික් මිනිස්සුන්ව එවලා තියෙන්නෙ මොකට ද?’ පුතා ඇසීය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av1107244</link>
    <topic>මම විවාහයට චුට්ටක් බයයි</topic>
    <author>ගාමිණී සුසන්ත</author>
    <content>මම විවාහයට චුට්ටක් බයයිතරුෂි පෙරේරාඅද ‘තරුවක් සමග වරුවක්’ විශේෂාංගය වෙන්වන්නේ ජනපි‍්‍රය රංගන ශිල්පිනී තරුෂි පෙරේරා සමඟ කළ කතාබහ වෙනුවෙනි. මේ දිනවල විකාශය වන ඕලු -II ටෙලිනාට්‍යයේ මෙන්ම තවත් ටෙලිනාට්‍ය කීපයකම තරුෂිගේ රංගන දැකගත හැකිය. බොහෝ දෙනකු ඇයව හඳුන්වනු ලබන්නේ “පුංචි තිරයේ අහිංසක පෙම්වතිය” ලෙසය. ඒ ඇය නිරූපණය කළ ඇතැම් චරිත නිසාය.තරුෂි කොහොමද මේ දිනවල ඔබේ කාලය ගෙවෙන්නෙ?ඉතාම සතුටින් කාලය ගෙවනව. ඕලුධ්ධ්ටෙලිනාට්‍යයේ රූපගත කිරීම්වලට පසුගිය දවස්වල සහභාගි වුණා. ඒ වගේම ටෙලිනාට්‍ය අධ්‍යක්‍ෂ ප්‍රියන්ත සමරකෝන්ගෙ “සිරි වාසල” ටෙලිනාට්‍යයේ රූපගත කිරීම්වටලත් සහභාගි වෙනවා. ඒ වැඩත් එක්ක තමයි මම මේ දවස්වල ඉන්නෙ.ඔබ ක්ෂේත්‍රයට පැමිණි ආකාරය...?මගෙ ගම නාවලපිටිය. නාවලපිටියෙ සාන්ත අන්දු විදුහලිනුත් මහනුවර ස්වර්ණමාලි විදුහලිනුත් තමයි මම අධ්‍යාපනය හැදෑරුවෙ. උසස් පෙළට හැදෑරුවේ නාට්‍ය සහ රංග කලාව, චිත්‍ර, නර්තනය යන විෂයන්. පාසලේදි මම වැඩියෙන්ම යොමු වුණේ චිත්‍රවලට සහ නර්තනයට. රංගනයට යොමුවෙන්න අදහසක් පාසල් යන කාලෙ තිබුනෙ නෑ. මගෙ ලොකු තාත්තගේ (වික්‍රම කළුතොට) මඟ පෙන්වීම යටතේ නාට්‍ය පාඨමාලාවක් හදාරන්න මට අවස්ථාව ලැබුණා. මුදියන්සේ දිසානායක ගුරුතුමා යටතේ නර්තනයත් හැදෑරුවා. මම මුලින්ම රූපවාහිනී කැමරාවක් ඉදිරියට ගියේ ටෙලිනාට්‍ය දැන්වීමකට පෙනී සිටින්න. පසුව අන්දරවැට ටෙලිනාට්‍ය මාලාවට සම්බන්ධ වුණා. ප්‍රේක්ෂකයින්ට දැනෙන චරිතයක් නිරූපණය කරන්න මට අවස්ථාව ලැබුණේ එරංග සේනාරත්නගේ “පූජා” ටෙලි නාට්‍යයේ.රංගනයට පිවිසීම බලාපොරොත්තු ඉටුවීමක් ද?නැහැ. රංගනයට එන්න මම හීන මැව්වෙ නෑ. නමුත් මම චිත්‍රපට ටෙලිනාට්‍ය නරඹන්න ගොඩක් කැමැති කෙනෙක්. චිත්‍රපටයක් හෝ ටෙලි නාට්‍යයක් නැරඹුවාට පසුව එහි කතාව තවදුරටත් ගොතල තවත් අලුත් කතාවක් හදල මම මගෙ යාළුවන්ට කිව්ව. ඒ විදියට නිර්මාණය කළ කතා මම පොතක ලියල තියෙනව. මේව ගැන දැන් හිතනකොට මට හිතෙනව රංගනයට ආශාවක් මගෙ යටි හිතේ තිබිල තියෙනව කියල.ඔබ වැඩියෙන්ම නිරූපණය කරල තියෙන්නෙ අහිංසක පෙම්වතියගෙ චරිතය නේද?මට ලැබුණු බොහොමයක් චරිතවල ඔය ලක්ෂණය බොහෝ දුරට තිබුණා. ඒ මගේ බාහිර පෙනුම නිසා වෙන්න ඇති. ඒ වුනත් ඒ හැම චරිතයකම කිසියම් වෙනසක් කරන්න මම උත්සහ කළා. පසු කලෙක මට ලැබුණා විවිධ චරිත නිරූපණය කරන්න. කපටි, සැරපරුෂ චරිත ඒ අතර තිබුණා. මේ දවස්වල විකාශය වන ඕලු II ටෙලිනාට්‍යයේත් මම නිරූපණය කරන්නෙ තරමක සැර පරුෂ චරිතයක්.නර්තනයෙන් ඉදිරියට යන්න බලාපොරොත්තුවක් නැතිද?මම උඩරට පහතරට නර්තන සම්ප්‍රදායන් දෙකම ඉගෙන ගෙන තියෙනවා. ඉඩක් ලැබුණොත් තවදුරටත් නර්තනය ඉගෙන ගන්න බලාපොරොත්තුවක් තියෙනව.ඔබට ලැබෙන හැම චරිතයක්ම රඟපාන්න බාර ගන්නවද?නැහැ. මම ලැබෙන හැම චරිතයක්ම බාර ගන්නේ නෑ. මට ලැබෙන චරිත පිළිබඳ මම ගොඩක් දුරට හිතනව. අධ්‍යක්‍ෂවරයා සහ මගෙ සමීපතමයින් සමඟ සාකච්ඡා කරල මට ඒ චරිතය හොඳයි කියල හිතුනොත් තමයි මම බාර ගන්නෙ. මම චරිතය ගැන වැඩියෙන් කතා කළා කියල අධ්‍යක්‍ෂවරු මා එක්ක අමනාප වෙලා නෑ. තව දෙයක් මෙතනැදි කියන්න ඕන; අද හැදෙන බොහොමයක් ටෙලිනාට්‍යවල හැල හැප්පීම් ඇති චරිත ප්‍රබල චරිත නෑ. එකම වාගෙ චරිත තමයි හැම ටෙලි නාට්‍යයකම තියෙන්නෙ. මම කැමැතියි විවිධත්වයෙන් යුතු හැල හැප්පීම් සහිත චරිත නිරූපණය කරන්න.ළඟදිම ඔබ විවාහ වෙන බව ඇත්තද?නැහැ; මගෙ විවාහය ගැන මම තවම ස්ථිර තීරණයක් අරගෙන නෑ. මගෙ දෙමව්පියනුත් බලාගෙන ඉන්නේ කවදාද මගේ විවාහය සිදුවෙන්නේ කියල. හැබැයි මම තව වසරක් දෙකක් ඇතුළත විවාහ වේවි. අවංකවම කතා කරනවා නම් මම විවාහයට ටිකක් බයයි. ඒ මොකද මම විශ්වාස කරන විදියට විවාහය මැරෙන තුරා පැවතිය යුතු ආරක්ෂා කරගත යුතු දෙයක්. විවාහ වුණාට පසුව ඉතිරි ජීවිත කාලයම ගත කරන්න වෙන්නෙ ඒ පුද්ගලයා එක්ක. ඒ නිසා මගෙ ස්වාමි පුරුෂයා වන ඒ පුද්ගලයා මට ගැළපෙන කෙනෙක් විය යුතුයි කියලයි මම විශ්වාස කරන්නෙ. ඒ නිසා විවාහය පිළිබඳ තීරණය ගොඩක් දුරට හිතල ගන්න ඕන තීරණයක්.රංගන ශිල්පිනියක් වීම ගැන ඔබ තෘප්තිමත් ද?මම රංගන ශිල්පිනියක් වෙන්න හිතාගෙන සිටි කෙනෙක් නෙමෙයි. නමුත් මම අද එතැනට ඇවිත් තියෙනව. ඒක හැමෝටම නොලැබෙන අවස්ථාවක්; වාසනාවක්. නමුත් මේ ක්ෂේත්‍රයේ වර්තමානයේ සිදුවන ඇතැම් දේවල් ගැන මට තියෙන්නේ කලකිරීමක්. මේ තත්ත්වය වහාම වෙනස් වුණේ නැතිනම් ඒකෙන් ක්ෂේත්‍රයට විශාල හානියක් සිදුවේවි. මේ වගේ ඇතැම් දේවල් දකින විට මට හිතෙනවා, මේ ක්ෂේත්‍රයට නාව නම් හොඳයි කියලා.ඔබේ පවුලේ උදවිය ගැන කතා කළොත්?අම්මයි තාත්තයි නංගිල දෙන්නයි මල්ලියි මමයි තමයි අපේ පවුලෙ ඉන්නෙ. මම හැම තිස්සෙම මගේ පවුලේ ගෞරවය ගැන හිතනවා.විවාහයෙන් පසුව දිගටම රඟපානවද?විවාහයෙන් පසුව මගේ පළමු තැන පවුල් ජීවිතයට. මගේ ස්වාමිපුරුෂයා වෙන කෙනා කැමති වුණොත් මම දිගටම රඟපානව. ඒත් මගෙ රංගන කටයුතු නිසා මගෙ පවුල් ජීවිතයට චූටි හෝ අඩුපාඩුවක් සිදුවෙනව කියල මට දැනුණොත් වහාම මම රඟපෑමෙන් ඉවත් වෙනවා.කලාව තුළ මොන වගේ බලාපොරොත්තුද ඔබට තියෙන්නේ?විශාල බලාපොරොත්තු මට නෑ. ඒත් කලින් සඳහන් කළා වගේ මගේ හිතේ කාලෙක ඉඳලා ඇඳිල තියෙන කතාවක් තිර රචනයක් බවට පත් කරල එයින් හොඳ නිර්මාණයක් කරන්න බලාපොරොත්තුවක් තියෙනව. ඒත් ඒකට තව කොපමණ කාලයක් යාවිද කියල කියන්න බැහැ.ගාමිණී සුසන්තඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av1107245</link>
    <topic>මගේ විවාහය දෙදරා ගියේ නැහැ!</topic>
    <author>ජෝජ් රොබ්සන් ද සිල්වා</author>
    <content>මගේ විවාහය දෙදරා ගියේ නැහැ!හසන්ත හෙට්ටිආරච්චිරූපවාහිනී ප්‍රේක්ෂකයන් වැඩි පිරිසක් ඔහු හඳුන්වන්නේ අටපට්ටමේ “දඩිබිඩිස්” නමින්. බාල, තරුණ, මහලු ආදි සෑම තරාතිරමකම රූපවාහිනී ප්‍රේක්ෂකයින්ගේ නොමඳ ආදරය දිනාගෙන සිටින දඩිබිඩිස් ඔහුට ආදරය කළ සුන්දර යුවතියක වන චමුදිකා පියුමි සමඟ එකම කැදැල්ලක කූඩු වුණේ මීට මාස කිහිපයකට පෙර එනම් පසුගිය මැයි හය වැනිදා.එහෙත් පසුගියදා අන්තර්ජාලයේ පළවූ පුවතකින් ප්‍රචාරය කෙරුණේ දඩිබිඩිස්ගේ විවාහය දෙදරා ගොස් ඇති බවයි. දඩිබිඩිස්ට ආදරය කරන ලක්ෂ සංඛ්‍යාත ප්‍රේක්ෂකයින් කුතුහලයට පත්කළ මේ පුවතේ සත්‍ය අසත්‍ය දැන ගැනීමට අපි කෙළින්ම දඩිබිඩිස් නොහොත් හසන්ත හෙට්ටිආරච්චි සමඟ කතාබහ කළා. මේ එම කතාබහයි.”ඇත්තටම හසන්ත, සිදු වුණේ කුමක්ද?”කියා ඇසූ සැණෙකින් ඔහු දඩිබිස්ට හුරුපුරුදු කටකාරකමින් පැවසුවේ “අන්තර්ජාල ජංජාලයක්” යනුවෙනි.වෙබ් අඩවිවලින් ප්‍රචාරය කෙරුණේ මගේ විවාහය දෙදරා ගොස් ඇති බවකුයි. එහෙම නම් ඒ බව මුලින්ම දැනෙන්න ඕනේ මටයි මගේ බිරිඳටයි.එලෙස නොවී අපිට නොදැනෙන දෙයක් අපි ගැන වෙන කවුරුන් හෝ පුද්ගලයෙකුට දැනෙන්න ඔහු ආශ්චර්යවත් පුද්ගලයෙකු විය යුතුයි.එසේ නැත්නම් මෙවැනි මඩ ප්‍රචාර උපක්‍රම ලෙසින් යොදා ගෙන වෙබ් අඩවි ජනපි‍්‍රය කරවා ගැනීමට උත්සාහ කරන පුද්ගලයෙකු හෝ නිසැකවම විකෘති ආසාවන්ගෙන් පෙළෙන මානසික රෝගියෙකු විය යුතුයි. කලකට පෙර මට පිළිකාවක් තිබෙනවා කියලත් ප්‍රචාරය කර හැරියා මතකද, ඒ වගේම තමා මේ ප්‍රවෘත්තියත්. අයාලයේ යන මානසික රෝගීන් හුදකලාවේ ඉන්න ගමන් කරන නොහොබිනා වැඩ.”ඔබ මීට විරුද්ධව ගත් පියවර මොනවාද?”පියවර කීපයක්ම ගත්තා. නීතිමය හේතු මත ඒවා හෙළි කරන්න බෑ. ඒ හැරුණු විට අදාළ වෙබ් අඩවිවලට විද්්‍යුත් තැපෑලෙන් දැනුම් දීම් කිරීමෙන් පසුව දැනට මේ අසත්‍ය පුවත ප්‍රචාරය කළ වෙබ් අඩවි හතරක් කනගාටුව ප්‍රකාශ කර සමාව ඉල්ලා තිබෙනවා. මේවා තාක්ෂණයේ දියුණුවත් සමඟ අලුත් ලෝකයේ සිදුවන අපරාධ. අදාළ ආරක්ෂක අංශවලට දැනුම් දීම තමයි මේවාට එරෙහිව පළමුව ගත හැකි පියවර. ශ්‍රී ලංකාව වැනි ප්‍රජාතන්ත්‍රවාදී රටක මෙවැනි ද්වේශ සහගත බොරු ප්‍රචාර මඟින් පුද්ගලයින්ගේ මානුෂික අයිතිවාසිකම් කෙළෙසීම දණ්ඩ නීති සංග්‍රහය යටතේ දඬුවම් ලැබිය යුතු වරදක්.”මෙම අසත්‍ය ප්‍රවෘත්ති නිර්මාණය කළ වරදකරු සොයා ගැනීමට හැකි වුණාද?”නැහැ. ඒ සඳහා ක්‍රමවේදයක් දැන් සැකසෙමින් තිබෙනවා. මෙවැනි අපරාධකරුවන් සොයා ගැනීමට රාජ්‍ය මට්ටමේ මැදිහත් වීමක් අවශ්‍යයි. අද මට වූ මේ දේ හෙට ඔබට විය හැකියි.එම නිසා අපි නව ලොව තාක්ෂණය යොදා ගෙන මෙවැනි අපරාධ සිදු කරන අපරාධකරුවන් මර්දනය කළ හැකි ක්‍රමවේද සොයා දැනුම්වත් විය යුතුයි. අපට වඩා බාල පරම්පරාව මෙවැනි අපරාධකරුවන්ට ගොදුරු වීමේ ඉඩකඩ වැඩියි. පට්ටපල් බොරු ගොතා පැවසීමෙන් ජනතාව මුලා කිරීමට තවදුරටත් ඉඩ නොතැබිය යුතුයි. මගේ විවාහය පිළිබඳ මේ අසත්‍ය ප්‍රවෘත්තියෙන්ම පැහැදිලි වෙනවා, බොරු කුණු කන්දල් අන්තර්ජාල වෙබ් අඩවිවල ප්‍රචාරය කෙරෙන බව.මෙයට හොඳම උදාහරණයක් අපේ රටට විරුද්ධව ප්‍රචාරය කළ ‘චැනල් 4’ ප්‍රවෘත්තියත්. මෙවැනි ප්‍රවෘත්ති නිර්මාණය කළ මුලින්ම ප්‍රචාරය කරන පුද්ගලයා පමණක් නොව මේවා පිළිබඳ බුද්ධිමත්ව සිතා නොබලා පතුරුවා හැරීමට දායක වෙන සියලුම පුද්ගලයින්ද වරදකරුවන් ලෙසයි මම නම් හිතන්නේ.”මේ සිද්ධියෙන් ඔබ කම්පනයට පත් වූයේ නැද්ද?”ලෝකයේ රටවල් පනහකට වඩා ගිහින් ආව මට මෙවැනි දේවල් ගැන තරමක අවබෝධයක් තිබෙන හින්දාත්, අපේ මේ සමාජයේ ජීවත් වෙන ද්වේශ සහගත සිත් ඇති සමහර පුද්ගලයින්ව තේරුම් ගැනීමට සිහි කල්පනාව ඇති හින්දාත් කම්පනය වීමට තරම් මගේ මනස දුර්වල වුණේ නැහැ. මෙවැනි සිද්ධීන්ට මුහුණ දීමට තරම් ශක්තිමත් මනසක් මට තිබෙන බව මම විශ්වාස කරනවා.”ඔබේ ආදරණීය බිරිඳ මේ සිද්ධියේදී ඔබ සමඟ කටයුතු කළේ කෙසේද?”ඇය මා සමඟ ඒකාත්මීකව උන්නා. ඇයට මනා වැටහීමක් තියෙනවා මෙවැනි දේවල් පිළිබඳ. විවාහයට පෙර කෙටි කාලයක් ඇය ගුවන් සේවිකාවක් ලෙස සේවය කළා. පසුව අපේ විවාහය වෙනුවෙන් ඇය රැකියාවෙන් පවා ඉවත් වුණා.අපි ප්‍රංශය, ස්වීස්ටර්ලන්තය, ජර්මනිය සහ ඉන්දියාව වැනි රටවල පසුගිය කාලයේ එකටමයි කාලය ගෙව්වේ. මුදල්වලට වඩා අපි සතුට අගේ කරනවා. ‘අටපට්ටම’ සහ ‘දොරමඬලාව‘ වැඩසටහන් දෙක වෙනුවෙන් විශාල කැපවීමකින් කටයුතු කරන්න මට සිදු වී තිබෙනවා.මේ සියල්ල හරියාකාරව කරගෙන යාමට ඉමහත් කැපවීමක් හා සහයෝගයක් මට මගේ බිරිඳගෙන් ලැබෙනවා. අපේ විවාහ ජීවිතය අපි සෙනෙහසින් හා සතුටින් බෙදා හදා ගෙන ගත කරනවා.ළඟදීම අපේ විවාහ දිවියේ සතුටුදායක ප්‍රවෘත්තියක් ද අහන්න ලැබේවි. මේ රටේ කුඩා දරුවාගේ පටන් වැඩිහිටියා දක්වා සෑම පුරවැසියෙකුගේම වාගේ ආදරය මට ලැබී තියෙනවා.ඔවුන්ගේ ඒ ආදරය මෙවැනි අසත්‍ය ප්‍රවෘත්ති විසුරුවා හැරියාට නැති කරන්න කාටවත්ම බැහැ.”ජෝජ් රොබ්සන් ද සිල්වාදැනටමත් සිනමා හා රූපවාහිනී මාධ්‍යයන්හි නිරතව සිටින්නන් හට ප්‍රමුඛතාව ලබා දෙමින් ප්‍රවීණ මට්ටමක සිනමා අධ්‍යක්ෂණය පිළිබඳ වැඩමුළුවක් සැප්තැම්බර් 11 සිට 17 දක්වා කොළඹ දී පැවැත්වීමට ආසියානු සිනමා කේන්ද්‍රය විධිවිධාන යොදා ගෙන යයි. මෙම පාඨමාලාව මෙහෙයවනු ලබන්නේ ජාත්‍යන්තර කීර්තියට පත් බෙංගාලි ජාතික ඉන්දීය සිනමාකරුවකු වන බුද්ධාදෙබ් දාස්ගුප්ත ය. දැනට වෘත්තාන්ත චිත්‍රපට 30 කට ආසන්න සංඛ්‍යාවක් අධ්‍යක්ෂණය කර ඇති ඔහු දක්ෂ තිරකතා රචකයෙක් මෙන්ම කවියෙක් ද වේ.බුද්ධාදෙබ් අද ඉන්දියාවේ සිටින ප්‍රවීණතම සිනමාකරුවන් ගෙන් කෙනෙකි. ඔහුගේ චිත්‍රපට පහක්ම හොඳම චිත්‍රපටය සඳහා වන ජාතික සම්මානය දිනා ඇති අතර අධ්‍යක්ෂවරයකු වශයෙන් හොඳම අධ්‍යක්ෂ ලෙස දෙවරක්ම ජාතික සම්මානයට පාත්‍ර විය. ඔහුගේ චිත්‍රපට අවස්ථා රාශියකදීම ජාත්‍යන්තර සිනමා උත්සවයන්හිදී සම්මාන ලබා ඇත. කලක් ඔහු කොල්කතාවේ සත්‍යජිත් රායි සිනමා හා රූපවාහිනී ආයතනයේ සභාපති වශයෙන් ද කටයුතු කළේය. ඔහු සිනමාව පිළිබඳ ඉතා දක්ෂ ගුරුවරයෙකු වශයෙන් ද සැලැකේ.මෙම වැඩමුළුවට සමගාමීව බුද්ධාදෙබ් දාස්ගුප්ත ප්‍රත්‍යාවලෝකන සිනමා දැක්ම ඔහුගේ සහභාගිත්වයෙන් පැවැත්වීමට ද ආසියානු සිනමා කේන්ද්‍රය කටයුතු සංවිධානය කර ගෙන යයි.වැඩි විස්තර ආසියානු සිනමා කේන්ද්‍රය 118, දෙහිවල පාර, බොරලැස්ගමුව යන ලිපිනයෙන් හෝ asianfilmcentre@gmail.com යන විද්‍යුත් ලිපිනයෙන් ලබා ගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av1107246</link>
    <topic>යාත්‍රා</topic>
    <author>හිරුණි</author>
    <content>යාත්‍රාරොෂාන් පිලපිටිය මේ දවස්වල දිසාවේ කෙනෙක් වෙලා කියලා ආරංචි වුණා. කතාව ඇත්ත තමයි. ඔහු මාදිම්පොල දිසාවේ වෙලා. ඒ දේවින්ද කෝන්ගහගේ අධ්‍යක්ෂණය කරන ‘භවතරණ’, ‘භව සිද්ධාන්ත’ ටෙලි නාට්‍යයේ හා චිත්‍රපටයේ. රූගත කිරීම් අතරතුර ලැබුණ විවේක මොහොතක අපි ටිකක් කතා කළා.“මාදිම්පොල දිසාවේ ගේ චරිතය මට අලුත් අත්දැකීමක්. ඓතිහාසික කතාවක් වුණත් ඒක වර්තමානය දක්වා දිවෙන එකක්. එකම දර්ශන තලයක රූගත වන ටෙලි නාට්‍යයක් හා චිත්‍රපටයක් මේක. මං හිතන්නේ ලංකාවේ පළමු වතාවට වෙන්න ඇති මෙහෙම දෙයක් කරන්නේ. ඒ නිර්මාණයට මට සම්බන්ධ වෙන්න ලැබුණු එක මට ලොකු සතුටක්. මේ ටෙලි නාට්‍යයේ සටන් ජවනිකා ටිකකුත් තිබුණා රූගත කරන්න. මේ එක සටන් ජවනිකාවක් රූගත කරන්න දවස් 07 ක් ගියා.ඒත් එක්කම මේ දිනවල තිරගත වන ‘මහින්දාගමනය’ චිත්‍රපටයේ අරිට්ඨ කුමාරයාගේ චරිතයටත් හොඳ ප්‍රතිචාර ලැබෙමින් පවතිනවා. අපි කරපු ටෙලි නාට්‍යයක් වන ‘සිහින අරන් එන්න’ ටෙලි නාට්‍යයේ අවසන් වැඩ කටයුතු මේ දිනවල සිදු කරමින් සිටිනවා. නාලන් මෙන්ඩිස් සමඟ තවත් අලුත් ටෙලි නාට්‍යයක් කරන්නත් චතුරිකාත් මමත් මේ දිනවල සූදානම් වෙනවා.සුරංජි ශ්‍යාමලී ගේ රූපය අපට නුහුරු වුණාට සුරංජිගේ හඬ නම් අපේ ගීත ලෝලයන්ට නුහුරු නුපුරුදු දෙයක් නොවෙයි. ‘ජීවිතය ලස්සනයි’, ‘නිල් අහස ඔබ’, ‘සරා සහ සුබා’, ‘කෝරලේ මහත්තයා’ වැනි ටෙලි නාට්‍ය ගණනාවක තේමා ගීත ගායනා කළේ සුරංජි. ඒ විතරක් නොවෙයි ‘නිල් දිය යහන’, ‘නිදි යහන කැළඹෙයි’, ‘ස්වීට් ඒන්ජල්’, ‘දරුවනේ’ වැනි චිත්‍රපටවලට පසුබිම් ගායනයෙන් එක්වුණේ ද ඇයයි.“මම 2000 වසරේ තුරුණු ශක්ති සෞන්දර්ය චාරිකාවෙන් කළුතර දිස්ත්‍රික් හා බස්නාහිර පළාත් ගායන අංශයෙන් ප්‍රථම ස්ථානය දිනා ගනිමින් තමයි ජාතික තලයට ආවේ. ඊට පස්සේ මම කැලණිය විශ්ව විද්‍යාලයේ බිහිදොර අභියස කලා උලෙළේ හොඳම ගායිකාව ලෙසට තේරුණා.සුරංජි කැලණිය විශ්ව විද්‍යාලයේ හින්දි භාෂාව පිළිබඳ ප්‍රථම පන්ති ගෞරව උපාධිධාරිනියක්. කලක් කොළඹ විශ්ව විද්‍යාලයේ ශ්‍රීපාලි මණ්ඩපයේ හින්දි භාෂාව පිළිබඳ බාහිර කථිකාචාර්යවරියක් ලෙසටත් කටයුතු කළා. දැන් සුරංජි වෘත්තියෙන් ගුරුවරියක්. එහෙත් තම ගායන හැකියාව නංවාගන්නට ඈ නිරන්තරව උනන්දු වෙනවා. ඒ හින්දම තමයි ඇගේ කුලුඳුල් ගීත ඇල්බමය පසුගියදා ‘තරු පහන් වී’ නමින් ටොරානා ආයතනයෙන් එළි දැක්වූයේ.හිමාලි සයුරංගි බොහෝ විට අපේ පේ‍්‍රක්ෂකයින් හමුවට ආවේ ගැමි යුවතියකගේ චරිත ඔස්සේ. බැලු බැල්මට ඇගේ මුහුණෙන් පේන්නෙත් ගැමි සුන්දරත්වයක්. එහෙත් මේ දිනවල හිමාලිට ඕන වෙලා තිබෙනවා ටිකක් වෙනස් වෙන්න. හැමදාමත් එක විදියකට ඉන්නවට වඩා වෙනස් වෙන එකත් අපූරු අත්දැකීමක්නේ. ඒ හින්දම වෙන්න ඇති හිමාලි ඒ සඳහා සුදුසු වන චරිතයක් තෝරා ගත්තේ.“මේ දවස්වල මම ශාන්ත සොයිසාගේ ‘අමා’ ටෙලි නාට්‍යයේ වැඩ. ‘පියෝනා’ කියන නාගරික තරුණියකගේ චරිතයක් ඒක. ස්වරූපයෙනුත් මම ටිකක් වෙනස් වුණා. ඇත්තටම මට ඕන වුණා ටිකක් වෙනස් චරිතයක් කරන්න. පසුගිය ටිකේම එකම වගේ චරිතනේ කළේ. මට හිතෙනවා පේ‍්‍රක්ෂකයින්ටත් මේ වෙනස දැනේවි කියලා.”පහුගිය කාලේම මම ටෙලි නාට්‍යවල වැඩ කළෙත් නෑ. හිතට හරියන චරිතයක් ලැබුණේ නෑ. බොහෝ වෙලාවට ආරාධනා ලැබුණේ කරපු චරිත වගේම චරිතවලට. ඒ නිසා බාරගත්තේ නෑ. ඒත් නිවේදන කටයුතුවල නම් දිගින් දිගටම නිරත වුණා. පසුගිය දිනවල ‘සූර ගොවියා’ වැඩ සටහන ඉදිරිපත් කළා.චන්න පෙරේරා අධ්‍යක්ෂණය කළ අලුත්ම චිත්‍රපටයේ රඟපෑවා. දොස්තර කපිල සූරිය ආරච්චිගේ ‘ප්‍රති රූ’ චිත්‍රපටයේත් චන්ද්‍රරත්න මාපිටිගමගේ ‘පී‍්‍රති ඇන්ඩ් ජෝයි’ චිත්‍රපටයේත් රඟපෑවා. ඉදිරියේදී ඒවා එන්න තිබෙනවා. ඒත් එක්කම මේ දිනවල අපි රජයත් සමඟ එකතු වෙලා ඇඟලුම් ක්ෂේත්‍රය නඟා සිටුවීමේ වැඩ පිළිවෙළකට සම්බන්ධ වී සිටිනවා.අපේ සංගීත ක්ෂේත්‍රයේ ජනපි‍්‍රය නාමයක් දිනාගත් වික්ටර් විජයන්ත – මායා දමයන්ති ගැන ඔබට තවමත් අමතක නැතුව ඇති. ‘පුර හඳ ලෙස ඔබ සමකළ මගේ මුහුණේ’ ඇතුළු ගීත රැසක් එකල මායා ගායනා කළා ඔබට මතක ඇති.දිගු නිහැඬියාවකට පසු වික්ටර් – මායා දෙදෙනාත් සිය වැඩිමල් දියණිය වන කුෂානි සඳරේකාත් එක්ව සංගීත ප්‍රසංගයක් පවත්වන්නටයි සූදානම. ‘පුරහඳ සිනෙරු තරු ගී’ නමින් පැවැත්වෙන මේ ප්‍රසංගය සරත් ද අල්විස් ගේ සංගීතයෙන් හැඩ වෙනවා. මෙහි විශේෂම සිද්ධිය වෙන්නේ ජනපි‍්‍රය නළු නිළියන් රැසක් මේ ප්‍රසංගයට නර්තනයෙන් එකතු වීමයි.තාත්තගේ අඩිපාරේ යන දියණියක් පසුගියදා අපට මුණ ගැසුණා. ඇය අභිෂේකා විමලවීර. තාත්තා තමයි සුනිල් විමලවීර. තාත්තා අපේ රටේ ප්‍රකට ගීත රචකයෙක්. චිත්‍රපට ගණනාවකටම ජනපි‍්‍රය ගීත රැසක් ඔහු නිර්මාණය කළා.අභිෂේකා පසුගිය කාලය ඇතුළත ක්ෂේත්‍රයේ ජනපි‍්‍රය වුණේ නිවේදිකාවක් හා ගායිකාවක් විදියට. එහෙත් දැන් තිබෙන අලුත්ම ආරංචිය තමයි ඇයත් ගීත රචනා ක්ෂේත්‍රයට පිවිසිලා කියන එක.”ඉදිරියේදි මම ගායනා කරන්න බලාපොරොත්තු වන ගීත දෙකක් මමම රචනා කර ගත්තා. තව නොබෝ දිනකින් ඒ ගීත පටිගත කරලා විෂුවල් කරන්නත් බලාපොරොත්තු වෙනවා. ‘සීමා නැහැ’ සහ ‘මතක ලන්තෑරුම්’ තමයි මම රචනා කළ ගීත වුණේ.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av1107247</link>
    <topic>බෙකම් ගේ පවුලට වාසනාවන්ත සිඟිත්තියක්</topic>
    <author>සේමාලි කැල්ලපත</author>
    <content>බෙකම් ගේ පවුලට වාසනාවන්ත සිඟිත්තියක්ලොව ප්‍රසිද්ධ පුද්ගලයන්ගේ පෞද්ගලික තොරතුරු දැනගන්න කාටත් තියෙන්නෙ ලොකු උනන්දුවක්. ලොව ඉහළම මිලක් අය කරන මේ දෙදෙනා ගේත් තොරතුරු දැනගන්න කාටත් වඩා විමසිලිමත් වන්නේ මාධ්‍යයි. එයට හේතුව ඔවුන් ගැන තොරතුරු දැනගන්න මුළු ලෝකයම උනන්දුවීමයි. ඔවුන් නම් සුපිරි පාපන්දු ක්‍රීඩක ඩේවිඩ් බෙකම් සහ සුපිරි මොස්තර නිරූපිකාවක සහ ‘ස්පයිස් ගර්ල්ස්’ කණ්ඩායම් හිටපු ගායිකාවක වන වික්ටෝරියා බෙකම්.මේ යුවළ ගැන උනන්දුවක් දක්වන අය මාස ගණනක සිට බලා සිටියේ වික්ටෝරියාට ලැබෙන්න ඉන්න දරුවා ගැනයි. ඒ බෙකම් යුවළගේ සිවුවැනි දරුවායි. මේ මස 10 වැනිදා උපත ලද සිඟිත්තිය බෙකම් යුවළගේ සිහින සැබෑ කළ බවයි මාධ්‍ය වාර්තා කළේ.ඩේවිඩ් බෙකම් හා වික්ටෝරියාඇමෙරිකාවේ ලොස් ඇන්ජලීස් හි සෙඩාර්ස් සිනායි නම් වූ පෞද්ගලික රෝහලේ දී වික්ටෝරියා මේ සිඟිත්තිය බිහි කළේ සිසේරියන් සැත්කමකිනුයි. සිඟිත්තිය මුලින්ම දුටු මොහොතේ ඩේවිඩ් බෙකම් කඳුළු පුරවාගත් දෑසින් සිඟිත්තිය දෙස බලා සිටි බව හිතවතුන් පවසා තිබුණා.“මං හරි ආඩම්බරයෙන් කියන්නේ අපට දුවක් ලැබුණා. මං මේ ලෝකේ දැක්ක ලස්සනම චූටි කෙල්ල. වික්ටෝරියා ඉතා හොඳින් ඉන්නවා. අපිත් පුතාලාත් ඉන්නේ හරිම සතුටින්” යනුවෙන් ඩේවිඩ් මාධ්‍යයට ප්‍රකාශ කළා.මේ සිඟිත්තිය වික්ටෝරියා කුඩා කල වගේමලු. වික්ටෝරියා රෝහල්ගත කළ දා සිටම මාධ්‍යවේදීන් සිටියේ රෝහල වටකරගෙනයි. සිඟිත්තිය ඉපදී පැය 9 කට පසු ඩේවිඩ් දැරියගේ නම මාධ්‍යයට පැවසුවා.ඔවුන් දැරියට නම තැබුවේ හාපර් සෙවන් බෙකම් ලෙසයි.සිඟිත්තියට නම තැබූ දා පටන් කාටත් ඕනෑ වුණේ ඒ නම තියන්න හේතු වුණේ කුමක්ද දැනගන්නයි. අන්තිමට ඩේවිඩ් බෙකම් සිය ෆේස් බුක් වෙබ් අඩවිය හරහා එයට හේතුව හෙළි කළා.ඔවුන් සිඟිත්තියගේ පළමු නම ලෙස හාපර් යන්න තෝරාගෙන ඇත්තේ ප්‍රසිද්ධ ග්‍රන්ථ කතුවරියකගේ නම අනුවයි. වික්ටෝරියා කියවීමට ආසම කරන To Kill a Mocking Bird’ පොතේ කතුවරිය හාපර් ලී. දරුවාගේ පළමු නම ලෙස ගත් ‘හාපර්’ යන්න පැරැණි ඉංග්‍රීසි නමක් වීමත් තවත් හේතුවක් බව ඩේවිඩ් පැවසුවා.“මගේ දුවගේ දෙවැනි නම ලෙස ‘සෙවන්’ යන්න යොදා ගැනීමට හේතුව මං කාලයක් ම එංගලන්තයේ පාපන්දු පිලේ ක්‍රීඩා කරද්දී ඇඳපු ටීෂර්ට් එකේ පිටේ වූ හතේ අංකයම නෙවෙයි. හත කියන්නේ වාසනාවන්ත අංකයක්. හත නිතරම මගේ වාසනාවට බලපෑවා. ඒ විතරක් නෙවෙයි ලෝකයේ බොහෝ සංස්කෘතීන්වල හත කියන්නේ වාසනාවන්ත අංකයක්. ඒ නිසා අපි ඒ අංකයට කැමැතියි. හාපර් සෙවන් පුංචි දුව අපට ලැබීම ගැනත් අපි ආඩම්බරයි” ඩේවිඩ් එසේ පවසා තිබුණා.වික්ටෝරියා අලුත උපන් දුව සමඟඑංගලන්තයේ විලියම් කුමරු සහ කේට් කුමරිය ඇමෙරිකාවේ සංචාරය කරද්දී රාත්‍රි භෝජනය සඳහා බෙකම් යුවළට ආරාධනා කර තිබුණත් එයට සහභාගි වුණේ ඩේවිඩ් පමණයි. එයට හේතු වුණේ ඒ දිනවල වික්ටෝරියා දරුවා ලැබීමට ආසන්නව සිටීමයි. ඒ කාලේ ඉඳන් ම ඔවුන් බලා සිටියේ දුවක් ලැබෙනකම්. ඔවුන්ට දැන් ඉන්නේ පුතුන් තිදෙනෙක්. ඒත් දුව වෙනුවට පුතෙක් ලැබුණොත් යළිත් වතාවක් දුවෙක් බලාපොරොත්තු වන බව වික්ටෝරියා කිව්වේ හිතමිතුරන් සමගිනුයි.ලොව සුපිරි යුවළක් ලෙස හැඳින්වෙන මේ දෙදෙනා ඉස්සෙල්ලාම මුණ ගැනුණේ 1997 දී. පළමු පුතා ලැබෙන්න ඉන්දැද්දී දෙදෙනා විවාහ ගිවිස ගෙන අයර්ලන්තයේදී උත්කර්ෂවත් විවාහ මංගල්‍යයත් පවත්වා විවාහ වුණා. ඔවුන්ගේ පළමු පුතා බෲක්ලීන් උපන්නේ 1999 දී. ඔහුට දැන් වයස අවු. 12 ක්. ඊට පස්සෙත් පුතාලාම දෙන්නෙක්. ඔවුන් රෝමියෝ (8) සහ කෲස් (6).2003 වසරේදී ඩේවිඩ් බෙකම් එංගලන්ත පාපන්දු නායකත්වයෙන් ඉවත් ව ඇමෙරිකාවේ LA Galaxy කණ්ඩායම සඳහා ක්‍රීඩා කිරීම සඳහා ඇමෙරිකාවට ගියා. වික්ටෝරියා මෝස්තර නිර්මාණ ශිල්පිනියක හා නිරූපිකාවක ලෙස ඉතා ඉහළ සාර්ථකත්වයක් ලබා ඉන්නවා. හොලිවුඩ් සුපිරි තරු අතර වික්ටෝරියාගේ ඇඳුම් මෝස්තර ඉතා ජනප්‍රිය යි.බෙකම් යුවළ හා පුතුන් තිදෙනාබෙකම් යුවළ දැනට පදිංචිව ඉන්නේ බෙවර්ලි හිල්ස්වල ඇති මන්දිරයකයි. එහි වටිනාකම ඇමරිකානු ඩොලර් මිලියන 14 ක්. එංගලන්තයේ ඔවුන් සතු බෙකිංහැම් පැලස් නම් වූ මන්දිරයේ වටිනාකම ඩොලර් මිලියන 18 ක්. ඔවුන්ගේ මීළඟ බලාපොරොත්තුව එංගලන්තයේ පදිංචියට යෑමලු.“අපි මෙහේ සිටීම නිසා ඩේවිඩ්ට බොහෝ දුරට පාපන්දු මඟ හැරිලා. ඒත් මගේ මෝස්තර ව්‍යාපාරවලට හොඳම තැන ඇමෙරිකාවයි. ඩේවිඩ්ගේ ගිවිසුම ඉවර වුණාම පදිංචි වන දිහා ගැන තීරණයක් ගන්නවා” මෙසේ කියා තිබුණේ වික්ටෝරියා යි.ලොව ඉහළ පෙළේ වෙළෙඳ ප්‍රචාරක ආයතන සඳහා පෙනී සිටින බෙකම් යුවළගේ වටිනාකම ඩොලර් මිලියන 150 ක් පමණ වන බව මාධ්‍ය වාර්තා කරනවා. ඉතින්, මේ දෙදෙනාට ලැබෙන දරුවා ගැන මාධ්‍ය නොසොයා ඉඳීද? ඉපදුණු දා සිටම දරුවාගේ ඡායාරූප මාධ්‍යයට යොමු නොකළ බෙකම් පසුගිය 17 දා වික්ටෝරියා සහ හාපර් සිඟිත්තිතය ගේ ඔහු විසින් ම ගත් සේයාරුවක් සිය වෙබ් අඩවිය හරහා මාධ්‍යයට නිකුත් කළා.ඔහු එය නම් කර තිබුණේ “මගේ ආදරණීය කෙල්ලො දෙන්නා” ලෙසයි.බෙකම් යුවළ කෙතරම් සතුටු වුවත් එංගලන්තයේ ඇතැම් විචාරකයන් පවසන්නේ බෙකම් යුවළ වගකීමකින් තොර මවුපිය යුවළක් බවයි. ලෝක ජනගහනය බිලියන 7 ක් වීමට ඔන්න මෙන්න කියා තිබියදී ඔවුන් තවත් දරුවන් බිහි කරනවා යැයි ඔවුන් චෝදනා කරනවා.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av1107248</link>
    <topic>සිංහල චිත්‍රපටයක රඟපාන හිටපු එල්.ටී.ටී.ඊ. සාමාජිකයා</topic>
    <author>හේමාලි විජේරත්න</author>
    <content>සිංහල චිත්‍රපටයක රඟපාන හිටපු එල්.ටී.ටී.ඊ. සාමාජිකයාශාන්තලිංගම් ගෝකුලන්මම ඉපදුණේ මුලතිව් දිස්ත්‍රික්කයේ මාන්කුලම් ප්‍රදේශයේ. අයියලා දෙන්නෙක්, අක්කා කෙනෙක්, මල්ලිලා දෙන්නෙක් සහ නංගි කෙනෙක් ඉන්න පවුලක හතරවැනි දරුවා විදියට මං ඉපදුණා. අපේ තාත්තා ගායකයෙක්. එයාට සංගීත කණ්ඩායමක් තිබුණා. අපි ඔක්කොම බලාකියාගෙන අම්මා ගෙදර හිටියා. අපි ගතකරපු සරල සැහැල්ලු ජීවිතේ ප්‍රභාකරන් වෙනස් කළා.ඒ හින්දා අවුරුදු ගණනාවක් අපි ඉහිලූ දුක් පීඩා ගැන වචනයෙන් විස්තර කරන්න බෑ. අන්තිමට අපට සිද්ධ වුණේ අතට අහුවුණ දෙයක් අරගෙන පුදුකුඩුඉරිප්පුවේ පුංචි බිම් තීරයක ගුලි වෙන්න. දිනය හරියටම 2009 මැයි 15 වැනිදා. ජීවිතේ ගැන කිසිම විශ්වාසයකින් කටයුතු නොකරපු මට අමුතු ධෛර්යයක් හිතට ආවා.මාත් මගේ පවුලේ උදවියත් මධ්‍යම රාත්‍රියේ නන්දිකඩාල් කළපුවට බැස්සේ ජීවිතේ හොයාගෙන එහා පැත්තට යන්න.”ශාන්තලිංගම් ගෝකුලන්ගේ කතාව හරි දිගයි. කතාව පුරාම ත්‍රාසය, භීතිය, කුතුහලය පිරිලා. ඒත් දන්නවද මේ සියල්ල මැද්දේ ගෝකුලන් ජීවිතය ජයගත්තා කියලා.එල්.ටී.ටී.ඊ. පාලනයෙන් පැන ආපු ගෝකුලන් ඇතුළු පවුලේ උදවිය යුද හමුදාවට බාර වුණා. ගෝකුලන් නොහොත් ශාන්තලිංගම් ගෝකුලන් හිටපු එල්.ටී.ටී.ඊ. සාමාජිකයෙක්. යුද හමුදාවට බාරවුණාට පස්සෙ ගෝකුලන් නතර වෙන්නේ පුනරුත්ථාපන කඳවුරක. එතැන ඉඳන් ගෝකුලන්ගේ ජීවිතේ වෙනස් වෙන්නේ පුදුම ආකාරයට. තව ටික දවසකින් ගෝකුලන් කියන්නේ ලංකාවේ කාගේත් කතාබහට ලක්වෙන සිනමා නළුවෙක්.ගෝකුලන් නළුවෙක් කළේ අපේ ප්‍රවීණ නළු සංජය ලීලාරත්න විසින්. ඔහුගේ කුලුඳුල් සිනමා අධ්‍යක්ෂණය ‘සෙල්වම්’ තව නොබෝ දිනකින් මෙරට තිරගත වේවි. අවිනිශ්චිත හුස්ම පොදක් එක්ක සටන් වැදුණු ගෝකුලන් ගේ ජීවිතේ ‘සෙල්වම්’ චිත්‍රපටය පුරාම ඔබට දකින්නට ලැබේවි.එදා පුදුකුඩුඉරිප්පුවෙන් පැන එන විට එකදු සිංහල වචනයක්වත් කතා කළ නොහැකිව සිටි ගෝකුලන් අද මාත් එක්ක හරි හරියට සිංහල කතා කරනවා.ගෝකුලන් ගැන ආඩම්බරයකුත් මං ගැන දුකකුත් මට ඇති වුණා.කොහෙන්ද සිංහල ඉගෙන ගත්තේ?”පුනරුත්ථාපන කඳවුරේදී. කඳවුරට එනකොට මම සිංහල මුකුත් දන්නේ නෑ. දැන් කතාකරන්න පුළුවන්. අවුරුදු එක හමාරක් මම පුනරුත්ථාපන කඳවුරේ හිටියා.”ගෝකුලන් එල්.ටී.ටී.ඊ. එකට බැඳුණේ ඇයි? මම ඇහුවා.”මම කැමැත්තෙන් බැඳුණේ නෑ. ඉස්කෝලෙ ඇරිලා ගෙදර එත්දි බලහත්කාරයෙන් අරගෙන ගියා. මම ඉගෙන ගත්තේ මුලතිව් මාන්කුලම් මධ්‍ය මහා විද්‍යාලයේ. එතකොට මම හිටියේ උසස් පෙළ පන්තියේ. පළමුවැනි වතාවට උසස් පෙළ ලියලා විශ්වවිද්‍යාලයට යන්න ලකුණු මදිවුණා. දෙවැනි වතාවට උසස් පෙළ ලියන්න හිතාන පාසල් යද්දි තමයි එල්.ටී.ටී.ඊ. එකෙන් මාව අරන් ගියේ.””ඉස්කෝලෙ ඇරිලා ගෙදර යත්දි එල්.ටී.ටී.ඊ. එකෙන් මාව අරගෙන ගිහින් පුහුණු කළා. ඒ අතරම මගේ තාත්තා ගායකයා නිසා මටත් සින්දු කියන්න පුළුවන්. ඒ නිසා විවිධ උත්සව අවස්ථාවලදි සින්දු කියන්නත් මාව යොදාගත්තා. ඒත් හදිසි අවස්ථාවක් ආ විගසම ආයුධ අරන් යුද්දෙට යන්න ඕන. මගේ ලොකු අයියා එල්.ටී.ටී.ඊ. එකේ කැප්ටන් කෙනෙක්.දෙවැනි අයියා එල්.ටී.ටී.ඊ. සාජන් කෙනෙක්. ලොකු අයියා 1999 දී ඇටෑක් එකකදී මියගියා. ඊට පස්සෙ අවසන් සටන් කාලෙදි දෙවැනි අය්යත් මියගියා.මගේ තාත්තා ඒ කාලේ ප්‍රභාකරන් ආපු එල්.ටී.ටී.ඊ. උත්සවවල ගීත ගායනා කරලා තිබෙනවා. මම කවදාවත් ප්‍රභාකරන් දැකලා තිබුණේ නෑ. තාත්තා ඇවිත් කියන විස්තර අහලා තිබුණ විතරයි. මාව එල්.ටී.ටී.ඊ. එකට සම්බන්ධ කර ගත්තේ 2008 දී. අවුරුද්දකට පස්සෙ මම ගෙදර ආවා. එතකොට දරුණු විදියට සටන් ඇවිලිලා තිබුණේ. ඒ කාලේ තමයි මම ගෙදර කට්ටියත් එක්කම මුලතිව්වලින් පුදුකුඩුඉරිප්පු වලට ගියේ.”ගෝකුලන් අ.පො.ස. උසස් පෙළට භූගෝල විද්‍යාව, දෙමළ සහ කර්ණාට සංගීතය හැදෑරුවෙක්. තාත්තා ගායකයෙක් නිසා උපතින්ම ගෝකුලන්ටත් ගායන හැකියාව ලැබෙන්න ඇති. පුනරුත්ථාපන කඳවුරේ දී ගෝකුලන් ගේ‘සෙල්වම්’ චිත්‍රපටයේකලා කුසලතා ඔප් නංවා ගැනීමටත් අවස්ථාව ලැබිලාත් තිබෙනවා. ප්‍රවීණ නිළි අනෝජා වීරසිංහගේ වැඩමුළු සඳහාත් කඳවුරේ සිටම ගෝකුලන් සම්බන්ධ වෙලා තිබෙනවා.”අපි කඳවුරේ කට්ටිය එකතුවෙලා එක දවසක් නාට්‍යයක් පෙන්නුවා. එදා ඒ නාට්‍යය බලන්න ඇවිත් හිටියා ‘සෙල්වම්’ අධ්‍යක්ෂ සංජය ලීලාරත්න මහත්මයත්. එදා මගේ රංගනය දැකලා තමයි මාව ‘සෙල්වම්’ චිත්‍රපටයට සම්බන්ධ කරගත්තේ.දැන් මට දැනෙනවා මම පුදුම තරමේ වාසනාවන්තයෙක් කියලා. සිංහල සිනමාවේ නිළි රැජින මාලිනී ෆොන්සේකා රඟපාන චිත්‍රපටයක මට ප්‍රධාන චරිතය රඟපාන්න ලැබුණා.’ගෝකුලන් මීට කලින් මාලිනී ගැන අහල තිබුණද?”ඔව්. අපේ තාත්තා ඇය ගැන ඒ කාලේ නිතර කිව්වා. ඒ අතරම ‘පයිලට් ප්‍රේම්නාත්’ චිත්‍රපටය මම බලලා තිබුණා.”’සෙල්වම්’ චිත්‍රපටයේ ගෝකුලන් රඟපාන්නේ දෙමළ වෛද්‍ය ශිෂ්‍යයෙකුගේ චරිතයක්. කතාවේ හැටියට ඔහුවත් එල්.ටී.ටී.ඊ. එකෙන් බලෙන් අරන් යනවා. මේ වෛද්‍ය ශිෂ්‍යයා ප්‍රේම කරන්නේ සිංහල තරුණියකට.ඉස්සෙල්ල කැමරාව ඉස්සරහට යද්දි මට හරිම බයක් දැනුණා. පස්සේ පස්සේ ඒ බය නැතිවෙලා ගියා. ගෝකුලන් කියනවා.එල්.ටී.ටී.ඊ. එකෙන් ගෝකුලන්ලට ආදරෙත් තහනම් කළා නේද?”ඔව්. ඇතුළේ ඉඳගෙන ප්‍රේම කරන්න බෑ. පස්සේ කාලෙක අවුරුදු ගාණක් ගියාම විවාහ වෙන්න අවසර දුන්නා.”ගෝකුලන් පුදුකුඩුඉරිප්පුවෙන් ආවේ තනියම නොවෙයි. ඔහුත් සමඟ අම්මා, තාත්තා, නංගි, මල්ලිලා දෙන්නා අක්කා ඇගේ සැමියා සහ දරුවන් ද සිටියා. ගෝකුලන් පුනරුත්ථාපන කඳවුරට යවත්දි අනෙක් සාමාජිකයන් අනාථ කඳවුරු වෙන යොමු කළා.එහෙත් දැන් මේ හැම දෙනකුටම එක්සිත්ව යළිත් සිය ගම්බිම්හි පදිංචි වීමේ වාසනාව උදාවෙලා.”අපි ආයිත් මුලතිව් මාන්කුලම් ගමට ගියා. අපේ ගෙවල් දොරවල් ඔක්කොම යුද්දෙන් විනාශ වෙලා. දැන් ආයෙත් ඒවා හදමින් ඉන්නේ. මල්ලිලා දෙන්නත් නංගිත් දැන් ආයෙත් මාන්කුලම් මහා විද්‍යාලයට ඉස්කෝලෙ යනවා. තාත්තා ආයෙත් අලුතින් ප්ලේයර්ස්ලා හොයාගෙන සංගීත කණ්ඩායම පටන් ගත්තා. මම වැඩිපුරම ඉන්නේ යාපනේ. මමත් සංගීත කණ්ඩායමක් එක්ක සිංදු කියනවා. ප්‍රභාකරන් නිසා අහිමිවෙලා තිබුණු ජීවිතය අපට යළිත් ලැබී තියෙනවා.”ගෝකුලන්ගේ හදවතින් පිටවුණු හැම වචනයකම දැන් තියෙන්නේ බලාපොරොත්තුවක්. අනාගතයේ හොඳ නළුවකු වීමේ සුබ පෙර නිමිති පහළ කරමින් කඳුළින් බර අතීතයක සිට පැමිණ අනාගතය ගැන සුබ සිහින දකින ගෝකුලන්ට අපේ සුබ පැතුම් මේ සමඟ! ගෝකුලන්ගේ ලිපිනය- නිව්කොලනි, මාන්කුලම්, මුලතිව්.හේමාලි විජේරත්නඡායාරූපය - රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av1107249</link>
    <topic>පුවත්</topic>
    <author/>
    <content>පුවත්අර්නස්ට් පෝරුතොට ගරු පියතුමාගේ පූජක දිවිය, සිනමා කලා හා සමාජ සේවා ජීවිතය අළලා නිපදවුණු ‘ආලකමන්දාව‘ විශේෂ විචිත්‍රාංගය අනිද්දා (26) රාත්‍රි 10.20 ට ජාතික රූපවාහිනියෙන් විකාශය වෙයි. සුනිල් මිහිඳුකුල තිර පිටපත ලියූ මෙය විනීතා කරුණාරත්නගේ අධ්‍යක්ෂණයකි. ‘ආලකමන්දාව‘ ජාතික රූපවාහිනි සංස්ථාවේ නිපැයුමකි.ප්‍රවීණ නාට්‍යකරුවකු වන කීර්ති බණ්ඩාර විසින් නොමිලයේ මෙහෙයවනු ලබන නාට්‍ය හා රංග කලාව පිළිබඳ වැඩමුළුවට අයැදුම්පත් කැඳවේ.වැඩි විස්තර 29/4, නන්දන උයන, යහම්පත් මාවත, මහරගම යන ලිපිනයෙන් ලබාගත හැකිය.ශ්‍රී ලංකාවේ දසත පුරා විසිරී සිටින අංකුර කෙටි චිත්‍රපටකරුවන්ගේ මෞලි මංගල්‍යය “VOTE - කෙටි චිත්‍රපට උලෙළ - 2011” මෙවරත් උත්කර්ෂවත් අයුරින් අගෝස්තු මස 26 දින ජාතික චිත්‍රපට සංස්ථාවේ තරංගනී ශාලාවේ දී පැවැත්වීමට නියමිතය.‘සංස්කෘති’ ප්‍රකාශන සංගමය ඉදිරිපත් කරන මාසික රැස්වීම මේ මස 30 වැනි දින පෙරවරු 9.30 ට කොළඹ 06 හැව්ලොක් පාරේ, 490/5 දරන සාමයික ආයතනයේ දී පැවැත්වෙයි. බෞද්ධ පාසල්වල ඉතිහාසය යන මැයෙන් දේශනය පවත්වන්නේ ශි‍්‍රයානි මතුගම රත්නායක මහත්මියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av11072410</link>
    <topic>අත්අඩංගුවට ගත් ටෙලිනාට්‍ය නිළියන් ප්‍රවීණත් නෑ ජනප්‍රියත් නැහැ</topic>
    <author>වසන්ත ජයසිංහ ආරච්චි</author>
    <content>අත්අඩංගුවට ගත් ටෙලිනාට්‍ය නිළියන් ප්‍රවීණත් නෑ ජනප්‍රියත් නැහැටෙලිනාට්‍ය ක්ෂේත්‍රයේ ප්‍රවීණ ජනප්‍රිය නිළියන් දක්වන අදහස්පසුගිය දිනවල පුවත්පත් හා වෙබ් අඩවි ඔස්සේ ජනප්‍රිය හා ප්‍රවීණ ටෙලිනාට්‍ය නිළියන් කිහිප දෙනෙකුම ගණිකා මඩම් කිහිපයක සිට හමුවූ බව කියන පුවත කා අතරත් ඇති කළේ ආන්දෝලනයක්. සැබවින් ම මෙලෙස හසු වූයේ කවුරුන්ද? ඒ අය ජනප්‍රිය හා ප්‍රවීණ රංගන ශිල්පිනියන් ද?ඒ කුකුස කා අතරත් තිබුණා. කෙස් නමුත් මේ හසුවුණු බොහෝ දෙනෙක් කියා සිටියේ තමන් අසවල් ටෙලිනාට්‍යයේ රඟපාන බවයි. නමුත් මෙවැනි වැටලීම් ඔස්සේ අත්අඩංගුවට පත් කාන්තාවන් ප්‍රවීණ හා ජනප්‍රිය රංගන ශිල්පිනියන් යැයි ප්‍රචාරයට පත්වීම සාධාරණ ද? සන්තකින් ම මේ අය රංගන ශිල්පිනියන් ද? මීට වගකිවයුත්තේ කවුරුන් ද? මේ ආන්දෝලනාත්මක පුවත කලා ක්ෂේත්‍රයේ ක්‍රියාකාරී රංගන ශිල්පිනියන්ට බලපාන්නේ කෙසේ ද?ඒ පිළිබඳ අපි කලා ක්ෂේත්‍රයේ ප්‍රවීණ හා ජනප්‍රිය රංගන ශිල්පිනියන් කිහිප දෙනෙකුගෙන් අදහස් විමසීමක් කළා.ඕෂධී හේවාමද්දුමඇත්තටම අද මාධ්‍යවල ඔය ප්‍රවෘත්තිය ලොකු ආන්දෝලනයක් වෙලා. නමුත් කලාව තුළ වැඩ කරන අපිවත් දන්නෑ මේ අය කවුද කියලා. මම නම් කියන්නේ කරුණා කරලා ජනප්‍රිය ද ප්‍රවීණ ද කියන වචන පාවිච්චි නොකර වැරැද්දට දඬුවමක් විදිහට නම හෙළි කරන්න. මේ අය අසවල් ටෙලිනාට්‍යයේ චිත්‍රපටයේ ජනප්‍රිය ප්‍රවීණ කියලා අර්ථකතන දෙන්න අවශ්‍ය නැහැ. නම හෙළි කරපුවාම අපේ රටේ මිනිසුන් දන්නවා මේ කවුද කියලා.අද කරන්නේ ජනප්‍රිය ටෙලිනාට්‍යයක නමක් දාලා එහි රඟපාන අසවලා ගණිකා මඩමකදී හමු වුණා කියලා කියනවා. දැන් හැමෝම අරයා ද මෙයා ද කියලා හිතනවා. සමහර වෙලාවට හොඳ අය දෙස පවා බලන්නේ වැරැදි කෝණයකින්. ඒ නිසා නම ප්‍රසිද්ධ කරන්න. කෙනෙකුට ලැජ්ජාවක් තියෙනවා නම් මෙහෙම දේවල් කරන්නේ නැහැනේ. ගොඩක් වෙලාවට මේ අයගේ වෘත්තිය ගණිකා වෘත්තිය. නමුත් ඒ අයගේ මාර්කට් එක හදාගන්න ගණන වැඩි කරගන්න රඟපාන්න එනවා. ඒ එන්නෙත් දවසක දෙකක පොඩි කොටසකට.මම නම් අපේ ප්‍රවීණයින්ගෙන් ඉල්ලන්නේ මෙහෙම අහුවෙන අය ආයේ කලාවට වැද්දගන්න නැති විදිහට ක්‍රමවේදයක් හදන්න කියන එක. ඇත්තටම කිව්වොත් මේ අය නිළියන් නෙවෙයි. දවසක දෙකකට පෙනී ඉන්න අය. ඒ නිසා මෙහෙම නිළියක් කියලා අසුවුණාම ඒක කලාවේ ඉන්න අපට විශාල හානියක්. ඒ නිසා වගකිවයුත්තන් ඒ සඳහා මැදිහත් වෙන්න.නයනා කුමාරිමම මූලිකවම කියන්නේ මෙහෙම දෙයක් අහුවුණාම නම ගම සමඟ ඡායාරූපයක් ම ප්‍රසිද්ධ කරන්න. එහෙම නැතුව අසවල් ටෙලිනාට්‍යයේ කියලා වහෙන් ඔරෝ කියන්නේ නැතුව කෙළින් ම මෙහෙම ප්‍රසිද්ධ කරන්න. අද අපි හැමෝ ම දන්නවා කලාව ඇතුළේ ඉන්න පිරිස ගැන. ඒ අය කවුද කියන එක. නමුත් සාමාන්‍ය ජනතාව මෙය දන්නේ නැහැ. ඒ නිසා ඒ අයට කරන සාධාරණයක් විදිහට ප්‍රසිද්ධ කරන එකයි වැදගත්. මොකද අපි මේ විදිහට කලාකරුවන් විදිහට රැඳීලා ඉන්නේ ජනතාව හින්දා.කවුරුන් නොදන්නා පිරිසක් කරන වැඩ නිසා ටෙලිනාට්‍ය ක්ෂේත්‍රයේ නිළියන් ගැරහීමට ලක්වෙනවා. මම කියන්නේ මෙවැනි වැටලීම්වලදී අසුවෙන සියලු දෙනාම ප්‍රචාරයට පත් කරන්න ඕන. ලැජ්ජාවක් බයක් නැති නිසානේ මේ දේවල් කරන්නේ. මාධ්‍යයට විශාල වගකීමක් තියෙනවා. මේ ටෙලිනාට්‍යයක දෙකක හිටගෙන ඉන්න කෙනෙකුට ප්‍රසිද්ධ නිළියක් කියලා මෙහෙම දේකදී ප්‍රසිද්ධ කරනවට. ඇත්තටම ඔය පසුගිය කාලයේ ගණිකා මඩම්වලදී අසුවුණ කිසිම කෙනෙක් ටෙලිනාට්‍ය ක්ෂේත්‍රයේ අපි දැකලා හුරු පුරුදු අය නෙවෙයි. නැවත නැවතත් මම කියන්නේ මේ අය ඡායාරූප සමඟ නම ගම හෙළිකරන්න කියලයි.අනර්කලී ආකර්ෂාඇත්තටම කියනවා නම් මේ අය ප්‍රවීණ ජනප්‍රිය කියලා හඳුන්වා දීමම විශාල හානියක්. ඒක මේ ක්ෂේත්‍රයේ නළු නිළියන්ට පමණක් නෙමෙයි පවුල්වලටත් කරන විශාල හානියක්. මේ අය මෙහෙම වැඩ කරලා අහුවුණාට පස්සේ අහවල් ටෙලිනාට්‍යයේ රඟපාලා තියෙනවා කියලා කියෙනවා. අද කලා ක්ෂේත්‍රයේ හොඳ ගෙවීමක් කරනවා. එහෙම එකේ ඇයි මේ වගේ වෘත්තීන්වල මේ අය නිරත වෙන්නේ.ඇත්තටම එහෙම වුණාම අපිට විශාල දුකක් දැනෙනවා. අද අපි මේ නම හදාගත්තේ විශාල කැපකිරීමක් කරලා. සමාජයට හොඳ නිර්මාණ ලබාදීලා. ඒත් මේ වගේ පහත් වැඩ කරලා අහු වුණාම ඒ අය ප්‍රසිද්ධ වෙන්නේ ප්‍රවීණ ජනප්‍රිය නිළියක් කියලා. මම නම් කරන එකම ඉල්ලීම මේ අයගේ නම් ප්‍රසිද්ධ කරන්න කියලයි. එතකොට රටම දන්නවා මේ අය ප්‍රවීණ ද ජනප්‍රිය ද නැත්නම් කවුද කියලා.සේමිණි ඉද්දමල්ගොඩමේ පිළිබඳ ‘රසඳුන’ ඔස්සේ කතා කිරීමම ඉතාම වැදගත් දෙයක්. මට තියෙන මූලික ගැටලුව මේ ජනප්‍රිය හා ප්‍රවීණ කියන දේ එළියට දෙන්නේ කවුද? මෙය පොලිසිය හරහා වෙන දෙයක් ද නැත්නම් මාධ්‍ය හරහා සිදුවන දෙයක් ද? පොලිසියටත් වඩා මාධ්‍ය මිතුරන් අද දන්නවා මේ ජනප්‍රිය හා ප්‍රවීණ නළු නිළියන් පිළිබඳ. ඒ නිසා මාධ්‍යයට විශාල වගකීමක් තියෙනවා මේ වචන පාවිච්චි කරන්න පුළුවන් ද කියලා මේ අයට.අද සමහරු රංගන වෘත්තියට එනවා ගණිකා වෘත්තිය ජනප්‍රිය කරගන්න. පත්තරයක පින්තූරයක් දාගෙන ටෙලිනාට්‍යයක පොඩි කොටසක් දාගෙන ඒ අය තමන්ගේ වෘත්තිය ජනප්‍රිය කරගන්න උත්සාහ කරනවා. ඇත්තටම මෙය විශාල හානියක්. අද අධ්‍යක්ෂකවරු නිෂ්පාදකවරු නිර්මාණවලට හොයන්නේ දක්ෂ ශිල්පීන් නෙමෙයි. අඩු මුදලට ගන්න පුළුවන් ශිල්පීන්.මේ නිසා ටෙලිනාට්‍ය අවර ගණයට යන්න පටන් අරන්. මොකද මේ එන අය අඳුන ගන්න කාටවත් බැහැ. ඒ නිසා අද මාධ්‍යයට විශාල වගකීමක් තියෙනවා මෙහෙම කෙනෙක් අහු වුණාම ජනප්‍රිය ද ප්‍රවීණ ද කියන තැන දෙන්න පුළුවන් ද කියන දේ තීරණය කරන්න. මෙහෙම දේවල් වෙන එක අද රංගන ශිල්පීන්ට කරන විශාල හානියක්. මේ නිසා මෙය කතිකාවකට බඳුන් විය යුතුයි කියලයි මම හිතන්නේ.ශ්‍රියානි අමරසේනමෙහෙම දෙයක් අහු වුණාට පස්සේ එය ප්‍රචාරය කරන ආකාරයේ විශාල වැරැද්දක් තියෙනවා කියලා මට පෙනෙනවා. ප්‍රවීණ ජනප්‍රිය ටෙලිනාට්‍ය රංගන ශිල්පිනියක් කියලා කිව්වාම ඒ පිළිබඳ පාඨක අවධානය යොමු වෙනවා වැඩියි. මෙය පත්තර කලාවේ එක්තරා උපක්‍රමයක් කියලත් කියන්න පුළුවන්. නමුත් කලාවට ආදරය කරන කලාකරුවට ආදරය කරන ප්‍රේක්ෂකයාට මෙවැනි දේ තුළින් විශාල කලකිරීමක් ඇතිවෙන්න පුළුවන්. ඇත්තටම කලාවෙන් අපේ රටට විශාල කීර්තියක් ජාත්‍යන්තර කීර්තියක් ගෙන එන්න මේ කලාවේ නියැලෙන කලාකරුවන්ට හැකියාව ලැබිලා තියෙනවා.නමුත් මෙවැනි පහත් සිදුවීම් මුල් කරගෙන මෙවැනි ප්‍රකාශ භාවිතාවීම කලාවට යහපත් දෙයක් නෙවෙයි. ඇත්තටම අද වෙබ් අඩවි හෝ පත්තර කලාකරුවන් පිළිබඳ තොරතුරු සමාජයට ලබාදෙනවා. නමුත් මෙවැනි සිදුවීම් එක්ක ඒ සියල්ල දෙසම පහත් විදිහට දැකීම අනුමත කරන්න අමාරුයි. ඒ සියල්ල දෙස සමබරව බැලීමයි වැදගත්. අද ලෝකයේ හැම ක්ෂේත්‍රයකම හොඳ නරක කියන දේ සිද්ධවෙනවා.නමුත් කලාවේ මෙහෙම දෙයක් සිදුවුණාට එය ලොකු ආන්දෝලනයක් ඇති කරනව. අපි කවුරුත් දන්නැහැ මෙහෙම වෘත්තින් වල නියැළිලා මේ අහුවුණ අය කවුරුන් ද කියලා. ඒ නිසා මාධ්‍ය සහ කලාව අත්වැල් බැඳගෙන මේ ගමන යන නිසා මෙවැනි සිදුවීම් ප්‍රචාරයේදී සාධාරණ ක්‍රමයක් හදාගමු. මොකද මම විශ්වාස කරන්නේ අපිට ජනමාධ්‍ය ඕන. ජනමාධ්‍යයට අපි ඕන කියන එකයි.වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av11072412</link>
    <topic>විජේ මල්ලිගෙ කොලම</topic>
    <author/>
    <content>විජේ මල්ලිගෙ කොලමශ්‍රී ලංකාවෙ ටෙලි ඩ්‍රාමා ඉන්ඩස්ට්‍රි එකට මේ දවස්වල හරි දරුණු අපල කාලයක් ඇවිත් කියලයි විජේ මල්ලිට ලැබෙන බ්‍රේකින් නිව්ස්වලින්, ඒ කියන්නෙ උණුසුම් පුවත්වලින් පේන්නෙ. ටෙලි ඩ්‍රාමාස් කිව්වත් ඉතින් ඔය පෙන්නන හැම ඩ්‍රාමාස්ම රියල් ටෙලි නෙවිනේ.අනිත් පැත්තෙන් හදාගෙන යනව කියන ඔක්කොම ටෙලීස් කාලෙකට ඉස්සර අපේ ඕඩියන්ස් බලපු ජාතියෙ භාණ්ඩ නෙවි කියලයි විජේ මල්ලිගෙ කල්පනාව. අපේ ටෙලි සීන් එකත් ක්‍රිකට් ගේම් එක වගේම වෙලා ද කියලත් විජේ මල්ලිට හිතෙනවා. දන්නවනේ ක්‍රිකට් සීන් එකේ මේ දවස්වල සයිස් එක. දවස් පහේ ටෙස්ට් ක්‍රිකට්වලින් පටන්ගත්ත ගේම් එක සික්ස්ටි ඕවර්ස් වන් ඩේ වලට චේන්ජ් වෙලා පස්සෙ ෆිෆ්ටි ඕවර්ස් වෙලා දැන් බලන්නකො ටුවෙන්ටි ටුවෙන්ටි සයිස් එකේ ඉන්ස්ටන්ට් ක්‍රිකට්වෙලා නේ.ටෙලි ඩ්‍රාමා සීන් එකත් ඒ වගේමයි. හැබැයි අනිත්පැත්තට. ඒ කියන්නෙ ඉස්සර 20 – 25 එපිසෝඩ්වලින් පටන් අරගෙන ෆිෆ්ටි හන්ඩ්‍රඩ් ගණන්වලට දුවපු ටෙලිය අද ඒ වගේ ඩබල් ට්‍රෙබල් වෙලා මෙගා රේස් එකේ දුවන්නෙ. මේ මෙගා සයිස් වැඩ නිසා අපේ ගොඩාක් ස්ටේෂන්වලට එපිසෝඩ් හතළිහක පනහක හරිහමන් ටෙලියකට ඉඩක් ඇත්තෙම නැති ගානට වැටිලා. මිනිස්සුන්ට බලන්න පුළුවන්, ආර්ට්ස්ටික් වැලියුව් එකක් තියෙන ටෙලි ඩ්‍රාමාස් පෝලිමේ වේළෙද්දි අංජ බජල් මෙගාස් රජ කරන සීන් එකක් වෙලා අපේ ටෙලි ඩ්‍රාමාස් සීන් එක.සමහර ස්ටේෂන්වල ලොක්කො ගාවට ගිහින් ටෙලි ඩිරෙක්ටර්ස්ල ළඟ වැඳ වැටෙන්නෙ නැති එක විතරලු දුක් මහන්සි වෙලා හදපු කොලිටි ඩ්‍රාමා එකකට බෙල්ට් එකක් ගන්න. එක පැත්තකින් හදාපු ටෙලියත් පෙන්නගන්න බැරි සීන් එක. අනිත් පැත්තෙන් මේ ටෙලිවල ඇක්ට් කරන නළු නිළියන්ට සලකන අප්සෙට් සැලකිල්ල. දවස් ගාණට පඩි ගෙවන, පැකට් එකකට කෑම ටිකක් දෙන, නිර්මාණෙකට එකතු වුණා කියන සැටිස්ෆැක්ෂන් එක ඇත්තෙම නැති සයිස් එකට ටෙලි ඉන්ඩස්ට්‍රි එක වැටිල තියෙනව කියන එක නම්, විජේ මල්ලි දන්න අඳුනන, හැම ටෙලි නළුවෙක්ම නිළියක්ම කියන කතාවක් වෙලා දැන්.ටෙලිසීන් එකේ එක සයිඩ් එකක් ඒක. මේ ඊයෙ පෙරේද ඉඳලා ටෙලි ෆීල්ඩ් එකේ ටෙලි ඇක්ට්‍රසස්ල ගැන මීඩියාවල වෙබ් සයිට්ස්වල යන නිව්ස් දැක්කම, විජේ මල්ලිට මාර අප්සෙට් ෆීලින්ග්ස් තමයි එන්නෙ. ලෝකෙ පළවැනි රස්සාව කරන කට්ටිය ටෙලි ඇක්ට්‍රසස්ල වෙලා ද නැත්නම් ටෙලි ඇක්ට්‍රසස්ල ලෝකෙ පළවැනි ජොබ් එක කරන කට්ටිය වෙලාද කියල හොයල බලන්න වටිනව කියල හිතෙනවා. මිරිහාන පොලිස් ස්ටේෂන් එකේ චීෆ්, දේශබන්ධු ලොක්කටමනේ මේ ජාතියෙ සීන්ස් මාට්ටු වෙන්නෙ. ඔය ඇක්ට්‍රසස්ල වාගේ ටෙලි එකකට රිංගල සිරා බිරා කෑල්ලකට කැමරාව ඉස්සරහට එන ලේඩීස් කට්ටිය ඒව විකුණල තමුන්ගෙ ඇඟපත සල්ලිවලට ගන්න එන අයට අප් මාකට් එකක් පෙන්නන්න හදනවත් ඇති.මගේ ගාණ මේකයි, මම මේ දවස්වල අර ටෙලියෙ මේ ටෙලියෙ ඉන්න අහවලා කිව්වාම පන්දාහ හත්දාහ කරගන්න පුළුවන් කියලත් හිතනව ඇති. තවත් කට්ටියක් ජීවත්වෙන්න වැලේ වැල් නැතුව ඉන්න වෙලාවට, එහෙමත් නැත්නම් බෝයි ෆෙ‍්‍රන්ඩ්ගෙන් බූට් එක වැදුනම හස්බන්ඩ්ගෙන් ඩිවෝස් එක ලැබුණම ජීවත්වෙන්න සම්තින්ග් එකක් හොයන ලේඩීස්ල වෙන්නත් පුළුවන්. ඔය කැටගරීස් දෙකටම වැටෙන්නෙ නැති ෆන් එකටම කාර් එකක රවුම් ගහන්න ආසා අක්කල නංගිලා වෙන්නත් පුළුවන්.ඔය මොනව වුණත් ලෝකෙ පළමුවැනි ජොබ් එක කරන්නෙ ටෙලි නිළියො විතරක්ම නෙවිනේ. පැය ගාණට කාමර දෙන රෙස්ට් එකකට හරි ගෙස්ට් හවුස් එකකට හරි යන කට්ටිය කරන ජොබ් එකම තමයි ස්ටාර් ක්ලාස් හොටෙල් එකට එයාර් කන්ඩිෂන් රූම් එකක ෆොරිනර් කෙනෙක් එක්ක හරි අපේ රටේ තදයෙක් එක්ක හරි කරන්නෙත්. ඒත් හැම තිස්සෙම මාට්ටු වෙන්නෙ, ලේන්සුවලින් මූණු වහගෙන පොලිස් ජීප්වලට නඟිනව පෙන්නන්නෙ ඈත ගම්රටවලින් ඇවිත් සම්තින්ග් එකක් හොයාගන්න තමුන්ගෙ ශරීරෙ විකුණන කට්ටිය විතරයි.එහෙම කල්පනා වෙනකොට මේක හරිම අසාධාරණ ලෝකයක් කියලත් විජේ මල්ලිට හිතෙනව. ඒගොල්ලන්ගෙ ජොබ් එක හරිද වැරැදි ද, ඔය ජොබ් එක නැතුව ජීවත්වෙන්න වෙන ක්‍රමයක් ඇත්තෙම නැද්ද වගේ අතුරු ප්‍රශ්න නම් විජේ මල්ලි අහන්නෙ නෑ. ශරීරෙ විකුණන ලේඩීස්ලට දෙන පබ්ලිසිටි එකඇඟපත සල්ලිවලට ගන්න එන ඔය සල්ලිකාරයො ගැනත් මීඩියාස්වලින් දෙන්නෙ නැත්තෙ ඇයි කියලත් විජේ මල්ලිට ප්‍රොබ්ලම් එකක් තියෙනවා.පැයක දෙකක ආතල් ගන්න රුපියල් දහ පාළොස් දාහක් වියදම් කරන්න පුළුවන් කට්ටිය කව්ද ඒගොල්ලො ඒ සල්ලි සොයන්නෙ මොන මාර්ගවලින් ද කියලත් හොයල බලන එක මේ ප්‍රොබ්ලම් එකේම තවත් සයිඩ් එකක් නේද කියලත් විජේ මල්ලි කල්පනා කරනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av11072413</link>
    <topic>පරම්පරා තුනක දරුවන් දකින්න තාත්තා වාසනාවන්ත වුණා</topic>
    <author>හේමාලි විජේරත්න</author>
    <content>පරම්පරා තුනක දරුවන් දකින්න තාත්තා වාසනාවන්ත වුණාසබීතා පෙරේරාජනප්‍රිය චිත්‍රපට නළු ස්ටැන්ලි පෙරේරා. පුරා වසර 73 ක ජීවන ගමන අවසන් කරමින් පසුගිය සතියේ යළි නොඑන්නම අවසන් ගමන් ගියා. සිනමාවට සිනමා මතක පමණක්ම නොව සිය ජීවිතයේ වැඩියෙන්ම ආදරය කළ දියණියන් සිවු දෙනාගෙන් එක් දියණියක් ද ඔහු සිනමාවට දායාද කළා.සම්මාන පිට සම්මාන ලබමින් ඇය සිනමා ක්ෂේත්‍රයේ ඉහළම හිණිපෙත්තට නඟිද්දී ඔහු තරම් සතුටට පත් තාත්තා කෙනෙකු තවත් නොවන්නට ඇති. මේ නිළි දියණිය අන් කවරකුවත් නොව සබීතා පෙරේරා ය. සිය පියාණන්ගේ වියෝව ඇගේ හද කම්පා කළ ද, පියාණන් ජීවත්ව සිටි කාලය තුළ ඇය සිය යුතුකම් කොටස නොපිරිහෙළා ඉටුකළ බැවින් සිත සතුටින් ඇය ඔහුට සමු දුන්නා.එහෙත් පියාත් සමඟ ගෙවුණු ආදරණිය බැඳීම් ඇති සිය ළමාවියේ මතක අතර තමා හැමදාමත් ජීවත්වන බව සබීතා පැවසුවා.“අපේ අම්මා තාත්තා දෙන්නම සිනමාවට සම්බන්ධ දෙන්නෙක් නිසා පුංචි කාලේ ඉඳන්ම අපිට විඳින්න ලැබුණේ සිනමාවට සම්බන්ධ අත්දැකීම්. තාත්තා නළුවෙක් ය කියන හැඟීම මුලින්ම මට දැනෙනකොට මං හිතන්නේ මට අවුරුදු 03 ක් විතර ඇති.මට මතකයි ඒ කාලේ අපි පදිංචි වෙලා හිටියේ ගල්කිස්සේ මං හිතන්නේ. දවසක් අපි කට්ටිය මිදුලේ සෙල්ලම් කරමින් හිටියා. තාත්තා උදෙන්ම ෂූටිං ගිහින්. දවල් වෙලා තාත්තා හරි කලබලයකින් වගේ ගෙදරට ආවා. ගෙට ගොඩවෙන ගමන්ම ගෙදර වැඩ කරන කෙනාට තාත්තා කියනවා ඇහුණා බබාව ඉක්මනට ලෑස්ති කරල දෙන්න කියලා. ඊට පස්සෙ තාත්තා මාවත් අරගෙන ගියා. තාත්තා මාව අරගෙන ගියේ ‘හතර කේන්දරේ’ චිත්‍රපටයේ එයාගේ දුව විදියට රඟපාන්න.මට මතකයි මට රඟපාන්න තිබුණේ තාත්තත් එක්ක තරහ වෙලා මේසෙට ඔළුව තියාගෙන ඉන්න දර්ශනයක්. අපි ටික කාලයයි කොළඹ හිටියේ. ඊට පස්සේ අපි තාත්තගේ මහ ගෙදර වෙන්නප්පුවේ පදිංචියට ගියා. මගේ ජීවිතේ ළමා කාලයෙන් වැඩිපුරම කාලයක් ගෙවුණේ වෙන්නප්පුවේ ගෙදර. තාත්තා හම්බවෙන්න බොහෝ නළු නිළියන් අපේ ගෙදරට ආවා ගියා. අපේ පවුලේ හිටියේ ගෑනු ළමයිම හතර දෙනෙක්. තාත්තා වැඩියෙන්ම ආදරේ කළේ ලොකු අක්කට. මම ඉස්සරින්ම දැක්කේ එයානේ ඒ හින්දා එයාට මං ගොඩාක් ආදරෙයි කියලා තාත්තා කිව්වා.අපි හතර දෙනා පුදුම තරමේ නිදහසකින් වෙන්නප්පුවේ ගෙදර හැදුණා. ලොකු වතුපිටිවල අපට ඕන ඕන විදියට අපි සෙල්ලම් කළා. අම්මයි තාත්තයි දෙන්නම සිනමාව නිසා කාර්යබහුල වෙලා හිටියා. ඒ වුණාට අපේ අධ්‍යාපන කටයුතු ගැන හැමදාමත් හොයලා බැලුවේ අපේ තාත්තා.සිනමාවත් එක්ක අම්මා තාත්තා ගත කරපු ජීවිතෙත් එක්ක තමයි ‘සබීතා’ චිත්‍රපටයෙන් මමත් සිනමාවට ප්‍රවිෂ්ට වෙන්නේ. එදා ඉඳලා අම්මා, තාත්තා දෙන්නම මගේ සිනමා ජීවිතේ පිටුපස්සේ හිටියා. මේ දෙන්නම මාත් එක්ක රූගත කිරීම්වලට එක්වුණා. තමාගේ දූලා හතර දෙනාගෙන් එක් කෙනෙක් හරි සිනමාවට එක්වුණු එක ගැන තාත්තා හරියට සතුටු වුණා.එයා දවසක් කිව්වා ඔයාට සම්මානයක් ලැබුණ දවසට මම මේ පුටුවෙම මැරුණත් කමක් නෑ කියලා. එතකොට මම සිනමාවට ආව අලුත. සම්මානයක් වත් ලැබිලා නෑ. පස්සෙ කාලෙක මම සම්මාන ගන්නකොට එයා තරම් සතුටු වුණ කෙනෙක් තවත් හිටියේ නෑ.අපේ තාත්තා හරිම වාසනාවන්තයි. එයා පරම්පරා තුනක දූ දරු මුණුපුරු, මී මුණුපුරුත් බලපු කෙනෙක්. තාත්තා අවුරුදු 25 කට අධික කාලයක් තිස්සේ හිටියේ මාතර ලොකු අක්කාගේ ගෙදර. ඒකට හේතු වුණේ මීට අවුරුදු 25 කට විතර ඉස්සර ලොකු අක්කගේ මහත්තයා හදිසියේ නැතිවුණා. ඒ කාලේ එයාගේ දරුවෝ ඔක්කොම පුංචියි. ඒ දරුවන් බලාකියා ගන්න තාත්තා ලොකු අක්කා ළඟට ගියා. අන්තිමේ එයා ලොකු අක්කගේ දරුවන්ගේ දරුවොත් බැලුවා.එයා අසනීප තත්ත්වයට පත් වුණේ මීට මාසයකට විතර උඩදී. ඊට පස්සේ අපි එයාව කොළඹට ගෙන්න ගත්තා. නංගිලගේ ගෙදර තමයි හිටියේ. ඒ මාසෙම අපි එයාව දොස්තරලා ළඟට ගෙනියනවා ගේනවා. එයාට ලොකු අසනීපයක් තියනව කියලා එයා දැනගෙන හිටියේ නෑ. ඉක්මනට සනීප වෙයි කියලා තමයි හිතාගෙන හිටියේ. ලොකු අක්කගේ තුන්වැනි දුව ඉන්දියාවේ ඉගෙන ගන්නවා. තාත්තා ගොඩාක්ම ආදරේ කළේ ඒ දුවට. මොකද එයාට අවුරුදු 07 ක් වෙත්දි තමයි ලොකු අක්කගේ මහත්තයා නැතිවුණේ. එදා ඉඳන් එයාට තාත්තා වුණේ අපේ තාත්තා. අසනීපෙන් ඉන්න කාලේ එයා ගැන අහන්න ගත්තා. ඒ නිසාම අපි එයාවත් ලංකාවට ගෙන්න ගත්තා.කොහොම හරි තාත්තා ඇඳටම වෙලා හිටියේ සති දෙකක් වගේ කාලයක්. වැඩි දුකක් කරදරයක් විඳින්නේ නැතුව එයා මෙලොව අතහැරල ගියා. දරුවන්ට කරදරේ කියලා එයා එයාගේ මළසිරුර වෛද්‍ය විද්‍යාලයට ලියලයි තිබුණේ. නමුත් ඒ වෙනකොට ඒක රෙජිස්ටර් වෙලා නැති නිසා අපි අවසන් කටයුතු කළා.මම අද මෙහෙම ඉන්නේ මගේ තාත්තා අම්මා නිසයි. ඒ නිසා අද තාත්තා අපි අතහැර ගියත් එයා ඉන්නකම් අපි එයාව සතුටු කරපු නිසා, ඒ දුක අපට දරාගන්න පුළුවන්. අද වෙනකොට තාත්තා වෙනුවෙන් මට කරන්න පුළුවන් පින් දහම් කරන එක විතරයි. තාත්තා මතු අත්බවෙත් හොඳ තැනක ඉපදිලා යහපත් දිවි පෙවෙතක් ගෙවන්න වාසනාව ලැබෙන්න ඕන.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av11072414</link>
    <topic>පැරීසියේ විකසිත වූ ඉරානයේ මල්</topic>
    <author/>
    <content>පැරීසියේ විකසිත වූ ඉරානයේ මල්2009ඉරාන මැතිවරණයෙන් පසු ප්‍රජාතන්ත්‍රවාදය ඉල්ලා කෙරෙන තරුණ උද්ඝෝෂණ රැල්ලක් මතුවෙයි. ආණ්ඩුව එය මර්දනය කිරීමට යොදන ආරක්ෂක හමුදා සමඟ ගැටෙන නිරායුද තරුණ තරුණියෝ පහර කති. තුවාල ලබති. මිය යති. ජනමාධ්‍යයට ද තහංචි පැනවෙයි. විදේශ මාධ්‍යකරුවන් වෙත තර්ජන එල්ල වෙයි. එහෙත් තරුණ අරගලයේ ලොකු කුඩා සියලු සිදුවීම්, නව ප්‍රතිසංස්කරණවාදීන්ගේ අලුත් ම සන්නිවේදන මෙලවම් වන යූ ටියුබ්, ගූග්ල් වීඩියෝ හා ට්වීටර් මඟින් ලොව පුරා පැතිර යයි.ප්‍රංශයේ වෙසෙන තරුණ සිනමාකරුවකු වූ ඩේවිඩ් ඩූසා (David Dusa) ඉරාන තරුණ අරගලයෙන් ගලා එන වීඩියෝ වාර්තා දෙස බලා සිටින්නේ මහත් උනන්දුවෙනි. එබඳු වාර්තාපට 8000ක් පමණ ඔහු එකතු කර ගනී.සිනමා විෂය පිළිබඳ උපාධිධාරියකු මෙන්ම කෙටි චිත්‍රපට හතක අධ්‍යක්ෂවරයකු ද වූ ඩූසා, වෘත්තාන්ත චිත්‍රපටයක් කිරීමට සිහින මවමින් සිටියෙකි. ඉරාන වාර්තාපට සමඟ යමක් කළ හැකි බව ඔහුට හැඟුණි. රසායෙල් මායෙස් හා ලුයිස් පොලියර් ද හවුල් කරගත් ඩූසා, තිර නාටකයක් රචනා කළේය.මහනුවර පැවැති අන්තර්ජාතික සිනමා උළෙලේදී අපට නරඹන්නට ලැබුණු Flowers of Evil  නමැති කලාත්මක චිත්‍රපටය බිහිවන්නේ එලෙසය.හංගේරියාවේ ඉපිද, ස්වීඩනයේ හා දකුණු අප්‍රිකාවේ යොවුන් විය ගත කළ ඩේවිඩ් ඩූසා, සිය විවේක කාලය වැඩිපුරම යෙදවූයේ චිත්‍රපට නැරඹීමටය. එකල පැවැති VHS චිත්‍රපටවලින් ඔහුගේ කාමරය පිරී පැවතුණි. ඩූසාගේ මිතුරකු වූ ගුස්ටාට් ද “පික්චර් පිස්සෙකි”. දෙදෙන එක්ව රැය පහන්වන තුරුම එකදිගට චිත්‍රපටි නැරඹූහ.ගුස්ටාට් ළඟ තිබූ, Eraserhead නමැති චිත‍්‍රපටය ඩූසා ගේ නිර්මාණ සිතිවිලි කෙරෙහි දැඩි බලපෑමක් කළේය. ඇමෙරිකානු ජාතික ඩේවිඩ් ලින්ච්ගේ එම සිනමා කෘතිය අතිසත්වාදී ශෛලියකින් නිර්මාණය වූවකි. (ලින්ච්ගේ චිත්‍රපට ඇමෙරිකානු සිනමාවට ලින්චියානු ශෛලිය Lynchian Style යන යෙදුමක් ද එක් කළේය.)ඩූසා මුලින් කළ කෙටි චිත්‍රපට, සිනමා උළෙල කීපයකදී ප්‍රදර්ශනය වූ අතර ඉන්පසු ඔහු කෙරෙහි විචාරක ප්‍රේක්ෂක අවධානය ද යොමුවී තිබුණි. ‘අමීන්’ නමැති කෙටි චිත්‍රපටයේ එකදිගටම දිස්වන්නේ ගමන් කරන මෝටර් රථයක් තුළ සිටින කුඩා දරුවෙක් (වයස අවුරුදු 6ක පමණ) හා ඔහුගේ දෘෂ්ටි කෝණයෙන් දකින රූප රාමු පෙළකි. පසුබිමින් ඇසෙන්නේ, රථයේ ගුවන්විදුලියෙන් ප්‍රචාරය වන විවිධ පුවත්ය. වැඩවර්ජන, අරගල, උද්ඝෝෂණ, ඒ අතර ප්‍රධාන තැනක් ගනී.එක් තැනකදී, පොලිස් භටයින් දෙදෙනෙක් රථය නවතා, කුඩා අමීන්ගේ පියා රථයෙන් බස්වා ඔහුගේ බලපත්‍ර පරීක්ෂා කරති. ඔහු ප්‍රංශයේ දිගු කලක් වෙසෙන විදේශිකයෙකි. පියාගෙන් විවිධ ප්‍රශ්න නඟමින් අසාධාරණ ලෙස ඔහුට දඩ කොළයක් ලබා දෙන පොලිස් නිලධාරීන් දෙස බලා සිටින දරුවා, එක්වරම අසභ්‍ය වචනයෙන් ඔවුනට බැණවදින්නට වෙයි. විනාඩි 8ක පමණ ධාවන කාලයෙන් යුතු මෙම කෙටි චිත්‍රපටයේ යටිපෙළ පිළිබඳව, දිගු කියැවීමකට යා හැකිය. අයහපත් සමාජ තත්ත්වයන්ට, කුඩා දරුවකු ලවා වේගවත් අතුල් පහරක් දෙන ඩූසා, ඉන් නැඟෙන දෝංකාරය ප්‍රේක්ෂක සිත් සතන්හි රඳවා තබන්නට සමත් වෙයි.’ෆ්ලවර්ස් ඔෆ් ඊවිල්’ චිත්‍රපටයේ ප්‍රධාන චරිතය වන අනහිටා, 24 හැවිරිදි - ඉරාන ජාතික ශිෂ්‍යාවකි. ඉරානයේ ඇතිවන ශිෂ්‍ය අරගලවලට මැදිහත්ව කරදරයේ වැටෙනු ඇතැයි බියෙන්, අනහිටාගේ ධනවත් දෙමව්පියෝ ඇය පැරිසියට එවති.සුඛෝපභෝගී හෝටලයක නැවතී සිටින අනහිටා ඇගේ පරිගණකය හා ජංගම දුරකථනය මඟින් නිතර ම ඉරානයේ අලුත්ම තොරතුරු ලබා ගනී. ශිෂ්‍ය අරගලයේ උණුසුම, පැරිසියේ සීතල අභිබවා ඇයට දැනෙයි. අනහිටාගේ පෙම්වතා ද ශිෂ්‍ය ක්‍රියාකාරිකයෙකි. අනතුරට පත්වන්නන් අතර ඔහු ද සිටීදැයි ඇය අවධානයෙන් පසුවෙයි.හෝටලයේ සේවකයකු වන රෂීඩ්, ප්‍රංශ ඇල්ජීරියානු ජාතික තරුණයෙකි. ඔහු නිතරම ගමන් කරන්නේ Parkour style dance යනුවෙන් හැඳින්වෙන නිදහස් රංග ශෛලියෙනි.අනහිටා සහ රෂීඩ් අතර සබඳතාවක් ගොඩනැඟෙයි. එහෙත් දේශපාලනය පිළිබඳ කිසිදු උනන්දුවක් නැති රෂීඩ්, අනහිටාගේ දේශපාලන නැඹුරුව කරදරයක් ලෙස සලකයි. ඕමාර් ඛයියාම් හා ප්‍රංශ කිවියර බෝද්ලෙයාර් සංසන්දනය කරමින් කතා කරන අනහිටා දෙස පුදුමයෙන් බලන රෂීඩ් පවසන්නේ තමා උසස් පෙළ විභාගයවත් සමත් නැති බවය.ඉරාන ශිෂ්‍ය අරගල මර්දනය කිරීමත් සමඟම, අනහිටා හා රෂිඩ් අතර ගොඩනැඟුණු සුන්දර – එහෙත් කෙටිකාලීන ප්‍රේම සම්බන්ධය ද නිමාවෙයි. ඇය ආපසු යාමට සැරසෙයි. ඇගේ සැබෑ පෙම්වතා නිරුපද්‍රිතව ඉරානයේ බලා සිටී.සංවේදී මිනිස් සබඳතා හැමවිටම කලාකරුවන්ගේ තියුණු නිරීක්ෂණයට හසුවෙයි. අවසානයේ එය නිර්මාණයක වෙසින් රසික සිත් අමන්දානන්දනීය ධ්‍යානයකට පත්කරවයි. ප්‍රංශයේ විකසිත ඉරාන කුසුමක සුවඳින්, ශ්‍රී ලාංකික රසිකයා ද වසඟ කරවීමට, ඩේවිඩ් ඩූසා ද සමත් වනුයේ එහෙයිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av11072415</link>
    <topic>දේශපාලනය මිනිසුන්ට ඇතුවත් බැරි නැතුවත් බැරි දෙයක්</topic>
    <author>හේමාලි විජේරත්න</author>
    <content>දේශපාලනය මිනිසුන්ට ඇතුවත් බැරි නැතුවත් බැරි දෙයක්‘කිං හන්තර්’ නිෂ්පාදකධම්මික සිරිවර්ධනජයප්‍රකාශ් සිවගුරුනාදන් අධ්‍යක්ෂණය කළ, ‘කිං හන්තර්’ චිත්‍රපටය මේ දිනවල සැවෝයි ඇතුළු ඊ.ඒ.පී. මණ්ඩලයේ සිනමාශාලාවල අති සාර්ථක අන්දමින් තිරගත වේ. දේශපාලන ප්‍රහසනාත්මක චිත්‍රපටයක් වන මෙය නිෂ්පාදනය කළේ සිනමා ක්ෂේත්‍රයට නිර්මාණ කිහිපයක්ම තිළිණ කළ ජනප්‍රිය චිත්‍රපට නිෂ්පාදකවරයකු වන ධම්මික සිරිවර්ධන විසිනි. ‘කිං හන්තර්’ චිත්‍රපටය පිළිබඳවත් ඉදිරි සිනමා නිර්මාණ පිළිබඳවත් මේ ඔහු සමඟ කළ සාකච්ඡාවකි.’කිං හන්තර්’ වැනි දේශපාලනය හා බද්ධ වුණු ප්‍රහසනාත්මක චිත්‍රපටයක් කරන්න හිතුණේ ඇයි?මම නිෂ්පාදකවරයෙක් විදියට සිනමාවට ඇවිත් චිත්‍රපට හතරක් මේ වෙනකොට නිෂ්පාදනය කළා. ඒ අතර ළමා චිත්‍රපට, පවුලේ චිත්‍රපට, ආදර කතා ආදිය තිබුණා. ඔය අතරෙදි තමයි මට හිතුණේ හොඳ ප්‍රහසනාත්මක චිත්‍රපටයකුත් කළා නම් හොඳයි කියලා. ඒ අනුව තමයි මගේ පස්වැනි චිත්‍රපටය විදියට ‘කිං හන්තර්’ කරන්න පටන් ගත්තේ.දේශපාලනය හා බැඳුණු තේමාවක් ඒ සඳහා යොදාගත්තේ ඇයි?දේශපාලනය කියන්නේ මිනිස්සුන්ට ඇතුවත් බැරි නැතුවත් බැරි දෙයක්නේ. මේ මාතෘකාව වටා අපට බොහෝ දේවල් ගොඩනඟන්න පුළුවන්. ඒ සඳහා කතාවක් හොය හොය ඉන්න කොට මහේෂ් තත්සර මද්දුමආරච්චි මුණගැහිලා කිව්වා දේශපාලනය තේමා කරගෙන ප්‍රහසනයක් කරමු කියලා. ඒ අනුව ඔහු ලියපු පිටපතට මම කැමැති වුණා.සිවගුරුනාදන් වැනි අධ්‍යක්ෂවරයකුගෙන් ඔබේ අදහස ඉටුකරගත හැකියි කියලා ඔබ විශ්වාස කළාද?ඔව්. මේ සඳහා අධ්‍යක්ෂවරයකු තෝරා ගන්න ඉන්නකොට මට රූපවාහිනී මාධ්‍යයේ විකාශය වූ ‘එතුමා, මෙතුමා’ වැනි දේශපාලන ප්‍රහසන මතක් වුණා. ඒවා කරපු සිවගුරුනාදන් මේ සඳහාත් සුදුසුයි කියලා මට හිතුණා. මේ තරමින් චිත්‍රපටය සාර්ථක වෙන්න ඒ අධ්‍යක්ෂවරයාගේ දක්ෂතාවයත් බලපෑවා.විජය නන්දසිරි වැනි නළුවකුගේ දායකත්වය මේ සඳහා බොහෝ දුරට හේතුවුණා කියලා ඔබට හිතෙන්නේ නැත්ද?අනිවාර්යයෙන්ම එය ප්‍රබලම හේතුවක්. ඒ විතරක් නොවෙයි. මහේන්ද්‍ර අනර්කලී වැනි අනෙකුත් නළු නිළියනුත් මේ සඳහා උපරිම දායකත්වය ලබාදුන්නා. ඒ සියල්ලටමත් වඩා මේ කතා තේමාව ප්‍රබල ලෙස මිනිස්සුන්ට අල්ලලා ගියා කියලා මට හිතෙනවා. අපි දේශපාලනය ගැන කතා කරනවා කියන්නේ අපේම මිනිස්සු ගැන කතාකිරීමක්නේ. ඒක ප්‍රේක්ෂකයාට බොහොමත්ම සමීප වුණා.ඔබ වෙනත් ව්‍යාපාර රැසක් හිමි ව්‍යාපාරිකයකු වශයෙන් ස්ථාවරව ඉඳගෙනයි සිනමාවට ප්‍රවිෂ්ට වුණේ. ඔබේ අරමුණ වුණේ කුමක්ද?2006 වසරේදී තමයි මම සිනමාවට ආවේ. මේ ව්‍යාපාරයට අසීමිත වශයෙන් බදු සහන ලබලා දෙනවා කියලා වර්තමාන ජනාධිපතිතුමා මේ රටේ වෙනත් ව්‍යාපාරිකයන්ට ආරාධනා කලා මේ කර්මාන්තයට පැමිණෙන්න කියලා.එතුමාගේ ඒ ආරාධනයෙන් තමයි මමත් සිනමා කර්මාන්තයට ආවේ. උදයකාන්ත වර්ණසූරිය එක්ක මගෙ පළමුවැනි සිනමා නිෂ්පාදනය ‘ආසයි මම පියාඹන්න’ හැදුවා. ඊට පස්සෙ සංජය නිර්මාල් සමඟ ‘රෝස කැලේ’ කළා.තුන්වැනි නිර්මාණය නැවතත් මම උදයකාන්ත සමඟ ‘පායා එන්න හිරු සේ’ කළා. හතරවැනි නිෂ්පාදනය ‘සුවඳ දැනුණා ජීවිතේ’ මමම අධ්‍යක්ෂණය කළා.චිත්‍රපට නිෂ්පාදනයට පෙර මම ටෙලි නාට්‍ය ක්ෂේත්‍රයේ නිෂ්පාදකවරයකු ලෙසට නමක් දිනාගෙන හිටියා.මම කලාවට ආදරෙයි. දිගින් දිගටම මේ ක්ෂේත්‍රයේ රැඳී සිටින්නේ ඒ නිසයි.ඔබේ ඉදිරි නිර්මාණ කටයුතු ගැන කිවුවොත්?ඉදිරි මාසයේ දී රූගත කිරීම් අරඹන මහචාර්ය සුනිල් ආරියරත්නයන් පන්සිය පනස් ජාතකයේ එන කතාවක් ඇසුරින් නිර්මාණය කරන ‘කුස පබා’ චිත්‍රපටයට 50%ක් මුදල් ආයෝජනය කරන්න මම පොරොන්දු වෙලා ඉන්නවා. ඊට පස්සේ තවත් ළමා චිත්‍රපටයක් කරන්න මගේ බලාපොරොත්තුවක් තිබෙනවා. මේ දිනවල මහේෂ් තත්සර මද්දුමආරච්චි පිටපත ලියමින් ඉන්නවා. සමහර විට ඒක මමම අධ්‍යක්ෂණය කරන්නත් ඉඩ තිබෙනවා.කර්මාන්තයට ආදරය කරන චිත්‍රපට නිෂ්පාදකවරයකු අධ්‍යක්ෂවරයකු වශයෙන් ඔබට රටේ සිනමා කර්මාන්තය ගැන මොනවද කියන්න තිබෙන්නේ?චිත්‍රපට කර්මාන්තය කියන්නේ රටකට තිබිය යුතු දෙයක්. විනෝදාස්වාදය සපයන මාධ්‍යයක් වශයෙන් මෙය පුළුල් විදියට ජනතාව අතරට අරගෙන ගිය හැකියි. සිනමාව පිළිබඳ ඉතාම යහපත් ප්‍රතිචාර දක්වන ජනාධිපතිවරයකුත් අපට ඉන්නවා.නමුත් එතුමාගේ උත්සාහයෙන්, උනන්දුවෙන් විතරක් අපට මේ ගමන යන්න බෑ. ඉන් පහළ මට්ටමේ වගකිව යුත්තන් සිනමාව දියුණු කිරීමේ ක්‍රම සම්පාදනය කරලා එතුමාට ඉදිරිපත් කළ යුතුයි. සිනමාවට දිරි දෙන, ආශිර්වාද කරන ජනාධිපතිවරයකු අපට ඉන්නැත්දිත් මේ සඳහා ක්‍රමෝපායයන් ඉදිරිපත් නොකිරීම පුදුම සහගතයි.හේමාලි විජේරත්නඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av11072416</link>
    <topic>විමුක්ති ජයසුන්දර ගේ බෙංගාලි චිත්‍රපටය</topic>
    <author/>
    <content>විමුක්ති ජයසුන්දර ගේ බෙංගාලි චිත්‍රපටයවිමුක්ති ජයසුන්දර දැනට චිත්‍රපට තුනක් නිම කර ඇත. එනම් “සුළඟ එනු පිණිස” (2005), ‘අහසින් වැටෙයි’ (2009) හා ‘චත්රාක්’(Mushrooms) (2011) එම චිත්‍රපට වේ. එහෙත් දේශීය ප්‍රේක්ෂකයන්ට තවමත් දකින්නට හැකි වූයේ ‘සුළඟ එනු පිණිස’ පමණය. එය ද සති කීපයක් තුළ සිනමාහල්වලින් ඉවත් කර ගනු ලැබිණ. ‘සුළඟ එනු පිණිස’ (TheForsaken Land) 2005 වර්ෂයේ දී ප්‍රංශයේ කාන් සිනමා උලෙළේ Camera de `Or සම්මානය දිනාගත් අතර ‘අහසින් වැටෙයි’ 2009 ඉතාලියේ වෙනිස් ජාත්‍යන්තර සිනමා උලෙළේ තරගකාරී අංශය නියෝජනය කළ අතර එම වර්ෂයේම ස්පාඤ්ඤයේ බාර්සිලෝනා ආසියාතික සිනමා උලෙළේ නෙට්පැක් සම්මානය දිනා ගත්තේය.’චත්රාක්’ කරුණු කීපයක් අතින් සුවිශේෂී වේ. එය ශ්‍රී ලාංකේය සිනමාකරුවකු වෙනත් රටක නිෂ්පාදකවරයකු වෙනුවෙන් අධ්‍යක්ෂණය කළ වෙනත් භාෂාවකින් තැනූ සිනමා උත්සවවලදී වෙනත් රටක් නියෝජනය කරන චිත්‍රපටයකි. ‘චත්රාක්’ බෙංගාලි භාෂීය චිත්‍රපටයකි. එය පසුගිය මැයි මස කාන් සිනමා උලෙළේ දී ඉන්දියාව නියෝජනය කළ අතර එය තිරගත වූයේ ˆDirector’s Fortnight අංශයේය. මෙම චිත්‍රපටය නිෂ්පාදනය කර ඇත්තේ බෙංගාලි ජාතික ව්‍යාපාරිකයකු වූ විනෝද් ලාහෝති ය. ඔහු කල්කටාවේ වන්දනා වෙළෙඳ සමාගමේ සම අයිතිකරුය. චිත්‍රපටය සඳහා සම්පූර්ණ ආයෝජනය වන්දනා වෙළෙඳ සමාගම මඟිනි. චිත්‍රපටයේ සම නිෂ්පාදකවරුන් වශයෙන් Les films de l`entranger, Bear called Dog හා Wallpaper Productions යන සමාගම සම්බන්ධ වුව ද ඔවුන්ගේ කාර්යභාරය වන්නේ අලෙවි හා සිනමා උත්සව ප්‍රවර්ධන කටයුතුය.මෙම කෘතියේ කතා නායකයා වන රාහුල් ඩුබායි හී වසර කීපයක් රැකියාව කොට යළි කොල්කතාවට පැමිණෙයි. වසර කීපයකින් හෝ ඔහු පැමිණෙතැයි බලාපොරොත්තුව සිටින ඔහුගේ පෙම්වතිය වන පඔලි ඔහුට හමුවෙයි. රාහුල් ගේ සොහොයුරෙකු මනස විකෘතිවීමෙන් පසු වනගතව ජීවත් වන බව සැලවීමෙන් රාහුල් හා පඔලි ඔහු සොයා යන ගමන චිත්‍රපටයේ ප්‍රස්තුතය වෙයි.’චත්රාක්’ රූපගත කර ඇත්තේ දින 28ක කාලයක් ඇතුළත ;කාල්කතාවේ සහ බටහිර බෙංගාලයේ බොල්පූර් (ශාන්ති නිකේතනය) හි දී ය. කැමරා අධ්‍යක්ෂ චන්න දේශප්‍රිය ය. චරිත රංගනයෙන් දායක වී ඇත්තේ නැඟී එන බෙංගාලි ජාතික නිළියක වන පාඔලි ඩෑම්, සුදීප් මුකර්ජි, අනුබ්‍රාතා බාසු, සුමිත් තකූර්, ෂන්කර් දේ ය. පසු නිෂ්පාදන කටයුතු වියට්නාමයේ හැනොයි නගරයේ ප්‍රංශ රසායනාගාරයක සහ පැරිස් නගරයේ රසායනාගාරයක සිදු කර ඇත.විනෝද් ලහෝතිට විමුක්ති ජයසුන්දර මුණගස්වා ඇත්තේ ලහෝනි ගේ මිත්‍රයකු වූ තම ප්‍රථම චිත්‍රපටය වන””Kagojer Bou” (The Paper Wife) අධ්‍යක්ෂණය කළ බප්පදිත්‍යා බන්ධොපාධ්‍යය, විනෝද් ලහෝනි මෙසේ සඳහන් කරයි. “බෙංගාලි සිනමාව ගැන සහ සත්‍යජිත් රායි සහ රිත්වික් ඝටක් වැනි බෙංගාලි සිනමාකරුවන් කෙරෙහි ඔහු දක්වන භක්තිය ගැන මම බෙහෙවින් පැහැදුණා. බප්පාදිත්‍යාගේ චිත්‍රපටයේ රූපගතකිරීම් සඳහා පැමිණි විමුක්ති ‘චත්රාක්’ ගැන බප්පාදිත්‍යාට පැවසුවා. එතැන තමා ආරම්භය.”පාඔලි ඩෑම් ඉතාමත් කෙටි කාලයක් තුළ අතිශය ජනප්‍රියත්වයට පත් බෙංගාලි නිළියකි. ඇගේ ප්‍රථම චිත්‍රපටය ගෞතම ගෝෂ් ගේ Kalbela (2009) ය. එතැන් පටන් ඇය අතනු ගෝෂ්, රිතුපර්නෝ ගෝෂ්, රාජා සෙන්, බාසු චැටර්ජි, අනුප් සෙන් ගුප්ත යන බෙංගාලි සිනමාකරුවන් ගේ කෘතීන්හි රඟපා ඇත. සුප්‍රකට බෙංගාලි සිනමාකරු බුද්ධාදෙබ් දාස්ගුප්තගේ මහොස්වතා දේව්ගේ කෙටි කතා ඇතුළත් රූපවාහිනී මාලා නාට්‍යවල ද ඇය රඟපා ඇත. ‘චත්රාක්’ ගැන ඇය මෙසේ කියයි. “කාන් උළෙලට පැමිණීම මට මහත් භාග්‍යයක්. ‘චත්රාක්’ ජාත්‍යන්තර ප්‍රේක්ෂක පිරිසකට ළඟා වනු ඇතැයි මා විශ්වාස කරනවා. බෙංගාලය විශිෂ්ට චිත්‍රපට තනන ප්‍රාන්තයක් වීම නිසා ජගත් රසිකයන් රාශියක් අපේ චිත්‍රපටවලට ඉන්නවා.”විමුක්ති ජයසුන්දර සිනමා අධ්‍යාපනය ලැබුවේ ප්‍රංශයේ Le Fresnoy – Studio National des Arts හි දී ය. ඔහු ගේ ප්‍රථම කෙටි චිත්‍රපටය වූ Empt for Love නිෂ්පාදනය කළේ එම ආයතනයයි. එය 2003 කාන් සිනමා උලෙළේ තිරගත වූ අතර එම වර්ෂයේ දීම Novo Mesto ජාත්‍යන්තර කෙටි චිත්‍රපට උලෙළේ දී හොඳම අධ්‍යක්ෂවරයාට හිමි සම්මානය දිනා ගත්තේය. ඉන්පසු ශ්‍රී ලංකාවේ සිවිල් යුද්ධය පසුබිම් කොට තැනූ The Land of Silence වාර්තා චිත්‍රපටය ද සිනමා උත්සව රාශියකම තිරගත විය.විමුක්ති ගේ මීළඟ චිත්‍රපටය ප්‍රධාන ප්‍රවාහයේ ඇමෙරිකන් චිත්‍රපටයක් වීමට බෙහෙවින් ඉඩ ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av11072417</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood Newsබොලිවුඩ්පුරයේ නිල් නෙත් සඟලක් හිමි සුරූපී නිළි සෙලිනා ජයට්ලි පසුගිය සතියේ හදිසියේම ශ්‍රී ලංකාවට පැමිණියා. මීට පෙර 2004 වසරේදීත් ඇය ශාරුක් ඛාන් ඇතුළු නළු නිළි පිරිසක් සමඟ මෙරටට පැමිණියා. ඒ, ප්‍රසංගයක් සඳහායි. නමුත් ඇය මෙවර පැමිණියේ නම් කිසිදු ප්‍රසංගයකට නොවෙයි. මාලදිවයිනට ගොස් එන අතරතුරදීයි.සෙලිනා මාලදිවයිනට ගියේ නිවාඩුවක් ගත කරන්නයි. එරටෙහි දින කිහිපයක් රැඳී සිටි ඇයට ඉන්දියාවට යන්නට සිදුවුණේ කටුනායක ගුවන් තොටුපලට පැමිණ වෙනත් ගුවන් යානයකින්.සෙලිනා මාලදිවයිනෙන් නැගුණු ගුවන් යානය නියමිත වේලාවට කලින් කටුනායකට පැමිනුණා. නමුත් ඇයට මුම්බායි බලා පියාසර කරන ගුවන් යානයට ගොඩවන්නට සිදුවුණේ දැඩි ප්‍රමාදයකට පසුවයි. ඒ ගුවන් යානය එනතුරු ඇයට පැය 11 ක්ම ගුවන් තොටුපලේ රැඳී සිටින්නට සිදුවෙලා.ඇයට ඒ පැය 11 ගත කරන්නට සිදුවුණේ එතරම් පහසුකම් නොමැති කාමරයකලු.මේ නිසා ඇය දැඩි අපහසුවකින් පැය 11 ගත කළ බවයි ආරංචි.මධූර් භන්දර්කාර් අධ්‍යක්ෂණය කරන ‘හෙරොයින්’ චිත්‍රපටයේ රූගත කිරීම් ළඟදීම ආරම්භ කරන්නට නියමිතයි. එහි ප්‍රධාන චරිතය රඟපාන්න තෝරාගෙන සිටියේ ඓයිශ්වර්යා රායි. නමුත් මේ වන විට ඓයිශ්වර්යා මවක් වන්නට බලාපොරොත්තුවෙන් සිටින නිසා ඇයට නියමිත චරිතයට කරීනා කපූර්ව තෝරා ගන්නට නැවතත් අධ්‍යක්ෂවරයා තීරණය කරලා.ඓයිශ්වර්යාට කලින් මධූර්ගේ තේරීම වුණේ කරීනායි. ඒ වුණත් චිත්‍රපටයේ අඩංගු වන ඇතැම් දර්ශන තමන්ගේ පෞද්ගලික ජීවිතයට බලපෑ හැකි නිසා කරීනා ‘හෙරොයින්’ චිත්‍රපටය ප්‍රතික්ෂේප කළා. ඉන් පසුවයි මධූර්, ඓයිශ්වර්යාව තෝරා ගත්තේ.ඇයට දරුවෙකු ලැබෙන්නට සිටින නිසා ඇයට ‘හෙරොයින්’ චිත්‍රපටයෙන් ඉවත් වන්නට සිදුවීම මධූර්ට විශාල ප්‍රශ්නයක් වුණා.“ඓයිශ්වර්යා ගෙ තත්ත්වය මට මුලින්ම හරියටම දැනගන්න ලැබුණෙ නෑ. එයාට දරුවෙක් ලැබෙන්න යනවා ය කියන ආරංචිය එයා අපෙන් වසන් කළා.” මධූර් එලෙස පවසා තිබුණේ කනස්සල්ලෙන්. කොහොම වෙතත් ‘හෙරොයින්’ සඳහා කරීනා කපූර් ගේ එක්වීමත් තවම ස්ථිර වී නැහැ. ඔය අතරේ පි‍්‍රයංකා චොප්රාත් ‘හෙරොයින්’ට ඉව අල්ලන බවයි පැවසෙන්නේ.සායිෆ් අලි ඛාන් ගේ පෙම්වතිය, කරීනා කපූර්. මේ මෑතකදී ආරංචි වුණේ ඔහු තම පෙම්වතියට වෙනත් කිසිවකු බැරිවීමකින් හෝ අත තබනවාටත් අකැමැති බවයි.ඇය දෙස බලනවාටත් අකැමැතියිලු. එහෙමනම් සායිෆ්, කරීනාව විවාහ කරගත්තාට පසුව කරීනාට කෙබඳු වාතාවරණයක ජීවත් වෙන්න සිද්ධ වෙයි ද? මේ ආරංචිය දැනගත්ත හුඟ දෙනකු විමසන්නට පටන් ගත්තා.කරුණු සොයා බලද්දී වැටහලුණේ වෙනත් දෙයක්. සායිෆ්, තමන්ගෙ අතක කොටාගෙන තිබෙන ‘කරීනා’ කියන වචනය දෙස බලන්නවත් කවුරුන් හෝ ඒ වචනය අල්ලා බලනවාටත් අකමැතියිලු. මෑතකදී රූගත කෙරුණු ‘ආරක්ෂාන්’ චිත්‍රපටයේ දර්ශන කිහිපයක රඟපාද්දි එහි සිටි වේශ නිරූපණ ශිල්පියාට ‘කරීනා’ නම සඳහන් පච්චයට මතුපිටින් කිසිවක් ආලේප කරන්නවත්, අල්ලන්නවත් සායිෆ් ඉඩ දී නැහැ. සායිෆ්ට මේ චිත්‍රපටයේ රඟන චරිතය වෙනුවෙන් වේශ නිරූපණය හොඳින්ම සිදුකළ යුතු වුණත් ඔහු තරයේ පවසා ඇත්තේ ‘කරීනා’ට නම් කිසිවක් කරන්නට ඉඩ දිය නොහැකි බවයි.ජනපි‍්‍රය යොවුන් නිළි දීපිකා පදුකෝන් පසුගිය සතියේ බොහොම සතුටින් සිටිනු දකින්නට ලැබුණා. ඒ ඇයි කියල ඇගේ මිතුරු මිතුරියන් හුඟ දෙනෙක්ම සොයා බැලුවේ ඇයටත් නොදැනීමයි. ඒ වගතුග හොයා බැලු ඔවුන්ට දැන ගන්නට ලැබුණේ දකුණු ඉන්දීය සුපිරි නළු රජිනි කාන්ත් ගෙන් ඈට දුරකතන ඇමතුමක් ලැබීම ඊට හේතුව බවයි.පසුගිය මාස කිහිපයේ රෝගාතුරව සිටි රජිනි කාන්ත් සිංගප්පූරුවේ රෝහලකට ඇතුළත් වුණා.සිංගප්පූරුවේ මවුන්ට් එලිසබත් රෝහලේ ප්‍රතිකාර ගනිමින් සිටිද්දීයි ඔහු දීපිකාට විශේෂ දුරකතන ඇමතුමක් ලබා දී ඇත්තේ. දුරකතනයෙන් ඔහු දීපිකාට පැවසුවේ සුබ ආරංචියක්.ඔහු නිෂ්පාදනය කරන රානා චිත්‍රපටයේ ප්‍රධාන චරිතයකට දීපිකාව තෝරා ගත් බවයි එයින් පැවසුණේ. චිත්‍රපටය අධ්‍යක්ෂණය කරන කේ. එස්. රවි කුමාර් සමඟ ද දුරකතනයෙන් අදහස් හුවමාරු කර ගැනීමෙන් පසුවයි රජිනි කාන්ත් මේ සුබ පණිවුඩය දීපිකාට දන්වා ඇත්තේ.‘රානා’ චිත්‍රපටයේ රූගත කිරීම් ලබන සැප්තැම්බරයේදී ආරම්භ කරන්නටත් මේ වන විට තීරණය වී තිබෙනවා. රජිනි කාන්ත් මේ වන විට සුවය ලබමින් සිටින බවත් දැනගන්නට ලැබුණා.සල්මන් ඛාන් සහ කට්රිනා කායිෆ් අතර පැවතුණු ආදරය දැන් නිමාවට පත්වී ඇති බව ලොවටම රහසක් නොවෙයි.මෑතකදී හිටි හැටියේ සිදුවූ එක් සිදුවීමකින් මේ දෙදෙනා තවමත් එකිනෙකාට පෙම් කරනවාදැයි යන සැකයක් බොහෝ දෙනෙකුගේ සිත් තුළ ජනිත වුණා.ඒ සිද්ධිය සිදුවුණේ ඉන්දියාවේ ජනපි‍්‍රය රියැලිටි වැඩ සටහනක් රූපගත කිරීමට මොහොතකට කලින්. මේ වැඩසටහන විනිශ්චය කරන්නට සල්මන් මෙන් ම කට්රිනාත් පැමිණ සිටියා. චිත්‍රාගාරය තුළට සල්මන් ගමන් කරද්දී බලාපොරොත්තු නොවූ ලෙස ඔහු ඉදිරියට පැමිණියේ කට්රිනායි. ඇයව දුටු සල්මන්, කට්රිනාව වැලඳ ගත්තා.අවට සිටි සියල්ලන්ම පුදුමයෙන් ගල්ගැසී එදෙස බලා සිටිද්දී ඔවුන් දෙදෙනා විනාඩි දෙකක් පමණ එලෙසම වැලඳගෙන සිටියා.ඒ අසල සිටි කැමරා ශිල්පියකු ඉක්මනින් එම දර්ශනය කැමරාවට හසුකර ගත්තා. නමුත් එය මාධ්‍ය වෙත නිකුත් කෙරුණේ නැහැ. හේතුව, කට්රිනා ඊට විරුද්ධ වීමයි. “පින්තූරෙ පත්තරවල ගියොත් මම රියැලිටි වැඩ සටහනින් අයින් වෙනවා” කට්රිනා ගෝරනාඩු කළාලු.සුජීව තේවහෙට්ටිගේශාරුක් ඛාන්උපන් දිනය - 1965 නොවැම්බර් 2උපන් ප්‍රදේශය - නව දිල්ලියමවගේ නම - ලතීෆ් ෆාතිමාපියාගේ නම - ටාජ් මොහොමඩ් ඛාන් (ඉන්දීය නිදහස් සටනට ක්‍රියාකාරීව සහභාගිවූ අයෙකි)අධ්‍යාපනය ලද පාසල් -(1) ශාන්ත කොලොම්බා විදුහල(2) හන්ස්රාජ් විදුහලලබා ඇති ඉහළම අධ්‍යාපන සුදුසුකම්(1) ආර්ථික විද්‍යාව පිළිබඳ ගෞරව උපාධිය(2) ජනසන්නිවේදනය පිළිබඳ පශ්චාත් උපාධියබිරිඳගේ නම - ගෞරී චිබර්(විවාහයෙන් පසුව ගෞරී ඛාන්)විවාහ වූ දිනය - 1991 ඔක්තෝබර් 25දරුවන් ගණන - දෙදෙනයි(1) ආර්යන් (පුතා) වයස - අවුරුදු 14(2) සුහානා (දුව) වයස - අවුරුදු 11මුල්ම රඟපෑම - 1988 දී ‘ෆවුජි’ නම්වූ ටෙලි වෘත්තාන්තයේමුලින්ම රඟපෑ චිත්‍රපටය -1992 දී තිරගතවූ ‘දීවානා’ලැබූ මුල්ම සම්මානය - ‘දීවානා’ චිත්‍රපටයේ රඟපෑමෙන් 1992 වසරේ නැගී එන හොඳම නවක නළුවාට හිමි ෆිල්ම් ෆෙයාර් සම්මානයරඟපෑ චිත්‍රපට සංඛ්‍යාව - 76රගපෑමට නියමිත චිත්‍රපට - 01 (2012 දී)ලබා ඇති සිනමා සම්මාන - 27නිෂ්පාදනය කළ චිත්‍රපට - 10පසුබිම් ගී ගැයු චිත්‍රපට - 5සටන් අධ්‍යක්ෂණය කළ චිත්‍රපට - 5ලැබූ ඉහළම සම්මානය - 2005 දී ඉන්දීය රජයෙන් පිරිනැමුණු පද්ම ශ්‍රී සම්මානයවෙනත් සම්මාන - (1) 2007 දී ප්‍රංශ රජයෙන් පිරිනැමුණු සාහිත්‍ය කලා සම්මානය(2) 2008 දී මැලේසියානු රජයෙන් පිරිනැමුණු ධාතුක් සම්මානය(3) 2009 දී බෙඩ්ෆෝඩ්ෂයර් විශ්ව විද්‍යාලයෙන් පිරිනැමුණුසම්මාන ආචාර්ය උපාධියසම්බන්ධ වී සිටින වෙනත් ක්ෂේත්‍ර - ඉන්ඩියන් පි‍්‍රමියර් ලීග් තරගාවලියට සහභාගිවන ක්‍රිකට් කණ්ඩායමක අයිතිකරුසුජීවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av11072418</link>
    <topic>අමෙරිකාවේ වඩාත් ආන්දෝලනාත්මක මිනීමැරුම් නඩුව අවසන්</topic>
    <author>කුමාර සිරිවර්ධන</author>
    <content>අමෙරිකාවේ වඩාත් ආන්දෝලනාත්මක මිනීමැරුම් නඩුව අවසන්වසර තුනකට වැඩි කාලයක් තිස්සේ බහුතර අමෙරිකානු වැසියන්ගේ වෛරයට පාත්‍ර වී සිටින කේ.සී. ඇන්තනී නමැති කාන්තාව පසුගිය 17 ඉරිදා පෙරවරුවේ ෆ්ලොරීඩාහි බන්ධනාගාරයෙන් නිදහස ලබා පිට වී ගියා ය. ඇය යන මඟ රූගත කරන්නට රූපවාහිනී පුවත් සේවාවන්හි හෙලිකොප්ටර් ඉහළ අහසේ රැක සිටියත් ඒ සියල්ලකම ඇස් වැසූ ඇය ඒවායින් වසංව පලා ගොස් ඇති අතර මේ වනවිට කේ.සී. කොතැනක සිටින්නේ ද යන්න අනාවරණය වී නැත. ඇය මෙසේ වසං ව ජීවත් වන්නේත් ඇගේ අනාගතය කෙබඳු වේද යන්න අවිනිශ්චිතව ඇත්තේත් ඒ තරමට ම ඇය ඇමෙරිකානු ජනතාවගේ වෛරයටත් අප්‍රසාදයටත් පාත්‍ර වී ඇති හෙයිනි.2008 අගෝස්තු මස සිට ඇය බන්ධනාගාරගත වී සිටියේ ඇගේ තුන් හැවිරිදි සුරතල් දියණිය කේලි මරා දැමුවේය යන චෝදනා යටතේ ය. පසුගිය වසර තුනකට ආසන්න කාලය පුරා ට්විටර් හා ෆේස් බුක් වැනි වෙබ් අඩවි වලින් අමෙරිකානු ජනතාව කේසී කෙරේ තම සිත්හි ඇති වෛරය හා අප්‍රසාදය පළ කළහ. ‘I Hate Casey Anthony’ යනුවෙන් වූ පණිවුඩ එම වෙබ් අඩවි වලට දස දහස් ගණනින් ලැබී තිබිණි.ඇය නිදහස් කිරීමට පැය ගණනක් කලින් ම බන්ධනාගාරය අවට දැඩි පොලිස් මුරකාවල් යොදා තිබුණේ නිදහස් වී එන ඇයට ජනතාව ප්‍රචණ්ඩකාරී අන්දමට ප්‍රතිචාර දක්වනු ඇත යන සැකයෙනි. පාසලෙන් අස් කරනු ලැබූ කේ. සී. ඇන්තනී 2006 සිට රැකියාවක නියැලී ද නැත.කේ.සී. ඇන්තනී ගේ පියා ජෝර්ජ් ඇන්තනී නඩු විභාගයේදී හෙළි කළ කරුණු අනුව ඇය තම තෙහැවිරිදි දියණිය කේලී ද සමඟ පවුලේ නිවහනෙන් පිටව ගොස් ඇත්තේ 2008 ජූනි මස 16 දා ය. දින 31 ක් තිස්සේ ඇය ආපසු නිවෙසට පැමිණ නැත. එම මාසයක කාලය පුරා කේ.සී. ගේ මව සින්ඩි තම දියණියට නිතර නිතර දුරකථනයෙන් අමතමින් පවසා තිබුණේ තමාට මිනිපිරිය කේලී දැක ගන්නට අවශ්‍යය කියා ය.එහෙත් මව් පියන් හමුවට දියණිය සමඟ පැමිණීමට බැරි තරම් කාර්ය බහුල වග ඇය සිය මවට පවසා තිබිණි. කාර්ය බහුල ඇය සිඟිති දියණිය බලා හදාගත්තේ කෙසේද යන ප්‍රශ්නය නැඟුණ විට කේ.සී. පිළිතුරු දී තිබුණේ දියණිය කේලී බලාගන්නට සොයිඩා ෆර්නැන්ඩෙස් ගොන්සාලෙස් නමැති ආයා කෙනකු යොදවා ඇත කියා ය.2008 ජූලි 13 දා ජෝර්ජ් හා සින්ඩි යුවළට දැනගන්නට ලැබී තිබුණේ සිය දියණියගේ මෝටර් රථය අතැර දමා ගොස් තිබියදී සොයා ගෙන ඇති බවයි. ජෝර්ජ් එම රථය ඒ වනවිට ඇදගෙන විත් රඳවා තිබූ ස්ථානයට ගොස් පරීක්ෂා කරන විට එහි ඩිකියෙන් වහනය වී තිබුණේ කුණු ගඳකි. එම ගන්ධය මළ සිරුරක් කුණු වී ඇති විට හමන ගන්ධයට සමාන බව වටහා ගත් ඇන්තනී ඩිකිය විවෘත කොට බැලූ විට එහි තිබී ඇත්තේ කුණු කසළ පිරි බෑගයක් පමණි. එහෙත් එය ඉවත් කළ ද ඩිකියෙන් දිගින් දිගටම මළ සිරුරත් නරක් වූ ගඳ දැනෙන්නට වූ බව ජෝර්ජ් අධිකරණයේදී පැවසුවේ ය.2008 ජූලි 15 දා ඔරේන්ජ් හි ෂෙරීෆ් කාර්යාලයට වාර්තා වී තිබුණේ සිඟිති කේලී ඇන්තනී අතුරුදන් ව ඇති බව ය. ඒ කේ.සී ගේ මව සින්ඩි කළ පැමිණිල්ලකට අනුවය. ෂෙරීෆ් කාර්යාලය කේලී ගේ මව කේසී ගෙන් විමසූ විට පවසා තිබුණේ “සති ගණනක් තිස්සේ තම දියණිය අතුරුදන්ව සිටින බවත් යම් බරපතළ වරදක් සිදුවී ඇති වග තමාට හැඟෙන බවත් ය.දියණිය අතුරුදන් වීම පිළිබඳ පොලිසියට නොදැක්වීමේ චෝදනාව මත කේ.සී. ඇන්තනී අත්අඩංගුවට ගැනිණි. ඒ 2008 ජූලි මාසයේදී ය. පසුව වනගත පෙදෙසක තිබී කේලී ගේ යැයි සැක කෙරෙන සිඟිත්තියකගේ මළ සිරුරක දිරා ගිය කොටස් ද සොයා ගැනිණි. ඒ සමඟම තම දියණිය මරා දැමුවේ ය යන චෝදනා යටතේ කේ.සී. ඇන්තනීට එරෙහිව නඩු පැවරිණි. නඩුව විභාග වූ කාලය පුරා බන්ධනාගාර ගතව සිටීමට ඇයට සිදුවිය. 2008 දෙසැම්බරයේ දී සනාථ වූයේ වනගත පෙදෙසක ප්ලාස්ටික් බෑගයක බහා තිබියදී හමුවූ නරක් වූ මළ සිරුරේ කොටස් සිඟිති කේලී ගේ බව ය. පොලිස් පරීක්ෂණවලින් අනාවරණය වූයේ සෙනයිඩා ෆර්නැන්ඩෙස් ගොන්සාලෙස්. කේලීගේ ආයා ලෙස කටයුතු කර නැතිවා පමණක් නොව ඇයට කිසිම දිනෙක කේ.සී. ඇන්තනී හෝ කේලී හමුවී ද නොමැති බව ය.මෙසේ කේ.සී තම දියණිය මරා දමන්නට ඇත යන සැකය තහවුරු වන සාධක ගොඩ ගැසෙන විට අමෙරිකානු ජනතාවගේ වෛරය ඇය වෙත එල්ල වන්නට විය. එරට ජනමාධ්‍ය සමකාලීනව වඩාත් කතාබහට මාතෘකා කරගත්තේ කේ.සී. පිළිබඳ නඩුවයි.මේ සියවසේ අමෙරිකානු ජනතාවගේ වැඩිම අවධානයට පාත්‍ර වූ නඩුව ලෙස කේ.සී. ඇන්තනීට එරෙහි නඩු විභාගය හැඳින්විණි. මෙම නඩු විභාගය අමෙරිකානු රූපවාහිනී සේවාවක් ඔස්සේ සජීවීව විකාශය කෙරිණි. කෙසේ වෙතත් නඩු විභාගය ආරම්භයේ දී ම කේ.සී. ඇන්තනී අධිකරණයට පවසා සිටියේ තමන් නිවැරැදිකාරිය බවයි.ඇය වෙනුවෙන් පෙනී සිටි නීතිඥයන් අධිකරණය ඉදිරියේ පැවසූයේ සිඟිති දැරිය කේලී, ඇන්තනී පවුලේ නිවසේ පිහිනුම් තටාකයේ හදිසි අනතුරකින් ගිලී මිය ගියා මිස කේ.සී ඇයව මරා දැමුවේ නැති බව ය. කේලී තම දියණිය මරා දැමූ බවට කිසිම සාක්ෂියක් අධිකරණය හමුවට ගෙන එනු ලැබුවේ ද නැත.පසුගිය ජූලි 05 දා ජූරිය තීන්දු කළේ කේ.සී. ඇන්තනී තම දියණිය මරා දමා නැත කියා ය. එහෙත් දියණියගේ මරණය නීතියට වසන් කිරීම, නීතියට මුසා බස් පැවසීම වැනි කාරණා හතරකට ඇය වැරැදි කාරිය බව ජූරිය ප්‍රකාශ කළේ ය. පසුගිය ජුලි 7 දා රැස්වූ අධිකරණය ඇයට වසරක සිට දඬුවම් සහ අමෙරිකානු ඩොලර් 1000 ක දඩ නියම කළේ ඉහත වැරැදි හතරට ය. ඇය ඒ වනවිට බන්ධනාගාරයේ ගත කර තිබූ කාලය සහ බන්ධනාගාරයේදී හොඳින් හැසිරී තිබීම ආදී කාරණා සැලකිල්ලට ගත් අධිකරණය පසුගිය 17 ඉරිදා ඇයට නිදහස් වීමට ඉඩ ලබා දුන්නේ ය.එහෙත් තවමත් අමෙරිකානුවන් බහුතරය කේ.සී ව දකින්නේ ‘දියණියක මරා දැමූ මව‘ ලෙසිනි. ජනතා වෛරය ඉදිරියේ ඇගේ අනාගතය අවිනිශ්චිත නමුත් ඇය වෙනුවෙන් පෙනී සිටි නීතිඥයන් පවසන්නේ උපදේශන සේවා හා මානසික ප්‍රතිකාර ලබා දී කේ.සී. ඇන්තනී යහපත් පුරවැසියකු කළ හැකි බව ය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av11072419</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නමීගමුවේ යොහාන් කුමාර් ද සිල්වාප්‍රශ්නය - ටෙලි නාට්‍ය නළු වසන්ත ජයසිංහ ආරච්චි ‘රසඳුන’ විශේෂාංග ලේඛක වසන්ත ජයසිංහ ආරච්චිම ද?පිළිතුර - ඔව් යොහාන්.  මාතලේ ධර්මා ඒකනායකප්‍රශ්නය - සිංහල බයිලා පුරෝගාමි වොලි බැස්ටියන් ගයන ‘හායි හුයි බබි ආච්චිගේ බයිසිකල් එක’ නම්වූ බයිලා ගීතය එක් කලෙකදි ගුවන් විදුලියෙන් ප්‍රචාරය කිරීම තහනම් කර තිබුණා ද?පිළිතුර - ඔව් එය පසුව මැක්ස්වල් මෙන්ඩිස් ගායනා කරද්දි 1971 දි විතර තහනම් කළා. ඊට හේතු වුණේ මේ ගීතයේ ඇතැම් වචන ගුවන්විදුලි බලධාරීන් 71 කැරැල්ලත් එක්ක සම්බන්ධ කරගැනීමයි.රාලහාමි කෙනෙක් එතන දුවගෙන ආවා අතේ තිබුණු තුවක්කුව එල්ල කෙරෙව්වා හෙණ වෙඩිල්ල පිපිරෙද්දි යක්ෂ ඔළුව ගැලවෙද්දි බබි ආච්චිගේ කතන්දරේ නුඹලට කිව්වා වැනි වචන එම ගීතයේ තිබුණා.අත්තනගල්ලේ අජිත් චන්ද්‍රසේකරප්‍රශ්නය - ගීත රචක ආනන්ද පද්මසිරි නවකතා ලියා තිබේ ද?පිළිතුර - ‘සිහිනයකි ආදරේ’ නමින් නවකතාවක් ලියා තිබෙනවා. 2004 පළවූ එය දංකොටුව ‘රසාංජලි’ වෙනුවෙන් ප්‍රකාශයට පත්කළේ ජෝර්ජ් රොබ්සන් ද සිල්වා.  හබරාදූවේ ගාමා ගාමිණි සුබසිංහප්‍රශ්නය - පුවත්පත් කලා ජීවිතයේ ඔබේ ගුරුවරුන් කවුද?පිළිතුර - කීප දෙනෙක්ම ඉන්නවා ගාමිණි. ගුණසිරි සිල්වා (සකුරා), රෝහණ වෙත්තසිංහ (සුරතුර, ලංකාදීප), චන්ද්‍රසේන කිරිවත්තුඩුව (සත්දින, කල්පනා) ගාමිණි විජේතුංග (දෙසතිය) වසන්ත පි‍්‍රය රාමනායක (පෙරමඟ) අර්නස්ට් වඩුගේ (රස) පේ‍්‍රම් දිසානායක (රසඳුන, විචිත්‍ර හා කලා) තිලකරත්න කුරුවිට බණ්ඩාර (සරසවිය) කරුණාදාස සූරියආරච්චි (සිළුමිණ)  නිකවැරටියේ ජස්ටින් මුණවීරප්‍රශ්නය - විජේරත්න වරකාගොඩ ගයන ‘හිරු පායනවා - මල් පිබිදෙනවා - කුරුලු රෑන් එනවා - මැණිකේ හිනැහෙනවා’ ගීතයේ පද රචනය කාගෙ ද?පිළිතුර - ප්‍රවීණ පුවත්පත් කලාවේදියකු වූ ටී. බී. පෙරමුණේ තිලකගේ.  ඉඳුරුවේ ජානකි අබේසිරිප්‍රශ්නය - ප්‍රවීණ ගීත රචක ධර්මරත්න පෙරේරා දැන් නිහඬ ඇයි?පිළිතුර - ඔහු නිහඬ නැහැ. මේ ළඟදි නවකතාවක් ලිව්වා. ගීත පොතක් පළ කළා. එසේම පොත් ප්‍රකාශකයකු විදියටත් ඔහු කාර්යබහුලයි. (කිංකිණි ප්‍රකාශන ආයතනයේ අයිතිකරු ඔහු) ධර්මෙගේ ලිපිනය ඔබට ඕනැ ද? 469 හයිලෙවල් පාර, මාකුඹුර, පන්නිපිටිය ඔහුගේ ලිපිනයයි.වස්කඩුවේ අනිල් දාබරේප්‍රශ්නය - ප්‍රවීණ ගීත රචක සුනිල් සරත් පෙරේරාගේ ලිපිනය පළ කරන්න?පිළිතුර - 133, මායා මාවත, කිරිල්ලපන, කොළඹ 06මේ සතියේ පහත නම් සඳහන් අයත් ප්‍රශ්න එවා තිබුණා.අගලවත්ත පියතිස්ස ලියනගේ, මහරගම ඉෂාරා වනිගසිංහ, කොටුගොඩ සුනිල් එන්.සිල්වා, බදුල්ලේ ජී.බී.පෙරේරා, වත්තල හේකිත්තේ ලක්ෂ්මන් රණසිංහ, වයඹ විශ්වවිද්‍යාලයේ චන්දිම බණ්ඩාර, මොරතිහේ ටී.ඇම්.තෙන්නකෝන්, කපුගොඩ මාළිද සරත් රණසිංහ, කිරිබත්ගොඩ මානෙල් විලන්ගමුව, කුලියාපිටියේ කපිල ජයවිලාල් හේරත්, කඩවත සුජාතා ගුණවර්ධන, උඩුගම්පොළ ක්‍රිශාන්ත කරුණාරත්න, වතුරුගම සුමිත් සුදර්ශන, කන්දෙගෙදර කිත්සිරි ගුණසේන, හලාවත අනුර ශාන්ත පීරිස්.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av11072420</link>
    <topic>ග්‍රහලෝක දෙකක් අතර යුද්ධය</topic>
    <author>කුමාර</author>
    <content>ග්‍රහලෝක දෙකක් අතර යුද්ධයTransfomers -3 Dark of the moonවිශ්වය සැම විටෙකම මිනිසාගේ කුතුහලය අවුස්සන්නකි. විශ්වයේ වෙනත් ග්‍රහලෝකවල ජීවීන් සිටී ද යන්න පිළිබඳ තවමත් පැහැදිලි සාක්ෂි නැතත්, පෘථිවියේ වෙසෙන මිනිසා හුදෙකලා නැතැයි සිතන්නට බහුතරය කැමැති වෙති. හොලිවුඩයේ සිනමාකරුවන් මෙම කැමැත්ත පදනම් කොටගෙන සිනමාපට නිපයන්නේ ඒවාට වැඩි ප්‍රේක්ෂක ඉල්ලුමක් ලැබෙන බව දන්නා හෙයිනි.පසුගිය ජූනි මස අග සිට ලොව පුරාද, ශ්‍රී ලංකාවේ ද ප්‍රදර්ශනය වන ‘ට්‍රාන්ස්ෆෝමර්ස්’ චිත්‍රපට පෙළේ තෙවැන්න ‘ඩාක් ඔෆ් ද මූන්’ චිත්‍රපටය හරහා කියැවෙන්නේ ද වෙනත් ග්‍රහලෝක දෙකක් අතර සිදුවූ යුද්ධයක අතුරු ඵලයක් ලෙස පෘථිවියට එල්ල වූ ආක්‍රමණයක් පිළිබඳය.ට්‍රාන්ස්ෆෝමර්ස් චිත්‍රපට පෙළ ජනප්‍රිය චිත්‍රපට අධ්‍යක්ෂ මයිකල් බේගේ නිර්මාණයන්ය. එහි පළමුවැන්න ‘ට්‍රාන්ස්ෆෝමර්ස්’ 2007 වසරේදී ප්‍රදර්ශනය වූ අතර දෙවැන්න ‘ට්‍රාන්ස්ෆෝමර්ස් - රිවෙන්ජ් ඔෆ් ද ෆෝලන්’ යන නමින් 2009 වසරේදී ප්‍රදර්ශනය වූයේය.ට්‍රාන්ස්ෆෝමර්ස් -3 ඩාක් ඔෆ් ද මූන් චිත්‍රපටයට පසු බිම් වන්නේ මෙයට වසර පනහකට පෙර විශ්වයේ සිදුවන ගැටුමකි. ග්‍රහලෝක දෙකක් අතර ඇතිවන යුද්ධයකදී සයිබර් ට්‍රොන් නමැති අති දැවැන්ත යානය අපට ඉතා සමීප චන්ද්‍රයා මතට කඩා වැටෙයි. ලෝකයට එය රහසක් වූ නමුත් ඇමෙරිකාවේ නාසා ආයතනය ඒ පිළිබඳ දැනගනියි. 1961 දී වූ මේ සිදුවීමත් සමඟම එවකට ඇමෙරිකාවේ ජනාධිපතිවරයා වන ජෝන් එෆ්. කෙනඩි ප්‍රකාශ කරන්නේ චන්ද්‍රයා වෙත මිනිසකු යැවිය යුතු බවය. 1969 දී නාසා ආයතනය මඟින් චන්ද්‍රයා වෙත මිනිසුන් සහිත යානයක් යවන්නේ සඳ මතට කඩාවැටුණු යානය පිළිබඳ පරීක්ෂණ පවත්වනු පිණිසය. එම පරීක්ෂණවල ප්‍රතිඵලයක් ලෙස දිගු කලක් තිස්සේ අක්‍රියව තිබූ සයිබර් ට්‍රොන් යානය යළි යථා තත්ත්වයට පත්වේවිද? ඒ සමඟ පෘථිවියට ආක්‍රමණ එල්ලවන්නේ කා වෙතින්ද?ෂියා ලාබියොෆ්, ජෝෂ් ඩියුගැමල්, ජෝන් ටර්ටුරෝ, ටයිරිස් ගිබ්සන්, රෝසි හන්ටිෆ්ඩන්, පැට්‍රික් ඩෙම්ප්සි ඇතුළු නළු නිළියන් රැසක් රඟන මෙම තිර රචනය ඒරන් කෲගර් ගේය.ට්‍රාන්ස්ෆෝමර්ස් 3 චිත්‍රපටය ඇමෙරිකාවේ ප්‍රදර්ශනය වෙමින් තිබෙන්නේ බොක්ස් ඔෆිස් වාර්තා පිහිටුවමිනි.චිත්‍රපටය නිෂ්පාදනය කිරීම සඳහා වැය වී ඇති සම්පූර්ණ මුදල ඇමෙරිකානු ඩොලර් 195,000,000කි. නමුත් පසුගිය ජූලි 10 දා වන විට පමණක් ඇමෙරිකාව ඇතුළත ප්‍රදර්ශනය වෙමින් ‘ට්‍රාන්ස්ෆෝමර්ස් -3 – ඩාක් ඔෆ් ද මූන්’ උපයා තිබූ ආදායම ඇමෙරිකානු ඩොලර් 261, 078,700කි.ට්‍රාන්ස්ෆෝමර්ස් -3 චිත්‍රපටය කොතරම් ප්‍රේක්ෂක ආකර්ෂණයක් ලබා ඇත්ද යන්න එම සංඛ්‍යාවන්ගෙන්ම පැහැදිලි වෙයි.කුමාරසති අන්තය රසවත් කරන කෑම බීම - උපදෙස් ප්‍රවීණ සූපවේදි ඩොන් ෂර්මන්කාර්ය බහුල දින කිහිපයක ඇවෑමෙන් එළඹෙන සති අන්තය විවේකීව ගත කරන ඔබට නෙත සිත සනසා ගන්නට ‘රසඳුන’ පිටිවහලක් වන බව අපි දනිමු. මෙහි පළකෙරෙන ලිපි විශේෂාංග මගින් නෙත සිත සනසාගන්නා ඔබට, රස දිව පිනා යන ආහාරයකින් සති අන්තය රසවත් කරගන්නට සහාය වන්නටත් අපි තීරණය කළෙමු.ඒ අනුව කාර්ය බහුල ජීවිතයේදි ලැබුණු විරාමයේදී ඔබේ සහ පවුලේ සාමාජික සාමාජිකාවන්ගේ පෝෂණය නංවන ශක්ති ජනක පාන වර්ග 5 ක් අද තිළිණ කෙරෙනවා.මේ මඟින් සිරුරට ශක්තිය ලැබෙන අතර, ආහාර ජීර්ණ පද්ධතිය නීරෝගිවත් වෙයි. එසේම ශරීරයේ ප්‍රතිශක්තිය වඩවන අතර, දවස ප්‍රබෝධවත් ලෙස ගත කිරීමේ හැකියාවද ලැබෙනවා.මේ සඳහා උපදෙස් ලබා දෙන්නේ ගායනයේ යෙදෙමින් ඉවුම් පිහුම් කටයුතු කිරීමේ කලාව තුළින් නිරතුරුවම ඔබ වෙත ආ ගායකයකු මෙන්ම සූපවේදියකු ලෙස ද නමක් දිනා සිටින ඩොන් ෂර්මන්.එක් එක් පාන සඳහා අවශ්‍ය පහත සඳහන් ද්‍රව්‍ය ගෙන බ්ලෙන්ඩරයක් මගින් හොඳින් ගසා බීම සාදා ගත හැකි අතර, අවශ්‍ය ප්‍රමාණයට සීනි දමා රසකර ගත හැකියි.සෞඛ්‍යය ගැන වඩාත් සිතන අයකුට සීනි නොයොදා වුවද මේවා පානය කළ හැකිවෙයි.අවශ්‍ය ද්‍රව්‍ය.1. වැනිලා යෝගට් 1 යි, රට ඉඳි කිහිපයක් (ඇට ඉවත් කළ) එළකිරි වීදුරුවක්. පදමට සීනි.2. දොඩම් ගෙඩියක්, කැරට් අල දෙකක්, සීනි හැන්දක්.3. සැල්දිරි ඉත්තක්, තක්කාලි ගෙඩියක්, හොඳින් ඉදුණු අලිගැට පේර ගෙඩියක්, පදමට සීනි.4. කැරට් අල දෙකක්, පිපිඤ්ඤා ගෙඩි භාගයක්, බීට් රූට් ගෙඩි භාගයක්, පදමට සීනි.5. අඹ ගෙඩියක්, පැපොල් කැබැල්ලක්, කොමඩු කැබැල්ලක්, කෝලි කුට්ටු කෙසෙල් ගෙඩියක්, පදමට සීනි.සීතල පානය අගුණ අයට හැර අනෙක් අයට අයිස් කැට කිහිපයක් දමා පිළියෙල කිරීමෙන් වඩාත් රසවත්ව නැවුම් බවකින් පානය කළ හැකිය.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=av11072421</link>
    <topic>බොලිවුඩි රස කතා</topic>
    <author>සුජීව තේවහෙට්ටිගේ</author>
    <content>බොලිවුඩි රස කතාබිපාෂාගේ යහළුවන්ටත්, යෙහෙළියන්ටත් සොයා ගන්නට නොහැකි වූ මේ විශේෂ පුද්ගලයා හෙවත් ‘අදිසි මිනිසා’, දැන් නම් සොයාගෙන.ඔහු ඔබ හොඳින් දන්නා අයෙක්. ඔහු තමයි, ශාහිද් කපූර්! බිපාෂා දැන් ශායිද්ව නිතර නිතරම මුණ ගැහෙනවාලු.බොලිවුඩ්පුරයේ ජනපි‍්‍රය නිළියක් මේ දවස්වල අමුතු සතුටකින් කල්ගත කරනවා. ඈ කවුද? ඈ තමයි, බිපාෂා බාසු. ඇගේ සිත සතුටින් වෙලා ගන්නට විශේෂ හේතුවක් තියෙනව ද? සත්තකින්ම ඔව්. තමන් වසර 9 ක් ආදරය කළ ජෝන් ඒබ්‍රහම්ගෙන් වෙන් වෙලා දින කිහිපයක් ගතවන තුරු තරමක දුකකින් කාලය ගත කළ බිපාෂා, ආයෙමත් සතුටු වන්නට හේතුව...?ඇගේ සමීපතම යහළු යෙහෙළියන් නම් කියන්නේ එක්තරා අයෙකු නිසා මේ සතුට දිනෙන් දිනම මෝදුවෙමින් තිබෙන බවයි. ඒ කවුරු නිසා ද? මුලදී නම් බිපාෂාගේ යහළුවන්ටත්, යෙහෙළියන්ටත් සොයා ගන්නට නොහැකි වූ මේ විශේෂ පුද්ගලයා හෙවත් ‘අදිසි මිනිසා’, දැන් නම් සොයාගෙන. ඔහු ඔබ හොඳින් දන්නා අයෙක්. ඔහු තමයි, ශාහිද් කපූර්! බිපාෂා දැන් ශායිද්ව නිතර නිතරම මුණ ගැහෙනවාලු. “බිපාෂා ශාහිද් අතරෙ තිබෙන මේ අලුත් ඇඟැලුම්කමට දැන් නම් මාසයක් විතර ගතවෙලා.බිපාෂා මාසෙකට විතර කලින් අපිත් එක්ක එහෙන් මෙහෙන් කිව්වා, කවුරු හරි කෙනෙක් එයාත් එක්ක ගොඩක් හිතවත් කියලා. ඒ කවුද කියල කිව්වෙ නැහැ. එයා හරිම හොඳ කෙනෙක්. තමන්ටම ගැළපෙන කෙනෙක්. නිතරම තෑගි බෝග ගෙනත් දෙනවා. තමන් ගැන නිතරම බලනවා... ඔන්න ඔය වගේ දේවල් බිපාෂා අපිත් එක්ක කිව්වා. ඒ දවස්වල බිපාෂා මේ අලුත් හිතවතා ගැන අපිත් එක්ක කොච්චර වර්ණනා කළා ද?” එහෙම කීවේ බිපාෂා ගේ සමීප යෙහෙළියක්.බිපාෂා - ශාහිද් ඇසුර ඇරැඹුණේ ශාහිද්ගේ සිනමා ජීවිතයට සහය දෙන හිතවතෙකු නිසයි. අබ්බාස් නම් වූ ඔහු එක්තරා දිනයකදී ශායිද් ට බිපාෂා ව හඳුන්වා දී තිබෙනවා. අබ්බාස්, ශාහිද් ගේ කායවර්ධන පුහුණුකරු හැටියටත් කටයුතු කරන අයෙක්. බිපාෂාත් එවැනි ව්‍යායාම් වලට බෙහෙවින්ම කැමැතියි. අබ්බාස් හමුවී ඔහුගෙන් ව්‍යායාම් පිළිබඳව යම් යම් කරුණු විමසද්දීයි ඔහු අසලම රැඳී සිටි ශාහිද් ව බිපාෂාට මුණ ගැසුණේ. මේ හමුවේදී බිපාෂා, ශාහිද් සමග මුලින්ම කතා කළේත් ඈ වඩාත් පි‍්‍රය කරන කායවර්ධන ව්‍යායාම් පිළිබඳවයි.“බිපාෂා, ශාහිද්ව මීට කලින් දන්නවා. ඒත් එතරම් කතාබහ කරල තිබුණෙ නැහැ. ඒ නිසා ශාහිද් එක්ක වැඩි ආශ්‍රයක් ඒ කාලෙ තිබුණෙත් නැහැ.” බිපාෂාගේ තවත් යෙහෙළියක් කියා සිටියා. බිපාෂාටත් ශාහිද්ටත් අතීත අමිහිරි අත්දැකීම් නැතුවා නොවෙයි. ආදරයෙන් පරාජය ලබා සිටින මේ දෙදෙනාගේ සිත් තුළ තවමත් ඒ මතක රැඳී තිබෙනවා. බිපාෂා මීට අවුරුදු නවයකට කලින් ජෝන් සමග පෙමින් බැඳුණා. ඒ වන විට ඇගේ වයස අවුරුදු විසි දෙකක් පමණ ඇති. ශාහිද් මීට වසර කිහිපයකට කලින් ආදරය කළේ කරීනා කපූර්ට බව රහසක් නොවෙයි. ඒ ආදරය බිඳී ගිය පසුව ඔහු වෙතට ළංවුණේ පි‍්‍රයංකා චොප්රායි.බිපාෂා සහ ශාහිද් ගේ ඇසුර පටන් ගත්තු මුල් දිනවල එය රහසක් හැටියට තියාගන්නට දෙදෙනාම උත්සාහ කළා. නමුත් එය රහසක් වුණේ නැහැ. සතියක් දෙකක් ගතවෙද්දී ඒ රහස හෙළි වුණා. එක් සිදුවීමක් නිසයි එය හෙළිවුණේ. මෙය සිදුවුණේ ශාහිද්ගේ නිවෙසෙහි පැවැත්වුණු සාදයකදියි. ශාහිද් මෑතකදී තමන් පදිංචි නිවසෙහි අලුත්වැඩියා කිරීම් කිහිපයක්ම සිදු කළා. සාදය පැවැත්වුණේ නිවසට අලුත් පෙනුමක් ලැබුණු පසුවයි. ඒ පිළිබඳ තවත් විස්තර ශාහිද් ගේ හිතවතෙක් හොඳින්ම දන්නවා.මේ ඔහු හෙළි කළ කාරණයක්. “ශාහිද්ගෙ නිවස තියෙන්නෙ අන්ධේරි ප්‍රදේශයේ. මේ ගෙදර තිබුණු පාටි එකකට ශාහිද්, එයාගෙ යාළුවන්ට ආරාධනා කරලා තිබුණා. වැඩි දෙනෙක්ට නෙමෙයි. විසි දෙනෙකුටයි. ඒ අතරෙ හිටියා කරන් ජොහාර්, අනුශ්කා ශර්මා, සිද්ධාර්ත් ආනන්ද්, සෝනම් කපූර්, අයේෂා ටාකියා සහ එයාගෙ සැමියා ෆාර්හාන් අස්මි, අහ්මඩ් ඛාන් වගේ අයත්. සෙනසුරාදා රෑක තිබුණු මේ පාටි එකට අපි කවුරුවත් බලාපොරොත්තු නොවුණු කෙනෙකුත් ආවා. එයා තමයි, බිපාෂා බාසු. කාගෙත් ඇස් බිපාෂා දිහාවට එල්ල වෙලා තිබුණා. සමහරු බිපාෂා දිහා ඇස් ලොකු කරගෙන බලාගෙන හිටියා.”ශාහිද් ගෙ නිවෙසෙහි පැවැත්වුණු සාදයෙන්, ඔහු සහ බිපාෂා අතර සබඳකමක් පවතින බවට කරුණු හෙළිදරව් වීමත් සමඟම මාධ්‍ය ලෝකයේ උනන්දුවත් වැඩිවුණා. මාධ්‍යවේදින් කිහිප දෙනෙකුම මේ පිළිබඳව බිපාෂාගෙන් විමසුවා. බිපාෂා ගත් කටටම කියා සිටියේ ශාහිද් තමන්ව හඳුනන නමුත් ඔහු සමීපව ඇසුරු කර නැති බවයි.ඒ වුණත්, ශාහිද් ගේ සහායකයකු කියා සිටියේ ඊට වඩා වෙනස් කතාවක්. “මේ දෙන්නා අතරේ හිතවත්කමක් තියෙනවා. ඒකෙ විශේෂත්වයක් නැහැ. ශාහිද්, මේ සිනමා කර්මාන්තයෙ කා එක්කත් මිතුරුයි. ඒ වගේ සාමාන්‍ය මිත්‍රකමක් විතරයි එයයි, බිපාෂා අතරෙයි තියෙන්නෙ. පේ‍්‍රම සම්බන්ධකමක් තියෙනවයි කියන කතාව බොරු.”සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=am1107241</link>
    <topic>දරුවා බිහිරි බව හඳුනාගන්න බහ තෝරන තුරු බලා සිටියොත් ප්‍රමාද වැඩියි</topic>
    <author>සාගරිකා දිසානායක ජයසිංහ</author>
    <content>දරුවා බිහිරි බව හඳුනාගන්න බහ තෝරන තුරු බලා සිටියොත් ප්‍රමාද වැඩියිකොළඹ රිජ්වේ ආර්යා ළමා රෝහලේ උගුර කන නාසය පිළිබඳ විශේෂඥ වෛද්‍ය සමන් යසවර්ධනඋපතින්ම ඇතිවන බිහිරි බව ඉපදී සුළු වේලාවකින්ම හඳුනා ගැනීමට හැකි නවීණ උපකරණ දියුණු රටවල රෝහල්වල තිබේ. එහෙත් අප රටේ සෑම රෝහලකම එවැනි පහසුකම් නැත.උපතින්ම ඇතිවන බිහිරි බවට සාර්ථකව ප්‍රතිකාර කර නැවත ඇසීම ලබා දීමට හැකිය. එම ප්‍රතිකාර සාර්ථක වීමට නම් අනිවාර්යයෙන්ම බිහිරි බව ඉක්මනින්ම හඳුනා ගත යුතුය.බිහිරි දරුවාට ශබ්ද නො ඇසෙන හෙයින් ඔහු හෝ ඇය වචන උච්චාරණය කිරීමට උත්සාහ නොකරයි. එහෙයින් දරුවාට කතා කිරීමට ද නොහැකි වේ. කන් ඇසෙන්නේ නැතිවා මෙන්ම කතා කිරීමට ද නොහැකි හෙයින් සාමාන්‍ය දරුවකුට මෙන් අධ්‍යාපනයක් ලැබීමට ද අවස්ථාවක් නොලැබේ.ළමා බිහිරි බව නිවැරැදි කළ හැකි පිළියම් අද හඳුනා ගෙන තිබේ. වයසත් සමඟ මොළයේ සංවර්ධනය ද සීඝ්‍රයෙන් සිදු වන හෙයින් ඉතා ඉක්මනින්ම ප්‍රතිකාර කිරීම වඩා ඵලදායක වේ. උපතේ පටන් අවුරුදු 3 දක්වා මොළයෙහි ශීඝ්‍ර වර්ධනයක් සිදුවේ. 3 – 5 දක්වා සාමාන්‍ය ලෙස ද අවුරුදු 5 න් පසු සෙමෙන් ද මොළයේ වර්ධනය සිදුවේ. අවුරුදු හයෙන් පසුව බිහිරි බවට පිළියම් කළද එතරම් සාර්ථක ප්‍රතිඵල නොලැබේ. වයස මාස 6 ත් අවුරුද්දත් අතර කාලයේදී බිහිරි බව හඳුනා ගෙන ප්‍රතිකාර කළහොත් එය සාර්ථක වීමට ඇති ඉඩකඩ වැඩිය.දරුවකුගේ කන ඇසෙන නොඇසෙන බව හඳුනා ගන්නේ කෙසේද?දරුවා දෙස බැලීමෙන් හෝ සාමාන්‍ය ලෙස පරික්‍ෂා කිරීමෙන් හෝ බිහිරි බව හඳුනා ගත නොහැකිය. ඒ සඳහා විශේෂ පරීක්‍ෂණවලට ළමයා භාජනය කළ යුතුයි. මෙහි ඇති ගැටලුව ලංකාවේ සෑම රෝහලකම එවැනි පරීක්‍ෂණ කර ගැනීම සඳහා පහසුකම් නැති වීමයි.දියුණු රටවල උපන් හැටියේම දරුවෝ “ස්ක්‍රිනින් ටෙස්ට්” නම් වූ තෝරා ගැනීමේ පරීක්‍ෂණ සඳහා යොමු කරනු ලබති. එම යෝග්‍යතා පරීක්‍ෂණ වලින් අසමත්වන දරුවෝ පමණක් බිහිරි බව හඳුනා ගැනීම සඳහා නියමිත නිශ්චිත පරීක්‍ෂණ සඳහා යොමු කෙරෙති.අපේ රටේ ළමයින් උපදින සංඛ්‍යාව අනුව මෙවැනි විශේෂිත පරීක්‍ෂණ ක්‍රම හඳුන්වා දීමද විශේෂිත ප්‍රතිකාර මධ්‍යස්ථාන ඇති කිරීමද කඩිනමින් කළ යුතුයි. දැනට ලංකාවේ මෙවැනි විශේෂිත ප්‍රතිකාර ඒකක ඇත්තේ කොළඹ බොරැල්ලේ රිජ්වේ ආර්යා ළමා රෝහල, කොළඹ ජාතික රෝහල, පේරාදෙණිය සිරිමාවෝ බණ්ඩාරනායක අනුස්මරණ ළමා රෝහල, මහනුවර මහ රෝහල, ගාල්ල, අනුරාධපුරය සහ යාපනය මහ රෝහල්වල පමණි. මහනුවර සහ කොළඹ ඇතැම් පෞද්ගලික රෝහල්වල ද මේ සඳහා පහසුකම් තිබේ.මාස හයක් පමණ ගත වුවත් දරුවකු මවගේ කට හඬට ප්‍රතිචාර නොදක්වන්නේ නම් හෝ විශාල ශබ්දයකට වත් දරුවා නින්දෙන් ඇහැරෙන්නේ නැති නම් එවැනි දරුවන්ගේ ශ්‍රවණයෙහි කිසියම් ගැටලුවක් ඇති බවට සැකයක් මතුවේ. එවැනි තත්ත්වයක් හඳුනා ගත් වහාම උගුර, කන, නාසය පිළිබඳ විශේෂඥයකුට පෙන්වා ශ්‍රවණ පරීක්‍ෂණයක් කරගත යුතුය. එසේ කිරීමෙන් රෝගය කල් තියා හඳුනාගත් විට දරුවාට සාර්ථකව ප්‍රතිකාර කළ හැකිය.බිහිරි බව හඳුනා ගැනීමේදී බොහෝ විට සිදුවන වරදක් වන්නේ දරුවා කතා කරන තුරු බලා සිටීමෙන් ශ්‍රවණාබාධයක් ඇතැයි කල් තියා හඳුනා ගැනීමට නොහැකි වීමයි. සම වයසේ අනෙක් දරුවන් මෙන් තම දරුවා කතා බහ නොකරන විට මවුවරුන් කලබල වෙති. ඇතැම් විට අද කතා කරයි හෙට කතා කරයි කියා වසර දෙකක් පමණ වනතුරු බලා සිටිති. එවිට දරුවාගේ බිහිරි බව සඳහා කල්ගත වී හමාරය. එවිට කරනු ලබන පිළියම් ද එතරම් සාර්ථක නොවීමට ඉඩ තිබේ.බිහිරි බවේ මට්ටම හා ස්වභාවය මත ප්‍රතිකාර තීරණය වේ. ඉතා සුළු බිහිරි බවක් නම් ශ්‍රවණාධාරකයක් දමා ඇසීමට සැලැස්විය හැකිය. එහිදී ළමයාට ගැළපෙන නිවැරැදි ශ්‍රවණාධාරකය ලබා ගැනීම වැදගත්ය. ශ්‍රවණාධාරකය කනට සවිවන කොටස ඒ දරුවාගේ කනට සරිලන ප්‍රමාණයට අච්චුවක් තනා එමගින් තනන ලද්දක් විය යුතුය. ඒ සඳහා පුහුණුවලත් පුද්ගලයකුගේ සේවය ලබා ගැනීම වැදගත්ය. ශ්‍රවණාධාරකයකින් සිදු කරනුයේ ශබ්දය වැඩිකර ඇසෙන්නට සලස්වාලීම පමණක් නොවේ.ශ්‍රවණාධාරකයක් පැලඳීමට දරුවා මුලින් අකමැති වීමට ඉඩ තිබේ. කුඩාම දරුවන්ට කනට ඇලවෙන සේ සකස් කරන ලද උපකරණද වේ. එවැනි උපකරණයක් පැලැඳ සිටීමට දරුවාට හුරු වෙන්නට වැඩිහිටියන් උදව් කළ යුතුය.ශ්‍රවණාධාරකයක උපකාරයෙන් වුවද දරුවාගේ භාෂා සංවර්ධනය සඳහා කාලයක් ගතවේ. එම කාලය තීරණය වන්නේ දරුවා ගේ ශ්‍රවණ මට්ටම හා බුද්ධි මට්ටම අනුවය. මේ අතර දරුවාට හොඳින් ඇසෙනවාද? යන්න හා ශ්‍රවණ ආධාරකයෙහි සාර්ථක බව පරීක්‍ෂා කිරීමට ද පරීක්‍ෂණ තිබේ. ශ්‍රවණාධාරක මගින් ශ්‍රවණ ශක්තිය ලබා දීමට නොහැකි තරම් දැඩි බිහිරි දරුවෝ ද වෙති. එවැනි දරුවන්ට කර්ණ ශංඛ බද්ධය නම්වූ ශල්‍ය කර්මය මගින් යළි ශ්‍රවණය ලබා දීමට පුළුවන.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=am1107242</link>
    <topic>ඇස් රෝගය</topic>
    <author/>
    <content>ඇස් රෝගයමේ දිනවල ඇස් රෝගයක් පැතිර යමින් පවතී. වැඩිපුර රෝගීන් වාර්තා වී ඇත්තේ බස්නාහිර පළාතෙනි. මේ ඇස් රෝගය වැලඳී ඇස් රෝහලට දිනකට රෝගීන් අසූවක් පමණ පැමිණෙතියි කොළඹ නයනාරෝග්‍යශාලාවේ අධ්‍යක්ෂ වෛද්‍ය සිසිර ලියනගේ පවසයි.සෑම වසරකම වගේ මැයි ජූනි ජූලි මාසවල ඇස් රෝග පැතිර යාම සාමාන්‍යයෙන් සිදු වේ. උෂ්ණ කාලයට ඇස් රෝග වඩා ඉක්මනින් පැතිරෙයි. මෙවර ජනතාව අතර පැතිර යන ඇස් රෝගය ‘ඇඩිනෝ’ නමැති වෛරසය හේතුකොටගෙන වැලඳෙයි.ඇස් රතු වීම, ඉදිමීම, කැසීම කඳුළු ගැලීම හා කබ ගැලීම රෝග ලක්ෂණ වේ. දින තුනක් පමණ ගත වන විට ඉබේම ඉදිමීම හා කැසීම අඩුවී රෝගය සුවපත් වේ. එහෙත් ඉහත සඳහන් රෝග ලක්ෂණ තමාට දරාගත නොහැකි තරමින් දැනේ නම් වෛද්‍යවරයකු හමුවී ප්‍රතිකාර ලබාගන්නා ලෙස වෛද්‍ය ලියනගේ උපදෙස් දෙයි.රෝගය බෝවන්නේ රෝග කාරක විෂබීජ නිරෝගී පුද්ගලයකුගේ ඇස්වල තැවරීමෙනි. රෝගියාගේ කඳුළු හෝ කබවල විෂබීජ රැඳී ඇත. විෂබීජ නිරෝගී පුද්ගලයකුගේ අත්වල තැවරී ඇස්වලට ඇතුළුවීමෙන් රෝගය වැලඳෙයි. එහෙයින් රෝගයෙන් වැළකීමට ඇති හොඳම ක්‍රමය නොසේදූ දෑත්වලින් ඇස් ඇල්ලීමෙන් වැළකී සිටීමයි.බස්වල දුම්රිය හෝ වෙනත් පොදු ස්ථානනවල ගැවසුණු විට නොවරදවාම සබන් යොදා අත් සේදිය යුතුය. නොසේදූ දෑතින් කිසි විටෙක ඇස් අත ගෑම හෝ කැසීම නොකළ යුතුය. පිරිසුදු ලේන්සු භාවිතා කළ යුතුය. රෝගියකු භාවිතා කරන ලේන්සු තුවා හෝ ඇඳුම් භාවිතා නොකළ යුතුය. රෝගීන් වැඩිපුර මහජනතාව ගැවසෙන ස්ථානවලට යාමෙන් වැළකී සිටිය යුතුය. ඔබට හෝ ඔබේ දරුවන්ට ඇස් රෝගය වැලඳී ඇත්නම් ඔබ රැකියාවට යාමෙන් සහ දරුවා සුවය ලබන තුරු පාසලට යැවීමෙන් වැළකීම සමාජ මෙහෙවරකි.වෛරස ආසාදනයෙන් ඇතිවන ඇස් රෝගය සාමාන්‍යයෙන් දින තුනක් ඇතුළත සුව වෙයි. එසේ නැතිව රෝගය තවදුරටත් පවතී නම් වෛද්‍ය උපදෙස් පැතිය යුතුය. විවිධ අත්බේත් කිරීමෙන් වැළකිය යුතුය. එමඟින් දිලීර හෝ බැක්ටීරියා ඇතුළු වීමෙන් රෝගය උත්සන්න වීමට ඉඩ තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=am1107243</link>
    <topic>මුත්‍රාශ ගල් දියකර හැරීමට ඖෂධ නෑ</topic>
    <author>ගාමිණී සුසන්ත</author>
    <content>මුත්‍රාශ ගල් දියකර හැරීමට ඖෂධ නෑකොළඹ ජාතික රෝහලේමෞත්‍ර ලිංගික රෝගාබාධ පිළිබඳවිශේෂඥ ශල්‍ය වෛද්‍යමහාචාර්ය නෙවිල් ඩී. පෙරේරා  මුත්‍රා කිරීමේ අවශ්‍යතාව දැනුණු වහාම මුත්‍රා පිට කිරීම මෞත්‍ර ලිංගික පද්ධතිය ආශි‍්‍රතව ඇති විය හැකි රෝගවලින් මිදීමට ඇති ඉතා වැදගත් පිළිවෙතකි.බොහෝ වේලාවක් මුත්‍රා පිට නොකොට මුත්‍රාශයේ මුත්‍ර තද කරගෙන සිටීම රෝග ගණනාවකටම අත වැනීමකි. එසේ මුත්‍රා මුත්‍රාශය තුළ සිරකරගෙන සිටින විට මුත්‍රාශයේ පේෂිවල ඇදීමක් සිදුවී එම පේෂි දුර්වලවේ. පසුකාලීනව මුත්‍රා කිරීමට අපහසුතා ඇතිවීමට එය ප්‍රබල හේතුවකි. විවිධ හේතූන් නිසා කාන්තාවන් පැය ගණන් මුත්‍රා නොකොට මුත්‍රා සිර කරගෙන සිටින අවස්ථාවන් ඇත. කාන්තාවන් අතර මුත්‍රා ආසාදන වැඩි වීමට එයද එක් හේතුවකි. අඩුම තරමින් පැය 4 කට හෝ 5 කට වරක් මුත්‍රා පිට කිරීම වැදගත්ය.මුත්‍රා ආසාදන, මුත්‍රාශයේ ඇතිවන ගල්, වකුගඩු ආබාධ, පිරිමින්ගේ පුරස්ථ ග්‍රන්ථිය ආශ්‍රිතව ඇතිවන ආබාධ ආදිය මෞත්‍ර ලිංගික පද්ධතිය හා සම්බන්ධ රෝගාබාධ ලෙස සැලකේ.මෞත්‍ර ලිංගික පද්ධතිය ලෙස හැඳින්වෙන්නේ වකුගඩු, මුත්‍රාශය, මුත්‍ර මාර්ගය ඇතුළත් අවයව පද්ධතියටය. මෞත්‍ර ලිංගික පද්ධතිය ආශ්‍රිතව ඇතිවන ඉහත ආබාධ ඉතා වේදනාකාරී ය.මෞත්‍ර ලිංගික පද්ධතිය ආශ්‍රිතව ඇතිවන රෝගාබාධ පිළිබඳව කතා කිරීමේදී හඳුනාගැනීමේ පහසුව සඳහා එම රෝගාබාධ ප්‍රධාන කොටස් දෙකකට බෙදා දැක්විය හැකි ය. ඒ වෛද්‍යමය රෝග සහ ශල්‍යමය රෝග ලෙස ය.වෛද්‍යමය රෝග ලෙස හැඳින්වෙන්නේ ඖෂධීය ප්‍රතිකාර මගින් සුව කළ හැකි රෝගාබාධ ය. ශල්‍යමය රෝග වලින් මිදීම සඳහා ශල්‍යකර්ම සිදු කළ යුතුවේ. වකුගඩු අකර්මණ්‍ය වීම වෛද්‍යමය රෝග අතරට ගැනෙන එක් රෝගාබාධයකි. වකුගඩු අකර්මණ්‍යවීම හදිසියේ ඇතිවන වකුගඩු අකර්මණ්‍යතාවය සහ දීර්ඝකාලීනව සිදුවන වකුගඩු අකර්මණ්‍යතාව ලෙස දෙකොටසකි. දීර්ඝකාලීන වකුගඩු අකර්මණ්‍යතාවයට හේතු වන්නේ දියවැඩියාව සහ අධිරුධිර පීඩනය නිවැරදි ලෙස පාලනය නොකිරීම ය. ඊට අමතරව මුත්‍රාශය ආශ්‍රිතව ඇතිවන ආසාදන නොසළකා හැරීම ද දීර්ඝකාලීන වකුගඩු අකර්මණ්‍යතාවයට හේතුවකි.හදිසි වකුගඩු අකර්මණ්‍යතාවයට බොහෝ විට හේතු වන්නේ යම් යම් ඖෂධ වර්ග විෂවීම විවිධ විෂ වර්ග ශරීරගතවීම සර්ප විෂ ශරීරගත වීම, ආහාර විෂ වීම වැනි හේතු ය. හදිසි වකුගඩු අකර්මණ්‍යතාවට ප්‍රතිකාර කළ යුත්තේ ඖෂධ භාවිතා කිරීමෙනි. එසේ නොවුණහොත් කළ යුතු වන්නේ රුධිරය පිරිසිදු කරන යන්ත්‍රයක් මගින් රුධිරය පිරිසිදු කිරීම ය.වකුගඩු ආශ්‍රිතව සිදු කෙරෙන ශල්‍යකර්ම වලින් බහුලවම සිදු කෙරෙන්නේ වකුගඩුවල ඇති ගල් ඉවත් කිරීමේ සැත්කම ය. මුත්‍රාශයේ හෝ වකුගඩුවල ඇති ගල් නිර්මාණය වන්නේ එම ඉන්ද්‍රියන් තුළම ය. කැල්සියම් ඔක්සලේට් නම් රසායනික ද්‍රව්‍ය එම ගල් නිර්මාණය වීමට හේතු වේ. ඊට අමතරව කැල්සියම් කාබනේට්, යූරික් ඇසිඩ් නිසා ද වකුගඩුවේ සහ මුත්‍රාශයේ ගල් ඇති වේ. කැල්සියම් ඔක්සලේට් රසායනිකය නිසා මුත්‍රාශය සහ වකුගඩු ආශ්‍රිතව ගල් නිර්මාණය වීමට හේතු කීපයක් ම බලපාන බව පැහැදිලි ය. කැල්සියම් ඔක්සලේට් ස්ඵටික මුත්‍රාවල පැවතීම සාමාන්‍ය අප ගන්නා ජලය ප්‍රමාණය මද වුවහොත් ස්ඵටික වකුගඩු වල තැන්පත්වේ.හොඳින් මුත්‍රා පිට නොවීමට මුත්‍රාශයේ සහ වකුගඩුවල ගල් ඇති වීම ප්‍රධාන හේතුවකි. ඉහත දැක්වූ ආකාරයට ගල් ඇති වන්නේ ස්ඵටික ආකාරයෙනි. මුත්‍රා පිට කරන විට එම ස්ඵටික පිට වුවහොත් මුත්‍රාශය තුළ ගල් ඇති නොවේ. වකුගඩු තුළ නාල අවහිරවීම වැනි හේතුවක් නිසා එම ස්ඵටික වකුගඩුව තුළ තැන්පත් වුවහොත් එය වර්ධනය වී ගල් ඇතිවේ.වකුගඩු වල සහ මුත්‍රාශයේ ගල් ඇතිවීම විශේෂයෙන් සොයා බලා ප්‍රතිකාර ලබාගත යුතු ය. ඒ; මුත්‍රාශයේ හෝ වකුගඩුවල ගල් ඇතිවීම වකුගඩු අකර්මණ්‍යවීමට ප්‍රධානම හේතුවක් වන නිසා ය. එසේ ම වකුගඩුවක් තුළ නිර්මාණය වූ ගලක් වකුගඩුවේ සිට මුත්‍රවාහිනී ඔස්සේ එළියට පැමිණෙන විට අධික වේදනාවක් ඇතිවීම ය. ඇතැමුන් පවසන්නේ මෙහිදී ඇතිවන වේදනාව දෙවැනි වන්නේ කාන්තාවකට දරු ප්‍රසූතියේදී ඇතිවන වේදනාවට පමණක් බව ය.එහිදී ඇතිවන වේදනාව ඉඟටිය ප්‍රදේශයෙන් ආරම්භ වී ගල ගමන් කිරීමත් සමඟම මුත්‍රාශය දෙසට ගමන් කරයි. එවැනි අවස්ථාවක මුත්‍රා සමඟ රුධිරය පිටවීමක් ද සිදුවිය හැකිය. එයට හේතු වන්නේ ගල මුත්‍රාමාර්ගය දිගේ පහළට ඒමේදී එහි බිත්ති සීරීමය.ඇතැම් විටෙක වකුගඩු දෙකෙහිම ගල් නිර්මාණය වී තිබුණහොත් වකුගඩුවල නාළ දෙකම අවහිර වී හදිසි වකුගඩු අකර්මණ්‍ය තාවයක් විය හැකි ය. වකුගඩුවෙන් මුත්‍රාශයට එන නාළවල දීර්ඝ කාලයක් තිස්සේ ගලක් සිරවී තිබීම වකුගඩු අකර්මණ්‍ය වීමට හේතු විය හැකි ය. මුත්‍රාශයේ සහ වකුගඩුවල ගල් ඇත්නම් ඒ සඳහා වහා ප්‍රතිකාර ගත යුත්තේ මෙම හේතු නිසා ය.මුත්‍රාශයේ ඇතිවන ගල් ඉවත් කිරීම සඳහා ඖෂධ භාවිතාවේ. මෙහිදී සිදුවන්නේ මුත්‍ර නාළ විශාල කොට ගල පිටතට ඒමට සැලැස්වීම ය. එසේ නැතිව මුත්‍රාශයේ ගල් දිය කර හැරීමට බටහිර වෛද්‍ය විද්‍යාවේ මෙතෙක් ඖෂධ සොයාගෙන නැත.එලෙස මුත්‍රාශයේ ගල් ඉවත් කළ ද වකුගඩුවල තිබෙන ගල් එසේ ඉවත් කළ නොහැකි ය. එහිදී ශල්‍ය කර්මයක් සිදු කළ යුතුවෙයි. විශාල කැපුමක් සිදු නොකොට මුත්‍රා මාර්ගය දිගේ වකුගඩුව වෙත අතිනවීන උපකරණ යවා වකුගඩුවේ ඇති ගල් කැබළි වලට කුඩු කර වකුගඩුවේ ඇති ගල ඉවත් කිරීමේ හැකියාව ඇත. ඇතැම් විටක සුළු හෝ කැපීමක් සිදු නොකොට වුව ද වකුගඩුවේ ගල ඉවත් කිරීමේ හැකියාව ඇත. එලෙස ඉවතට ගත නොහැකි ගල් ඉවත් කිරීම සඳහා ඉඟටිය ප්‍රදේශයේ කුඩා සිදුරක් ඇති කර ඒ තුළින් නවීන උපකරණ වකුගඩුව තුළට හෝ මුත්‍රාශය තුළට යවා ගල ඉවත් කිරීමේ හැකියාව ඇත.බොහෝ දෙනෙක් මෞත්‍රලිංගික පද්ධතිය ආශ්‍රිතව මුහුණදෙන රෝගාබාධයක් ලෙස මුත්‍රා දැවිල්ල හැඳින්විය හැකි ය. මෙය ඉතා අසහනකාරී සහ වේදනාකාරී රෝග තත්ත්වයකි. ‘මුත්‍රා දැවිල්ල ඇතිවීමට හේතු කීපයක්ම බලපායි. ඉන් ප්‍රධානම හේතුව වන්නේ මුත්‍ර මාර්ගයේ ඇතිවන ආසාදනයි. එවැනි ආසාදනයක් ඇති වූ විට මුත්‍රා පිටවෙන වාරයක් පාසා තුවාලයක් පෑරෙන්නාක් මෙන් එම ආසාදන තත්ත්වය උත්සන්න වේ.ඊට අමතරව වැඩිහිටි පුද්ගලයන්ගේ සහ විශේෂයෙන්ම කාන්තාවන්ගේ මුත්‍රා දැවිල්ල ඇතිවීමට බලපෑ හැකි තවත් හේතුවක් හඳුනාගත හැකිය. ඒ මුත්‍රාවල අම්ල ප්‍රමාණය අධික වීමය. එවන් අවස්ථාවකදී මුත්‍රා මාර්ගයේ කිසිඳු ආබාධයක් නැතිව වුවද අධික මුත්‍රා දැවිල්ලක් ඇතිවීමේ හැකියාව ඇත. නිතර නිතර දීර්ඝ කාලයක් තිස්සේ පවතින මුත්‍රා දැවිල්ල පරීක්ෂාවට ලක්කළ යුතු තත්ත්වයකි. පළමුව එහිදී මුත්‍රා මාර්ගයේ කිසියම් අවහිරතාවයක් ඇතිදැයි සොයා බැලිය යුතුය. එවැනි අවහිරතාවයක් නැති නම් මුත්‍රාවල අම්ල ප්‍රමාණය අඩු කිරීමට ඖෂධ ලබා දේ.පිරිමින්ට වඩා කාන්තාවන්ගේ මුත්‍රා ආසාදන සහ මුත්‍රා දැවිල්ල ඇතිවීමේ හැකියාව වැඩිය. කාන්තාවන්ගේ මුත්‍ර මාර්ගය කෙටි වීම එයට හේතුවය. එවිට විෂබීජ මුත්‍ර මාර්ගය දිගේ මුත්‍රාශය දෙසට ගමන් කිරීමේ හැකියාව වැඩිය. එමෙන්ම අලුත විවාහ වූ කාන්තාවන්ට මුත්‍රා ආසාදන ඇතිවීමේ හැකියාවක් ද ඇත. එය සාමාන්‍ය තත්ත්වයකි.මුත්‍රා සමඟ රුධිරය පිටවීම දැඩිව අවධානය යොමු කළ යුතු තත්ත්වයකි. වයස අවුරුදු 45 ඉක්මවූ අයකුගේ මුත්‍රා සමඟ රුධිරය පිට වුවහොත්, මුත්‍ර මාර්ගය ආශි‍්‍රතව පිළිකා තත්ත්වයක් නැතැයි තහවුරු වනතෙක් අවශ්‍ය පරීක්‍ෂණ සිදු කළ යුතුය. වේදනාවක් ඇතිව හෝ නැතිව වුවද මුත්‍රා තද පැහැයෙන් පිටවීම වෛද්‍ය උපදෙස් පැතීමට හේතුවකි.පුරුෂයන්ගේ පුරස්ථ ග්‍රන්ථිය ආශි‍්‍රතව ඇතිවන ආබාධ මෞත්‍ර ලිංගික පද්ධතිය ආශි‍්‍රතව ඇතිවන ආබාධ අතර ප්‍රධාන තැනක් ගනී. පුරස්ථ ග්‍රන්ථිය ලෙස හැඳින්වෙන්නේ ශුක්‍රානු නිපදවන ග්‍රන්ථියයි. එම ග්‍රන්ථිය මුත්‍රාශයට පහළින් පිහිටා ඇත. මුත්‍රා ගමන් කරන මුත්‍ර නාළය පිහිටන්නේ ඉහත ග්‍රන්ථිය මැදය. කිසිඳු හේතුවක් නැතිව වුවද වයස අවුරුදු 45, 50 ඉක්මවූ පුරුෂයන්ගේ පුරස්ථ ග්‍රන්ථිය ආශි‍්‍රත පටක වැඩී, ඉදිමීමට පටන් ගනී. මුත්‍රා ගමන් කරන මාර්ගය මේ ග්‍රන්ථිය මැද පිහිටා තිබෙන නිසා පුරස්ථ ග්‍රන්ථිය ඉදිමී පටක ඉදිමීම නිසා මුත්‍ර නාළයේ සිරවීමක් සිදු විය හැකිය. එහි ප්‍රතිඵලය මුත්‍ර පහකරීමට අපහසු වීමය.එහිදී මතුවන රෝග ලක්ෂණ ගණනාවක්ම දැකගත හැකිය. මුත්‍රා සෙමෙන් යාම, කඩින් කඩ යාම, බිංදු ලෙස යාම, දිනකට දහ දොළොස් වරකට වඩා මුත්‍රා පහවීම, මුත්‍රා පහර ඉදිරියට විදීමේ අපහසුව යන රෝග ලක්ෂණ මෙහිදී මතුවේ. වයසත් සමඟ ඇතිවන මේ රෝගයට අමතරව ඉතාම සුළු පිරිසකට පුරස්ථ ග්‍රන්ථියේ ඇතිවන පිළිකාවක් නිසාද ඉහත රෝග ලක්‍ෂණයම ඇතිවනු දැකගත හැකිය.රාත්‍රියේදී කීප වරක් මුත්‍රාපිට කිරීමට සිදුවීම ඇතැමුන් මුහුණ දෙන තවත් ප්‍රධාන ගැටලුවකි. රාත්‍රියේදී එක්වරක් පමණක් මුත්‍රා පිට කිරීමට සිදුවීම රෝගයක් හෝ රෝග ලක්ෂණයක් හෝ නොවේ. එහෙත් රාත්‍රිය පුරා කීප වරක් වරින්වර මුත්‍රා පිට කිරීමට සිදුවීම රෝග ලක්ෂණයක් ලෙස සැලකිය හැකිය. යමෙකු රාත්‍රියේදී නින්දට යාමට පෙර මුත්‍රාශය සම්පූර්ණයෙන්ම හිස්කොට නින්දට යන්නේ නම් ඇතැම්විට එම ගැටලුව මතු නොවේ. රාත්‍රිය පුරා කීප වරක් මුත්‍රා කිරීමට සිදුවීම පුරස්ථ ග්‍රන්ථියේ ආබාධයක ලක්ෂණයක් විය හැකිය. පුරස්ථ ග්‍රන්ථියේ ආබාධයක් ඇති විට මුත්‍රාශය හිස් කිරීමේ හැකියාව දුර්වල වීම එයට හේතුවය.නිරෝගී පුද්ගලයකුගේ ශරීරයේ රාත්‍රියේදී මුත්‍රා නිපදවෙන්නේ ඉතා අඩුවෙනි. එහෙත් දියවැඩියාව, හෘදරෝග වැනි ආබාධවලින් පෙළෙන්නන් තුළ රාත්‍රියේදී අධික ලෙස මුත්‍රා නිපදවේ. ඔවුන් ද රාත්‍රියේදී කීපවරක් මුත්‍රා පිට වීමද සාමාන්‍ය තත්ත්වයකි. එයට හේතුව වන්නේ දියවැඩියාවට සහ හෘද රෝගවලට දෙනු ලබන ඇතැම් ඖෂධ මුත්‍ර නිපදවීමේ ගුණයෙන් යුතු වීමය.ගාමිණී සුසන්තමෞත්‍ර ලිංගික පද්ධතිය ආශි‍්‍රත රෝගවලින් මිදීමට අවශ්‍ය පමණට ජලය පානය කිරීම ඉතා වැදගත්. වැඩිහිටියකු දිනකට ලීටර් 2 – 2 1/2 අතර ප්‍රමාණයක් ජලය පානය කිරීම වැදගත්ය. ජලය පානය කිරීම පිළිබඳවද විවිධ මත ඇත. ඇතැම් අය දිනකට ලීටර් 4 – 5 පමණ ප්‍රමාණයක් ජලය පානය කිරීමට පෙළඹී සිටිති. එය නුසුදුසුය.නව පර්යේෂණ මඟින් පෙන්වා දී ඇත්තේ දිනකට ජලය ලීටර් 3 කට වැඩියෙන් පානය කිරීම වකුගඩු සහ මුත්‍රාශය ආශි‍්‍රතව ගල් නිර්මාණය වීමට හේතුවන බවය. සාමාන්‍යයෙන් මුත්‍රාවල මුත්‍රාගල් නිපදවීම වැළැක්වීමේ හැකියාව ඇති රසායනිකයක් ඇත.අවශ්‍ය පමණට වඩා ජලය පානය කළ විට එම රසායනිකය තනුක වී මුත්‍රාශය ආශි‍්‍රත ගල් නිපදවීමේ හැකියාව වැඩි වෙයි. ඒ නිසා වැඩිහිටියකු දිනකට ජලය ලීටර් 3 කට වැඩියෙන් පානය කිරීම සුදුසු නැත. දරුවකු නම් දිනකට ලීටර් 1 – 1 1/2 අතර ප්‍රමාණයක් පානය කිරීම ප්‍රමාණවත්ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=ay1107241</link>
    <topic>දක්‍ෂතම ජීවිතාරක්‍ෂකයාට හිමි රන් පදක්කම දිනන කොට මං ඉස්කෝලේ යනවා</topic>
    <author>සාගරිකා දිසානායක ජයසිංහ</author>
    <content>අද අපේ කතා නායකයා මෙරට ප්‍රමුඛ පෙළේ ව්‍යාපාරිකයකු මෙන්ම සාගර හා නාවික කටයුතු පිළිබඳ ප්‍රමුඛ පෙළේ විශේෂඥයකු වන ආරියශීල වික්‍රමනායක මහතා. කොළඹ වරාය කොමිෂන් සභාවේ කිමිදුම් නිලධාරියකු ලෙස වෘත්තීය ඇරැඹූ ඔහු පසු කලෙක රජයේ සේවයෙන් ඉවත්වී ශ්‍රී ලංකාවේ පළමුවන කිමිදුම් හා ගිලුණු නැව් ගොඩගැනීමේ ව්‍යාපාරය වන මාස්ටර් ඩයිවර්ස් සමාගම ආරම්භ කළේය.පැල්වත්ත සීනි සමාගම සහ බොගවන්තලාව වැවිලි සමාගම්වල අධ්‍යක්‍ෂවරයකු ද වන ඒ මහතා ඌව වෙල්ලස්ස විශ්ව විද්‍යාලයෙහිද ජාතික ධීවර හා නාවුක ඉන්ජිනේරු ආයතනයෙහිද උපදේශක මණ්ඩලයෙහි සාමාජිකයෙකි. ජාතික පශු සම්පත් සංවර්ධන මණ්ඩලයෙහි මෙන්ම ජාතික ඉන්ජිනේරු සංස්ථාවෙහි සභාපතිවරයා ලෙස කලක් කටයුතු කළ ඒ මහතා වර්තමානයෙහි ‘මවුබිම ලංකා’ පදනමෙහි සභාපතිවරයා ලෙස ද කටයුතු කරයි.බද්දෙගම ගම්මානයටත් ගාල්ලට තරම්ම පැරැණි ප්‍රෞඩ ඉතිහාසයක් තිබෙනවා. ඒ ලංකාවේ ඉස්සෙල්ලාම ඉංගි‍්‍රසි ඉගෙන ගත්තු පරම්පරාවක් බිහි වුණේ බද්දේගම ආශි‍්‍රතව වූ නිසා. ඊට හේතු වුණේ ශ්‍රී ලංකාවේ දෙවන ඉංගී‍්‍රසි මාධ්‍ය පාසල වූ බද්දේගම ක්‍රිස්තුදේව විදුහල එගම පිහිටීමයි. 1818 දෙසැම්බර් මාසේ එංගලන්තෙන් පිටත් වුණු වික්ටෝරියා රුවල් නැව ලංකාවට සේන්දු වුණේ ඊට හයමාසෙකට පස්සේ 1818 ජූනි 17 වැනිදා.ඒ නැවෙන් ලංකාවට ගොඩ බැහැපු ක්‍රිස්තියානි මිෂනාරි පූජකවරුන් හය දෙනා අතරේ සිටි රොබට් මේයර් පියතුමා මේ පුංචි ලස්සන දූපතේ අසිරිය බලන්නට හිතාගෙන ගිංගඟ දිගේ පහළට යාත්‍රා කළා. ගාල්ලෙන් පිටත් වෙලා දෙපස සිරි නරඹමින් ගිය ඔහුගේ සිත වඩාත් ඇද බැඳ ගත් බද්දේගම ඔහු සිය වාසස්ථානය සඳහා තෝරා ගත්තා.බද්දේගම අසිරිය වඩාත් ඔප් නැංවූ තල්ගස්කන්දේ ඉදිකළ දේවස්ථානය ආශි‍්‍රතව ඔහු 1822 දි ඉදිකළ පාසල බද්දේගම ක්‍රිස්තු දේව විදුහල. එය එකල ලංකාවේ විසූ දරු දැරියනට ඉංගී‍්‍රසි අධ්‍යාපනය ලබා දීම සඳහා ඇරැඹූ දෙවන පාසල. ක්‍රිස්තු දේව බාලක හා බාලිකා යනුවෙන් කොටස් දෙකකට වෙන්කළ මේ පාසලේ බද්දේගම, ගාල්ල, මාතර පමණක් නොවෙයි කොළඹ පැත්තේ හිටපු යමක්කමක් තිබූ ඉහළ පැළැන්තියේ පවුල්වල දූ දරුවොත් ඉගෙනුම ලැබුවා. පාසල නිසාම ඒ කාලෙ ‘බද්දෙගම’ ට ලංකාවෙ බොහොම ඉහළින් පිළිගැනීමක් ලැබුණා.බද්දේගම ගමේ විසූ ප්‍රභූ පවුලක් වික්‍රමනායක පවුල. මේ පවුලේ විසූ සිංහල ඉංගි‍්‍රසි ද්වීභාෂා උගතකු වූ ඩේවිඩ් වික්‍රමනායක මුල් ගුරුතුමාට දාව ශීලා සේරසිංහ මාතාවට උපන් හය වැනි දරුවා අද අපේ කතානායකයා. ඔහු මෙලොව එළිය දුටුවේ නවසිය හතළිස් නවයේ සැප්තැම්බර් මාසේ විසි පස් වැනිදා. වික්‍රමනායක පවුලෙ හය වැනි වතාවට උපන් මේ පින්වත් පුතාට මවුපියන් ‘දොන් ආරියශීල ද සිල්වා වික්‍රමනායක’ කියලා නම තිව්වා.ආරිය ශීලට වැඩිමල් සහෝදරියො දෙන්නයි. සහෝදරයෝ තුන් දෙනයි. ඔහුට බාල මල්ලිලා පස් දෙනයි. සේරම දරුවො එකොළොස් දෙනයි. ඒ කාලෙ පවුලක දරුවන් වැඩි වුණු තරමටයි සමාජයේ ඉහළ පිළිගැනීමක් ලැබුණේ.දකුණු පළාතේ පළවැනි සිංහල සාමදාන විනිශ්චයකාරයා වූ මුහන්දිරම් සේරසිංහ ආරියශීලගේ අම්මාගේ පියා. ඒ වගේම එංගලන්ත සභාවේ පළමුවැනි සිංහල ස්වාමිවරයා වූ චාර්ලි වික්‍රමනායක ඔහුගේ පිය පාර්ශ්වයේ සීයා කෙනෙක්. දක්‍ෂිණ ලංකාවේ දේපොළ වතුපිටි ඉඩකඩම් රාශියක් උරුම වෙලා තිබුණු වික්‍රමනායක පරම්පරාවෙ උපන් ආරියශීලට උපන් දා පටන්ම කිසිම දේක අග හිඟයක් තිබුණේ නෑ. කොයි තරම් උගත්, වැදගත් පොහොසත් පරපුරක ඉපදුණත් ගමේ ගොඩේ හැම පුද්ගලයකුට ම සමානව සලකන්න, උස් පහත් කුල මල භේද නොතකා මිනිසත් බවට ගරු කරන්න අම්මා පප්පා ආරියශීලලාට ඉගැන්නුවා.පුංචිම කාලෙ ඔහුගේ මතකයේ රැඳිලා තියෙන්නේ ගමේ ලොකු කුඩා කාගෙත් දූ දරුවන්ට අකුරු කියවා ගන්න ඇති හැටියට යමක් අරගෙන ඔහුගේ පියා හමු වන්නට ගමේ උදවිය පැමිණි ආකාරයයි. පියාගෙන් නැකතට අකුරු කියවා ගන්නට ආපු කොයි දරුවාටත් නැකතට කලින් එන්න කියලා ඒ දරුවා තමාගේ උකුළට ඇරගෙන රස කැවිල්ලක් අතට දීලා, සුරතල් බස් කියලා යාළු කරගෙනයි පප්පා නැකතට අකුරු කියෙව්වේ.”ගමේ හැම දරුවකුටම වගේ අපි එකොළොස්දෙනාටම මුලකුරු කියෙව්වෙ පප්පා. මම මුලින්ම ඇතුළු වුණේ බද්දේගම ක්‍රිස්තු දේව බාලක පාසලට. අපේ ගෙදර ඉඳලා පාසලට ආවෙ ගියෙ පයින්. අපේ ගෙදර පිහිටලා තිබුණේ බද්දේගම සිට නාගොඩ යන පාර අයිනේ තරමක් උස් බිමක. ගෙවත්ත පසෙකින් ගිං ගඟ ගලා ගියා.අපිට සෑහෙන විශාල ගෙවත්තක් බුණා. අපේ පවුලේ හැමෝටම අවශ්‍ය තරමට හාල්, පොල්, කොස්, දෙල්, අල, පලා වර්ග, එළවළු, පලතුරු විතරක් නොවෙයි එළ කිරිටික බිත්තර ටික පවා ෙමේ ගෙවත්තෙන් සපයා ගත්තා. පප්පාගේත් අම්මාගේත් පරම්පරාවෙන් පැවැති කුඹුරු ඉඩකඩම්වලින් අවුරුද්ද පුරා කෑමට අවශ්‍ය තරමටත් වඩා වී සහල් ලැබුණා. අපේ ගෙදර විශාල අටුවක් තිබුණා. මේ අටුව පිරෙන්න හාල්, අටු කොස්, අටු දෙල්, හකුරු පැණි ධාන්‍ය වර්ග පුරෝලා තිබුණා.ලොකු කුඩා කාටත් අපි එදා කතා කළේ නෑකමක් කියලා. රෙදි ටික හෝදලා දුන්නේ රෙදි නැන්දා. නැත්නම් “හේනෙ මාමා”. පොල් මල් ටික මැදලා දුන්නේ, කුඹුරු වැඩපළ කරලා දුන්නේ අසල්වැසියෝ. ඔවුන් හැමෝටම අපි කතාකළේ මාමා නැන්දා, ආතා ආච්චි, අක්කා අයියා කියලා කිසියම් ගෞරවයකින්. ලොකු පුංචිකම්, වෙනස්කම්වලට අපේ මවුපියන් ඉඩ දුන්නේ නෑ.””හවස හයෙන් පස්සේ ගෙදරින් පිට ගමන් බිමන් බෑ. කරුවල වැටුණාට පස්සේ ගමන් යන්නේ නෑ. අද මගේ අම්මාට අවුරුදු අනූ හයක් වෙනවා. අදත් ගෙදර ගියාම අපි රෑ පානේ ගමනක් යන්න හැදුවොත් ඈ “මේ රෑ ජාමෙ මොන ගමන්ද?” අහනවා. එදා පුරුද්දට අදටත් අපි අම්මා කීවොත් ඒ ගමන නොගිහින් පහුවදාට කල් දමා ගන්නවා. ඒ වගේම කිසිම තැනක අපට තනියම යන්න එන්න එදා වැඩිහිටියො ඉඩ දුන්නෙ නෑ. ඒ හදිසි කරදරයක් වුණොත් ගෙදරට පණිවුඩය කියන්නවත් කෙනෙක් සිටිය යුතුය යන අදහස අපේ වැඩිහිටියන් තුළ තිබූ නිසා.”අවුරුද්දකට පස් හය වතාවක්වත් ගිංගඟ ගලලා අපේ ගම යට වෙනවා. වතුර එනතුරු පුංචි අපි බලා ඉන්නෙ ආසාවෙන්. ගංවතුරට යට වෙලා බව බෝග විනාශ වුණාට ඒ කාලෙ ගම්මු වැස්සට සාපකළේ නෑ. ගං වතුර බැහැලා ගියාම පළාතෙම ඉඩ කඩම් සරුවෙන බව ඔවුන් දන්නවා. ගොඩ මඩ සරු කරන්න අහල ගං හතකින් පොහොර ගෙනත් දාන ස්වභාවික මිතුරෙකු ලෙසයි එදා ඔවුන් ගං වතුරට සැලකුවේ.ඊළඟ කන්නේ ගොඩ මඩ දෙකම අස්වනු සරු වෙන බව ගම්මු දැනගෙන හිටියා. ඒ නිසා ඔවුන් අලුත් උනන්දුවකින් ඊළඟ කන්නෙ වගා කළා. බොහෝ දෙනකුගේ ගේ දොර ගං මට්ටමෙන් උස් තැනක පිහිටියා. ඇතැම් විට ගේ දොර යට වූ දිළිඳු පවුල්වල ගම්මුන් පොදු තැනකට රැස්වුණා. ඒ කාලෙට අපේ අම්මා අටුවෙන් වී ගෝනියක් දෙකක් අටු කොස් දෙල් මිටියක් දෙකක් පොල් තුනපහ ආදියත් ඒ අයට දෙන්නෙ උයාපිහාගෙන කන්න කියලයි.ගමේ මරණයක්, මඟුලක් තොවිලයක්, බලියක් තියන විට ගම්මු අපේ පප්පා සොයාගෙන එනවා. ඒ ආපුවාම ඒ හැටි පලදාව නැති පොල් ගහක් පුවක් ගහක් දෙකක් කපාගන්න පප්පා අවසර දෙනවා. ඒ කාලේ වැඩිපුර තියෙනවා නම් ගෙයක් දොරක් හදාගන්න ඉනිටික, ලෑලි ටික වගේම පොල් අතු ටිකත් තියන කෙනා නැති කෙනාට දුන්නේ නොමිලේමයි.””ගංවතුරේ පීනන්න මම ඉගෙන ගත්තේ අවුරුදු තුනේ විතර ඉඳලා. අයියලා බාල සහෝදරයන්ට පීනන්න ඉගැන්නුවා. ගඟේ නාන්න යන එක පුංචි අපට ලොකු විනෝදයක්. පුංචි කාලෙම වතුරට බය නැති වීමෙන් පසු කාලෙක පළාතේ පිහිනුම් ශූරයා වෙන්නට මා සමත් වුණා.” ඔහු කියනවා.ක්‍රිස්තු දේව විද්‍යාලෙ තුනේ පන්තිය දක්වා උගත් ආරියශීල එතැන් පටන් ගාල්ලේ ශාන්ත ඇලෝසියස් විද්‍යාලෙට ඇතුළත් වුණා. ඇලෝසියස් විද්‍යාලෙ නේවාසිකාගාරෙ නතර වෙලා ඉගෙනීම ලැබූ නිසා ඔහුට ඉතා විනයානුකූල අධ්‍යාපනයක් ලබන්නට හැකිවුණා. බද්දේගම ගමක් වුණාට ඒ ගමේ වැඩි දෙනෙක් හොඳට ඉංග්‍රීසි භාෂාව උගත්තු. ගමේ බොහොමයක් ගෙවල්වලට ඒ කාලෙ ගත්තේ ඩේලි නිවුස් පත්තරේ.නිවසේ පටන්ම කිසියම් විනයක් ඇතිව හැඩ ගැසුණු නිසා නේවාසිකාගාර ජීවිතේට හුරු වෙන්න ආරියශීලට ඒ හැටි අපහසු වුණේ නෑ. හැමදෙනාම එකම කාලසටහනකට අනුව කටයුතු කළා. එංගලන්තය ඇතුළු යුරෝපා රටවලින් පැමිණි ඉංග්‍රීසි ජාතික පියතුමන්ලා අසූවකට වැඩි දෙනෙක් පාසල් ආචාර්ය මණ්ඩලයේ කටයුතු කළා. ඒ කාලෙ පාසල දෙවරුවේම පැවැත්වුණා. උදේ වරුවෙ පාසල නිම වෙලා නේවාසිකාගාරයට ගිහින් කෑම කාලා යළිත් පාසලට ගියා. පාසලෙන් කළ හැකි ක්‍රීඩා සියල්ලටම ආරියශීල සහභාගී වුණා.ඔහු වඩාත් කැමැති වුණේ පිහිනීමටයි. ඒ කාලේ පාසල් වල පිහිනුම් තටාක නෑ. ගාලු වරායේ කොටසක පාසල් පිහිණුම් ක්‍රීඩකයන් පුහුණු කළේ එංගලන්තයෙන් පැමිණි සුදු ජාතිකයන්. පාසලේ මෙන්ම බාහිර තරගවලින් ද පිහිනුම් ශූරයා බවට පත්වූ ආරියශීල රාජකීය ජීවිතාරක්ෂක සංගමයට බැඳිලා ඒ පිළිබඳ විශේෂ පුහුණුවක් ලැබුවා. ඔහු දක්ෂතම ජීවිතාරක්ෂකයාට හිමි රන්පදක්කම දිනාගත්තේ පාසල් අවදියේදීමයි.ආරියශීල ගමට ගියේ වාර අවසාන නිවාඩුවට පමණයි. ඒ නිවාඩු අතරින් ඔහු වඩාත්ම කැමති අවුරුදු නිවාඩුවට. අවුරුදු මාසෙට සැණකෙළියක් වගේ. ගමටම ඇතිවෙන්න කෙසෙල් කැන් ඉදවලා කැවුම් කොකිස් උයලා ගමේ හැමෝම අවුරුද්දට බුලත් දෙන්න ඔවුන්ගේ ගෙදරට එනවා. ගමේ හැමෝටම ඇති තරම් කැවිලි පුරවාපු තේ මේසයක් කෑම මේසයක් ඒ කාලෙට ඇරපු ගමන්මයි.ආරියශීලගේ පප්පා විදුහල්පතිවරයෙක් වුණාට හොඳ ගොවියා. ඔහු ගෙවත්තේ සරු සාරෙට වගා කළා. අල බතල, ඉන්නල, වැල් අල, එළවුළු පලා පළතුරු වගේම ගව පට්ටි කුකුළු පට්ටි පාලනයක් කළා. ඒ කාලෙ කෘෂිකර්මය නඟා සිටුවන්න රජයෙන් විවිධ වැඩසටහන් කළා. හය මාසයකට වරක් හැම ගමකම කෘෂිකර්ම ප්‍රදර්ශනයක් පැවැත්වුණා. කෘෂිකර්ම නිලධාරිතුමා ගේ උපදෙස් මත පැවැත්වුණු මේ ප්‍රදර්ශනයට ගමේ හැමෝම තමන්ගේ නිෂ්පාදන ඉදිරිපත් කළා.කුකුළු ගොවිපොළ අංශයෙන් ඉදිරිපත් වෙන ආරියශීලගේ පියාට හැමදාම තරගයෙන් ප්‍රථම ස්ථානය ලැබුණා. ඒ ඔහු ප්‍රංශයෙන් ගෙන්වූ ඉස්තරම් ‘බ්ලැක් ලෙගොන්’ සහ ‘වයිට් ලෙගොන්’ කුකුලන් සහ කිකිළියන් ප්‍රදර්ශනයට ඉදිරිපත් කළ නිසයි. පවුලේ දරුවො එකොළොස් දෙනාටත්, දෙන්නා දෙමහල්ලන්ටත්, සේවක කාරකාදීන්ටත් අවුරුද්ද පුරාම කන්නට ඇති තරම් බිත්තර මේ කිකිළියන්ගෙන් ලැබුණා.නිවාඩු කාලෙට පප්පා අම්මාත් දරුවොත් එක්ක දුර බැහැර ගමනක් යන්නේ දරුවන්ට රට තොට පෙන්වන්න. එහෙම ගිය ගමනකදී යාල කැලේ මැද අත්හැර දාපු කුඹුරු යායවල් දුටු බව අද ඔහුට මතකයි. ඒ කාලේ යාල යල් කන්නෙට වී වපුරාපු සරු සාර කුඹුරු යායක්. පසු කාලෙක සුද්දො ඇවිත් ගාලු කොටුව හදන්න යාල පැත්තේ හිටපු මිනිස්සු ගෙන්නා ගෙන. ආපහු ඔවුන් ගම් වැදෙන එක වළක්වන්න යාල අභය භූමියක් කළ බවයි එදා මුතුන් මිත්තො පවසා තිබෙන්නේ.ආරියශීල පාසල් වැඩට හපන්. උසස් පෙළ විභාගෙන් වෛද්‍ය විද්‍යාලෙට යන්න තරමට හොඳ ප්‍රතිඵල ලැබුවත් ඔහු ප්‍රිය කළේ මුහුදේ කිමිදුම්කරුවකු වෙන්නටයි. ඒ සඳහා ගෙදරින් අවසර ගන්න ලේසි වුණේ නෑ. පාසලේ පියතුමන්ලා ඉදිරිපත් වෙලා කරුණු කියා දුන් පසුව ඔහුට ඒ සඳහා මවුපිය අවසරය ලැබුණා. 1970 දී කොළඹ වරාය කොමිෂන් සභාවේ ‘කිමිදුම් නිලධාරි’ තනතුර සඳහා අයැදුම් පත් කැඳවා තිබුණා. ගෙදරටත් නොදන්වා ආරියශීල ඒ සඳහා අයැදුම් කළා.සම්මුඛ පරීක්ෂණේදී ඔහුට ඉහළම ලකුණු ලැබුණා. ජලය යට කිමිදී ඉදිකිරීම් කටයුතුවල යෙදීමට, ගල්පර ඉවත් කිරීම, නැව් අලුත්වැඩියා කිරීම, ගිලුණු නැව් ගොඩ ගැනීම, වරාය හා නාවුක කටයුතු පිළිබඳ වසර පහක පූර්ණ පුහුණුවක් ලැබුවා. 1972 - 73 වසරේදී මෙරට ප්‍රථමයෙන් ඉදිකළ එළිසබෙත් රැජන ජැටිය හා කන්ටේනර් බහාලූ පර්යන්තය ඉදිකිරීමේ දී ඒ සඳහා මූලිකත්වය ගෙන කටයුතු කරන්නට ආරියශීලට අවස්ථාව හිමි වුණා.1977 දක්වා වරාය කොමිසමෙහි රැකියාව කළ ආරියශීල එයින් ඉවත් වී විදේශගත වුණා. සෞදි අරාබියේ දම්මාන් නුවර වරායේ සේවයට එක්වූ ඔහු ලෝකයේ දිගම දියයට කන්ටේනර් බහාලුම් පර්යන්තයේ ඉදිකිරීම්වලට මුල් වී කටයුතු කළා. 1978 දී යළිත් මවු බිමට පැමිණි ආරියශීල ‘මාස්ටර් ඩයිවර්ස්’ නමින් ශ්‍රී ලංකාවේ පළමුවන කිමිදුම්, කටයුතු, නාවුක යාත්‍රා අලුත්වැඩියා සහ නැව් ගොඩගැනීමේ සමාගම ආරම්භ කළා. එතෙක් ඒ කටයුතු සඳහා විදේශීය සමාගම් වෙත ගලා ගිය මෙරට මුදල් සම්බාරයක් ඉතිරිකර දීමට ඔහුට එමගින් හැකියාව ලැබුණා.කොළඹ වරායේ ජයබහාලූ පර්යන්තය ඉදි කිරීමේදී අවශ්‍ය සියලු උපදෙස් හා මූලිකත්වය ලබා දුන් වික්‍රමනායක මහතා, හම්බන්තොට වරාය පිළිබඳ සංකල්පය මුලින් ඉදිරිපත් කළේ තමා බව පවසා සිටිනවා. එය ඉදි කොට නිම වනතුරු ම එතුමා ඉටු කළ කාර්ය භාරය ඉතා විශාලයි.පෞද්ගලික ව්‍යවසායකයකු වුවත් සාගරික හා නාවික කටයුතුවල දී රජයට ඔහු සිය උපදේශකත්වය සහ දායකත්වය නොමසුරුව ලබා දෙනවා. අද වන විට මෙරට මුහුදු පතුලේ සිදුවන සියලුම පරීක්ෂණ, ඉදිකිරීම් සහ නාවික කටයුතු සඳහා උපදෙස් ලබා දෙන ඔහු තායිලන්තය මාලදිවයින ඇතුළු කලාපීය රටවලත් ලොව පුරාත් එම ක්ෂේත්‍රයෙහි විශේෂඥයකු ලෙස පිළිගැනීමට ලක්ව කටයුතු කරනවා.වික්‍රමනායක මහතා යුගදිවියට පිවිසුණේ 1984 දී ඒ මහනුවර දිල්රුක්ෂි රත්වත්තේ මෙණෙවිය හා සමඟ. වික්‍රමනායක යුවළට පුතුන් දෙදෙනයි. ඔවුන් ගෙන් වැඩිමලා අක්මල් කාර්මික ඉන්ජිනේරුවකු ලෙස පියාගේ ව්‍යාපාරයට සම්බන්ධව කටයුතු කරනවා. බාලයා කුෂාන් කොළඹ ජාත්‍යන්තර පාසලේ උසස් පෙළ හදාරනවා. සාමාන්‍ය පෙළ විභාගයේදී කුෂාන් ආර්ථික විද්‍යා විෂය සඳහා ලෝකයේ වැඩිම ලකුණු ලබා ගත් ශිෂ්‍යයා ලෙස සම්මානයට පාත්‍රව සිටිනවා.විදේශීය නිෂ්පාදන වෙතම දෑස දල්වා ගෙන බලා සිටිනවාට වඩා අපේ රටේ සම්පත්වලින් උපරිම පළ නෙළාගෙන අපේ රටේ නිපදවන දේ පමණක් පරිභෝජනයට හුරු වූ දාට ලංකාවේ ආර්ථිකය දියුණු වනු ඇතැයි යන්න ඔහු තරයේ විශ්වාස කරනවා. දේශීය නිෂ්පාදකයා සහ නිෂ්පාදන දිරිගැන්වීමේ අරමුණ ඇතිව බිහි කළ මවු බිම ලංකා පදනමෙහි සභාපතිවරයා ද වන වික්‍රමනායක මහතා ඌව වෙල්ලස්ස විශ්ව විද්‍යාලයේ ද ධීවර හා නාවික ඉන්ජිනේරු විද්‍යාව පිළිබඳ ජාතික ආයතනයේද උපදේශක මණ්ඩල සාමාජිකයකු ලෙස ද කටයුතු කරනවා.රිදී හැන්ද කටේ රුවාගෙන උපන්නත් ගමේ හැදෙන අල බතල දෙල් කොස්වල රස ගුණ හඳුනන, ලොව කොයි දේශයටත් වඩා මවුබිම අගය කරන සැබෑ දේශ ප්‍රේමියකු ලෙස කටයුතු කරන වික්‍රමනායක මහත්තයාගේ පරම පැතුම අපේ අනාගත පරම්පරාව තමන්ගේ රට ජාතියට ආදරය කරන තමන්ගේ රටේ නිෂ්පාදනවලට මුල් තැනදෙන හැබෑ ලක් දරුවන් පිරිසක් වනු දැකීමයි.සාගරිකා දිසානායක ජයසිංහඡායාරූපය – දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=ay1107242</link>
    <topic>එළුවා නොමරා මුට්ටිය බේරාගන්න බැරිද?</topic>
    <author>තාරක වික්‍රමසේකර</author>
    <content>පොල් කීයද?’’හතළිහයි නැත්නම් පනහයි’රුපියල් තිහට තිබුණු පොල් මේ තරම් ගණන් ගියේ ඇයි?කලකට ඉහත දී රෝගයක් නිසා පොල් ඵලදාව අඩු විය. එහෙත් මෙවර පොල් මිල ඉහළ යාමට හේතුව දකුණේ, විශේෂයෙන්ම වැලිගම ආශ්‍රිතව පැතිර ගිය පොල් ගස්වල කොළ මැලවීමේ රෝගයයි. එම රෝගය දිගින් දිගටම ගස්වලට පැතිරෙන්නට විය. ඊට විසඳුමක් ලෙස සිදු කෙරුණේ රෝගය වැළඳුන පොල් ගස් කපා දැමීමය.එහෙත් එය ඒ ප්‍රශ්නයට නිසි විසඳුම නොවන බව බොහෝ දෙනාගේ මතය විය. පොල් වගාවට සම්බන්ධ ආයතනවලට ද වෙනත් විකල්පයක් ද කඩිනමින් සොයා ගැනීමට හැකි නොවීය.මෙහිදී අප සිතා බැලිය යුතු තවත් කරුණක් වෙයි. ඉන්දියාවේ කේරළ ප්‍රාන්තයේ ද මේ රෝගය හටගැනිණ. එය වසර 25ක් 30ක් පැවතිණි. එහෙත් එක ගසක්වත් කපා නොදැමූ බවට වාර්තා වේ. එයින් පැහැදිලි වන්නේ එම රෝගයෙන් කේරළයේ පොල් ඵලදාවට බලපෑමක් ඇති නොවූ බවයි.අපේ රටින් පොල් අපනයනය කලා විනා රටට පොල් ආනයනය කෙළේ නැත. එහෙත් වැලිගම උවදුරින් පසු පොල් ආනයනය කිරීම දක්වා පසුබැසීමට අපට සිදුවිය.වැලිගමින් හටගත් එම රෝගය දකුණු පළාතම වෙලා ගන්නා ආකාරයක් දිස්විය.පෙර සඳහන් කළ පරිදි ගස් කපා දැමීම පමණක් සිදු කරන ලද එම පියවර නිසා පොල් ගස් විනාශ වීම පොල් ඵලදාව අඩුවී පොල් මිල ඉහළ යාම වැනි භයානක තත්ත්වයක් ඇති විය. රෝගය පැතිර යාම යම් පමණක් අඩාල විය.වැලිගම ප්‍රාදේශීය සභාවේ සභාපති පුෂ්පකුමාර බැට්ටගේ මහතා පවසන්නේ වැලිගම ප්‍රාදේශීය ලේකම් කොට්ඨාසයේ පමණක් පොල් ගස් 56000ක් කපා දැමීමට ලකුණු කර ඇති බවයි.එයින් 5500ක් පමණ දැනට කපා දමා ඇතැයි ද ඔහු කීය. එසේම වැලිපිටිය ප්‍රාදේශීය ලේකම් කොට්ඨාසයේ ගස් 7600ක් කපා දැමීමට ලකුණු කර ඇති බවත් ඉන් 700ක් පමණ මේ වන විට කපා දමා ඇති බවත් ඔහු කීය.පොල් ගස් කපන්න නියම කරන බලධාරීන් වෙනත් විකල්පයක් ගැන සිතන්නේ නැහැ. නිලධාරියෙක් කම්කරුවෙක් එක්ක එනවා. ගහ දිහා බලලා කම්කරුවාට කියනව ගහට ලකුණ දාන්න කියල. ඒ ගස් කපන්න නියම කරනවාමේ විදිහට ගියොත් දකුණේ පොල් වගාවම විනාශ වෙලා යාවි. දැනට යම් පාලනයක් තියෙනවා. ඒත් ගස් කපා දැමීමම මේකට පිළියමක් කියලා කියන්න බැහැ. කපන ගස්වලට සමහර අයට මුදල් ගෙවල තියෙනවා. තවත් අයට මුදල් ගෙවලත් නැහැ.”අවුරුදු 40ක් 50ක් පමණ හොඳ ඵලදාවක් තියෙන ගහකට වුණත් උපරිමය ගෙවන්නෙ රුපියල් 2000ක් විතරයි.” සභාපතිවරයා වැඩිදුරටත් පැවැසීය.දැනගන්නට ඇති ආකාරයට රතු පාටින් අන්තරාදායක ලෙස ලකුණු කරන සියලුම පොල් ගස් දින 14ක් ඇතුළත කපා ඉවත් කළ යුතුය.කොළ මැලවීමේ රෝගයට ගොදුරු වූ පොල් ගස්ගස් කපා කරටිය වළ දැමීමට හෝ පුළුස්සා දැමීමට පොල් ගස් හිමිකරුවන්ට නියම කරයි. වසර 5ට අඩු පොල් ගස් සඳහා රුපියල් 500ක්, වසර 5ත් 20ත් අතර ගස්වලට රුපියල් 1000ක් සහ වසර 20ට වැඩි ගස් සඳහා රුපියල් 2000ක් ගෙවනු ලැබේ.ගස් කපා ඉවත් කර නොදැමුවහොත් එම ගස් රජයේ වියදමින් කපා දමා ඒ සඳහා වැය වන මුදල් පොල් ගස් හිමියන්ගෙන් අය කර ගන්නා බවට ද පොල් සංවර්ධන නිලධාරීන් දැනුම් දී ඇත. එම නියෝග කඩ කිරීම දඩ මුදල් අයකර ගැනීමට හෝ උසාවියකින් වරදකරු කර සිරගත කිරීමට පවා හැකි වරදක් බව ද නිලධාරීන් පොල් වතු හිමියනට දන්වා ඇත.වැලිගම පොල් රෝගය හටගෙන දැන් සෑහෙන කලකි. රෝගය මැඬලීමට ඉන්දියාවෙන් අපට සහාය ලබාගන්නට ඉඩකඩ තිබිණි. එහෙත් අපට පෙනී යන්නේ පොල් සම්බන්ධ බලධාරීන්ගේ උනන්දුව හීනකම නිසා මෙම තත්ත්වය උඩු දුවා ඇති බවකි.රෝගය සම්බන්ධව පරීක්ෂණ පැවැත්වීමට හැකි දක්ෂ විශාරදයෝ අප රටේ කොතෙකුත් වෙති. ඔවුන්ගේ සහාය ලබාගැනීමට පොල් සම්බන්ධ බලධාරීන් කටයුතු කළ යුතුය.පේරාදෙණිය විශ්වවිද්‍යාලයේ කෘෂිකර්ම පීඨයේ සත්ත්ව විද්‍යා අංශයේ ජ්‍යෙෂ්ඨ මහාචාර්ය ඒ.නිමල් එෆ්.පෙරේරා මහතා පොල් අර්බුදය සම්බන්ධයෙන් පසුගිය දිනවලට මාධ්‍යයට පවසා තිබුණේ අප දැනටමත් ප්‍රමාද නැති බවත් තිබෙන පොල් ගස් රැක ගනිමින් ඒවායේ ඵලදායකත්වය වැඩි කිරීමට ක්‍රමවත් පොහොර යෙදීමක් කළ යුතු බවය. ඊට අමතර පසේ ගුණාත්මකභාවය රැකගෙන සහනාධාර යටතේ පොල් වගාකරුවන් දිරිමත් කිරීම ගැන ද ඔහු අදහස් දක්වා තිබිණි.විශේෂයෙන්ම පොල් සම්බන්ධවම ප්‍රධාන ආයතන තුනක් මේ රටේ ඇති බවත් එම ආයතන මෙම අර්බුද ගැන අනතුරු ඇඟවීම් කිසිවක් නොකළ බවත් ඔහු පවසා තිබිණි.පොල්ගස්වල කොළ මැලවීමේ රෝගය සම්බන්ධයෙන් මේ වන විට සබරගමුව විශ්වවිද්‍යාලයයේ ආචාර්යවරු පිරිසක් පරීක්ෂණ පවත්වා ගස් නොකපා සෙසු ගස් රැක ගැනීම සඳහා ක්‍රමවේදයක් දැන් සොයාගෙන තිබේ.මේ අනුව ලුණු කිලෝ ග්‍රෑම් 3ක් සහ හුණු කිලෝ ග්‍රෑම් 3ක් නිරෝගී ගස්වලට ක්‍රමානුකූල ලෙස යෙදීමෙන් කොල මැලවීමේ රෝගය මැඬපවත්වා ගත හැකි බවට ඔවුන් තහවුරු කර තිබේ.සබරගමුව විශ්වවිද්‍යාලයයේ ආචාර්ය ලාල් පී.විදානාරච්චි, ආචාර්ය අනිල් ගුණරත්න ඇතුළු පිරිසක් මේ පර්යේෂණය සාර්ථක ප්‍රතිඵල අත්කරගෙන ඇති බවට තහවුරු කරගෙන තිබේ. ඔවුන් එම ප්‍රතිඵල මේ වනවිට අදාළ අංශ වෙත යොමු කර ඇති අතර එම ප්‍රතිකර්ම කඩිනමින් සිදු කළ යුතුය.ගසේ ලවණතාව වැඩි කිරීම මඟින් රෝගය වළක්වා ගත හැකි බවට එම පර්යේෂකයෝ විශ්වාසය පළ කළහ.අප ඒ ගැන දැන්ම අවධානය යොමු කළ යුතුය. හෙටට කල් නොදැමිය යුතුය. පොල් සම්බන්ධ බලධාරීන් වහාම නෙත් හැර ඒ දෙස බැලිය යුතුය. අපගේ කප්රුක රැක ගැනීමට මේ විදුධරයන් ලබා දී ඇති ප්‍රතිකර්ම කෙරෙහි වහාම අවධානය යොමු කළ යුතුය. එසේ නොවුවහොත් පොල් ආනයනය වැළැක්විය නොහැකි වනු ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=ay1107243</link>
    <topic>පොහොර නැති වතුර නැති සොබා දහම් ගොවිතැන</topic>
    <author>රූපාන්ති බුලත්සිංහල</author>
    <content>කෘෂිකාර්මික පර්යේෂණ පරීක්‍ෂණාගාරයට පමණක් සීමාවී තිබීම නිසා එම සොයාගැනීම් ගොවියා වෙත ළඟා නොවීමේ ගැටලුව උද්ගතවී තිබේ. මිලියන ගණන් වැය කරමින් කරන ලද ඇතැම් පර්යේෂණ හුදෙක් පර්යේෂණ පමණක් වී තිබීම නිසා, තවමත් සමහර තැනක ගොවිතැන ප්‍රාථමික අවදියේ තිබීම කනගාටුදායකය.ඒ පිළිබඳ අවධානය යොමු කරමින් හෙක්ටර් කොබ්බෑකඩුව ගොවි කටයුතු පර්යේෂණ හා පුහුණු කිරීමේ ආයතනය කෘෂිකාර්මික දැනුම කුඩා ගොවිබිම් කරා සන්නිවේදනය කිරීමේ පියවර ආරම්භ කිරීමට තීරණය කර තිබේ.විවිධ ගොවි ගැටලු නිරාකරණය කිරීම උදෙසා පර්යේෂණ සිදුවුවත් ඒවා නියමිත පරිදි ගොවීන් වෙතට ගලා නොයෑම ප්‍රශ්නයකි. ප්‍රතිපත්ති සම්පාදකයෝ සහ සේවාලාභීන් දෙතැනක සිට ප්‍රශ්නයට විසඳුම් සෙවිය නොහැකිය. දෙපාර්ශ්වයම එක් කිරීමට නම් විධිමත් සන්නිවේදන ජාලයක් අවශ්‍යය.තිලක් කන්දෙගම මහතා සොබාදහමේ ගොවිතැන ගැන ව්ස්තර කරමින්එම වැඩපිළිවෙළ පිළිබඳ මාධ්‍යවේදීන් දැනුවත් කිරීමේ වැඩමුළුවක් නොබෝදා නුවරඑළියේදී පවත්වන ලදී.ගොවියා තවදුරටත් ගොවියෙකු පමණක් නොවී කෘෂි ව්‍යාපාරිකයෙකු බවට පත්කිරීමට අවශ්‍ය සැලැසුම් ගොවියා වෙතට ගෙනයාමට කෘෂි සන්නිවේදනය ඔස්සේ කළ හැකි වේ.පොහොර යෙදීම්, නව බීජ, අලුත් දෙමුහුම් ක්‍රම ව්‍යාප්ත කිරීමට පෙර කෘෂි සන්නිවේදකයා විසින් සොබා දහම් කෘෂිකර්මයේ වැදගත්කම ගොවියාට හඳුන්වා දිය යුතුය.පරිසරය නිවැරැදිව තේරුම්ගෙන පරිසරයට අනුකූලව කෙරෙන ගොවිතැන් ක්‍රමයක් ලෙස සොබා දහම් ගොවිතැන හැඳින්විය හැකිය. වැස්ස අව්ව සුළඟ සතුන්ගේ චර්යා රටා සහ ප්‍රදේශයේ මූලික පරිසර සාධක නිවැරැදිව තේරුම් ගැනීම මෙහිදී අවශ්‍යවේ.සොබාදහම් ගොවිතැනේදී කොම්පෝස්ට් පොහොර යෙදීම, වතුර දැමීම, බිම් සැකසීම සහ රසායනික පොහොර යෙදීම නොකරන අතර කල්යල් බලා ගොවිතැන් කිරීම නැත්නම් කලට වේලාවට ගොවිතැන් කිරීම සිදු කරයි.වනාන්තරයේ වැවෙන ශාකවලට පොහොර දැමීමක් කිසිවෙකු විසින් කිසිවිටකත් සිදු නොකරයි. එහිදී සිදුවන්නේ පෝෂක ද්‍රව්‍යවල චක්‍රීකරණයක් පමණි. මේ නිසා වනාන්තරයට අවශ්‍ය පෝෂණ ද්‍රව්‍ය ශාකවලට ලැබීමට ඉඩ ප්‍රස්ථාව සැලසේ.ඉරහඳ පිළිබඳ තේරුම් ගත් අතීත මුතුන් මිත්තෝ ඊට අනුකූලව ;ගාවිතැන් කිරීමට තීරණය කළහ. සූර්යා අවස්ථා දෙකකදීම ශ්‍රී ලංකාවට මුදුන් වේ. මේ ගමන් විලාසය තේරුම්ගත් මුතුන් මිත්තෝ ඒ අනුව ගොවිතැන් කළහ. සූර්යාගේ වර්ණාවලිය සහ ශාකවල සම්භවය පිළිබඳ පැවැති සබඳතාව හේතුවෙන් ශාකවල ජීවන චක්‍රයේ විවිධ අවස්ථා උත්තේජනය කරයි. සූර්යයා පෘථිවියට වඩා ළංව ඇති විට දම්පාට වර්ණය වැඩියෙන් කැපී පෙනෙයි. ඒ නිසා මුල් හට ගැනීම උත්තේජනය කරයි. බීජ තවන් කිරීමට යොදා ගන්නේ මේ කාලයයි. ඒ කාලයේ නිවසේ තිබෙන අර්තාපල් අල, ලූනු මුල් දමා තිබෙනු ඔබ දැක ඇත.සූර්යයාගේ පහත වර්ණ ඇතිවීම සමඟ ශාකවල ජීවයේ සිදුවෙන වෙනස්කම් විවිධ වේ.දම් – මුල් දැමීමනිල් - මුල් ඇදීමකොළ - කොළ හැදීමකහ – පුරුක් ඇදීමතැඹිලි - අතු බෙදීමරතු - මල්හට ගැනීමතද රතු - ගෙඩි පැහීමශාක වර්ධනයට ජලය ලබාදීමේදී සූර්යයාට සමාන ක්‍රියාවලියක් චන්ද්‍රයා ද සිදු කරයි. ඒ ජලය උල්පත්වලට හා වායු ගෝලයට චÁද්‍රයාගේ වියළි බවින් ඇති කරන බලපෑමය.චන්ද්‍ර මාස හා නක්‍ෂත්‍ර මාස එකට ගෙන වැඩ කිරීමෙන් කෘෂිකර්මයේ යහපත් ප්‍රතිඵල ඇති කරයි. ශ්‍රී ලංකාව චක්‍රාවාටයේ වාසනාවන්තම රටයි. ජලය, හිරුරැස් එකසේ ලබා ගැනීමේ වාසනාව අපේ රටට ඇත. ජෛව විවිධත්වයෙන් පිරුණ රටක් වන ශ්‍රී ලංකාවේ කිසිම පොහොරක් නැතිව අපූරුවට වගා කිරීමේ හැකියාව තිබේ. මේ ක්‍රමයට අනුගත වෙමින් පැරැණි ගොවියෝ කල්යල් බලා වගා කළහ.සොබාදහම් ගොවිතැනේ මූලධර්ම කීපයකි.වැසි කාලය සහ වැස්ස නොලබන කාලය පිළිබඳ අවබෝධයක් තිබිය යුතුය. අකුණ සමඟ වහින වැසි නිසා පසට නයිට්‍රජන් ලැබේ. නැකැත් බැලීම ද පුරාණ ගොවියන් අනුගමනය කළ ක්‍රමයකි. නැකතට මූලික අංග පහකි. එහෙත් කෘෂිකර්මයට අවශ්‍ය වන්නේ අංශ තුනකි.දිනය, කාරණාව, හෝරාව.චිත්ත ශක්තිය වගාවට ලැබෙන්නේ පුද පූජා සහ කෙම්ක්‍රම මගිනි.අප රටට උරුම වූ බීජ පමණක් වගා කිරීම සොබාදහම් ගොවිතැනට උචිතය. ශ්‍රී ලංකාවට උරුම වූ වී වර්ග දෙදහස් ගණනකි. ගොරකා, තක්කාලි, ඇත් දළ බණ්ඩක්කා, ගෝන අං බණ්ඩක්කා, අලි බණ්ඩක්කා, වැලිමඩ වට්ටක්කා, පත්තක්කා, බැටලු අං මිරිස් ශ්‍රී ලංකාවේ ලේ ඥාතීහුය.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=ay1107244</link>
    <topic>බ්‍රවුන්ස් වෙළෙඳ පොළට</topic>
    <author>තාරක වික්‍රමසේකර</author>
    <content>කොටස් වෙළෙඳ පොළේ සැලකිය යුතු වෙනසක් පසුගිය සතියේ ද සිදු නොවිණ. බොහෝ සමාගම්හි මිල පහළ යාමක් දක්නට තිබූ අතර ඇතැම් සමාගම්හි මිල සැලකිය යුතු ලෙස ඉහළ ගියේ ය.පසුගිය සඳුදා ජූලි (18) මිල ඉහළ ගිය සමාගම් අතර කැපී පෙනුණේ ඊස්ටර්න් මර්චන්ට් සමාගමයි. පෙර දින රුපියල් 1100 ක් වූ සමාගමේ කොටසක මිල එදින රුපියල් 1492 ක් දක්වා රුපියල් 392 කින් ඉහළ ගියේ ය. ඊට අමතරව මිල ඉහළ ගිය සමාගම් අතර සින්ග් ලංකා, අබාන්ස් ෆයිනෑන්සල් සෙන්ට්‍රල් ෆිනෑන්ස්, සමාගම් විය.මිල පහළ ගිය සමාගම් අතුරින් කළම්බු ෆාමසි කැපී පෙනුණ අතර පෙර දින රුපියල් 1990 ක් වූ සමාගමේ කොටසක මිල රුපියල් 1799.90 ක් දක්වා රුපියල් 190.10 කින් පහළ ගියේ ය. එසේ ම මොරිසන්ස් (ඡන්ද බලය රහිත) සමාගම ද මිල පහළ ගිය සමාගම් අතර විය. ඒ පෙර දිනට සාපේක්ෂව රුපියල් 180 ක පහළ යාමකි.දිනයේ වැඩිම කොටස් ප්‍රමාණයක් අලෙවි වූයේ එක්ස්පෝ ලංකා සමාගමේ ය. එම සමාගමේ කොටස් එක්කෝටි තිස් නම ලක්ෂ අසූ දහස් තුන්සියයක් (13980300) අලෙවි විය. එසේ ම මිලියනයකට වඩා කොටස් අලෙවි වූ සමාගම් අතර බ්ලූ ඩයමන්ඩ්, ඩයලොග්, ඊස්ට් වෙස්ට්, මුලර්ස්, පෑන් ඒෂියන් පවර්, එස්.එම්.බී. ලීසිං සෙලාන්, ලංකා ඔරික්ස් ෆිනෑන්ස්, සොෆ්ට්ලොජික්, ටච්වුඩ්, වැලිබල් වන් සමාගම් විය. මොරිසන්ස් සමාගමේ කොටසක් රුපියල් 3600 කට අලෙවි වීම දිනයේ වැඩිම අගයකින් කොටස් අලෙවි වූ සමාගම විය.පසුගිය අඟහරුවාදා එතරම් කැපී පෙනෙන වෙනසක් සමාගම්හි දක්නට නොලැබුණි. එදින වැඩිම කොටස් ප්‍රමාණයක් අලෙවි වූයේ එක්ස්පෝ ලංකා සමාගමේ ය. එම සමාගමේ කොටස් 5581000 ක් අලෙවි විය. මිලියනය ඉක්මවා කොටස් අලෙවි වූ සෙසු සමාගම් අතර බ්ලූ ඩයමන්ඩ්, සී.සී. බී, ඊස්ට් වෙස්ට් නේෂන් ලංකා, පෑන් ඒෂියන් පවර්, එස්. එම්.බී. ලීසිං, සෙලාන්, අමානා, ෆ‍්‍රී ලංකා, ජනශක්ති ඉන්ෂුවරන්ස්, ඔරියන්ට් ගාමන්ට්, සොෆ්ට්ලොජික් ටච් වුඩ්, වැලිබල් වන් සමාගම් විය.පැරගන් සමාගමේ කොටසක් රුපියල් 1880 සිට 1999.00 ක් දක්වා රුපියල් 319 කින් ඉහළ නැඟීම මෙදින මිල ඉහළ යාම අතර කැපී පෙනුණි. දිනය නිමාවන විට එහි අගය දැක්වූයේ රුපියල් 1896 ක් ලෙසිනි. ඒ පෙර දිනට සාපේක්ෂව රුපියල් 216 ක වැඩිවීමකි.එසේම එච්.ඩී.එෆ්.සී කොටසක මිල රුපියල් 137.10 කින් ඉහළ නැඟීම, සින්ග් ලංකා රුපියල් 102.60 කින් ඉහළ යාම දිනයේ කැපී පෙනුණ මිල ඉහළ යාම් අතර විය.මිල පහළ යාම් අතුරින් මොරිසන්ස් සමාගම කැපී පෙනුණි. ඒ පෙර දිනට සාපේක්ෂව රුපියල් 275 ක පහළ යාමකි. එසේ ම නුවරඑළිය, ඊ.බී. ක්‍රෙසි සමාගම් මිල පහළ ගිය සමාගම් අතර විය.ලංකා අශෝක් ලේලන්ඩ් සමාගම ප්‍රථම හා අවසාන ලාභාංශ ලෙසින් කොටසකට රුපියල් 30 ක් ගෙවනු ලබන බවත් හොරණ ප්ලාන්ටේෂන් පී.එල්.සී අවසන් ලාභාංශ ලෙසින් කොටසකට රුපියල් 4.00 ක් බැගින් ගෙවනු ලබන බවත් නිවේදනය කර තිබුණි.පසුගිය 15 වැනිදා සිකුරාදා මිලංකා මිල දර්ශනය දැක්වුණේ ඒකක 6311.13 ක් ලෙසිනි. සඳුදා දින (18) එම අගය ඒකක 6249.32 ක් දක්වා අඩු විය. අඟහරුවාදා (19) එම අගය දැක්වුණේ ඒකක 6198.00 ක් ලෙසිනි. සමස්ත කොටස් මිල දර්ශනය එම සිකුරාදා දින ඒකක 6777.05 ක් ලෙස දැක්වුණ අතර එම අගය සඳුදා දින ඒකක 6744.19 ක් ලෙස දැක්වුණි. අඟහරුවාදා සමස්ත කොටස් මිල දර්ශනය වාර්තා වුණේ ඒකක 6675.70 ක් ලෙසය.15 වැනිදා සිකුරාදා ගනුදෙනු 18670 ක් සිදුවුණු අතර එම සංඛ්‍යාව 16418 ක් දක්වා සඳුදා දවස (18) වනවිට අඩු වී තිබුණි. එම සංඛ්‍යාව අඟහරුවාදා දැක්වුණේ 16036 ක් ලෙස ය.බ්‍රවුන්ස් ඉන්වෙස්ට්මන්ට් සමාගමේ කොටස් පසුගිය 20 වැනිදා වෙළෙඳ පොළට නිකුත් කරනු ලබන බව දන්වා තිබුණ ද එදින කොටස් ගිනුම් ගතව නොතිබුණි. එහෙත් සමාගමේ කොටස මේ විට වෙළෙඳ පොළට පැමිණෙමින් තිබුණි.එසේ ම සෙන්ට්‍රල් ඉන්වෙස්ට්මන්ට් ෆිනෑන්ස් සමාගමේ කොටස් නිකුතුව පසුගිය 21 වැනිදා ආරම්භ වුණි. සමාගමේ කොටසක් වෙළෙඳ පොළට නිකුත් කර තිබුණේ රුපියල් 10.00 ක මිලකට ය.ආරම්භයේ දී මිල පහළ යාමකට ලක්වූ සොෆ්ට්ලොජික් සමාගමේ කොටස් මිල ද පසුගිය සතියේ යළි ඉහළ යාම ඇරැඹිණි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=aj1107241</link>
    <topic>අපනයන විශිෂ්ටතාව වෙනුවෙන් මන්චි සමාගමට ජනාධිපති සම්මානය</topic>
    <author/>
    <content>අපනයන විශිෂ්ටතාව වෙනුවෙන් මන්චි සමාගමට ජනාධිපති සම්මානයමහින්ද රාජපක්‍ෂ ජනාධිපතිතුමා විසින් විශිෂ්ටතම අපනයනකරු සඳහා වන රන් සම්මාන සිලෝන් බිස්කට් සමාගම් සමූහයේ සාමාන්‍යාධිකාරි (අපනයන) ජූඩ් රුබේරා මහතා වෙත පිරිනැමූ අවස්ථාව.සිලෝන් බිස්කට්ස් සමාගමට පසුගියදා පැවති ජනාධිපති අපනයන සම්මාන උලෙළේදී විශිෂ්ටතම අපනයනකරු සඳහා වන රන් සම්මානය ඇතුළු රන් සම්මාන නවයක් හිමිවිය. 2007, 2008 සහ 2009 වසර තුනේම මෙරට විශිෂ්ටතම අපනයනකරු සම්මානය සිලෝන් බිස්කට් සමාගමට හිමිවීම සුවිශේෂී සිද්ධියක් වේ. මෙම සම්මාන තුªනට අමතරව අදාළ වසර තුනේම ශ්‍රී ලංකාවේ විශිෂ්ටතම වෙළෙඳනාම අපනයනකරු මෙන්ම රසකැවිලි හා බේකරි නිෂ්පාදන අංශයේ විශිෂ්ටතම අපනයනකරු ලෙසද සමාගමට රන් සම්මාන හිමිවිය.ශ්‍රී ලංකා අපනයන සංවර්ධන මණ්ඩලය විසින් ජනාධිපති අපනයන සම්මාන උලෙළ සංවිධානය කරනු ලබන්නේ විදේශ විනිමය රැගෙන එමින් මෙරට ආර්ථික ගොඩනැගීම සඳහා, දේශීය නිෂ්පාදන හා සේවා ජාත්‍යන්තර වෙළෙඳපල තුළ ප්‍රචලිත කිරීමට උරදෙන ව්‍යාපාරික ආයතන සහ නිෂ්පාදන සමාගම් දිරිමත් කිරීම සඳහායි.සිලෝන් බිස්කට්ස් සමාගමේ සමූහ අධ්‍යක්‍ෂ සහ විකුණුම් හා අලෙවි අංශ ප්‍රධානී නන්දන වික්‍රමගේ මහතා ප්‍රකාශ කළේ 2008-9 වකවානුවේ ලෝකයේ පැවති ආර්ථික අවපාත හමුවේ ඇතැම් සමාගම් දැඩි මුල්‍ය අර්බුදවලට මුහුණ දුන්නද, තම සමාගමේ අපනයන 15% වර්ධනයක් ඇති වූ බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=aj1107242</link>
    <topic>හැරිස්-ශ්‍රී ලාංකික වෙඳෙපළට නව බුරුසු</topic>
    <author/>
    <content>හැරිස්-ශ්‍රී ලාංකික වෙඳෙපළට නව බුරුසුඑක්සත් රාජධානියේ තීන්ත බුරුසු නිෂ්පාදක එල්.ජී. හැරිස් සමාගම සිය ගෝලීය නියෝජනය නොකඩවාම ශක්තිමත් කරමින්, හැරිස් මෝ - ලොස් එවලූෂන් සහ ඩවුන් - ටු - අර්ත් නමින් නව බුරුසු දෙකක් ශ්‍රී ලාංකික වෙළෙඳපළට හඳුන්වා දෙයි.වසර 80 කට වැඩි කාලයක් තිස්සේ තීන්ත බුරුසු, මෙවලම් සහ උපාංග නිපදවන එල්.ජී. හැරිස්, නිෂ්පාදන අනර්ඝත්වය සහ නවීකරණය යන දෙඅංශයෙන් පෙරමුණ ගෙන සිටින අතර, ලොව පුරා රටවල් ගණනාවක පිළිගැනීමට ලක්වී ඇත. පසුගිය වසර 70 ක් පුරා හැරිස් නිෂ්පාදන බෙදාහරින ශ්‍රී ලංකාවේ එකම ආයතනය වන හැරිස් ලංකා පුද්ගලික සමාගම, දැනට තීන්ත බුරුසු වෙළෙඳපළේ පුරෝගාමියා වශයෙන් 85% ක පමණ වෙළෙඳපළ අලෙවිය නියෝජනය කරමින් සිය අලෙවි කටයුතු පවත්වාගෙන යයි.යුද සමය නිමවී යළිත් සුපුරුදු යහපත් වාතාවරණයක් උදා වූ ශ්‍රී ලංකාව තුළ නිවාස, තට්ටු නිවාස ඉදිකිරීම් සහ හෝටල් යනාදිය යළි ප්‍රතිසංස්කරණය කිරීම ක්‍රමයෙන් වැඩි වෙමින් සංචාරක හා නිවාස ව්‍යාපෘති පිළිබඳ දිරිමත් සුබ ලකුණු මතු වී ඇති බැවින් එහි ප්‍රතිඵලයක් ලෙස අලංකරණයට යෝග්‍ය බුරුසු හා උපාංගවල ඉල්ලුම වැඩි වී ඇති අතර ශ්‍රී ලංකාව ශීඝ්‍රයෙන් නැඟී එන වෙළෙඳපළක් බවට ද පත්ව ඇත.“විශේෂයෙන් සැලසුම් කරන ලද අපගේ නෝලොස් එවලූෂන් බුරුසු ඒවා පවතිනතාක් කෙඳි නොගැලවෙන බවට සහතික වේ” යි එල්.පී. හැරිස් හි වෙළෙඳ හා අලෙවි අධ්‍යක්ෂක, ස්ටුවර්ඩ් හොබ්ස් මහතා පවසයි.“මෙම නෝ - ලොස් එවලූෂන් බුරුසු එක්සත් රාජධානි වෙළෙඳපළේ එරට නිවැසියන්ගේ ඉමහත් ප්‍රසාදය දිනාගෙන ඇති බවත් එමෙන් ම පරිසර හිතකාමී ඩවුන් - ටු - අර්ත් බුරුසු ද ශ්‍රී ලංකා වෙළෙඳ පළ මැනවින් අනුයුක්ත කළ හැකි බවත් අපට විශ්වාසයි” ඔහු වැඩිදුරටත් සඳහන් කරයි.2011 වසරේ පෙබරවාරි මස එක්සත් රාජධානියේ එල්.ජි. හැරිස් සහ සමාගමේ වෙළෙඳ හා අලෙවි අධ්‍යක්ෂක ස්ටුවර්ට් හොබ්ස් හා ගෝලීය වෙළෙඳ පාලක පිලිප් වැලෙන්ඩර් යන මහතුන් දෙපළගේ මෙරට සංචාරයත් සමඟ, තීන්ත බුරුසු, තීන්ත රෝලර් සහ තීන්ත උපකරණ/ මෙවලම් සඳහා ශීඝ්‍රයෙන් වැඩිවෙමින් පවතින වෙළෙඳපළ ඉල්ලුමට සරිලන පරිදි සිය නිෂ්පාදනය තවත් ව්‍යාප්ත කිරීමට හැරිස් ලංකා සමාගම සැලසුම් කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=aj1107243</link>
    <topic>එටිසලාට් ගෝල්ෆ් ක්ලැසික් තරගාවලිය 30 දා ඇරැඹේ</topic>
    <author/>
    <content>එටිසලාට් ගෝල්ෆ් ක්ලැසික් තරගාවලිය 30 දා ඇරැඹේඑටිසලාට් සමාගම විසින් අඛණ්ඩ දෙවන වසරටත් සංවිධානය කෙරෙන එටිසලාට් ගොල්ෆ් ක්ලැසික් තරගාවලිය මේ 29 වැනිදා කොළඹ රාජකීය ගොල්ෆ් ක්‍රීඩා සමාජ පිටියේදී පැවැත්වේ. එම සුවිශේෂී ගොල්ෆ් තරගාවලිය සඳහා එටිසලාට් එලයිට් ක්ලබ් ගොල්ෆ් ක්‍රීඩා සමාජයේ සාමාජිකයන් හා කොළඹ රාජකීය ගොල්ෆ් ක්‍රීඩා සමාජයේ සාමාජිකයින් සහභාගී වීමට නියමිතය.තරගාවලියේ ප්‍රථම ත්‍යාගය වශයෙන් ලොව පුරා ගොල්ෆ් ක්‍රීඩකයන් හා ක්‍රීඩා ලෝලීන් අතර සුප්‍රකට අබුඩාබි ගොල්ෆ් ක්‍රීඩා සමාජ පිටියේ තරග වට තුනක් ක්‍රීඩා කිරීම සඳහා ගුවන් ටිකට්පත් ඇතුළු සියලු පහසුකම් සහිත අබුඩාබි සංචාරයක් ලබාදීමට නියමිතය.එටිසලාට් එලයිට් ක්ලබ් ගොල්ෆ් ක්‍රීඩා සමාජය එටිසලාට් වෙළඳනාමය හා ගොල්ෆ් ක්‍රීඩකයින්, ක්‍රීඩා ලෝලීන් අතර සමීපතාව වර්ධනය කිරීමේ අරමුණින් 2010 වසරේදී ආරම්භ කෙරුණු අතර මෙහි සාමාජිකත්වය සඳහා කොළඹ රාජකීය ගොල්ෆ් ක්‍රීඩා සමාජයේ සාමාජිකත්වය ලබා තිබීම හා එටිසලාට් සබඳතා මාසිකව නිශ්චිත අවම සීමාවක් ඇතුළත භාවිතා කිරීම අවශ්‍ය වේ.දින දෙකක් පුරා පැවැත්වෙන ගොල්ෆ් තරගාවලිය මේ 30 දා කොළඹ රාජකීය ගොල්ෆ් ක්‍රීඩා සමාජයේදී පැවැත්වේ.එටිසලාට් සමාගමේ ප්‍රධාන විධායක නිලධාරි දුමින්ද්‍ර රත්නායක මහතා පැවසුවේ, “අපි එටිසලාට් එලයිට් ක්ලබ් ගොල්ෆ් ක්‍රීඩා සමාජය ආරම්භ කර සිටියේ එටිසලාට් වෙළඳනාමය හා සමීපව සිටින වටිනා පාරිභෝගිකයින් දිගින් දිගටම අප හා රැඳී සිටීම අගය කිරීමටයි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=aj1107244</link>
    <topic>කෙයාර් බෙයාර් ඇමැති අතින් ඇරේ</topic>
    <author/>
    <content>කෙයාර් බෙයාර් ඇමැති අතින් ඇරේඕස්ට්‍රේයානු ළමා සුරැකුම් විශිෂ්ට ක්‍රමවේද සහිත ‘කෙයාර් බෙයාර්’ ළමා සුරැකුම් මධ්‍යස්ථානය අධ්‍යාපන අමාත්‍ය, බන්දුල ගුණවර්ධන මහතා අතින් නුගේගොඩ දී පසුගියදා විවෘත කෙරුණි. ඉංග්‍රීසි මාධ්‍යයෙන් පවත්වාගෙන යන මේ “කෙයාර් බෙයාර්” ළමා සුරැකුම් මධ්‍යස්ථානය, ළමා සංවර්ධනය, අධ්‍යාපනය හා සමාජගතවීම පළපුරුදු කාර්ය මණ්ඩලයක් වෙතින් පුහුණු කෙරේ.විවෘත කිරීමේ උත්සවයට සහභාගි වූ ගායක සුනිල් එදිරිසිංහ, සංගීතවේදී රෝහණ වීරසිංහ, අධ්‍යාපන අමාත්‍ය බන්දුල ගුණවර්ධන හා ‘කෙයාර් බෙයාර්’ ළමා සුරැකුම් මධ්‍යස්ථානයේ කළමනාකාර අධ්‍යක්ෂ, කලිඳු වීරසිංහ මහත්වරු මෙහි වෙති.දීර්ඝ කාලයක් පුරා දීවා ඩිටර්ජන්ට් පවුඩර් සමඟ රැඳී සිටි පාරිභෝගික ප්‍රජාවට හරසර දැක්වීම ඉලක්ක කරගත් “දිවා රවුමට ඉඩමක්” ප්‍රථම අදියරයේ දිනුම් ඇදීම පසුගියදා දීවා ඩිටර්ජන්ට පවුඩර් නිෂ්පාදනය කරන කොළඹ කොටුව පිහිටි හේමාස් මැනුෆැක්චරින් සමාගමේ ප්‍රධාන කාර්යාලයේදී සිදුකෙරිණ.හේමාස් සමාගමේ කළමනාකාර අධ්‍යක්ෂක ඉමාල් ෆොන්සේකා මහතා ප්‍රමුඛ හේමාස් කළමනාකාරීත්වයේ ප්‍රධානත්වයෙන් පැවැත්වුණු මෙම දිනුම් ඇදීමේදි ප්‍රථම ත්‍යාගය වන කොළඹට කිලෝ මීටර් 25 ක් නුදුරින් ලැබෙන ඉඩම් කැබැල්ලේ ජයග්‍රාහකයා බවට පත් වූයේ කුණ්ඩසාලේ රංජනී කුමාරි මහත්මියයි.මෙම තරගයේ සුවිශේෂීත්වය වූයේ මෙවන් තරගයකදී ලබාදිය හැකි වටිනාකමින් ඉහළ තෑගි රාශියක් ජයග්‍රාහකයින් වෙත ලබා දීමයි. ඒ අනුව තරගය පැවැත්වෙන මාස තුනක කාලය ඇතුළත ශ්‍රී ලංකාවේ ප්‍රථම වතාවට කොළඹට කිලෝ මීටර් 25 ක් නුදුරින් වටිනා ඉඩම් කැබලි 03 ක්, ශීතකරණ 09 ක්, ස්කූට් පෙප් යතුරු පැදි 09 ක්, රෙදි සෝදන යන්ත්‍ර 09 ක්, මහන යන්ත්‍ර 09 ක් රුපියල් 5000 බැගින් වන මුදල් ත්‍යාග 45 ක් ත්‍යාග වශයෙන් ලබාදීමට කටයුතු යොදා ඇත. මෙම තරගයට සහභාගී වීම සඳහා පාරිභෝගිකයන් සිදු කළ යුතු වන්නේ දීවා සැෂේ හෝ බජට් පැකට් නම් රවුම් 03 ක්ද වෙනත් ඕනෑම පැකට්ටුවක් නම් එක් රවුමක්ද වශයෙන් දීවා පැකට්ටුවල ඇති රවුම් කපා තැපැල් පෙට්ටිය 1289, කොළඹ යන ලිපිනයට එවීම පමණක් බව වෙළඳනාම කළමනාකරු නස්රින් අලි මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=aj1107245</link>
    <topic>ආබාධිත ළමයින්ගේ සුබ සාධනයට AMW සමාගමෙන් අයිෂර් බස් රථයක්</topic>
    <author/>
    <content>ආබාධිත ළමයින්ගේ සුබ සාධනයට AMW සමාගමෙන් අයිෂර් බස් රථයක්AMW සාමාන්‍යාධිකාරි (අයිෂර් රථ වාහන අංශය සහ පියාජියෝ ත්‍රීවීල් අංශය) සුනෙත් සුදසිංහ සහ අලෙවි කළමනාකරු (අයිෂර් රථ වාහන අංශය) මහේන්ද්‍ර රාජපක්ෂ යන මහත්වරු එක්සැට් සංවිධානයේ අධ්‍යක්ෂිකා කැතරින් මහත්මියට සහ අධ්‍යක්ෂ සෝමේස්වරම් මහතාට අයිෂර් බස් රථයේ යතුර ලබා දුන් අවස්ථාව.ඇසෝසියේටට් මෝටර්වේසස් පෞද්ගලික සමාගමේ අයිෂර් රථ වාහන අංශය, ආබාධිත ළමයින් ප්‍රවාහනය කිරීම සඳහා ම විශේෂයෙන් නිෂ්පාදනය කළ අයිෂර් බස් රථයක් එක්සැට් සංවිධානයට පසුගියදා ලබා දුන්නේය.ආබාධිත ළමයින් සඳහා සුබසාධන සහ පුහුණු කටයුතු සිදු කරන එක්සැට් සංවිධානය මෙම බස් රථය, ඔවුන්ගේ ගාල්ලේ පුහුණු මධ්‍යස්ථානයේ ප්‍රවාහන කටයුතු සඳහා යොදා ගැනීමට නියමිතය.රථ වාහන නිෂ්පාදනය කරන ලෝක ප්‍රසිද්ධ ස්වීඩනයේ වොල්වෝ සමාගමේ සහ ඉන්දියාවේ අයිෂර් මෝටර් සමාගමේ තාක්ෂණ සහයෝගීතාවයෙන් එළි දකින නවීනතම අයිෂර් බස් රථ සහ ට්‍රක් ශ්‍රී ලංකාවට ගෙන්වා බෙදා හරින්නේ AMW සමාගම යි.AMW සමාගමේ අලෙවි කළමනාකරු (“අයිෂර්” රථ වාහන අංශය) මහේන්ද්‍ර රාජපක්ෂ මහතා පැවැසුවේ ආබාධිත ළමයින්ට තම රෝද පුටුවල සිටම මෙම බස් රථයට ගොඩවීම, බැසීම සහ ඒවා බස් රථය ඇතුළත හැසිරවීම කළ හැකි බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=aj1107246</link>
    <topic>කොමර්ෂල් බැංකුව ඉස්ලාමීය බැංකු සේවා අරඹයි</topic>
    <author/>
    <content>කොමර්ෂල් බැංකුව ඉස්ලාමීය බැංකු සේවා අරඹයිකොමර්ෂල් බැංකුවේ සභාපති මහේන්ද්‍ර අමරසූරිය මහතා ඉස්ලාමීය බැංකු සේවා ඒකකය විවෘත කිරීමේ උත්සව සභාව අමතමින් කොමර්ෂල් බැංකුවේ නියෝජ්‍ය සාමාන්‍යාධිකාරි (ආයතනික බැංකු කටයුතු) ගාමිණී ධර්මසිරි, ආයතනික බැංකු කටයුතු පිළිබඳ ප්‍රධාන කළමනාකාර බී.ඒ.එච්.එස්.ප්‍රීනා, කළමනාකාර අධ්‍යක්ෂ අමිත ගුණරත්න සහ ජ්‍යෙෂ්ඨ කළමනාකාරිනී එස්.එෆ්.අමීන් මහත්වරු ද මෙහි වෙති.ශරියා ප්‍රතිපත්තිවලට අනුකූලව මූල්‍ය සේවා සම්පාදනය කරන ඉස්ලාමීය බැංකු සේවා ඒකකයක් කොමර්ෂල් බැංකුව විසින් පසුගියදා විවෘත කරන ලදී. එම ඒකකයේ මෙහෙයුම් කටයුතු සඳහා උපදෙස් සැපයීමට ඉස්ලාමීය ප්‍රතිපත්ති විශාරදයින් තුන් දෙනෙකුගෙන් සැදුම්ලත් ශරියා මණ්ඩලයක් පත්කර තිබේ.නිව්යෝර්ක් හි පැවැත්වෙන 2011 ගෝලීය විලාසිතා සම්මාන උලෙළේදී ශ්‍රී ලංකාවේ විලාසිතා අලෙවියේ ප්‍රමුඛයකු වන ඔඩෙල් සමාගම අවසන් තරගකරුවන් අතරට තේරී පත්ව සිටී.විලාසිතා ලොවේ වඩාත් නිර්මාණාත්මක සහ පාරිභෝගික ආකර්ෂණයක් සහිත ව්‍යාපාර හා පුද්ගලයන් ඇගයීම සඳහා 2011WGSN ගෝලීය විලාසිතා සම්මාන උලෙළ පැවැත්වෙයි.’පාරිභෝගිකයන්ට ලබා දෙන විශිෂ්ට අත්දැකීම’ යන කාණ්ඩයෙන් අවසන් වටයට තේරී පත් වූ සමාගම් 11 අතරට ඔඩෙල් සමාගම ද ඇතුළත්ව ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=aj1107247</link>
    <topic>HSBC  ක්‍රෙඩිට්කාඩ් හිමියන්ගේ DHL සේවාවට වට්ටම්</topic>
    <author/>
    <content>HSBC  ක්‍රෙඩිට්කාඩ් හිමියන්ගේ DHL සේවාවට වට්ටම්DHL සේවා මධ්‍යස්ථාන හරහා විදේශ රටවල්වලට ලිපිලේඛන හෝ පාර්සල් යවන HSBC ක්‍රෙඩිට් කාඩ්පත් හිමියන්ට විශේෂ වට්ටමක් පිරිනැමීමට DHL එක්ස්ප්‍රස්, HSBC ශ්‍රී ලංකා සමාගම සමඟ හවුල්කාරිත්වයක් ඇති කර ගත්තේය.නොවැම්බර් 30 වෙනි දා දක්වා රටවල් සහ කලාප 220 කින් සමන්විත ජාත්‍යන්තර DHL ජාලය තුළ ඇතුළත් ඕනෑම ස්ථානයකට ලිපි සහ පාර්සල් යවන HSBC පි‍්‍රමියර්, ප්ලැටිනම්, ඇඩ්වාන්ස් ප්ලැටිනම්, ගෝල්ඩ් සහ ක්ලැසික් ක්‍රෙඩිට්කාඩ්පත් හිමියන්ට දැන් එම වට්ටම ලබා ගත හැකි ය.පාරිභෝගිකයන්ට ඔවුන්ගේ විදේශ ගමන් බලපත්‍රය සුරක්ෂිතව යැවීමේ සහ ගෙන්වා ගැනීමේ සේවාව පරිනමන ආගමන විගමන දෙපාර්තමේන්තුව DHL සේවා මධ්‍යස්ථාන අතරට අලුතින් එක් වූ අංගය වේ.පසුගිය වසරේ දී දෙලක්ෂයකට අධික රසිකයන් පිරිසක් අමන්දානන්දයට පත් කිරීමෙන් පසුව නිදහස් ආර මෝටර්ක්‍රොස් නිපුණයන් සිව්දෙනා නැවතත් මෙරටට පැමිණෙති. ලෝකයේ අංක එකේ නිදහස් ආර මෝටර් ක්‍රොස් ශ්රේණිය, ද රෙඩ් එක්ස් ෆයිටර්ස් නැවතත් ශ්‍රී ලාංකීය රසිකයන් පිනවීමට ශ්‍රී ලංකාවට පැමිණීමට නියමිතය. මෙම අනගි ඉසව්ව පැවැත්වෙන්නේ 2011 ජූලි මස 30 වැනි සෙනසුරාදා සවස් කාලයේ දී ගාලු මුවදොර දී ය.ඔවුන් රෙඩ් බුල් එක්ස් ෆයිටර්ස් ලෝක සංචාරය හරහා ජාත්‍යන්තර මට්ටමේ එෆ්එම්එක්ස් ක්‍රියාදාම සමඟ නැවත පැමිණෙන අතර 2001 වසරෙන් ඇරඹි මේ සන්දර්ශන මඟින් ලොවපුරා සිටින එෆ්එම්එක්ස් ලෝලීන් ලක්ෂ ගණනක් ආකර්ෂණයට පත් කර ඇත. මේ පිරිස ශ්‍රී ලංකාවට පැමිණෙන්නේ දෙවැනි වතාවට වීම සුවිශේෂත්වයකි.  ශ්‍රී ලංකාවේ ප්‍රමුඛතම වෙළෙඳ දැන්වීම් ප්‍රචාරක සමාගමක් වන ජේ.ඩබ්ලිව්.ටී. ආයතනයේ ප්‍රධාන විධායකව සිටි තායලන් බට්ලට් ජකාර්තා නුවර ජේ.ඩබ්ලිව්.ටී. ආයතනයේ ප්‍රධාන මෙහෙයුම් නිලධාරියා ලෙස උසස්වීමක් ලබා ඇත.කොළඹ බ්එඊශාඛාවේ තායලන් ගේ පුරප්පාඩු පුරවනු ලබන්නේ හිමන්ෂු සක්සේනා යි. වෙළෙඳ ප්‍රචාරණ පාරිභෝගික සමීක්‍ෂණ වැනි විවිධ ක්‍ෂේත්‍රයන් හි වසර 18 ක අත්දැකීම් හිමන්ෂු සතු වේ.ලෝච් ලින්ටාස්, මැකෑන් එරික්සන් සහ ට්‍රිකායා ග්‍රේ ආයතනයන් හි සේවය කළ හිමන්ෂු යුනිලීවර්, ඒ ටී ඇන්ඩ් ටී, අයිඩියා සෙලියුලර්, මොරේෂස් ටුවරිසම්, බාක්ලේස් වැනි විශාල වෙළෙද නාමයන්ට තම නිර්මාණශීලී සහ ක්‍රම උපවේද සේවා ලබා දී ඇත.සෙලින්කෝ ශ්‍රී රාම් ආයතනය තම තැන්පත් කරුවන්ගෙන් 70% කට ආසන්න සංඛ්‍යාවකට ඔවුන්ගේ තැන්පතු වලින් 50% කට වඩා වැඩි මුදලක් දැන් ක්‍රියාත්මක වන 3 වන ගෙවීම් වාරය අවසානයේදී ගෙවීමට සැලසුම් කර ඇත. එම ආයතනයේ අධ්‍යක්ෂක මණ්ඩලය විසින් තැන්පතු නැවත ගෙවීමේ සැලැස්මට අනුව මේ 3 වන ගෙවීම් වාරය 2011 වසරේ ජූලි මස 15 දින ආරම්භ කර අගෝස්තු මස අවසානයේ ගෙවා නිම කිරීමට කටයුතු කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=aj1107248</link>
    <topic>නුඑන්ටා වෙළෙඳපළට</topic>
    <author/>
    <content>නුඑන්ටා වෙළෙඳපළටලෝකයේ ප්‍රමුඛතම සෞඛ්‍ය ආරක්‍ෂණ සහ ඖෂධ නිෂ්පාදන සමාගමක් වන මෙගා ලයිෆ් සයන්ස් එහි නවතම නිෂ්පාදනයක් වන නුඑන්ටා මෙරට වෙළෙඳපොළට හඳුන්වා දෙයි.මෙගා ලයිෆ් සයන්ස් හි මෙරට වෙළෙඳනාම කළමනාකරු උද්්‍යාමි පීරිස් පැවසුවේ එය සමෙහි තරුණභාවය ඉහළ නංවන කැප්සියුලයක් බවයි. 1983 වසරේ ආරම්භ වූ මෙගා ලයිෆ් සයන්ස් සමාගම ඖෂධ පෝෂක, ශාකසාර සහ ර්‍ණඊඛ් ඖෂධ නිෂ්පාදනයේ, අලෙවිකරණයේ සහ බෙදා හැරීමේ නිරතව සිටී. අඛණ්ඩ නව සොයා ගැනීම් සහ තත්වය වැඩි දියුණු කිරීම් හරහා තම පාරිභෝගිකයන්ට වඩා උසස් මට්ටමේ නිෂ්පාදන අලෙවි කිරීමට සමාගම කැපවී සිටී.මෙගා ලයිෆ් සයන්ස් හි ශ්‍රී ලංකාවේ කළමනාකරු ප්‍රවීන් විශ්ව කුමාරන් මහතා පැවසුවේ සිතීමට හැකි සමාගමක් වන මෙගා ලයිෆ් සයන්ස් එයට වෙනස් වීමට බල කිරීමට පෙර වෙනස් වන බවත් ඒ අනුව මෙගා ලයිෆ් සයන්ස් අන් සියල්ලටම වඩා වර්ධනය වීමට උත්සාහ ගන්නා බවයි.පසුගිය වසර කිහිපය මුළුල්ලෙහි අනුරාධපුර, මහනුවර, කතරගම, මඩු වැනි වන්දනා සමයේ නොමිලේ වාහන ආපදා සේවා ලබාදෙමින් සැදැහැවතුන්ගේ පහසුව වෙනුවෙන් කටයුතු කළ ජනශක්ති ඉන්ෂුවරන්ස් සමාගම මෙවර ද එවැනිම ආකාරයේ වැඩසටහනක් ක්‍රියාත්මක කළේය. අඛණ්ඩව තුන්වැනි වතාවටත් පසුගිය පොසොන් පොහොය සමයේ දී අනුරාධපුර හා මිහින්තලේ නගර කේන්ද්‍ර කර ගනිමින් සැදැහැවතුන්ගේ මෙන්ම ප්‍රදේශයේ ජනතාවගේ ද පහසුව තකා එම සේවාව ක්‍රියාත්මක කළේය.මේ වාහන ආපදා සේවයෙහි ප්‍රතිලාභ භුක්ති වින්ඳේ ජනශක්ති ෆුල් ඔප්ෂන් රක්‍ෂණ හිමියන් පමණක්ම නොවේ. මන්ද, කුමන රක්‍ෂණ සමාගමක ඔබගේ වාහනය රක්‍ෂණය කර තිබුණත් මෙම සේවාව ලබාගැනීමට එය බාධාවක් නොවූ හෙයිනි. ජනශක්ති ඉන්ෂුවරන්ස් සමාගමේ අලෙවි අංශයේ ප්‍රධානී පැඩී වීරසේකර මහතා මෙසේ කියා සිටියේය. “වගකිව යුතු ආයතනික පුරවැසියෙකු වශයෙන් අපගෙන් සමාජයට සිදුවිය යුතු සේවාවන් ගැන අපට මනා වැටහීමක් තිබෙනවා. මෙවැනි සමාජ සත්කාරක කටයුතු තුළින් ජනතාවට සේවය කිරීමට හැකිවීම අපට ඉමහත් ආඩම්බරයක්.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>24</day>
    </date>
    <link>http://www.silumina.lk/2011/07/24/_art.asp?fn=aw1107241</link>
    <topic>ලෙඩක් නෑ ලෙඩක් තියෙනවා මොකද වුණේ?</topic>
    <author>මතුගම මහින්ද විජේතිලක</author>
    <content>නවීන විද්‍යාව තවමත් දණ ගාමින් සිටිතැයි අපවත් වී වදාළ අග්ගමහා පණ්ඩිත බළන්ගොඩ ආනන්ද මෛත්‍රෙය මහා නා හිමියෝ පැවසූහ. නවීන විද්‍යාව බඩගාමින් සිටින බව මහාචාර්ය නලින් ද සිල්වා මහතා පවසයි. එහෙත් අප නොදන්නා, නොහඳුනන විද්‍යාඥයන් හා විද්‍යාවක් කෙරෙහි බලාපොරොත්තු තබා ගෙන සිටිමු. එතැන ම පිළිබිඹු වන්නේ අවිද්‍යාවයි.සමන් පතිරණ මහතා ආයුර්වේද වෛද්‍ය වරයෙකි. ඔහු මාතර පදිංචි කරුවෙකි. මඩකලපුව ප්‍රදේශයේ රජයේ ආයුර්වේද මධ්‍යස්ථානයක සේවය කරයි. සතියේ නිවාඩු දිනවල ගමට පැමිණ රෝගීන්ට පෞද්ගලිකව ප්‍රතිකාර කරයි. දිනක් කුමාර නමැති ව්‍යාපාරිකයෙක් ඔහුගේ රෝගී බිරිය ප්‍රතිකාර සඳහා කැඳවාගෙන ආවේය. ඇය ශරීරය ඉදිමී සන්ධිගත වේදනාවන් ගෙන් පීඩා විඳින්නියකි. විවිධ ප්‍රතිකාරවලින් සුවයක් නොලැබ සමන් පතිරණ මහතා වෙත මෙසේ කැඳවා ගෙන ආ රෝගී කාන්තාව පරීක්ෂා කළ ද රෝග නිධානය සොයා ගත නොහැකිව අනුමානයන්ට ප්‍රතිකාර කරන්නට යෙදුණි. සතියකට පසු නැවතත් දෙවෙනි වරට ද ප්‍රතිකාර ගත්තේ ය. සුවයක් ලැබුණේ ද නැත. රෝගයට හේතුව සොයා ගන්නට ද නොහැකි විය.දිනක් රාත්‍රියේ මේ කාන්තාවගේ රෝගය උත්සන්න වූ බැවින් කුමාර දුරකතනයෙන් සමන් පතිරණ මහතාට ඒ බව දැන්වූයේ ය. ඒ වන විට සමන් පතිරණ මහතා සිටියේ මඩකලපුවේ ය. කුමාර දැනුම් දුන් ආකාරයට රෝගයේ තත්ත්වය බරපතළ බැවින් වහාම මාතර රෝහලේ සේවය කරන විශේෂඥ වෛද්‍යවරියකට ඉදිරිපත් කොට ප්‍රතිකාර ගන්නා ලෙස උපදෙස් දුන්නේ ය. ඒ විශේෂඥ වෛද්‍යවරිය සමන් පතිරණ මහතා ද දන්නා හඳුනන දක්ෂ වෛද්‍යවරියකි. ඒ වෛද්‍යවරිය ද හමු වී ප්‍රතිකාර ගත් නමුත් රෝගයේ අඩුවක් නම් නොවීය.මේ වන විට කුමාර ව්‍යාපාරික කටයුතු ද නතර කොට සිය බිරිය ගේ ජීවිතය බේරා ගැනීම සඳහා සටනක යෙදී සිටියේ ය. ඔහු ද කායිකවත් මානසිකවත් හෙම්බත් වී සිටියේය. ඒ විශේෂඥ වෛද්‍යවරිය ගේ ප්‍රතිකාරවලින් ද සුවයක් නොලැබු අතර ගාල්ල රජයේ වෛද්‍ය ආයතනයකට සම්බන්ධ මහාචාර්යවරයකුට රෝගියා ඉදිරිපත් කරන්නට යෙදුණි. පැරණි රෝග පරීක්ෂණ වාර්තා පරීක්ෂා කළ මහාචාර්යවරයා නැවත පරීක්ෂණවලට භාජනය කැරවීය. එහෙත් මේ එක ද පරීක්ෂණ වාර්තාවකින්වත් ඇයට රෝගයක් ඇතැයි සනාථ වූයේ නැත.මේ වන විට රෝගී කාන්තාවගේ මුළු ශරීරයම ඉදිමී කෑමක් බීමක් පවා ගත නොහැකිව අසාධ්‍ය තත්ත්වයක පසු වූවා ය. දේශීය වෛද්‍ය ප්‍රතිකාරවලින් සුවයක් නොලැබ ඉංගී‍්‍රසි වෛද්‍ය ප්‍රතිකාර ක්‍රමයට ගොස් විශේෂඥ වෛද්‍යවරියකගෙන් ද මහාචාර්ය වරයෙකුගෙන් ද ලැබූ ප්‍රතිකාරවලින් සුවයක් නොලැබ අසාධ්‍යව සිටින තම ආදරණීය බිරිය දෙස බලා සිටිය නොහැකි වූ කුමාරට දෙවියන් බුදුන් සිහිපත් විය. ගුප්ත විද්‍යාවන්ගෙන්වත් පිහිටක් පතා බිරියගේ හඳහන රැගෙන ඡ්‍යොතීර් විද්‍යාඥයකු සොයා ගියේය. ඇගේ හඳන පරීක්ෂා කළ දෛවඥ මහතා ගේ නළල රැළි ගැන්විණි.“දියුණු වේ යැයි ඊර්ෂ්‍යාවෙන් බරපතළ වින බන්ධනයක් කැර තියෙනවා. තත්ත්වය ඉතා ම බරපතළ යි. තවත් දවස් දෙකකට වඩා ජීවත් කරවන්නත් අමාරු බවයි පෙනෙන්නේ. වහාම වින බන්ධන කපා රෝගියා ආරක්ෂා කරන්න. මේ වින බන්ධනයට සම්බන්ධ භූතයන් ගේ බලපෑම නිසා කොයි තරම් වෙද හෙදකම් කළත් ඖෂධ බල ක්‍රියාත්මක වෙන්නේ නෑ. ඒ නිසා ඉක්මන් ක්‍රියා මාර්ගයකින් රෝගියා ගේ ජීවිතය බේරා ගන්නැයි උපදෙස් දුන්නේ ය. එසේ ම සිදු කරන යන්ත්‍ර මන්ත්‍ර කටයුතු ඉතා රහසිගතව සිදු කරන ලෙස ද වැඩි දුරටත් උපදෙස් දුන්නේ ය.“අනේ! දෙය්යනේ! කාටවත් වරදක් නැතිව අපේ උත්සාහයෙන් ජීවත්වන අපට කඩාපාත් වුණේ මොන වින්නැහියක් දැ” යි කුමාරට දෙලොව රත් විය. “මගේ ජීවිතයට අත් වැලක් වූ ආදරණීය බිරිය තවත් ජීවත් වීමට ඉඩ ඇත්තේ දවස් දෙකක් පමණ ද?” ඔහු වහාම ක්‍රියාත්මක විය. ගමෙන් පිට ප්‍රදේශයක ජීවත් වූ සමීප හිතවතෙකු සොයා ගියේ ය. ඔහු සමඟ තමන් පත් වී සිටින අසහනකාරී තත්ත්වය විස්තර කළේ ය. දින දෙකක් ඇතුළත තම බිරිය ගේ ජීවිතය ආරක්ෂා කැර ගැනීමට උදව් ඉල්ලා සිටියේ ය.ඒ අනුව කුමාර ගේ හිතවතා කුමාර සමඟ දෙය්යන්දර ප්‍රදේශයේ ඇදුරෙකු සොයා ගියේ ය. මේ හදිසි තත්ත්වය අනුව වහාම ක්‍රියාත්මක විය යුතු බව ඔහු ඔවුන්ට අවධාරණය කළේ ය. ඔහුගේ උපදෙස් අනුව ශාන්ති කර්මයට අවශ්‍ය සියලු ද්‍රව්‍ය හිතවතා ගේ නිවසට ඒකරාශි කැර ගත්තේය. අවශ්‍ය සියල්ල සපයා ගෙන ඇදුරා ද සමඟ රාත්‍රියේ ම වාහනයකින් නිවස බලා ගියහ. ඇදුරා ද ඉක්මනින් අවශ්‍ය කටයුතු පටන් ගත්තේ ය.පාන්දර තුනට පමණ ඇදුරා වින බන්ධන කැපීමේ කටයුතු ආරම්භ කළේ ය. පුහුලය ජීවම් කොට අදාළ මන්ත්‍ර කියමින් උඩුකුරුව දපමින් පුහුලය කැපීය. ඒ සමඟ බලාපොරොත්තු නැති අයුරින් විශාල සුළඟක් හමා ආවේය. ගස් කොළන් ඒ සුළඟට ඇඹරී යන හඬක් ඇසුණි.ගස්වල අතු කඩා වැටෙන හඬක් ඇසුණි. ඒ අතර ම වින බන්ධන කපා ආතුර කාන්තාවටත්, නිවසටත් ආරක්ෂා දැමීය. තද නින්දකට වැටුණු කාන්තාව පැයකට පමණ පසු නින්දෙන් අවදි වූයේ සම්පූර්ණයෙන් නිරෝගීව සිටියා ය. සියලු ඉදිමුම් බැස ගොස් තිබුණි.උදේ හිරු නැගෙන විට ශාන්ති කර්මය අවසන් විය. රාත්‍රි ඇසුණු ගස් කොළන් කැඩී ගිය ශබ්දය ගැන සොයා බලන විට දුටුවේ එම නිවස පිටුපස තිබුණු පොල් ගස් කීපයක්, පුවක් ගස් ගණනාවක් හා කොට්ටම්බා ගසක් ඇතුළු සියලු ගස් මුදුනින් එක ම මට්ටමකට කැඩී ගොස් තිබුණ සැටියකි. එසේ ම කුමාරට අයිති ඉඩමේ ගස් හැරෙන්නට යාබද ඉඩම්වල කිසි ම ගහ කොළකට හානි සිදු වී නොතිබුණි. උදේ එළිවෙනකොට කුමාර ගේ බිරිය සම්පූර්ණ සුවය ලබා සිටියා ය.මේ කිසිවක් සමන් පතිරණ වෛද්‍යවරයා දැන සිටියේ නැත. ඔහුගෙන් ප්‍රතිකාර ගන්නට ආ රෝගියකු අත කුමාරට “පැමිණ හමුවන ලෙස” පණිවුඩයක් යැවී ය. එහෙත් කුමාර පැමිණියේ නැත. එයින් තවත් මාසයකට පමණ පසු කුමාර ගේ බිරිය තමන්ගේ දරුවෙකුට ප්‍රතිකාර ගැනීම සඳහා පතිරණ මහතා හමුවීමට පැමිණියා ය. එහි දී ඇය සුවපත් වූ ආකාරය පතිරණ මහතා ඇගෙන් විමසූ විට මේ සියලු විස්තර අනාවරණය කළා ය.“අපේ වෛද්‍ය විද්‍යාවට හසු නොවන බොහෝ දේවල් තියෙනවා. මේ කාන්තාවගේ මරණාසන්න වූ අසාධ්‍ය රෝගයේ දීත් විශේෂ වෛද්‍යවරියක ගේ මෙන් ම මහාචාර්යවරයකුගේ බටහිර ප්‍රතිකාරවලින්වත් සුවපත් නොවූ බරපතළ අසනීපය ගුප්ත විද්‍යා ක්‍රමයක් මඟින් එක රැයින් සුවපත් වුණා. ඒ නිසා අප නොදන්නා, අපට ගෝචර නොවන දේවල් බොහොමයක් තියෙනවා. ඒවා භෞතික ඇසින් ම බලා අපහාසයට උපහාසයට ලක් කරන්න හොඳ නෑ” යි වෛද්‍යාචාර්ය සමන් පතිරණ මහතා අවංක අදහසින් ම අප සමඟ පැවසී ය.එසේ ම වර්තමාන සමාජයේ බොහෝ රෝගාබාධවලට දිගින් දිගට ප්‍රතිකාර කළ ද සුවයක් නොලබන අවස්ථා බොහෝ ය. සමහර ශරීර සැත්කම් මඟින් ද කපා කොටා සුවපත් නොවන අවස්ථා බොහෝ ය. තවත් සමහර රෝගීන් ඉතා බරපතළ රෝගී තත්ත්වයන්ට පත්ව ප්‍රතිකාර ගනිද්දී සිදු කරන පරීක්ෂණවලින් “රෝගය අසු නොවන” අවස්ථා ද බහුල ය. ඒ වැනි අවස්ථාවල සමහර වෛද්‍යවරු “තමන් ගේ ආගම දහම පැත්තෙනුත් යමක් කර බලන්නැ” යි උපදෙස් දෙන අවස්ථා ද නැතුවා නොවේ. ඒ නිසා අප ජීවත්වන මේ ලෝකයේ අපට නොපෙනෙන, පියවි ඇසට ගෝචර නොවන ක්‍රියාකාරකම් සිදුවන බව පිළිගත යුතු ව ඇත.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aa1107311</link>
    <topic>රනිල්ට එරෙහි කුමන්ත්‍රණයක් අතේ පත්තුවෙයි</topic>
    <author/>
    <content>නායකත්වයෙන් ඉවත් කරන්න මාරාන්තික උපවාසයකුත් සැලසුම් කරලාඑජාප නායකත්වය බාර ගන්නා ලෙස සජිත් ප්‍රේමදාස මහතා කරු ජයසූරිය මහතා ගෙන් ප්‍රසිද්ධියේ ඉල්ලා සිටියේ ද කරු ජයසූරිය මහතා එකහෙළා ඊට එකඟතාව පළ කරන ආකාරයේ ප්‍රතිචාරයක් පළ කෙළේ ද කලින් සැලසුම් කළ කුමන්ත්‍රණයක ප්‍රතිඵලයක් වශයෙන් බැව් හෙළි වෙයි.මේ අතර එක්සත් ජාතික පක්ෂයේ නායකත්වයෙන් රනිල් වික්‍රමසිංහ මහතා ඉවත් වන තුරු මාරාන්තික උපවාසයක් ආරම්භ කිරීමට සජිත් පාර්ශ්වයේ ස්වාමීන් වහන්සේ කිහිප නමක් සූදානමින් සිටින බව දැන ගන්නට ඇත.ගිය සතියේදී එජාප නියෝජ්‍ය නායක කරු ජයසූරිය මහතාගේ ප්‍රධානත්වයෙන් පැවැති එජාප මන්ත්‍රීවරුන්ගේ සාකච්ඡාවකදී මේ බව හෙළි කැර තිබුණේ එජාප හිටපු උපසභාපති ඉමිතියාස් බාකීර් මාකර් විසිනි. එජාප නායකයා විදෙස් සංචාරය නිම කර පැමිණි පසුව එජාප නායකත්වයෙන් ඉල්ලා අස්වෙන ලෙස ඔහුගෙන් ලිඛිතව ඉල්ලා සිටීමට එජාප මන්ත්‍රීවරු පිරිසක් සූදානමින් සිටින බව ද අනාවරණය වී ඇත.එම ඉල්ලීමට එජාප නායකයා එකඟ නොවුණහොත් එජාප මූලසථානය වන සිරිකොත ඉදිරිපිට දී එම මාරාන්තික උපවාසය ආරම්භ කිරීමට සජිත් පාර්ශ්වයේ ස්වාමීන් වහන්සේ කිහිප නමක් මේ වනවිට සැලසුම් සකස් කොට තිබේ. මේ සම්බන්ධයෙන් වහාම ප්‍රතිචාර පළ කරමින් නිවේදනයක් නිකුත් කළ රනිල් වික්‍රමසිංහ මහතා පවසා තිබුණේ; පක්ෂයේ බහුතර මතය අනුව එජාපය සමඟි කිරීමට කරු ජයසූරිය මහතාට තමා මීට කලකට පෙර බලය දුන් බවයි.කෙසේ වෙතත් සජිත් ප්‍රේමදාස මහතා මීට පෙර ප්‍රසිද්ධියේ කියා තිබුණේ තමා එජාප නායකත්වය බාර ගෙන එය ජයග්‍රහණය කරා මෙහෙයවන බවයි. එම ස්ථාවරය වෙනස් කරමින් එජාප නායක ධූරයට ඔහු කරු ජයසූරිය මහතාට ආරාධනා කිරීම ද දැඩි මතභේදයට තුඩු දුන් සිද්ධියක් වී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aa1107313</link>
    <topic>ආදි වාසි උලෙළ අද ජනපති ප්‍රධානත්වයෙන්</topic>
    <author>කෝට්ටේ මධ්‍යම සමූහ</author>
    <content>කෝට්ටේ මධ්‍යම සමූහලෝක ආදිවාසීන්ගේ දිනය නිමිත්තෙන් වාකරේ සල්ලතිව් වෙරළබඩ දී ආදිවාසි ඇගැයීම් උත්සවයක් අද (31) මහින්ද රාජපක්ෂ ජනාධිපතිතුමාගේ ප්‍රධානත්වයෙන් පැවැත්වෙයි. සංස්කෘතික කටයුතු හා කලා කටයුතු පිළිබඳ අමාත්‍යාංශය සහ ජාතික උරුමයන් පිළිබඳ අමාත්‍යාංශය ඒකාබද්ධ සංවිධානය කරන මෙම උත්සවයට තවත් අමාත්‍යාංශ කිහිපයක සහාය ලැබී ඇත. අද පැවැත්වෙන උත්සවයට රජයේ මැති ඇමැතිවරු ද ඌරු වරිගයේ වන්නිලා ඇත්තෝ ද සහභාගි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aa1107317</link>
    <topic>යුද අපරාධ චෝදනා ෆොන්සේකාගේ කට නිසයි</topic>
    <author>අරුණි මුතුමලී</author>
    <content>අරුණි මුතුමලීබ්‍රිතාන්‍යයේ චැනල් -4 රූපවාහිනී නාළිකාව සහ එල්.ටී.ටී.ඊ. ගැති පුද්ගලයන් හා සංවිධාන ශ්‍රී ලංකාවට එරෙහිව යුද අපරාධ චෝදනා නඟන්නේ සරත් ෆොන්සේකා කළ සාවද්‍ය ප්‍රකාශයක් පදනම් කැරගෙනය යන කරුණ මැනැවින් තහවුරු වී ඇතැයි ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජෙනරාල් ලක්ෂ්මන් හුළුගල්ල මහතා පවසයි.ඒ බව චැනල් -4 රූපවාහිනී නාළිකාවේ මාධ්‍යවේදියකුගේ ප්‍රකාශයක් මඟින්ම අනාවරණය වී ඇති බවත් හෙතෙම පෙන්වා දෙයි.මානුෂීය මෙහෙයුම පැවැති කාලයේදී හා එය අවසන් වූ මොහොතේදී ශ්‍රී ලංකාවට එරෙහිව යුද අපරාධ චෝදනා එල්ල නොවූ බව අවධාරණය කරන හුළුගල්ල මහතා තවදුරටත් පෙන්වා දුන්නේ සරත් ෆොන්සේකා ජනාධිපතිවරණ සමයේදී කළ සාවද්‍ය ප්‍රකාශවලින් පසුව විදෙස් බලවේග ඒ මත පදනම්ව ශ්‍රී ලංකාවට එරෙහිව යුද අපරාධ චෝදනා නැඟීමට ඉදිරිපත් වූ බවයි.මෑතකදී චැනල් -4 නාළිකාව විකාශය කළ සාවද්‍ය වීඩියෝ පටය සඳහා ශ්‍රී ලංකාවේ හමුදා සෙබළකු බව කියමින් කරන ප්‍රකාශය පදනම්ව ඇත්තේ ද සරත් ෆොන්සේකා කළ ද්වේශසහගත ප්‍රකාශය බවද හෙතෙම සඳහන් කෙළේය.මේ අතර ශ්‍රී ලංකාවට එරෙහිව යුද අපරාධ චෝදනා තම නාළිකාව මඟින් ඉදිරිපත් කැරුණේ සරත් ෆොන්සේකා මහතා කළ ප්‍රකාශයක් මත පදනම් වෙමින් බව චැනල් -4 නාළිකාවේ මාධ්‍යවේදීන් පවසා ඇති බව වාර්තාවේ.මේජර් ජෙනරාල් ශවේන්ද්‍ර සිල්වා මහතා එක්සත් ජාතීන්ගේ සංවිධානයේ මූලස්ථානය ඉදිරිපිට දී කළ ප්‍රකාශයක් ද ඔවුන් උපුටා දක්වා තිබේ.එහෙත් මූලස්ථානයෙන් පිටතදී සහ සිය කාර්යාලයේ දී ශවේන්ද්‍ර සිල්වා මහතා කළ ප්‍රකාශ විකාශය නොකිරීමට එම නාළිකාව ඒක පාර්ශ්වික ලෙස කටයුතු කර ඇත.ඒ සාකච්ඡාවලදී ශවේන්ද්‍ර සිල්වා මහතා පවසා ඇත්තේ මාධ්‍යවේදීන්ට තම අදහස් නිදහසේ ප්‍රකාශ කිරීමට අයිතිය තහවුරු කර තිබුණ ද තමන්ගේ මාධ්‍ය සදාචාරය රැකගැනීමට ද මාධ්‍යවේදීන් වගබලාගත යුතු බවයි. එම සාකච්ඡාවල පිටපත් මේ වන විට ශ්‍රී ලංකා රජය සතුව ද පවතී.මේ සාකච්ඡාවේදී ශවේන්ද්‍ර සිල්වා මහතා පවසා ඇත්තේ චැනල් -4 මඟින් මේ කිසිදු පදනමක් නොමැති තොරතුරු ලබාගත්තේ කෙසේද යන්න පිළිබඳ තමන් කිසිවක් දැන නොසිටි බවයි. එහෙත් චැනල් -4 ආයතනයේ මාධ්‍යවේදීන් විසින් ඒවා ලබා ගත්තේ සරත් ෆොන්සේකා මහතා ලබාදුන් තොරතුරු පදනම් කරගෙන බව හෙළි කර ඇති බව ද ඔහු පවසා තිබේ.මේ වීඩියෝ මූලාශ්‍ර ඔවුන්ගේ 27 වැනිදා පුවත් විකාශයේ අඩංගු නොවූ අතර ඒ ප්‍රවෘත්තිවල ප්‍රධාන ඉලක්ක බවට පත්ව තිබුණේ ශවේන්ද්‍ර සිල්වා මහතා සහ ආරක්ෂක ලේකම් ගෝඨාභය රාජපක්ෂ මහතාය.චැනල් -4 මඟින් විකාශය කළ අසත්‍ය නිර්මාණය පිළිබඳ ශවේන්ද්‍ර සිල්වා මහතා කරුණු හෙළි කළ පසු මෙවැනි පුවත් විකාශයක් කිරීමට පෙලඹී ඇති බවද අනාවරණය වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aa1107319</link>
    <topic>චැනල් 4 ට ත්‍රස්ත සල්ලි</topic>
    <author/>
    <content>බ්‍රිතාන්‍යයේ චැනල් 4 රූපවාහිනී නාළිකාව ශ්‍රී ලංකාවට විරුද්ධව දිගින් දිගටම අසත්‍ය ප්‍රචාරයේ යෙදී සිටින්නේ දෙමළ ඩයස්පෝරාවෙන් ලබාගන්නා මුදල් කුට්ටිවලට යට වී බවත් මේ අසත්‍ය ප්‍රචාරයට එරෙහිව සත්‍ය හෙළි කිරීමට ශ්‍රී ලංකාව ඉක්මනින් ම පියවර ගත යුතු බවත් බ්‍රිතාන්‍යයේ ත්‍රස්ත විරෝධී එකමුතුවේ කැඳවුම්කරු අනුර මැදගෙදර මහතා පවසයි.කෙටි නිවාඩුවකට ශ්‍රී ලංකාවට පැමිණ සිටින මැද ගෙදර මහතා පැවසුවේ චැනල් 4 නාළිකාව කොටින්ට විරුද්ධව කළ යුද්ධය පිළිබඳව ලෝකයට සම්පූර්ණයෙන් විකෘති කළ චිත්‍රයක් පෙන්වීමට උත්සාහ ගන්නා බවත් මේ පිළිබඳ සත්‍ය තොරතුරු හමුදාව හා ආරක්ෂක අමාත්‍යාංශය සතුව පවතින හෙයින් චැනල් 4 නාළිකාවේ අසත්‍ය ප්‍රචාරයට පිළිතුරු දීම ගැටලුවක් නොවන බවයි.චැනල් 4 නාළිකාව ශ්‍රී ලංකාවට විරුද්ධව ප්‍රචාරය කරන එක් වීඩියෝ රූප රාමුවකට දෙමළ ඩයස්පෝරාව පවුම් ලක්ෂ 25 ක් වැනි අති විශාල මුදලක් වැය කරන බව දැන ගැනීමට ලැබී ඇති බව මැදගෙදර මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aa11073110</link>
    <topic>උතුරට නැඟෙනහිරට ගමනට බාධා නෑ</topic>
    <author>සාගරිකා දිසානායක යාපනයේ සිට...</author>
    <content>දෙස්-විදෙස් සංචාරකයන්ගෙන් උතුර පිරෙයිසාගරිකා දිසානායක යාපනයේ සිට...යාපනය ඇතුළු උතුරු හා නැඟෙනහිර දෙපළාතේ සංචාරය කිරීම සඳහා බටහිර, යුරෝපීය රටවලින් නුදුරේදී විශාල වශයෙන් සංචාරකයන් පැමිණෙනු ඇතැයි විශ්වාස කෙරේ. උතුරු හා නැඟෙනහිර දෙපළාතේ සංචාරය කිරීමේදී විදේශිකයන් සඳහා පණවා තිබු සීමාවන් හා පූර්ව අවසර ලබා ගැනීම් යනාදිය ඉවත් කිරීමත් සමඟම මෙරට උතුරු හා නැඟෙනහිර දෙපළාතේ සංචාරය කිරීමට බටහිර - යුරෝපීය සංචාරකයන්  වැඩි වශයෙන් ඉදිරිපත්ව ඇතැයි ශ්‍රී ලංකා සංචාරක සංවර්ධන අධිකාරියේ ජ්‍යෙෂ්ඨ උපදේශක එස්. කලෙයිසෙල්වම් මහතා පැවසීය. ඔහු ඒ බව සඳහන් කෙළේ ජුලි 27 දා සිට 30 දක්වා යාපනයේ පැවැත්වුණ සංචාරක ප්‍රවර්ධනය සඳහා වූ ජංගම වැඩමුළුවක් අමතමිනි.විදේශිකයන් උතුරු හා නැඟෙනහිර පළාත්වල සංචාරය කිරීමේදී රාජ්‍ය ආරක්ෂක අමාත්‍යාංශයෙන් අවසර ගැනීම මීට පෙර අනිවාර්ය කැර තිබු අතර එය මේ වන විට මුළුමණින්ම ඉවත් කොට තිබේ. මීට අමතරව අගෝස්තු 4 සිට 22 දක්වා යාපනයේ නල්ලූර් කෝවිලේ පැවැත්වෙන වාර්ෂික මංගල්‍යය සඳහා දෙස් විදෙස් සංචාරකයන් 50000 - 60000 ක් පමණ සහභාගි වනු ඇතැයි අපේක්ෂා කැරෙන අතර පැමිණෙන සියලු දෙනාට අවශ්‍ය පහසුකම් සැලසීම සඳහා වූ දැනුම්වත් කිරීම් මේ වන විට සිදු කැරෙමින් පවතින බවත් ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aa1107316</link>
    <topic>බොරුවට එරෙහිව ඇත්ත හෙට</topic>
    <author>දයා.ඩී.ෆොන්සේකා</author>
    <content>දයා.ඩී.ෆොන්සේකාශ්‍රී ලංකා ත්‍රිවිධ හමුදාව 2006 ජූලි මස සිට 2009 මැයි මස දක්වා සිදුකළ මානුෂීය මෙහෙයුම පිළිබඳ සත්‍ය තොරතුරු ඇතුළත් විශේෂ වාර්තාවක් හෙට (අගෝස්තු 01දා) එළිදැක්වීමට නියමිතය.”මානුෂීය මෙහෙයුමේ සත්‍ය වාර්තාව“ යනුවෙන් නම්කැර තිබෙන මේ වාර්තාව මඟින් ශ්‍රී ලංකාවට එරෙහිව අන්තර්ජාතිකව ගෙන යන ඇතැම් ද්වේශ සහගත සහ අසත්‍ය ප්‍රචාරයන්ට නිසි පිළිතුරු ලැබෙනු ඇති බවත් ජ්‍යෙෂ්ඨ ආරක්ෂක නිලධාරියකු සිළුමිණට පැවැසීය. අගෝස්තු 01දා පෙරවරු 10.00ට කොළඹ හිල්ටන් හෝටලයේ පැවැත්වෙන උත්සවයකදී මේ වාර්තාව නිකුත් කිරීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aa1107314</link>
    <topic>හොඳම අස්වැන්න ගන්න හැටි වවුනියාවේදී පෙන්වයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමෙරට වාර්ෂිකව පවත්වන ප්‍රධානතම කෘෂිකර්ම ප්‍රදර්ශනය ජාතික ගොවි සතිය 2011 අගෝස්තු 1 සිට (හෙට) 5 දක්වා වවුනියාවේ බීජ ගොවිපළ ආශි‍්‍රතව පැවැත්වේ.වසර 30 කට පසුව උත්‍රරේ පවත්වන ලොකුම කෘෂි ප්‍රදර්ශනය වන මෙහිදී කෘෂිකර්ම තාක්ෂණික කුටි 100 ක් පමණ ද රටේ සියලු බෝගවල නව ප්‍රභේද ද ඉදිරිපත් කරනු ලැබේ යැයි කෘෂිකර්ම ඇමැති මහින්ද යාපා අබේවර්ධන මහතා පවසයි.කෘෂිකර්ම අමාත්‍යාංශය මෙහෙයවන මෙම ජාතික කෘෂි ප්‍රදර්ශනය හෙට පස්වරු 4 ට දි. මු. ජයරත්න අගමැති තුමා විසින් විවෘත කිරීමට නියමිතය. සෑම දිනකම පෙරවරු දහයේ සිට රාත්‍රී හත දක්වා ප්‍රදර්ශනය විවෘතව පවතී.උතුරේ වසර 30 කට පසු පවත්වන විශාලතම කෘෂිකර්ම ප්‍රදර්ශනය මෙය බවත් මේ මඟින් උතුරු හා උතුරුමැද පළාත්වල පදිංචි ලක්ෂ 5 කට අධික ජනතාවකට නවීන කෘෂි තාක්ෂණික දැනුම හා නව බෝග ප්‍රභේද පිළිබඳ දැනුම ලබාදීමට පියවර ගන්නා බව කෘෂිකර්ම අමාත්‍යාංශයේ අතිරේක ලේකම් (පර්යේෂණ) ආචාර්ය පී. බී. ටී. විජේරත්න මහතා පවසයි. ප්‍රදර්ශනය පැවැත්වෙන දින පහ විවිධ විෂයයන් වලට වෙන් කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aa1107315</link>
    <topic>ඇසළ පෙරහරේ හොඳම ඡායාරූපයට තෑගි</topic>
    <author>රමණී සුබසිංහ</author>
    <content>රමණී සුබසිංහමහනුවර ඇසළ පෙරහරේ විවිධ අවස්ථා ඡායාරූප ගත කරන දෙස් විදෙස් ප්‍රේක්ෂකයන් සඳහා ඡායාරූප ප්‍රදර්ශනයක් හා තරගයක් පැවැත්වීමටත්, ජයග්‍රාහකයන් සඳහා වටිනා ත්‍යාග සහ සම්මාන පිරිනැමීමටත් කටයුතු යොදා ඇති බව දියවඩන නිලමේ ප්‍රදීප් නිලංග දෑල මහතා සඳහන් කරයි. මෙවර මහනුවර ඓතිහාසික ඇසළ පෙරහර මංගල්‍යය අද (31) පෙරවරු 7.07 ට යෙදෙන සුබ මොහොතින් සතර දේවාලයන්හි කප් සිටුවීමත් සමඟ ආරම්භ කැරේ.සිරිත් පරිදි දේවාල අභ්‍යන්තර පෙරහර පැවැත්වීමෙන් පසු අගෝස්තු මස 04 දා සිට 08 දා දක්වා තුඹල් පෙරහර වීදි සංචාරය කැරෙන අතර 09 දා රන්දෝලි පෙරහර ආරම්භ කැරේ. අගෝස්තු මස 13 දා අවසන් මහා රන්දෝලි පෙරහර වීදි සංචාරය කැරෙන අතර 14 දා ඉරිදා දවල් පෙරහර අවසන් වීමෙන් පසු වලියක් මංගල්‍යය පැවැත්වීමෙන් පෙරහර මංගල්‍යය නිමාවට පත් කැරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aa1107318</link>
    <topic>ශ්‍රී ලංගම 40 යි පෞද්ගලික 60 යි</topic>
    <author>තාරක වික්‍රමසේකර</author>
    <content>තාරක වික්‍රමසේකරදිවයින පුරා මාර්ගවල ධාවනය කරනු ලබන ලංගම හා පෞද්ගලික බස් රථවල ගමන් වාර විධිමත් හා කාල සටහනකට අනුව ධාවනය නොවීම නිසා ඇතිව තිබෙන ගැටලු මැඬ පැවැත්වීම උදෙසා දිවයින පුරා ඒකාබද්ධ කාල සටහන් සකස් කිරීමට කටයුතු යොදා ඇතැයි පුද්ගලික ප්‍රවාහන සේවා අමාත්‍යාංශය සඳහන් කරයි.මෙම කාල සටහන් සැකසීමේදී 40% ක් ලංගම බස්රථ සඳහා ද 60% ක් පෞද්ගලික බස්රථ සඳහා ද වෙන් කෙරේ. මේ පිළිබඳව ප්‍රවාහන ඇමැති කුමාර වෙල්ගම, පුද්ගලික ප්‍රවාහන සේවා ඇමැති සී. බී. රත්නායක, පළාත් සභා මහ ඇමැතිවරු, පළාත් ප්‍රවාහන ඇමැතිවරු, ඇතුළු පිරිසක් රැස්වී සාකච්ඡා කර ඇත..කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aa1107312</link>
    <topic>දේශපාලකයන්ට ක්‍රීඩා සංගම් වාරණයක්?</topic>
    <author>සුනිල් දයා අල්විස්</author>
    <content>සුනිල් දයා අල්විස්ක්‍රීඩා සංගම්වල නිලතල සඳහා දේශපාලනඥයින්ට ඉදිරිපත්වීමට ඉඩ නොදීම පිළිබඳව රජයේ අවධානය යොමුව තිබේ.දේශපාලනඥයින් ක්‍රීඩා සංගම්වල ඉහළ තනතුරු දැරීමෙන් එකී ක්‍රීඩාවට හෝ ක්‍රීඩා සංගම්වලට කිසිදු ප්‍රයෝජනයක් ලැබී නැති බවත් රජයේ ඉහළ ම අවධානයට ලක්ව ඇත. දේශපාලනඥයින් ක්‍රීඩා සංගම්වලින් ඈත්ව තැබීම හිතකර ප්‍රතිපත්තියක් ලෙස ක්‍රියාත්මක වීමට නියමිත බවත් දැනගන්නට ඇත.කෙසේ නමුත් වොලිබෝල් සංගමයේ සභාපති ලෙස කටයුතු කරන විදේශ රැකියා ප්‍රවර්ධන හා සුබ සාධන ඇමැති ඩිලාන් පෙරේරා මහතා එම ක්‍රීඩාව නැංවීමට ප්‍රශංසනීය සේවයක් කරන බව ද සාකච්ඡාවට ලක්ව තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aa11073111</link>
    <topic>මෙරට ආගමික සාහිත්‍ය උන්නතියට ‘සිළුමිණ’ කරන සේවය විශිෂ්ටයි</topic>
    <author>ගාමිණී රූපානන්ද</author>
    <content>- අගලකඩ සිරිසුමන හිමිගාමිණී රූපානන්දමාධ්‍යවේදිනි රමණී සුබසිංහ විසින් රචිත ‘දහම් උයන’ ධර්ම ශාස්ත්‍රීය ග්‍රන්ථය එළි දැක්වීමේ උත්සවයේදී කෘතියේ මුල් පිටපත කතුවරිය විසින් අමරපුර මහා සංඝ සභාවේ මහා ලේඛකාධිකාරී ආචාර්ය බ්‍රාහ්මණවත්තේ සීවලී අනුනාහිමියන් වෙත පිළිගැන්වූ අවස්ථාව. ඡායාරූපය - විමල් කරුණාතිලකපුරා දශක අටකට අධික කාලයක් තිස්සේ දැයේ දූ දරුවන්ගේ හා වැඩිහිටියන්ගේ නැණ නුවණ හා යහ ගුණ වඩමින් ජාතියේ මුර දේවතාවක් සේ වැජඹෙන ජාතික පුවත්පත වන ‘සිළුමිණ’ සිය ජාතික ආගමික මෙහෙවර ඉහළම අන්දමින් ඉටු කරන බවත් එය ඉදිරියේදීත් එසේම ඉටු කරනු ඇති බවට විශ්වාස බවත් කොළඹ විශ්ව විද්‍යාලයේ සිංහල අධ්‍යයන අංශයේ අංශාධිපති දර්ශනපති අගලකඩ සිරිසුමන හිමියෝ පැවසූහ.උන් වහන්සේ එසේ පවසා වදාළේ කොටුව සම්බුද්ධාලෝක විහාරයේදී ඉකුත් අඟහරුවාදා පැවැති සිළුමිණ මාධ්‍යවේදිනී රමණී සුබසිංහ විසින් සිළුමිණ පුවත්පතට සම්පාදනය කළ බෞද්ධ ලිපි ඇසුරෙන් පළ කළ ‘දහම් උයන’ ධර්ම ශාස්ත්‍රීය ග්‍රන්ථය එළි දැක්වීමේ උත්සවයේදී ය.සිළුමිණෙහි පළවූ ‘දහම් උයන’ ධර්ම ශාස්ත්‍රීය ලිපි පෙළ මඟින් මෙරට ජනයා යහ මඟට ගැනීම සඳහා විශාල පිබිදීමක් ඇති කර ඇති බවත් ‘පුන්කලස’ වැනි සාහිත්‍ය අතිරේක සමඟත් සිළුමිණ මෙරට බෞද්ධ හා සාහිත්‍ය උන්නතියට විශාල සේවාවක් ඉටු කරනු ලබන බවත් උන්වහන්සේ වදාළ සේක.මෙම උත්සවයේ මුලසුන හොබවනු ලැබුවේ අමරපුර මහා සංඝ සභාවේ මහා ලේඛකාධිකාරි ආචාර්ය බ්‍රාහ්මණවත්තේ සීවලි අනුනාහිමියන් වන අතර මෙම අවස්ථාවට කොළඹ නව කෝරළයේ ප්‍රධාන සංඝනායක දිවියාගහ යසස්සී නාහිමි, සිංහල ශබ්දකෝෂයේ ප්‍රධාන කර්තෘ බස්නාහිර පළාත් ප්‍රධාන සංඝනායක ආචාර්ය අකුරැටියේ නන්ද හිමි, ඇතුළු මහා සංඝරත්නයද ලේක්හවුස් ආයතනයේ කර්තෘ මණ්ඩල අධ්‍යක්ෂ සීලරත්න සෙනරත්, මෙහෙයුම් අධ්‍යක්ෂ උපුල් දිසානායක යන මහත්වරු ද ප්‍රධාන කර්තෘවරු ද මේ අවස්ථාවට සහභාගී වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aa11073112</link>
    <topic>මාර්ග කිලෝ මීටර් 15100ක් හදයි සම්පූර්ණ වියදම රු. මිලියන 97500 ක්</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහපසුගිය වසර හය ඇතුළත මෙරට මාර්ග කිලෝමීටර් 11900ක් අලුතින් පුළුල් කර සම්පූර්ණයෙන් සංවර්ධනය කර ඇතැයි ආර්ථික සංවර්ධන අමාත්‍යාංශය පවසයි. ඒ සඳහා වැයකර ඇති මුදල රුපියල් දස ලක්ෂ 75500කි. මේ යටතේ ග්‍රාමීය මාර්ග කිලෝමීටර් 9017ක් කොන්ක්‍රීට් දමා ඉදිකර ඇත. වියදම් වී ඇති මුදල රුපියල් දස ලක්ෂ 26546කි. මීට අමතරව මුළු රටේම දීප ව්‍යාප්තව ප්‍රධාන නගර ආශ්‍රිතව හා ප්‍රධාන මාර්ග කිලෝ මීටර් 2900 පුළුල් කර කාපට් අතුරා සකස් කිරීමට ද පියවර ගෙන ඇත. ඒ සඳහා වියදම රුපියල් දස ලක්ෂ 48950කි.2011 වසරේ ආර්ථික සංවර්ධන අමාත්‍යාංශය මඟින් ආරම්භ කරන ලද පළාත් මාර්ග සංවර්ධන වැඩ පිළිවෙළ යටතේ මේ වසරේදී පමණක් පළාත් මාර්ග කිලෝමීටර් 3200ක් පුළුල් කර කාපට් කිරීමට යෝජිතය. ඒ සඳහා වියදම රුපියල් දස ලක්ෂ 22000කි.ඒ අනුව 2006න් පසු මාර්ග කිලෝමීටර 15100ක් සෑදීමට රුපියල් මිලියන 97500ක් වෙන්කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=ab1107314</link>
    <topic>දේශපාලන දොදොල් කෑල්ල</topic>
    <author/>
    <content>එජා.ප. ය ඒ ඡන්දය ද පැරදුණේ ය. සන්ධානය ඒ ඡන්දය ද දිනුවේ ය.එ.ජා.ප ය ඡන්දය පැරදුණේ ඡන්දයට කලින් ය. ඒ නිසා ම සන්ධානය දිනුවේ ද ඡන්දයට කලින් ය.එ.ජා.ප යට ඡන්දයට යන්නට තේමාවක් ද ඒ තේමාව වෙනුවෙන් වූ සටන් පාඨයක් ද තිබුණේ නැත. තේමාවක් නොමැතිව ඡන්දයකට යාම කඩුවක් නොමැතිව යුද්ධයට යන්නාක් වැනි ක්‍රියාවකි. සටන් පාඨයක් නොමැතිව ඡන්දයට යාම ද අශ්වයෙක් නොමැතිව සටන් බිමට යන්නාක් වැනි දෙයකි.එ.ජා.ප යට කඩුවක්, පළිහක්, අශ්වයෙක් තබා කොටළුවෙක් වත් සිටියේ නැත.සන්ධානයට කඩු, තෝමර පමණක් නොව මිසයිල් ද තිබුණේ ය.අපහාස සහ උපහාස වලින් ඡන්ද දිනන්නට බැරි බව තවත් වතාවක් ජනතාව රනිල්ට ඉගැන්වීය. වැඩ පිළිවෙළක් මිසක කට හැකර කතාවලින් හෝ බාල විහිළුවලින් ජනතාව රවටන්නට දැන්නම් බැරි ය. මහින්ද මහත්තයා සිටින්නේ උපහාස අපහාස වලට කිට්ටුවන්නටවත් නොහැකි ඉතා උස් තලයක ය. එවැනි උස් තලයක මහින්ද මහත්තයා තබා ඇත්තේ ජනතාව විසින් ම ය.ඒ බැව් වටහා ගත නොහැකි දයාසිරි වැනි කට පමණක් පළල් නැට්ටුවෝ විවිධ අපහාස උපහාස කියා පාති.තමන් තවදුරටත් ජෝකරයකු වනවා විනා ඒවා ඡන්ද සටනේ ද යගදා බවට පත්වන්නේ නැත.ජ.වි.පෙ සිටින්නේ බිංදුවට වැටිලා බව නොදන්නා කෙනෙක් නැති තරම් ය. එහෙත් එ.ජා.පය බිංදුවට වැටේවි කියා කිසිවකුත් සිතුවේ නැත.“මේ යන විදියට බිංදුවට නොවැටී තියේ වියැ.”රනිල් යන්නේ එක පාරක ය. සජිත් යන්නේ තව පාරක ය. යනවා නෙමේ ය. සජිත් “මාක් ටයිම්” කරනවා ය. නැත්නම් කල් බලනවා ය.කල් බලලාම දැන් දණිස් රිදෙන ගාන ය. ඒ නිසා ම දයාසිරි ලා තලතලා ජාම බේරා ගන්නට ට්‍රයි එකක් දෙනවා වගේ ය. ඒ ඇඟේ පතේ ගා ගන්නේ නැතුව භක්ෂණය කරන්නට ට්‍රයි කරනවා ය.ඡන්දයෙන් පසු ප්‍රතිඵල ආවේ ය. ජ.වි.පෙ මෙන් ම එ.ජා.ප ය ද ගන්නට දෙයක් නැති ගාණට වැටිලා ය.තුට්ටු දෙකේ මෝඩකතාවක් කියන්නට ගොස් රවි මහත්තයා යූ.ඇන්.පී එක වසර ගණනාවකින් වත් ගොඩ එන්නට බැරි පාතාලයකට තල්ලු කළේ ය. කිලිනොච්චි යනව කියල මැදවච්චි යනවා” කියන කතාව තවත් කාලයකට ජනතාවට අමතක වෙන්නේ නැත.ඒ අතින් මෝඩ කමට ආචාර්ය උපාධියක් දුන්නත් මදි ය. තමන්ගේ නායකයාට යුද්ධ දිනන්නට බැරි වුණාට යුද්ධ දිනන්නට පුළුවන් නායකයන් ද සිටින බව තේරුම් ගැනීමට තරම් මොළේ කළඳක්වත් රවි මහත්තයාට තිබුණේ නැත. කඳ මහත් වූ පළියට අරටුවක් ඇතිවෙන්නේ නැත.එජාපයේ දෙදරීම දවසින් දවස තව තවත් පළල් වෙනවාය. රනිල් මහත්තයා රට ගිය වෙලාවේදී සජිත් ප්‍රවෘත්ති සාකච්ඡාවක් කැඳවීය. කරු මහත්තයා ද එයට සහභාගිවිය.“කරු මහත්තයා නායකත්වය භාරගන්න”සජිත් ඉල්ලීමක් කොට ඇත්තේය.”අපි නායකයා එනතුරු ඉම්මු”කරු මහත්තයා එහෙම කියා නැත. “නිශ්ශබ්දතාවයෙන් පෙනී යන්නේ අකමැත්තක් නැති බවයි” කියා පුංචි සන්දියේ පාසල් සමිති වාරවලදී ඇසුණු ප්‍රකාශය ඒ මොහොතේදී කරු මහත්තයාට මතක් වෙන්නට ඇත.මේ කතාබහ ආරංචි වූ විට රනිල් මහත්තයා අපූරු පියවරක් ගත්තේය. එනම් එ.ජා.ප.යේ දෙපිල යා කිරීමේ වගකීම කරු මහත්තයාට පවරා ඇතැයි ප්‍රකාශ කිරිමය.කරු මහත්තයා එ.ජා.ප.ය හැරදමා සන්ධානයට ආවේ 17ක් එක්කය. ඉන්පසු 16ක් සන්ධානයේ තබා එ.ජා.ප.යට ගියේය. ඉන්පසු මහ මැතිවරණයේදී එ.ජා.ප. ගම්පහ දිස්ත්‍රික් නායකයා වශයෙන් තරග කළ ද ටෙලි නිළියක වූ දේශපාලනයේ අයන්නවත් නොදත් පබාට ද පැරදුණේය. ඒක හින්දා කරු මහත්තයාගේ දිග පළල එ.ජා.ප. පාක්ෂිකයන් හොඳින් දන්නවාය.සජිත් ඉස්සෙල්ලාම කිව්වේ අප්‍රේල් මාසයේ තමන් පක්ෂ නායකත්වය ගන්නා බවයි. එහෙත් මොකක්වත්ම සිදුවූයේ නැත. පක්ෂ ප්‍රතිසංවිධානයක් කියා දෙයක් සිදුවුණේය. එහිදී වූයේ කරු නියෝජ්‍ය නායකත්වයට පත්වීමත් සජිත්ට තවත් නියෝජ්‍ය නායක තනතුරක් ලැබීමත් පමණි.ඒ කාලයේ කරු හිටියේ රනිල්ගේ පැත්තේය.ඔහු රනිල් සමඟ මැතිවරණ ව්‍යාපාරයේ යෙදුණේය. සජිත් තනියම ගමනක් යාමට උත්සාහ දැරුවේය.”අප්‍රේල් මාසයේදී මං නායකත්වය ගන්නවා” කියා උජාරු බස් දෙඩූ සජිත් දැන් කරු මහත්තයා නායකත්වයට යෝජනා කරයි.මොනවා වෙනවද මන්දා! ස්ථිරයක් නැත. ප්‍රතිපත්තියක් නැත. පදනමක් නැත. එහාට මෙහාට වැනෙන වෙරිකාරයන් වගේය. කකුල හරියට බිම තබාගන්නට බැරිය. යූ.ඇන්.පී. පාක්ෂිකයන් අන්ද මන්ද වෙලාය. පක්ෂයේ මුදුන දෙදොල් බවට පත්වෙලාය. කිසිම හයි හත්තියක් නැත.විශ්වාසයක් නැත. ඡන්ද පරදින එක ගැන කියන්නට දෙයක් නැත.එ.ජා.ප.ය දොදොල් කන්දකි. ටිකෙන් දියවී වැගිරෙනවාය. ඒ අතර මහින්ද මහත්තයාගේ නායකත්වය යටතේ සන්ධානය සීගිරි පව්ව සේ අහස උසට නැඟී සිටී. එ.ජා.ප.යට තිත්ත වුණත් ඇත්ත ඒකය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=ab1107311</link>
    <topic>කරු මහත්මයා මේ යෝජනාවට එකඟයි</topic>
    <author>සංවාද සටහන සුමේධා නවරත්න</author>
    <content>එ.ජා.ප පාර්ලිමේන්තු මන්ත්‍රිනි තලතා අතුකෝරළ* මොකද මේ නායකත්ව සටන වෙනස් දිසාවකට මාරු වුණේ?දිගින් දිගටම පක්ෂය නාය යමින් කඩා වැටෙමින් පවතිනවා. විශ්වාසයෙන්, සහයෝගයෙන්, සමඟියෙන් යා යුතු ගමනක් එසේ නොවෙන විට සාර්ථක අවසානයක් දකින්නෙ නැහැ. එවැනි ගමනක් දෙස සාමාජිකයන් බලන්නෙත් අවිශ්වාසයෙන්.ඒ නිසා පක්ෂ සහයෝගය සමඟිය ගොඩ නඟමින්, එය ආරක්ෂා කරමින් පක්ෂය ජයග්‍රහණය කරා ගෙන යන නායකත්වයක් අපට අවශ්‍යයි. ඒ නිසයි අපි කරු ජයසූරිය මහතා ඒ සඳහා යෝජනා කළේ. එතුමා ඊට එකඟයි.* ඉතින් ඔය කියන හැකියාව සජිත් ප්‍රේමදාස නියෝජ්‍ය නායකයාට නැතිද?එතුමාගේ නායකත්වය ගැන රටම අවබෝධ කරගෙන ඉවරයි. පක්ෂ මහා සම්මේලනයේ ප්‍රතිචාර ඊට එක් නිදර්ශනයක් පමණයි. එතුමාගේ නායකත්වය මුළු රටම පිළි අරගෙන අවසානයි.එහෙත් පක්ෂයේ ඇතැම් තනතුරු දරන කොළඹ සුපිරි පන්තියේ සමහරකුට සජිත් කියන නමත් ඇලජික්. එතුමා නායකත්වය කරා යන ගමන ගැන ඔවුන්ට තියෙන්නෙ බියක්. ඒ නිසා පක්ෂ සාමය සමඟිය තවදුරටත් ආරක්ෂා කර ගැනීමටයි අපි කරු ජයසූරිය මහතා නායකත්වයට ගෙන එන්න යෝජනා කළේ.* කොළඹ සුපිරි පැළැන්තිය පක්ෂ නායකත්වය තීරණය කිරීමේ තීරණාත්මක සාධකය නම් සජිත් ප්‍රේමදාස මහතාට කවදාවත් නායකත්වයට එන්න බැරි වෙයි?සජිත් ප්‍රේමදාස මහතාගෙ ගමන වළක්වන්න කිසිම පැළැන්තියකට බැහැ. මේ තීරණය බියගුලු තීරණයක් නොවේ. මේ සමඟිය වෙනුවෙන් ගත් තීරණයක්. සජිත් මහතා නායකත්වයට ගෙන ඒමට පක්ෂයේ බහුතරය වගේ ම රටේ ම ජනතාව සුදුසු වේලාවට පසුබිම හදයි.* කරු ජයසූරිය නායකත්වයට පත්කර ගැනීම බළල්ලු ලවා කොස් ඇට බාවා ගැනීමක් නොවේද?කිසිසේත්ම නැහැ. කරු ජයසූරිය කියන්නෙ ජ්‍යෙෂ්ඨ මධ්‍යස්ථ නායකත්වයක් ඇති දේශපාලනඥයෙක්. එතුමා නාමික නායකත්වයකට පත් කරන්න අපට කිසිම වුවමනාවක් නැහැ. පක්ෂය ජයග්‍රහණය කරා ඔසොවා තැබීමට එතුමාට හැකි බව අපි දන්නවා.ඒ වගේ ම තමයි කරු ජයසූරිය මහත්තයා කිසිම වෙලාවක අවතක්සේරු කරන්න එපා. එතුමා තානාපති සේවයේ සිටි කෙනෙක්. දේශපාලනයට ආවේ පක්ෂය වෙනුවෙන්. එතුමා නගරාධිපති කෙනෙක් ඒ වගේ ම හිටපු ඇමැතිවරයෙක්. ප්‍රබල පක්ෂයක නියෝජ්‍ය නායකතුමාත් එතුමයි. එහෙම කෙනෙක් නායකත්වයට ගෙන ඒම සැහැල්ලුවට හිතන්න එපා.* එ.ජා.ප ය මේ විදියට කවදා ගොඩ යයිද?1994 චන්ද්‍රිකා නෝනා ගොඩ ගියේ අවුරුදු දහ හතරකට පස්සෙ. ඇය සමඟ ශ්‍රී.ල.නි.ප යත් ගොඩ ගියා. ඒ වගේ අපිත් ගොඩ යනවා.නියෝජ්‍ය ප්‍රවාහන ඇමැති රෝහණ දිසානායක* මැතිවරණ ජයග්‍රහණය ගැන මොකද හිතන්නෙ?නිවැරැදි නායකත්වයක් තිබෙන නිසයි මේ මැතිවරණ මේ විදියට ජයග්‍රහණය කරන්නෙ. ඒ වගේ ම ඒ නිවැරැදි නායකත්වය යටතේ නිසි සංවර්ධනයක් සිදුවෙමින් පවතිනවා.මේ සියල්ල සමඟ රට ගමන් කරන්නේ දර්ශනයකට හා ඉලක්කයකට අනුවයි. ඒ කියන්නෙ ජනාධිපතිතුමාට හා ජනතාවට තියෙන්නේ එකම දර්ශනයක් හා එකම ඉලක්කයක්.මෙතැන ප්‍රධාන හේතුව ජනාධිපතිතුමායි. එතුමගෙ නිවැරැදි නායකත්වය හා වැඩපිළිවෙළයි. කොටින් ම කියනවා නම් පසුගියදා එංගලන්තයට ගිය සුමන්තිරන් මන්ත්‍රීවරයා දෙමළ ඩයස්පෝරාවට පැවසුවේ ශ්‍රී ලංකාවේ බහුතර මතයට අනුව ක්‍රියා කළ යුතු බවයි.* හැම මැතිවරණයකදීම පළාත් පාලන, පළාත් සභා හා පාර්ලිමේන්තුවේ සියලුම අපේක්ෂකයන් ජනතාවට ඉදිරිපත් කරන්නේ ජනාධිපතිතුමා හා එතුමාගේ දර්ශනයයි. අපේක්ෂකයන් ඒ ජනතාවට කරන දෙයක් නැති නිසා ද තමන් කරන දේ ගැන නොකියන්නේ?මෙහෙමයි. අපි කටයුතු කරන්නේ මහින්ද චින්තනය අනුවයි. ඒ දර්ශනය ප්‍රායෝගික කිරීම තමයි අපි හැමෝගෙම වගකීම. අපට සෑම මැතිවරණයක් ම දිනන්න හැකි වුණේ ඒ දර්ශනයේ වගකීම ජනතාව වෙනුවෙන් ඉටු කළ නිසයි.ඉස්සරම අපට නිවැරැදි නායකත්වයක් තිබුණේ නැහැ. දැන් නියම නායකත්වයක් රටට තිබෙනවා.* නිවැරැදි නායකත්වයක් තිබුණේ නැහැ කීමෙන් ඔබ අදහස් කරන්නෙ ඔබේ පක්ෂයේ හිටපු නායකයන් දුර්වල බව ද?ඇත්තටම චන්ද්‍රිකා කුමාරතුංග මැතිනිය මේ රටේ අර්බුදය විසඳන්න උත්සාහ ගත්තා.එහෙම උත්සාහයක් නොගත්තා කියලා මම කිසිම විටෙක කියන්නෙ නැහැ. ඒත් කුමක් හෝ වැරැද්දක් සිද්ධ වුණා.එහෙත් මහින්ද රාජපක්ෂ කියන්නෙ ඒ වෙනකොට අවුරුදු තිස් පහක් දේශපාලන අත්දැකීම් තිබූ චරිතයක්.ඒ පරිණත බව සියලු වැරැදි නිවැරැදි කළා. මේ රට සම්පූර්ණයෙන් ම පාවා දෙන්න ගිවිසුම් ගහපු ඇතැම් නායකයෝ සමඟ බලද්දී අපේ ජනාධිපතිතුමා ශ්‍රේෂ්ඨයි.* මෙවර මැතිවරණයේ ජයග්‍රාහකයන් ගෙන් ආණ්ඩුව බලාපොරොත්තු වෙන්නෙ මොනවද?සියලුම මහජන නියෝජිතයෝ ජනතාව වෙනුවෙන් සිය වගකීම් ඉටු කළ යුතුයි. ඇත්තටම පළාත් පාලනය හරියට කරනවා නම් මේ රටේ සියයට අසූවක් ගැටලු විසඳීලා ඉවරයි.* එහෙත් ඒක වෙන්නෙ නැහැ. සොරකම් සිදුවෙන බවට පක්ෂ නියෝජිතයන්ගෙන් ම චෝදනා එල්ල වෙනවා?යහපාලනය ගැන මහජන නියෝජිතයන් දැනුම්වත් කිරීමෙන් ඒවා නිවැරැදි කරගන්න පුළුවන්. පළාත් පාලන ආයතන නිසි ලෙස ක්‍රියාත්මක වෙනවද යන්න නිරීක්ෂණය කිරීම ජනතාවගෙත් වගකීමක්. අනෙක ඔය චෝදනාවලට පදනමක් නැහැ. ඕවා විපක්ෂයේ චෝදනා.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=ab1107312</link>
    <topic>අපේ පක්ෂයේ විවිධාකාර නායකයෝ ඉන්නවා</topic>
    <author>චන්දන බණ්ඩාර</author>
    <content>-ගයන්තපසුගිය 23 දා පැවැති පළාත් පාලන ආයතන මැතිවරණය කෙරෙහි බොහෝ දෙනාගේ අවධානය යොමු වී තිබිණි. විශේෂයෙන්ම යුද්ධය නිම වීමෙන් පසුව උතුරු පළාතේ පැවැති ප්‍රථම මැතිවරණය වූයේ ද එයයි. උතුරු පළාතේ ජනතාවට යුද්ධයේ බිහිසුණු මතකයන් අමතක වී යද්දී ඔවුන්ගේ ප්‍රදේශ දියුණු කර ගැනීම සඳහා නියෝජිතයන් පත් කර ගැනීමට අවස්ථාව ලැබුණේ ප්‍රථම වරටය.මෙවර පළාත් පාලන ආයතන 65 ක් සඳහා පැවැති මැතිවරණයෙන් පළාත් පාලන ආයතන 45 ක බලය හිමි වූයේ එක්සත් ජනතා නිදහස් සන්ධානයටය. දෙමළ ජාතික සන්ධානය ද පළාත් පාලන ආයතන 18 ක බලය හිමි කර ගත්තේය. උතුරු පළාතේ පළාත් පාලන ආයතන තුනක බලය එක්සත් ජනතා නිදහස් සන්ධානය හිමි කර ගත්තේ රජය කෙරෙහි දෙමළ ජනතාවගේ ඇති විශ්වාසය තහවුරු කරවමිනි.ඇතැම් ජාතිවාදී පක්ෂ උතුරු නැඟෙනහිර ප්‍රදේශවල ජාතිවාදය පතුරවමින් කටයුතු කරද්දී, රජය නියෝජනය කරන එක්සත් ජනතා නිදහස් සන්ධානයට උතුරු පළාතේ පළාත් පාලන ආයතනවල සැලකිය යුතු මන්ත්‍රීවරු පිරිසක් තෝරා පත් කර ගැනීමට ද හැකි විය.රජය විසින් උතුරු පළාතේ ඡන්ද මංකොල්ලයකට සැරැසෙන බව දෙමළ ජාතික සන්ධානයේ මන්ත්‍රීවරු, එජාපය සහ ජවිපෙ මැතිවරණයට පෙර ප්‍රසිද්ධියේම ප්‍රකාශ කළහ. එහෙත් රජය ඉතා සාමකාමීව මැතිවරණය පැවැත්වූ බව ලොවටම හෙලි වූයේ දෙමළ ජාතික සන්ධානය උතුරු පළාතේ පළාත් පාලන ආයතන 18 ක බලය හිමි කර ගැනීමත් සමඟය.යුද්ධය අවසාන වීමට පෙරත් ඉන් පසුවත් උතුරු නැඟෙනහිර පළාත්වල සංවර්ධන කටයුතු සිදු කිරීමට ඇමැති බැසිල් රාජපක්ෂ මහතා ද වැඩි වැඩ කොටසක් ඉටු කළේය. හෙතෙම මාසයකට දින කීපයක් උතුරු නැඟෙනහිර පළාත්වල ගත කරමින් උතුරු වසන්තය සහ නැඟෙනහිර නවෝදය සංවර්ධන වැඩසටහන් ක්‍රියාත්මක කළේය.මේ නිසා ඡන්දයෙන් පසුව බොහෝ ජනමාධ්‍යවේදින් උනන්දු වූයේ උතුරු පළාතේ මැතිවරණ ප්‍රතිඵල පිළිබඳව ඇමැති බැසිල් රාජපක්ෂ මහතාගේ අදහස් දැන ගැනීමටය.මෙවරත් ප්‍රාදේශීය දේශපාලන පක්ෂයක් උතුරේ පළාත් පාලන ආයතන රැසක් ජයග්‍රහණය කළා. නමුත් මේ ඡන්දයේදී විශාලම ජයග්‍රහණය ලබා ගත්තේ එක්සත් ජනතා නිදහස් සන්ධානය. උතුරේ ජනතාවගේ හදවත් දිනා ගත් එකම පක්ෂය සන්ධානයයි. එක්සත් ජාතික පක්ෂය ලබා ගත්තේ සියයට එකක ප්‍රතිශතයක්. නමුත් රජය විශාල වශයෙන් ජනතාවගේ හදවත් දිනා ගෙන තිබෙනවා” එක්තරා මාධ්‍යවේදියකුගේ ප්‍රශ්නයකට ඇමැති බැසිල් රාජපක්ෂ මහතා පිළිතුරු දුන්නේ එලෙසිනි.“ඔබතුමාත් රජයත් උතුරට දැනෙන විදියට වැඩ කළාට සංවර්ධන ව්‍යාපෘති අති විශාල ප්‍රමාණයක් ආරම්භ කළාට උතුරේ ජනතාව ඒ සඳහා සැලකිල්ලක් දක්වා නැහැ නේද?” තවත් මාධ්‍යවේදියකු පළාත් පාලන මැතිවරණයට පසුව ඇමැති බැසිල් රාජපක්ෂ මහතාගෙන් විමසා සිටියේය.අපි සංවර්ධන වැඩ කරන්නේ වැඩ කළ යුතු වෙන්නේ ඡන්දය බලාගෙන නෙමෙයි. ජාතික වශයෙන් එකමුතු බව රැකෙන විදියටයි. යුද්ධය කාලේදී අපි උතුරට නැඟෙනහිරට යැවූ ආහාර සහ ඖෂධවලින් වැඩි ප්‍රමාණයක් කොටි සංවිධානය ප්‍රයෝජනයට ගත්තා. ඒ බව දැන දැනත් අපි උතුරට ආහාර සහ ඖෂධ යැවීම අත් හැරියේ නැහැ. ඒ නිසා උතුරේ සංවර්ධන කටයුතුවලදීත් දේශපාලන අරමුණුවලට වැඩිය ජාතික අරමුණු මුල් විය යුතුයි.” ඇමැති බැසිල් රාජපක්ෂ මහතා මාධ්‍යවේදියාට පිළිතුරු දුන්නේය.පසුගිය පළාත් පාලන මැතිවරණයෙන් පසුව එජාප මන්ත්‍රී ගයන්ත කරුණාතිලකට ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ පාර්ලිමේන්තුවේ පුස්තකාලය අසලදී හමු වුණේය.“ආයුබෝවන් මන්ත්‍රීතුමා කොහොමද ඉතින්. මේ ගමනත් ඡන්දෙන් අප්සට් වුණා නේද?” හෙට්ටිගේ ලේකම්වරයා විමසා සිටියේය.“ඕවා ඔහොම තමයි. ඒ වගේ දේවල් වෙන්ඩ පුළුවන්. අතීතයේ සමහර දේශපාලන පක්ෂ ආසන අටට වැටුණ කාලයකුත් තිබුණා. ඒත් අපි වැටෙන්නෙ නැහැ.” මන්ත්‍රී ගයන්ත කීවේ තරමක උද්වේගයකිනි.“හැබැයි ඉතින් දැන් එජාප නායකතුමාගේ දුර්වලතා ගැන කියන්න බැහැනේ. එතුමා මේ පාර මැතිවරණය මෙහෙයවන්න බාර දුන්නේ නියෝජ්‍ය නායක කරු ජයසූරිය මන්ත්‍රීතුමාටනේ.” ජනාධිපතිතුමාගේ පාර්ලිමේන්තු කටයුතු ලේකම් හෙට්ටිගේ කීවේ මන්ත්‍රී ගයන්තගේ අතද අල්ලා ගනිමිනි.“අපේ පක්ෂයේ විවිධ වර්ගයේ නායකයෝ ඉන්නවා. මැතිවරණ මෙහෙයවන්න නායකයෝ, විරෝධතා ව්‍යාපාර මෙහෙයවන්න නායකයෝ වගේම පක්ෂ ප්‍රතිසංවිධාන කරන්න දක්ෂ නායකයො අපට ඉන්නවා.” මන්ත්‍රී ගයන්ත කීවේ සිනහසෙමිනි.කෑගල්ල දිස්ත්‍රික්කයේ ද පළාත් පාලන ආයතන තුනක මැතිවරණය පසුගිය 23 දා පැවැත්විණි. පසු දින උදෑසන වන විට එම පළාත් පාලන ආයතනවල තේරී පත්වූ මන්ත්‍රීවරුන්ගේ නම් ද ප්‍රකාශයට පත් කෙරිණි. ඒ කෑගල්ල දිස්ත්‍රික් ලේකම් කාර්යාලයේදීයි. එම මනාප ප්‍රතිඵල ප්‍රකාශයට පත් කළේ කෑගල්ල දිස්ත්‍රික් ලේකම් සහ කෑගල්ල තේරීම් භාර නිලධාරී තුසිත පී. වනිගතුංග විසිනි.මේ අතරතුර මනාප ප්‍රතිඵල ප්‍රකාශයට පත් කරද්දී වරකාපොළ ප්‍රාදේශීය සභාවේ ජනතා විමුක්ති පෙරමුණට හිමි වූ එකම මන්ත්‍රී ධුරය ගැන ප්‍රකාශ කිරීමට තේරීම් භාර නිලධාරියාට අමතක විය. කෑගල්ල දිසාවේ පැවැති පළාත් පාලන ආයතන මැතිවරණ තුනෙන් ජවිපෙට හිමි වූ එකම මන්ත්‍රී ධුරය ද එය විය. මේ අතර ජවිපෙ මන්ත්‍රීවරයාගේ නම ප්‍රකාශ නොවීමේ අඩුව සබරගමුව මහ ඇමැති මහිපාල හේරත්ට තේරුම් ගියේය. මහා ඇමැතිවරයා වහාම ඒ මොහොතේ කෑගල්ල තේරීම් භාර නිලධාරී තුසිත පී. වනිගතුංගට එය කනට කොඳුරා කීවේය. ඒ සමඟම එම අතපසුවීම නිවැරැදි කිරීමට තේරීම් භාර නිලධාරියා කටයුතු කළේය.“මහ ඇමැතිතුමා මතක් නොකළානම් ජවිපෙ අමතක වෙලාම යනවා” මේ අතරතුර එතැන සිටි එක්තරා මන්ත්‍රීවරයකු කීවේ කාටත් ඇසෙන පරිදිය.ගිය සෙනසුරාදා පැවැති පළාත් පාලන මැතිවරණයේදී මිනුවන්ගොඩ නගර සභාව සඳහා ද ඡන්ද විමසීම පැවැත්විණි. එදින මිනුවන්ගොඩ නගරයේ පිහිටි නාලන්දා පිරිමි විද්‍යාලයේ ද ඡන්ද මධ්‍යස්ථානයක් පිහිටුවා තිබිණි. එහි ඡන්දය පැවැත්වෙන ආකාරය දැක බලා ගැනීමට එජාප මන්ත්‍රී ජෝෂප් මයිකල් පෙරේරා සහ පළාත් සභා මන්ත්‍රී එඩ්වඩ් ගුණසේකර එම ඡන්ද පොළ ආසන්නයට පැමිණ සිටියහ.මන්ත්‍රී ජෝෂප් මයිකල් සහ පළාත් මන්ත්‍රී එඩ්වඩ් ගුණසේකර සිටියේ නාලන්දා පිරිමි විද්‍යාලය ආසන්නයේ තිබු තේ කඩයකය. මේ මන්ත්‍රීවරු සමඟ රාජ්‍ය හා පෞද්ගලික මාධ්‍ය ආයතනවල ප්‍රාදේශීය මාධ්‍යවේදීහු පිරිසක් ද සිටියහ.මේ අතරතුර පළාත් මන්ත්‍රී එඩ්වඩ් ගුණසේකරට දුරකථන ඇමැතුමක් ආවේය. එයින් කියවුණේ එජාප ජාතික සංවිධායක රවි කරුණානායක එම ස්ථානයට පැමිණෙන බවයි. ඒ සමඟම පෞද්ගලික රූපවාහිනී නාලිකාවක මාධ්‍යවේදියකු එජාප මන්ත්‍රී ජෝෂප් මයිකල් පෙරේරාගෙන් විමසා සිටියේ රවි කරුණානායක මන්ත්‍රීතුමා මෙතැනට එනතුරු සිටිනවා නේද කියාය. ඒ එම මාධ්‍යවේදියාගේ උවමනාව වූයේ මන්ත්‍රී ජෝෂප් සහ රවි කරුණානායක මන්ත්‍රීවරයා එකට සිටින දර්ශනයක් සහ ඔවුන් දෙදෙනාගෙන් ඡන්දය පිළිබඳව ප්‍රකාශයක් ලබා ගැනීමටය.“මම මොකටද ඔය මනුස්සයා එනකල් ඉන්නේ. එයා කව්ද මට. මම කවුද එයා එනකම් බලාගෙන ඉන්න. මට ඔය කවුරුත් ලොකු නැහැ.” එසේ කියමින් මන්ත්‍රී ජෝෂප් මයිකල් පෙරේරා එම ස්ථානයෙන් නැගිට ගොස් වාහනයට ගොඩ වී යන්නට ගියේය.ගිය සෙනසුරාදා පළාත් පාලන මැතිවරණය පැවැති දිනයේ ජනාධිපතිතුමා හදිසියේම පිළියන්දලට ගියේය. ඒ ඇමැති ගාමිණි ලොකුගේ ගේ නිවෙසටය. එම ස්ථානයට පැමිණෙන ලෙස ඇමැති සුසිල් පේ‍්‍රමජයන්තට සහ දෙහිවල ශ්‍රීලනිප සංවිධායක ධනසිරි අමරතුංගට ජනාධිපතිතුමා විසින් දන්වා තිබිණි.ජනාධිපතිතුමා ඇමැති ගාමිණි ලොකුගේ ගේ නිවෙසට ඇතුළු වන විට ජනාධිපතිතුමාට ඇමැති ලොකුගේ ගේ දියණියගේ පුත්‍රයා විසින් බුලත් අතක් දී පිළිගත්තේය. ඉන් අනතුරුව ජනාධිපතිතුමා විසින් එම කුඩා දරුවා වඩාගෙන එම දරුවා සමඟ කතාබහ කළේය.ඉන් අනතුරුව ඇමැති ගාමිණි ලොකුගේ විසින් ජනාධිපතිතුමාට ඇරැයුම් කළේ තේ පැන් සංග්‍රහය භුක්ති විඳින ලෙසටය. ජනාධිපතිතුමා සමඟ ඇමැති ලොකුගේ, ඇමැති සුසිල් පේ‍්‍රමජයන්ත සහ දෙහිවල ශ්‍රීලනිප සංවිධායක ධනසිරි අමරතුංග ද තේ පැන් බොමින් කතාබහ කළේ පළාත් පාලන මැතිවරණය ගැනයි.“සර් පිළියන්දලට ආවා කියලා දැන ගත්තාම කොහොමත් කැස්බෑවේ අපේ ඡන්ද ප්‍රතිශතය ඩබල් වෙයි” ඇමැති සුසිල් පේ‍්‍රමජයන්ත කීවේය. “සර් කඩුවෙල සිවිල් යුද්ධයක් වගෙයි” දෙහිවල ශ්‍රීලනිප සංවිධායක ධනසිරි අමරතුංග කීවේය.“බුද්ධදාස ශ්‍රීලනිපය වෙනුවෙන් කැප වුණ කෙනෙක්. හොඳයි ඉතින් දැන් දෙහිවල ඡන්දයටත් ලෑස්ති වෙන්ඩ වේවි” ජනාධිපතිතුමා ධනසිරි අමරතුංගට කීවේය.“ධනසිරිට කොහොමත් දෙහිවල අවුලක් නැහැනේ. බොරලැස්ගමුවටත් ඡන්දය වෙලාවේ ධනසිරි උදව් කළා. ඒ වගේම මාත් ධනසිරිගේ ඡන්ද ව්‍යාපාරයට උපරීම උදව් කරනවා. කොහොමත් දෙහිවල අපට දිනා ගන්ඩ පුළුවන්” ඇමැති ගාමිණි ලොකුගේ කීවේය.“මට ආරංචියි සුනේත්‍රා ගැන ප්‍රශ්න තියෙනවා. එයාට සමහරු දොස් කියනවා. මං දෙහිවල මුස්ලිම් කෙනෙක් එක්ක කතා කළා. එයා කිව්වේ ධනසිරි හදපු බිල්ඩින් ටිකට තීන්ත ගාන එක විතරයි දැන් වෙන්නේ කියලා” ජනාධිපතිතුමා කියා සිටියේය.“ධනසිරිගේ මැතිවරණ ව්‍යාපාරයට නාමල් මන්ත්‍රීතුමා ඇතුළු හැමෝම උදව් කරාවි. ඉදිරි අවුරුදු පහේදී දෙහිවල හොඳට සංවර්ධනය කරන්ඩ ඕනේ” ජනාධිපතිතුමා කියා සිටියේය.යාපනය රෝහලේදී ඉදිකෙරෙන ළමා පිළිකා රෝග ඒකකයට අරමුදල් රැස් කිරීම සඳහා සංවිධානය කළ “තරණය” පා ගමනේ සමාප්තිය ගිය සතියේ සිදු වූයේ යාපනය පේදුරුතුඩුවේදීය. සමාප්ති උත්සවයේ ප්‍රධාන ආරාධිතයා වූයේ පාර්ලිමේන්තු මන්ත්‍රී නාමල් රාජපක්ෂය.තරණය පා ගමන මඟින් රුපියල් මිලියන 140 ක මුදලක් එකතුකොට ගෙන තිබිණි. පේදුරුතුඩුවේ පැවැති උත්සවයේදී මන්ත්‍රී නාමල් රාජපක්ෂ කතා කළේ දෙමළ භාෂාවෙනි. “අද අපට අමතක කළ නොහැකි දිනයක්. දෙවුන්දර තුඩුවේ සිට පේදුරුතුඩුවට පැමිණි පා ගමන ලොවටම කියා පාන්නේ දකුණේ ජනතාව උතුරේ ජනතාවට දක්වන ආදරය හා සෙනෙහසයි. අවුරුදු 30 ක් තිස්සේ යුද්ධයෙන් බැට කෑ පරිහානියට පත්ව තිබෙන උතුරු පළාතට දැන් සංවර්ධනයේ දොරටු විවෘත වී තිබෙනවා. උතුරු පළාත දැන් වේගයෙන් සංවර්ධනය වෙනවා. එය ඔබටත් අපිටත් සතුටුදායක දෙයක්” මන්ත්‍රී නාමල් රාජපක්ෂ කියා සිටියේය.“ආදරණීය සහෝදර සහෝදරයනි, දෙමවුපියනි, මේ ළමා පිළිකා ඒකකය ඔබේ දරුවන්ට මහා වරප්‍රසාදයක් වේවි. පාද යාත්‍රාව සංවිධානය කළ සියලු දෙනාටමත් ඊට සහභාගිවූ කලාකරුවන්ටත් ක්‍රීඩක ක්‍රීඩිකාවන්ට සහ විශේෂයෙන්ම මාස් හෝල්ඩින් ආයතනයටත් මාගේ උතුරු පළාතේ මිතුරු මිතුරියන් වෙනුවෙන් ස්තුතිය පුද කරන්න මා කැමැතියි. ඔබ සැමටම සුබ අනාගතයක්” මන්ත්‍රී නාමල් රාජපක්ෂ කියා සිටියේය. තරණය පා ගමනේ සමාප්ති උත්සවයේදී ශ්‍රී ලංකා ක්‍රිකට් කණ්ඩායමේ හිටපු නායක සුපිරි ක්‍රීඩක මහේල ජයවර්ධන ද අදහස් දැක්වූයේය.රනිල් වික්‍රමසිංහ වෙනුවට එජාපයට නව නායකයකු පත් කිරීමේ සූදානමක් එජාප මන්ත්‍රීවරුන් අතර පසුගිය කාලය පුරාම සාකච්ඡා වූවකි.එජාප නායකත්වය බාර ගන්නා ලෙස එජාප මන්ත්‍රීවරුන් කීප දෙනකුම පසුගිය දිනවල එජාප නියෝජ්‍ය නායක කරු ජයසූරියගෙන් ඉල්ලීම් කොට තිබිණි.පසුගිය කාලයේදී එජාපයේ සියලුම පාර්ශ්වයන් එකම වේදිකාවකට ගෙන ආ පුද්ගලයා වූයේ නියෝජ්‍ය නායක කරු ජයසූරිය වීම නිසා එජාප මන්ත්‍රීවරු එම ඉල්ලීම කොට තිබිණි.එජාප නියෝජ්‍ය නායක සජිත් පේ‍්‍රමදාසගේ පාර්ශ්වයේ මන්ත්‍රීවරු ද එජාප නායකත්වය බාර ගන්නා ලෙස නියෝජ්‍ය නායක කරු ජයසූරියගෙන් පසුගිය දිනවල ඉල්ලා තිබිණි. එජාප හිටපු උප සභාපති ඉමිතියාස් බාකිර් මාකර් ද එජාපයේ මන්ත්‍රීවරුන් සහ නියෝජ්‍ය නායක කරු ජයසූරිය අතර සාකච්ඡා ඇති කිරීමට දායක වූයේය.ගිය බදාදා රාත්‍රියේ එජාප නියෝජ්‍ය නායක සජිත් පේ‍්‍රමදාසට අයත් රෝයල් පාර්ක් නිවෙසේ සජිත් පාර්ශ්වයේ මන්ත්‍රීවරුන්ගේ හමුවක් පැවැත්විණි.එම රහසිගත සාකච්ඡාවට එජාප නියෝජ්‍ය නායක සජිත් පේ‍්‍රමදාස සහ පාර්ලිමේන්තු මන්ත්‍රීවරුන් වන රෝසි සේනානායක, තලතා අතුකෝරාල සහ පළාත් සභා මන්ත්‍රීවරුන් වන මෛත්‍රි ගුණරත්න, ශිරාල් ලක්තිලක සහ හිටපු එජාප උප සභාපති ඉමිතියාස් බාකිර් මාකර් ද එක්ව සිටියහ.“අපේ පක්ෂයට මෙහෙම යන්ඩ බැහැ. අපි නායකත්වය වෙනස් කර ගත යුතුමයි. රනිල් එජාප නායකත්වයෙන් ඉවත් වෙනතුරු මාරාන්තික උපවාසයක් කරන්න අපේ පක්ෂයේ භික්ෂුන් වහන්සේ කීප නමක් සූදානම් වෙනවා” එජාප හිටපු උප සභාපති ඉමිතියාස් බාකිර් මාකර් එම සාකච්ඡාවේදී කීවේය.“මං පක්ෂ නායකත්වය ගන්ඩ නෙමෙයි යන්නේ. මට තවම වයස තියෙනවා. ඒ වගේම මට කාලය තියෙනවා. මං කරු ජයසූරිය හෝ වෙනත් නායකයකු යටතේ වැඩ කරන්න කැමැතියි. ඒත් රනිල් වික්‍රමසිංහ නායකතුමා යටතේ වැඩ කරන්න නම් කැමැති නැහැ. මට හදිසියක් නැහැ” නියෝජ්‍ය නායක සජිත් පේ‍්‍රමදාස එම සාකච්ඡාවේදී කීවේය.මේ අතරතුර එම සාකච්ඡාවේදී තීරණය වූයේ වත්මන් තත්ත්වය ගැන එජාප හිටපු සභාපති රුක්මන් සේනානායක දැනුම්වත් කළ යුතු බවටය. ඒ මොහොතේ රුක්මන් සේනානායක සිටියේ කොළඹින් පිටය. “කරු ජයසූරිය මැතිතුමා හමු වෙන්ඩ යන්ඩ ඔබතුමාත් එනවා ද” එජාප හිටපු උප සභාපති ඉමිතියාස් බාකිර් මාකර් රුක්මන් සේනානායකගෙන් විමසා සිටියේය.“ඔබතුමාලා කරු ජයසූරිය මහත්මයා හමු වෙන්න. එතුමාට පක්ෂ නායකත්වය බාර ගන්ඩ කියන්න. එජාපයේ මූලිකයන් වුණ සේනානායක පරම්පරාවේ ආශිර්වාදය එතුමාට ලබා දෙනවා කියලා කියන්ඩ” එජාප හිටපු සභාපති රුක්මන් සේනානායක කියා සිටියේය.අනතුරුව එජාප හිටපු උප සභාපති ඉමිතියාස් බාකිර් මාකර් කරු ජයසූරිය නියෝජ්‍ය නායකයාට කතා කළේය. ඒ අනුව නියෝජ්‍ය නායක සජිත් පේ‍්‍රමදාසගේ පාර්ශ්වය සහ කරු ජයසූරිය අතර සාකච්ඡාව ගිය බ්‍රහස්පතින්දා උදෑසන 11.30 ට පමණ පැවැත්විණි. ඒ අමරසේකර මාවතේ පැවැති කරුගේ නිවෙසේදීය.එහිදී සජිත් පාර්ශ්වයේ මන්ත්‍රීවරු එජාප බහුතර මන්ත්‍රීවරුන්ගේ මතය කරු ජයසූරිය හමුවේ ඉදිරිපත් කළහ. “ඔබතුමාට එජාප නායකත්වය බාර ගන්න කියලා අපි ඉල්ලා සිටිනවා.” එජාප මන්ත්‍රීවරු කියා සිටියහ.මං පක්ෂය වෙනුවෙන් නියෝජ්‍ය නායක ධුරය පූජා කරන්න කැමැත්තෙන් හිටියේ. හැබැයි පක්ෂයේ බහුතර ඉල්ලීම ඒක නම් මම ඒ ඉල්ලීමට එකඟ වෙන්න කැමැතියි. හැබැයි හැම දෙයක්ම වෙන්ඩ ඕනේ සාමූහික සාකච්ඡාවකින් පමණයි. බලෙන් කිසිදු දෙයක් අත්පත් කර ගන්ඩ මා එකඟ නැහැ. පක්ෂයට යහපතක් නම් විතරයි මා ඔය තනතුර බාර ගන්නේ. මගේ එකම අරමුණත් පක්ෂය ගොඩ නැඟීමයි.” කරු ජයසූරිය එම සාකච්ඡාවේදී සජිත් පාර්ශ්වයේ මන්ත්‍රීවරුන්ට කීවේය.මේ අතරතුර එම සාකච්ඡාව නිම වීමෙන් පසුව එජාප නායක රනිල් වික්‍රමසිංහ නියෝජ්‍ය නායක කරු ජයසූරියට කථා කළේය. ඒ සජිත් පාර්ශ්වයේ මන්ත්‍රීවරු සමඟ කළ සාකච්ඡාව ගැන දැන ගැනීමටය.“ඔව් ඇත්ත තමයි. මගෙන් සජිත්ගේ මන්ත්‍රීවරු සාකච්ඡාවක් ඉල්ලුවා. මම ඒ සාකච්ඡාව දුන්නා. හැබැයි එය පෞද්ගලික මට්ටමේ සාකච්ඡාවක්” නියෝජ්‍ය නායක කරු ජයසූරිය එජාප නායකයාට කීවේය.මේ අතරතුර එජාප කුරුණෑගල දිසා මන්ත්‍රී දයාසිරි ජයසේකර එජාප නියෝජ්‍ය නායක කරුට කතා කළේය.“මම සජිත්ගේ මන්ත්‍රීවරු සමඟ සාකච්ඡාවට ආවේ නැති වුණාට මාත් සජිත්ගේ මන්ත්‍රීවරුන්ගේ මතයේ ඉන්නවා. ඔබතුමාට මගේ උපරීම සහාය ලැබෙනවා” මන්ත්‍රී දයාසිරි කීවේය.මේ අතරතුර ගිය බ්‍රහස්පතින්දා සවස එජාප මහ ලේකම් තිස්ස අත්තනායක කරු ජයසූරියගේ නිවෙසට පැමිණ විශේෂ සාකච්ඡාවක් පැවැත්වීය.පසුගිය ඉරිදා පෙරවරුවේ ජනාධිපතිතුමන් ලබන වසරේ දැයට කිරුළ ප්‍රදර්ශනය පැවැත්වීමට නියමිත අනුරාධපුර ඔයාමඩුව ප්‍රදේශයේ විශේෂ සංචාරයක නිරත වූයේ එහි ඉදිකිරීම් කටයුතු පිළිබඳව සොයා බැලීම සඳහාය. මේ අවස්ථාව දැයට කිරුළ ප්‍රදර්ශන කමිටු සභාපති ඇමැති රංජිත් සියඹලාපිටිය, ප්‍රධාන අමාත්‍ය බර්ටි පේ‍්‍රමලාල්, ආණ්ඩුකාර කරුණාරත්න දිවුල්ගනේ ඇතුළු මැති ඇමැතිවරු පිරිසක් සහභාගි වූහ.ප්‍රදර්ශනය පැවැත්වීමට නියමිත භූමිය ජනාධිපතිතුමන් නිරීක්ෂණය කරන අතරතුරේ “මැටි වැව“ ප්‍රදේශයට පැමිණියේ දැයට කිරුළ ප්‍රදර්ශනයට ජලය සැපයීමට යෝජිත මැටි වැව නිරීක්ෂණය සඳහාය. ඒ අතරතුරේ රංජිත් අමාත්‍යවරයාට ජනපතිතුමන් කීවේ, “රංජිත් අනුරාධපුරේ සංවර්ධනය අංක 01 දැයට කිරුළ කරන්න” කියාය.මේ අතර ප්‍රදේශයේ ජනතාව ජනපතිතුමන් වෙත දැයට කිරුළ අනුරාධපුරයේ පැවැත්වීමට තීරණය කිරීම පිළිබඳව ස්තුතිය පළ කරන්න වීය.දේශය වෙනුවෙන් සටන් වැද ආබාධිත වූ රණවිරුවන් වෙනුවෙන් ඉදිකළ “අභිමංසල” නිවාස සංකීර්ණය විවෘත කිරීම පසුගියදා ජනාධිපතිතුමා අතින් සිදුවිය. ඒ අනුරාධපුරයේදීය. මේ අතරතුර එම උත්සවයේදී ජල ක්‍රීඩා සංදර්ශනයක් ඉදිරිපත් කරන ලෙස කොළඹ විශාඛා විද්‍යාලයෙන් අභිමංසල උත්සව කමිටුව ඉල්ලීමක් කර තිබිණි.එහෙත් විශාඛා විද්‍යාලයේ විදුහල්පතිනිය එම ඉල්ලීම ප්‍රතික්ෂේප කොට තිබිණි. එනම් විශාඛා විද්‍යාලයේ ජල ක්‍රීඩා කරන සිසුවියන් එම ජල ක්‍රීඩා සංදර්ශනයට ලබා දිය නොහැකි බව කියමිනි. දේශය වෙනුවෙන් දිවි පරදුවට තබා සටන් කැර ආබාධිත වූ රණවිරුවන්ගේ උත්සවයකදී සංදර්ශනයක් සඳහා විශාඛා විද්‍යාලයේ සිසුවියන් ලබා නොදීම ගැන අභිමංසල උත්සව සංවිධායක කමිටුව බලවත් අප්‍රසාදය පළකොට තිබිණි.කොළඹ විශාඛා විද්‍යාලයේ විදුහල්පතිනිය සංදර්ශනයට සිසුවියන් ලබා දීම ප්‍රතික්ෂේප කිරීමත් සමඟම කොළඹ සිරිමාවෝ බණ්ඩාරනායක විද්‍යාලයේ සිසුවියන් යොදාගෙන එම ජල ක්‍රීඩා සංදර්ශනය පැවැත්වීමට උත්සව සංවිධායකයන්ට හැකි විය.මෙහි සංවේගජනක සිදුවීම වන්නේ සිසුවියන් ජල ක්‍රීඩා සංදර්ශනය පැවැත්වූයේ අභිමංසල් නේවාසිකව දිවි ගෙවන රණවිරුවන් වෙනුවෙන් ඉදි කෙරුණු පිහිනුම් තටාකය සුබ මොහොතින් විවෘත කිරීම සඳහාය.කෝටි දෙකක් පමණ වූ ශ්‍රී ලාංකික ජනතාවගේ දිවි රැක ගැනීම වෙනුවෙන් සියදිවි පරදුවට තැබු රණවිරුවන්ට උපහාරයක් කෙරෙන මොහොතක කොළඹ විශාඛා විදුහල්පතිනිය කළ ප්‍රතික්ෂේප කිරීම සැමගේ දෝෂ දර්ශනයට හේතු වීය.කඩුවෙල මහ නගර සභාවේ ඡන්ද ප්‍රතිඵලය දෙස කාගෙත් අවධානය යොමුව තිබිණි. ඒ එහි නගරාධිපති පුටුව සඳහා පැවැති ද්වන්ද සටන හේතුවෙනි. කෙසේ නමුත් අවසානයේදී සටනින් ජයගෙන තිබුණේ හිටපු සභාපති ජී.එච්.බුද්ධදාසය.නගරාධිපති සටනින් ජය ලැබූ බුද්ධදාස නිහඬව සිටියේ නැත. ඔහු තම ප්‍රතිවාදී අපේක්ෂක බුද්ධික ජයවිලාල්ගේ ජයග්‍රහණය වෙනුවෙන් කැප වූ අමාත්‍ය විමල් වීරවංශට මැතිවරණ සමයේදී මෙන්ම ප්‍රසිද්ධ වේදිකාවේදී ඇනුම්පද කීවේය. ඒ ගැන ආණ්ඩුවේ ඉහළ පෙළේ කිහිපදෙනකුගේ අවධානය යොමු වී තිබිණි.ජී.එච්.බුද්ධදාස නගරාධිපතිවරයාගේ එම ක්‍රියාකලාපය ජනාධිපතිතුමන්ට ආරංචි වූයේ අනුරාධපුරයේ උත්සවයකට සහභාගි වෙමින් සිටියදීය. ආරංචිය ලද විගසම මහින්ද රාජපක්ෂ ජනාධිපතිතුමා ජී.එච්.බුද්ධදාසට දුරකථන ඇමතුමක් ලබාගත්තේය.”ඔය විදිහට කැබිනට් ඇමැතිවරයකුට කතාකරන්න එපා. ඒක සුදුසු නැහැ” දුරකථනය ඔස්සේ ජනපතිතුමන් බුද්ධදාස මහතාට අවවාද කර සිටියේය.”ජනාධිපතිතුමනි, ඒ ඇමැතිතුමත් මට බනිනවානේ.” බුද්ධදාස මහතා එහිදී ජනාධිපතිතුමන්ට පවසා සිටියේය.”නැහැ, දැන් මැතිවරණය ඉවරයි. හැමෝම එකමුතු වෙලා වැඩ කරන්න ඕනෙ. මේ විදිහට අනවශ්‍ය ප්‍රශ්න ඇතිකරන්න එපා!” ඊට පිළිතුරු වශයෙන් ජනාධිපතිතුමා අවධාරණය කර සිටියේය.ඉන්පසුව කඩුවෙල ආසනයේ ශ්‍රී ලංකා නිදහස් පක්ෂ ප්‍රධාන සංවිධායක, අමාත්‍ය සුසිල් ප්‍රේමජයන්ත ඇමතූ ජනපතිතුමන් පවසා සිටියේ බුද්ධදාස නගරාධිපතිවරයාට ප්‍රශ්න ඇතිකර ගන්නේ නැතිව වැඩකරන්න, කියා උපදෙස් දෙන ලෙසය.මේ වනවිට ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශය විසින් සකස් කොට කඩුවෙල මහ නගර සභා බල ප්‍රදේශයේ සවිකර තිබූ මහින්ද චින්තන ප්‍රතිපත්තිය අනුව ක්‍රියාත්මක වන “සසුනට සවිය ව්‍යාපෘතියට” අදාළ දැවැන්ත ප්‍රචාරක පුවරු තුනක් ද ගලවා ඉවත් කිරීමට බුද්ධදාස නගරාධිපතිවරයා කටයුතු කොට තිබිණි.ඒ පිළිබඳ ජනාධිපති කාර්යාලයට දැනගැනීමට ලැබිණි. මේ ප්‍රචාරක පුවරු සියල්ලම ජනාධිපතිතුමන්ගේ රුව සහිත ඒවා විය. ඒ අනුව බුද්ධදාස නගරාධිපතිවරයාට ක්ෂණිකව උපදෙස් ලැබී තිබුණේ වහාම එකී පුවරු යළි සවිකරන ලෙසයි. එකී උපදෙස් අනුව බුද්ධදාස නගරාධිපතිවරයා එම පුවරු යළි සවි කිරීමට අවශ්‍ය පියවර ගත්තේය.මේ සිදුවීම්වලින් පසුව පසුදා පැවැති පිළිගැනීම් උත්සවයකදී කඩුවෙල නව නගරාධිපති ජී.එච්.බුද්ධදාස ජනතාව අමතා අදහස් පළ කර තිබුණේ මෙසේය.”ඊයේ රෑ 12.00න් පස්සේ මම කාටවත් බනින්නේ නැහැ. මට තරගයක් දුන්නු උදවියත් එක්කත් සහයෝගයෙන් වැඩ කරන්න මම කැමැතියි” හෙතෙම කියා සිටියේය.මේ අතර විමල් වීරවංශ අමාත්‍යවරයාගේ නායකත්වය යටතේ කඩුවෙල නගර සභාවට තරග වැදුණු බුද්ධික ජයවිලාල් මනාප 23,621ක් ලබාගෙන දෙවන ස්ථානයට පත්ව තිබිණි. මේ මනාප ඡන්ද ප්‍රමාණය මෙවර පළාත් පාලන මැතිවරණයට මුල්වරට තරග වැදුණු අපේක්ෂකයන් අතුරින් යම් අපේක්ෂකයකු ලබාගත් වැඩිම මනාප ඡන්ද ප්‍රමාණය ලෙස ඉතිහාසයට එක්ව තිබේ.”ජී.එච්.බුද්ධදාසට සන්ධානයේ මහ ලේකම්, ඇමැති සුසිල් ප්‍රේමජයන්ත, කොළඹ දිස්ත්‍රික්කයේ එ.ජ.නි.ස.තරුණ පාර්ලිමේන්තු මන්ත්‍රීවරුන් දෙදෙනකු ඇතුළු පළාත් සභා මන්ත්‍රීවරු බොහෝදෙනෙකුගේ සහයෝගය ලැබුණා. නමුත් බුද්ධික ජයවිලාල්ට ලැබුණේ විමල් වීරවංශ ඇමැතිවරයාගේ සහයෝගය පමණයි.ඒ වගේම බුද්ධික ජයවිලාල්ටත් විශාල ජනමතයක් තියෙනවා. එනිසා කඩුවෙල මහ නගර සභාවේ නියෝජ්‍ය නගරාධිපති ලෙස බුද්ධිකට විශාල වැඩ කොටසක් කරන්න පුළුවන් වේවි” පසුගියදා කඩුවෙලට ගිය ඇමැතිවරයෙක් කියා තිබිණි.ජාතික නිදහස් පෙරමුණේ දේශපාලන මණ්ඩලය පසුගිය බ්‍රහස්පතින්දා සවස බත්තරමුල්ලේ පිහිටි එහි ප්‍රධාන කාර්යාලයේදී පක්ෂ නායක, ඉදිකිරීම්, ඇමැති විමල් වීරවංශ හා ප්‍රධාන ලේකම් ප්‍රියන්ජිත් විතාරණ යන මහත්වරුන්ගේ ප්‍රධානත්වයෙන් රැස්විය. එහිදී මූලික අවධානය යොමු වූයේ පසුගිය පළාත් පාලන මැතිවරණය පිළිබඳවය.”ජාතික නිදහස් පෙරමුණු අපේක්ෂකයන් 27 දෙනකු එක්සත් ජනතා නිදහස් සන්ධානය යටතේ මෙවර පළාත් පාලන මැතිවරණයට තරග වැදුණා. ඉන් අපේක්ෂකයන් 13 දෙනකු ජයගැනීමට සමත් වී තිබෙනවා.ඒ විතරක් නොවෙයි කඩුවෙල මහ නගර සභාවේදී දෙවැනි ස්ථානයට මනාප ලබාගත් බුද්ධික ජයවිලාල්ට නියෝජ්‍ය නගරාධිපති ධූරයත්, සේරුවිල ප්‍රාදේශීය සභාවේ දෙවැනි ස්ථානයට පත් සුනිල් විදානගේට උප සභාපති ධූරයක් ලැබීමට නියමිතයි.” ප්‍රධාන ලේකම් ප්‍රියන්ජිත් විතාරණ පෙන්වා දුන්නේය.”ඒ විතරක් නොවෙයි 2011 මාර්තු පැවැති පළාත් පාලන මැතිවරණයෙන් අපි දිනාගත් මන්ත්‍රී ධූර ගණන 43ක්.ඒ අනුව ජා.නි.පෙ.ට හිමි මුළු මන්ත්‍රී ධූර ගණන 56ක්. එහිදී අප පක්ෂයේ ලලන්ත ගුණසේකර කටාන- සීදූව නගර සභාවේ නගරාධිපති ධූරයත් හිමිකර ගැනීමට සමත් වුණා.” ප්‍රියන්ජිත් විතාරණ වැඩිදුරටත් එසේ පෙන්වා දුන්නේය.”පක්ෂයට සම්බන්ධ වීම සඳහා බොහෝ පිරිස්වලින් ඉල්ලීම් ලැබී තිබෙනවා. විද්වත් වෘත්තිකයන්, තරුණ තරුණියන්, විශ්වවිද්‍යාල ශිෂ්‍යයන්, වැඩ කරන ජනතාව ඇතුළු බොහෝ ක්‍ෂේත්‍රවල පිරිස් ඒ අතර වෙනවා. ඔවුන් පක්ෂයට බඳවා ගැනීමට කඩිනම් පක්ෂ සංවර්ධන වැඩපිළිවෙළක් සකස් කළ යුතුයි.” අමාත්‍ය විමල් වීරවංශ පෙන්වා දුන්නේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=ab1107313</link>
    <topic>මේ ඡන්ද ප්‍රතිඵලය ප්‍රජාතන්ත්‍රවාදයේ පෙළ ගැස්මක්</topic>
    <author>රංජිත් සියඹලාපිටිය</author>
    <content>සමානුපාතික ඡන්ද ක්‍රමය නිර්මාණය කළ අය අද සිටී නම් කුමක් සිතනවා ඇද්ද? ඔවුනට වැරැදී ඇත. මහින්ද චින්තනය කෙරෙහි ජනතාව තැබු විශ්වාසය සමානුපාතික ඡන්ද ක්‍රමයේ අභියෝගය පරාජය කර ඇත. සමානුපාතික ඡන්ද ක්‍රමය හඳුන්වා දෙමින් එහි නිර්මාතෘවරුන් එළිපිට කීවේ, පැරණි ක්‍රමය තුළ නියම ජනතා කැමැත්ත පිළිබිඹු නොවන නිසා එයට පිළියමක් ලෙස ප්‍රධාන වශයෙන් සමානුපාතික ඡන්ද ක්‍රමය හඳුන්වා දෙන බවයි. ඔවුන් එයට උදාහරණ ලෙස දැක්වූයේ 1977 මැතිවරණයේදී දෙවන ජනතා බලය තිබූ ශ්‍රී ලංකා නිදහස් පක්ෂය පැත්තකට විසි වී ගොස් සමස්ත වශයෙන් ඊට වඩා බොහෝ අඩු ජනතා බලයක් තිබු ද්‍රවිඩ එක්සත් විමුක්ති පෙරමුණ විපක්ෂය ලෙස පත්වීමයි.එසේ වුවත් මේ ක්‍රමය හඳුන්වා දුන් අවස්ථාවේ කොළඹ නව නගර ශාලාවේදී සම්මන්ත්‍රණයකදී සමානුපාතික ක්‍රමය පිළිබඳ හැඳින්වීමක් කළ එවකට ප්‍රධාන නායකයකු ප්‍රකාශ කළේ මේ ක්‍රමය තිබෙන කල් ශ්‍රීලනිපය කිසිදා බලයට නොඑන බවයි. එතුමා නිදහස ලැබූ දා සිට ඡන්ද භාවිත වූ ආකාරය පිළිබඳ විශ්ලේෂණයක් ද කරමින් එය තහවුරු කරන ලදී. ඒ අනුව ප්‍රධාන අරමුණ අංක 1 නොව අංක 2 බව පැහැදිලිය.තත්ත්වය වෙනස් කරමින් 94 දී ශ්‍රීලනිප ප්‍රමුඛ අය පාර්ලිමේන්තු බලය ලබා ගත්තේය. එහෙත් පාර්ලිමේන්තුව රැඳුණේ එක වැඩි ඡන්දයකිනි. 2004 පාර්ලිමේන්තු මැතිවරණයකදී එජනිස බලය ලබා ගත්තත් කථානායකවරයා පත් වූයේ ද එජාපයෙනි.සුක්කානම මහින්ද රාජපක්ෂ මැතිතුමා අතට පත් වූ දා සිට සමානුපාතික ඡන්ද ක්‍රමය අභියෝගයට ලක් විය. 2010 යේ පත් වූ පාර්ලිමේන්තුවේ සන්ධානය බලයට පත් වූවා පමණක් නොව 3/2 බලයක් සහිත විය. පසුගිය පළාත් පාලන මැතිවරණයේදී තව දුරටත් වාර්තා තැබු ජයග්‍රහණ මෙවර නොබිඳිය හැකි වාර්තාවක් බවට පත් වී ඇත.වැලිකන්ද ප්‍රාදේශීය සභාව විපක්ෂයක් රහිත ප්‍රාදේශීය සභාවක් බවට පත් වී ඇත. එහි ආසන 9 න් 8 ක් එජනිස හිමි වූ අතර ඉතිරි ආසනය හිමි වූ මුස්ලිම් කොංග්‍රසය ද ආණ්ඩුවේ සහෝදර පක්ෂයකි. තවත් අලුත්ම විශේෂත්වය ලිඳුල ප්‍රාදේශීය සභාවට ඉදිරිපත්ව ඇති ජේවීපී කණ්ඩායමේ අපේක්ෂකයින් 12 දෙනා එකට එකතු වී ලැබුණු ඡන්ද ප්‍රමාණය 04 කි. ෂපක්ෂය අගාධයේ පතුළටම වැටී ඇත.වැදගත්ම දෙය උතුරේ ඡන්ද ප්‍රතිඵලයයි. ප්‍රධාන ජයග්‍රහණය 50% ත් 60% ත් අතර ප්‍රමාණයක් ඡන්ද භාවිත වීමයි. වසර 30 ක් ත්‍රස්තවාදී ඒකාධිපතිත්වයට යට වී සිටි මිනිසුන් ප්‍රජාතන්ත්‍රවාදී පාලනයක් උදෙසා අවතීර්ණ වී ඇත.දෙවැනි ජයග්‍රහණය ශ්‍රී ලංකා නිදහස් පක්ෂයට අපේක්ෂකයන් ඉදිරිපත් කිරීමට පවා නොහැකිව තිබූ උතුරේ ආයතන ගණනාවක බලය අද ඔවුනට හිමි වී ඇත. ජනතා විශ්වාසය උපරීම ලෙස රාජ්‍ය නායකත්වයට සහ ඔහුගේ දර්ශනයට හිමි වී තිබේ. මෙය දේශපාලනයට වඩා ඉහළ ගිය මහා ආශිර්වාදයකි.රටක් ගොඩනැඟීම සඳහා අවශ්‍ය පොදු එකඟතාව ජනතාව අතර ගොඩනැඟී ඇත. අප බොහෝ විට දේශපාලන පක්ෂවලට බැඳුණේ පරම්පරාවට අනුවය. තාත්තා යූඑන්පී කාරයා වූ නිසා පුතා යූඑන්පී විය. අයියා ශ්‍රී ලංකා වූ නිසා මල්ලි ශ්‍රී ලංකා විය. ජාතිවාදය ද පක්ෂවලට සමීප විය. කුල වශයෙන් හා ප්‍රදේශීය වශයෙන් දේශපාලන බැඳීම් ඇති කරගෙන තිබුණි. මේ තුළින් මතු වූ කැපුවත් කොළ යයි කැපුවත් නිල් යැයි වැනි ප්‍රජාතන්ත්‍රවාදී දේශපාලනයට නොගැළපෙන ප්‍රාථමික ආඩම්බරකාර හැඟීම් නිසා කොතරම් යහපත් දේ වුව විරුද්ධ පිලෙන් යෝජනා වූ විට පිළි නොගැනීමේ තැනට නැත්නම් එයට බාධා කිරීමේ තැනට ජනතා ආකල්ප පටු වී තිබුණි.අද තත්ත්වය ඊට ඉඳුරා වෙනස්ය. මහින්ද චින්තනය නමැති මහා දර්ශනය අද රටේ ප්‍රධාන දේශපාලන ප්‍රවාහය බවට පත් වී ඇති බව කවුරුත් නිහතමානීව පිළිගත යුතුව ඇත. එය නිර්මාණය කළ යුග පුරුෂයාගේ නායකත්වය පිළිබඳ ඇති මහා විශ්වාසය ද එසේමය. එයට එරෙහිව විපක්ෂය නඟන චෝදනා මාහාමේරුවට වැලි කැට අහුරකින් පහර දෙන්නා සේය. රටක වේගවත් ඉදිරි ගමනකට නැතිවම බැරි අප වැනි රටක ඇතිකර ගැනීමට ඉතා අපහසු පොදු එකඟතාව වර්තමානයේ නිර්මාණය වී තිබේ. සියලු දෙනාගේ වගකීම වන්නේ ඒ ජයග්‍රාහී වේදිකාව මතින් දියුණු ශ්‍රී ලංකාවක් බිහි කිරීම සඳහා ඇප කැප වී කටයුතු කිරීමයි.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=af1107311</link>
    <topic>විභාගෙ... විභාගෙ...... එහෙ බැලුවත් විභාගෙ මෙහෙ බැලුවත් විභාගෙ</topic>
    <author>සටහන - අමල් යශෝමන් ජයසිංහ</author>
    <content>අගෝස්තු 08 ඇරැඹෙන උසස් පෙළ හා අගෝස්තු 21 ඇරැඹෙන 5 ශිෂ්‍යත්ව විභාගයට පිළිතුරු ලියන ශිෂ්‍ය ශිෂ්‍යාවන්ටයිකොළඹ ශ්‍රී සම්බුද්ධාලෝක විහාරවාසී කොළඹ දිස්ත්‍රික් සහකාර අධ්‍යාපන අධ්‍යක්ෂ ශාස්ත්‍රපති විතාරන්දෙණියේ මේධානන්ද හිමිජීවිතය යනු කුමක්ද කියන කාරණය අතිශයින් වැදගත්. මෙයට අපේ දෙමවුපියන් හා ගුරුවරු වගේ ම බාහිර ගුරුවරුන් අදාළයි. ඒ ගුරුවරු ජීවිතය කියා කියන්නේ විභාගය ජය ගැනීමේ ජීවිත අභියෝගයක් හැටියටයි පෙන්වා දී තිබෙන්නේ. ඇත්තෙන් ම ජීවිතය පිළිබඳ ළමයිනට නිසි අවබෝධයක් නැහැ. ඒ අය දැකපු එකම දෙය තමයි විභාගය ජයගැනීම. මේ අභියෝගයට තම ළමයින් නැඹුරු කරවන්නේ වත්මන් දෙමවුපියන්. මේ දෙමවුපියෝ ජනප්‍රිය අධ්‍යාපන සංකල්පයක් මනසෙ තබාගෙන උපදින්න ඉන්න දරුවාටත් නාගරික අධ්‍යාපනයක් ලබාදිය යුතු බවට මනස දරාගෙන හොරට උප්පැන්න හදන කාලයකයි. අප මේ ඉන්නේ, දරුවා උපන්නාම අධ්‍යාපනයට හැඩ ගස්වනවා. පළමු ශ්‍රේණියට ඇතුළත් කිරීමේ සිට උසස් පෙළ දක්වා දෙමවුපියන් අතර පුදුමාකාර තරගකාරිත්වයක් තිබෙනවා. ඒ තරග පීඩනයට හසුවන්නේ දරුවන්. මුල් කාලයේ දීම ළමයා අධ්‍යාපනික වශයෙන් රොබෝ කෙනකු බවට පත් කරවනවා.දෙමවුපියන්ගේ බලාපොරොත්තුවක් තියෙනව, ළමයා කවුරුන් හෝ විය යුතුයි කියා. එතැනදී ළමයාගේ කැමැත්ත නොව දෙමවුපියන්ට සාධාරණයක් ඉටුකර දීමට දෙමවුපියන් කැමති විෂයයක් තෝරා ගන්නවා. එහිදී දෙමවුපියන් ලොකුම අභියෝගය ළමයාට බාරදෙනවා, මෙන්න මෙහෙම මෙපමණ කලක් අම්මා අප්පා වන අප වියදම් කරල ඇති නිසා අපේ බලාපොරොත්තු ඉටු කළ යුතුයි කියලා ළමයාව අන්තිම සටනට රැගෙන යනවා. ඊට පාඩම් කරන ළමයා ළඟ අම්මත් නිදි වරනවා. විභාගය ආසන්න වෙද්දී සාපෙළ, උසස් පෙළ පිළිබඳ ළමයිනට මහා විශාල ආතති, මගේ අම්ම තාත්තාගේ බලාපොරොත්තු ඉටු කරදෙන්න බැරිවයාදෝ කියන දෙයක් දරුවා තුළ පවතිනවා. සමහර විට ළමයා තෝරාගත් විෂයයන් සමත් නොවන්නට ඉඩ තියෙනවා. ළමයින් තම පීඩනයෙන් ඉවත්වීම සඳහා මානසික පීඩනයෙන් ගැලවීමක් වශයෙන් ටියුෂන් කාලයේදී නොයෙක් සබඳතා ගොඩ නඟා ගන්නවා. මේ අද රටේ පවතින තත්ත්වයයි.අධ්‍යාපනය කියන්නේ නිදහසේ හිතල මතල රට වෙනුවෙන් යමක් කිරීමට ඇති හැඟීමට අනුව යන්නත්, ලෙඩකු දැක මා වෛද්‍යවරයකු විය යුතු ය කියන දරුවකු අද නැහැ. වාණිජමය වටිනාකමක් තමයි සමාජ සේවයකට වඩා වැඩියෙන් බලාපොරොත්තු වන්නේ. වාණිජ අවශ්‍යතාවන් ඉටු කරන්නට යාමේදී හිතක කරුණාව දයාව මෛත්‍රිය උපේක්ෂාවට ඉඩක් නැතිව යනවා. ඒ ළමයින් දිනෙක මවුපියන් වූ පසු ඒ දරුවන්වත් තරගකාරිත්වයට යොමු කරවනවා. තේරුම් කරගන්න අපට බැරි වී ඇත්තේ ජීවිතය, විභාගය හා අධ්‍යාපනය යන කඩඉම් තුනයි. ජීවිතයක් යනු පුද්ගලයා බොහොම සැනසීමෙන් ගතයුතු දෙයක්. . විභාගයක් යනු මේ අධ්‍යාපනය කොපමණ දුරට මේ ළමයා ග්‍රහණය කරගන්නවාද යන්න මැන බැලීමක්. විභාගයෙන් අඩු ලකුණු ලබාගැන්මක් සිදු වුවහොත් ඒ ළමයා ගැන අඩු අවධානයක් යොමු වන්නේ,විභාගයට ඉස්සෙල්ලයි මේ සටනට තම ළමයා මවුපියන් යොමු කරවන්නේ. නමුත් සිදුවිය යුත්තේ විභාගයෙන් අඩු ලකුණු ගත් පසුව දරුවාට අවධානය දිය යුතු වීමයි. අභියෝගය කියන්නෙ වැටෙන ළමයා නැඟිටුවීමයි. එතකොට, මේ වර්තමානයේ සිදුවන්නේ සිදුවිය යුතු දේ නොවේ. මේවා දැනගත යුත්තේ දෙමවුපියන්, ඔවුන් දැනගත යුතුවෙනවා ජීවිතය කියන්නේ ජීවත් වන මේ මොහොත බව, අපට අතීතයේ නොව මේ මොහොතෙන් අනාගතේට ජීවත්වන්ටත් බැහැ. ළමයාට පීඩාවක් නොවන්න එදිනෙදා අධ්‍යාපන කටයුතු ගැන සොයා බැලීමයි. දෙමවුපියන්ගේ වගකීම විය යුත්තේ, පෑ 24 පන්ති ගියා කියලාවත් පෑ 24 පාඩම් කළා කියලාවත් විභාගයක සාර්ථක ප්‍රතිඵල මනින්න බැහැ කියා මේ වනවිට ළමයින්ගෙන් ම ඔප්පු වී තියෙනවා. ශිෂ්‍යත්ව වලින් සමත් වූ ළමයින් මාධ්‍යයකට කළ ප්‍රකාශ වලින් අපට පෙනී ගොස් තිබෙනවා සැහැල්ලුවෙන්, පීඩනයක් නැතිව පාඩම් කළ ළමයින් විශිෂ්ට ලකුණු අරන්, පන්ති ගණනාවකට ගිය ළමයින් අසමත් වූ අවස්ථාවක්.තවත් ළමයින් ක්‍රීඩා ආදී ක්‍රියාකාරකම් වල නියැළෙමින්, තවත් ළමයින් විභාග මානසිකත්වයෙන් තොරව ඉඳල විභාග ජය අරන් තිබෙනවා. අපේ වැඩිහිටියන් අධ්‍යාපනය කියමින් ළමයිනට කරන බලපෑමෙන් කර ඇත්තේ ඔවුනක් අධ්‍යාපන ජීවිතය කඩා වැට්ටවීමක්. විභාගයට මාස ගණනක් කියා කිසිදු ගමනකට ළමයා කැඳවා යාමක් නැහැ. වැඩිහිටියන්ගෙන් ළමයාට පීඩනය. හැම මනසක්ම එකවගේ ද? නැහැ. අපේ ආනන්ද හිමියනට මුළු ත්‍රිපිටකයම මතකයේ තිබුණාට අන් හිමිවරුනට එහෙම නැහැ. සමහර ළමයින් පාඩම් නොකළත් එයා හිතල ලියන උත්තරය නිවැරදි වෙනවා. අධ්‍යාපනය සිදුවිය යුත්තේ එලෙසයි. ඒ වගේ ම ළමයා අධ්‍යාත්මික වශයෙනුත් මානසික ආතතිවලින් තොරව මනස නිරවුල්ව තබා ගැනීමට ආගමික පරිසරයත් වැදගත් වෙනවා. පන්සලට යාම, බෝධි පූජා විභාග කාලෙදි පමණක් කළොත් එය ද ළමයාට පීඩනයක් විය හැකියි.සටහන - අමල් යශෝමන් ජයසිංහකොළඹ දකුණු කලාපයේ අනුනාහිමිසිරිල් ගාමිණී පියතුමාඅපි කතෝලිකයන් හැටියට කරන පළවෙනි දේ තමයි දෙවියන් වහන්සේ විශ්වාස කිරීම, ඥානය ලැබෙන්නේ දෙවියන්වහන්සේගේ ආශිර්වාදයෙන් අපි ප්‍රඥාව ඕනෙ කියලා දෙවියන් වහන්සේ උදෙසා යාච්ඤා කරනවා. සෑම දෙයකදීම දෙවියන් වහන්සේ පෙරටු කරගැනීම අපේ අපේක්ෂාවයි.යාච්ඤාාවෙන් අපි ශුද්ධාත්මයාණන් වහන්සේට ආරාධනා කරනවා. ඉන් පසුව උන්වහන්සේ ගේ ආලෝකය අපේ ජීවිතයට ලැබෙනවා. විභාගයට යෑමට පෙරත් දේව අභිමුඛත්වය ඉල්ලා යාච්ඤා කිරීම ඉතාමත් වැදගත් වෙනවා.හැබැයි ඉතින් මිනිසුන් විදිහට අපි අපේ කොටස ඉටු කරන්න ඕනෙ. අපේ පැත්තෙන් ඥානය දියුණු කර ගැනීම අපේ යුතුකමක්. විභාගයට සූදානම් වීම අපි කරන්න ඕනෙ පිළිවෙළකට අනුව.තමන් විසින් තමන්ට උදව් කරගැනීමට සූදානම් වන තැනැත්තාට තමයි දෙවියන් වහන්සේත් අනුග්‍රහය දක්වන්නේ.ප්‍රශ්නය පත්තරය අතට ගත්තහම අපේ ආගමේ විදිහට නම් යාච්ඤාවක් කියා බාරදෙන්න ඕනෙ. කලබලවීම සාමාන්‍ය දෙයක්. ඒත් කලබල වෙන එක සුදුසු නැහැ. දී ඇති උපදෙස් මාලාව හොඳින් කියවීම අවශ්‍ය වෙනවා. ඒ වගේ ම ඉවසිලිමත්වීමත් කල්පනාකාරී වීමත් වැදගත්,ප්‍රශ්න පත්තරයේ ප්‍රශ්න හොඳීන් කියවීමත්, අවබෝධකර ගැනීමත්, ඒ අනුව ප්‍රශ්නයට උත්තර ලිවීමත් කළ යුතුයි.ඒ වගේ ම ප්‍රශ්නයට ලැබෙන කාල වෙලාව ගැන අවබෝධයක් හිතට ගැනීම වැදගත් වෙනවා. උදාහරණ ලෙස පැයක් ඇතුළත උත්තර ලිවීමට ඇති ප්‍රශ්නයකදී නම් කාල වේලාව බෙදා ගෙන කටයුතු කළ යුතු ය.උත්තරය ලිවීමට ප්‍රථම උත්තරය ලිවිය යුතු ආකාරය කෙටියෙන් සැලැසුම් කර උත්තරය ලිවීම ආරම්භ කිරීමෙන් වඩාත් ඵලදායි පිළිතුරක් ලියවෙනවා.මේ නිසා බොහෝ විට ප්‍රශ්න මඟහැරීම උත්තර ලිවීමට බැරිවීමෙන් වන අපහසුවට සිසුවා මුහුණ දෙන්නෙ නැහැ.වැඩි ලකුණු ගැනීමට නම් සැලැසුම් සහගත පාඩම් කිරීමත් සහ පිළිතුරු ලිවීමත් අවශ්‍යයි.සටහන - රූපාන්ති බුලත්සිංහලජනප්‍රිය සිංහල ගුරු උපුල් ශාන්ත සන්නස්ගලඋසස් පෙළ විභාගය ගැන කතාකරන විට මූලික කරුණු 6ක් ගැන විමසිය යුතුය.පළමුවැන්නදරුවාට විෂය නිර්දේශයක් තියෙනවා. දැනට දශකයකට කලින් තිබුණා ක්‍රමයේදී ප්‍රශ්න පහකට සූදානම් වෙන්න තිබුණා. විෂය නිර්දේශයෙන් කොටසක් අරගෙන වුණත් ඒ ප්‍රශ්න පහට සූදානම් වෙන්න පුළුවන්. මුළු විෂය නිර්දේශයම ආවරණය කළ යුතු නැහැ. එහෙත් වර්තමානයේදී (2011) දී අලුත් විෂය නිර්දේශයකට තමයි දරුවා මුහුණ දෙන්නෙ, දශකයකට පස්සේ කලා, විද්‍යා, ගණිතය, වාණිජ සෑම විෂය නිර්දේශයක් ම වෙනස් වෙනවා. මෙය මූලාකෘති ප්‍රශ්න විමසීමේදී පැහැදිලියි. මෙහිදී දරුවෙක් විධිමත්ව විෂය නිර්දේශය ආවරණය කළ යුතුයි. බහුවරණ ප්‍රශ්නවලට විධිමත්ව පිළිතුරු සැපයීමට නම් මුළු විෂය නිර්දේශයම ආවරණය කරන්න අවශ්‍යයි. දරුවාට සමහර පාඩම් මඟ හැරිලා නම්, පුනරීක්ෂණ වෙලා නැත්නම් ප්‍රශ්න සාකච්ඡා වෙලා නැත්නම්, මේ සෑම දෙයක් කෙරෙහිම අවධානය යොමු කරමින් විධිමත්ව සූදානම් වෙන්න ඕනෙ. සම්පූර්ණ නොවී විභාගයට ගියහම වියවුල් මානසිකත්වයක් ඇතිවෙනවා.දෙවැන්නනව විෂය නිර්දේශයට පසුගිය විභාග ප්‍රශ්න නැහැ. 2011 අගෝස්තු වල තියෙන විභාගය සඳහා හැම විෂයකට මූලාකෘති ප්‍රශ්න පත්තර එවලා තියෙනවා. ලකුණු ලැබෙන පිළිවෙළ ප්‍රශ්න කීයක් අහනවාද? ලකුණු දීමේ පටිපාටිය මූලාකෘති ප්‍රශ්න පත්තරයේ තියෙනවා. ඔබ දුර පළාතක දරුවෙක් නම් ඒ සඳහා අවධානය යොමු කරලා නැත්නම් ඒ සඳහා අවධානය යොමු කරන්න. මූලාකෘති ප්‍රශ්න පත්තරයට වහල් විය යුතු නැහැ. එය ආදර්ශයක් පමණයි.තෙවැන්නදරුවාට මේ මොහොතේ පීඩනයක් ලැබෙනවා. පීඩනය පාසල හරහා එනවා. පුතේ, දුවේ පාස් වෙන්න කියලා දෙමවුපියන් හරහා පීඩනයක් එනවා. මේක ජාතික විභාගයක් මේක පාස් වෙන්න ඕනෙ. ඒ වගේ ම බලාපොරොත්තුව විසින් ඇති කරන පීඩනය නිසා සවිඥානිකව ප්‍රශ්නවලට මුහුණ දිය යුතු ය. යන්ත්‍ර බැඳලා කේන්දර බලලා දෛවය සහ කරුමය ගැන හිතලා ලබා උපන් හැටි හිතලා, අදෘෂ්‍යමාන දෙවියන් ගැන හිතලා මේ මොහොතේ ළමයා මුලා නොවිය යුතු ය. යන්ත්‍ර මන්ත්‍රකරුවන්ට හෝ කේන්දරකරුවන්ට හෝ ඔබ විභාගය සමත් කළ නොහැකි ය. දෙවියන් වන්නෙ තමන්මයි වෙන කිසිවෙකු නොවේ. ආත්ම ශක්තිය, ධෛර්ය, විශ්වාසය තමා තුළම තමාම ගොඩනඟා ගත යුතු ය. දරුවෙකු විභාගය ආසන්නයේ බෝධි පූජාවක් කළාට කමක් නැහැ. එයින් මානසික සහනයක් සංහිඳියාවක් ඇති කරගන්න පුළුවන්. හැබැයි එයින් ඔබ විභාගයෙන් සමත් කළ නොහැකි ය. තමන් අදහන ආගමට අනුව දෙවියන් වැඳීමට යාච්ඤා කිරීමට කාලයක් ගත කළාට කමක් නැහැ. එයින් මානසික සන්සුන් බවක් ඇති කර ගත හැකිය. එහෙත් එය ඔබ විභාගය සමත් කරවීමේ ප්‍රධාන මූලෝපායක් නොවේ.ඔබ විභාගයෙන් සමත් කළ හැක්කේ ඔබේ ප්‍රඥාවට ඔබේ දැනුමට, ඔබේ නුවණ තුළ ඇති කරගන්නා ආත්ම විශ්වාසයට ඔබේ ප්‍රශ්න පත්තරයේ පිළිතුර ලෙස විෂය කරුණු වලින් ප්‍රතිඋත්තරදීමෙන් පමණයි. එනිසා ම ඔබ සන්නද්ධ විය යුත්තේ දැනුමෙන් මිස මිත්‍යා දෘෂ්ටියෙන් නොවෙයි.සිවුවැන්නමේ මොහොතේ පවතින මානසික ව්‍යාකූලතාව සහනයකට පත් කර ගැනීම සඳහා ඔබ යොදා ගන්නා වූ ක්‍රමෝපායන් දැනුම ප්‍රඥාව තුළ ම පිහිටා අනුගමනය කළ යුතු ය. උදාහරණ ලෙස නොබෝදා තෝලංගමුව මහා විද්‍යාලයේ සිසුන් දෙදෙනෙක් මානසික සහනය, විවේකය සොයාගෙන පීඩනයට පිළිතුරක් ලෙස දිය නෑමට ගොස් දියේ ගිලී මිය ගියා. ඇතැම් සිසුන් මේ පීඩනය පෞද්ගලික කැරැල්ලක් ලෙසත් මුදා හරිනවා. ඇතැම් වෙලාවට කෑම පිඟාන පොළවේ ගහන්න පුළුවන්, ළඟ තියෙන ජනෙලයකට ගහන්න පුළුවන්. පීඩාව නිසා කතා නොකර ඉන්න පුළුවන් මෙහිදී දෙමව්පියන්ගේ මැදිහත්වීම අතිශයින් වැදගත්ය.දරුවාගේ මානසිකත්වය දරුවා තරමටම වැඩිහිටියන් හා දෙමව්පියන් තේරුම් ගත යුතු ය. දරුවාට මේවා නොතේරෙනවා නම් දරුවාට තේරුම් කරදීමත් වැදගත් වෙනවා. විභාග භීතිකාව නිසා හටගන්නා වූ මානසික ව්‍යාකූලතාව ද වටහා ගත යුතු ය. එයට පිළිතුරු සපයා ගත යුත්තේ අතිශය සංයමයකින් සහ බුද්ධිමය ක්‍රියා මාර්ගයකින් පමණයි. එහිදී මිථ්‍යා දෘෂ්ටික ක්‍රියා මාර්ග කිසිසේත් අනුගමනය නොකළ යුතු ය.පස්වැන්නමේ සතියේ දී දරුවා අතට විභාග අයදුම්පත්‍රය ලැබෙනවා. එය ලැබුණු විගසම විභාග මධ්‍යස්ථානය, එයට ඇති දුර, ඒ සඳහා ළඟා විය හැකි කාලය ළමයා නිර්ණය කරගත යුතු ය. විභාගය ඇරැඹීමට අවම වශයෙන් විනාඩි 45 කට පළමුව විභාග ශාලා පරිශ්‍රයට දරුවා පිවිසිය යුතු ය. එය අතිශයෙන් වාසිදායක ක්‍රියාපිළිවෙළක් මෙයින් දරුවා විභාග මධ්‍යස්ථානයේ පරිසරයට නිරායාසයෙන් හුරුවීමක් වෙනවා. ඔබේ විභාග අයදුම්පත්‍රයේ ඔබේ නම විභාග අංකය, විෂය අංකයත්, එම විෂය පැවැත්වෙන කාලයත් නිවැරැදි යැයි දෙතුන්විටක් විමසා බැලිය යුතු ය. එහි යම් කිසි දෝෂයක් වෙත් නම් මේ මොහොතේ සිටම ක්‍රියාත්මක වෙන විභාග දෙපාර්තමේන්තුවේ පැය 24 පුරා ක්‍රියාත්මක දුරකථන අංකයට එය දැක්විය යුතු ය. විභාග අයදුම්පත්‍රය විදුහල්පති තුමාට ලැබුණු සැනින් එය විභාග අපේක්ෂකයාට ලබාදිය යුතු ය. විභාග අයදුම්පත විදුහල්පතිවරයා සිසුන්ට ලබා නොදී කල් මැරීම කිසිසේත් නොකළ යුතු ය. එහෙයින් ඔබේ අයදුම්පත්‍රය පාසලට ලැබුණ සැනින් ඔබ එය ලබාගෙන එහි නිරවද්‍යතාව සහතික කරගත යුතු ය.සය වැන්නඔබ කිසිසේත් විභාගයට බියනොවිය යුතු ය. නිර්භීතව නිරවුල්ව සහ කලබලයකින් තොරව ඔබ දෙවසරක් සපුරාගත් විෂය දැනුම විභාගයේ පිළිතුරු පත්‍රයේ නිරවුල්ව සටහන් කළ යුතු ය. ඉලෙක්ට්‍රොනික් භාණ්ඩ විවිධ වර්ණක, මකන දියර (ටිපෙක්ස්) ජංගම දුරකථන යනාදිය ඔබ විභාග ශාලාවට රැගෙන නොයා යුතුයි.විභාගයේදී ලැබෙන්නා වූ පිළිතුරු සටහන් කරන කොළ ශාලාවෙන් පිටතට රැගෙන නොයා යුතු ය. පිළිතුරු පත්‍රයේ අංක, එනම් ප්‍රශ්න අංක පිටු අංක නිවැරැදිව සටහන් කළ යුතු ය. කොළ නොගැලවෙන සේ පිළිතුරු පත්‍රය අමුණා විභාග මධ්‍යස්ථානයේ නිලධාරියෙකුට පමණක් ම එය භාරදිය යුතු ය. කිසිසේත් එය වෙන කෙනෙකුගේ අතට පත් නොකළ යුතු ය. විභාග කාලයට කලින් ඔබ පිළිතුරු ලියා අවසන් වුවත් ඔබට ශාලාවෙන් පිටතට යෑමට නොදෙන එහෙයින් ලැබෙන මුළු කාලයම ඵලදායිව පිළිතුරු ලිවීමට භාවිත කළ යුතු ය.ඉහත දැක්වූ සය වැදෑරුම් කාරණා පමණක් ඔබේ මතකයේ ධාරණය කොටගෙන ඔබ විභාගයට සූදානම් විය යුතු ය. ශික්ෂණය, ඍජු බව, ප්‍රඥාව, අනාගත බලාපොරොත්තුව සුබවාදී හැඟීම් යනාදිය ඔබේ මනසේ රෝපණය කොට ගෙන විභාගයට සූදානම් වෙන්න ඔබට ජය නිසැකයි.කුරුණෑගල ඉරේෂා පෙරේරාමම ඉරේෂාඉස්කොලේදී පන්තියේ දක්ෂතම ශිෂ්‍යාව. ත්‍යාග ප්‍රදානෝත්සවවලදී මට තෑග්ගක් නොලැබුණු අවුරුද්දක් නැති තරම්. ගමේ ඉස්කොලෙන් ශිෂ්‍යත්වේ සමත් වෙලා කොළඹ පාසලකට ඇවිත් සාමාන්‍ය පෙළට ඒ 7, බී 2 ක් ගත්ත නිසා උසස් පෙළට තේරුණේ ඉහළින්මයි. ඒත් මගේ බලාපොරොත්තුව නීතිඥවරියක් වෙලා සමාජ අසාධාරණයට එරෙහිව පෙනී සිටින්න. එහෙම හිතෙන්න ඇත්තේ පුංචි කාලේ ඉඳන් ම මම කතා කරන්නේ “ලෝයර්” කෙනෙක් වගේ කියලා හැමෝම කියු නිසා වෙන්නත් ඇති.මගේ තාත්තා නැතිවුණු වෙලාවේ මම පොරොන්දුවක් වුණා. ඒ කවදාහරි තාත්තගේ බලාපොරොත්තු ඉෂ්ඨ කරනවා කියලා. මම ආසම සින්දුවත් “මිදුලේ වැලි මාලිගාවේ සක්විති පදවිය ලබන්න”. ඒත් උසස් පෙළට ඉඳගත්ත හැම මොහොතෙම මට මතක් වුණේ “දුවේ කියා මා අමතන්න” මේ ලෝකේ මගේ තාත්තා නෑ නේද කියලායි.තාත්තගේ ව්‍යාපාර කටයුතු අය්යලා බලාගන්න නිසයි අම්මා රජයේ සේවයේ නියුතු නිසයි අපට ඒ තරම් අඩුපාඩුවක් නෑ. ඒත් පාඩම් කරන වෙලාවට හිතට වද දීපු ප්‍රශ්න දෙකක් තිබුණා. එකක් අම්මයි අය්යලයි සැරෙන් සැරේ විභාගේ හොඳට කරන්න කියලා මට කරන බල කිරීම.අනෙක විභාගෙ ඉවර වෙනකල් නතර කරන්න කියලා අම්මලා කියපු මගේ සම්බන්ධය. ඒක අපි අම්මලාට හොරෙන් පවත්වගෙන ගිය නිසා ගෙදරට අහුවෙයි ද කියලා හැම තිස්සෙම හිතේ තිගැස්මක් වගේ දෙයක් තිබුණා. පාඩම් කරන වෙලාවටත් ඒක ටිකක් දැනුණා.ක්‍රීඩාවලට ගියත්, පන්ති ගියත් ඒ අය්යා නැතිව මට තනියම ගෙදර එන්න කම්මැලියි වගේ දැනුණේ. ගෙදරට ආපු වෙලේ ඉඳන්. හිර අඩස්සියේ වගේ පාඩම් කරන්නත් ඕනෑනේ. සමහර වෙලාවට කාමරේ දොර වහගෙන ඒ අය්යාට එස් එම් එස් කරලා කාලේ ගෙවාගත්තු වෙලාවලුත් තිබුණා. එතකොට අම්මලාගේ කරදරේකුත් නෑ. එයාත් මා ළඟ වගෙනේ.ඒත් විභාගේ ප්‍රතිඵල ආ වේලාවේ තමයි මගේ පපුව හෝස් ගාලා ගියේ. මගේ ජීවිතේ ඇතුළෙන් ආත්මය කඩා වැටෙනවා වගේ මට දැනුණේ. විශ්ව විද්‍යාලයට තේරෙන්න මට අඩු වෙලා තියෙන්නේ ලකුණු හයයි.ගෙදර පීඩාවෙන් මිදෙන්න එයාට කතා කර කර හිටපු, පන්ති ගිහින් එයාත් එක්ක රවුම් ගහපු, ක්‍රීඩා පුහුණුවලින් පස්සේ ටිකක් ඇවිදපු කාලේ තව එක පාඩමක් වෙනුවෙන් යෙදෙව්වානම් අද මේ දුක මට නැහැ.මම ඔළුව හැරුණු අතේ ඇවිදගෙන ගියා. අවසාන තීරණයට මොහොතක් තියෙද්දි මට මතක් වුණා තාත්තාගේ සොහොන ළඟදි දණ ගහගෙන දීපු පොරොන්දුව. අම්මාගේ ඇස්වල මං වෙනුවෙන් පිරෙන කඳුළු!මම ලොකු හුස්මක් ගත්තා. ඒ එක්කම මගේ හිතේ අමුතු ධෛර්යයක් වගේ ඇති වුණා. මගේ හිත මටම කීවා, “නෑ ඉරේෂා, ජීවිතේ හැමදාම පරදින්නේ නෑ. මේ වගේ දේකට ජීවිතෙන් සමුගන්නේ කිසිම දෙයක් දරාගන්න බැරි දුර්වලයෝ. ඒ නිසා තව සැරයක් උත්සාහ කරලා බලන්න” කියලා. මම දෙවෙනි හුස්ම ගත්තේ ගෙවල් පැත්තට හැරිලා. මම ඇවිදගෙන යන ගමන් හිතුවා පරාජය වුණත් නිර්මාණශීලීව බාර ගත්තොත් අනාගතයේ දිනුමක් හැටියට ඒක ගෙදරට කියන්න පුළුවන් නේද කියලා. හිතේ බරක් තිබුණත් මම මවාගත් සැහැල්ලුවකින් ගෙදර ගියා. “අම්මේ මේ සැරේ එක විෂයකට ලකුණු දෙක ගානෙයි අඩු. ඒක ඊළඟ සැරේ අරන් දෙන්න මම පොරොන්දු වෙනවා.” මම අම්මට කීවා.සටහන - අරුණි මුතුමලී2010 අ.පො.ස උසස් පෙළ ගණිත අංශයෙන් ප්‍රථම ස්ථානයට පැමිණි කොළඹ රාජකීය විද්‍යාලයේ විදුරංග බණ්ඩාර“අපේ පාසල් ජීවිතයේ ප්‍රධාන කඩඉම් තුනක් තමයි ශිෂ්‍යත්ව විභාගය හා සාමාන්‍ය පෙළ හා උසස් පෙළ විභාග. අද මං මේ කඩඉම් තුනම සාර්ථකව පසුකර තියනවා. හෙට ඒ අභියෝගය ඔයාලට. එය සාර්ථකව ජයගන්නට මම ඔයාලට සුබ පතනවා.මට මේ කඩඉම් තුනෙන් ම උසස් ලෙස සමත් වුණේ මගේ අධිෂ්ඨානය නිසා. මම උසස් පෙළ කරන කොට කවමදාවත් බලාපොරොත්තු වුණේ නැහැ. මේ වගේ ජයග්‍රහණයක්. ඒ වගේ ජයග්‍රහණයක් බලාගෙන නෙමේ මම විභාගය ලිව්වේ. නමුත් මා තුළ නිතරම ලොකු විශ්වාසයක් තිබුණා. විෂයන් තුනටම ‘ඒ’ සමාර්ථ ගන්නට හැකි බව.ම මගේ පාසලේ කරන වැඩ කටයුතු නිවසේදී කරන්නට දෙන වැඩ කටයුතු එදාම අවසන් කළා. පසුදිනට තබා ගත්තේ නැහැ. ඒ වගේ ම රාත්‍රියේ දී නිදි වරාගෙන පාඩම් කරලා අනවශ්‍ය පරිදි වෙහෙසෙන්න ගියේ නැහැ. හැමදාම උදේ පාන්දර 5 ට අවදි වෙලා ටිකක් පාඩම් කරලා පාසල් ගියා. පාසල් අවසන්වී නිවසට ඇවිත් රාත්‍රි 10.30 පමණ වෙනකම් ඇහැරගෙන පාඩම් කළා. විභාගය ළං වනවිට මම නිතරම ප්‍රශ්න පත්‍ර කරන්න පටන්ගත්තා. කෙටි සටහන් ළඟ තබා ගත්තා. අමාරු පාඩම් යහළුවන් ගෙන් අහගෙන පාඩම් කරගත්තා. දන්නැති දේ නිතරම ගුරුවරුනුත් සමඟ සාකච්ඡා කර තේරුම් බේරුම් කරගත්තා. නංගියේ, මල්ලියේ හෙට ඔයාලට තවත් අභියෝගාත්මක දවසක් උදාවෙනවා. විභාගය ළං වී ඇති නිසා ඔයාලා හරිම පීඩනයකින් ඇත්තේ. එහෙම පීඩනයක් ඇති කර ගන්න එපා. සැහැල්ලු මනසකින් විභාගයට මුහුණ දෙන්න. එවිට ඔබට හොඳ ප්‍රතිඵල ලැබෙන බවට ස්ථිරයි.සටහන - සුභාෂිණී ජයරත්න2010 වසරේ පැවැති පහ වසර ශිෂ්‍යත්ව විභාගයෙන් ලංකාවේ පළමු තැනට පත් පන්නිපිටිය ධර්මපාල විදුහලේ සනුජ කල්හාර‘පහ වසර ශිෂ්‍යත්ව විභාගය අත ළඟටම ඇවිත්. මට මතකයි මම ශිෂ්‍යත්ව විභාගයට පෙනී සිටි හැටි. මම ඒ දවස්වල ගොඩාක් සෙල්ලම් කළා. මගේ අම්මා ගුරුවරියක්. ඒ නිසා මට බලපෑම් කරන්නට ආවේ නැහැ. සෙල්ලම් කරන්න එපා කිව්වේ නැහැ. සෙල්ලම් කරන අතරේ මම දවසට පැයක් හරියට පාඩම් කළා. ඒ පැයක කාලය මම මතක හිටින විදියට, ඒකටම යොමුවෙලා හොඳට කළ හැටි මට මතකයි.මං හරි ආසයි සෙල්ලම් කරන්න. පහළ ගෙදර මල්ලිත් එක්ක මම හිතේ හැටියට සෙල්ලම් කරනවා. මම ඒ හැම දේම කරන්නේ පාඩම් වැඩ හරියට කරලා කියලත් මගේ අම්මා දන්නවා.මේ නිසා අපේ අම්මා මට කවදාවත් පාඩම් කරන්න කියලා බල කළේ නැහැ. දවසකට එක ප්‍රශ්න පත්‍රයක් මං කරනවා.අපේ අම්මා ඒකේ වැරැදි මට එවේලේම පෙන්වා දෙනවා.ප්‍රශ්න පත්‍ර කරද්දි මට උගන්වපු දේවල් හොඳට මතක හිටියා වගේ ම මගේ වැරැදි හදා ගන්නත් උදව් වුණා. දැන් ඔයාලත් පාඩම් කරනවට වඩා ප්‍රශ්න පත්‍ර කළ යුතු කාලය ඇවිත්. විභාගය කිට්ටු වෙනකොට පාඩම් කිරීම ඉවර වෙලා ප්‍රශ්න පත්‍ර වැඩිපුර කළ යුතුයි.මට පරිගණකයක් තිබුණට අන්තර්ජාල පහසුකම් තිබුණේ නැහැ. මම කාටුන් බැලුවා. ඒත් නිතරම රූපවාහිනියට යොමුවුණේ නැහැ.මගේ තාත්තා හරිම කාර්යබහුලයි. කොයිතරම් වැඩ තිබුණත් නිවාඩු වේලාවට මම තාත්තත් එක්ක කුඹුරට. වත්ත පහළට යනවා. වත්ත පුරාම ඇවිදලා ගස්වැල් ගැන තාත්තගෙන් ඉගෙන ගන්නවා. අපේ පරිසරයෙන් ඉගෙන ගත් ගොඩාක් දේවල් මට සාර්ථකව විභාගය ලියන්න හැකිවුණා.නංගියේ, මල්ලියේ තව ඔයාලගේ විභාගයට ඇත්තේ දින කිහිපයයි. මං ඉල්ලා සිටින්නේ විභාගය කවදාවත්ම බරක් කරගන්න එපා.බරක් වුණොත් ඔයාලටම විභාගය එපාවෙයි. පංතියේ වැඩ එදාම කරන්න දවසකට එක පැයක් හරි හරියට පාඩම් කරන්න.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=af11073111</link>
    <topic>ගොවි පරපුරට අලුත්ම දැනුම දෙන ‘ජාතික ගොවි දැක්ම’ හෙට සිට</topic>
    <author>නිහාල් පී. අබේසිංහ සේයාරූ - පී. ඩබ්ලිව්. ජිනදාස මධුසංක හේවාආරච්චි</author>
    <content>මෙරට කෘෂිකර්ම ක්ෂේත්‍රයේ වසරේ ප්‍රධාන ම වැඩසටහන වන ජාතික ගොවි සතිය හා ඊට අනුබද්ධ ජාතික කෘෂිකර්ම ප්‍රදර්ශනය හෙට (1 වැනිදා) වවුනියාවේදී ඇරැඹේ.ජාතික කෘෂිකර්ම ප්‍රදර්ශනය 5 වැනිදා දක්වා පැවැත්වෙන අතර එමගින් පොදුවේ මුළු රටේම ගොවි ජනතාවටත් විශේෂයෙන් උතුරු හා උතුරු මැද පළාත්වල ගොවි ජනතාවටත් තරුණපරපුරටත් අලුත් ම කෘෂි විද්‍යාත්මක, පර්යේෂණාත්මක හා ගවේෂණාත්මක දැනුමක් ලැබේ.ජාතික ආහාර සුරක්ෂිතතාව තහවුරු කිරීමේ උදාර මෙහෙවර වෙනුවෙන් දේශීය ආහාර නිෂ්පාදනය හා පරිභෝජනය දිරි ගැන්වීමේ ජාතික මෙහෙයුම යටතේ 5 වැනිදා දක්වා වවුනියාව රජයේ බීජ ගොවිපළේදී ජාතික ගොවි සතිය හා කෘෂිකර්ම ප්‍රදර්ශනය පැවැත්වේ.“උතුර දකුණ එකම කෙතක් - යළි පෙරදිග රන් අටුවක්” යන තේමාව යටතේ පවත්වන මෙවර ජාතික ගොවි සතිය හා ජාතික කෘෂිකර්ම ප්‍රදර්ශනය 1 වැනිදා පස්වරු 4 ට දි.මු. ජයරත්න අගමැතිතුමා අතින් විවෘත කෙරේ.කෘෂිකර්ම ක්ෂේත්‍රයේ 2011 වසරේ සුවිශාල ම ප්‍රදර්ශනය හා දැනුම්වත් කිරීමේ වැඩසටහන වන මෙම ප්‍රදර්ශනය විවෘත කිරීමේ අවස්ථාවට කෘෂිකර්ම ඇමැති මහින්ද යාපා අබේවර්ධන මහතා ද එක්වෙයි.අගෝස්තු පළමුවැනි දින ප්‍රදර්ශනයේ ගොවි උපහාර දිනය වේ. අගෝස්තු 2 වැනිදා තරුණ හා ව්‍යවසායකත්ව දිනයයි. එදින ප්‍රධාන අමුත්තා සාම්ප්‍රදායික කර්මාන්ත හා කුඩා ව්‍යවසාය සංවර්ධන ඇමැති ඩග්ලස් දේවානන්දා මහතායි. ජාතික ගොවි සතියේ හා කෘෂි ප්‍රදර්ශනයේ 3 වැනි දිනය අගෝස්තු 3 වැනිදායි. එදින කෘෂි අධ්‍යාපන දිනයයි. එදින පස්වරු 4 ට ප්‍රධාන උත්සවය පැවැත්වෙනුයේ කර්මාන්ත හා වාණිජ අමාත්‍ය රිෂාඩ් බද්දියුදින් මහතාගේ ප්‍රධානත්වයෙනි.මෙහි 4 වැනි දිනය කෘෂි තාක්ෂණ හා ගොවි සම්මන්ත්‍රණ දිනයයි. එදින ප්‍රධාන අමුත්තා වන පාර්ලිමේන්තු මන්ත්‍රී නාමල් රාජපක්ෂ මහතා අගෝස්තු 4 වැනිදා සවස 4 ට වවුනියාව රජයේ ගොවිපළේ දී ප්‍රදර්ශනය විවෘත කරයි.දේශීය ආහාර ප්‍රවර්ධන දිනය 5 වැනිදා යෙදී තිබේ. ආර්ථික සංවර්ධන අමාත්‍ය බැසිල් රාජපක්ෂ මහතා එදින ප්‍රධාන අමුත්තා ලෙස ප්‍රදර්ශනය විවෘත කරනු ලැබේ.කෘෂිකර්ම අමාත්‍ය මහින්ද යාපා අබේවර්ධන මහතා වවුනියාවේ ප්‍රදර්ශන භූමිය නැරඹූ අවස්ථාව.ජාතික ගොවි සතිය හා ජාතික කෘෂිකර්ම ප්‍රදර්ශනය මහින්ද රාජපක්ෂ ජනාධිපතිතුමාගේ උපදෙස් පරිදි කෘෂිකර්ම අමාත්‍ය මහින්ද යාපා අබේවර්ධන මහතාගේ මෙහෙයවීමෙන් අමාත්‍යාංශ ලේකම් කේ.ඊ. කරුණාතිලක මහතාගේ සංවිධායකත්වය ඇති ව පැවැත්වේ.කෘෂිකර්ම ඇමැති මහින්ද යාපා අබේවර්ධන මහතා පවසන පරිදි මේ වැඩසටහන මෙවර පවත්වන්නේ ආර්ථික සංවර්ධන ඇමැති බැසිල් රාජපක්ෂ මහතාගේ මෙහෙයවීම යටතේ පවත්වන ‘දිවි නැගුම’ වැඩසටහනට පූර්ණ සහයෝගය ලබාදීම පිණිස ය. ඊට අවශ්‍ය පැළ හා බීජ නිපදවීමට පුළුල් දැනුමක් ලබාදීම හා උතුරේ හා උතුරු මැද ගොවි ජනතාවට අපේ රටේ නිපදවූ අලුත් ම බෝග ප්‍රභේද හඳුන්වා දීම ද, අලුත් කෘෂි උපකරණ පිළිබඳව හඳුන්වා දීම ද මෙහිදී සිදුකෙරේ.මෙය වසර 30 යුද්ධයෙන් පීඩා විඳී උතුරේ ජනතාවට නව කෘෂි විද්‍යාත්මක දැනුම දියුණු කර ගැනීමට අවස්ථාවක්. ඒ සමඟම වසර 30 කට පසු උතුරේත් උතුරු මැදත් පවත්වන විශාලතම කෘෂි ප්‍රදර්ශනය මෙයයි. අක්කර 50ක් පුරා පැවැත්වෙන මේ ප්‍රදර්ශනයේ රාජ්‍ය හා පෞද්ගලික අංශවල ප්‍රදර්ශන කුටි 100 ක් පමණ තිබෙනව. උතුරට ආවේණික වගාවන් ස්ථිර ලෙස වගා කර තිබෙන අතර ඒ වගාවන් ගෙන් බීජ හා පැළ නිපදවීමට දැඩි අවධානය යොමු කර තිබෙනවා. රටේ සියලු ම වගාවන් වල ආදර්ශන මෙහි දකින්න පුළුවන්” ඇමැතිවරයා කීය.මෙම ජාතික ගොවි සතියේ හා කෘෂිකර්ම ප්‍රදර්ශනයේ කමිටුවේ සභාපති ආචාර්ය රොහාන් වීරකෝන් මහතායි.මෙවර වවුනියාවේ බීජ ගොවිපළේ තමයි මේ ප්‍රදර්ශනයේ ප්‍රධාන කොටස තිබෙන්නේ ඒ අක්කර 10 පුරාම අපි මෝරපු කරල්වල බීජවලින් හා ගෙඩිවලින් නිවැරැදිව කෘෂි විද්‍යාත්මක ලෙස බීජ හා පැළ සකස් කර ගන්නා අයුරු පැහැදිලිව කියා දෙනවා. මෙය වැඩිපුර ‘දිවි නැඟුම’ වැඩ සටහනට අත්වැලක්.මෙවර ප්‍රධාන වේදිකාව වටේ ද අක්කර 2.5 ක බීජ පැළ තවානක් තිබෙනවා. මෙවර අපි මේ ප්‍රදර්ශනය ආශි‍්‍රතව බීජ හා පැළ ලක්ෂ දෙක හමාරක් හදන්නයි බලාපොරොත්තුව.” නියෝජ්‍ය කෘෂිකර්ම අධ්‍යක්ෂ (සන්නිවේදන) ආචාර්ය රොහාන් වීරකෝන් පවසයි.මේක උතුර දකුණ යා කරන ප්‍රදර්ශනයක්. ගිය වසරේ ජාතික ගොවි සතිය හා කෘෂිකර්ම ප්‍රදර්ශනය පැවැත්වූවේ දකුණේ තිස්සමහාරාමයේ බටඅත. මෙවර උතුරේ. ඒ අනුව තමයි අපි උතුර දකුණ කෘෂිකර්මයෙන් යා කරන්න හදන්නේ ඒ අනුව තමයි. ‘උතුර - දකුණ එකම කෙතක් යළි පෙරදිග රන් අටුවක්’ යන තේමාව මෙවර සම්මන්ත්‍රණයට හා ප්‍රදර්ශනයට යොදා ගත්තේ. ආචාර්ය රොහාන් වීරකෝන් පැවසීය.පලතුරු පැළ හදන හැටි අපි කියලා දෙනවා. දෙපාර්තමේන්තුවේ සියලු තාක්ෂණික අංශවල කුටි විස්සක් අපි විවෘත කරනවා. ඊට අමතරව රටේ සියලු පර්යේෂණ ආයතනත් මේකෙදි බීජ ගොවිපළ භූමියේම පවත්වනවා. බිජ නිපදවීම ආශි‍්‍රත තවත් පෞද්ගලික කර්මාන්ත ආයතනවල කුටිත් මෙහි අන්තර්ගත වෙනවා. සම්පූර්ණ කුටි ගණන 100 කට වැඩියි. බීජ හදන හැටි පැළ හදන හැටි ඒවායේ ගුණාත්මක බව වර්ධනය පිළිබඳ උපදෙස් අපි ලබා දෙනවා” ඔහු කීය.වවුනියාවේ කෘෂිකර්ම පාසලේ දී අපේ රටේ වැවෙන සියලුම බෝගත් විශේෂයෙන් උතුරේ වැවෙන බෝගවලටත් සම්බන්ධ අලුත් ප්‍රභේද අපි හඳුන්වා දෙනවා. මෙහිදී විකිණීමට ඇත්තේ උතුරේ වැවෙන බෝගවල බීම වර්ග හා උතුරේ වැවෙන ආහාර පමණයි.“මේ ප්‍රදර්ශනය තනිකරම කෘෂිකර්ම විශ්ව විද්‍යාලයක්. කෘෂිකර්මයට සම්බන්ධ හැම විෂයයක් පිළිබඳව කරුණු මෙහිදී දැනගන්න පුළුවන්” කෘෂිකර්ම අමාත්‍යාංශයේ අතිරේක ලේකම් (පර්යේෂණ) ආචාර්ය ඩී. බී. ටී. විජේරත්න මහතා පැවැසීය.අනුරාධපුරය, පොළොන්නරුව, ත්‍රිකුණාමලය, වවුනියාව, යාපනය, මන්නාරම, කිලිනොච්චිය, මුලතිව් වැනි දිස්ත්‍රික්කවල ගොවි ජනතාවට මේ ප්‍රදර්ශනයෙන් කෘෂිකර්මයේ අලුත්ම දේවල් පිළිබඳව පැහැදිලි කෘෂි විද්‍යාත්මක දැනුමක් ලබාගන්න පුළුවන්.ඒ සමඟම මෙතෙක් අබලන් වී කැඩි බිඳී තිබුණු වවුනියාව බීජ ගොවිපළත් වවුනියාව කෘෂිකර්ම පාසලත්, කෘෂිකර්ම පර්යේෂණ ආයතනයත් අපි ස්ථිරව දියුණු කර තිබෙනවා. ඒ ආයතනවල ගොඩනැගිලි භෞතික සම්පත් ආදිය සංවර්ධනය කරනවා. එය ඉදිරි කෘෂි සංවර්ධනයට ඉමහත් පිටුබලයක් වෙනවා.පසුගිය වසර 35 ඇතුළත මෙරටට අලුතින් හඳුන්වා දුන්න බෝග ප්‍රභේද, නවීන කෘෂි උපකරණ මෙන්ම නව ලෝකයේ හැදු නවීන කෘෂි උපකරණ ද මෙහිදී අපි උතුරේ හා උතුරුමැද ජනතාවට හඳුන්වා දෙනවා. සූර්ය බලයෙන් ක්‍රියාත්මක කරන වතුර මෝටර්, ක්ෂුද්‍ර ජල විසුරුම් පද්ධති අපි දෙමළ භාෂාවෙන් ද හඳුන්වා දෙන්න කටයුතු කරනවා. උතුරේ පාරම්පරික කෘෂි තාක්ෂණය දකුණටත් දකුණේ පාරම්පරික කෘෂි තාක්ෂණය උතුරේ අයටත් අපි ලබා දෙනවා.ආචාර්ය විජේරත්න පැවැසීය. වවුනියාවේ පවුල් 30000 ක්ද උතුරේ පවුල් ලක්ෂයකට අධික ගණනක් ද කෘෂිකර්මයෙන් යැපෙති. ඒ අය මෙතෙක් වගා කරන්නේ පාරම්පරික දැනුම අනුවය. ඒ අයට මේ ප්‍රදර්ශනයෙන් ගොවි සතියෙන් නව කෘෂි තාක්ෂණික දැනුම ලබාදීම ලොකු සෙතක්. නව බෝග ප්‍රභේද පිළිබඳව එතරම් දැනුමක් මේ අයට නැහැ. නවීන කෘෂි උපකරණ පිළිබඳ දැනුම දුන්නොත් මේ අයට පුළුවන් උතුරේ වගාවලින් මීට වඩා වැඩි අස්වැන්නක් ලබා දෙන්න. රතු ළූනු, මිරිස්, අලුත් ප්‍රභේද අනුව වැඩි අස්වැන්නක් ලබාගන්න මේ අයට අවස්ථාව තිබෙනවා. උතුරුමැද අයට අලුත් වී ප්‍රභේද පිළිබඳව දැනුමක් ලබා දීමෙන් රටේ වී අස්වැන්න වැඩිකර ගන්න පුළුවන්.’ වවුනියාව සහකාර කෘෂිකර්ම අධ්‍යක්ෂිකා ජී. ජෙගනාදන් මහත්මිය පවසන්නීය.“මේ ප්‍රදර්ශනය මේ පළාතේම ගොවි පරපුරට රජයෙන් ලැබෙන ලොකු තෑග්ගක්. අපි ඒ පිළිබඳව ජනාධිපතිතුමාටත් කෘෂිකර්ම ඇමැති තුමාටත් ස්තුතිවන්ත වෙනවා.” ජෙගනාදන් මහත්මිය පැවැසීය. කෘෂිකර්මය අපේ රටේ තවමත් ප්‍රධානම ජීවන වෘත්තියයි. එහි දකුණටත් උතුරටත් ලොකු වෙනසක් නැහැ. ඒ අනුව එය දියුණු කිරීම රටම යළි පෙරදිග රන් අටුවක් කිරීමකි.නිහාල් පී. අබේසිංහ සේයාරූ - පී. ඩබ්ලිව්. ජිනදාස මධුසංක හේවාආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=af1107312</link>
    <topic>කැපුණු ඇඟිල්ලෙන් අපරාධයක තතු හෙළිවෙයි</topic>
    <author>පිංතූරආර්. රාජමන්ත්‍රී වැලිමඩ සමූහ කීර්ති මෙන්ඩිස්</author>
    <content>ගුරු දෙගුරුන් අපේ මුදුන් මල්කඩය. ගෙදර බුදුන් වන මවට පසු දෙවැනි මව වන්නේ ගුරුවරියයි. ගුරු භූමිකාව හා අපගේ ජීවිත සමඟ ඇත්තේ කිසිදා බිඳිය නොහැකි සබැඳියාවකි. ගුරු වෘත්තිය ඒ තරම්ම උතුම් වන්නේ ඒ නිසාය.යහපත් සමාජයක පෙර ගමන්කරුවා වන්නේ ද ගුරුවරයාය. දරුවන්ගේ දෙනෙත් පාදා හොඳ නරක කියා දෙමින් යහපත් ලෙස ලොව දකින්නට යහපත් මිනිසෙකු සමාජයට බිහි කරන්නට පාර කියා දෙන්නේ ද අපගේ ගුරුවරුන්ම නොවේද? මව පියා තරමටම දරුවකුගේ ජීවිතවලට ළෙන්ගතු චරිතයක් ඇත්නම් සෙනෙහස ආදරය දක්වන්නෙක් සිටිත්නම් ඒ ගුරුවරයාමය.කරුණාවතී ගුරු මාතාව ද එවැන්නියකි. ගමේ දරු දැරියන්ට සිප්සතර කියා දී යහමඟ යවන්නට ඇය ගත් උත්සාහය කිව නොහැකි තරම්ය. කලක් ඇය බෝගහකුඹුර මහ විදුහලේ ඉංගිරිසි ගුරුතුමිය ලෙස ද කටයුතු කළාය. තවත් වරෙක ඇය ගෘහ විද්‍යා ගුරුතුමිය වූවාය. අවසානයේ ඇය විදුහල්පතිනියක ලෙස ද රාජකාරි කළාය.දරුවන් සිවු දෙනෙකුගේ මවක් වූ ඇගේ සැමියා හිටපු ගොවිජන සේවා සහකාර කොමසාරිස්වරයෙකි. ගමේ දරු දැරියන්ට මෙන්ම තම දරුවන්ට ද නිසිමඟ පෙන්වූ ඇය ඔවුන් අද සමාජයේ සිටිනා තත්ත්වය දැක එකසිතින් සතුටු වූවාය. ලොකු පුතා වෛද්‍යවරයකු ලෙසට රාජකාරි කරයි. දරුවන් දෙදෙනෙක් විදේශගතව සිටිති. දියණිය ද ගුරුවරියකි.සැමියා පිළිමතලාවේ සිදුවූ රිය අනතුරකින් මරණයට පත්වීමත් සමඟ විශ්‍රාමික ඇය මහ ගෙදර තනි වූවාය. ඒත් දරුවෝ ඇගේ දුක සැප බලන්නට අමතක නොකළහ. නිවෙස වටා ඇති අක්කර හතක පමණ වූ තේ වගාවෙන් හා කුලී නිවෙස් කිහිපයකින්ම ලැබෙන ආදායම ඇගේ තනි ජීවිතයට සෑහුණේය. ඊට අමතරව ඇය ලැබු විශ්‍රාම වැටුපත් සැමියාගේ විශ්‍රාම වැටුපත් ලැබෙන හෙයින් ඇයට කිසිදු අඩුවක් දැනුණේ නැත.මෙසේ තනිවම කාලය ගත කරමින් වතුපිටිවල වැඩ කටයුතු සොයා බලමින් දිවි ගෙවූ කරුණාවති ගුරු මාතාව ගැන පසුගියදා අසන්නට ලැබුණේ අසුබ ආරංචියකි.“සර්... ඉස්කෝලේ නෝනා මැරිලා...”වැලිමඩ පොලිස් ස්ථානාධිපති බුද්ධික ඒකනායකවැලිමඩ පොලිසියට කිසිවකු දුන් දුරකථන ඇමතුමකින් කියැවුණේය.ඒත් ඊට පෙර වෙනදා මෙන් ඇගේ දොස්තර පුතු දුරකතනයෙන් සිය මව අමතා ඇත. දුරකතනය කිහිප වතාවක්ම නාද වුවද මවගෙන් ඊට ප්‍රතිචාර නොලැබුණු හෙයින් ඔහු නිවෙසට යාබද හිතවතකුට ඇමතුමක් දී කියා ඇත්තේ මව ගැන වහා සොයා බලන ලෙසය.ඒ අනුව කිහිප දෙනකුම නිවෙසට ගොස් විපරම් කර බැලුවද කරුණාවති ගුරු මාතාවගේ කිසිදු හැල හොල්මනක් නොවූයෙන් මේ බව ඇගේ පුතුට දුරකතනයෙන් දන්වා ඇති අතර පුතුගේ නියමය වූයේ දොර කඩා හෝ ඇතුළට ගොස් මව ගැන විපරම් කරන ලෙසය.“අපි ඉස්සරහ දොර තල්ලු කරනකොටම දොර ඇරුණා... දොරට පුටුවක් තියලා තද කරලයි තිබුණේ... දොරෙන් ඇතුළු වෙලා බලන කොටම අපි දැක්කා කරුණාවතී ටීචර් දොර ළඟම වැටිලා ඉන්නවා...” අසල්වැසියෙක් පොලිසියට කීවේය. ඇය වැටි සිටි කාමරය පුරා ලේ ගලා යමින් තිබිණි. ඇගේ සිරුර රෙදිකඩකින් වසා දමා තිබුණි. අසල්වැසියෝ මේ බව ඇගේ පුතාට මෙන්ම වැලිමඩ පොලීසියට ද දැනුම් දුන්හ.වැලිමඩ පොලිසියේ නිලධාරීන් එතැනට පැමිණි වහාම මහේස්ත්‍රාත් තුමා ද සිද්ධිය වූ තැන නිරීක්ෂණය කළේය. කරුණාවතී ගුරු මාතාව ඉතා සැහැසි අන්දමින් ඝාතනය කර තිබිණි. ඇගේ ගෙල හරහා වැදුණු පිහි පහරින් ගලා ගිය රුධිරය එක තැනක කැටි වී තිබිණි. ඇගේ කන ඉරා දමා ඇත. ඒ අරුංගල් ගලවා ගැනීමට විය යුතුය. දෙකනේ අරුංගල් පෙනෙන්නට නොතිබිණි.ඇය නිවෙසේ තනිවම සිටි බැවින් ඇයව සතු මුදල් රන් අභරණ කොල්ලකෑම සඳහා පැමිණි කිසිවකු මෙම ඝාතනය කරන්නට ඇතැයි පොලිසිය සැක කළේය. ඒත් අතුරුදන්වූ දෙයක් ගැන කියන්නට කිසිවකු එම නිවෙසේ සිටියේ නැත. එය පරීක්ෂණවලට මහත් බාධාවක් විය.ඒ අනුව එදින උදෑසන ඇය දුටු පුද්ගලයන් දෙතුන් දෙනෙකුගෙන්ම පොලිසිය ප්‍රශ්න කළේය. එදින දහවල් ඇය තේ වත්තේ වැඩ කරන ළමයින්ට තේ දෙන්නට වත්ත උඩහට ගොස් ඇත. ඒ යන ගමනේදී ඇය සමඟ හුරුබුහුටි තරුණියක් ද පැමිණ තිබේ. වැඩ කරන කොල්ලන්ට තේ දුන් ගුරු මාතාව යළි පැමිණි කෙල්ල සමඟම ගෙදරට ගිය බව වත්තේ වැඩ කරන පිරිමි ළමයි දෙදෙනෙක් පොලිසියට කීහ.“ඒ කෙල්ල කොහේ කෙනෙක්ද කියලා දන්නවද...”“දන්නේ නැහැ සර්...”“වයස කීයක විතර කෙනෙක්ද...”“අවුරුදු විස්සක් විසි එකක් විතර පොඩි කෙල්ලෙක්...”“දැක්කොත් හඳුනගන්න පුළුවන්ද”“අපෝ පුළුවන් සර්... නෝනාත් එක්ක හිතවත් කෙනෙක් බව අපිට තේරුණා සර්...”පොලිසිය වත්තේ වැඩ කළ දෙදෙනාගෙන්ම කට උත්තර ගත්හ. කරුණාවතී ගුරු මාතාව සමඟ ඔවුනට තේ දෙන්නට පැමිණි කෙල්ලගේ හැඩරුව මෙන්ම තවත් තොරතුරු සොයා ගන්නටද වෙහෙසුණේය. එය සාර්ථක විය. ඇය මීට කලින් ද මෙම නිවෙසට පැමිණ ඇති බවත් ඇගේ පියා ද මීට වසර දහයකට පෙර වත්තේ සේවය කර ඇති බවත් පොලිසිය අනාවරණය කර ගත්තේ අහල පහල අයගෙන්ය. තව දුරටත් සොයා බලද්දී ඇයට ගුරු හරුකම් පවා කියා දී ඇත්තේ කරුණාවතී ගුරු මාතාව බව ද පොලිසිය දැනගත්තේය. ඉන් පසුව පොලිසියේ ඉලක්කය වූයේ ඇය සිටින තැන දැනගැනීමය. එය එතරම් අපහසු නොවීය. ඇය වැලිමඩට කිලෝමීටර් දහයක දුරින් ඇති කැප්පෙටිපොළ පදිංචිකාරියකි. පොලිසිය වහා එම නිවෙස සොයා ගියේය.ඇගේ ගෙට ගොඩවන්නට පෙරම පොලීසිය කළේ ඒ අහල පහලින් තොරතුරු දැනගැනීමය.“ඔව් සර් ඊයේ උදේ වරුවම ඔය කෙල්ල ගෙදර හිටියේ නැහැ... හවස තමයි ගෙදර එනවා දැක්කේ...”ඇය ගැන දන්නා කියන අයෙක් පොලීසියට කීය. ඒ වගක් නොසඟවා ගෙට ගොඩ වැදුණු නිලධාරීහු ඇගෙන් ප්‍රශ්න කළේ ඊයේ දවස ගත කළේ කොහේද කියාය.“මම කොහේවත් ගියේ නැහැ සර්... දවසම ගෙදරමයි හිටියේ...” ඇය මුලින් කීවාය.“මොකද ඔය ඇඟිල්ලක් කැපිල තියෙන්නේ...”“පිහියට සර්... පාන් කපන්න ගිහින්...” ඇය කීවේ කිසි ගානක් නැතිවය. ඒත් පොලිස් නිලධාරීහු ඊට වඩා තීක්ෂණ වූහ.“අපි ඒ ගෑනු ළමයාගෙන් කට උත්තර තුනක්ම ගත්තා... තුනම පරස්පර විරෝධියි. අපි දැනගත්තා මේ මිනීමැරුම සම්බන්ධයෙන් ඇය කුමක් හෝ දන්නා බව. ඇගේ අතක් කැපී යෑමත් අපේ සැකයට හේතු වුණා. අපි ඇය සැකපිට අත්අඩංගුවට ගෙන තදින් ප්‍රශ්න කළා... එතකොට තමයි සියල්ල හෙළිදරව් වුණේ.” සිද්ධිය සම්බන්ධයෙන් කළ විමසීමකදී වැලිමඩ පොලිස් ස්ථානාධිපතිවරයා කීවේය.පොලිසිය කියන අන්දමට ඇය විවාහක කාන්තාවකි. සැමියා යුද හමුදා කෝප්‍රල්වරයෙකි. ඔහු උපයන මුදල් සැලැසුමක් ඇතිව වියහියදම් කිරීම ඇයට අපහසු විය. ඇය දස අතේ ණය වී ඇත්තේ ඒ නිසාය.ඇයට තරුණයකු මුණ ගැසී ඇත්තේ ඔය අතරය. ඔහු හමුදාවෙන් පැන ගිය සෙබළෙකි. ඔහු ඒ වන විට ත්‍රීරෝද රියක් පදවමින් සිටියේය. දින කිහිපයක් යද්දි ඔවුන් අතර සබඳකමක් ඇතිවිය. සැකකාර හමුදා සෙබළා හොඳ චරිතයකින් හෙබි පුද්ගලයකු නොවීය. ඔහු ගැන පොලිස් පොතේද නොයෙක් දෑ සටහන් ව ඇත. දෙදෙනාටම අවශ්‍ය වූයේ කෙසේ හෝ මුදලක් ;සායා ගැනීමටය.“මම හඳුනන නෝනා කෙනෙක් ඉන්නවා. හැබැයි හොඳට සල්ලි තියෙනවා. මහත්තයා නැතිවෙලා දෙන්නගෙම පැන්ෂන් හම්බ වෙනවා. දරුවොත් රට. එයාලත් සල්ලි එවනවා.” ඇය සිය අනියම් පෙම්වතාට කීවාය.“ඔයා හොඳට හඳුනනව ද?”“ඔව් මම මීට කලිනුත් ගිහින් නෝනාගෙන් රස්සාවක් ඉල්ලුවා. ආයේත් ඕනනම් ඒ විදියට යන්න පුළුවන්...”සැකකාර තරුණිය හා කරුණාවතී ගුරු මාතාව අතර කිසියම් ඇයිහොඳයිකමක් තිබුණි. ඒ නිසා තරුණිය වරක් දෙවරක්ම ඒ නිවෙසට ගොස් ඇත. නෝනාට උදව් පදව් ද කර තිබේ. ඒ නිසා ගුරු මාතාවට ඇය ගැන කිසිදු සැකයක් තිබුණේ නැත.තනිවම ජීවත්වූ නිසා ඇය පිටස්තරයකු ගෙදරට ගන්නේ නැත. කවුරුන් හෝ වත්තට ආවද නිවෙසින් පිටතට වී කතා කරන සිරිතක් ඇය වෙත විය. ඒ බව ද සැකකාර තරුණිය හොඳාකාරවම දනී.ගුරු මාතාව සතු මුදල් හා රන්බඩු කොල්ලකෑමේ සැලැස්මක් මොවුහු දියත් කළහ. ඒ පසුගිය විසි දෙවැනිදාය. ඇය සිය අනියම් පෙම්වතා සමඟින් ඔහුගේ ත්‍රිරෝද රියෙන්ම බෝගහකුඹුර ගුරු මාතාවගේ නිවෙසට ගියාය. නිවෙසට ඇතුළු වූයේ ඇය තනිවමය. පෙම්වතා වත්තේ කොනක සැඟවුණේය.කරුණාවති මාතාව ඇය සිනහ මුහුණින් පිළිගත්තාය.“මොකද මේ පැත්තේ දරුවෝ...”“රස්සාවක් නැහැ නෝනා... ජීවත්වන්නත් අමාරුයි...”ඒ වන විට කරුණාවතී ගුරු මාතාව සිටියේ වත්තේ වැඩ කරන කොල්ලන්ට තේ හදමින්ය. තේ සාදා ජෝගුවකට දමා ගත් ඇය,“වරෙන්කො මේ තේ ටික දීලා එන්න යන්න...”යැයි කියමින් ඇයට ද වත්ත උඩහට යන්න කතා කළාය. ඒ අනුව ඇය ද ගුරු මාතාව පසුපස ගියාය. ඒ ගියේ නිවෙසේ දොර පියන් විවෘතව තිබියදීය. තේ දී ඉක්මනට පැමිණිය හැකි බව දත් ඇය දොර පියන් වැසුවේ නැත.එය ඇගේ පෙම්වතාට කදිම අවස්ථාවක් විය. ඔහු හීන් සීරුවේ ගෙට ඇතුළු විය. අස්සක් මුල්ලක් නෑර රත්තරන් බඩු හා මුදල් සෙව්වේය. ඒත් තඹ සතයක්වත් ඔහුට හමුවුණේ නැත. මේ නිසා ඔහු සිටියේ කෝපයෙනි. ඔහුට සිය පෙම්වතිය ගැන ද වෛරයක් ඇතිවිය.ගුරු මාතාවට නිවෙස ඇතුළේ සිටි තරුණයාගේ නෙත ගැටුණේ ඔය අතරය. මුදල් කිසිවක් සොයා ගත නොහැකිව වෛරයකින් සිටි ඔහු ඒ සැණින් ගුරු මාතාවගේ ඇඟට කඩා පැන්නේ පිහිය අමෝරාගෙනය.“අනේ... මරන්න එපා...” ඇයට කියැවුණේ එපමණක්ය. ඇසිපිය නඟන සැණින් වැදුණු පිහි පහර ඇගේ ගෙල හරහා වැදුණේය. කපාලු කෙසෙල් කඳක් මෙන් ඇය එතනම ඇද වැටුණාය. ගුරු මාතාවගේ කෑගැසිල්ලට ඒ දෙස බැලු තරුණිය දුටුවේ පිහිය අමෝරාගෙන සිටින පෙම්වතාය.“අනේ එපා එපා...” ඇය ඇස් දෙක දෑතින් වසා ගත්තාය. කෑ ගැසුවාය. කෝපයෙන් වෙව්ලමින් සිටි ඔහු සිය පෙම්වතිය දෙසට ද පිහිය දිගු කළේ ඒ නිසාය. ඇගේ අත කැපුණේ එවිටය.සියල්ල සිදුවී හමාරය. පිහි පහර වැදුණු කරුණාවතී ගුරු මාතාව ලේ විලක් මැද මැරී වැටි සිටියාය.“උඹ මහ ලොකුවට කිව්වට කෝ ගෙදර මුකුත්ම නැහැනේ...”පෙම්වතා ඇය වෙත කඩා පැන්නේය. පෙම්වතිය සිටියේ බියෙන් බිරාන්තවය. තම පෙම්වතා මෙවන් අපරාධයක් කරතියි ඇය නොසිතන්නට ඇත.“දැන් කරන්න තියෙන්නේ එක දෙයයි...” පෙම්වතා තීරණයක් ගත්තේය. මියගිය කරුණාවතී ගුරු මාතාව ඇඟිල්ලේ පැලඳ සිටි රන් මුදුව ගලවා ගත්තේය. ඉන් පසුව ඔහුගේ නෙත දිවගියේ කනේ අරුංගල් වෙතය. එක් කන් පෙත්තක කරාබුවක් පහසුවෙන්ම ඔහු අතට පත්වුවද අනෙක ගලවා ගත නොහැකි විය. කෝපාවිෂ්ට වූ ඔහු කරාබුව කනෙන් ඇද්දේය. කන් පෙත්ත ඉරී කරාබුව ඔහු අතට පත්විය.ඇයට මෙය තවත් බලා සිටිය නොහැකි විය. එතැන තිබු රෙද්දකින් ගුරු මාතාවගේ සිරුර වසා දැමු ඇය සිය පෙම්වතා ද සමඟ බෝගහකුඹුරෙන් මාරු වී ගියේ කළ දේ කිසිවකුටත් හසු නොවනු ඇතැයි සිතාය.ගෙදරින් මොනවා ගත්තද ගෙදර මොනවා තිබුණද කවුරුත් දන්නේ නැහැ... මියගිය ගුරු මාතාව පමණයි ඒක දන්නේ... මේ අය ගෙදර අවුස්සලා සල්ලි හෙව්වට... සල්ලි වගයක් ගෙදර තිබුණා. මෙයාලාට අහුවුණේ නැහැ...” පොලිස් ස්ථානාධිපතිවරයා කීවේය.ඉන්පසු සැකකාර තරුණිය ලවාම ඒ වන විටත් පලා ගොස් සිටි ඇගේ පෙම්වතාගේ ජංගම දුරකථනයට ආදර ඇමතුමක් දුන් පොලිසිය ඇය මුණ ගැසීමට ඔහු පැමිණි විටදී කොටුකර ගත්තේය. ඝාතනයට උපයෝගී කරගත් පිහිය ද සොයා ගත් පොලිසිය ගුරු මාතාවගේ සිරුරෙන් ගලවා ගත් මුදු හා කරාබු උකස් කොට තිබියදී සොයාගත්තේ අපරාධයක් කිසිදා වසන් කළ නොහැකි බව යළි යළිත් පසක් කර දෙමිනි.බණ්ඩාරවෙල කොට්ඨාස බාර පොලිස් අධිකාරී ජගත් චන්ද්‍රකුමාර සහකාර පොලිස් අධිකාරී එච්. රිෆාඩ් යන මහත්වරුන්ගේ උපදෙස් මත වැලිමඩ පොලිස් ස්ථානාධිපති බුද්ධික ඒකනායක මහතා ඇතුළු කණ්ඩායමක් පරීක්ෂණවලට එක්වූහ.පිංතූරආර්. රාජමන්ත්‍රී වැලිමඩ සමූහ කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=af1107313</link>
    <topic>මංගල මුදුව පසුපස ආ මාරයා</topic>
    <author>අමල් යශෝමන් ජයසිංහ පින්තූර – රංජිත් අසංක</author>
    <content>මම අම්මාව බලන්ඩ කී සැරයක් නම් ආවද? ඒත් අම්ම නෙමෙයි නිකමටවත් අපේ ගේ පැත්තෙවත් ආවෙ“ තම අම්මා දැකගැනීමට මහගෙදරට පැමිණි පොඩි දූ මේනකා එසේ කියාගෙනම ගෙට ගොඩ වුවාය.”කොහෙ කියලවත් මට යන්ඩ හැටියක් නැහැනෙ පොඩි දුවේ. උඹලත් නොදන්නව නෙවිනෙ. පොඩි එකාට කන්ඩ ටිකවත් හදල දෙන්න මං ගෙදර ඉන්ඩ එපායැ” අම්මා දුන් පිළිතුරෙන් මේනකා මුහුණ හකුළුවා ගන්නට වූවාය.”අනේ මේ.. අපි නොදන්නවයැ පොඩි මල්ලිගෙ තරම. ඌ හින්ද තමයි අම්මටත් සැනසීමක් නැත්තෙ – ඒත් අපට වඩා අම්මට ඌවමයි ලොකු””මං මගේ දරවන් හතර දෙනාටම එක වගේ මිසක් කාටවත් වෙනස්කමක් මගෙ නෑ. ඒක උඹල දන්නවනෙ. තාත්තා මැරුණා කියල නැහැ. මං මගේ හැම දරුවාටම මං යුතුකම් කරල තියෙන්නෙ. පොඩි එකාට මං නැත්නම් බත් කටවත් හදල දෙන්ඩ කවුද ඉන්නෙ”ඒ අම්මාට දියණියන් දෙදෙනෙකි. පුතුන් දෙදෙනෙකි. ඈ ‘පොඩි එකා’ යැයි කීවේ තුන්වැනියාටය. ඔහුගේ වයස අවුරුදු 46කි. ඒ බන්දුල පුතුය. සිව්වැන්නා වූ බාලම පුතු ව්‍යාපාරිකයකුව දෙහිවල ප්‍රදේශයේ පදිංචිව සිටියේය. දූ දරුවන් හතරදෙනාගෙන් බන්දුල පොඩි පුතු කෙරෙහි තිබුණේ ඉහවහාගිය ආදරයකි. කරුණාවකි. ළැදිකමකි. බන්දුල උස්මහත් වූ දා පටන් තමන් කෙරෙහි කරුණාවක් ඈ නුදුටුව ද ඇයට තම ඒ පුතු මහානර්ඝ වස්තුවක් සේ විය. තම අම්මාගේ සැණින් උණුවන තෙත් ළය ගැන මැනැවින් දැන සිටි දූ දරුවෝ ද ඇයට මහත් සේ ආදරය කළහ. අම්මා ගේ ලෙඩදුකේදී පවා ළඟට පැමිණ සිටියේ ඒ දරුවෝය. බන්දුල නම් නොවේ. බන්දුල සොහොයුරාගෙන් තම මවට නිදහසක් නැතිකම පිළිබඳ තැවෙමින් ද ඔව්හු බන්දුලට නොයෙක් වර දෙස් දෙවොල් නැඟූහ. කළුතර ජ්‍යෙෂ්ඨ පොලිස් අධිකාරි ලලිත් පතිනායක”උඹලගෙ ගෙවල්වලට තියා පොඩිදුවේ මට බණ භාවනාවකට යාගන්නවත් නැති හැටි පේනවනෙ. මට මං මැරෙනකම් නිදහසක් නම් නැහැ. ඒත් මයෙ පොඩි එකා” අම්මා නිතර කියන්නීය.ඇයගේ සැමියා විශ්‍රාමික සුවයෙන් පසුවෙද්දී වසර ගණනකට පෙරදී හදිසියේ මියගියේය. වැඩ නිම නුවූ උඩුමහල සහිත නිවස මේ දූ දරුවන්ගේ මහගෙදරය. ලොකු දුව විවාහ වී සිටියේ මහගෙදරට තරමක් දුරකිනි. තම දූදරුවන් විවාපත්ව දරු මුනුබුරන් මැද යහතින් දිවි ගෙවීම පිළිබඳ සතුටු වූ ඈ නිතර දුක්වූයේ පොඩිපුතු ගැනමය.ඔහු නාහෙට අහන්නේ නැති එකකු විය. තම මවටත්, පවුලේ අයටත් සිත්පිත් නැත්තකු සේ කල්ගෙවූ බන්දුල මත්කුඩටත් සුරාවටත් සූදුවටත් ඉතා තදින් ඇබ්බැහිවී සිටි පුද්ගලයකු විය. තුරුණු වියේ දී තමන්ගේ කියා ව්‍යාපාරයක් සරුවට කරගෙන ගිය හෙතෙම අත යහමින් මුදල් තිබිණි. මේ අතරේ දී ‘පොඩි එකා’ට ද මනාලියක් කැන්දා එන්නට අම්මා යුහුසුළු වූවාය. මඟුල් කපුවකුගේ මාර්ගයෙන් තමන් පදිංචි ප්‍රදේශයට දුර ප්‍රදේශයකින් තම පුතුට මනාලියක් සොයා බැලූ ඈ ඒ කටයුත්ත ඉක්මන් කළාය. සියලු චාරිත්‍ර වාරිත්‍ර මැද විවාහ මංගල්‍යය සිදුකැරිණි. මනාලිය තම ලේලිය කොට දෝතින් වැලඳගත් ඈ ‘දැන් මට දූලා දෙන්නෙක් නෙවි. තුන්දෙනයි’ මව මඟුල් දා හැමටම ඇසෙන්නට කීවාය. අලුත ගෙනා මනාලිය තම නැන්දම්මාගේ කුලුණු ගුණ දැක සතුටුව බැඳී සිටියාය.මූලස්ථාන ප්‍රධාන පොලිස් පරීක්ෂක සමන්ත වෙදගේමහගෙදරම පදිංචි වූ නව යුවළට සතුටින් කල්ගෙවන්නට හැකිවූයේ ඉතාමත් කෙටි කලෙකි. තම සැමියා තමනට වඩා මත්පැනටත් –මත් කුඩටත් ආදරය දක්වන්නකු බැව් වැඩි දිනක් නොයා දැනගත් බිරිය ඉන් ඔහු මුදවා ගන්නට නැන්දම්මාගේ සහය ද ලැබ ගත්තාය. ඉන් සිදුවූයේ ඔහු ඇයට අතේ දුරින් සිට තවත් දුරස් වී එක්ව විසීමය. ඈ ඔහුගේ පාමුල වැටී යැද්දාය. හැඬූ කඳුළින් යුතුව ඔහුගේ වැරදි පෙන්වා දුන්නාය. අවසානයේ බැණ වැදෙමින් කීවාය. “මං තවත් මේ ගෙදර ඉඳීමෙන් පලක් නැතැයි කී ඈ නැන්දම්මා වැලඳ හඬා වැළපී සිය සැමියා අතැර නික්ම ගොස් තම මවුපියන් ළඟ නැවතුණාය. සිය බිරියගේ ආපසු යෑම නොතැකූ බන්දුල හුදකලා වී, එක එක ජාතියේ මිතුරන් සමීපයේ කල්ගත කළේය. මිතුරනට අත දිග හැර වියදම් කළ හේ කලක් යද්දී තම ව්‍යාපාරයේ දියුණුව පසෙක තබා මිතුරන් හා මත්කුඩෙන් ද සුරාපානයෙන් ද දවස ගෙවීය.ඉන් නොනැවතුණු හේ සූදුවට ද ඇලී ගියේය. ඉන් ඔහුට අත්වූයේ තම ව්‍යාපාරය බින්දුවටම ඇද වැටීමය. එහිදී ඔහු වටා සිටි මිතුරෝ ද ඔහු අතැර ගියහ. දවසේ පැය 24 පුරා බීමත්ව සිටින්නට පුරුදුව සිටි බන්දුලගේ අත මිට හිඟවිණි. දස අතේ ණයවිණි. අම්මා තමන්ට අයත් නිවස ඔහුට ලියා දී තිබීමෙන් තමන්ට මුදල් නැති බව කියමින් අම්මා ද ජීවත්වන මහගෙදර විකුණා දමන්නට උත්සාහ ගත්තේය. එහෙත් නිවස බැලීමට ආ ගැනුම්කරුවනට අම්මා තත්ත්වය පහදා දී ආපසු හරවා යැවීමෙන් නිවස විකුණා දැමීමට නොහැකි විණි. ඉන්පසු ඔහු කළේ නිවසේ තිබූ වටිනා බඩු භාණ්ඩ සොච්චම් මුදලට විකුණා දමා ඉන් මත්කුඩු හා සුරා පානය කිරීමය. රාත්‍රියේ දී සූදුවට යාමය. කවිච්චි, පිත්තල භාණ්ඩ, සැප පුටු ආදී තවත් භාණ්ඩ විකිණී ගිය තැන නිවසෙහි ඉතිරි වී තිබුණේ නොවටිනා භාණ්ඩ කිහිපයක් පමණකි. මේවා දකිමින් අම්මා වැලපෙන්නට වූවාය.”මං මැරිල නැහැ යකෝ උඹ හඬන්න තියාගත්තෙ. මට සල්ලි ටිකක් දීපන්” සුරා පානයටත් මත්කුඩුවලටත් සූදුවටත් සතයකුදු නැති තැන හේ අම්මාගේ ඇඟට කඩා පැන්නේය. නොසරුප් වදනින් බැණ වැදුණේය. අම්මා පුතු මඟහැර සිටින විට “මට තොගෙ පස්සෙ වැටි වැටි එන්ඩ බෑ යකෝ’ කියමින් සල්ලි දීපන් යැයි බෙරිහන් දුන්නේය. අපරාධ අංශයේ ස්ථානාධිපති පොලිස් පරීක්ෂක සුනෙත් ශාන්ත කුමාරඅසීමිත ස්නේහය තම ළයෙහි පුතුට පුරවා සිටි අම්මා මුදල් නෝට්ටු කිහිපයක් පුතු අත තැබුවේ කඳුළින් පිරී ගිය දෙනෙතිනි. පුතු අම්මාගෙන් නිතරම පාහේ මුදල් ඉල්ලා දබර කරන සැටිත් මුදල් උදුරා ගන්නට දඟලන සැටිත් ඇසින් දුටු අසල්වැසියෝ තම දෙකම්මුල් මත සුරත තබා සුසුම්ලනු මිස කිසිවකු මැදිහත් නුවූයේ ඔහුගේ තරම දන්නා නිසා විය යුතුය. අම්මා පුතුට බැණ වැදුණ ද ඒ සමඟම ළය උනුව යමින් ආදරය නිසාම පුතුට මුදල් සොයා දෙන බව ද ඔව්හු දැන සිටියහ.මියගිය තම සැමියාගේ විශ්‍රාම වැටුප තමන් අත රැඳී තිබෙන්නේ පැයකටත් අඩු කාලයක් නොවේදැයි අම්මා සිතුවාය. ඒ බව සෙසු දූ දරුවෝ ද දැන සිටියහ. නිතර ගෙතුළින් පිටතට ඇසෙන මව හා පුතු අතර දබරයට නින්දා දෙස් දෙවොල් එල්ල වූයේ පුතුටය.”බන්දුල හැමතිස්සෙම වයසක අම්මව කන්ඩ හදනවා - කොච්චර හතුරුකම් කළත් ඒ අම්මාට පොඩිපුතා තරම් කෙනෙක් නැහැ” අසල්වැසියෝ කීහ.”ඕකා මහ මෘගයෙක්. කුඩුකාරයෙක්. උඹ තමයි අම්මෙ ඕකාට වේල් තුන වෙලාවට කන්ඩ හදල, රෙදි සෝදල කොට්ටෙට තියන්නෙ. ඕකා කවදාවත් හැදෙන එකෙක් නම් නෙමේ. ඕකා අපේ මල්ලි කියල කියන්ඩත් ලැජ්ජයි””මයෙ පොඩිඑකාට උඹල කටක් හොල්ලනව එහෙම නෙමේ. ඌට හරිම අපලලු. මං පොඩිඑකාගෙ කේන්දරේ බලවල යන්තරයක් දම්මවනවා. ඌ හොඳ වේවි – උඹල උඹලගෙ වැඩක් බලාගනිල්ලා. ඌට බනින්නෙ නැතිව“ කිසිත් නොදෙඩූ දරුවෝ ආපසු යන්නට ගියහ.ඉකුත් 12 වැනිදා බන්දුල වෙනදා මෙන් ඇඳිරිය වැටෙද්දී ගෙයින් එළියට බහින්නට සූදානම් වූයේය. අම්මා සිටියේ පුටුවක වාඩිවී නිකටෙහි අතක් තබාගෙනය. ඕ කල්පනාවකය.”මට සල්ලි ටිකක් දීපන් – මං දැන් යන්ඩ ඕනෙ” බන්දුල සුපුරුදු දකුණත අම්මා දෙසට දිගු කළේය.”කොහේ තියෙන සල්ලිද පුතේ – ගහෙන් කඩන්නද? තාත්තගේ පැන්ෂන් පඩියත් ගන්නෙ උඹමයි. අනිත් දරුවො මගෙ ලෙඩ දුකකට තියාගන්න කියල දෙන එව්වත් උඹ උදුරල ගන්නවා - බුදු සත්තකයි මගෙ පුතේ, දැන් මං ගාව කීයක්වත් නැහැ”යක්ෂාවේශ වූවාක් මෙන් වූ පොඩි පුතු මුදල් ඉල්ලා කෑගැසීය. මුව නොසෑහෙන සේ මවට බැණවැදුණේය. එය අහල පහල හැමටම ඇසිණි. කවදත් ගෙයි ඇවිලෙන දබර ඇසදුටු අසල්වැසියෝ කරබා සිටියහ. ඒ එහි අමුත්තක් නැති නිසාවෙනි. කුස්සියේ වළං පිඟන් ආදී දෑ පොඩි පට්ටම් වන හඬ ද පරයමින් බන්දුල කෑගසන හඬ ද ඔහුගෙන් බේරෙන්නට මෙන් හඬමින් කෑගසන අම්මාගේ හැඬුම් බර වචන ද ඈතට ඇසිණි.”උඹෙ අම්මා මම. මං උඹට හරිම ආදරෙයි. මයෙ පොඩි රත්තරන් පුතේ. මයෙ බුදු පුතේ දැන්වත් මාව අත්හැරපන් බුදුපුතේ. උඹ එක්කල ඔට්ටු වෙන්ඩ මේ නාකි අම්මාට හයි හත්තියක් නෑ මගෙ පුතේ””උඹ ගාව සල්ලිනෙ නැත්තෙ”යි මුර ගා කී පොඩි පුතු වහා පැන අම්මාගේ දෙකන්පෙති පැලඳි රන් කරාබු යුගල උදුරා ගත්තේය. ඉන් නොනැවතී ඇයට සිය සැමියාගේ සුරතින් එදා පැලැන්දූ මංගල මුදුව ඇයගේ අතේ ඇඟිලි අඹරවා ගලවා ගත්තේය. ඒවා තම අත මිට මොලවාගෙන එළියට බසින්නට වූයේය. වහා දිව පැමිණි අම්මා පොඩි පුතු අත එල්ලී තම රන්බඩු ඉල්ලා යදින්නට වූවාය. “අනේ අනේ මගෙ පොඩි පුතේ.. පුතේ උඹෙ තාත්තා මට දාපු මුද්ද නම් විකුණන්න දෙන්ඩ නම් බැහැ මගෙ බුදුපුතේ- මංගල මුද්ද දීල පලයන් බුදුපුතේ – දීල පලයන් පුතේ..”තම ඇඳුමෙහි එල්ලීගත් ගමනින් යදින අම්මා දෙස දෑස් විදහා වියරුවෙන් මෙන් බැලූ හේ ඈ අත් ගසා දමන්නට වෙර දැරුවේය. අම්මා මංගල මුදුව යදිමින්, හඬා වැලපෙමින් පොඩි පුතුගේ සිරුරේ එල්ලී ගත් ගමන්මය.”මං උඹට අත් එකතුකරල දොහොත් මුදුන් තබා වඳින්නම් පුතේ, මැරිච්ච උඹේ තාත්තා මට දුන්න මුද්ද දීපන් රත්තරන් මගෙ බුදු පුතේ”කිසිත් නෑසෙනා අයුරින් ගල් රූපයක් මෙන් පසුවු හේ අම්මා තල්ලු කරගෙනම කුස්සියටම පැමිණියේ යක්ෂයකු සේ වියරුවෙනි. හැත්තෑ නව වන වියෙහි පසුවූ වියපත් අම්මාට තම ශක්තිය පෙන්වන්නට වෑයම් කිරීමේදී “මේ නාකි ගෑනිට උඹත් එක්ක දඟලන්ඩ බෑ පුතේ. මං මළොත් උඹ දුකට වැටේවි පොඩි පුතේ. උඹට මං හැර කවුරුත් නෑ පුතේ. තාත්තා දුන්න මුද්ද මට දීපන් පුතේ”දත්මිටි කමින් සැණෙකින් අම්මාගේ හිසෙහි කෙහෙවලිය එක් අතක පටලවා ගත් හේ ඒ සමීපයේ ‘සින්ක්’ එක ද සහිතව තිබූ කොන්ක්‍රීට් බැම්මේ අම්මාගේ හිස අල්ලා ගැසුවේය. ඉන්පසු කෙහෙවලිය රැඳි අත මුදා හැරියේය. සැණින් ඈ කිසිත් නොදොඩා පියාගත් දෑසින් යුතුවම උඩුබැලි අතට බිම ඇද වැටුණාය. අම්මාගේ රන්මුදුව හා කරාබු යුගල අතෙහි මිරිකා ගත් හේ පිටවී ගියේය.වේලාව ඔරලෝසුවේ රාත්‍රි 11 සටහන් විණි. කළුතර මූලස්ථාන ප්‍රධාන පොලිස් පරීක්ෂක සමන්ත වෙදගේ මහතාගේ දුරකථනය නාදවිණි. ඉන් කියැවුණේ අම්මා කතා නැතිව බිම වැටී සිටින බවත් ගෙට හොරු පැන ඇති බවට විශ්වාස කරන බවත්ය. කතාව අවසන් කළේ තමන් ඇයගේ බාලම පුතු බවත් ප්‍රකාශ කරමිනි.කළුතර ජ්‍යෙෂ්ඨ පොලිස් අධිකාරි ලලිත් පතිනායක මහතාගේ උපදෙස් අනුව පොලිස් පරීක්ෂක (1) උදිතකුමාර, මූලස්ථාන ප්‍රධාන පො. පරීක්ෂක සමන්ත වෙදගේ මහත්වරුන්ගේ මෙහෙයවීමෙන් අපරාධ අංශයේ ස්ථානාධිපති පොලිස් පරීක්ෂක සුනෙත් ශාන්ත කුමාර, පො.ප.පද්මකුමාර, සැරයන්වරුන් වන (56222) නන්දසිරි, (4991) රත්නසිරිි, (56739) උපුල් නිලධාරීන් ද කාන්තා පො.කො.(8688) නිසංසලා නිලධාරිනිය ද වහා එහි ගියහ.අම්මා නාගොඩ රෝහලින් කොළඹ ජාතික රෝහලට ද දින එකහමාරකට පසු යළිත් නාගොඩ රෝහලට ඇතුළත් කළ ද ඈ මුවින් කිසිත් නොදොඩාම සියල්ලන්ගෙන් වෙන්වී ගොස් සිටියාය. හිසෙහි අභ්‍යන්තරයට සිදුවූ බරපතළ හානි හේතුවෙන් ඈ මියගොස් ඇති බවට වෛද්‍ය වාර්තාවේ සටහන් විණි.මැදියම් රැය ගෙවී යමින් තිබිණි. සුරාමත්ව දෙපා පටලැවෙමින් නිවස ආසන්නයට පැමිණි පොඩි පුතු බන්දුල ශබ්දයක් නොනඟා ගෙට එබී බැලුවේය. එහි රැකවල්ලා පසුවූ පොලිස් නිලධාරීහු වහා ඔහු අත්අඩංගුවට ගත්හ. අනතුරුව ඔහු පොලිසියට කළ පාපොච්චාරණයේදී අම්මාගේ මරණය තමන් අතින් සිදුවූවක් බවට පිළිගන්නේ යැයි පැවසීමේදී වැඩිමහල් සොහොයුරිය සිහිසුන්ව බිම ඇද වැටුණාය. තම දරුවනට ආහාරපාන ලබාදීමට වෙහෙසවන තරමට ම දරුවා ආගම දහමට ද නැඹුරු කරවමින් දරුවන් උස්මහත් කරවීම දෙමවුපියන් සතු ඉහළම වගකීමක් බව මින් කියැවෙන සමාජ පණිවුඩයක් යැයි මූලස්ථාන ප්‍රධාන පොලිස් පරීක්ෂක සමන්ත වෙදගේ මහතා සිළුමිණට පැවැසීය.අමල් යශෝමන් ජයසිංහ පින්තූර – රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=af1107314</link>
    <topic>කප් සිටුවීමෙන් ඇරැඹෙන මහනුවර ඇසළ පෙරහර මංගල්‍යය</topic>
    <author>මහානාම ගලහිටියාව මහනුවර උතුර විශේෂ</author>
    <content>ජූලි 31 වැනිදා (අද) පූර්ව භාග 07 පසුවී විනාඩි 07ට යෙදුණු සුබ මොහොතින් නාථ, විෂ්ණු, කතරගම හා පත්තිනි යන මහනුවර සිවු දේවාලයන් ප්‍රධාන කොට ඇති සියලු විහාර දේවාලයන්හි ඇසළ කප් සිටුවීමෙන් මෙවර මහනුවර ඇසළ පෙරහර සමය ආරම්භ විය.ඇසළ පෙරහරේ ආරම්භක වැදගත් චාරිත්‍රය වන්නේ ‘කප්’ සිටුවීමයි. එය ඉතා උසස් හා පිළිගත් චාරිත්‍ර වාරිත්‍ර අනුව පෙර රජ දරුවන්ගේ කාලයේත්, ඉන්පසුවත් බොහෝකල් ගතවන තුරු පැවැත්වූ බව දෙස් විදෙස් උගතුන් විසින් ලියන ලද ලිපි ලේඛනවලින් පෙනේ. ඓතිහාසික මහනුවර ඇසළ පෙරහරේ අගය හා වටිනාකම රැඳී පවතින්නේ සැණකෙළි හෝ සැරසිලි වැඩිකිරීමෙන් නොව, අපේ සිංහල හා බෞද්ධ සිරිත් විරිත්වලට හා පුද පූජාවලට අනුගතව පෞරාණික චාරිත්‍රානුකූලව පැවැත්වීමෙන් බව සඳහන් කළ යුතුය. මහනුවර ඇසළ පෙරහරේ කප් සිටුවීමේ මංගල්‍යය සිදුකිරීමේ පෞරාණික සිරිත් විරිත් හා පුද පූජා පැවත්වීමේදී යම් යම් අඩුපාඩුකම් පැවතිය ද, බොහෝ දුරට වර්තමානයේදී ද ඒ පුද සිරිත් අනුගමනය කරන බව පෙනේ. කප් සිටුවීම ඇසළ පෙරහරේ ප්‍රථම මංගල කාර්යයයි.’කප’ යනු කණුව යන අර්ථය ඇති වචනයකි. ඕනෑම වැදගත් කාර්යයකදී සුබ ඵල උදාකරගනු වස් සුබ මොහොතකින් එය සංකේතවත් කර ආරම්භ කිරීම පුරාණ කාලයේ සිටම පැවත එන මංගල චාරිත්‍රයකි. කිසියම් ගොඩනැඟිල්ලක් හෝ වෙනත් ඉදිකිරීම් කාර්යයකදී සිදු කෙරෙන මුල් ගල් තැබීම ද, උත්සවයක්, පෙරහරක් ආරම්භ කිරීමේදී සුබ නැකතට සිටුවන මුල් කණුව ‘කප’ යන නමින් හැඳින්වේ. මේ ආදී වශයෙන් ඉතා වැදගත් කාර්යයන්වලදී සුබ මොහොතින් කප් සිටුවීම එම කාර්යය සාර්ථක ලෙස අවසන් කර ගැනීමට උපකාරී වන බව විශ්වාස කරනු ලැබේ. එමෙන්ම බෞද්ධ ආගමික හා හෙළ සිරිත් විරිත් අනුව සුබ මොහොතින් කප් සිටුවීමෙන් ස්ථිරත්වය හා චිරාත් කාලයක පැවැත්ම අපේක්ෂා කෙරේ. එනිසාම පැරැණි පුද සිරිත් හා වත් පිළිවෙත් අනුව එම කටයුතු සිදු කිරීම ද අවශ්‍ය විය.මහනුවර ඇසළ පෙරහර මංගල්‍යයේ ‘කප් සිටුවීම’ යනුවෙන් හැඳින්වෙනුයේ ද එකී මූලික චාරිත්‍රයයි. නාථ, විෂ්ණු, කතරගම, හා පත්තිනි යන සතර මහා දේවාල මුල්කරගෙන මෙම කප් සිටුවීම සිදුකළ ද එය ශ්‍රීී දළදා මාළිගාවට අදාල නොවේ. සුබ මොහොතින් කප් සිටුවීම තුළින් එම කාර්යය සතුටුදායක ලෙස අවසන් කිරීමට හැකිවන බවට තිබෙන දැඩි විශ්වාසය නිසා කප් සිටුවීමත්, මඟුල් කප කපා ගැනීමත් චාරිත්‍රානුකූලව සිදුකෙරේ. පෙරහර ආරම්භයට පෙර සිටුවනු ලබන මේ කප පෙරහර සමය අවසන් වන තුරුම තිබෙන්නට හැරීම පෞරාණික චාරිත්‍රයක්.ඈත අතීතයේ සිටම පැවැති කප් සිටුවීමේ මංගල්‍යය වසරක් පාසාම උත්සවාකාරයෙන් සිදුවී ඇති අතර, එහි උසස්ම කාර්යය හා ගෞරවය හිමිවී ඇත්තේ සතර මහා දේවාල භාර කපුරාළවරුන්ටය. මහනුවර ප්‍රධානතම දේවාලය වශයෙන් සැලකෙන ශ්‍රී විෂ්ණු මහා දේවාලයේ ද, නාථ, කතරගම හා පත්තිනි යන දේවාලවලදී කපුරාළලා විසින් චාරිත්‍රානුකූලව සිදුකරන ආගමික වත්පිළිවෙත් මුල් කරගෙන මෙම කටයුතු ආරම්භ කෙරේ.සියලු දේවාලයන් සඳහා කප කපාගනු ලබන්නේ කිරි ගසකිනි. ගෙඩි පල නොගත් කොස් ගසක් තෝරාගැනීම මෙහිදී බොහෝ විට සිදු කෙරේ. හෙළයෙහි “කිරි” යන වචනය පාරිශුද්ධත්වය හා සශ්‍රීකත්වය සංකේතවත් කරන්නක් බැවින් මෙවැනි කිරි ගසක් තෝරාගන්නා බව විශ්වාස කෙරේ. මෙහිදී කප් සිටුවීමේ මංගල්‍යය සඳහා වියත් තුනක් පමණ වට ප්‍රමාණය ඇති මුල සිට අග දක්වා එක සමාන මහතින් යුත් පිරිමි ගසක් තෝරාගැනීම චාරිත්‍රයකි. චිරාගත සම්ප්‍රදායානුකූලව තෝරාගනු ලබන මෙම ළපටි කොස්ගසේ නැෙඟනහිර දෙසට වැඩී ගිය සාරවත් අත්තක් කපාගන්නා බව සඳහන් වේ. මෙම කොස් ගස කැපීමට පෙර ප්‍රථමයෙන්ම එම ගස වටා ශුද්ධ පවිත්‍ර කර, දුම්මල, සුවඳ දුම් අල්වා ගසේ කඳ සුදු හඳුන් ආලේපයකින් පවිත්‍ර කෙරේ. ඉන්පසුව පහන් වැටි නවයකින් යුත් පහනක් දල්වා, බුලත් කොළ නවයක් ද, මල් වර්ග නවයක් ද තබා විශේෂ පූජාවක් පවත්වති. ඉන්පසු ගස කැපීමේ කාර්යය ආරම්භ වේ. මෙහිදී ගස කැපීමට පෙර තවත් පුද පූජා රැසක් පවත්වන බව සඳහන් වේ.මේ ආගමික සිරිත් විරිත් අවසන් වීමෙන් පසු ශ්‍රී විෂ්ණු මහා දේවාලයේ ගස් කැපීම භාරව සිටින වන්නකු රාළ දෙහි යුෂ ගා ස්නානය කොට පිරිසිදු වී සුදුවතින් සැරසී එම මංගල කිරි ගස මුලින් කපා බිම හෙලනු ලැබේ. ඉන්පසු ඔහු විසින් එම ගසේ කඳ සමාන කොටස් හතරකට බෙදා පළමු කොටස නාථ දේවාලයටත්, දෙවන හා තුන්වන කොටස් පිළිවෙළින් ශ්‍රී විෂ්ණු හා කතරගම යන දේවාල වලටත්, සිවුවන කොටස පත්තිනි දේවාලයටත් වෙන් කරනු ලැබේ. මහනුවර කෙරෙන චාරිත්‍රවලදී දෙවිවරුන්ගේ අනුපිළිවෙළ එයයි. කපා ගන්නා ලද කප කහදියර මිශ්‍ර සුවඳ පැනින් නහවා සුදු වස්ත්‍රයකින් ආවරණය කොට සිටුවීමට සුබ මොහොත එළඹෙන තුරු පසෙකින් තබනු ලැබේ. මෙම සුබ මොහොත අලුයම හතරෙන් පසු යොදාගනු ලබන අතර, නැකත නියම කරනු ලබන්නේ ශ්‍රී දළදා මාළිගාවේ නැකත් මොහොට්ටාල විසිනි. කප සකස් කරගන්නා ආකාරය පිළිබඳව පෞරාණික සම්ප්‍රදාය එසේ වුවත්, මෙම චාරිත්‍ර බොහෝ දුරට අද අභාවයට ගොස් තිබේ.නියමිත සුබ මොහොත ළංවත්ම දේවාල ප්‍රධාන කපුරාළලා තම සම්ප්‍රදායික නිල ඇඳ‍්‍රමින් සැරසී තම අත් උදව් කරුවන් සමඟ කප සිටුවීමට සූදානම් වෙති. මේ වනවිට දේවාල භූමිය ගොක්කොළ හා කොඩිවලින් සරසනු ලැබේ. කපුරාළලා විසින් කප සිටුවන ස්ථානයේ සිවු දිසාවට අධිපති දෙවිවරුන්ට පුද පූජා පවත්වා, සුදු තිර රෙදි ඇද, පහන් දල්වා, සුවඳ දුම් අල්ලා විශේෂ මණ්ඩපයක් සකස් කොට කප සිටුවීමට සූදානම් වෙති. දේවාල කපුරාළලා විසින් සකස් කරගත් කප ඉතා ගෞරවයෙන් යුතුව උඩුවියන් බැඳ, හේවිසි, හොරණෑ මංගල බෙරහඬ මැද්දේ පෙරහරින් දේවාලය වටා තෙවරක් ප්‍රදක්ෂිණා කොට සුදානම් කරගත් ස්ථානයෙහි සකසන ලද කුඩා වලෙහි තැන්පත් කරනු ලැබේ.මෙසේ සිටුවනු ලබන කපට පූජෝපහාර දැක්වීමේ කාර්යාවලිය ’කප් සිටුවීමේ චාරිත්‍රය’ නමින් හැඳින්වේ. මෙහිදී අතීතයේ සිට පැවත එන සම්ප්‍රදායානුකූල පූජෝපහාර රැසක් පැවැති බව මූලාශ්‍ර සඳහන් කරයි.මෙපමණකින්ම කප සිටුවීම පිළිබඳ සියලු චාරිත්‍ර අවසන් නොවේ. කප සිටුවා අවසන් වූ වහාම ප්‍රධාන කපුරාළලා මඟුල් බෙර, හේවිසි හා මිණි ගෙඩි නාද මධ්‍යයේ ඒ ඒ දෙවිවරුන්ට අයත් ලෙස සැලකෙන දුනු, ඊතල, රන්, රිදී හා දේවාභරණ රැගෙන කොඩි කුඩ හා සේසත්වලින් යුක්තව පුරා දින හතරක් සිටුවන ලද කප් ගස වටා පෙරහරක ස්වරූපයෙන් ප්‍රදර්ෂිණා කෙරෙති. මෙම චාරිත්‍රය “දේවාල අභ්‍යන්තර පෙරහර” යනුවෙන් හැඳින්වේ. මෙය මහනුවර ඇසළ පෙරහරට කප් සිටුවීම සම්බන්ධයෙන් සිව් දේවාලයන්හි අනුගමනය කෙරෙන සාමාන්‍ය විස්තරයකි.මෙසේ දේවාලවල සිටුවනු ලබන කප් අවසාන රන්දෝලි මහා පෙරහර පැවැත්වෙන දින අලුයම දියකැපීම සඳහා ගැටඹේ තොටට පැමිණෙන විට පෙරහර සමඟ ගෙනවිත් දියකපන විටම මෙන් ගඟට දමනු ලැබේ.මේ අවස්ථාවේදී ගඟ පහළ දියඹේ රැක සිටින මිනිස්සු ගඟේ පාවී යන මෙම කප් අල්ලාගෙන සිය කුඹුරුවල හෝ ගොවිපළවල සිටවනු ලැබේ.ඔවුන් එසේ කරන්නේ ඒවා තම කුඹුරුවල සිටුවීමෙන් එහි සශ්‍රීකත්වය වැඩිවන බව විශ්වාස කරන හෙයිනි. පැරැණි රජදරුවන් පවා ඈත අතීතයේ සිටම පෙරහරට සිටුවන කපට ඉතාමත් ගෞරවාකාරයෙන් ආවතේව මෙන්ම පූජෝපහාර දැක්වූ බව සඳහන් වේ.එසේ ගරුසරු දැක්වීමෙන් දෙවියන් පොළවට බැස එහි තාවකාලිකව වැඩ වසන බව පැවසේ. එමෙන්ම ඇසළ කෙළි සමය දෙවියන් මෙලොවට බැස කප අරක්ගෙන වැඩ වසන සමයක් ලෙස සැලකෙන අතර ඇසළ පෙරහර කප වටා පැවැත්වීමෙන් ඒ බව සනාථ වේ.මහානාම ගලහිටියාව මහනුවර උතුර විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=af1107315</link>
    <topic>නෝර්වේ රටට මොකද වුණේ?</topic>
    <author/>
    <content>පසුගිය 22 දා නෝර්වේ රාජ්‍යය කම්පනයට පත් කරමින් සිදුවූ බෝම්බ පිපිරවීම හා වෙඩි තැබීමෙන් මියගිය සංඛ්‍යාව 76 යැයි මේ වන විට නෝර්වේ ආරක්ෂක අංශ තහවුරු කොට තිබේ.ඝාතනය සිදුවී පැය කීපයක් ගතවන්නට මත්තෙන් දූපතේ සිටි ඝාතකයා අල්ලා ගැනීමට ද ඔවුන්ට හැකිවිය. ඝාතනය 32 හැවිරිදි ඇන්ඩර්ස් බෙරිං බ්‍රෙවික් (Anders Behring Breivik) නමැත්තෙකි.මේ සිද්ධියෙන් කැලඹි සිටින නෝර්වේ ජනතාව බ්‍රෙවික් උසාවියට ගෙන එද්දි ඔහු ගෙනා රථයට පහරදීමට සූදානම්ව සිටියහ.මේ නිසා පසුගිය අඟහරුවාදා ඔහු පොලිස් ආරක්ෂාව මැද ඉතා වේගයෙන් ධාවනය කළ ජීප් රියක තබා උසාවියට ගෙන එන ලදී. එහි දී තමන් මේ ඝාතනය පිළිගත් ඔහු තමා නිවැරැදිකරු බවට ප්‍රකාශ කළේය.“විත්තිකරු චෝදනා පිළිගත්තත් තමා ඒවාට නිවැරැදිකරු බව ප්‍රකාශ කළා. ඔහු ප්‍රකාශ කරන්නේ තමා මේ වෙඩි තැබීම හා බෝම්බ පිපිරවීම සිදුකළේ නෝර්වේ රාජ්‍යය හා බටහිර යුරෝපය මාක්ස්වාදී හා මුස්ලිම් සංස්කෘතියෙන් මුදාගන්නට බවයි. තමාගේ අරමුණ වී ඇත්තේ ජනතාවට තියුණු අනතුරු ඇඟවීමක් කිරීමට” බව ඔහු ප්‍රකාශ කරනවා.නෝර්වේ රටට මාක්ස්වාදීන් හා මුස්ලිම් ජාතිකයන් සංක්‍රමණය වීම හා ඔවුන්ට එහි රැකියා ලබාදීම අනාගතයේදී සීමා කළ යුතු බවත් පාලක ලේබර් පක්ෂ රජය එය සිදුකිරීමට අපොහොසත්ව ඇති බැවින් ඔවුන්ගේ ද්‍රෝහීත්වයට පාඩමක් ඉගැන්වීම මිස මෙතරම් සංඛ්‍යාවක් මරා දැමීම තම අරමුණ නොවන බවත් ඔහු කියනවා. මාධ්‍යය අමතා මෙසේ කීවේ බ්‍රෙවික් ගේ නීතිඥ ගියර් ලිපෙස්ටාඩ්ය.ඔස්ලෝ නගරයේ උතුරු ප්‍රදේශයේ පිහිටා ඇති ඇන්ඩර්ස් බ්‍රෙවික් විසින් කුලියට ගන්නා ලද ගොවිපොළ පරීක්ෂා කළ රහස් පරීක්ෂක නිලධාරීන්ට එහි තිබි ඩෙටනේටර් ඇතුළු පුපුරණ ද්‍රව්‍ය හමු වී ඇත. ඒවා ඒ ස්ථානයේදීම පුපුරුවා විනාශ කර දමා ඇත්තේ මහජනතාවගේම යහපත තකා බව ඒ පොලිස් නිලධාරීහු පැවසූහ.මේ අතර ඔහු සති අටක් හුදකලාව අත්අඩංගුවේ රඳවා තැබීමට විනිසුරුවරයා විසින් නියම කරන ලද බව ඔහු වෙනුවෙන් පෙනී සිටින නීතිවේදියා මාධ්‍යවේදින් හමුවේ පැවසීය. මාධ්‍යවේදීන් අමතා තවදුරටත් නීතිවේදියා කියා සිටියේ ඔහු ඝාතන සිදුකරන අවස්ථාවේදී මත්ද්‍රව්‍ය මිශ්‍රණයක් පානය කොට සිටි නිසා හරි හමන් සිහියක් නොතිබුණු නිසා මිනීමැරුම්වලට ඔහු වරදකරු බව ප්‍රකාශ කළ නොහැකි බවයි. ඊළඟට ඔහු ඉල්ලා සිටියේ තම සේවාදායකයා තමා විසින් කී දෙනකු ඝාතනය කළේ ද යන්න දැනගැනීමට කැමැත්තෙන් සිටින බවයි.“ඔහු කියනවා මෙය යුද්ධයක් නිසා යුද්ධයකදී මිනිසුන් මැරුවාම කවුද වග කියන්නේ ඔහු තම වරදකරු ලෙස පිළිගැනීම ප්‍රතික්ෂේප කරන්නේ ඒ නිසයි.” නීතිවේදී ජියර් තවදුරටත් පවසා සිටියේය.මේ ඝාතන සඳහා වෙනත් කිසිවෙකු සම්බන්ධ නොවූ බව පොලීසිය ප්‍රකාශ කරතත් මේ පිටුපස තවත් සුළු ත්‍රස්තවාදී කණ්ඩායම් දෙකක් ක්‍රියාත්මක වී ඇති බව ඝාතකයාම කී බව විනිසුරුවරයා අනතුරු ඇඟවීය.උසාවියෙන් පිටතට රැස්වූ දහස් ගණන් ජනතාව ඝාතකයාට මරණ දඬුවම ලබා දෙන ලෙස කේන්තියෙන් කෑගැසුව ද ඔහුට වැඩි වශයෙන් දිය හැකි දඬුව වන්නේ 21 වසරක සිර දඬුවමකි.නෝර්වේ දණ්ඩ නීති සංග්‍රහයේ 147 වගන්තිය යටතේ එවන් සිර දඬුවමක් පමණක් හිමි වුවද ඔහු කළ මහා අපරාධය සලකා බොහෝ විට ඔහුට ජීවිතාන්තය දක්වා සිර දඬුවමක් නියම කළ හැකි බව පැවැසේ.මෙහිදී පරීක්ෂණ පවත්වන ස්කොඩ්ලන්ඩ් යාර්ඩ් රහස් පොලීසියේ පරීක්ෂණ අනුව ඔහුගේ දින පොත දුරකතන ඇමතුම හා ඊමේල් පරීක්ෂා කිරීමෙන් අනතුරුව ඔහු ලන්ඩනයේ රහස් සමාජයක සාමාජිකයෙකු සිටින බවට තහවුරු වී තිබේ.ඔහු තමා සමඟ සංවිධාන දෙකක් සම්බන්ධ බවට කළ ප්‍රකාශය තහවුරු වන සෙයක් පොලිස් පරීක්ෂණ අනුව ඔප්පු වෙයි. ගීර්ට් විල්ඩර්ස් (Geert Wilders) නමැත්තාගේ දේශනයක් ඇසීමට ඔහු පසුගිය වසරේ මාර්තු මස ලන්ඩනයට පැමිණි බවට සාක්ෂි ලැබී තිබේ. ගීර්ට් නෙදර්ලන්ත දක්ෂිණාංශික දේශපාලකයෙකි. ඒ වගේම දරුණු ගණයේ මුස්ලිම් විරෝධියෙකි. බ්‍රෙවික් E D L සංවිධානය සමඟ සබඳතා පවත්වා ඇති බව බ්‍රිතාන්‍යයේ E D L පෙළපාළි සංවිධානය කළ ඩැරල් හොබ්සන් ද පවසයි. ඔහු ෆේස් බුක් වෙබ් අඩවි හරහා ඒ සංවිධානයේ ඉහළ පෙළේ සාමාජිකයන් 600 ක් පමණ සමඟ සබඳතා පවත්වා ඇති බව ද රහස් පොලිසිය සොයාගෙන තිබේ.එහෙත් බ්‍රෙවික් සිදුකළ අනුමත නොකරන බවත් තමා ඒවා ප්‍රතික්ෂේප කරන බවත් හොබ්සන් පවසයි. එහෙත් තමා මීට පෙර ලන්ඩනයේදී බ්‍රැඩ්ෆෝර්ඩ් හිදී මෙන්ම නිව් කාසල්හිදී ද පැවැත්වූ යුරෝපීයයන් ආරක්ෂා කිරීමේ ලීගයේ E D L හි පෙළපාළි සඳහා පැමිණ ඇති බව බ්‍රෙවික් පිළිගෙන තිබේ.ඔහු ඔස්ලෝහි බෝම්බ පිපිරවීමට විනාඩි 77 කට පෙර පිටු 1500 ක සිය ප්‍රතිපත්ති හා පෙර දැක්ම ලියු ලියැවිල්ලක් සිය බ්‍රිතාන්‍ය මිතුරන් 250 දෙනකුට පමණ ඊ මේල් මඟින් යවා තිබේ. ඔවුහු EDL සාමාජිකයෝය. ඔහු මෙය යවා ඇත්තේ ඇන්ඩෲ බ්‍රෙවික් නමිනි.බ්‍රෙවික් සමඟ ෆේස් බුක් හරහා සබඳතා පවත්වන බොහෝ දෙනා පවසන පරිදි ඔහු දැඩි ඇංග්ලිකන් මතධාරියකු මෙන්ම රැඩිකල්වාදී දැඩි මුස්ලිම් විරෝධියකු බවය. එහි ඔහු තමාගේ බ්‍රිතාන්‍ය හා E D L සංවිධානය අතර සබඳකම් ගැන පිට පිටම ලියා ඇත.කෙසේ වෙතත් සිය වෙබ් අඩවිය මඟින් E D L සංවිධානය බ්‍රෙවික් තම සාමාජිකයකු නොවන බවට ප්‍රකාශ කොට තිබේ.E D L සංවිධානයේ නායකයා වන ස්ටීවන් ලෙනන් (Stephen Lennon) තම සංවිධානයේ කිසිවකු බ්‍රෙවික් හමුවී නැති බව අවධාරණය කරන අතර මෙවන් තවත් බිහිසුණු ක්‍රියාවක් බ්‍රිතාන්‍යයේ ද සිදුවිය හැකි බවට අනතුරු අඟවයි. ස්කොට්ලන්ඩ්යාර්ඩ් රහස් පොලීසියේ අභ්‍යන්තර නිරීක්ෂණ අංශය මේ ගැන පරීක්ෂණ පවත්වන අතර දැනට බ්‍රෙවික් හා සම්බන්ධකම් පවත්වන බ්‍රිතාන්‍ය ජාතිකයන් 1003 දෙනකුගේ ලැයිස්තුවක් සොයාගෙන තිබේ.ඔහු ඝාතනයට පෙර යවන ලද YouTube වීඩියෝවක තුවක්කුවක් සමඟ සිටින ඔහුගේ පින්තූරයක් ද යවා ඇත. ඔහු එහි දී තමා හඳුන්වා ඇත්තේ බටහිර යුරෝපයේ වීරවරයකු ලෙසිනි. “මේ ඔබට මගෙන් තෑග්ගක් මෙය ඔබ දන්නා හැමදෙනාටම යවන්න.” මේ එහි සඳහන් වූ ඔහුගේ ඉල්ලීමකි.බෙල්ජියමේ දක්ෂිණාංෂික මුස්ලිම් විරෝධී මන්ත්‍රීවරයකු වන ටැන්ගයිස් වේයිස් (Tanguys Veys) ටද මේ ලියවිල්ල ඊමේල් කරනු ලැබිණ. තමා කිසිදිනක බ්‍රෙවික් දැන නොසිටි බවත් ඔහු නොහඳුනන බවත් පවසන ඔහු මෙය අඩු වශයෙන් බ්‍රිතාන්‍යයේ හතරෙන් එකකටවත් ලැබෙන්නට ඇති බව විශ්වාස කරයි. බ්‍රෙවික් බ්‍රිතාන්‍යය හා සබඳකම් පවත්වා ඇති බව ඔහුගේ නීතිඥයා වන ගියර් ලිපෙස්ටාඩ් ද පිළිගනියි. බටහිර ලෝකයෙන් නෝර්වේ රටින් බ්‍රෙවික්ට ලැබුණු ඇමතුම් ඒ සඳහා නීතිඥවරයා සාක්ෂි වශයෙන් සඳහන් කරයි.ඊමේල් මඟින් එවන ලද පණිවුඩ මඟින් බොහෝ EDL සාමාජිකයෝ ද තමන් බ්‍රෙවික් හමුවී ඇති බව පිළිගත්හ.ඉතාලියානු පාර්ලිමේන්තු මන්ත්‍රීවරයකු වන මාරියෝ බෝර්ගසාවෝ පවසන්නේ සියයට සියයක්ම බ්‍රෙවික් ගේ අදහස් නිවැරැදි බවයි. එහෙත් ඔහුගේ ක්‍රියාව අනුමත කළ නොහැකි බවයි.EDL සංවිධානයේ නායකයා වන ස්ටීවන් ලෙන්නන් ද මේ ඝාතන අනුමත නොකරයි.”මා බ්‍රෙවික් ගේ මේ ක්‍රියාව අනුමත කරන්නේ නැහැ. එයින් බොහෝදෙනා භයින් ත්‍රස්තවුණා. ඔස්ලෝහිදී සිදුවුණේ යුරෝපයේ සිදුවන යම් ක්‍රියාවන් ගැන විරෝධයක් ඉහළ යෑමක්. එහෙත් එය ප්‍රජාතන්ත්‍ර ක්‍රමයකට කළ යුතුව තිබුණා. මෙය උමතු ක්‍රියාවක්. අමනුෂ්‍ය ක්‍රියාවක්. මට මෙය අනුමත කළ නොහැකියි.බ්‍රෙවික් තමා EDL සංවිධානය හා සබඳකම් පැවැත්වූ බව කියතත් ඒ සංවිධානයේ කිසිවකු හෝ මේ ක්‍රියාව අනුමත කරන්නේ ද යන්න සැක සහිතය.තමා මේ තුවක්කුකරු සිය සංවිධානයේ කවරෙකු හෝ සබඳකම් පැවැත්වූවා ද යන්න සොයා බලන බව ද පවසයි.මේ වනතුරු පොලීසිය තමා සොයා නොපැමිණි බව ඔහු කීයේ ඇසෝසියේටඩ් ප්‍රෙස් වෙබ් අඩවිය සමඟ පැවැත්වූ සාකච්ඡාවකදීය.බ්‍රෙවික් තමා සංවිධාන දෙකක් සමඟ සබඳතා පැවැත්වූ බව කීමෙන් යුරෝපයේ බොහෝ දක්ෂිණාංශික අන්තවාදී සංවිධාන කෙරෙහි රහස් පොලිස් ඇස යොමුවී තිබේ. ස්ටීවන් ලෙන්නන් යනු බ්‍රිතාන්‍යයේ වීදිවල විරෝධතා පවත්වා පොලිසියෙන් පැමිණ හිරේ විලංගුවේ වැටුණු හිරබත් කෑ පුද්ගලයෙකි.මේ අතර ඉතාලියේ ජනප්‍රිය නොදර්න් ලීග් පක්ෂයේ මන්ත්‍රීවරයෙකු වන මාරියෝ බොර්ගෝසියෝ (Mario Berghezio) ඉතාලියානු ගුවන්විදුලි සේවයක් හරහා කතාකරමින් කියා සිටියේ තමා බ්‍රෙවික්ගේ අදහස්වලට අනුකම්පා කරතත් ත්‍රස්තවාදය හා මිනීමැරීම හෙළාදකින බවයි.එහෙත් දක්ෂිණාංශික අන්තවාදීන් විසින් ද ත්‍රස්තවාදය පැතිරවීම කෙරෙහි යුරෝපීය ජනතාව තුළ මහත් බියක් හටගෙන තිබේ.”මුස්ලිම් ජාතිකයන් ජර්මනිය, ප්‍රංශය, නෙදර්ලන්තය වැනි රටවල්වල ශීඝ්‍රයෙන් වැඩිවෙනවා” ස්ටීවන් ලෙන්නන් පවසයි. බ්‍රෙනන් සිය අවසන් ලියැවිල්ලේ තමන්ගේ අනුගමනය කරන නායකයා ලෙස හඳුන්වාදී ඇත්තේ සිංහ හදවතක් ඇති රිචඩ් නැමැත්තෙකි. ඔහු මීට වසර කීපයකට තම කණ්ඩායමෙන් පන්නා දමන ලද පෝල් සොනාටෝ නැමැත්තා බවද ලෙන්නන් අවධාරණය කරයි.”මටත් අවශ්‍ය මෙහි සත්‍යය ලෝකයට හෙළිවීමයි. එතකොට වැටහේවි මා මෙයට සම්බන්ධ නැති බව“. ලෙන්නන් තවදුරටත් කියා සිටියි.මේ ප්‍රශ්න කෙසේ වෙතත් මෙවන් ඝාතන වැලක් සැලසුම් කිරිමට තනි පුද්ගලයකුට නොහැකි බව පැහැදිලි කරුණකි. ත්‍රස්තවාදය නොමැති නිදහස් රටක සිට ත්‍රස්තවාදී සංවිධානවලට උඩගෙඩි දුන් නෝර්වේ රාජ්‍යය ද ත්‍රස්තවාදය හමුවේ ත්‍රස්තවීම මේ ඝාතන වැලේ ප්‍රතිඵලයක් ලෙස හැඳින්විය හැකිය.ඉතා සාමකාමී නෝර්වේ ජනතාවට මෙය මහත් කම්පනයක් ගෙන දුන්නා පමණක් නොව ත්‍රස්තවාදයේ භයානක ප්‍රතිඵල භුක්ති විඳින්නට ද සිදුවිය. 30 වසරක් ත්‍රස්ත බෝම්බ හා වෙඩි තැබීම්වලට බියේ සිටි ශ්‍රී ලාංකික ජනතාවට එරෙහි එල්.ටී.ටී.ඊ.යට වෙනම රාජ්‍යයක් ලබාදීමට පිඹුරුපත් සැකසූ නෝර්වේ රාජ්‍ය නායකයන්ට දැන් මුලින්ම ත්‍රස්තවාදයෙන් සිය රට ආරක්ෂා කරගැනීමට සිදුවී තිබීම දෛවයේ සරදමකි.එල්.ටී.ටී.ඊ.ය කළත් බින් ලාඩන් කළත් දක්ෂිණාංශික සංවිධානය කළත් ත්‍රස්තවාදය අනුමත කළ නොහැක.මේ නිසා දැන් කළ යුතුව ඇත්තේ අනුන්ගේ රටවල ත්‍රස්තවාදීන්ට උඩගෙඩි දෙනවා වෙනුවට කොයි රටත් තමන්ගේ රටවල නොයෙක් වෙසින් හිස ඔසවන ත්‍රස්තවාදය ගැන සොය බලා ඒවා නැවැත්වීමට උත්සාහ කිරිමයි.නෝර්වේ ත්‍රස්තවාදි ඝාතනවලින් ලෝකයාට පවසන පණිවුඩය එයයි.දයා ඩී.ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=af1107317</link>
    <topic>“අපේ සිතත් දැන් සරුංගල් වගේ”</topic>
    <author>සුභද්‍රා දේශප්‍රිය ඡායාරූප – විමල් කරුණාතිලක</author>
    <content>තිස් වසරකට පසු ඇති වූ සාමයේ නවෝදයත් සමඟ සෑම හදවතකම බලාපොරොත්තුවේ මල්පල ගැන්විණි. ත්‍රස්තවාදීන්ගේ සැහැසිකම් නිසා අවිහිංසක දරු දැරියන්ගේ ජීවිත පවා ප්‍රභාකරන්ගේ බෝම්බ ප්‍රහාරවලට ලක් විය. යුද්ධයේ ශාපයෙන් මිලානව ගිය මල්කැකුළු පුබුදුවාලන්නට දැන් කාලය උදාවී ඇත. උතුරේ සහ දකුණේ දරු දැරියන්ට නිදහසේ ජීවත්වීමේ අයිතිය ලබාදීම ජනාධිපතිතුමා ඇතුළු රජයේ අපේක්ෂාවයි. රට පුරා පිපුරුණු බෝම්බ නිසා ඇතිවූ භීතිය ජනතාවගේ එදිනෙදා ජන ජීවිත අඩාල කරන්නට විය. දෙමවුපියන්ට සිය දූදරුවන් සමඟ නිදහසේ රටපුරා සැරිසරන්නට දැන් කාලය උදාවී ඇත.සොබා සොඳුරු බවෙන් ඇලළුණු ගාලු මුවදොර පිටිය කාලයක් පුරා දරු දැරියන්ගේ හඬක් නෑසෙන පාළු භූමියක් වී තිබිණි. ත්‍රස්තවාදයේ නිමාවත් සමඟ ජාති කුළ මළ භේදයකින් තොරව අපේ දරු දැරියන්ට ගාලු මුවදොර පිට්ටනියට පැමිණ විවේකයෙන් ගතකරන්නට කෙළි සෙල්ලම් කිරීමට ජනාධිපතිතුමා ඇතුළු රජය කටයුතු කර ඇත. දැන් ළමා ළපටින්ගෙන් වෙනදාට වඩා ගාලු මුවදොර පිරී ඉතිරී ඇත. දැඩි හිරු රැස් නිවී සැඳෑ සමය එළැඹීමත් සමඟ සැඳෑ අහසේ නැඟෙන සරුංගල් පාට පාට තාරුකා වැනිය. සමනලයින් රෑනක් වැනි දරු දැරියෝ එහෙ මෙහෙ දුවපැන සරුංගල් අහසට යවති. එය ගාලු මුවදොර දක්නට ලැබෙන මනරම් දසුනකි.නොයෙක් වර්ගයේ නොයෙක් වර්ණයේ සරුංගල් නිර්මාණකරුවන් හා ඒ සරුංගල්වලින් අපරිමිත වින්දනයක් ලබන දරුවන් මුණගැසීමට අපි පසුගිය දිනක ගාලු මුවදොර බලා ගියෙමු. මේ එහිදී ඔවුන් දැක්වූ අදහස්ය.නඩරාජා ස්වර්ණමුත්තු(කොම්පඤ්ඤවීදිය සරුංගල් වෙළෙන්දෙක්)”කාලයක් අපිට කොළඹ නගරයේ බෝම්බ තර්ජන නිසා හරිහැටි වෙළෙඳාමක් තිබුණෙම නැහැ. ඒ කාලේ අපි ජීවත් වුණේ හරිම අමාරුවෙන්. ජනාධිපතිතුමාටයි ආරක්ෂක ලේකම්තුමාටයි පිංසිද්ධ වෙන්න අපිට යළිත් මේ ස්ථානය වෙළෙඳාම් කරන්න ලැබුණා. අපේ පරම්පරාවේ හැමෝම කළේ සරුංගල් වෙළෙඳාම. දවසට රුපියල් දෙදහසක් විතර අපිට ලැබෙනවා. අපේ දරු පවුල් රැකෙන්නේ සරුංගල් වෙළෙඳාමෙන්.””ඉස්සර ඉඳලම අපි සරුංගල් තරගවලට ඉදිරිපත් වෙනවා. අපි බටකපලා කොල අලවලා හැඩ කරපු සරුංගලයක් දරුවෙක් ආසාවෙන් උඩ යවනවා දැක්කාම අපිටත් හරිම සතුටුයි. නොයෙක් වර්ගයේ සරුංගල් අපි නිර්මාණය කරනවා. පාසල් දරුවෝ දැන් විශාල වශයන් හවසට සරුංගල් මිලදී ගන්න එනවා. මවුපියෝ දැන් බියක් නැතුව දරුවන් කැඳවාගෙන එනවා. බෝම්බ තර්ජන තිබුණු කාලේ අපිත් හිටියෙ බයෙන්. දැන් අපිත් බය නැතුව අපේ දරුවන් කැඳවාගෙන එනවා. අපේ දරුවොත් සරුංගල් අහසට යවන්නේ හරිම සතුටින්.”(ජී.මහින්ද - මෝදර)”වසර තිස්දෙකක කාලයක් සිට අපි මේ වෙළෙඳාම කරන්නේ. පසුගිය කාලේ රටේ තිබුණ භීෂණකාරී වාතාවරණය නිසා අපිට සරුංගල් විකුණාගන්නවත් අවස්ථාවක් තිබුණේ නැහැ. යුද්ධයේ නිමාවත් සමඟ ළමයි හුඟාක් එනවා හවසට සරුංගල් ගන්න. අපි ජීවත්වෙන්නේ සරුංගල් විකුණලා ලැබෙන මුදලින්. ජනාධිපතිතුමා යුද්ධය අවසන් කළ නිසා දැන් අපිට වෙළඳාම සරුයි.””හුඟක් තරගකාරී මිල ගණන්වලට අපේ වෙළෙඳුන් ළඟ සරුංගල් තියෙනවා. ළමයි දැන් ඉස්සරට වඩා එනවා. පාසල් ළමයින් හවසට හුඟාක් එනවා. ඒ අය හුඟාක් කරන්නේ සරුංගල් යවන එකයි. යුද්ධය නැවතීමෙන් පස්සේ අපි දැන් ඉස්සරට වඩා සරුංගල් හදනවා. අපි ජනාධිපතිතුමාගෙන් හා ආරක්ෂක ලේකම්තුමාගෙන් ඉල්ලන්නේ මේ ගාලු මුවදොර පිටිය තව අලංකාර කරන්න.නිදහසේ දරු දැරියන්ට විනෝද වෙන්න පරිසරයක් ලබාදුන්න නිසයි අද අපෙත් වෙළෙඳාම සරු වෙලා තියෙන්නේ. අපි දැන් ඉස්සරට වඩා උනන්දුවෙන් වෙළෙඳාම් කරනවා. අපි ආරක්ෂක ලේකම්තුමාගෙන් ඉල්ලනවා ගාලුමුවදොර පිටියේ මීට වඩා උත්සව පවත්වනවා නම් අපිට මීට වඩා වෙළෙඳාම් සරුවෙනවා. සති අන්තයේ අපිට දැන් හොඳ වෙළෙඳාමක් තියෙනවා. ජනාධිපතිතුමා මේ සම්පත අපිට දුන්නා අපි එය රැකගත යුතුයි.මොහොමඩ් අස්වර් (පියා) බසීර් අහමඩ් (පුතා)එහි අලංකාරයට හානි වෙන විදියට අපි කටයුතු කරන්නේ නැහැ. දරුවෝ ඉස්සරට වඩා දැන් හුඟාක් එනවා. සමහර කාලවලදි සරුංගල් තරග පවත්වනවා. ඒ දවස්වලට අහස හරිම ලස්සනයි. අපේ වෙළෙන්දෝ ලොකු ලාභයක් තියාගෙන සරුංගල් විකුණන්නේ නැහැ. දුර පළාතවලින් ඇවිත් ගාලුමුවදොර පිටියේ සරුංගල් වෙළෙඳාම් කරන පිරිස් ඉන්නවා. ඒ වගේම ලංකාවේ නොයෙක් පළාත්වලින් එන දරුවෝ හවසට එකතුවෙලා සරුංගල් යවනවා. මේ රට නිදහස ලැබුණ නිසයි අපේ අතමිට සරු වුණේ. ඒ වගේ ම දරුවන්ට මේ වගේ විනෝද වෙන්න ලැබුණේ.”(උදේශිකා නිළවීර - දොළුව)”අපි ආවේ දොළුවේ ඉඳලා. සරුංගල් යවන්න මම හරි ආසයි. ලස්සන සරුංගල් කොළඹ තියනවා. අපි ආවේ “ගෝල්ෆේස්’ එකත් බලලා සරුංගල් යවන්න. අහසේ හුඟක් සරුංගල් තියනවා. අද අපිට හරිම සතුටු දවසක්.”( මොහොමඩ් අස්වර්- කොම්පඤ්ඤවීදිය)”දැන් නිදහසේ සරුංගල් යවන්න පුළුවන් නිසා අපි ආවේ දරුවන්ට සරුංගල් අරගෙන දෙන්න. සෙල්ලම් කරන්න ළමයින්ට අපේ ගෙවල්වල ඉඩකඩ මදි. ගෝල්ෆේස් ආවාම සරුංගල් අරින්න ඕනෑතරම් ඉඩකඩ තියෙනවා. ඒ නිසයි අපි ආවේ. රුංගල් නොයෙක් මිල ගණන්වලට තියෙනවා.සුභද්‍රා දේශප්‍රිය ඡායාරූප – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=af1107318</link>
    <topic>“ඔසරි පොටින් අදින්නෙපා නුහුරු ගතිය පෙනේවි”</topic>
    <author>අරුණි මුතුමලී</author>
    <content>පදමට ලුණු, ගම්මිරිස්, මිරිස්කුඩු, විනාකිරි එක්ක සීනි ටිකකුත් මිශ්‍ර කර හදපු අඹ අච්චාරුවෙන් කට රහ කරගන්න ගමන් බංකු කොටේ උඩට ගියේ ඊයේ කාපු කෑමවල තෙල් ගතිය අඩු කරගන්න විතරක් නෙවෙයි. එතැනදී සිද්ද වෙච්ච රස කතා අච්චාරු කතා ටික ආයෙම මතක් කරල හිතත් පිනවගන්න එක්කයි.පහුගිය ටිකේ ම ගෙදර හරි කලබල. නැන්දාගේ ලොකු පුතා, අපේ මස්සිනා හිරයක් ගත්ත නිසා අපිත් හිටියේ බරපතල වැඩ සහිතව හිරේ වැටුණු ගානට. කොහොම හරි මංගල්ලේ දවස උදා වුණා. අපි ළඟම ඥාතීන් නිසා ම¼ගුල් ගෙදරට වැදගත් විදිහට ඔසරියක් ඇඳිය යුතු බවට මට නීති රෙගුලාසි වැටුණේ අපේ මස්සිනා ඒ නෑනාව හොයාගත්ත දවසේ ඉඳන්මයි.බෝරිච්චි අත්දාපු හැට්ටයට දිග නෙරියක් තියලා, හවඩියක් ඉනට බැඳලා බණ්ඩි වළලු, කූඩු කරාබු දාල ඔසරිය ඇන්දාම හරියට හෙළ කුළ කතක් වගේ පේනවා නේද කියල. මටත් අමුතු ගතියක් හිතට දැනුණා. ඒත් ජීවිතේ පළමු වැනි වතාවට ඔසරියක් ඇන්දාම දැනෙන නුහුරු ගතිය අනිත් අයටත් පේන්න ඇද්දෝ හෝයි කියල මට තාමත් සැකයි. ඔසරියේ ලස්සන හින්දා ද මන්දා මගේ මූණ දෑතින් ම අතගෑව නැන්දා කේක් බෙදන රාජකාරියේ වගකීම මට බාර දුන්නේ.“ආච්චිත් ඔසරිය, අම්මත් ඔසරිය, දුවත් ඔසරිය ආ...” අපි තුන් දෙනා එකට සිටගෙන සිටි වෙලාවක සල්වාරියක් ඇඳගෙන ආ නැන්දාගේ යෙහෙළියක් කීවේ මොකට ද කියලා තාමත් හිතා ගන්න බෑ. ඒත් ආච්චිට නම් ඒකට මවාගත් උපහාස හිනාවක් සමඟ ක්ෂණික උත්තරයක් ආවා. “ඒක තමයි හරි නම් ආච්චි ඔසරිය ඇඳලා අම්මා බාගෙට ඇඳලා, දුව නිර්වස්තරෙන් එන්නයි තිබුණේ නේද?” නැන්දාගේ යෙහෙළිය අප ළඟින් දූරිම්භූත වුණේ අමාරුවෙන් මුවට නඟා ගත් සිනහවක් ද සහිතව ඒ කතාව අනුමත කරන ආකාරයට හිසත් සලන ගමන්මයි.තාත්තා වගේ ම සීයත් සුපුරුදු ලෙස ටයි කෝට් ඇන්දත් මල්ලිට උවමනා වුණේ මගේ ඇඳුමට කැපෙන්න ජාතික ඇඳුමක් අඳින්නයි. සීයාගේ වගේ ම අපි හැමෝගෙම එකඟතාව මත මල්ලිට ඒ අවසරය ලැබුණා. ඒත් හිතුවට වඩා පෙනුමත් ජාතික ඇඳුමෙන් මල්ලිට ලැබුණු බවක් අපට පෙනුණත් ඒ ගැන වැඩිය කතා බහ නොකිරීමට අපි සියලු දෙනා සම්මුතියකට එළඹ තිබුණා.ම¼ගුල් ගේ කටයුතු කෙරීගෙන යද්දී කේක් අල්ලන අවස්ථාවල වගේ ම අනිත් සමහර වෙලාවට ළඟට පැමිණි ගැහැනු උදවිය ඔසරි පොටත් නෙරියත් අල්ලා බලමින් කී දේවල් නිසා මගේ සිත තරමක් පිම්බී නොතිබුණා කීවොත් බොරු. ඒ කට්ටිය අතරින් වැඩියෙන් ම මේ අමුතු ඇඳුම ගැන උනන්දු වූයේ මස්සිනා ගේ රැකියා ස්ථානයෙන් පැමිණි විදේශිකයන් තමයි. ඉන් එක් තැනැත්තියක් අනාගතේ දිනක මගෙන් ඔසරිය ඇඳීමට ඉගෙන ගන්න එන බවක් කීවා. තවත් ඇත්තියක් තමන්ටත් ඔසරියක් අරන් දෙන්නැයි බැගෑපත් ඉල්ලීමක් කළා. සුදු තරුණයෙක් ඒ ඇඳුමට ආශා නිසා ඔහු සමඟ ඡායාරූපයකට පෙනී සිටීමට කැමති දැයි ආරාධනාවකුත් කළා. සමහරු ඔසරියේ පල්ලුවටත් පොටටත් අල්ලා තිබූ පබලු කොනිත්තා බලන්නට පටන් ගත්තා.“ඕක අඳින්න බෑ... බෑ... කිය කියා අරෝ ඇල්ලුවට පේනවා නේද දැන්” අම්මා කනට කර කීවේ ඔලොක්කුවට වගේ.බටහිර පන්නයට වඩා ලැදි කාර්යාලයක මස්සිනා වැඩ කළ නිසාත් ඒ මගුල් ගෙදර ඔසරිය හැඳ සිටියේ අප තුන් දෙනා හැරුණු විට තවත් ආච්චිලා දෙදෙනකු පමණක් වීම නිසාත් තමයි මගේ ඔසරියට මේ තරම් තැනක් ලැබෙන්න ඇත්තේ. අනික් කාන්තාවෝ සියලු දෙනාම පාහේ සාරි, සල්වාරි, ගුජරාට්, ගර්ගා චෝලි, මිනි ගවුම්, මැක්සිගවුම් සහ විවිධ මාදිලියේ ගවුම් වර්ගවලින් තමයි සැරසී සිටියේ.මනමාලි දැක්ක ගමන් ආච්චී ඉච්ඡා භංගත්වයට පත් වුණා වගේ ඇකිලී ගියා. “හනේ දෙය්යනේ අර කෙල්ලට කරලා තියෙන අපරාධයක්! කොච්චර ලස්සනට හිටිය දරුවෙක් ද?” ආච්චි කීවේ ඇසිපිය නොසලා බලා ඉන්න ගමන් රහසින්. අම්මා ඒ කතාවට සවිස්තර වාර්තාවක් ඉදිරිපත් කළා.“අනේ ඔව් මේකප් වැඩියිනේ?... සමහරවිට වීඩියෝ එකටයි ෆොටෝස්වලටයි හොඳ ඇති. ඒත් කොණ්ඩෙත් නිකං කපලා වගේ. ඒ සාරිය තුනී නිසා හැට්ටේ කරෙන් ඇඟම පේනවානේ ඒක ටිකක් අප්සට් වගේ නේද? මොකද ඔය ළමයා වෙනදාට ඔහොම නෑනේ... නේ?”මේ කතා බහ වැඩ රාජකාරි අතරේ මස්සිනාගේ ඔෆිසියේ ගැහැනු ළමයි දෙතුන් දෙනෙක් මඟුල් ගෙදරට සම්ප්‍රාප්ත වුණා.රඹ කඳන් වගේ වැඩුණු කලවා යුග්ම ද නාභිය ද පෙනෙන අයුරින් කෙටි දිලිසෙන කළු සායත් ඊටම ගැලපෙන කුඩා පටියෙදූ හැට්ටත් හැඳ කනට එල්ලෙන කරාබු, නහයට කරාබු ද උස අඩි සපත්තුවලින් ද සැරසී පැමිණි ඔවුන් දෙස බැලූ ආච්චිගේ හිත තවත් නොසන්සුන් වුණා වගෙයි. “අම්මේ... මාරදූතිකාවෝ වගේ කළු ඇඳගෙන! මඟුලකට එන විදිහක් ද මේක?”“ඇයි? ආච්චිට ජෙලස් වගේ ද ඒ වගේ අඳින්න බැරි වුණාට?”මල්ලී ආච්චිට කොලොප්පමට ඇහුවාම වැඩියෙන් හිනා ගියේ සීයාටයි. එයින් ආච්චිගේ කෝපය දියුණු තියුණු වුණා. සෙමින් වුණත් තර්ජනාත්මකව මල්ලීට ආච්චි බැණ වැදුණා.“කට වහගනින් මෝඩ කොළුවා. ජාතික ඇඳුම මෝස්තරේට ඇන්දට මොකද මුංගේ ඔළු ගෙඩිවල තියෙන්නෙම පරදේසක්කාරකම”අපි හිනාව නවත්වා ගත්තේ බොහොම අමාරුවෙන්. ඒත් ආච්චිට කීව තරම මදි වගේ ආයේ පටන් ගත්තා.“හ්ම්හ් අපි නම් ඉගෙන ගෙන තියෙන්නේකියලයි. ඒකට මේ අද කාලේ උන් අඳින ඒවා. ඔහොම ගිහින් වැරදුණාම කෑගහනවා කනවෝ කනවෝ කියලා” ආච්චිගේ කතාව බාධා කළ මල්ලි“ආච්චි කීවේ කවියේ පද තුනයි නේද?”“මේ ළමයා මහ නැහැදිච්ච එකෙක් වෙලාද කොහෙද? මඟුල් ගෙදර නොවේ නම් මං දනියි...” අම්මාට රැවූ ආච්චි මූණ අපුස්සා කීවා.සීයා ඒකටත් හිනාවෙන ගමන් මෙහෙමත් කීවා.” ඔහේ ඔහොම කීවාට මොකද අපේ ගෑනු ඒ කාලේ ඉඳන් ම ඇඳලා තියෙන්නේ ඔහොම තමයි.”“ආච්චි රවා බැලුවේ කතාව නතර කරන්න කියා ද, කතාව පිළිනොගන්නා බව කියන්න ද ඒ දෙකටම දැයි හිතන්න අමාරුයි. ඒත් සීයා නතර කළේ නෑ.“දැන් බලන්න සිරි රහල් හිමියෝ පවා කියනවානේකියලා.ඒ කාලෙත් ඉතින් ඔය තැන් මල්දම්වලින් විතරක් වහගෙන උන්නු එකේ මේ ළමයි රෙදි කෑල්ලකින්වත් වහන් ඉන්නවා මදැයි.”සීයාගේ කතාවෙන් තිගැස්සුණු ආච්චි “මෙහා... ඔහේට ගිය කලක්” යයි පුදුමෙන් සද්දෙට කීවේ සීයාගේ මුවින් මධු සුවඳවත් වහනය වන්නේ දැයි ඉව අල්ලන ගමන්.කඩින් කඩ ඒ මේ කතා අතර මඟුල් ගෙදර නැටීමේ අවස්ථාවත් එළඹුණා. යුවළ වට කරගෙන ඥාති මිත්‍රාදීන් සියලු දෙනා නටන්නට වුණා. අපි කෑම ගත් මේසයේ ම ඉඳ ඒ දිහා බලමින් තාල තබමින් එකිනෙකාගේ නැටුම් ගැන ෂ;ව්චනය කරමින් හිටියා. මල්ලිව ඇඳගෙන යන්න ආ මිතුරන් ආපසු හිනාවෙවී ගියේ අලුත් ඇඳුම නිසා මල්ලී දක්වන විනීතකම ගැන පුදුමය පළ කරමින්.අපේ මාමා කෙනෙක් ඒ නැටුම් මණ්ඩපයෙන් ඈත්ව අවුත් අපේ මේසයේ වාඩි වුණේ, අසංතෘප්ත මුහුණකින්.“මාමේ මොකද මහන්සියි වගේ ද?” මල්ලි ඇහුවා.නෑ පුතා. මේ නටන්නවත් හැඩකාර කාන්තා රත්නයක් හොයාගන්න බෑනේ මෙච්චර මඟුල් ගේක වෙලත්. ඔක්කොම අටේ ඉලක්කම් එහෙට මෙහෙට නමලා වගේ අටපට්ටං නේ ඉන්නේ. ඒ මදිවට මුංගේ ඇඳුම්?”ආච්චි තමන්ගේ කල්ලියට තව කෙනකු ආ බව සිතා “ ඒක නේන්නම් මාත් මේ කීවේ. එක්කෝ නාන්න වගේ උඩින් කපලා, එක්කෝ ගංවතුරට අහුවෙලා වගේ කොට කරලා. නැත්නම් රෙදි අඩුවෙලා වගේ එහෙන් මෙහෙන් මැදින් කපලා. එහෙමත් නැත්නම් ඔලිම්පික් දුවන්න වගේ ඔය තුන් පැත්තෙන් ම අඩු කරලා.”මදක් උණුසුම් වී සිටි මාමා “නැන්දා දන්නවද ඒ කාලේ අපේ සිංහල ගෑනුත් මිනිස්සු වගේ උඩ කයට ඇඳලා නෑ. මධ්‍ය කාලීන සිංහල කලා පොතේ ඇඳලා තියෙනවා. ඒ පිංතූර. ඔය සුද්දෝ සුද්දියෝ උන්ගේ රටවල සීතලට අඳින කරවහපු අත්දිග ඇඳුම් ගෙනැල්ලා මෙහෙ වපුරලා දැන් අපේ මිනිස්සු රස්නේ මැරි මැරි ඒවා අඳිනවා. උන් ඔක්කොම ඇරගෙන ඉන්නවා හිහ්!”“දැන් ඔය ළමයා කියන්නේ ඒ කාලේ වගේ අපිත් කොළ අතු වලින් වහගෙන හිටියනම් මීට හොඳයි කියලද? අර ටී.වී. වල පෙන්නන ෆැෂන් වගේ අඩු වියදම් රෙදි කෑලි ඔතාගෙන ඉන්න කියලද? කකුල් දෙකටම හිරවෙන්න කලිසමක් හරි වියතක් විතර සාය කොටයක් හරි එක්ක හැට්ට කෑල්ලක් ඇන්ද ගමන් ලෝකෙම තමන්ගෙ දෙපා මුල දණ ගහයි කියලයි ඒ අය හිතන්නේ?”නෑ... නෑ... නැන්දේ කලිසමේවත් සායෙවත් නොවෙයි නේ වැරැද්ද. ඔය සමහරු කාලයක් කීවේ ඉසුරුමුණියේ ඇඳගෙන ඉන්නේ කියුලට් වගේ කලිසමක් වෙන්නැති කියලා. ඉතිං කොච්චර ෂෝක් ද? සමහරුන්ට කලිසම හොඳයි. සමහරුන්ට සාරිය හොඳයි. සමහරුන්ට නම් කොටම සායත් හැඩයි.හැබැයි අපේ අය දන්නේ නැත්තේ ඕවයින් කොයිකද තමන්ගේ ඇඟට ගැලපෙන්නේ කියල තෝර ගන්නයි. කවුරු හරි ඇන්ද පළියට තමනුත් අඳින්නේ නැතිව එක්කෝ ඇඟ, ඇඳුමේ ගානට හදාගන්න ව්‍යායාම කරන්න ඕන. නැත්නම් තමන්ගේ හැඩේ කණ්ණාඩියෙන් හරියට බලාගෙන අපිට ඔක්කාරේ එන්නැති විදිහට අඳින්න ඕන.”මාමාගේ මේ කතාව සීයාගේ කටට තවත් කවියක් ගෙනාවා.ඔන්න ඔහොමයි ඉස්සර අපේ ගෑනු හිටියේ. අද නම් ඉතින් ඇඟ පුරාම රියසකවල් විතරයිනේ හුහ්!”ආච්චිට සීයාගේ මේ ස්වරූපය අල්ලන්නේ නැති පාටයි” මෙයා හරියට අපේ ගෑනුය කියන්නේ දැක්ක වගේනේ. අනික මේ ළමයිනුත් ඉන්න තැන” කියමින් ගස්සා පුටුවේ පැත්තකට හැරී ඉඳගත්තා.“ඉතිං දෙයියනේ මමයැ ඕව කියන්නේ. අනික ඔහේ මට ගැස්සුවට මොකද? මේ ගොල්ලෝ සාහිත්‍ය පාඩමට මේ කවි ඕනතරං කියවලා ඇති” සීයා මල්ලි දෙසට කෝල සිනාවක් පාමින් කීවා.“දැන් ඔය ගෑනු අයගේ ඇඳුම් විතර ද ප්‍රශ්නේ. අපට නැද්ද?” මල්ලි පොදුවේ ප්‍රශ්නය මේස උඩ තිබ්බා.“පිරිමින්ගේ ශරීර ගැන වර්ණනා කරලා තියෙන්නේ ග්‍රීක පිළිම එක්ක එන කතාවල කියනවානේ. අපේ බමුණෝ දැකලා තියෙන්නේ කාන්තා ශරීරයම තමයි, අනුරාගී බවේ සංකේතය හැටියට. තමන්ගේ දැහැන් බිඳෙයි කියන බයට නේ පුළුවන් තරම් ස්ත්‍රීන් අහවල් විදියයි අරවයි මේවයි කියලා වහලම දාල හදන්න හැදුවේ” මාමා කාන්තාවන් වෙනුවෙන් බමුණු මත ප්‍රතික්ෂේප කරමින් කීවා.“එහෙනම් බමුණෝ ග්‍රීක පිළිම දැකලම නැතුව ඇති. නැත්නම් ඒවායේ ලස්සනටත් එක්ක තමන්ගේ ජොල්කම දැකලා ඒ පිරිමින්ටත් නීති දාන්න තිබුණා. ඒ වුණාට අපේ පිරිමින් ඔය අමුඩ ගහගෙන ඉන්නේ? කවුරුත් ඇඟ පේනවා කියලා කියන්නේ නෑනේ” මල්ලි මාමාට එක් වුණා.“නැතුව ඉතිං කුඹුරට දිග කලිසං කෝට් අඳින්න ද කියන්නේ.” ආච්චි මල්ලිට පහරක් එල්ල කළා.“ලස්සන එක එක්කෙනා දකින්නේ එක එක විදිහට. අර නග්මා කියන නිළිය මතකනේ උතුරු ඉන්දියාවේ හරි ගියේ නෑ මහත නිසා. ඒත් දකුණු ඉන්දියාවේදී හරියටම හරි ගියා. ඉතින් ඔය මුකුත් නෑනේ තමන් යන තැනටයි අවස්ථාවටයි තමන්ගේ ඇඟටයි ගැලපෙන්න අඳිනවා නම්?” අම්මා එසේ කියමින් ඉද්දී නැටුමේ සංගීතය ඉවර වුණේ මහා අත්පොළසන් නාදයත් එක්ක. අපිත් කතාව අතරෙම අත්පුඩි ගසා නැටූ අයට සතුට පළ කළා.තාත්තාට පැවරී තිබූ රාජකාරි නිම කිරීමට මෙන් අපේ මේසයට ඇවිත් “ජෝඩුව පිටත් වෙන්නයි හදන්නේ අපිත් යමු නේද ඒ පැත්තට” කීවා.“මගේ මඟුල් ගෙදරට නම් ආච්චි අඳින්න ඕන අර වගේ එකක් හරිද?” මල්ලී මේසයෙන් නැගිටින ගමන් මහත කාන්තාවක් ඇඟ නෙරා පනින ලෙස ඇඳ සිටි දිලිසෙන කොට ගවුමක් පෙන්වමින් කීවා.“යමං කො ගෙදර මම අඳින හැටි කියලා දෙන්න” කියූ ආච්චි යුවළට සුබ පතන්නට ඉදිරියටම ගියා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=af1107319</link>
    <topic>විස්සයි විස්ස එක් දින තරග අපි දිනනවා</topic>
    <author>සුනිල් අභයවර්ධන</author>
    <content>දින හතළිහක තරග සංචාරයක් සඳහා ඕස්ට්‍රේලියානු ක්‍රිකට් කණ්ඩායම ශ්‍රී ලංකාවට පැමිණෙයි. ශ්‍රී ලංකා ඕස්ට්‍රේලියා ක්‍රිකට් තරගාවලිය පන්දුවාර 20 යි 20 තරග දෙකකින් ද එක්දින දිවාරාත්‍රී තරග පහකින් ද, ටෙස්ට් තරග තුනකින් ද සමන්විත වෙයි.පන්දුවාර 20 යි 20 දෙරට අතර පළමු තරගය අගෝස්තු මස 6 වැනි දින ද දෙවැනි තරගය අගෝස්තු 8 වැනි දින දිවාරාත්‍රී තරග දෙකක් ලෙසින් මහනුවර පල්ලේකැලේ ක්‍රීඩාංගණයේදී පැවැත්වීමට නියමිතය. එක්දින තරග ආරම්භ වන්නේ 10 වැනි දින සිටය. ටෙස්ට් තරග ආරම්භ වන්නේ අගෝස්තු 31 වැනි දින සිටය.එම කාලසටහන අනුව ඕස්ට්‍රේලියානු කණ්ඩායමේ ක්‍රීඩකයින් මෙරටට පැමිණෙන්නේ තුන් වතාවකට බව ශ්‍රී ලංකා ක්‍රිකට් ආයතනය කියයි.එක්දින තරග කණ්ඩායම 4 වැනි දින ද ටෙස්ට් තරගාවලියට එක්වෙන ඉතිරි ක්‍රීඩකයින් 16 වැනිදා ද ශ්‍රී ලංකාවට පැමිණීමට නියමිතය. එසේම මෙවර තරගාවලියේදී ඕස්ට්‍රේලියාව දැඩි සංවිධානයකින් යුතුව පැමිණෙන බව සනාථ වන්නේ ඔවුන්ගේ කණ්ඩායම තුළ කර ඇති වෙනස්කම් කීපයක් නිසාය. 20 යි 20 තරග දෙකේ නායකත්වය කැමරන් වයිට්ට පවරා ඇති අතර එක්දින තරගවල සහ ටෙස්ට් තරගවල නායකත්වයට මයිකල් කලාර්ක් නම්කර තිබේ. පන්දුවාර 20 යි 20, එක්දින සහ ටෙස්ට් තරග සඳහා ඔවුන් කණ්ඩායම් තුනක් වෙනමම නම් කිරීමට නියමිතය.ශ්‍රී ලංකා කණ්ඩායමේ එවැනි ප්‍රබල වෙනසක් නොදකින අතර තිලකරත්න දිල්ෂාන්ගේ නායකත්වයෙන් ශ්‍රී ලංකා කණ්ඩායම නම් කර ඇත. එසේ වුවද පන්දුවාර 20 යි 20 සහ එක්දින තරග සඳහා මෙවර ඉසුරු උදානට සහ මාලිංග බණ්ඩාරට අවස්ථාවක් ලැබී ඇති අතර සවිත්‍ර සේනානායක පළමුවරට ශ්‍රී ලංකා කණ්ඩායමට කැඳවා තිබේ.ඕස්ට්‍රේලි කණ්ඩායමක් ශ්‍රී ලංකාවේ ක්‍රිකට් තරග සංචාරයකට පැමිණෙන්නේ වසර 2004 න් පසුවය. ඕස්ට්‍රේලියා කණ්ඩායම ලෝක කුසලාන තරගාවලියේදී ශ්‍රී ලංකාවේ තරග සංචාරයකට එක්වූ අතර පිට පිටම ලෝක කුසලානය සිව්වරක් දිනා ගැනීමේ තිබු බලාපොරොත්තුව ඔවුන්ගෙන් මෙවර ගිලිහී ගියේ අවසන් පූර්ව තරග වටයේදීම පරාජය වෙමින් අවසන් තරගයට පවා පැමිණීමට අවස්ථාව නොලැබී යාමෙනි. ශ්‍රී ලංකාව ද ලෝක කුසලාන අනු ශූරතාව දිනා ගැනීමෙන් පසු එතරම් සාර්ථක නොවූ එංගලන්ත සංචාරයෙන් පසු තම රටේම තරග වදින පළමු තරගාවලිය මෙය වෙයි. මුත්තයියා මුරලිදරන් නැතිව ශ්‍රී ලංකාව තරග වදින පළමු තරගාවලිය ද මෙය වීම තවත් විශේෂත්වයකි. එසේම තිලකරත්න දිල්ෂාන් ශ්‍රී ලංකාව තුළ ජාත්‍යන්තර තරගාවලියකදී ශ්‍රී ලංකාව මෙහෙයවන පළමුවැනි වතාව ද මෙය වෙයි. මේ අතර පසුගියදා ලැබුණු ශ්‍රේණිගත කිරීම් අනුව එක්දින තරග සටහනේ ඕස්ට්‍රේලියාව තවමත් පෙරමුණේ පසුවන අතර ශ්‍රී ලංකාවට හිමිව තිබුණේ සිව්වැනි ස්ථානයය.පිතිකරුවන් ශ්‍රේණිගත කිරීම් අනුව ඕස්ට්‍රේලියා එක්දින කණ්ඩායමේ පිතිකරුවන් තිදෙනෙක්ම මුල් දහදෙනා අතර පසුවීම කණ්ඩායම ලබා ඇති තවත් ප්‍රබල ස්ථාවරයකි. ෂේන් වොට්සන් (3) මයික් හසි (5) සහ මයිකල් ක්ලාක් (9) වැනි ස්ථානවල පසුවෙද්දී ශ්‍රී ලංකා පිතිකරුවන් අතර කුමාර් සංගක්කාර (4) සිවුවැනි ස්ථානයේ ද තිලකරත්න ඩිල්ෂාන් (9) හත්වැනි ස්ථානයේ ද පසු වෙති.ශ්‍රී ලංකාවත් - ඕස්ට්‍රේලියාවත් මේ වන විට පන්දුවාර 20 යි 20 තරග හතරකට සහභාගි වී ඇති අතර දෙරටම තරග දෙක බැගින් ජය ගැනීමට සමත් වී තිබේ. පසුගිය ලෝක කුසලානයේ තරගත් සමඟ ශ්‍රී ලංකාව සහ ඕස්ට්‍රේලියාව මේ වන විට එක්දින තරග තරගාවලි තිස්හයකට සහභාගි වී ඇති අතර තරග 72 ක් තුළදී ඕස්ට්‍රේලියාව තරග 47 ක් ජයගෙන ඇති අතර ශ්‍රී ලංකාව තරග 22 ක් ජයගෙන තිබේ.එක්දින සහ පන්දුවාර 20 යි 20 ශ්‍රී ලංකා සංචිතයතිලකරත්න දිල්ෂාන්, මහේල ජයවර්ධන, කුමාර් සංගක්කාර, ඇන්ජිලෝ මැතිව්ස්, චාමර කපුගෙදර, ජීවන් මෙන්ඩිස්, චාමර සිල්වා, දිනේෂ් චන්දිමාල්, දිමුත් කරුණාරත්න, තිසර පෙරේරා, ලසිත් මාලිංග, සුරංග ලක්මාල්, ධම්මික ප්‍රසාද්, නුවන් කුලසේකර, ඉසුරු උදාන, සුරාජ් රන්දිව්, අජන්ත මෙන්ඩිස්, රංගන හේරත්, මාලිංග බණ්ඩාර සහ සචිත්‍ර සේනානායක.මෙවර කණ්ඩායමේ ප්‍රබලයකුව සිටි තිළිණ කණ්ඩම්බි සංචිතයට ඇතුළත් වී නැති අතර කලකට පසු ඉසුරු උදාන සහ මාලිංග බණ්ඩාර සංචිතයේ දොරටු ඇරී තිබේ. ටෙස්ට් තරග සඳහා තරමක වෙනස් කිරීමක් වනු ඇතැයි ක්‍රිකට් විචාරකයෝ කියති.මේ තරගාවලිය පිළිබඳව ඕස්ට්‍රේලියා නායක මයිකල් ක්ලාක් සඳහන් කර සිටින්නේ, “අපේ කණ්ඩායම නැවත ස්ථාවරයකට පත්කිරීමේ අත්තිවාරම අපි ශ්‍රී ලංකාවේදී ආරම්භ කරනවා. ලෝක කුසලාන සහ අළුබඳුන තරගවලදී අපි තරමක පසුබෑමකට ලක්වුණා. ඉන් පසුව අපි හොඳින් පුහුණුවීම් කළා. අපිට ලොකු විශ්වාසයක් තියෙනවා ජයග්‍රහණයේ පියගැට පෙළට නැවත ලංකාවේදී ගොඩවන බව. අපිට ප්‍රබල කණ්ඩායමක් ඉන්නවා. මෙවර යෞවනයින් කීප දෙනෙක් ද කණ්ඩායමට ඇතුළත් වෙනවා. පළපුරුදු පිතිකරුවන්, පන්දු යවන්නන්ගේ බළඇණියත් සමඟ ශ්‍රී ලංකාවේදී තරග බිමට බසිනවා.”දැනට නම් කර ඇති ඕස්ට්‍රේලියා ටෙස්ට් කණ්ඩායමමයිකල් ක්ලාක් (නායක), ෂේන් වොට්සන්, මිචෙල් බෙයර්, ට්‍රෙන්ට් තොපිලැන්ඩ්, බ්‍රැඩ් හැඩින්, රයන් හැරිස්, පිලිප් හියු, මිචෙල් හුසේ, මිචෙල් ජොන්සන්, උස්මාන් තව්ජාන්, නාදන් ලෝසන්, ෂාවුන් මාර්ෂ්, ජේම්ස් පැටින්, රිකි පොන්ටින්, පිටර් සිඩෙලි. මේ අතර ශ්‍රී ලංකා නායක තිලකරත්න ඩිල්ෂාන් සඳහන් කර සිටින්නේ මෙවර ශ්‍රී ලංකා කණ්ඩායමට හොඳ තේරීමක් ලබා දී තිබෙන බවත් ඒ ශක්තිය මත ඕස්ට්‍රේලි කණ්ඩායමට එඩිතරව මුහුණදෙන බවත්ය.“තරග තියෙන්නේ ලංකාවේ. අපේ ක්‍රීඩාලෝලින්ගේ ආශිර්වාදය දිරිගැන්වීම මැද අපි තරග වදිනවා. මට ප්‍රබල විශ්වාසයක් තියෙනවා එක්දින සහ පන්දුවාර 20 යි 20 තරගාවලියේ ජයග්‍රහණය අප සතු වෙයි කියලා.” ඒ ශ්‍රී ලංකා නායක තිලකරත්න ඩිල්ෂාන් දැක්වූ අදහස්ය. ශ්‍රී ලංකා කණ්ඩායමේ නව පුහුණුකරු ලෙස කටයුතු කරන රුමේෂ් රත්නායක සඳහන් කර සිටියේ, “මේක මට ලොකු අභියෝගයක්. ක්‍රීඩකයෙක් වශයෙන් නොව පුහුණුකරු වශයෙන් කටයුතු කිරීම එක අතකින් හරි සතුටුයි. ඒ වගේම වගකීම අතිමහත්. අනෙත් පුහුණුකරුවන් ද කණ්ඩායමේ ක්‍රීඩකයන් ද සමඟ අපි දැඩි ස්ථාවරයකින් අපේ රටේදී ඕස්ට්‍රේලියා කණ්ඩායම සමඟ තරග වැද ජයග්‍රහණ ලබා ගැනීමයි අරමුණ.”06. 08. 2011 - පළමු පන්දුවාර 20 - 20 තරගය - පල්ලේකැලේ ක්‍රීඩාංගණය (දිවා රාත්‍රී)08. 08. 2011 - දෙවැනි 20 - 20 තරගය - පල්ලේකැලේ ක්‍රීඩාංගණය (දිවා රාත්‍රී)10. 08. 2011 - පළමු එක්දින දිවා රාත්‍රී තරගය - පල්ලේකැලේ ක්‍රීඩාංගණය14. 08. 2011 - දෙවැනි එක්දින දිවා රාත්‍රී තරගය - හම්බන්තොට මහින්ද රාජපක්ෂ ක්‍රීඩාංගණය16. 08. 2011 - තෙවැනි එක්දින දිවා රාත්‍රී තරගය - හම්බන්තොට මහින්ද රාජපක්ෂ ක්‍රීඩාංගණය20. 08. 2011 - සිවුවැනි දිවා රාත්‍රී එක්දින තරගය - ඛෙත්තාරාම ආර්. පේ‍්‍රමදාස ක්‍රීඩාංගණය22. 08. 2011 - පස්වැනි දිවා රාත්‍රී එක්දින තරගය - ඛෙත්තාරාම ආර්. පේ‍්‍රමදාස ක්‍රීඩාංගණය25. 08. 2011 - තුන්දින තරගය - පී. සරවනමුත්තු ක්‍රීඩාංගණය31. 08. 2011 - පළමු ටෙස්ට් තරගය - ගාල්ල ජාත්‍යන්තර ක්‍රීඩාංගණය08. 09. 2011 - දෙවැනි ටෙස්ට් තරගය - පල්ලෙකැලේ ක්‍රීඩාංගණය16. 09. 2011 - තෙවැනි ටෙස්ට් තරගය - කොළඹ එස්. එස්. සී. ක්‍රීඩාංගණයසුනිල් අභයවර්ධන- ක්‍රීඩා ඇමැතිජාතික ක්‍රීඩාව පෝෂණය කර රටේ ක්‍රීඩාව නිසි තැනට ගෙන ඒම සඳහා ක්‍රීඩා සංගම්වල හා ක්‍රීඩා විශේෂඥයන්ගේ අදහස් යෝජනා මත සකස් කර තිබෙන ජාතික ක්‍රීඩා ප්‍රතිපත්තිය ගෙන ඒමෙන් වර්තමානයේ ක්‍රීඩාවේ ඇතිවී තිබෙන බොහෝ ගැටලුවලට විසඳුම් ලැබෙනු ඇතැයි ක්‍රීඩා අමාත්‍ය, මහින්දානන්ද අලුත්ගමගේ මහතා පැවැසීය.ඒ මහතා එම අදහස් පළ කළේ ජාතික ක්‍රීඩා ප්‍රතිපත්තිය හා ක්‍රීඩාවේ පරිපාලන කටයුතු වඩාත් කාර්යක්ෂමව පවත්වාගෙන යාම සඳහා ක්‍රීඩා සංගම් දැනුවත් කිරීම සඳහා ජාතික ඔලිම්පික් නිවහනේ පැවැති විශේෂ වැඩමුළුවේදීය.“ක්‍රීඩාවේ අරමුණ විය යුත්තේ ක්‍රීඩාව පෝෂණය කිරීමයි. ක්‍රීඩාවේ වෙනත් අරමුණු ඔස්සේ කටයුතු මෙහෙයවීමෙන් ක්‍රීඩාවේ ප්‍රගමනයට විශාල බාධාවක් වෙනවා. එය අනාගතයේ මෙරට ක්‍රීඩා ක්ෂේත්‍රයට අවශ්‍ය දක්ෂ ක්‍රීඩකයන් බිහි කර ගැනීමට විශාල හානියක්. මෙරට ලියාපදිංචි ක්‍රීඩා සංගම් 52 න් මේ වන විට ක්‍රියා කාරී වී ඇත්තේ ක්‍රීඩා සංගම් 47 ක් පමණයි.එම ක්‍රීඩා සංගම් 47 ජාත්‍යන්තර තරග නියෝජනය කිරීම සඳහා අවස්ථාව උදා වී තිබෙන ක්‍රීඩා අතරින් පදක්කම් දිනා ගත හැකි ක්‍රීඩා ඇත්තේ ඉතාම සුළු ප්‍රමාණයක්. දකුණු ආසියාතික, ආසියාතික, පොදු රාජ්‍ය මණ්ඩලීය හා ඔලිම්පික් තරගාවලිය සඳහා ශ්‍රී ලංකාව නියෝජනය කිරීමට අවස්ථාවක් ලැබී ඇතත් ජාත්‍යන්තර පදක්කම් වශයෙන් අපි ලබා ගත් ජයග්‍රහණ ඉතාම සීමිත සංඛ්‍යාවක් බව පිළිගත යුතුයි. අපේ ඉලක්කය විය යුත්තේ එළඹෙන පොදුරාජ්‍ය මණ්ඩලයීය ක්‍රීඩා උලෙළ සත්කාරත්වය දරමින් පදක්කම් 100 ක් දිනා ගැනීමේ දිගු කාලීන ඉලක්කයක්. එම ඉලක්කය සපුරා ගැනීම සඳහා ක්‍රීඩාව දිගු කාලීනව සැලසුම් කරමින් විධිමත් වැඩ පිළිවෙළක් ඔස්සේ මෙහෙයවිය යුතු වෙනවා. ඒ සඳහා ක්‍රීඩා සංගම්වල ක්‍රියාකාරිත්වය ඉතාම වැදගත්.පසුගිය ආසියාතික ක්‍රීඩා උලෙළේදී මලල ක්‍රීඩා ක්ෂේත්‍රය පසුබෑමකට ලක්වුණා. ඒ පිළිබඳව සොයා බැලීම සඳහා විශේෂ කමිටුවක් පත් කළා. ගුණසේකර කමිටුව විසින් ක්‍රීඩාවේ දියුණුවට විශේෂ කරුණු කිහිපයක් අවධාරණය කර තිබුණා. ක්‍රීඩාවේ විනය, ක්‍රීඩා පරිපාලනය, ක්‍රීඩා සංගම් හා ක්‍රීඩා අමාත්‍යාංශය අතර පවතින සම්බන්ධතාවය ක්‍රීඩා සංවර්ධන දෙපාර්තමේන්තුව මේ ආදි සියලු ආයතන ක්‍රීඩාවේ දියුණුවට කටයුතු කිරීමේදී ඉටු කළ යුතු වගකීම් නිසි ආකාරයෙන් ඉටු නොකිරීම ජාතික ක්‍රීඩා සංවර්ධනයට බාධාවක් බව පෙන්වා දී තිබුණා.මින් ඉදිරියට ක්‍රීඩා සංගම් වැඩ කළ යුතු ආකාරය අපි පැහැදිලි දැනුවත් කිරීමේ මාර්ගෝපදේශනයක් ලබා දී ඒ අනුව ක්‍රීඩා සංගම් කටයුතු කළ යුතු බව අවධාරණය කරනවා. අද ක්‍රීඩාවේ විනය පිරිහෙලා තිබෙනවා. ක්‍රීඩකයා පරිපාලකයා වෙන්න උත්සාහ කරනවා. එය නොවිය යුතු දෙයක්. ක්‍රීඩා සංගම් බොහෝමයක් සංවර්ධන දෙපාර්තමේන්තුවේ නිලධාරීන් සමඟ කටයුතු කරන්නේ නැහැ. මින් ඉදිරියට සෑම සංගමයකම කටයුතු අධීක්ෂණය කිරීම සඳහා ක්‍රීඩා නිලධාරියකු පත් කර ඇති බැවින් ඔහුගේ අධීක්ෂණ වාර්තා මත ක්‍රීඩා සංගම්වල පරිපාලන සංගම් කටයුතු පිළිබඳ ඇගැයීම් කිරීමට ක්‍රීඩා අමාත්‍යාංශයේ අවධානය යොමු වී තිබෙනවා. ඉතිහාසයේ ප්‍රථම වරට ජාතික තේරීම් කමිටුව සමඟ ඒකාබද්ධව ක්‍රීඩා අමාත්‍යාංශය විසින් ක්‍රීඩා වර්ගීකරණයකට ලක් කරමින් ක්‍රීඩාවන් සංවර්ධනය කරමින් අවධානය යොමු කර තිබෙනවා. ක්‍රීඩා වර්ගීකරණය පිළිබඳ ක්‍රීඩා සංගම්වල අදහස් යෝජනා ඉල්ලා සිටිය නමුත් ඒ සඳහා සැලකිය යුතු ප්‍රතිචාරයක් දක්වා නොතිබීම ක්‍රීඩාවේ දියුණුවට ඒ තරම් සුබවාදී නැහැ. මින් ඉදිරියට ක්‍රීඩාව වෙනුවෙන් ගනු ලබන තීන්දු තීරණ වලදී ක්‍රීඩා සංගම්වල මැදිහත්වීම ඉතා වැදගත් බව ක්‍රීඩා අමාත්‍යවරයා මෙහිදී වැඩිදුරටත් අවධාරණය කර සිටියේය.මෙවර මයිලෝ ක්‍රීඩා වර්ණ ප්‍රදානෝත්සවයේදී නැඟී එන ක්‍රීඩිකාවට හිමි සම්මානය දිනාගත් නුවනි නවෝද්‍යාගේ සම්මානය ඇයගේ මව අතැතිව, නැඟී එන ක්‍රීඩකයාට හිමි සම්මානය දිනාගත් අම්බලන්ගොඩ ධර්මාශෝක විදුහලේ හර්ෂ කුලසූරිය, දක්ෂතම ක්‍රීඩිකාව වූ මහාමායා විදුහලේ මාධවී වීරතුංග හා දක්ෂතම ක්‍රීඩකයා වූ හේෂාන් උණම්බුවට හිමි සම්මානය ඔහුගේ සොහොයුරිය ලබාගෙන අධ්‍යාපන ඇමැති බන්ධුල ගුණවර්ධන, ජනමාධ්‍ය ඇමැති කෙහෙළිය රඹුක්වැල්ල මහත්වරුන් හා නෙස්ලේ ආයතනයේ ප්‍රධානීන් සමඟ ඡායාරූපයකට මුහුණදුන් අයුරු. ඡායාරූපය රන්ජිත් අසංකඅධ්‍යාපන අමාත්‍යාංශයේ සහ ජාතික පාසල් ක්‍රීඩා සභාවේ මෙහෙයවීමෙන් පැවැත්වූ 2010 වසරේ දක්ෂතම පාසල් ක්‍රීඩක ක්‍රීඩිකාවන්ට පාසල් ක්‍රීඩා වර්ණ ප්‍රදාන උලෙළ පසුගියදා බණ්ඩාරනායක සම්මන්ත්‍රණ ශාලාවේදී පැවැත්විණි.මෙවර ඉකුත් 2010 වසරේ දී ක්‍රීඩා 30 ක් වෙනුවෙන් ක්‍රීඩා වර්ණ දිනාගත් පාසල් ක්‍රීඩක ක්‍රීඩිකාවෝ 642 ක් එහිදී වර්ණ ලබා ගත්හ. මීට අමතරව ක්‍රීඩාවට දක්ෂ හොඳම පාසල සඳහා ක්‍රීඩකයන් 48 දෙනෙක් මෙවර පාසල් ක්‍රීඩා වර්ණ දිනාගත් කොළඹ ආනන්ද විදුහලට විශේෂ ශූරතා කුසලානයක් හිමි විය. 2010 වසරේ නැගි ආ ක්‍රීඩකයා ලෙස අම්බලන්ගොඩ ධර්මාශෝක විදුහලේ හසින්ත සසිරංග ද (ටේබල් ටෙනිස්) ක්‍රීඩිකාව ලෙස එම විදුහලේම නුවනි නවෝද්‍යා ද (ටේබල් ටෙනිස්) මෙවර පාසල් ක්‍රීඩා විශේෂ කුසලතා සම්මාන දිනා ගත්හ.මේ අතර 2010 වසරේ දේශීය සහ අන්තර්ජාතික වශයෙන් ක්‍රීඩා තරගවලට සහභාගිවී කුසලතා දැක්වූ වසරේ දක්ෂතම ක්‍රීඩකයා ලෙස මහනුවර ත්‍රිත්ව විදුහලේ පිහිනුම් ශූර හේෂාන් උනම්බුව ද ක්‍රීඩිකාව ලෙස මහනුවර මහාමායා බාලිකා විදුහලේ පිහිනුම් ක්‍රීඩිකා මාධවි වීරතුංග ද විශේෂ සම්මාන කුසලාන දිනා ගත්හ. මේ දෙදෙනාම මධ්‍යම පළාතේ පිහිනුම් ක්‍රීඩාවෙන් දක්ෂ මහනුවර විදුහල් දෙකක සිසු සිසුවියන් වීම ද නැගී එන ක්‍රීඩා තරු දෙකම ටේබල් ටෙනිස් ක්‍රීඩාවෙන් අම්බලන්ගොඩ එකම විදුහලක වීම ද මෙවර පාසල් ක්‍රීඩා වර්ණ ප්‍රදාන උලෙළේ විශේෂත්වයක් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=af11073110</link>
    <topic>අනුන් සතු දේ කුමට ද?</topic>
    <author>රූපාන්ති බුලත්සිංහල</author>
    <content>මිනිස්සු හොර මැරකම් කරන්නෙ නැති බැරිකමට කියලා කියන අයත් ඉන්නවා. මට නම් හිතෙන්නෙ ඒ වගකීමකින් තොර කතාවක් කියලයි. සමහරු කියනවා ජන්මෙට වඩා පුරුද්ද ලොකුයි කියලා. උපන් ගේ ගති බලි ඇරියත් අරින්න බැහැ කියල කතාවක් තියෙනවනේ, අයහපත් පුරුදු ජීවිත වල පිනුම් ගහන කොට යහපත් පුරුදු පුහුණු කෙළේ කීයෙන් කීදෙනා ද? අද සමාජයේ බොහෝ දෙනා පුරුදු වෙලා තියෙන්නේ වැල යන පැත්තට මැස්ස ගහන්න. හොඳ නරක, වත්පිළිවෙත් මේ හැම දෙයක් ම අමතක වෙලා.කොහොම හරි තමන්ගේ මඩිය තර කරගන්න තමයි බොහෝ දෙනා උත්සහ කරන්නෙ. කොහොම හරි තමන්ගේ අවශ්‍යතාව ඉටු කරගන්න බලන සමාජයක ගුණ සුවඳින් පිරුණ මනුස්සකම විටින් විට පවන් රැල්ලක් වගේ හඹාගෙන ගියා. කතාවක් තියෙනවනෙ ගහේ කටු උල් කරන්න ඕනෙ නැහැ කියලා. දෙමවුපියෝ දරුවන්ට හොඳ දේ ඉගැන්නුවොත්, ඒ අය හොඳ ළමයි වේවි. නරක දේ ඉගැන්නුවොත් නරක ළමයි වේවි. නපුරු විෂම සමාජයක හොඳ නරක වෙන් කර අවබෝධ කර ගන්න දරුවකුට පුළුවන් නම් එය කෙතරම් අපූරු ද? වචනවලින් ඒ ගුණ දහම් පැසසිය හැකි ද? මෙවන් ගුණ ගරුක දියණියකගේ උදාර බව පැසැදීමට වදන් වැල් ගොනු වූයේ නිරායාසයෙනි.අහස උසට අගහිඟකම් තිබුණත් කවදාවත් අනුන්ගේ දෙයක් කඩා වඩාගෙන ජීවත් වෙන්න හිතකවත් තිබුණෙ නැහැ. ඒත් කොහොම හරි දුවට උගන්නන්න ඕනෙ. රෑ දහවල් වෙහෙස නොබලා ත්‍රීවීල් එක හයර් කළාට වැඩක් නැහැ ලීසිං එක ගෙවන්න තියෙනවා කියලා මතක් වෙන කොට බඩ පපුව දනවා. මේ හැම දෙයක් ම කරන්න ගියාම ජීවත් වෙන එක යුද්ධ කරනවාට වඩා අමාරුයි කියලා හිතෙනවා. එදිනෙදා අවශ්‍ය විය හියදම් ගැන සිතෙන කොට ඇතිවන්නේ මානසික පීඩාවක්. මේ හැම දෙයක් ම එක පාරට අවි අමෝරන කොට දුවන්න ඉඩ මදි. ඒත් ඉතින් පණ මෙන් ගුණ දම් රැකීම කෙතරම් උදාර ද? ඒ ගුණ දම් දරුවන්ට හුරුකරවීමට ඊටත් වඩා උදාර ද?පුංචි දියණියකගේ විශිෂ්ටත්වය පිළිබඳ ලොවට කිව්වේ 26 වෙනිදා ලංකාදීපය. ඇල්පිටිය ආනන්ද ප්‍රාථමික විදුහලේ 5 ශ්‍රේණියේ ඉගෙන ගත් පුංචි දියණිය බැංකුවක් අසල වැටී තිබී ලක්ෂ දෙකක මුදල් පාර්සලයක් ඇහිලුවා. එක පාරටම මතකෙට ආවේ මෙච්චර සල්ලි... කාගෙද? මේ කොහොම හරි අයිතිකරු හොයාගන්න ඕනෙ. දියණිය ඇහිලූ මුදල් පාර්සලය අයිතිකරුට දෙන්න ඇගේ මවුපියෝ මහන්සි වුණා. රත්තරන් වුණත් මේවා අනුන්ගෙ දහදිය මහන්සිය.අන් සතුදේ කොහොම ගත්තත් ඒක ලොකු පාප කර්මයක්. දෙමවුපියන්ගේ යහපත් චේතනාව අවසානයේ දී මල් ඵල ගැන් වුණා. අයිතිකරුටත් මෙය හිතාගන්න බැහැ. බැංකු ණයක් අරගෙන ගත් මුදල, අයිතිකරු ගේ සතුට නිම් හිම් නැතිව ගියා. සතුටු කඳුළු දෙ නෙතින් ගලා ගෙන වැටුණා. අනේ දුවේ ඔයාට ගොඩක් ස්තුතියි. හදවතේ සතුට වචන වලට ගැලපුවා. මේ වගේ හොඳ මිනිස්සු තවමත් සමාජයේ ඉතිරිවෙලා ඉන්නවා. නරකයි කියන සමාජයක වුණත් හොඳ මිනිස්සු ඉන්නවා. එක්කෙනෙක් කරන නරකින් මුළු සමාජයම හංවඩු ගැහෙනවා. ඒක සාමාන්‍ය ස්වභාවයයි. ඒත් සමාජයේ හොඳ කෙනෙක් හමු වුණාම දැනෙන සතුට මෙහෙම වචන වලින් කියලා නිම කරන්න බැහැ.මෙච්චර විශාල මුදලක් නැවත දෙන්න තරම් හදවත ත්‍යාගශීලී වීම මෙහි ඇති වැදගත්කම හැමෝම මෙහෙම නැහැ. ඒත් ටික දෙනෙක් තාමත් ඉන්නවා. ඒක සතුටක්.මෙහෙම දරුවො, මවුපියෝ අපිට හමුවන්නේ කලාතුරකින්. සමහර බඩු භාණ්ඩ නැති වුණහම, සාත්තර අහන්නයි, පේන බලන්නයි යන වියදම ඊටත් වඩා වැඩි වෙනවා.මෙහෙම වෙන්න ඕනෙ නැහැනෙ. මුදල් හදල් ආදියට තමන්ගෙ පරිස්සම් කරගන්න වැඩි අවධානයක් යොමු කරනවා නම් හොඳයි. මේවගේ දරුවෝ, මවුපියෝ, ඉන්නෙ අතේ ඇඟිලිවලටත් අඩුවෙන්. ඒ නිසා හැම විට ම කල්පනා කාරීවීම වැදගත්.ඒ කොහොම වුණත් අනුන්ගේ දේ සොයා බලා අයිතිකරුට දීමට තරම් ඔවුන් කාරුණික වුණා. ඒ වගේ රත්රන් මිනිස්සු මේ සමාජයේ විරලයි. එවන් සියලු දෙනාටම මෙය උපහාරයක් වේවා!රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=af11073112</link>
    <topic>මවුපියන්ගේ ගැටලුවලට බිලි වන්නේ කුඩා දරුවන් ද?</topic>
    <author>සාකච්ඡාකෙළේ සුභාෂිණී ජයරත්න / අරුණි මුතුමලී</author>
    <content>රටේ අනාගතය දරුවන්ය. ඒ දරුවන් ආරක්ෂා කිරීම හා රටට වැඩදායි ලෙස හදා වඩා ගැනීම වැඩිහිටියන්ගේ යුතුකමක් වගකීමකි. එහෙත් පසුගිය කාලයේ වරින්වර දරුවන් පැහැරගෙන යෑම පිළිබඳ සිදුවීම් වාර්තා විය. ලේ කැටි බිලිඳුන් මෙන්ම ළමා විය ඉක්මවන්නට ඉතා ආසන්න වයස්වල දරුවන් ද මේ අයුරින් පැහැරගෙන යනු අපි මාධ්‍ය මඟින් දුටුවෙමු. එහි ආසන්නතම සිදුවීම වූයේ ගල්කිස්සේය.වයස අවුරුදු 15 ක පමණ දරුවකු මව සමඟ නිවෙසේ සිටියදී මව පුටුවක බැඳ දරුවා පැහැරගෙන ගොස් ලක්ෂ 50 ක කප්පමක් ඉල්ලා තිබුණි. නමුත් අවසානයේ දෙලක්ෂ අසූදහසකට දරුවා නිදහස් කරගන්නට පියාට හැකි විය. ඊට පෙර මවක සමඟ දරුවකු පැහැරගෙන ගොස් ඇති බවට පියා කළ පැමිණිල්ලක් ගැන අසන්නට ලැබිණි. එහි දී හෙළි වුණේ මවගේ අනියම් සම්බන්ධතාවක් නිසා මෙය තමන් විසින්ම අටවා ගත් උගුලක් මඟින් දරුවා සමඟ පැහැර ගන්වාගෙන පියාගෙන් මුදල් ලබා ගැනීමට කළ අරුම පුදුම සැලැස්මක් බවයි.තවත් පැහැරගන්නකු දරුවකු ත්‍රිරෝද රථයක තබාගෙන යන අතර ඒ රියදුරුට සැක සිතීම නිසා දරුවා සමග සැකකරු පොලිසියට බාර දී බේරා ගැනීමට හැකි විය. මතක තවත් ඈතට ගෙන ගියහොත් පන්සලේ දී දරුවකු නැති වූ ආකාරය ගාලු මුවදොර පිටියේදී දරුවකු අතුරුදන් වූ ආකාරය වැනි සිදුවීම් පෙළ ගැස්වීමට හැකි වේ. මේ පැහැර ගැනීම්, කප්පම් කල්ලි පිළිබඳ සත්‍ය කුමක් ද?මවුපියන්ගේ පෞද්ගලික ගැටලුවලට බිලි වන්නේ කුඩා දරුවන් ද? එසේත් නැත්නම් සත්තකින්ම දරුවන් පැහැරගෙන ගොස් කප්පම් ගැනීමට වැඩිහිටි සමාජයේ කවුරුන් හෝ සූදානමින් සිටින්නේ ද? මේවා වළක්වා ගැනීමට වගකිව යුතු නිලධාරීන්ගේ දෙමාපියන්ගේ ගුරුවරුන්ගේ මෙන්ම සමස්ත සමාජයේ වගකීම කුමක් ද? කඩුල්ල අද විමසන්නේ ඒ ගැනයි.ළමා සංවර්ධන හා කාන්තා කටයුතු ඇමැති තිස්ස කරල්ලියැද්දමේ ප්‍රශ්නය සම්බන්ධයෙන් අපිට දිනෙන් දිනම මාධ්‍ය හරහා මෙන් ම පෞද්ගලික දුරකතන පණිවිඩ හරහා තොරතුරු ගලා එනවා. අපි මීට වසරකට පෙර ළමයින් සඳහා ළමා උපකාරක සේවාවක්, දුරකතන අංක 1929 හරහා ආරම්භ කළා. මෙම දුරකතන සේවාව ආරම්භ කළ පසු ලැබුණු පැමිණිලි ඔස්සේ පොලීසියත් සමඟ ඒකාබද්ධ වී එම පැමිණිලි විභාග කර නීතිමය අංශයෙන් අවශ්‍ය දඬුවම් දුන්නා. අපි මේ තොරතුරු දෙන අයගේ ආරක්ෂාව තහවුරු කළ යුතුයි. ඒ නිසා තොරතුරු ලබා දෙන අයගේ ආරක්ෂාව අපි තහවුරු කරනවා. කිසිම තොරතුරක් සඳහන් කරන්නේ නැහැ. දැරියන් පැහැරගෙන ගිය සමහර අවස්ථාවල අපි ඒ අය ඉතා ඉක්මනින් සොයාගන්න කටයුතු කළා.අපචාර, කුඩා දරුවන් ගැබ් ගැනීම් ආදිය විවිධ පරිසර තත්ත්ව යටතේ සිදු වෙනවා. විශේෂයෙන්ම මවුපියන්ගේ නොසැලකිල්ල නිසාත් දරුවන් අතරමං වෙනවා.මම මගතොට යන විට විමසිල්ලෙන් යන්නේ කුඩා දරුවන් ගැන. අද අඩු වයසේ දරුවන් කඩේට යවනවා. එහෙම යවන්නේ ගෙදර වෙන අයෙක් නොසිටින නිසා වන්න පුළුවන්. නමුත් ඒ යන අතරමඟදී දරුවන් පැහැර ගැනීම්, දූෂණයට ලක්වීම්, වගේ ම අපචාර සිදු වෙනවා. මේ පිළිබඳව සමාජය දැනුවත් විය යුතුයි.අපි දැන් මේ පිළිබඳ උපදේශනයන් කරගෙන යනවා. දේශන ශාලාවල කිව යුතු දේ ගම් මට්ටමට ගිහින් අපි කියනවා. අපි ගම්වලට ගෙවල්වලට ගොස් දරුවන් ආරක්ෂා කරගන්නා හැටි නිතර නිතර ඒ අයට කියා දෙනවා.මේවා පාලනය කරන්න නීති රීති අවශ්‍යයි. නීතිය හරියාකාරව ක්‍රියාත්මක විය යුතුයි. අපිට මේ කටයුත්තට පොලීසියේ සහාය ලැබෙනවා. අපි කොයි දේ කිව්වත් මවුපියන් දරුවන් ගැන සැලකිල්ලෙන් සිටීම අවශ්‍යමයි. අද ඇති නැති පවුල් සියල්ලේම දරුවන් හිංසාවට ලක් වෙනවා.අපිට ජනතාවගේ සහාය අවශ්‍යයි. අපි ජනතාවගේ දුරකතන පණිවිඩ ඔස්සේ විශාල විනාශ අපි වැළැක්වූවා. ළමා නිවාස වලත් දරුවන් හිංසනයට ලක් වෙනවා. අපි මේවා කෙරෙහිත් විශේෂ සැලකිල්ලක් දක්වනවා. දැඩි නීති රීති ගෙන එනවා. අපේ 1929 සේවාව පැය 24 පුරාම ක්‍රියාත්මකයි. ඒ වාගේම මේවායින් ලැබෙන තොරතුරුවල රහස්‍ය භාවය අපි සුරකිනවා. මේ නිසා යම් තැනක දරුවකුට අනාරක්ෂිත නම් හිංසාවක් සිදු වෙනවා නම් මේ දුරකතන අංකය ඔස්සේ අපිට දැනුම් දෙන්න පුළුවන්.කොළඹ විශ්ව විද්‍යාලයේ සමාජ විද්‍යා අධ්‍යයන අංශයේ මහාචාර්ය පේ‍්‍රමකුමාර ද සිල්වාඅද වන විට ලාංකික ජන සමාජයේ පැහැදිලිව පෙනෙන දෙයක් තමයි සමාජ අපගාමී චර්යාවන්ගේ වැඩිවීම. අද මෙයට වැඩි වශයෙන් ගොදුරු වන්නේ ළමයින්. ළමයින් කියන්නේ සමාජය තුළ හෝ එසේත් නැතිනම් පවුල තුළ කිසිම බලයක් නොමැති අනුන් මත යැපෙන පිරිසක්. මේ මඟින් පැහැදිලිව පෙනෙනවා මේ ළමා පිරිස අනාරක්ෂිත බල රහිත පිරිසක් බව. මේ නිසා ළමයින්ට වැඩිහිටියන් මෙන් යම් කිසි දෙයකට විරුද්ධව ප්‍රතික්‍රියා කරන්න හෝ හැකියාවක් ලැබෙන්නේ නැහැ. මේ නිසා ළමා පරපුර නිරන්තරයෙන්ම බල රහිත වැඩිහිටි පීඩනයකට යටත් වූ පිරිසක් බවට පත්වෙනවා. බලසම්පන්නභාවය අනුව පවුල තුළ ළමයි දුබලයි. තමන්ට තනිවම ප්‍රතික්‍රියා දක්වන්නට ද හැකියාවක් නැහැ. සමාජය තුළ මෙසේ බලහීන වීම නිසා මේ අය අපචාරයන්ගේ ගොදුර බවට පත් වෙනවා.ඒ නිසා මේ වගේ සන්දර්භයක් තුළ සිටයි ළමයි අපරාධවලට ගොදුරු වීම කතා කළ යුත්තේ.තවත් පැත්තකින් ළමා අපරාධ කෙරෙහි ප්‍රචණ්ඩත්වය බලපාලා තියනවා. පවුල තුළ ඇතිවන ආරාවුල් නිසා ළමයින් අනාරක්ෂිත තත්ත්වයකට පත් වෙනවා. අද තරගකාරී සමාජයේ තරගකාරිත්වය නිසා දක්ෂ දරුවන් යම් කිසි අනාරක්ෂිත ස්ථානයකට පත්වෙලා තියෙනවා. පරිභෝජනවාදී සමාජයේ ඊර්ෂ්‍යාව නිසා දක්ෂ ළමයින් කිසියම් ආකාරයක පීඩාවන්ට ලක්වෙනවා. පසුගිය කාලයේ අපි මේ තත්ත්වය හොඳින් දැක්කා. බොහෝ දේවලට පළිගන්නේ ළමයින්ගෙන්. ඊර්ෂ්‍යාවේ ගොදුර බවට පත්වෙන්නේ ළමයින්. මේ නිසා අපිට පැහැදිලිව පෙනෙනවා සමස්ත සමාජයේම ඇතිවී තිබෙන විපර්යාසයන් නිසා මෙවන් තත්ත්වයන් ඇතිවන බව. මේ වගේ දේවල් මෙන්ම දූෂණ, කොල්ලකෑම්, මිනීමැරුම් වගේ දේ සමාජ විද්‍යාඥයින් දකින්නේ සමාජ පරිවෘත්තියේදී සිදුවන සෘණාත්මක ලක්ෂණ ලෙසයි. අපි එවැනි සමාජ හඳුන්වන්නේ ‘රෝගී සමාජ’ ලෙසයි. නිරෝගි සමාජයක් නම් ඉහත ලක්ෂණ නොතිබිය යුතුයි.අද වන විට අපේ සමාජයේ ද රෝගී ලක්ෂණ ඉස්මතු වෙමින් තියනවා. මේ නිසා එක්තරා ආකාරයකට සමාජයේ නීතිරීති ක්‍රියාත්මක කළ යුතුයි. සමාජය තුළ මේ සම්බන්ධ පුළුල් කතිකාවතක් ඇති කළ යුතුයි. අනාරක්ෂිත පසුබිමක සිටින ළමයි, රැකබලා ගන්නා සේම ඒ සම්බන්ධ ආයතන ද ක්‍රියාශීලීව කටයුතු කළ යුතුයි.ළමයි අනාගතය බාරගන්නා පිරිසක්. මේ අය අපරාධයේ ගොදුර බවට පත්වුණොත් සමාජයේ ඉදිරි පරම්පරාව කායික හා මානසිකව පීඩාවට පත්වූ පිරිසක් බිහිවෙන්න පුළුවන්. මෙය විශාල ප්‍රශ්නයක්. ළමා පරපුර රැකබලා ගැනීම, ඔවුන්ගේ අයිතීන් ලබාදීම හරහා ශාරීරික හා මානසික සෞඛ්‍ය සම්පන්න පිරිසක් ඇතිකළ යුතුයි. මේ නිසා ඉදිරි පරම්පරාව සෞඛ්‍ය සම්පන්න පිරිසක් කැර ගැනීම සඳහා ළමා පරපුර පිළිබඳ විශේෂ සැලකිල්ලක් දැක්වීම අත්‍යවශ්‍යයි.පරිවාස හා ළමා ආරක්ෂණ සේවා කොමසාරිස්සරත් අබේගුණවර්ධනඅපි දකිනවා විවිධ ස්වරූපයේ පැහැරගෙන යෑම් සිදු වෙනවා. පළමුවැන්න කප්පම් ගැනීම සඳහා, දෙවැන්න අපයෝජන කිරීම් සඳහා. බොහෝ විට නව යොවුන් වියේ ගැහැනු දරුවන් නම් ලිංගික අපයෝජනය සඳහා යොදා ගැනීමට පැහැර ගත් අවස්ථා තිබෙනවා.පුංචිම දරුවන් සිට වයස අවුරුදු 18 න් පහළ ළමයින් ලෙස හැඳින්විය හැකි දරුවන් පැහැර ගැනීම ගැන කීවොත් ඒ සඳහා විවිධ හේතු පෙන්වා දෙන්න පුළුවන්. අනෙක් අතට අම්මා විසින්ම දරුවා පැහැර ගන්වාගෙන වෙනත් සබඳතාවක් සඳහා දරුවාගේ පියාගෙන් කප්පම් මුදල් ගත් අවස්ථා පවා අප දැක තිබෙනවා. මේ හැම සිදුවීමක් පසුපසම බැලු විට සමාජයේ විෂමතාව මත විවිධ හේතු දකින්න පුළුවන්. මෙය වළක්වා ගැනීම සඳහා උපක්‍රමයක් ලෙස දරුවන් දැනුම්වත් කිරීම, පාසල් යන විට නිවසේ සිටින විට, අසල්වැසි ගෙදරකට යන විට, පන්ති යන විට ගත යුතු ආරක්ෂණ ක්‍රියාමාර්ග පිළිබඳ දරුවන් දැනුම්වත් කිරීම සිදු විය යුතුයි. ළමයින්ගේ වටපිටාව අනාරක්ෂිත බවක් අද සමහරවිට දකින්නට ලැබෙනවා.අද සමාජය අපේ කුඩා කල වගේ සෙල්ලමින් දිවි ගෙවන ළමා කාලයක් නොවේ. ඒ නිසාම මව්පියන් පවා පරිගණකයක් ගෙනත් දී ළමයින් ගෙදර කොටු කර ගැනීමට උත්සාහ කරනවා. ඒ එක ක්‍රමයක්. අනෙක් ක්‍රමය තමයි ළමයින්ගේ මානසික, සමාජයීය ගැටලු තිබෙනවා. ඒවාට පිළියම් කිරීම සඳහා ළමයින් කණ්ඩායම් වශයෙන් හෝ තනි තනිව වුවත් එළියට බැසීමෙන් ඒ සමාජයීය ගැටලුවලට මැදි වෙනවා. මේ දෙආකාරයම නිසා දරුවන්ට සිදු වන්නේ පීඩාවක්.කෙසේ වුවත් ළමයින් ගැන සංවේදීව කටයුතු කරන වටපිටාවක් ඇති කිරීම හා ඒ පිළිබඳව සමාජය දැනුම්වත් කිරීම වැදගත්. වැඩිහිටියන් ලෙස ළමයා දෙස සංවේදීව බලන්න ළමයාට පාසල, පවුල, සමාජය තුළදී ආරක්ෂාව හා සහනය සැලසෙන සංස්කෘතියක් අපට තිබුණා. නමුත් මේ වන විට ඒ විස්තෘත පවුල න්‍යෂ්ටික බවට පත්වෙලා විවිධ වෙනස්කම් සිදුවීම නිසා අපට මෙවැනි තත්ත්වයක් ඇති වී තිබෙන්නේ. බටහිර රටවල පවා රැයක ගැහැනු දරුවකුටත් තනිව ඇවිදින්නට පුළුවන්කම තිබියදී අපේ වැනි උතුම් සංස්කෘතියකින් පවතින සමාජයක ඒ ආරක්ෂාව ඇති කළ යුතුමයි.සමහර දෙමවුපියන් රැකියාවට යෑම නිසා හෝ පිටරටවල යෑම නිසා දරුවන්ට වැය කළ හැකි කාලය අඩු බව පවසනවා. එය නිදහසට කරුණක් නොවේ. මවුපියන්ට මොන දේ තිබුණත් දරුවන් සඳහා වෙන් කිරීමට කාලය ඇතිවිය යුතුය. අපේ කාර්යාලයෙන් මේ සඳහා විවිධ දැනුම්වත් කිරීමේ කටයුතු කරගෙන යනවා. මනෝ සමාජයීය වශයෙන් දරුවන්ට ආමන්ත්‍රණය කරන්න සමාජයේ ළමයින් එකතු වීම, ඔවුන් බල ගැන්වීම කළ යුතුයි. විවිධ ආරක්ෂක උපක්‍රම, නීතිරීති පිළිබඳ වගේම හදිසි අවස්ථාවක තමන් දැන්විය යුත්තේ කාටද යන්න පිළිබඳ දැනුමක් දරුවන්ට තිබිය යුතුයි. විශේෂයෙන් මේ සඳහා වැඩිහිටි සමාජයේ ආකල්පය දරුවන් කෙරෙහි සංවේදී කිරීම අත්‍යවශ්‍ය වනවා. අනෙක වැඩිහිටියන්ට තම ප්‍රශ්න බේරුම්කර ගැනීමට විවිධ ක්‍රම තිබියදී දරුවන් යොදා ගැනීමට අනවශ්‍ය බව අවබෝධ වනවා නම් එයිනුත් මේ දේවල් අඩුවෙන්න පුළුවනි.මේ කටයුත්ත දවසින් දෙකින් අවුරුද්දෙන් ඉවර කළ හැකි දෙයක් නොවෙයි. සියලු දෙනාගේ වගකීම තේරුම්ගෙන පළමුවෙන්ම වැඩිහිටි සමාජය ක්‍රියා කළ යුතු වෙනවා.ඕනම රටක මේ වගේ දේ අඩු කරන්න අමාරුයි. ඒ නිසා විවිධ දඬුවම් ක්‍රම, ඉතා දැඩි දඬුවම් මේ වැනි කටයුතු කරන පුද්ගලයන්ට එරෙහිව දණ්ඩ නීති සංග්‍රහයේ පවා දක්වා තිබෙනවා.ගම නගරය බාල වැඩිමල්, ගැහැනු පිරිමි භේදයකින් තොරව ඕනැම ස්ථරයක සිදුවිය හැකි මේ සිදුවීම් වළක්වා ගැනීමට අදාළ බලධාරීන්ට සිදුවීම් වහා දැනුම් දීම හා සියලු දෙනාගේ සහය ලබා දී මෙවැනි දේ සිදුවන්නේ නම් ඒ පිළිබඳ නිසි පියවර ගැනීම සමස්ත සමාජයේම වගකීමක්.පොලිස් මාධ්‍ය ප්‍රකාශක පොලිස් අධිකාරී පි‍්‍රෂාන්ත ජයකොඩිපසුගිය කාලය තුළ දී විශාල වශයෙන් පැහැර ගැනීම් සිදු වී නැහැ. නමුත් තැන් තැන්වල සිදුවීම් කීපයක් වාර්තා වී තිබෙනවා. ඒ බොහෝ සිදුවීම්වල වුවත් අභ්‍යන්තරය සලකා බැලුවොත් පෞද්ගලික හේතු මත කප්පම් ගැනීමට කටයුතු කළ අවස්ථා තිබුණා. පසුගිය සති දෙකකට පමණ පෙර අම්මා සහ දරුවා ගෙන ගොස් තිබුණා කියා තාත්තා පැමිණිලි කළා. නමුත් එහි ඇතුළු පැත්ත සොයා බැලීමේදී තිබුණේ වෙනම කතාවක්. තාත්තාගෙන් මුදල් ගැනීමටයි මේ දේවල් අම්මා කර තිබෙන්නේ.ගල්කිස්ස ප්‍රදේශයේ මෑතක සිදු වූ සිදුවීමේදී පවා ලක්ෂ 50 ක් ඉල්ලු කප්පම් කරුවන් දෙලක්ෂ අසූදහසකට දරුවා නිදහස් කර තිබුණා. දරුවා මේ ලෝකේ ආරක්ෂිතම ස්ථානය වන මව ළඟයි සිටියේ. අනික වයස 15 ක පමණ දරුවෙක්. අනෙක් කාරණය දරුවාගේ ජීවිත ආරක්ෂාව ගැන සිතා වුණත් අදාළ මවුපියන් පොලිසියට පැමිණිලි කරන්න උත්සාහ දරා නෑ. මේ වැනි දේ අපරාධ කරුවන්ට ඉනිමං බැඳීමක් වැනියි. මොකද නීතියේ පිළිසරණ පතන්න හැකියාව තිබියදීත් එසේ නොකිරීමෙන් අපරාධකරුවන් ඒවා කිරීමට තවත් උනන්දු වෙනවා.දරුවාගේ ආරක්ෂාව වගේම රටේ නීතිය හා සාමය ආරක්ෂා කරන පොලිසියට මේ පිළිබඳ කීමත් මවුපියන්ගේ වගකීමක්. පොලිස් ආයතනයකට යන්න බැරිනම් 119 ට අමතා ඕනෑම වේලාවක අවශ්‍ය සහාය ලබාගන්නත් හැකියාව තිබෙනවා. ඒ නිසා පැමිණිලි පාර්ශ්වයෙන් අපට ලැබෙන සහාය මදි බවත් මේ පිළිබඳව කතා කිරීමේදී කිව යුතුමයි. කප්පම් ගන්නා අයගේ ක්‍රමයත් පොලිසියට නොකියන ලෙස තර්ජනය කිරීමයි. මොකද ඒ අය දන්නවා පොලිසියට ඔත්තුවක් ලැබුණොත් අනිවාර්යයෙන් අපරාධකරුවන් අල්ලා ගන්න පුළුවන් බව. මොකද ශ්‍රී ලංකා පොලීසිය මේ වන විට ලෝකයේ නවීන තාක්ෂණය යොදාගෙන අපරාධකරුවන් අල්ලා ගැනීමේ ක්‍රම භාවිත කරනවා. අපි ලෝකයට අඬබෙර ගැහුවේ නැතිවාට අපට ඒ දෙය කරන්න පුළුවන්.අනෙක දරුවාගේ ජීවිතයට හානි නොවන ආකාරයට මේ දේවල් කරන්න හැකියාව අප සතුව තිබෙනවා.නමුත් පාසල් යන දරුවන් හෝ වෙනත් අයව අනවශ්‍ය පරිදි දැනුම්වත් කරන්න ගියොත් ඒ අය නිකරුණේ බිය වන්නත් පුළුවන්. අනෙක දරුවන් එහෙම නිකම්ම පැහැරගෙන යන්නත් බෑ. මොකද කාත් කවුරුත්ම නැති තැන්වල දරුවකු තනියෙන් ගමන් කරන අවස්ථා ඉතා අඩු නිසා. යහළුවන් සමඟ පාසල් බස් රථයේ හෝ පාසල් සේවයක යන විට, බස් නැවතුමේ සෙනඟ සමඟ ඉන්නා විට, ගෙදර දෙමවුපියන්ගේ රැකවරණයේ ඉන්නා විට වගේ ම කෑගහන්නට පුළුවන් දුරක කවුරුන් හෝ සිටී නම් මෙවැනි දේ කරන්න අපහසුයි.විදේශ රටවල වගේ ලංකාවේ එහෙම ආපු ගමන් ළමයි අල්ලාගෙන යන ක්‍රම නැහැ. කලාතුරකින් එහෙම සිදු නොවන්නෙත් නැහැ. නමුත් සංවිධානාත්මකව කප්පම් ගැනීම සඳහා දරුවන් අල්ලාගෙන යන්නේ එහෙමත් අවස්ථාවකයි.කෙසේ වුවත් දරුවන් නොදන්නා අය සම¼ඟ කතා කිරීමට යෑම ආදි පොදු කරුණු පිළිබඳ අවබෝධයෙන් අවධානයෙන් සිටීම වැදගත්.වැඩිහිටියන්ගේ වගකීම රටේ අනාගතය බාර ගැනීමට ඉන්නා පරපුර තමන්ගේ පෞද්ගලික විෂම ගනුදෙනු සඳහා යොදා නොගෙන සිටීමට වගේම දරුවන්ට නිසි ආරක්ෂාව සැලසීමයි. ඒ හැර මේ වගේ දේ ගැන අනවශ්‍ය භීතියක් ඇති කරගත යුතු නෑ.සාකච්ඡාකෙළේ සුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=as1107313</link>
    <topic>රජ මැදුරක ඉපදී සිටියානම් නුඹත් රජෙකි පුතුනේ</topic>
    <author>උපාලි සමරසිංහ</author>
    <content>රජ මැදුරක ඉපදී සිටියානම් නුඹත් රජෙකි පුතුනේමං රෑට කුලියට වැලි අදින වෙලාවෙ අම්මා කීවාපිපුණු මලේ රුව එමල දනීදෝමලකි දුවේ නුඹ හැඩරුව බලන්නෙපාළිඳේ අඩිය හිරු නොබලන පින්නේඑබී ළිඳට ඇයි? නුඹ හිනැහෙන්නේනොතලන් හිත මා ආදර දියණියනේආදර දියණියනේපාළු කරට නුඹෙ අත නොගැටෙන්නයිවීදුරු කැඩපත බිම දැම්මේතමන්ගේ පුංචි සන්දිය දැරියකට ආරෝපණය කැර එම දරිද්‍රතාවයේ සලකුණු මැනැවින් චිත්‍රණය කළ එම අපූරු ගීත රචකයා ලූෂන් බුලත්සිංහලය. මීටත් අමතරව ඔහු ලියු කීර්තිමත් ගී රැස අතර “රජ මැදුරක ඉපදී සිටියානම් නුඹත් රජෙකි පුතුනේ” පිනිබර යාමේ සැවුලන් හඬලනවා” වැනි මධුර ගී අදත් ජනපි‍්‍රයය. ගුවන් විදුලියේ 70 දශකයේ අතිශය ජනපි‍්‍රය වූ “සදැල්ල” වැඩසටහන මෙහෙයැවූවේ ද ලූෂන් ය. ‘රතු හැට්ටකාරි’ ‘තාරාවෝ ඉගිලෙති’ වැනි නාට්‍ය කීපයක් නිෂ්පාදනය කැර නාට්‍යකරුවකු ලෙස ද නමක් දිනා ගත් හෙතෙම පසු කාලයක රූපවාහිනියේ පරිපාලන තනතුරකට ද ගියේය.අහඹු ලෙස ඉන් වීසි වී ගිය ලූෂන් එතෙක් ගුවන් විදුලිය, වේදිකාව, ගේය පද රචනය, රංගනය යන නෙක ඉසව් මැද කළ මහා මෙහෙකම් ස්මරණයට තබා තනි විය. පේ‍්‍රමකීර්ති ද අල්විස් සාහසික වෙඩි උණ්ඩයෙන් නැවත ඉපැදී විරාජමානව ගිය ද එවැනිම මෙහෙවරක දිගු කාලයක් නියැළුණත් ලූෂන් තවමත් නිසි ඇගැයුමට ලක් වී නැත. ඇත්තටම ඔහු හුදෙකලා කලාකරුවකු නොවේ. ඔහුගේ නාට්‍ය ද ඔහු ද තවමත් සක්‍රීයය. එමෙන්ම ඔහුගේ මෙහෙවර අමරණීයය.මට නම් ඔහු දුටු මනතින්ම සිහි නැඟෙන්නේ “ඇසළ කළුවර” හි සංඛභානු නම් ප්‍රතිභාසම්පන්න කලා ශිල්පියාය. ඒ කලා නිසර්ග ප්‍රතිභාව තමා තුළ ඔප් නැංවූයේ තම ආදරණීය අම්මා යැයි හෙතෙම කියයි. ප්‍රතිභාපූර්ණ කලා ශිල්පි ලූෂන් බුලත්සිංහල මෙවර අපේ සාමීචිය හැඩ කරයි.මගෙ අම්මා සෙනරත්ගොඩගේ ජේන් නෝනා. අපි පුංචි සන්දියේ සිට අම්මගෙ ගමට හරිම කැමැතියි. ගහකොළවලින් පිරි සුන්දර ගම්මානයක්. කිරිඳිවැල. අපේ තාත්තා බණ්ඩාරගම. ඒත් මට මතක ඇති කාලේ පටන් අපෙ අම්මයි තාත්තයි අපි හිටියෙ කුලී නිවහන්වල. ගෙයක් හැදීම කියන්නේ අපේ පවුලේ හැටියට මහා හීනයක්. රයිගම බුලත්සිංහලගේ මාටින් පෙරේරා කියන්නේ තාත්තා. උපන් මාක්ස්වාදියෙක්. කන බත් ඇටයක් ගානේ පෑගෙන වැලි ඇටයක් ගානේ එතුමා හැමවිට සිතුවෙ යහපත් සමානාත්මතා සමාජයක්. මාක්ස්වාදයෙන් පිට ආගමක් එයාට නෑ. එතුමා වරාය කොමිෂන් සභාවේ පින්තාරුකරුවෙක් විදියට වැඩ කළා.ඇන්. ඇම්., විවියන්, කොල්වින් ආර්. ද සිල්වා හොඳින්ම දැන සිටියා. අපේ රටට නිදහස අරන් දෙන්න මහා හටනක් කළේ වාමාංශික නායකයො. මං උපන්නේ 1945 දී. යුද්ධය අවසන් වීමත් සමඟම උපන් මා ගැන ඔවුන් හිතුවෙ “නිදහස ගෙනා පුතා” කියලා. 1948 පළමුවැනි නිදහස් දින උත්සවය පවත්වන වෙලාවෙ ඔවුන් මාත් රැගෙන ගියා මතකයි. අපි එතකොට හිටියෙ රත්මලානේ වෙරළාසන්නයේ මුහුදු තීරයට කිට්ටු වෙඩිකන්ද කාසියාවත්ත පෙදෙසේ කුලී ගෙයක. සුද්දන්ගෙ වෙඩි බෙහෙත් ගබඩා මුල් කාලෙ මෙහි තිබිලා තියෙනවා. මේ වෙඩි බෙහෙත් තිබු කන්ද පස්සෙ වෙඩිකන්ද නමින් නම්වර ලැබුවා.පස්සෙ ඒ කන්ද මුහුදට සේදී ගියා. පුංචි කාලේ හිට මා ඇහුවෙ අම්මගෙත් තාත්තගෙත් මාක්ස්වාදයෙ කතා. අම්මා තාත්තා අනුවම ගිය කාන්තාවක්. සුද්දො අපට නිදහස දුන්නෙ වාමාංශික නායකයන් නිසා කියලා ඔවුන් මට කීවා. ශ්‍රී නේරු තුමා හා ඉන්දියාවෙ නිදහස් සටනේ නායකයො ලංකාවට ඇවිත් ලංකාවෙ වතු දෙමළ ජනතාවත් නිදහස් අරගලයට සම්බන්ධ කරගත් හැටි තාත්තයි අම්මයි කීවා.ඒ කාලෙ අපෙ පවුලෙ හිටියෙ මායි ඊළඟ මල්ලියි විතරයි. පසු කාලයක තමයි දරුවන් හැටියට අපිත් සමඟ ගැහැනු 2 ක් හා පිරිමි 4 ක් එකතු වන්නේ. මගේ මුල්ම ශිල්ප ශාලිකාව වුණේ රත්මලානේ ධර්මාලෝක විද්‍යාලයට. දැන් නම් ඒ ඉස්කෝලෙ ඇත්තෙවත් නෑ. අපෙ අම්මට තාත්තට හැකියාව තිබුණු විදියට ඊට වඩා ඉස්කෝලෙකට යවන්න පුළුවන්කමක් තිබුණෙත් නෑ. මං ඉස්කෝලෙ යන්නෙ පයින්ම. ගමේ ගෑනු වැලි ගොඩ දාන තැන්වල වැඩ කරලා කීයක් හරි හොයාගන්නට තාත්තා අම්මා ඒවා කරනවාට කැමැති වුණේම නෑ. ඒ නිසා පවුලෙ ආදායම වුණේ තාත්තාගේ වැටුප විතරමයි.මං පොඩි කාලේ හරිම දඟයා. නිතරම අම්මට වද දුන් දරුවෙක්. ඒත් මගෙ අම්මා මොනම ධනාත්මක පාඨමාලාවක්වත් හදාරන්නෙ නැතිව අපට සැරවැර නොකැර ආදරය හා කරුණාව පෙරදැරිවම හැදුවා. තරමක් උස් මහත් වන කාලෙ ගෙදර දොරේ ගලන දුප්පත්කම් අමාරකැම් පිරිමහගන්න මාත් ගිහින් වැලි ඇද්දා.අම්මා ඒ වෙලාවට කඳුළු පූරෝගෙන මාත් එක්ක කතා කළා. හිස් සුසුමක් ගුවනට පා කළා. ඒත් මගේ පෞරුෂය සම්පූර්ණ කළේ ඒ අම්මගෙ කිරි හා කරුණාව දයාව. මං හත අට ශ්‍රේණිවල යන කාලෙ වෙනකට අපි ගෙවල් 3 - 4 ක් මාරුවෙලා ඉවරයි. පවුලට අලුතින් දරුවෙක් එකතු වන වාරයක් පාසා අපි කුලී අඩු ගෙයකට යනවා. මොකද? සියලු කටයුතු පිරිමහගන්නත් එපායැ. ඒ නිසා හැමදාම අපි සිටින ගෙය පුංචි වුණා මිසක් ලොකු වුණේ නෑ.මං මතක ඇති කාලෙකවත් අම්මයි තාත්තයි රණ්ඩු වෙනවා අපි දැකලා නෑ. දුප්පත්කම් ගෙට උඩින් ආවත් කවරදාවත් අම්මා තාත්තගෙ මුහුණට ඒවා කියා පාලා දමා ගැහුවෙත් නෑ. ඉතාම නම්‍යශීලීව සාමකාමීව මේ අය ජීවත්වුණා. තාත්තාට උදේම බත් මුල බැඳලා දීලා, ළමයින්ටත් මොනවා හරි කවලා අන්දලා පාසල් යවන්න අම්මා කළ මෙහෙය අමරණීයයි. සමහර දාට ගෙදර මුකුත් නැති වුණාම තාත්තා හිස් අතින්ම කෝච්චියෙ නැගිලා වැඩට යනවා. මට මතකයි දෙහිවලට කිට්ටු තැනක ඉන්නා කාලේ සිද්ධියක්.ඒ කාලෙ මං ඉගෙන ගත්තෙ දෙහිවල මධ්‍ය මහා විද්‍යාලයයේ. තාත්තා දවසක් ඒ විදියට ගෙදරින් හිස් අතින් පිටවූ වෙලාවෙ අම්මා රාත්තිරියෙ ඉතිරි බත් ටික දරුවන්ට බෙදා ගන්ඩ බැරි හින්දා ළූණු කෑලි කීපයක් කපලා දාලා ඒවා දියබත් ලෙස වතුරත් දාලා සකස් කළා.එහෙම සකස් කළත් ඒකත් දරුවන්ට මදි. මං මට ලැබුණු දියබත් ටික කාලා කුස්සිය පැත්තට එනකොට මං ඇස් දෙකින්ම දැක්කා මගෙ රත්තරං අම්මා අර ඉතිරි බත් ඇටයක් දෙකක් බඩගින්නට කටේ දා ගන්නවා. මේක තමයි මා ජීවිතයේදී දුටු දුක්බරම දසුන. අම්මලාගේ හැටි එහෙම තමයි. තමන් කුසගින්නේ ඉඳලා හරි දරුවන්ට කවනවා. අපෙ ගෙදර විනෝදයක් තිබුණේ නෑ.ඔබ අහන වයර්ලස්, ග්‍රැමෆෝන් අපට කොයින් ද? මුදල් නැතිකම නිසා චිත්‍රපටියක් බලන්ඩ ගියෙත් නෑ. ඒත් අපේ මාමා කෙනෙක් හිටියා අපේ ගෙට ටිකක් එහායින්. එයාට ග්‍රැමෆෝන් යන්ත්‍රයක් තියෙනවා. මං ගිහින් ඒකෙන් සින්දු අහනවා. එයා හොඳ චීනාඩිකාරයෙක්. මාක්ස්වාදීන්ට චීනාඩි කියා දෙන්නෙ මාමා. අපෙ තාත්තත් මෙයාගෙන් හොඳට චීනාඩි ඉගෙන ගත්තා. මේ අය චීනාඩි ඉගෙන ගන්නේ ඇයි? කියලා ඔබ අහන එක සාධාරණයි. ඒ කාලෙ වාමාංශිකයනට නිතර කඳුළු ගෑස්, බැටන් ප්‍රහාර, මැර ප්‍රහාර එල්ල වුණා. ඒවායින් තරමක් හෝ බේරිලා ජීවත්වන්නයි චීනාඩි ඉගෙන ගත්තෙ කියලා දවසක් අම්මත් මා අහපු ඒ ප්‍රශ්නෙට උත්තර දුන්නා.අම්මව කොච්චර කරුණාවන්ත වුණත් ටිකක් හරි මාත් එක්ක ගැටුමකට ගියා නම් ඒ මං නිතර මුහුදේ නාන එක ගැනයි. කොල්ලෝ එක්ක මුහුදේ පැනලා නාලයි සමහරදාට පාසල් ඇරිලා එන්නෙ. මේක ආරංචි වෙලා අම්මා හරියට බය වුණා. අනෙක ඒ කාලෙ රත්මලාන කියන්නෙ නාගරික තැනක් නොවේ. මහ ළඳු කැලෑ මැදින් අප පාසල් ගමන පවා ගියෙ. එන ගමන සමහරදාට සොයිසාවත්තේ කුරුම්බා ඇට්ටි ටිකක් බීගෙනයි ගෙදර එන්නෙ. අම්මා මේ වෙලාවට කියන ලොකුම වචනය “මං අද තාත්තා ආවා ගමන් මේක කියනවා” කියලයි. මාත් කරදඬු උස් මහත් එකා. ආ, මං බය නෑ. කියන්ඩ කියන්ඩ මාත් එහෙම කියනවා. බැරිම තැන තමයි අම්මා තාත්තට මේවා කීවේ. හැබැයි! ඉතින්! අපට තළනකොට ඇය පැත්තකට වෙලා අඬනවා.අපේ පුංචි කාලේ ජීවිතයේ ලොකුම විනෝදය තමයි ගල්කිස්ස ශාන්ත තෝමසුන්ගේ විද්‍යාලයයේ තිබුණු වාර්ෂික කානිවල් එක. ඒක තමයි අපේ ලොකුම සංදර්ශනය. සත 25 ක් හොයාගත්තම යත හැකි. ටවර්හෝල් එකේ ටීටර් නාට්‍ය, ගිනි පැගිලි ආදි ඔක්කොම ඒවා ඒකේ තියෙනවා. අම්මා කොහොමහරි මේකට යන්ඩ මට ගානක් දෙනවා. මං පවුලේ ලොකු එකා නිසා වෙන්ටැති. ඒ ටීටර් නාට්‍යවල තිබුණෙ සමාජ කතා. බී. ඒ. ඩබ්ලිව්. ජයමාන්නගේ වගෙ නාට්‍ය. මේවා බලලා තමයි මගේ නාට්‍ය කුහුල වැඩුණෙ. මං ඉස්කෝලෙ වේදිකාවෙ නාට්‍ය කරන්ඩ පෙළැඹැවූවේ මේ අත්දැකීම්. මට මතකයි අවුරුදු 11 ක් පමණ කාලෙදි මං අත්තිඩිය ස්කෝලෙක පෙන්වපු නාට්‍යයකට ඉස්කෝලෙන් ගියා. පොඩි ළමයකේගෙ චරිතයක් රඟපාන්ට. ඒ ගුරුවරයා අපට ටිකට් දෙකක් දුන්නා. නැත්නම් කොහොම ද? ඒ නාට්‍යවත් බලන්නෙ. අම්මයි තාත්තයි ඒ ටිකට් දෙකට ඇවිත් මං රඟපානවා දැකලා සතුටු වුණා.පුතා, නුඹ අද හරියට අපව සතුටු කළා. පාඩම්වැඩ අතපසු නොකැර දිගටම මේ වැඩත් කරන්න. අම්මා මගෙ හිස සිඹිමින් කීවා. තාත්තා මාක්ස්වාදියා. එයත් හිනාවුණා. මේ පැත්තට යොමු වුණාම මගෙ යාළුවො මේ ගෙදරට එනවා වැඩියි. අම්මා කරන්නෙ මේ හැමෝටම තියෙන විදියට කෑම් බීම් ඉඳුම් හිටුම් දෙන එක. සමහර වෙලාවට පාසල් ප්‍රසංගවලටත් පුහුණුවීම් කෙරුණෙ අපේ පුංචි ගෙදර.මට චිත්‍ර ආදිය අඳින්ඩ පුදුමාකාර දක්ෂතාවක් තිබුණා. ඒකෙ ප්‍රායෝගික පාඩම මා ලැබුවෙ ගල්කිස්සෙ පරමධම්ම චේතිය පිරිවෙණේ මාපලගම විපුලසාර හාමුදුරුවන්ගෙන්. උන්වහන්සේ තමයි මානව රූප ඇඳීමේ සිද්ධාන්තය මට කියලා දුන්නෙ.අපි ඒ කාලෙ හිටියෙ පාමංකඩ. මගේ චිත්‍ර ඇඳීමේ හැකියාව දුටු ඇතැමුන් මට කීවෙ හේවුඩ් ගිහින් විභාගයට ඉන්න කියලයි. (පසු කාලයක ලූෂන්, ජැක්සන් ඇන්තනිගේ “ඇසළ කළුවර” නාට්‍යයේ ප්‍රතිභාපූර්ණ කලා ශිල්පී ‘සංඛභානු’ චරිතය අපූරුවට මවයි. ඒ පුංචි දවස ඔහු තුළ වූ මේ නිසර්ග ප්‍රතිභාව ද?) ඒ කාලෙ හේවුඩ් පි‍්‍රන්සිපල් ඩේවිඩ් පේන්ටර් කියලා සුදු මහත්මයෙක්. කොහොමහරි එතැන අවස්ථා ලබාදීමේ පරීක්ෂණයෙන් සමත්වෙලා මේකට යන්ඩ දැන් පටන්ගත්තා.තවමත් ගෙදර අමාරුකම් ඉවර නෑ. දැන් පාමංකඩ ඉඳලා යන බස් ගාස්තුව ;කන්ට් පේපර්, පාට පෙට්ටි ආදි දේවලට වියදම් කරන්ඩත් සිදුවුණා. දැන් මා අපොස සමත් ළමයෙක්. අම්මා තාත්තට මේ වියදම් දරාගන්ඩ බෑ. පස්සෙ බැරිම තැන තාත්තා මෙහෙම කීවා.“පුතේ, පුතාගෙ දක්ෂතාව ගැන මටත් අම්මටත් ආඩම්බරයි. ඒත් පුතේ, පුතා දන්නවනෙ, ඔය කියන පේපර් අරන් දෙන්ට, අනෙක් දේවල් කරන්ඩ අපට සල්ලි නෑ. ඒ නිසා පුතා නවතින්න. මේක අපි කනගාටුවෙන් ගත්තු තීරණයක්... මේ වචන ඇහෙනකොට අම්මා හිටියෙ ටිකක් ඈතින්. ඇය හිස් ගුවන දිහා බලාගෙන දිගු හුස්මක් ඇල්ලුවා. දුප්පත්කම ගෙට ඇවිත් පුතාගෙ මේ දක්ෂතාවන් ඉහඳ දැමුවා නේද? කියලා කියනවා වගේ ඒ හුස්මේ නිහඬ කෙඳිරීම මට ඇසුණා. පාමංකඩ අපේ මාමා කෙනෙක් හිටියා. ටිකක් සරුසාර. වෙළහෙළඳාම් දන්නා අය. තාත්තා වුණත් ඒ මාමාට තරමක් ගරු කළා. එයාගෙ ගෙදර ගිහින් එයාගෙ කටයුතුවලට උදව් වෙලා, සමහරවිට කඩේ බලලා නැත්නම් දර පලලා මං මට අවශ්‍ය යම් යම් දේ ගත්තා.අපේ තාත්තා හැමදාම බත් ගුලියක් කන්නට පෙර අයින් කරනවා. මිය ගිය ඥාතින්ව එහෙම සිහි කිරීමක් කරන බවයි අම්මා කීවෙ. උදේ පාන්දරින්ම අර බත් කට කුරුල්ලන්ට දමන එකයි අම්මා කළේ. මං පාසල් යන කාලේ අහඹු සිදුවීමක් නැවත මතකයට ආවා. අපේ රත්මලානේ හිටි ගෙවල් කිට්ටුව හිටියා දෙමළ ජාතික ලොකු සල්ලිකාරයෙක්. පාරම්පරික වතු අයිතිකාර පන්තියක මහත්මයෙක්. එයා වැලි ගොඩ දාන කොන්ත්‍රාත්තුවක් කළා. ගෙදර අමාරුකම්වලට රාත්‍රි කාලයේ මං ගිහින් ඒ වැලිගොඩ දාපු ඒවා ඇදලා දීලා කීයක් හරි හම්බ කරගෙන පොත් පැන්සල් ගත්තා. ඒ වෙලාවට අම්මා කඳුළින් තෙමුණු දෑස්වලින් මගේ දිහා බලලා කීවා,“පුතාට යෝධ හයි හත්තිය ලැබෙන්ට ඕනැ. කවරදා හරි පුතා මේ සමාජයේ ලොකු මිනිහෙක් වෙනවා කියලා. අපෙ අම්මා හරිම ප්‍රායෝගික ගැහැනියක්. එයා මා දන්නා හැටියට කවරදාවත් සිල් ගත්ත අම්මා කෙනෙක් නොවෙයි. ඒත් ඒ ජීවිතයම ශීලයක් කියලා මට හිතෙන්නෙ. අවුරුදු 90 ගණනක් වෙනකම් ඇය නිරෝගීව ජීවත්වුණේ ඒ ශීලය නිසයි. අපේ අම්මා දෙවියන් ඇදහූවෙ නෑ. ඇදහූවෙ තමන්ගෙ ආත්ම විශ්වාසය විතරයි.1956 කාලෙ තාත්තාට ස්වීප් එකක් ඇදුණා. තාත්තා පාමංකඩ මාමාත් එක්ක ඇවිත් රුපියල් 30,125 ක් වටිනා චැක්පතක් මගේ අතේ තියලා කීවා පුළුවන්නම් කියාපන් බලන්ඩ මේ කීයක් ද? කියලා. මාත් ගණන හරියටම කීවා. තාත්තා ඊළඟට කීවා පුතේ, මට ආරෝග්‍යශාලා ලොතරැයිය ලැබුණා. අපි මුලින්ම ගෙයක් ගනිමු. පුතාත් එන්න මාත් එක්ක... ඒ කටහඬ හැඟුම්බරයි. මං බොතේජු මාමාගෙ ගෙදර දර මඩුවෙ වැඩ කරන්න ගියේ පරණ බයිසිකල් කටුවකින්. මං තාත්තට කීවා අනේ, තාත්තෙ මට බයිසිකලයක් අරන් දෙන්න කියලා. ඉල්ලීමනම් ඉටුවුණේ නෑ. පාමංකඩ පාලම ළඟ එක දිගට තරමක පේළි කාමර තුනක් (සාමාන්‍යයෙන් පර්චස් 30 ක විතර ඉඩමක්) තාත්තා මිලදී ගත්තා. මෙතැන පරිසරය මට ඇල්ලුවේ නෑ. ඒත් තාත්තගෙ කීමට ඒක ගත්තා.තාත්තාගේ දේශපාලන උණ තවත් වැඩිවුණේ මේ කාලෙ. අර ගෙදර එක් කාමර කෑල්ලක සමසමාජ තරුණ සමිතියට වෙන් වුණා. අනෙක් කෑල්ල කුලියට දීලා. ඊළඟ කාමරයේ අප පදිංචි වුණා. තාත්තා හරිහම්බ කරන බොහෝ දේ මේ සමසමාජ දේශපාලනේට වියදම් කරන හැටි අම්මා උපේක්ෂාවෙන් බලා සිටියා. කට හෙල්ලුවේ නෑ. ඒත් මං දවසක් තාත්තා එක්ක මේ ගැන වාද කළා. ‘ගෙදරට මෙච්චර අමාරුයි. තාත්තා දේශපාලනේට වියදම් කරනවා’ මෘ කී මේ වචන අහල අම්මා මට තදින් අවවාද කළා. තාත්තට එහෙම කතා කරන්නෙපා පුතේ. ඒක එයාගෙ ආසාවනෙ’ කියලා. අපේ අම්මා එහෙම කෙනෙක්. මගේ ඒ කාලෙ පුංචි පේ‍්‍රම පළහිලව්වක් තිබුණා තරුණියක් සමඟ. ඒක කාලයත් සමඟම වියැකී ගියා. පුද්ගල නාම සිද්ධි පැහැදිලි කරන්න බෑ. අම්මා මේ කෙල්ලට හරිම ආදරෙයි. මං ඇගෙන් ඈත් වුණත් ඇගෙත් මගෙ අම්මගෙත් මානව සම්බන්ධය දිගටම තිබුණා.අපේ පුංචි දවසේ දරිද්‍රතාව අරගෙන තමයි මං මුලින්ම ගීත ලීවෙ. නාට්‍ය හැදුවෙත් ඒ අත්දැකීම් තවත් මුහුකුරා ගිහින්. කොහොම කොහොම හරි මං කසාද බැඳපු අලුත පාමංකඩ අර එක්තරා කෑල්ලක් තාත්තා මට දුන්නා. අම්මා කෙනෙකුට දරුවො හැමෝම එක වගේ. ඇය ඒ වෙලාවෙ කීවා, ලොකු පුතාට මේක ලීවාම අනෙක් අයගේ හිත් රිදේවි ද කියලා. ඒත් මං කසාද බැඳලා ගියේ අර කාමර කෑල්ලට. අම්මලා හිතන්නෙ එහෙම තමයි. පස්සෙ කාලෙ අර ඉතිරි කොටස් දෙකක් මැල්ලුම් ලියනවා වගේ ලියලා අනෙත් දරුවන්ටත් දුන්නා. පස්සෙ කාලෙක මේක පාරට කැඩුණා. පර්චස් 15 ක් විතර වතුරෙ. අද රුපියල් ලක්ෂ 15 ක් විතර වෙනවා එතැන පර්චස් එකක්.මං අමාරුවෙන් ජීවන හිණිපෙතේ නැඟිට්ටෙ අම්මගෙ දහිරියත් කරපින්නාගෙන. රූපවාහිනියේ නියෝජ්‍ය අධ්‍යක්ෂ තනතුරක ඉන්නා කාලේ 89 දී පේ‍්‍රමකීර්තිට වගේම මටත් තර්ජන ආවා. පේ‍්‍රමකීර්ති මේවා ගණන් ගත්තෙම නෑ. මගෙ අම්මා නිසා මාත් යන්ඩ එපා කී දවස්වලට වැඩට ගියේ නෑ. දවසක් අපේ අම්මයි නංගියි ඇවිත් දැන් මා සිටින මේ උඩුහමුල්ලෙ ගේ ළඟ ත්‍රිවිලරයකින් බැස්සා. අම්මගෙ මුහුණ සුදුමැලි වෙලා. ලේ බිඳක් මුහුණේ නැති තරම්. මං ඇහුවා ඇයි? අම්මෙ කියලා. අනේ, පුතේ මල්ලිලා දෙන්නා ජේ. වී. පී. කියලා අල්ලගෙන. උඹලා මාක්ස්වාදියො නිසා කවුරුහරි පළි අරන්... අම්මා කීවා. මට ඒ වෙලාවෙ කුමාර් අබේසිංහ මහත්මයත් ඒ. ජේ. රණසිංහ ඇමැතිතුමත් පිහිට වුණා. ඔවුන් නැත්නම් මේ මල්ලිලා දෙන්නා දර සෑයේ. අම්මා බත් කටක් කෑවෙ මල්ලිලා දැක්කට පස්සෙ.මං ධීවර නායකයෙක් ගැන ලියපු “මන්නාඩියා”, “නොනිවෙන ගිනි” “රතු හැට්ටකාරි” “තාරාවෝ” නාට්‍ය ජනපි‍්‍රය වෙද්දි අම්මා පැත්තක උපේක්ෂාවෙන් බලා සිටියා. ඒ කාලෙ පේ‍්‍රමදාස මහත්තයා ජනපති. අම්මයි තාත්තයි අර පුංචි කාමරේ විඳින දුක දැකලා කෙනෙක් කීවා ජනපතිතුමන්ට කියලා ගෙයක් ගන්ඩ කියලා. පාන්දර 3.30 ට මං සුචරිතයට ගිහින් ජනපතිතුමා හමුවුණා. ‘ශ්‍රී වික්‍රම’ නාට්‍යයේ රංගනවලින් එතුමා මා ගැන පැහැදී සිටියේ. එතුමා හමුවූ ගමන් දවස් 2 ක් ඇතුළතදී මොරටුව රාවතාවත්තෙ ප්ලැට් එකේ උඩ තට්ටුවේ ගෙයක් මට ලැබුණා.ඔන්න! අපේ තාත්තාගේ මාක්ස්වාදය ආයිත් නැඟිට්ටා. එපා, ගෙවල් ගන්ට. ඕවට මං යන්නෙ නෑ. එයා ගෝරනාඩුවක් දැම්මා. අම්මත් නිහඬ වෙලා තාත්තගෙම අදහස අනුමත කළා වගේ හිටියා. මං පේ‍්‍රමදාස ජනපතිතුමන්ට කීවා, අම්මා තාත්තා වයසයි, පහළ තට්ටුවක් දෙන්ඩ පුළුවන්ද’ කියලා. එතුමා කීවා සතියක් දෙකක් ඉන්න කියලා. මේ අතර තාත්තා යන්ඩ කැමැති වුණේම නෑ. මං ගිහින් මේ ලැබුණු ගෙදර ආයිත් කාට හරි දෙන්ඩ කියලා එතුමාගේ ලේකම්වරයාට ගෙදර යතුරු බාර දුන්නා. මේකට එතුමාට සමහරවිට කේන්ති යන්න ඇති. දැන් ඒ ගෙදර ඉන්නෙ සී. ඩී. ෆොන්සේකාගෙ දුව.1990 මැයි 16 වැනිදා මාත් බන්දුල විතානගේත් එළියට ගිහින් කෑම කාලා නැවත රූපවාහිනියට එන විට අප දෙන්නව රැකියාවෙන් දොට්ට දාලා. මං පුදුම වුණා. කරන්ඩ දෙයක් නෑ. ගෙදර ගියා. පේ‍්‍රමදාස මහත්තයා ඉන්නකම් රස්සාව ලැබුණෙ නෑ. ඊට පස්සෙ ආයිත් රස්සාව ලැබුණා. ඒත් 97 දී චන්ද්‍රිකා බලයට ආව ගමන් ආයිත් මාවයි බන්දුලවයි අස් කළා. මං කිසිම දෙයකින් සැලුණේ නෑ. ඒ මගේ අම්මගෙ බලවත් ඔවදන් නිසයි.පුතේ, ජීවිතේ නැඟිටින්න ඕනෑ වෙලාව මේ වෙලාවයි. වෙනදාට වඩා ශක්තිමත්ව දෙපයින් හිට ගනින් මගේ පුතේ... ඈ කීවා. දෙවැනි වතාවේ රස්සාව නැතිවන කොට තාත්තත් මිය ගිහින්. තාත්තගෙ පැන්ෂන් පඩිය අම්මට ලැබුණා. අනේ මගේ අම්මා අර පැන්ෂන් එකෙන් කීයක් හරි මං යනකම් ඉන්නවා මගේ සාක්කුවේ ඔබන්න. මං කොච්චර එපා කිව්වත් ඇගේ හිත සෑහෙන්නෙ නෑ ඒකෙන් මුදලක් ගන්නකම්. 90 පාවිච්චි කළ වාහනයමයි මං තවමත් පාවිච්චි කරන්නෙ. ගත්තෙම නැති තැන අම්මා කියනවා පුතේ, ඩීසල් ගහගන්ඩ තියාගනින් කියලා. මාත් බැරිම තැන ගන්නවා. අම්මා මගෙ ළඟත් ටික කාලයක් හිටියා. ඒත් නැතිවෙනකොට හිටියෙ නංගි ළඟ. ඇය මා රඟපෑ ටෙලි නාට්‍යවලින් “අළුපාට හීන” නොවරදවා බැලුවා. ඒ බලලා මං කියන්නෙ පුතේ දැන්නම් උඹ තාත්තා වගේමයි. මට ඒ තිරෙන් පෙනෙන්නෙ නුඹ නොවේ. නුඹේ තාත්තා කියලයි.ඇගේ ස්වාමි භක්තිය කොයිතරම් ද කියලා ඒකෙන්ම පෙනෙනවා. මං තවමත් සක්‍රීයයි. රඟපානවා. විවිධ දේ සංවිධානය කරනවා. අවුරුදු 90 ගණනක් වෙලත් අම්මා හිටියේ ඒ විදියටමයි.උපාලි සමරසිංහඡායාරූප ලලිත් සී. ගමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=as1107317</link>
    <topic>දිඹුලාගල ගලට වැටෙන සදිනාහාමිගේ කඳුළු</topic>
    <author>ඉනෝකා සමරවික්‍රම</author>
    <content>දිඹුලාගල ගලට වැටෙන සදිනාහාමිගේ කඳුළුකෙනකුට අතීතය සුන්දරය. තවෙකකුට එය අසුන්දරය. සුන්දරත්වයත් දුකත් එක්තැන් වූ අතීතය සිහිපත් කර ඇතැමකු කඳුළු සලන්නාහ.අනාගතය පිළිබඳ බලාපොරොත්තු සියල්ල අතහැර තමන්ට ජීවිතය දුන් පැවිදි සොයුරාගේ ගුණ සුවඳ පමණක් හදවතේ තුරුළු කරගෙන ජීවිතයේ සන්ධ්‍යා සමයට පිවිස සිටින මේ දෙන්නා දෙමහල්ලෝ අවුරුදු ගණනකට පසුව වුවද අතීතය මතක සටහන් යළි සිහිකර සිතේ නැඟෙන දුක තුනී කැරගැනීමට වෙහෙස දරති.ඇය හේවාජූලිගේ සදිනා හාමි. වයස අවුරුදු හැත්තෑ හයයි. ඔහු පින්තේලිස් මදනසිංහ. වයස අවුරුදු අසූවයි. පදිංචිය මාතර තිහගොඩ කිතලගම පාමංවැල්ල ගමේ. රැකියාවක් හෝ වෙනත් ආදායම් මාර්ගයක් නැත. ඔබට සිතේවී; ඇයි මේ අය අපට විශේෂ වන්නේ කියා.මෙය කියවන ඔබ මේ දෙපළ නොහඳුනන්නට පුළුවන. එහෙත් “අසරණ සරණ සිරිකාශ්‍යප මාතර කිතලගම ශ්‍රී සිලාලංකාර නාහිමි හෙවත් දිඹුලාගල මහනාහිමි නාමය ඔබට ආගන්තුක නමක් නොවනු ඇත. 1995 මැයි 26 රුදුරු ත්‍රස්තවාදීන්ගේ වෙඩි ප්‍රහාරයකට ලක්ව අපවත් වන තුරුම දිඹුලාගල හා ඒ අවට ගම්මානවලට මහඟු සේවයක් කළා වූ දිඹුලාගල නාහිමියන්ගේ ශ්‍රී නාමය ඉතිහාසයේ රන් අකුරින් ලියැවී තිබෙන්නේය.දිඹුලාගල නායක හාමුදුරුවන්ගේ පවුලේ සොයුරු සොයුරියන් සිව්දෙනෙකි. දිඹුලාගල නාහිමියන් අපවත් වී මේ ගෙවෙන්නේ දාසය වෙනි අවුරුද්දය. මේ වන විට උන්වහන්සේගේ සහෝදර සහෝදරියන් අතරින් ජීවත්ව සිටින්නේ නැඟණිය සදිනා හාමි හා ඇගේ ස්වාමිපුරුෂයා පමණි. ඉකුත් දිනෙක අපි ඔවුන් සොයා මාතර තිහගොඩ කිතලගමට ගියෙමු.සිමෙන්ති ගල් වලින් බැඳි කාමර දෙක ඉදිරිපස මැටියෙන් තනා ඇති පුංචි කුස්සියේ සිට එළියට පැමිණි සදිනා හාමි අම්මා අප පිළිගත්තේ මවු සෙනෙහස පෙරදැරිවය.ඈ අප දැක සිනාසුණ ද ඒ දෑසේ කඳුළු ඉතිරී පිටාර ගැලුවේ රටක් වටිනා සිය පැවිදි සොහොයුරා සිහි වීමෙනි. “තාමත් මතක් වෙනකොට ඇඬෙනවා. අපේ හාමුදුරුවෝ හිටියනම් අපිට අද මෙහෙම වෙන්නේ නැහැ.අපි ගමේ ඉඳලා දිඹුලාගලට ගිහිල්ලා අවුරුදු පහක් එහෙ හිටියා. අපේ නායක හාමුදුරුවෝ අපිට වගා කරන්න කිව්වා. අපි ගොඩ මඩ ගොවිතැන් දෙකම කළා. හාමුදුරුවෝ නිතර ඇවිත් අපි ගැන බැලුවා.ඔය සිද්ධිය වුණේ උදේ පාන්දර. සිද්ධිය ආරංචි වුණාම අපිට සිහි නැතිව ගියා. උන්වහන්සේ තරම් දිඹුලාගල පැත්තට, ආදිවාසීන්ට වෙන කවුරුවත් සේවය කරන්න නැතිව ඇති.අපේ නායක හාමුදුරුවෝ නැතිව අපි දෙන්නට දිඹුලාගල ඉන්න හිත දුන්නේ නැහැ. අපි හිටපු වාඩියේ ලී බඩු එහෙම තිබුණා. උයන පිහන බඩු තිබුණා. නායක හාමුදුරුවන්ගේ ආදහනේ, හත් දවසේ පින්කම අහවර වුණාට පස්සේ අපි ගමට එන්න පිටත් වුණා. ඒ වෙනකොට හිටපු දෙවනි හාමුදුරුවෝ අපට කිව්වා යන්න එපා. එහෙ නතර වෙන්න කියලා. හාමුදුරුවෝ නැතිව අපි එහෙ ඉඳලා මොකට ද? අපි දෙන්නා ගමට ආවා.ඒ එනකොට කිසිම දෙයක් අරගෙන ආවේ නැහැ. හිස් අතින් ආවේ. අපේ හාමුදුරුවොත් කවදාවත් උන්නාන්සෙට කියලා මොකවත් ඉතිරි කරගත්තේ නැහැ. හැම විටම බැලුවේ අනුන්ගෙ යහපත ගැන පමණයි.”දිඹුලාගල හිමි පිළිබඳව කියන අතරේ සදිනා හාමි අම්මා පහත් වී චීත්ත පොටින් තෙත් කෙවෙනි පිස දමන්නීය. ඇගේ දෑසේ කඳුළින් පිරී ඉතිරි යයි.‘මගෙ ඇස්වල ලෙඩක් තියෙනවා.’ ඇය සෙමින් පවසන්නීය.දරුවන් හතර දෙනකුගේ මවක වන සදිනා හාමි ඇගේ සැමියා සමඟ තනිවම දිවි ගෙවයි. ඔවුන්ට පහසුකම් කිසිවක් නැත. අප හා කතා කරන අතරේ ඇය විටින් විට රිදෙන දෙපා පිරිමදී.“දරුවොත් අපට උදව් කරන්න පුළුවන් තත්ත්වෙක නැහැ. මාසයකට සමෘද්ධිය රුපියල් 500 ක් ලැබෙනවා. පල්ලෙහා ගෙදර ඉන්න පුතා බලනවා. ඒත් එයාටත් රස්සාවක් නැහැ.”සදිනා හාමි අම්මා පවසන්නේ දරුවන් ගැන උපන් සංවේගයෙනි.“ඉස්සර මං වැලි ගොඩ දැම්මා. ඒ කාලේ පර්මිට් අරගෙන ඒ වැඩේ කරන්න පුළුවන්. ඒ කාලේ මගෙ අතපය හොඳට හයියයි. මං දරුවෝ ලොකු මහත් කළේ නිල්වලා ගඟේ වැලි ගොඩ දාලා.එක්දහස් නවසිය හැට ගණන්වල මුල් කාලේ වැලි ට්‍රැක්ටර 3 ක් රුපියල් තිස්පහක් විතර ඇති. වැලි ගොඩදාන අයට දවස් කුලිය හැටියට දුන්නේ රුපියල් හතරක්.දැන් අපි දෙන්නම වයසයි. හන්දිපත් රිදෙනවා. ඒවට බෙහෙත් ගන්න ඕන. රජයේ ඉස්පිරිතාලෙට යන්නේ. මාතරට යන්න ත්‍රිවිල් එකට රුපියල් පන්සියක් විතර ගන්නවා. දෙන්නටම පයින් යන්න අමාරුයි.” පින්තේලිස් තාත්තා පවසන්නේය.ඔවුහු තවමත් තරුණ වියේදී මෙන්ම ආදරයෙන් බැඳී සිටිති. එය වර්තමාන සමාජයට ද ආදර්ශයකි. මේස කෑල්ලක්වත් නැති කාමරයේ බිමින් තැබු වළං වලින් බිම ඇණතියාගෙන වාඩි වූ සදිනා හාමි තම සැමියාට බත් බෙදන්නීය. ඔහු ද මොහොතකට හෝ ඇය තනි නොකරන්නා සේය. වෑංජන දෙකකුත් සමඟ බත්පත අතට ගත් පින්තේලිස් බත්පත අනා පළමු බත් පිඬ ඇගේ මුව තැබුවාය.“මේ දෙන්නගෙ ආදරේ... හරි හොඳයි” මං හුඟක් දවස්වලට එයාට බත් කවනවා. සමහර දවස්වලට අසනීපයි කියලා ඇදෙන් නැගිටින්නෙ නැතිව ඉන්නවා. එහෙම දවස්වලට මෙයා බඩගින්නේ තියන්න බැහැනේ.මම එක හොද්දකුයි බතයි හරි උයලා එයාට කවනවා. මම අසනීප වුණාම එයත් එහෙම තමයි. එකිනෙකාට ආදරය කරන ඔවුන්ගේ දරිද්‍රතාව අහස උසටය. පරණ ඇඳන් දෙකක් තිබුණ ද ඒවාට කොට්ට රෙදි හෝ හොඳ යැයි කියන්නට මෙට්ට නැත. එහෙත් ඔවුන් දෙදෙනා තමන්ට අරවා මේවා නැතැයි මැසිවිලි නඟන්නේ ද නැත.අපි දෙන්නා හැම පෝයටම සිල් ගන්න යනවා. ත්‍රීවිල් එකක් ගෙන්න ගෙන යනවා. අපේ හාමුදුරුවෝ ඉන්න කාලේ අපි හොඳට ගොඩ මඩ ගොවිතැන් කළා. මේ ගමෙන් හුඟක් අය දිඹුලාගලට ගියා.දිඹුලාගල මාතර කොලනිය කියලා වෙනමම ගමක් වගේ තිබුණා. ඒ කාලේ හාමුදුරුවෝ අපට කිව්වේ උදැල්ල අරගෙන මොනවා හරි කරන්න කියලයි.හාමුදුරුවෝ සැරයි. ඒත් කවදාවත් හිත රිදෙන්න මට වචනයක් කියලා නැහැ. මං වැඩ කරන නිසා මට ආදරෙයි. දිඹුලාගල ඉද්දි එළිවනතුරු නිදාගන්න බැහැ. රෑට අලි එනවා. උදේට කුරුල්ලන්ගෙන් වගාව බේරගන්න ඕනැ. අපි ඒ කාලේ කොටි කල්ලියට බයේ නිදාගත්තේ කානුවල.නැවත උපන් ගමට පැමිණ අවුරුදු ගණනක් ගත වුවද පින්තේලිස්ට තවමත් සිහිවන්නේ දිඹුලාගල ගෙවූ ජීවිතයයි.“කවුද මේ කුස්සිය හැදුවේ.”ඉදිරිපසම ඇති කටුමැටි ගසා සෑදු කුස්සි පොඩ්ඩ පෙන්නා අපි ඇසුවෙමු.“මෙයා තමයි. එයාම මැටි කපලා පාගලා හැදුවේ. අපි මේකේ උයලා ගෙට ගන්නවා. මේ කාමර දෙක හදාගත්තේ සමාජ සේවා එකෙන් ලැබුණ රුපියල් පනස්දාහෙන්.”සදිනා හාමි අම්මා පවසන්නේ සතුටිනි. ඇය බොහෝ සැප පහසුකම් පතන්නේ නැත. එහෙත් මේ කාමර දෙක දෙස බැලු කෙනකුට ඔවුන් ගෙවන දුක්ඛිත ජීවිත කෙසේදැයි තේරෙනු ඇත. වයස අවුරුදු හැත්තෑ හයක් තරමේ වුවද ඇය යොවුන් වියේදී හැඩකාරව සිටින්නට ඇතැයි ඇය දෙස බලන්නකුට නොඅනුමානවම සිතේ.කොහොමද මහත්තය හමුවුණේ? ඒ කාලේ මේ දැන් වගේ ගෑනු ළමයි පිරිමි ළමයි යාළු වෙන්නේ නැහැනේ. මෙයා මට කතා කළා. එයා එයාගෙ ගෙදර අයත් එක්ක අපේ ගෙදර ආවා. එයා මට කැමැතියි කිව්වා. අපි පහුවදාම බැන්දා.සදිනා හාමි අතීතය සිහිපත් කර ලැජ්ජාවෙන් පවසන්නීය.“මගෙ ගම අගුණබදුල්ල. ඒ කාලේ මේ අද වගේ වාහනවල නැඟිලා මනාලියෝ බලන්න යන්නෙ නැහැනේ. උත්සව ගත්තෙත් නෑ. මට මතක හැටියට එයාට අවුරුදු දහඅටක් විස්සක් විතර ඇති.මට අවුරුදු තිහක් විතර ඇති. අපි එහෙ ගියා. එයා හොඳයි කියලා මට හිතුණා. පහුවදාම බැන්දා. මනමාලිගෙ ගෙදරම නතර වුණා.” ඔහුගේ කතාවට බාධා කළ ඇය සිහිපත් වූ යමක් කියන්නීය.අපි බැන්දට පස්සේ මෙයා පාරුවේ වැලි ගොඩදාන රස්සාව කළා. මට මාලයකුයි වලලු දෙකකුයි අරගෙන දුන්නා. දරුවෝ ලැබුණට පස්සේ ඒ අය අසනීප වෙනකොට සල්ලි නැති වුණාම ඒවා විකුණුවා. ඒ කාලේ රත්තරන් මහ ගණන් නැහැ.”සදිනා හාමි අම්මාට රජසැප අවශ්‍ය නැත. මහා මාලිග ද අවශ්‍ය නැත. ඇය සිය සැමියා පින්තේලිස් සමඟ මේ ගෙවන ජීවිතය කටුක යැයි කියා මැසිවිලි නඟන්නේ ද නැත.එහෙත් අතේපයේ අමාරුවලින් පීඩා විඳින දෙදෙනාම ඒ ගැන තැවෙයි. මිදුලේ වතුර ගන්නට ළිඳක් නැත. පහළ ගෙදර සිටින බාල පුතු අම්මාගේ ගේ අසලට වතුර ලබා ගැනීමට පයිප්පයක් සකසා දී ඇත. ඒ ඔහුට කරන්නට හැකි තරමය. එහෙත් විටෙක එහි යන්නට එන්නට ද ඇයට අපහසුය. එවැනි විටෙක මුළුතැන්ගෙට වතුර ගෙනැත් දෙන්නේ පින්තේලිස්ය.ඇය දරුවන්ගේ දරුවන්ද ඒ දරුවන්ගේ දරුවන් ද සුරතල් කළ කරුණාවන්ත ආච්චි අම්මා කෙනෙකි.එහෙත් සදිනා හාමි අම්මා තවමත් ආසා දක්වන්නේ ගෙවීගිය අතීතයට.“අපේ නායක හාමුදුරුවෝ හිටියනම් කොච්චර වටිනව ද? උන්වහන්සේ මරා දැම්මේ අපේම කරුමෙට.”ඇය පුටුවේ හිඳ ගිරයෙන් පුවක් ලියන ගමන් පවසන්නීය. මොන දේ කළත් ඇගේ සිත නතර වී ඇත්තේ අපවත් වූ හාමුදුරුවන්ගේ මතකය ළඟය.“තුනුරුවන්ගේ සරණයි. කොළඹ ඉඳන් අපි බලන්න ආවට බොහොම පින්. තුනුරුවන්ගේ සරණයි.‘අම්මට මොනවද ඕනා...’‘මට මුකුත් ඕනෙ නැහැ දරුවනේ.”ඇය කිසිවක් ඉල්ලන්නේ නැත. එහෙත් ඇගේ දරුවන්ට ඇයට පිහිට වන්නට නොහැක. ඒ ඔවුන්ට ද අඟහිඟකම් ඇති බැවිනි. ඇගේ වටපිටාව බැලු විට ජීවිතයේ සැඳෑසමය ගතකරන මේ මවට හා පියාට කාගේ හෝ පිහිටක් අවැසිය යන්න අපේ හැඟීමයි.(විෂේෂ ස්තුතිය මාලිම්බඩ දයානන්ද හවුපේලියනගේ මහතාට.)ඉනෝකා සමරවික්‍රමඡායාරූප විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=as1107311</link>
    <topic>පෝරිසාද ගල් ගුහාව</topic>
    <author>ඡායාරූප - කෝසල මකුලොලුව</author>
    <content>පෝරිසාද ගල් ගුහාව‘පෝරිසාද’ යන වචනය අප සොයා ගත්තේ පන්සිය පනස් ජාතක පොතෙන් ය. එහෙත් ඒ වචනය අප භාවිතාවට ගන්නේ ජාතක පොතේ ඇති අර්ථයට අනුව නොවන බව මට වැටහුණේ දකුණු අප්‍රිකානු ලෙසතෝ රාජ්‍යයේදී ය. ලෙසතෝවේ දී මම Cannibals සොයා වනගත වුණෙමි. Cannibal යන ඉංග්‍රීසි වචනයට මලසේකර ශබ්දකෝෂයේ දී ඇති අර්ථය වන්නේ, “මිනී මස් කන්නා සහ ස්වජාති භක්ෂකයා” කියා ය.මම මිනී කන්නන්ගේ දේශයේ ඇවිද ගියෙමි. ‘සලංහන්තේ’ නම් මගේ සංචාරක වැඩසටහන සඳහා ලෙසතෝ රාජ්‍යය තෝරාගැනීමට මා මෙහය වූ එක් කාරණාවක් වූයේ ඔවුන් මෑතක් වනතුරු ම මිනී මස් කන ජාතියක් සේ ප්‍රකටව සිටි නිසා ය. ඉංග්‍රීසි වාර්තාවලට අනුව 1922 දී ද මිනීමස් කෑමේ වරදට බසතෝ ජාතිකයින් අත්අඩංගුවට ගෙන තිබුණි. ඉංග්‍රීසින් විසින් අඳුරු මහද්වීපයේ නොදියුණු ගෝත්‍රික ජනයා සිවිල් මිනිසුන් සේ ගොඩනඟන ලදැයි ඉතිහාසයේ ලියැවී ඇත.මා ලෙසතෝවට බලපත්‍ර ගනු ලැබුවේ රිමෙන්සි ප්‍රනාන්දු නම් ටෙලි නිෂ්පාදකවරයාගේ මැදිහත් වීමෙන් ය. ඔහු ‘සලංහන්තේ’ වාර්තාවේ නිෂ්පාදක වරයා බවට පත්වන්නේ ද ඊට පෙර ඔහු විසින් ලෙසතෝවේ ව්‍යාපාරික ප්‍රජාව සමඟ සම්බන්ධව සිටි නිසාය. රිමෙන්සි ප්‍රනාන්දු මහතා ‘සලංහන්තේ’ නිෂ්පාදනය කොට එහි නිර්මාණ ශිල්පියා වන මට වූ පොරොන්දු ඉටු නො කොට මගේ විශ්වාසය බිඳගත්තාට ලෙසතෝ රාජ්‍ය පරිපාලනය ඔහු විශ්වාස කොට අපට ඒ රට පුරා ඇවිදීමේ රාජකීය අවසර පත්‍ර ලබා දුන්නේ ය.ලෙසතෝ රටේ මසේරු නම් අගනුවර ජීවත් වන ශ්‍රී ලාංකික තරුණයකු වූ හාතිය ගල්හේනගේ මහතා ඉතා හොඳින් මේ ගෝත්‍රික බස කථා කරයි. අපේ ගමනට ඔහු ද එක් විය. අපට පළපුරුදු රියදුරකු වූ දඩ රොමෙෂොව් සහ අපේ ආරක්ෂාව සඳහා එරට සුප්‍රකට රහස් පරීක්ෂකයකු වූ ආයුධ සන්නද්ධ දඩ එරික් මොලෑත්සේ මහතා ද ලබා දී තිබුණි.රහස් පරීක්ෂකයා හොඳින් ඉංග්‍රීසි කථා කරයි. ගමනේ මුල් දිනවල අප ඉතා සුපරීක්ෂාකාරීව මිනී කන ගෝත්‍රිකයින් අතර සැරිසැරුව ද ටික දිනකින් ම ඔවුහු අපේ මිතුරන් තරම් කුළුපග වූහ. එකල මා ඔවුන්ගේ ගල් ගුහා තුළ රිසි සේ දිව යද්දී මා ලුහුබැඳ ආ එරික් මහතා මට අනතුරු ඇඟවීය.”පරෙස්සමෙන්”එවිට මා ඔහුගෙන් ම ඉගෙන ගත් පාඩම කීවෙමි.”ඇයි දැන් මේ ගොල්ලො මිනීකන්නෙ නෑනෙ...?””ඒත් පරිස්සම් වෙන එක හොඳයි. උඹව තනියෙන් අහු වුණොත් කයි!”ලෙසතෝවේ දී අපට පරෙස්සම් වීමට කාරණා බොහෝමයක් තිබුණි. අපි ලංකාවේදී ම මැලේරියා මර්දන අධි ක්‍රියාකාරී පෙත්තක් බී පැමිණ සිටියෙමු. එහි වසන මදුරුවන් කපුටන් සේ විශාලය.ලෙසතෝව දකුණු අර්ධ ගෝලයේ අංශක 29 –30ත් අතර ඉතාම දකුණින් පිහිටි ස්වාධීන රාජ්‍යයකි. හතර අතින් ම දකුණු අප්‍රිකා රාජ්‍යයට මැදි වී ඇති එය ලෝකයේ ඇති කුඩා ම සහ තනි රටකට මැදිව පිහිටන එක ම රාජ්‍යයයි.දක්ෂිණ අප්‍රිකාවේ ඩ්‍රැකන්ස්බර්ග් කඳු පන්තියේ ඉහළ ම ස්ථරයක පිහිටි හෙයින් සහ දකුණු අර්ධ ගෝලයේ මකර නිවර්තනයටත් පහළින් පිහිටි හෙයින් අප එහි ගිය උෂ්ණ සෘතුවේ පවා ලෙසතෝවේ අයිස් මිදෙන ශීතලයක් පවතියි. උෂ්ණ සෘතුවේ සංවහන වැසි සිදු නොවන නිසා අධි ශීත වියළි දේශගුණයක පහසුකම් අවමව මාසයක් කල් ගතකිරීම අතිශයින් ම දුෂ්කරය.එහෙත් 2005 වසරේ නොවැම්බර් 09 දා සිට දෙසැම්බර් 06 දක්වා දින 28ක් මගේ නඩය ඉතා සුපරීක්ෂාකාරීව සහ සෞඛ්‍යවාදීව ලෙසතෝවේ ජීවත් වූහ. මිනී කන්නන්ගෙන් අප ආරක්ෂා කිරීම දඩ එරික් මොලෑත්සේ බාරගෙන තිබූ අතර මේ අහිංසක මිනිසුන්ගේ සහ ගැහැනුන්ගේ අති විශාල ශරීරවල නො ගෑවී ජීවත්වීමට ද අප සුපරීක්ෂාකාරී වූයේ එක්සත් ජාතින්ගේ වාර්තාවලට අනුව මේ රටේ මුළු ජනගහනයෙන් සියයට 60කට ම HIV වෛරසය ශරීරගත වී ඇතැයි සඳහන් ව තිබූ නිසා ය.තුන්වැනි පරිස්සම සර්පයින්ගෙන් ය. ලෙසතෝවේ මුඩු පඳුරු තුළ වසනා ගිගිරි පොළඟුන්ට, කළු නයින්ට අසු නොවී සිටීමට වඩා අභිනවයෙන් සුපරීක්ෂාකාරී විය යුත්තේ මේ වියළි කඳු හෙල් අතර සිට විෂ විදින සර්ප විශේෂයක් වාසය කරන බැවින් ය. උන් සතුරාට ඈත සිට විෂ විදියි. මේ විෂ ශරීරය ස්පර්ශ වූ සැණින් රෝගියා මිය යයි. වරක් අප කුඩා සර්පයකු දැක ඌ රූපගත කරගන්නට සැරසුණු කළ දඩ රමෙෂොව් අප වහාම වැළැක්වූයේ ඌ විෂ විදින වර්ගයේ සර්පයකු යැයි කියා ය.වරක් මම එක්තරා ගම්මානයකට ගියෙමි. ඒ ගමේ නම වනාහී “මිනී කන්නන්ගේ දේශය’ යන සිංහල තේරුම ඇති සසතෝ වචනයයි. රටකට එලෙස ප්‍රසිද්ධ කළ හැකි ග්‍රාම නාමයක් තිබිය හැකිද? එහෙත් මහා මාර්ගයේ සිට ඒ ගමට ඇතුළු වන පාරේ බෝඩ් ලෑල්ලක ඉංග්‍රීසි අකුරින් ලියා තිබූ සසතෝ වචනයේ තේරුම වනාහී “මිනී කන්නන්ගේ ගම්මානය” බව මට එරික් ;මාලෑත්සේ පැහැදිලි කර දුන්නේය.මම මේ ගමේ වැඩිහිටි කාන්තාවක බණවා තම ගමේ නම ගැන ඇසූ කළ ඇය ඉතා ආඩම්බරයෙන් කීවේ “අපේ වැඩිහිටියෝ ඒ කාලේ මෙතන මිනී කාලා තියෙනවා” කියා ය. මේ ගම්මානවල මිනිසුන් භාවිතා කරන ආප්තෝපදේශවල හරි අපූරු මිනී කන කථා තිබේ. තමන්ගේ ශක්තිය පිළිබඳ අනුන්ට කියන පුරසාරම් කථාවක මෙබඳු අර්ථ ද ඇත.”දැනගනින්, මම මගේ අම්මා කාපු මිනිහෙක්”ඔවුන් මිනී මස් කන්නට පුරුදු වූවේ කෙලෙසදැයි දැනගන්නට වර්තමානික ජනශ්‍රැති විද්‍යාර්ථීන් බන්ටූ ගෝත්‍රික උත්පත්ති කථා සහ පුරාණෝක්ති විමසති. එක පුරාණ කථාවකට අනුව ඉතා ඈත අතීතයේ පැවැති දුර්භික්ෂ නියං සමයක උග්‍ර ආහාර හිඟයක් ඇති වී පණ රැක ගනු වස් ඔවුහු තම වර්ගයා මරා කෑමට පුරුදු වූහ.මේ අධම ඇබ්බැහිය ගෝත්‍ර ජාන මත ප්‍රගුණ වී පසු කාලීනව එය ඔවුන්ගේ පොදු මානව ක්‍රියාවක් බවට පත්වූවේ ය. ඉංග්‍රීසීන් ඔවුන් හා යුද්ධ කොට අවි බලයෙන් බසතෝවරු යටත් කොට ක්‍රිස්තු දේවධර්මය දේශනා කොට තම වර්ගයා මරා කෑමේ වරද ඔවුන්ට ඒත්තු ගැන්වූ තැන සිට ලෙසතෝවේ බසතෝවරුන් සිවිල් මිනිසුන් බවට පත් වූවේ යැයි ඉංග්‍රීසීන් ලියූ ලෙසතෝ ඉතිහාසයේ සඳහන් වී තිබේ. එහෙත් මම දඩ එරික් මොලෑත්සේගේ උපදේශය නිබඳව ම සිහි කරමි.”පරෙස්සමින්”තනියෙන් අහුවුණොත් මුං උඹව මරාගෙන කයි!”මම කැනිබල්ස්ලාගේ සාම්ප්‍රදායික ගල් ගුහා ජනවාස කිහිපයක් ම පිරික්සා බැලුවෙමි. ඒවා අතර පෞරාණික කුරුටු චිත්‍ර සහිත ප්‍රාග් ඓතිහාසික ගල් ගුහා කිහිපයක් ද වෙයි. ලිපොෆුං (Liphofung) ගල් ගුහාවේ ඉතා වටිනා ආදී මානව ලෙන් චිත්‍ර සමූහයක් හමු වෙයි. Mohele’s Hoek නම් ගල්ලෙන පිහිටා ඇත්තේ ද රූස්ස මොහොර සහිත ගල් කන්දකය. මා වඩාත් ප්‍රිය කළේ Kome Cave නමින් ලියා තිබූ කෝමේ ගල් ගුහාවටයි.එය Cannibals Cave ලෙස හඳුන්වා දෙන අතර ම තවදුරටත් ලෙන තුළ ගෝත්‍රිකයෝ ජීවත් වෙති. 1822 දී මේ ප්‍රදේශය හරහා ඇවිද ගිය ජ්‍යෙෂ්ඨ මොෂෙශේ රජ්ජුරුවන් මරාගෙන කෑවේ ද මේ කෝමේ ගල් ගුහාවේ එකල ජීවත් වූ ගෝත්‍රිකයින් විසිනි. රූස්ස ගල් බෙයඳක ඇති කුස්තූර ඔවුන් අපූරු නිවහන් බවට පත් කරගෙන ඇත. අපේ ගැමි ගෙවල් ගොම පිරියම් කරන සේ ඔවුන් තම ගල් ගුහා මත කිරිමැටි බදාමයක් යොදා අලංකාර නිවාස තනාගෙන ඇත. මම මේ ගුහා තුළට රිංගා බැලූවෙමි. ගෙය තුළ අත්‍යාවශ්‍ය උපභෝග පරිභෝග භාණ්ඩ කිහිපයක් හැර ඒ තුළ වෙනත් ගෘහ උපකරණ කිසිවක් තිබුණේ නැත. ගැහැනුන් පමණක් ගුහා ඇතුළේ නිදාගන්නා අතර පිරිමින් රාත්‍රියේ නිදන්නේ මැටි පිරියම් පිල මතය.ඔවුන්ගේ ඇඳුම් තනිකර සත්ව හම්වලින් නිමවා තිබුණි. පිරිමින් සහ ගැහැනුන් දෙපක්ෂය ම උඩුකය නිරාවරණව සිටියෝය. සමහර ගැටිස්සියෝ සිප්පි, බෙල්ලන් සහ සත්ව ඇට, දත් ආදියෙන් කුඩා ආභරණ පැලඳ සිටියහ. ශරීරයේ යටි කොටස වැසෙන්නට ඇද සිටි කුඩා පං කොළ ආවරණය ඔවුන් හඳුන්වන්නේ “තෙතන” කියා ය.මේ ගෝත්‍රිකයින් වාර්ෂිකව පවත්වන ‘සෙෆලා’ උත්සවයට සහභාගී වීමේ දුර්ලභ අවසරය ද මා හට ලැබී තිබුණි. සෙෆලා උත්සවය වනාහී ගම්මානයක ‘හබුටියන්’ හෙවත් පැඟිරන්, ඉලන්දාරීන් සහ ළමිස්සියන් බවට පත් කිරීමේ උත්සවයයි. අපේ රටේ කොටහළු උත්සවය මීට සමාන කළ නොහැකි වුණත් ලෙසතෝවේ ගැටිස්සියන්ට සෙෆලාව හැර වෙනත් කොටහළුවක් ද නැත.හැම ගමකට ම ‘න්ගාකා’ වරයක් සිටී. ඔහු ගමේ කපුරාල ය. වෙද රාල ය. වැඩිහිටියා ය. දැනුමැත්තා ය, ගුරුවරයා ය. සෙෆලා උත්සවයට ගම සූදානම් වූ කළ ‘න්ගාකා’ කපුරාල විසින් නාඹර කොළු කොල්ලන් රෑන් ගස්වාගෙන වනාන්තරයේ තනා ඇති සෙෆලා කඳවුර වෙත ගෙන යනු ලැබේ. එහි නේවාසිකව වෙසෙන මේ දරු දැරියන් මාස තුනක් පුරා න්ගාකාගේ ආගමික සහ සංස්කෘතික වත් පිළිවෙත්වලට සම්බන්ධ වෙයි. මේ කාලය තුළ ගමේ සැලකිය යුතු වැඩිහිටියන් විසින් තම වර්ගයා පිළිබඳ, වර්ග ඉතිහාසය පිළිබඳ, ඔවුන්ගේ සදාචාර, සංස්කෘතික වත්පිළිවෙත් පිළිබඳව මනා පුහුණුවකට මේ තරුණ පිරිස පත් කෙරේ. මාස තුනක් පමණ වූ සෙෆලා කඳවුර තුළදී තම ගෝත්‍රය පිළිබඳ මනා අධ්‍යාපනයක් ලබන හබුටි වරු අවසානයේ චර්මච්ඡේදනයට ද ලක්ව යළිත් ගම වෙත කැඳවා එනු ලබයි.ලෙසතෝවේ දී හබුටි චර්මච්ඡේදනයට ලක්ව යළිත් ගම පැමිණෙන සෙෆලා උත්සවයක් නරඹන්නට මම ද ගියෙමි. බින්තැන්නට සුද්දෙක් ආවාට වඩා ගෞරවයකින් ඔවුහු මා පිළිගත්හ. මේ අධි ගෞරවයේ ඇතුළාන්ත හේතුව මට වටහා දුන්නේ හොඳින් සසතෝ භාෂාව දත් ශ්‍රී ලාංකීය භාතිය ගල්හේනගේ ය. මා මේ ගමට ගියේ ඊට පෙර දින අත්කම් මැදුරකින් මිලට ගත් බසතෝ කෝබෝව පොරවාගෙන බසතෝ තොප්පියක් ද පැලඳගෙන යි. එලෙස සාම්ප්‍රදායික බසතෝවරයකු ලෙස හැඳ පැලඳගත් කල්හි මගේ බාහිර පෙනුම වර්තමාන ලෙසතෝ රජ්ජුරුවන් වූ මොෂෙශේ රජුට සමානලු. මා රජ පවුලෙන් පැමිණි අයෙක් ලෙස සලකා ඔවුන් මට ගරු සත්කාර කරන්නේ යැයි එරික් මොලැත්සේ ද විශ්වාස කරයි.වයස අවුරුදු 14 – 16 තරමේ ගැටයන් සහ ගැටිස්සියන් පේළි දෙකකට සැදී කැලෑවේ කන්ද බැස උත්සව භූමිය වෙත එන කළ මුළු ගම ම ඔවුන්ගේ සුපුරුදු ඔල්වර හූ හඩින් පිටිය දෙවනත් කළේ ය. කොල්ලන්ගේ අතේ යෂ්ඨිය පමණි. කොල්ලෝ සාම්ප්‍රදායික ආයුධය වූ බසතෝ හෙල්ලයෙන් සහ පළිහෙන් සන්නද්ධ වී සිටියෝය. ඔවුහු ස්තෝත්‍ර ගයමින් සිනාපාමින් නරඹන්නන් සන්තෝෂයට පත් කිරීම සඳහා විවිධ වර්ගයේ නැටුම් නටති. කොල්ලන් සහ කෙල්ලන් දෙපක්ෂය ම නටන්නේ එකම අඩිය ය. අපේ නැටුම්වල මෙන් පිරිමින්ට තාන්ඩව හා කාන්තාවන්ට ලාස්‍ය වශයෙන් දෙ වර්ගයක් නැත. කොල්ලො සහ කෙල්ලො තම බඳ ගස්සා, පා ඉහළට ඔසවා මහ පොළොව හෙල්ලෙන තරම් ශක්තියකින් තාණ්ඩව නැටුම් පාති.මේ ගැටිස්සියන්ගේ ළැම නිරුවත් ය. එහි විවිධ වර්ණ ආලේප ගල්වා ඇත. සමහර රූමතියන්ගේ කුඩා පියයුරු මත අලංකාර රටා සිතුවම් කර තිබේ. හැඩකාර යෞවනියන් 20ක් පමණ එක පෙළට ළැම නො වසා එළිමහන් පිටියට එන රූපය අපට මොහොතක විශ්මය ගෙන ආව ද ස්වල්ප වෙලාවකින් අප ඒ සම්ප්‍රදායට අනුකූල වූ නිසා එය තවත් එක් සාමාන්‍ය සිද්ධියක් පමණක් විය.ඉන්පසු අප අවධානය ගත්තේ ඔවුන් නැටූ අලංකාර නැටුමය. ඒ නැටුම් අතිශය චමත්කාරජනකය. ඒ තරමටම උද්වේගකරය. එක් නැටුමක් වෙත මගේ නෙත නතර වූවේ එය බොහෝ ලකුණින් අපේ වන්නම් නැටුමකට සමාන වූ නිසා ය. ඒ නැටුමේ නම ඩිටලබොඤ්ඥේ ය. පැස්බරා පක්ෂියා අනුකරණය කරමින් කෙල්ලෝ නැටූහ. ඉඟ පමණක් වසා තිබුණේ පැස්බරා පිහාටු ඇඳුමකිනි.ළැම විවරව තිබුණු මේ ජවසම්පන්න නැටුම් අප රිසි සේ රූපගත කරගත් අතර මේ වැඩසටහන අධ්‍යක්ෂණය කළ කෝසල මකුලොලුව මගෙන් ඇසුවේ “මේවා ලංකාවේ පෙන්වන්නට පුළුවන් වෙයි ද?” කියායි. මම ඒ පිළිබඳ විශ්වාසය රැඳවූයෙමි. අපි නිවැරැදි වාර්තාකරුවන් සේ මේ සංචාරය රූපගත කළෙමු. නැටුම් අතරවාරයේ මා මේ යෞවනියන් හරහා ඇවිද යමින් මේ අවස්ථාවේ ඇති සමාජ විද්‍යාත්මක වටිනාකම පැහැදිලි කෙරුවෙමි. මේ ගෝත්‍රික සදාචාර දෙස වපර ඇසින් නො බලා සමාජ විද්‍යාත්මකව බලන්න යැයි මම මගේ ප්‍රේක්ෂකයින්ගෙන් ඉල්ලුවෙමි.එය එසේමයි. ස්වර්ණවාහිනී නාලිකාවේ සවස 7.30 ගුවන් කාලය තුළ මේ වැඩසටහන එලෙසින් ම විකාශය කරන ලදී. වැඩිහිටියන් පමණක් නොව පාසල් දරුවන් පවා ඒ දර්ශන නැරඹූහ. සියල්ලන් ම සමාජ විද්‍යාත්මක දැනුමක් ලැබුවා මිස කිසිදු සදාචාර හානියක් ඉන් සිදුනොවුණි.එක්සත් ජාතීන්ගේ සංවිධානයේ වසර 2000 දත්ත වාර්තාවල සඳහන්ව තිබුණේ වසර 2010 වනවිට මේ මුළු ජනගහනයම HIV වෛරසයට ගොදුරු වන බවයි. ලෝකයේ සිවිල් මානවයින් භුක්ති විඳින අවම හිමිකම්වත් භුක්ති නො විඳින මේ අහිංසක මිනිසුන් පිළිබඳ මම අනුකම්පා කරමි.මෙහි භූ ගත ජලය අතිශයින් ම ශීතල ය. ඒවා උණු නො කොට භාවිතා කළ ;නාහැක. නමුත් මේ ගම්මානවල විදුලිබලය, ජලනළ පහසුකම් කිසිවක් නැත. ජලය උණු කළ නො හැකි නිසා ඔවුන් පුරුදු වී ඇත්තේ අවම ජල භාවිතාවකටයි. එහෙයින් මේ ගම්මුන්ගේ සනීපාරක්ෂාව පිළිබඳව බොහෝ ගැටලු තිබේ. එය දැනෙන්නේ මගේ දෑසට නොව මගේ නැහැයටයි.ඔවුන් ඉංග්‍රීසියෙන් Cannibals කියා හැඳින්වූවාට සිංහලෙන් “මිනී කන්නෝ” කියා හඳුන්වා දෙන්නට මගේ දිව නැමෙන්නේ නැත. එහෙයින් ලෙසතෝවේ සසතෝ භාෂිත බසතෝවරුන් අතර සිට මට ජාතක පොතෙන් වචනයක් හමුවෙයි. මහා සුතසෝම ජාතකයේ බරණැස් රජු මිනී මස් කෑමේ ඇබ්බැහියකට වැටී වනගතව සැඟ වී සිට මිනිසුන් මරා කන්නේ ‘පෝරිසාද’ නමින් ය. එහෙයින් සිංහල භාෂාවේ මිනීමස් කන්නා හෙවත් ස්ව ජාති භක්ෂකයාට ඇති එකම නම ‘පෝරිසාදයා’ යන්නයි. මින් පසු කොල්ලන් දඟ වැඩ කළ විට ඔවුන්ට “මේකා මහා පෝරිසාදයා” කියා තරවටු නො කරන්න අප ඉටා ගත යුතුය. පෝරිසාදයා යන වචනයේ තේරුම “දඟ වැඩ කරන්නා” නොව “මිනී මස් කන්නා” බව අප දැන්වත් තේරුම් ගත යුතු යැයි මම ලෙසතෝවේ ආදිවාසී කෝමේ ගල් ගුහාවේ සිට ලංකාවට කීවෙමි.ලබන සතියේ - පානම්පත්තුවේ නිට්ටැවෝ...ජැක්සන් ඇන්තනිwww.jacksonanthony.comඡායාරූප - කෝසල මකුලොලුවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=as1107314</link>
    <topic>තමන් උපමාවට ගෙන අන් අයගේ ජීවිත විනාශ කිරීමෙන් වළකින්න</topic>
    <author>සාකච්ඡා කෙළේ රමණී සුබසිංහ</author>
    <content>තමන් උපමාවට ගෙන අන් අයගේ ජීවිත විනාශ කිරීමෙන් වළකින්නපසුබිම් කතාවබුදු රජාණන් වහන්සේ රජගහ නුවර වැඩ වෙසෙන සමයෙකි. එදවස පණ්ඩුක, ලෝහිතක, මෙත්තිය, භුම්මඡක, අස්සජි, පුනබ්බසුක යන සවග භික්ෂුන් වහන්සේ ලී සෙරෙප්පු පය ලා ගෙන අතින් ලී ගෙන ගල් තලා මත සක්මන් කරති. ඒ හඬ ගල් අතුරා සකස් කරන ලද මඟක දුවන අසුන් ගේ පා පහරින් නැඟී එන හඬට සමාන ය. බුදුරජාණන් වහන්සේ ඒ හඬ අසා අනඳ තෙරුන් ගෙන් මෙසේ විමසූ හ.‘ආනන්දය! ඒ කුමන හඬක් ද?’‘ස්වාමිනි භාග්‍යවතුන් වහන්ස. සවග මහණහු ලී සෙරෙප්පු පය ලා ලී අතින් ගෙන ගල් උඩ සක්මන් කරති. මේ ඇසෙන්නේ එයින් නැඟෙන හඬ ය.’ යි ආනන්ද තෙරුන් වහන්සේ පැවසූ හ.එවිට බුදුරජාණන් වහන්සේ ඒ සවග මහණුන් අමතා ඔවුනට අවවාද කොට කය සංවර කරගෙන සුසිරිත් පිරිය යුතු බව දේශනා කොට වදාළහ.කය සංවර කර ගැනීමේ වැදගත්කම පිළිබඳ බුදුරජාණන් වහන්සේ නිරතුරුවම අපට අවවාද අනුශාසනා කළහ.‘කායේන සංවරෝ සාදු’කයින් කෙරෙන්නා වූ දුසිරිත්වලින් වෙන්ව සිටීමෙන් ඒ පුද්ගලයාට පමණක් නොව මුළුමහත් සමාජයට ම යහපත සිදු කරන බව උන්වහන්සේ අවධාරණය කළහ.කයින් වන වැරැදි මොනවා ද? පර පණ නැසීම, සොරකම් කිරීම, කාමයෙහි වරදවා හැසිරීම එහිදී සුවිශේෂ වේ. මේ අකටයුතුකම් වලින් දුරු වීමෙන් තමන් ගේ මෙන් ම අන්‍යයන් ගේ ජීවිතයන් හි ද සුරක්ෂිත බව තහවුරු වේ.එදිනෙදා ජීවිතයේ දී අප ජීවත් විය යුතු වන්නේ තමන් උපමාවට ගෙන අන්‍යයන් ගේ ද නිදහස සැලැසෙන ලෙස කටයුතු කිරීමට ය. කෙනෙක් සත්ත්ව හිංසාවේ යෙදෙනවා නම්, ජීවියකු ගේ ප්‍රාණය නිරුද්ධ කරනවා නම් එතැන පවතින්නේ ජීවිතය පිළිබඳව අනාරක්ෂිත බවකි. අප හොඳින් සිහියේ තබා ගත යුතු දෙයකි. එනම් තමන් විසින් අන්‍යයන්ට කරනු ලබන හිංසා පීඩාවන් ගේ අනර්ථකාරී ප්‍රතිඵල ඊළඟ නිමේෂයේ දී හෝ වෙන යම් කවර අවස්ථාවක දී හෝ තමන්ට ද විඳීමට සිදුවන බව ය. ඔබ කෙනකුට නිරපරාදේ දඬුවම් කෙළේ යැයි සිතන්න. ඒ පුද්ගලයා ඉවසීම අඩු කෙනෙක් නම් අනිවාර්යයෙන් ම කෝපයෙන් තරහවෙන් ඔබ සමඟ විරසක වනු නියත ය.අවස්ථාව පැමිණි වහාම ඒ පුද්ගලයා ඔබ ගේ ජීවිතයට අනතුරක් කිරීමට පුළුවන. මෙවැනි සිදුවීම්වලට කොතෙකුත් උදාහරණ අප ජීවත්වන සමාජයෙන් ම දැක ගත හැකි ය. ඔබ ගේ හිංසාවට, පීඩාවට නතු වූ අයකුගෙන් ඔබට සිදු වන පීඩා ගැන වගකීම බාර ගන්නට කෙනෙක් නැත. එසේ පිළිගන්නට එපා යැයි කියන්නට හෝ අණ කරන්නට ද පිළිවන්කමක් නැත. මේ නිසා තමන් ගේ ජීවිතයේ, තම අඹු දරුවන් ගේ ජීවිතයේ ආරක්ෂාව ගැන සිතන පුද්ගලයා අන්‍යයන් ගේ ජීවිතවල ද ආරක්ෂාව තහවුරු වන අයුරින්, අන්‍යයන්ට පීඩා නොවන අයුරින් තම ජීවිතය පවත්වා ගෙන යාමට කටයුතු කළ යුතු ය.බොහෝ මිනිසුන් සත්ත්ව ඝාතනයට බිය නොවන්නේ ඇයි? තමන් ගේ මෙන් ම තම අඹුදරුවන් ගේ ද ජීවිත පිළිබඳ කිසිඳු අවබෝධයක් නොමැති නිසා ය. වටිනාකමක් නොදන්න නිසා ය. මෙහි දී අප තේරුම් ගත යුතු වැදගත් කරුණක් වේ. අප මෙන් ම මෙලොව ජීවත්වන සෑම සත්ත්ව කොට්ඨාසයක් ම තමන් ගේ ජීවිතයට ආදරය කරනා බවය. ඔබ ජීවත්වන පරිසරයේ වෙසෙන විවිධ සත්ත්ව කොට්ඨාස පිළිබඳ අවධානය යොමු කරන්න.මේ සතුන් ඇතැම් විට සුළු ශබ්දයකට පවා බිය වනවා ඔබ දැක ඇත. කෑ ගැසීම, සැඟවී යෑම මේ අපට නුපුරුදු දසුන් නොවේ. මිනිසුන් වන අප ද අප ගේ ජීවිතය පිළිබඳ දැඩි ලෙස විමසිලිමත් වෙමු. දුකක දී, කරදරයක දී හිංසාවක දී අපි පීඩාවට පත් වෙමු. බිය වෙමු. එසේ නම් අපි අන් අය තලා පෙළන්නේ ඇයි. හිංසා කරන්නේ ඇයි? ඝාතනය කරන්නේ ඇයි. තමන් ගේ ජීවිතය හා සමානව ම අන්‍යයන් ගේ ද ජීවිතයට වටිනාකමක් තිබෙන බව නොසිතන්නේ ඇයි? මේ අප නිරන්තරයෙන් අවධානයට ලක් කළ යුතු දෙයකි.බුදුරජාණන් වහන්සේ දේශනා කොට වදාළේ‘අත්තානං උපමං කත්වානහ නෙය්‍ය නඝාතයේ’තමන් උපමාවට ගෙන අන් අය ගේ ජීවිත විනාශ කිරීමෙන් වැළකිය යුතු බව ය. අප ගේ සිරුරේ අවයව පිහිටා තිබෙන්නේ එදිනෙදා කාර්යයන් ඉටු කර ගැනීමට මිස සමාජයේ අන්‍යයන්ට හිංසා පීඩා වන අයුරින් හැසිරවීමට නොවේ. අප මේ අවයව ප්‍රයෝජනයට ගත යුතු වන්නේ යහපතෙහි ම යෙදීමට ය. හොඳ දේ කිරීමට ය. මේ දුක් සහිත වූ සංසාර සාගරයෙන් එතෙර වීමට කටයුතු කිරීමට ය. එක් අවස්ථාවක බුදුරජාණන් වහන්සේ පුද්ගලයකුගෙන් මෙසේ විමසූහ.‘උතුරු පැත්තෙන් මහා විශාල පර්වතයක් ඔබ දෙසට වේගයෙන් පෙරළීගෙන ආවොත් ඔබ කුමක් කරන්නේ ද?’එවිට ඒ පුද්ගලයා මෙසේ කීවේ ය.‘මම නැගෙනහිර දිශාවට හෝ අනෙක් දිසා දෙකෙන් එක් පැත්තකට දිව ගොස් ජීවිතය බේරා ගමි.’“නැගෙනහිර දෙසින් ද එවැනිම පර්වතයක් පෙරළීගෙන ආවොත් කුමක් කරන්නේ ද? යි නැවතත් බුදුරජාණන් වහන්සේ විමසූහ. එවිට ඒ පුද්ගලයා,‘තව පැති දෙකක් ම තියෙනවා. එක පැත්තකට දිව ගොස් ජීවිතය බේරා ගමි’ යි කීවේ ය. එවිට බුදුරජාණන් වහන්සේ,‘සිව් දිශාවෙන් ම මහා පර්වතයක් ඔබ දෙසට පෙරළීගෙන ආයේ නම් කුමක් කරන්නේ ද’ යි විමසූහ.‘මොනවා කරන්න ද? යට වී මිය යන්නට සිදු වේ’ යි ඒ පුද්ගලයා කියන්නේ ය.අප ගේ ජීවිතයන් ද මෙසේ ය. ජාති ජරා මරණ ආදී ව්‍යසනයන් වේගයෙන් අප කරා ඇදි ඒ. හරියට අර මහා පර්වත ඇදී පෙරළීගෙන පෙරළීගෙන එන්නා සේ ය. එය වැළැක්වීමට ඔබට හෝ වෙන යම් කිසිවෙකුටත් හැකියාවක් නැත. ජාති, ජරා, ව්‍යාධි, මරණයෙන් ගැලවීමට ඇත්තේ එකම මඟෙකි. ඒ නිවන් මඟයි.නිවන් පසක් කිරීම දවසකින් දෙකකින් කළ නොහැකි දෙයකි. ඒ සඳහා සසරේ දීර්ඝ කාලයක් පෙරුම් පිරිය යුතු ය. ඒ නිසා මේ ලැබී තිබෙන ජීවිතයෙන් උපරීම ඵල නෙළා ගැනීමට, හැම තත්ත්පරයක ම අප කටයුතු කළ යුතු ය. ‘මරණය’ නමැති මහා පර්වතය ඉතා වේගයෙන් අප කරා ඇදී එන බව නිතර කල්පනා කළ යුතු ය. ජරාව, ව්‍යාධිය ද අප පීඩාවට පත් කරන බව සිතිය යුතු ය.‘පණ නම් තණ අග පිණි බිඳු වැන්නේපින නම් නොපමාවම කර ගන්නේ’යැයි ලෝවැඩ සඟරාවෙහි සඳහන් ය. තණ පත් අග රැඳි පිණි බිඳු කවර මොහොතක බිම වැටේ දැයි කිව නොහැකි ය. අප ගේ ජීවිත ද එසේ ය. කවර මොහොතක, කවර හේතුවක් නිසා විනාශයට පත් වේ දැයි දන්නේ නැත. ඒ නිසා පින් රැස් කළ යුතු ය. ඒ කෙසේ ද? ‘හිස ගිනි ගත්තකු එගිනි නිවන සේ...’ තමාගේ සිරුරට ගිනි ඇවිළුණු කෙනෙක් ඒ ගින්න නිවා ගන්නට යුහුසුලු වන්නේ යම් සේ ද එමෙන් පින් කිරීමට ද යුහුසුලු විය යුතු ය. ඒ සඳහා කාය සංවරය වැදගත් ය.තමන් ගේ දෙයක් සුරක්ෂිතව තිබෙනවා දකින්නට සියල්ලෝ ම කැමැති ය. කිසිවෙක් එය සොරා ගන්නවාට කැමති නැත. යමක් සොරා ගත් පුද්ගලයාට ඒ සොරකම අන්‍යයන්ගෙන් වසං කරන්නට මොනතරම් කැප කිරීමක් කරන්නට සිදු වනවා ද? මොන තරම් බොරු කියන්නට සිදු වනවා ද? ඔහුට මානසික වශයෙන් කිසිදාක සැනසීමක් සහනයක් ලැබෙන්නේ නැත.කාමයෙහි වරදවා හැසිරීම ද විපත් ගෙන දෙන්නකි. බිරියට, ස්වාමියාට, දරු පරම්පරාවට පමණක් නොව සමාජයට ම විපතකි. මේ වැනි වැරැදිකාර හැසිරීම් නිසා අප සමාජයේ බොහෝ පවුල් අඬ දබරවලින්, අවුල් වියවුල්වලින් පිරී ඇති ආකාරය අපි දකිමු.‘ඉත්ථි දුත්තෝ සුරා දුත්තෝඅක්ඛ දුත්තෝව යෝ නරෝලද්දං ලද්දං විනාසේතිනං පරා බවතෝ මුඛං’ස්ත්‍රී ලෝලත්වය, සුරාවේ සහ දූ කෙළියේ ලෝල බව, පරිහානියේ දොරටු වන බව බුදුරජාණන් වහන්සේ දේශනා කොට වදාළේ ඒ නිසයි. කය සංවර කර ගැනීමට නම් සිතේ සන්සුන් බවක් තිබිය යුතු ය. සිතිවිලි පාලනය කර ගැනීමට ශක්තියක් තිබිය යුතු ය. ඒ සඳහා බුද්ධිමත් බව වැදගත් වේ. කය, වචනය, මනස සංවර කරගෙන කටයුතු කිරීමෙන් තමන්ට මෙන් ම අන්‍යයන්ට ද යහපතක් වන බව නිතර නිතර සිහිපත් කළ යුතු ය. එවැනි ජීවන පැවැත් ම උතුම් වූ නිවන් මඟට සපැමිණීමට ඉතා වැදගත් වන බව අවබෝධ කර ගත යුතු ය.සාකච්ඡා කෙළේ රමණී සුබසිංහඡායාරූපය සාලිය රූපසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=as1107315</link>
    <topic>මංජේශ්වරී</topic>
    <author>සිතුවම් - හර්ෂ ගුණවර්ධන</author>
    <content>මංජේශ්වරීමෙතෙක් කතාවචාමික සෙනෙවිරත්න නම් වූ තරුණ නාවික හමුදා සෙබළාට ඉන්දියාවේ පුහුණුවකට යෑමටඅවස්ථාව ලැබේ. ඔහුට එහිදී මංජේශ්වරී නම් වූ විශ්වවිද්‍යාල තරුණියක මුණගැසෙයි. ඔහු හා ඇය ආදරයෙන් බැෙඳති. නමුත් මංජේශ්වරීගේ දෙමවුපියෝ ඊට විරුද්ධ වෙති. මවුපියකැමැත්තට එරෙහිව මංජේශ්වරී හා චාමික විවාහ වූ දාම ඇගේ ඥාතින් විසින් ඇයපැහැරගෙන යනු ලබයි. නමුත් මංජේශ්වරීගේම ඥාතියකුගේ උදව්වෙන් ඇය යළිත් චාමික වෙත පැමිණේ. ඔහු අවසානයේ ශ්‍රී ලංකා නාවිකහමුදාවෙන් ද ඉන්දීය තරුණිය හා විවාහ වීමට අවසර ලබයි. සියලු බාධක හමුවේ අවසනචාමිකගේ හා මංජේශ්වරීගේ ප්‍රේමය ජයගනී.“මොනවද සර් කියල තියෙන්නෙ”“ප්‍රශ්නයක් නැහැ. ශ්‍රී ලංකාව තමන්ගෙ නාවික සෙබළෙකුට සාධාරණය ඉෂ්ට කරල තියෙනව. තමාට ඒ ඉන්දියානු තරුණිය විවාහ කරගන්න පුළුවනි. අපට බොරු කළාට දැනටමත් විවාහ වෙලානෙ ඉන්නෙ.”මම එක්වරම අසුනින් නැගිට ලියමන අතැතිව උන් රාම් මෝහන්ගේ දෑතම බදා ගතිමි.“සර්... මම...”“කලබල වෙන්න එපා. ඉඳ ගන්න.”අන්තිමට මේ ප්‍රශ්නය ආරක්ෂක ඇමතිනිය, ඒ කියන්නෙ ජනාධිපතිනිය දක්වා ගිහින් තියෙනව. මේ ගැන කිහිප වරක් ම සාකච්ඡා කරල තියෙනව. අන්තිමට මානුෂික හේතු මත විතරක් නෙවෙයි සාක් කලාපීය රටවල් දෙකක් අතර ඇති වුණු ප්‍රශ්නයක් නිසා ජනාධිපතිනිය මේ ගැන දේශපාලන කෝණයකිනුත් බලල තියෙනව.කොහොම හරි සෙනෙවිරත්න නිදහස්. තමන්ගෙ බිරිය සමඟ ලංකාවට යන්න පුළුවනි.”මගේ දෑස කඳුළින් පිරෙනු ඔහු දකින්නට ඇත. ඒ වාවාගත නොහැකි සතුටු කඳුළු ය. ඔහු අවවාද අනුශාසනා මුඛයෙන් තවත් බොහෝ දේ පැවසීය.ශ්‍රී ලංකාවේ මේ නීතිය මින්පසු දැඩි ලෙස ක්‍රියාත්මක වන බව ද ඔහු පැවසීය. ඒ අනුව නීතියට පිටුපා විදේශික කාන්තාවක් විවාහ කරගත් ප්‍රථම හා අවසාන පුද්ගලයා මා විය යුතු ය.“සමහරවිට මානුෂික හේතූන් මත තවත් දෙයක් මේ තීරණයට බලපාන්න ඇති. ඔබ ඉන්දීය තරුණියක හා විවාහ ගිවිසගෙන සිටීම නිසා සමහරවිට ඈ වැන්දඹු තත්ත්වයට පත්විය හැකි බව ලංකාව තේරුම් ගන්න ඇති. එහෙම වෙන්නත් ඉඩ තිබුණා නේද?”මම බිම බලා ගතිමි.“දැන් යන්න පුළුවනි. හැබැයි යන්න ඉස්සෙල්ල අපට මංගල කේක් කෑල්ලක් දෙන්න වෙනව.”මා රාම් මෝහන්ගේ කාමරයෙන් පිටවන විටම වාගේ සාප්පු ගිය උදයකුමාර හා දයාසිරි පැමිණ තිබුණි. මා ලියමනක් අතැතිව සිටිනු දුටු ඔවුන් තුළ කිසියම් කුතුහලයක් ඇතිවන්නට ඇත.“ගෙදරින් නෙවෙයිනෙ”උදයකුමාර ඇසුවේ ය.“නෑ නාවික හමුදාපතිගෙන්”උදයකුමාර හා දයාසිරි යන දෙදෙනා තුළ ම මගේ පිළිතුරින් කිසියම් විචිකිච්ඡාවක් ඇතිවන්නට ඇත. දෙදෙනාම දෑස් ලොකුකර මා දෙස බලා සිටියෝ ය. මගේ මුහුණේ වූ වෙනස ඔවුන් තුළ වූ සියලු සැක සංකා දුරු කරන්නට ඇත.“එහෙනම් උඹ දිනුවා.”උදයකුමාර එක්වරම ඉදිරියට පැන මා බදා වැලඳ ගත්තේ ය. ඔහුගේ ග්‍රහණයෙන් මිදෙද්දී මට සිහි කල්පනාව නැතිව ගියාක් මෙන් විය. දෙවනුව දයාසිරි ද තම සතුට ප්‍රකාශ කළේ මා බදා වැලඳ ගැනීමෙනි.මෙය හාස්කමකි. නීතිය අප ඉදිරියේ දණ ගසා තිබුණි. මංජේශ්වරී හැමදාම කීවේ දෙවියන් ඈ සමඟ සිටින බවකි. දැන් ඒ සැබෑවී ඇත.ඊළඟ මොහොතේ මට මංජේශ්වරී හමුවන තුරු ඉවසිල්ලක් නොවීය. එහෙත් ඈ නිවසට පැමිණෙන්නේ හැන්දෑවේ බව මට සිහිපත් විය.හවස පහ පසුවෙද්දී මම ඈ සොයා ගියෙමි. ඈ පැමිණ සිටියා ය.“අද ඔයා හරි සතුටකින්. මොකද වුණේ”“මම දුවගෙන ආවෙ ඔයා සාප්පු එක්ක යන්න”“මේ හදිස්සියෙ. ඇත්තටම මොකද වුණේ.”“පෝරුවෙ නගින්න සුදු සාරියකුයි, දෙවැනි ගමනට රතු සාරියකුයි ගන්න”“එහෙනම් අපි දිනුම්”“ඔව්. මෙන්න ලියුම. අපි හමුදා ඉතිහාසය වෙනස් කළා.”“මං හිතුවා. දෙවියො හැමදාම අපි ළඟ”“දැන් බාර හාර ඔප්පු කරන්නත් එපායැ”“ඔව්. ඒක නෙවෙයි. එහෙනම් අක්ක වගේ ම මටත් දෙසැරයක් බඳින්න සිද්ධ වුණා.”මංජේශ්වරී මා බඳා වැලඳ ගත්තේ ඇගේ සුවඳත් සමඟ උණුසුම මට ලබා දෙමිනි. රංගනාතා සිටින බව පවා අපට අමතක විය. අපි නැවුම් පෙම්වතුන් දෙදෙනකු මෙන් සතුට දරාගත නොහැකිව බොහෝ වේලාවක් ඒ ඉරියව්වෙන් ම සිටියෙමු.නිමි.සිතුවම් - හර්ෂ ගුණවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=as1107316</link>
    <topic>මවු නැති සොවින් හඬනා කොටි සුරතල්ලු</topic>
    <author>බුද්ධිකා බ්‍රාහ්මණගේ</author>
    <content>මවු නැති සොවින් හඬනා කොටි සුරතල්ලුමාස දෙකක් වයස තුන් නිවුන් පැටවුන් අද තනි වෙලා. ඒ පැටවුන්ගේ අම්මා කවුරුහරි මරා දාලා. ඒ පුංචි උන්ගේ අහිංසක මුහුණු දැක්කම දුක හිතෙනවා. ඒ පැටවු තවමත් හොයන්නේ මවු උණුහුම.” ඒ පැටවුන්ගේ කතාව පටන්ගන්නෙ මෙහෙමයි.වයඹ පළාත් පශු වෛද්‍ය නිලධාරී චන්දන ජයසිංහ මහතාට පසුගිය දිනක ලැබුණු හදිසි දුර ඇමතුමකින් කියැවුණේ වහාම ‘කරුවලගස්වැව‘ වනජීවී කාර්යාලයට පැමිණෙන ලෙසයි.එහි ගිය වෛද්‍යවරයාට දැකගන්නට ලැබුණේ කුඩා පෙට්ටියක හාමතින් වැතිරී සිටින කොටි පැටවු තිදෙනෙකි.“ඒ වන විටත් පැටවු විජලනය වෙලා හිටියේ. මාස දෙකක වයස කියන්නේ කොටි වැනි ක්ෂිරපායි මවු කිරිවලින්ම යැපෙන කාලයක්. ඒ වන විටත් පැටවුන්ගේ ජීවිත ලොකු අවදානමකයි තිබුණේ. මට කළ හැකිව තිබුණේ හැකි ඉක්මනින් සුදුසු කිරි වර්ගයක් ලබාදීම. මුලින්ම කිරි මිලිලීටර් 50 ක් විතර දුන්නා. බෝතලයත් සූප්පුවත් නුහුරු නිසා මුලින්ම කිරි පොවාගන්න අමාරු වුණා. නමුත් කුසගිනි වැඩි නිසාම පැටවු ටික ඉක්මනින් බෝතලයෙන් කිරි බොන්න හුරු වුණා.”‘කරුවලගස්වැව‘ වනජීවී කාර්යාලයට ඒ පැටවුන් බාර දී තිබුණේ කරුවලගස්වැව ප්‍රාදේශීය සභාවේ සභාපති නීල් වීරසිංහ මහතායි.“කැලේ මී කඩන්න ගිය කට්ටියක් මේ පැටවුන් කෙඳිරි ගාන ශබ්දය ඇහිලා බලනකොට පැටවු ටික එක පොදියට ගුලි වෙලා ඉන්නවා. ඇතිකරන අදහසින් පැටවු ටික ගෙවල්වලට ගෙනාවට පස්සෙයි තේරිලා තියෙන්නෙ කොටි පැටවුන් ඇති කිරීම තහනම් වගේම මේ තරම් පුංචි පැටවුන් කොහොමත්ම රැකබලාගන්න බැරි බව. කරකියාගන්න දෙයක් නැති තැන මගෙන් ඇවිත් ඉල්ලීමක් කළා වනජීවී එකට සත්තු ටික බාර දෙන්න කියලා.”පැටවු ටික හිටපු විදිහ දැක්කම මගෙ පපුව හෝස් ගාලා ගියා. හරිම හුරුබුහුටියි ලස්සනයි.මේ තරම් පුංචි පැටවුන් ජීවිතයේ කලාතුරකින් දකින්නට ලැබෙන්නේ. මම කළේ පුළුවන් ඉක්මනින් වනජීවී එකට බාරදීමයි.”තබ්බෝව වන රක්ෂිතයට නුදුරින් මයිනකුලම ප්‍රදේශයේදී එසේ හමුවුණ කොටි පැටවුන්ගේ වර්ගය විද්‍යාත්මකව හඳුන්වන්නෙ Panthera Pardus Kotiya නමිනි. ශ්‍රී ලන්කන් ලෙපර්ඩ් යන නමින්ද මොවුන් හඳුන්වන්නේ මිහිතලය මත එවැනි සතුන් වෙසෙන එකම එක බිම අප ලංකාව පමණක් වන නිසාත්ය. එපමණක් නොව ශ්‍රී ලාංකික කොටියා වඳවීමේ තර්ජනයට ලක්ව ඇති සතෙකු ලෙස ද රතු දත්ත සටහනට අනුව නම් කර ඇත.ලොව වෙසෙන සතුන් අතර අසිරිමත් සත්ත්ව කොටසක් වන ශ්‍රී ලාංකික දිවියා නැරැඹීම සඳහාම වාර්ෂිකව අප රට වෙත පැමිණෙන පරිසරවේදී සංචාරකයන් ප්‍රමාණය විශාලය.වනෝද්‍යානයක් හෝ අභය භූමියක් සම්පූර්ණ වන්නේ ගහකොළ මෙන්ම සතා සිවුපාවුන් ද එහි සුරක්ෂිතව වෙසෙන විටය. මව අහිමි වී රක්ෂිතයක තනි වන පැටවුන්ට ඇති ආරක්ෂාව කුමක් ද?“කොටින් වැනි විලෝපීයන්ගේ ජීවන රටාව සකස් වී තිබෙන්නේම පවුලක් ලෙසිනි. ඉපදී මාස තුනක් පමණ ගතවන තුරුම යැපෙන්නේ මවු කිරිවලින්. ඉන් පසුව ටිකෙන් ටික පරිසරයට හුරු වෙනවා.”කොටි පවුලේ විස්තර මේ විදිහට පැහැදිලි කරන්නේ පශු වෛද්‍ය චන්දන ජයසිංහයි. “පරිසරයට අනුව අනුවර්තනය වීමේදී අම්මා ඉටුකරන කාර්යභාරය ඉතාම වැදගත්. අපට හමුවුණු මේ පැටවුන් තුන්දෙනාම ගැහැනු සත්තු. සාමාන්‍ය සම්මතය ලංකා කොටියා එක්වරකට පැටවුන් දෙදෙනෙක් හෝ තුන්දෙනෙක් බිහි කරන බවයි. මේ පැටවුන් දිහා බැලුවම පේනවා මව ඉතාම නිරෝගී සතෙකු විය යුතු බව.”එහෙත් ඈ මරා දැමු මිනිසුන් ඇගේ සම ද අලෙවි කිරීමට සූදානම් කරන බවට ද හෙළි වී තිබේ.“දැන් දැඩි නිහඬතාවකි. දෙගිඩියාවක සිටි කුරුල්ලෝ තීරණයකට පැමිණ ඉගිළ ගියහ. දිය වළ හුදකලා විය. නිහඬ විය. අපට කිසිදු ශබ්දයක් නොඇසිණි. කුමක් ද වෙනස? තියුණු නිහඬතාවක් පැතිරී ගියේය. එය නිමා වීමට කල්ගත වීමත් සමඟම උද්වේගී බව ද මෝරන්නට විය. හිරු තුරු මුදුන් මතින් පහළට වැටෙද්දී කොටි හපුවෙක් හෙමින් හෙමින් දිය වළ වෙත පැමිණ බිම දිගා වී පිපාසය සන්සිදුවා ගන්නා විට පස්වරු පහට පමණ විය.ටිකිරි වහා තුවක්කුව මාන්නට සූදානම් විය. මම බාහුවෙන් අල්ලා ඔහුව වැළකීමි. මේ දියවළ අසල පාරිශුද්ධතාව මොනම කරුණක් නිසාවත් බිඳී යාමට ඉඩ නොදිය යුතුය.”ආර්. එල්. ස්පි‍්‍රටිල් විසින් ලියන ලද වන විස්තරයක වනාන්තරයේ ගෙවුණ නිමේෂ කිහිපයක් විස්තර වන්නේ එසේයි. වන දිවියේ කොටියෙකුට ඇති ගාම්භීර බව ඉන් පිළිබිඹු වෙයි.මොහොතක් නිහඬව දුරස්ව බලා සිටින්නට මෙන්ම ගවේෂණය කිරීමට අවකාශ තිබේනම් ශ්‍රී ලාංකික කොටියා මෙන්ම කොටි පවුලේ තතු සැබැවින්ම අපූර්වත්වයෙන් පිරී පවතියි. ඒ පිළිබඳව පශු වෛද්‍ය චන්දන ජයසිංහ මෙසේ විස්තර කරයි.“බොහෝ විට කොටින් වැනි සතුන් වනයේ තමාට අනන්‍ය ප්‍රදේශයක් සලකුණු කරගනී. තමාගේම මුත්‍රා අවට තවරමින් එලෙස සලකුණු කරගන්නේ දඩයම් කරගැනීමට මෙන්ම ගැහැනු සතුන් පිළිබඳව ඇති හිමිකම තහවුරු කරගැනීමටයි. ඒ සීමාව ඉක්මවන අනෙකකු වේ නම් උන් උන් අතර ගැටුම් ඇතිවීම නොඅනුමානයි.”කුඩා පැටවුන් වැඩි වශයෙන් ජීවත්වන්නේ මව ආසන්නයේමයි. මව දඩයම සඳහා පැටවුන් හුරු කරන ආකාරය ඉතාම අපූරුයි. පැටවුන් එක් එල්ලයක් බලා ආක්‍රමණයේ යෙදීම සඳහා පුහුණු කිරීම මුලින්ම සිදු කරනුයේ කොටි මවගේ වල්ගය උපයෝගී කරගෙනයි. ඉන් පසු අර්ධ ලෙස අඩපණ කරන ලද ගොදුර පැටවුන් අසලට ගෙනැවිත් ඒ සමඟ සටන් කිරීමට උගන්වනවා. තරුණ සතෙකුව ගොඩනැඟෙනතුරුම මවගේ ඉගැන්වීම් උගැන්ම අවසන් නොවෙයි.”ලංකාවේ කොටියාගේ ගොදුරු බවට වැඩි වශයෙන් පත්වන්නේ වඳුරන්, වල් ඌරන්, සම්බාවන්, මීමින්නන්, මුවන් වැනි සත්තුය.දෙමස් වයසැති එම පැටවුන්ට මව අහිමි කිරීම ඔවුන්ගේ ජීවිතය උදුරා ගැනීමත් වන්නේ ඉහත දක්වන ලද කරුණු නිසාය.වනජීවී දෙපාර්තමේන්තුව වෙත භාර දුන් මේ පැටවුන් පසුගිය දිනෙක දෙහිවල සත්වෝද්‍යානය වෙත භාර දී තිබුණේ එබඳු සතුන් රැකබලා ගැනීම සඳහා පවතින එකම විකල්පය එය නිසාය. මේ වන විට දෙහිල සත්ව උද්‍යානයේ මේ කොටි පැටවු ආරක්ෂාකාරීව ජීවත් වෙයි.තද කහ පැහැ සහ කළු පැහැ පුල්ලි වලින් යුතු ශ්‍රී ලාංකික කොටියා ලොව වෙසෙන අනෙක් කොටින් තරම්ම නිශාචර නැතැයි හෙළි වී තිබේ. යකඩ කූරුවලින් වට වී තැටියකට හෙළන මස් බුදිමින් ඔහේ නිදා වැටෙන සත්වෝද්‍යානයක සිරවූ වන සතෙකුට රැය හෝ දහවල වෙනස එතරම් වැදගත් වේ ද?ශ්‍රී ලාංකික කොටියා ගේ තවත් අනාගත පරපුරකට මවුවරුන් විය හැකිව සිටි ගැහැනු සතුන් තිදෙනකුට උපතින්ම උරුම වූ වනය ද වන දිවිය ද අහිමි කිරීම සුලුපටු නොවන්නේ මේ විනාශයට ලක්වෙමින් යන්නේ වඳ වීමේ තර්ජනයට ලක්වී සිටින අපගේ උරුමයක් නිසාය. අනාගතය වෙනුවෙන් ඔවුන් සුරැකීමේ අත්නොහැරිය හැකි වගකීමක් අප සතුව ඇති නිසාත්ය.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av1107312</link>
    <topic>යාත්‍රා</topic>
    <author>හිරුණි</author>
    <content>යාත්‍රාඅලුතින් පටන් ගත්ත ‘අමා’ ටෙලි නාට්‍යයේ අමුතු ආකාරයේ චරිතයක් නිරෝෂන් විජේසිංහට ලැබුණා කියලා පසුගිය දිනක අපට කිව්වා. ‘අමා’ ටෙලි නාට්‍යය නැරැඹුවට නිරෝෂන් විජේසිංහ නම් අපි දැක්කෙ නෑ. ඒ වුණාට නිරෝෂන් කියනව ඔහු ඉන්නවා කියලා.‘පහුගිය දවස් ටිකේම ඔය ප්‍රශ්නේ හැමෝටම තිබුණා. බොහෝ දෙනෙකුට මාව අඳුනගන්න බැරි වෙලා. මම රඟපාන්නේ ‘හෙන්රි’ ගේ චරිතය. ඒ කියන්නේ නිරෝෂා පෙරේරාගේ සැමියාගේ චරිතය. මගේ කටහඬ, හැඩරුව, ගමන බිමන මේ සියල්ලම වෙනස් නිසා කිසිම කෙනෙකුට ඒ මමයි කියලා අඳුනාගන්න බැරි වෙලා.මගේ සාමාන්‍ය වයසට වඩා බොහොමයක් වැඩි පෙන්ෂන් ගිය වයසක කෙනෙකුගේ චරිතයක් මම කරන්නේ කියලා දැනගත්ත බොහෝ දෙනෙක් මගෙන් ඇහුවා ඇයි ඒ වගේ චරිතයක් බාරගත්තේ කියලා. සමහරු මට දොස් කියන්නත් පටන් ගත්තා. ඒත් මම හිතුවේ චරිතේ ගැන විතරයි. මම කොහොමත් විවිධ චරිත කරන්න කැමැති කෙනෙක්. මෙච්චර කාලෙකට මම මේ වගේ වෙනසක් වුණු චරිතයක් කරලා නෑ. සමහරු දොස් කිව්වට මට නම් හිතෙන්නේ මේක මට ලැබුණු වාසනාවක් කියලා.”නිරෝෂා හේරත් - කුමාර ජයකාන්ත යුවළ ඔබට හොඳින් මතක ඇති. කලා ක්ෂේත්‍රයේ ජනපි‍්‍රය චරිත දෙකක් වුණු මේ දෙදෙනා පසුගිය කාලයේ නිතර දෙවේලේ කලාවේදී අපි දැක්කේ නෑ. කුමාර නම් ඔහුගේ වෘත්තිය ජීවිතයත් සමඟ සමබරව ඉඳහිට නිර්මාණයකට දායක වුණා. මේ දිනවල සිරස රූපවාහිනියේ විකාශය වන ‘සිහින පුරය’ ටෙලි නාට්‍යයෙන් ඔහු අපිට මුණ ගැසෙනවා.මේ අතරම පසුගිය දා ආරම්භ වුණු ‘අමා’ ටෙලි නාට්‍යයෙන් දීර්ඝ කාලයකට පසු නිරෝෂා හේරත් අපේ ආලින්දයට පැමිණෙනවා. කාලෙකට පස්සෙ කරපු ‘අමා’ ටෙලි නාට්‍යය ගැන නිරෝෂා කතා කළේ මෙහෙම.“මම නැවත රංගනයට එක් වුණේ මං හිතන්නේ අවුරුදු හත අටකින්. පසුගිය අවුරුදු ගණනාවම මගේ සම්පූර්ණ කාලය වැය වුණේ මගේ දරුවන් වෙනුවෙන්. දැන් මගේ ලොකු පුතාට අවුරුදු 12 ක් දෙවැනියට අවුරුදු 05 ක්. තුන්වැනියට අවුරුදු 04 ක්. දැන් තුන්දෙනාම ටිකක් ලොකු නිසා මට හිතුණා ආයෙත් රඟපාන්න. නැතිනම් ඉතින් රසිකයොත් තරහ වෙනවනේ.ක්ෂේත්‍රයෙන් ඈත්ම වෙලා ඉඳලා ඉස්සරලම මම පේ‍්‍රක්ෂකයෝ ඉස්සරහට ආවේ ස්වර්ණවාහිනියේ මෙගා ස්ටාර් වැඩ සටහනේ සින්දු කියන්න. ඊට පස්සෙ මම ‘අහස සේ නුඹ අනන්තයි’ ටෙලි නාට්‍යයේ රංගනයට එක් වුණා. දැන් මේ දිනවල ‘අමා’ ටෙලි නාට්‍යයේ වැඩ. කොළඹ අවට තිබෙන වැඩවලට සම්බන්ධ වෙන්න ඉස්සරහට හිතුවා.අමා ටෙලි නාට්‍යයේ මම රඟපාන්නේ ලොකු මහත් වුණු දරුවෝ ඉන්න අම්මා කෙනෙකුගේ චරිතයක්. ඉස්සර කළාට වඩා දැන් මමත් අම්මා කෙනෙක් නිසා ඒ හැඟීම්, දැනීම් වැඩියෙන් දැනෙන්න රඟපාන්න පුළුවන්.‘කිං හන්තර්’ චිත්‍රපටය මේ දිනවල ඉතාම සාර්ථක අන්දමින් තිරගත වෙනවා කියලා පසුගිය දිනවල ආරංචි ලැබුණා. මේ චිත්‍රපටය මේ තරම් ජනපි‍්‍රය වෙන්න තවත් එක් හේතුවක් තමයි ජනපි‍්‍රය නළු විජය නන්දසිරි ගේ රංගනය. පසුගිය දවසක විජය නන්දසිරි මුණ ගැහුණම කිව්වේ මෙවැනි කතාවක්.“මේ දවස්වල එළියට බැස්ස ගමන් කට්ටිය අහන්නේ ‘කිං හන්තර්’ ගැන. මගේ ‘වෘෂභ රාජ’ සහ ‘කුස පබාවතී’ නාට්‍ය දෙකේ වැඩ කටයුතුවලට විවිධ ප්‍රදේශවලට ගියාම කිං හන්තර්ට පුදුම තරමේ පේ‍්‍රක්ෂක ප්‍රතිචාරයක් ලැබෙනවා.”විජයගේ ‘වෘෂභ රාජ’ සහ ‘කුස පබාවතී’ නාට්‍ය දෙකට විදේශ සංචාර කිහිපයකුත් තිබෙන බව කිව්වා. ඉස්සර නම් විජයගේ බිරිඳ දේවිකාත් ටෙලි නාට්‍ය නිසා කාර්ය බහුලයි. ඒත් දැන් ඇය රඟපාන්නේ විජයගේ නාට්‍යවල විතරයි. විජය - දේවිකා විතරක් නොවෙයි මේ දෙන්නගේ දරුවෝ දෙන්නත් මේ නාට්‍යවලට දැන් විවිධ ආකාරයෙන් සම්බන්ධ වෙනවා. ඒ නිසා විජයගේ නාට්‍යවලට මුළු පවුලම සම්බන්ධ වෙනවා.ප්‍රවීණ චිත්‍රපට අධ්‍යක්ෂවරයකු මෙන්ම නිෂ්පාදකවරයකු වන ඇලරික් ලයනල් ප්‍රනාන්දු අවුරුදු 18 ට පසු අලුත් චිත්‍රපටයක් කරනවා කියලා පසුගිය දා අපට ආරංචි වුණා.ඒ ගැන හොයලා බලත්දි ඔහු නව පරපුරේ නළු නිළියන් මෙන්ම ප්‍රවීණ නළු නිළියන් රැසක් ද එකතු කරගෙන මේ අලුත් නිර්මාණයේ වැඩ කටයුතු ආරම්භ කර තිබුණා. රූගත කිරීම් ද භාගයක් දුරට ඉවර කර තිබුණා. මේ චිත්‍රපටයේ ප්‍රධාන චරිත සඳහා එක්කරගෙන තිබුණේ රංගන ශිල්පී රංජන් රාමනායක සමඟ උදාරි වර්ණසූරියයි. එහෙත් පසුගිය දිනක අපට කතා කළ ඇලරික් ලයනල් කියා සිටියේ මෙවැනි කතාවක්.“මම කාලෙකට පස්සෙ කරන්න ගත්ත චිත්‍රපටයේ ප්‍රධාන නළු නිළි යුවළ විදියට තෝර ගත්තේ රන්ජන් සමඟ උදාරියි. චිත්‍රපටයෙන් භාගයක් විතර පසුගිය කාලයේ රූගත කිරීම් කළා. එහෙත් යම් යම් සිද්ධි නිසා දැන් මට සිද්ධ වෙලා තිබෙනවා රංජනුත්, උදාරිත් මේ චරිත වලින් අයින් කරල වෙනත් නළු නිළි යුවළක් දාලා නැවත චිත්‍රපටය සම්පූර්ණයෙන්ම ෂූට් කරන්න. ඉතින් ඒ සඳහා සුදුසු වන නළු නිළි යුවළක් ගැන මේ දිනවල මම සොයමින් ඉන්නවා.”හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av1107313</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නදාගොන්නේ අනුරුද්ධ පෙරේරාප්‍රශ්නය - චිත්‍රසේන - වජිරා යුවළට උපේකා, අංජලිකා හා අනුදත්තා නමින් දියණියන් තිදෙනකු සිටින බව අමරහේවා මද්දුම මහතා චිත්‍රසේනයන් ගැන ලියු ලිපියක කියා තිබෙනවා. මෙය වැරදියි නේද?පිළිතුර - ඔව් ඔවුන්ට සිටින්නේ උපේකා හා අංජලිකා දියණියන් දෙදෙනා පමණයි. අනුදත්ත ඩයස් ඔවුන්ගේ එකම පුතා. ඔහු නැටුම්වලට සම්බන්ධ නැහැ.හබරාදූවේ ගාමා ගාමිණි සුබසිංහප්‍රශ්නය - ශ්‍රී ලංකාවේ වර්ණ නිශ්චල ඡායාරූපකරණයේ පුරෝගාමියා කවුද?පිළිතුර - කේ. (කුඹුකගේ) ටී. (තේමිස්) විමලසේකර. කවුරුත් ඔහු ඇමතුවේ ‘කලර් අන්කල්’ කියායි. 1952 දි තමයි ඔහු මුල්ම වර්ණ ඡායාරූපයක් ගත්තේ.කටුගස්තොට සේනක මිද්දෙණියප්‍රශ්නය - මහාචාර්ය ඒ. ජේ. ගුණවර්ධන හා ප්‍රවීණ නිළි ට්‍රිලිෂියා ගුණවර්ධනගේ දියණියක වන ත්‍රිප්ති ගුණවර්ධන චිත්‍රපට අධ්‍යක්ෂවරියක් ද?පිළිතුර - ඇය ඉන්දියාවේ පූනා චිත්‍රපට හා රූපවාහිනි ආයතනයෙන් සිනමාකරණය හැදැරුවා. එහි ‘අයි රිමෙම්බර් යු’ නමින් කෙටි වාර්තා චිත්‍රපටයක් ද නිර්මාණය කළා. ඉන් එහාට වැඩි යමක් මා දන්නේ නැහැ.පොල්ගස්ඕවිට ශාන්ත සොයිසාප්‍රශ්නය - එම්. එස්. ප්‍රනාන්දු සහ පිරිස ගයන ‘සිලි සිලියේ නව සුවඳක් විහිදි එනවා’ ගීතය ඇතුළත් චිත්‍රපටය කුමක් ද?පිළිතුර - සසරක හැටිනුගේගොඩ පැපිලියානේ විජිතා කන්නන්ගරප්‍රශ්නය - ගීතා කාන්ති ජයකොඩි ගේ රඟපෑම් ගැන ඔබට මොකද හිතෙන්නේ?පිළිතුර - ගීතා කාන්ති ජයකොඩි හැම වෙලාවෙම ගීතා කාන්ති ජයකොඩි විදියට රඟපානවා. ඒ හැරුණු කොට ඇගේ සුවිශේෂ දක්ෂතාවයක් නම් මම මෙතෙක් දැකලා නැහැ.දෙහිවල නැදිමාලේ තුෂාර අම්පෙමොහොට්ටිප්‍රශ්නය - ධනාත්මක චින්තනය ගැන ඔබ දරන ආකල්පය කුමක් ද?පිළිතුර - මම නම් ඔය සංකල්ප ගණන් ගන්නේ නැහැ. ධනාත්මක චින්තනය ගැන බණ කියන එක් උපදේශකවරයකුගේ දියණිය කොල්ලෙක් එක්ක පැනලා ගිය බව නම් මා දන්නවා. තමන්ගේ දුව හදාගන්න බැරිවුණු ඒ මනුස්සයා රටේ තරුණ තරුණියන්ට බණ කියනවා.වතුරුගම සුමිත් සුදර්ශනප්‍රශ්නය - මරියසෙල් ගුණතිලක, රූකාන්ත ගුණතිලකගේ සොහොයුරියක් ද?පිළිතුර - නැහැ. සුමිත්හලාවත අනුර ශාන්ත පීරිස්ප්‍රශ්නය - ඩීමන් ආනන්දගේ නවකතා ගැන ඔබේ ඇගැයීම කෙබඳු ද?පිළිතුර - ඔබ පුදුම වේවි ඩීමන් ආනන්දගේ නවකතා එකක්වත් මා කියවා නැහැ. මොකද අපේ කියැවීමේ යුගය වන විට ඩීමන් ආනන්ද නවකතා රැල්ල අවසන්.උඩුගම්පොළ ක්‍රිශාන්ත කරුණාරත්නප්‍රශ්නය - සුනිල් එදිරිසිංහ ගයන ‘අපේ ගුරුතුමා යයි තාමත් ඉස්කෝලේ’ ගීතය කාගේ රචනයක් ද?පිළිතුර - මහින්ද චන්ද්‍රසේකරගේ රචනයක්.මේ සතියේ පහත නම් සඳහන් අයත් ප්‍රශ්න එවා තිබුණා. පිළියන්දල මිරිස්වත්තේ චාමර විජේසිංහ, දාගොන්නේ කරුණාතිලක බෝඹුවල, කෑගල්ලේ ඩබ්ලිව්. කේ. රණතුංග, උඩුගම්පොළ ක්‍රිශාන්ත කරුණාරත්න, මාකන්දන සෝමසිරි තැබිලිවත්ත.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av1107314</link>
    <topic>මම උඩඟු නැහැ ඒත් ආඩම්බරයි</topic>
    <author>ගාමිණී සුසන්ත</author>
    <content>මම උඩඟු නැහැ ඒත් ආඩම්බරයි- නිලන්ති ඩයස්නිලන්ති ඩයස් කරුණාරත්න කලා ක්ෂේත්‍රයට පැමිණියේ නර්තන ශිල්පිනියක් ලෙස ය.මේ වනවිට ඇය සිනමාව, වේදිකාව මෙන් ම පුංචි තිරය ද ජයගෙන ඇත. මේ දිනවල ජාතික රූපවාහිනියෙන් විකාශය වන බර්ට්‍රම් නිහාල් ගේ ‘අමරපුරය’ ටෙලිනාට්‍යයේ ශාඛ්‍යා ගේ චරිතය නිරූපණය කරන්නේ නිලන්තිය. අද ‘තරුවක් සමඟ වරුවක්’ විශේෂාංගය වෙන්වන්නේ නිලන්ති ඩයස් සමඟ කළ කතා බහ වෙනුවෙනි.නිලන්ති ඉතිං කොහොමද තොරතුරු?සතුටින් ඉන්නවා. චිත්‍රපට ටෙලිනාට්‍ය රූපගත කිරීම්වලට නම් මේ දිනවල සහභාගි වෙන්නෙ නෑ. ඒත් නර්තන ප්‍රසංග වලට දිගටම සහභාගි වෙනවා. පසුගිය 23 වැනිදා පැවැත්වුණු මායා දමයන්ති මහත්මියගේ ප්‍රසංගයටත් මම නර්තනයෙන් දායක වුණා.‘අමරපුරය’ ට ලැබෙන ප්‍රතිචාර කොහොමද?බර්ට්‍රම් නිහාල් කියන්නෙ ඉතා හොඳ ටෙලි නිර්මාණ ගණනාවක් ම ප්‍රේක්ෂකයන්ට දායාද කළ අධ්‍යක්ෂවරයෙක්. ඔහුගේ නිර්මාණවල උසස් ගුණය නිසා මම ඉතාම කැමැත්තෙන් ‘අමරපුරය’ ට සහභාගි වුණා. ‘අමරපුරය’ චිත්‍රපටයක් වගේ ලස්සන ටෙලිනාට්‍යයක්. තවම කොටස් කීපයයි මේ ටෙලිනාට්‍යයේ විකාශය වෙලා තියෙන්නෙ. ඉදිරියේදී මෙහි රසය උපරිම විදියට ප්‍රේක්ෂකයින්ට විඳින්න හැකි වේවි. මේ ටෙලිනාට්‍යයේ චරිත ගොඩක් තියෙනව. ඒ හැම චරිතයක් ම විවිධත්වයෙන් යුතු චරිත.‘අමරපුරය’ ටෙලිනාට්‍යයේ ඔබේ චරිතය පිළිබඳ සඳහන් කළොත්...?මේ ටෙලිනාට්‍යයේ චාල්ස් බලවර්ධනගේ දියණියක වන ශාඛ්‍යා ගේ චරිතය තමයි මම නිරූපණය කරන්නෙ. ශාඛ්‍යා හැමෝගෙම හදවත් තේරුම් ගන්න උත්සාහ කරන හිත හොඳ චරිතයක්. මම හරිම කැමැත්තෙන් තමයි මේ චරිතය නිරූපණය කළේ.නර්තන ප්‍රසංග සඳහා ඔබ විශාල මුදලක් අය කරනවා කියන්නෙ සැබෑද?එහි සත්‍යතාවයක් නෑ. ප්‍රසංගවලදී ඉදිරිපත් කරන නර්තනය සඳහා මම අය කරන්නෙ ඉතාම සාධාරණ මිලක්. යම් කිසිවකට ආධාර පිණිස පවත්වන නර්තනයක් සඳහා මම ඉතාම අඩු මුදලක් තමයි ගන්නෙ. නර්තනය මගේ වෘත්තියනෙ. හැබැයි රණවිරුවන් වෙනුවෙන් පවත්වන ප්‍රසංගවලටත් මම ඉතාම අඩුවෙනුයි අය කරන්නෙ. ඇතැම් අවස්ථාවල නොමිලේම මගේ රංගනයන් ඉදිරිපත් කළ අවස්ථාත් තියෙනව.ඔබ විදෙස් රටවල් කොපමණ සංඛ්‍යාවක නර්තන ප්‍රසංගවලට සහභාගි වෙලා තියෙනවද?රටවල් 30 ක පමණ පැවැත්වුණු ප්‍රසංග වලට මම සහභාගි වෙලා තියෙනව. ඒ අතරින් සමහර ප්‍රසංග වලට සහභාගි වුණේ ගීත ගයන්න.ගායනයෙන් ඉදිරියට එන්න අදහසක් නැතිද?මම ගායනයට පෙළඹුණේ රූපවාහිනී නාලිකාවල පැවැත්වුණු වැඩසටහන්වල ගීත ගායනා කිරීම නිසයි. ගායනයට සුළු හැකියාවක් මට ඇති. ඒත් ගායිකාවක් හැටියට ඉදිරියට එන්න මගෙ ආශාවක් නෑ. නමුත් මගෙ ගායන හැකියාව තවදුරටත් දියුණු කරගන්න මම උත්සාහ කරනව. ඒ; ක්ෂේත්‍රයේ රැඳී සිටින විට සෑම දෙයක් පිළිබඳවම කිසියම් හැකියාවක් පෙන්නුම් කළ යුතු නිසා.ඔබේ හැකියාව සහ ජනප්‍රියතාව ගැන ඔබ උඩගු ද, ආඩම්බර ද?මම කිසිවිටෙකත් උඩඟු නෑ. මාව ආශ්‍රය කරන අය ඒ බව දන්නව. නමුත් මගේ හැකියාව ගැන මට ආඩම්බරයි. මම විතරක් නෙවෙයි මගේ අම්ම මගෙ ආදරණීය සැමිය මගෙ වටේ ඉන්න හැමෝම මං ගැන ආඩම්බරයි. ඒ ගැන මට හරිම සතුටුයි.ජනප්‍රියතාව ඔබට කරදරයක් ද?නැහැ. රසික රසිකාවියන්ගෙ ආදරය නිසානෙ අපි මෙතන ඉන්නෙ. නමුත් ඇතැම් රසික රසිකාවියන් අපේ කාලය අපේ වැඩ ගැන හිතන්නෙ නැතිව නිතර නිතර කතා කරන අවස්ථා තියෙනව. ඒක නම් ටිකක් කරදරයි.ඔබ ක්ෂේත්‍රයට ආවෙ වානිජ චිත්‍රපටවල රඟපෑමෙන්. කලාත්මක චිත්‍රපටවල ඔබ දකින්න නොලැබෙන්නේ ඇයි?ඇත්තෙන් ම මම වැඩිපුරම රඟපාල තියෙන්නෙ වානිජමය චිත්‍රපටවල. ඒ ගැන මට කිසිම කනගාටුවක් නැහැ. ඒ මොකද ඒ චිත්‍රපටවලින් ප්‍රේක්ෂකයින්ට වින්දනයක්, සතුටක් ලැබෙන නිසා. නමුත් මම හරිම ආශාවෙන් ඉන්නෙ කලාත්මක චිත්‍රපටයක හොඳ රංගනයක් ඉදිරිපත් කරන්න. මට අධ්‍යක්ෂවරු වැඩියෙන් කතා කරන්නෙ මීට පෙර කරල තියෙන ආකාරයේ ම රංගන ඉදිරිපත් කරන්න. ඒකයි තියෙන ගැටලුව.ඔබ ටෙලිනාට්‍යවල වැඩිපුර දකින්න නැත්තෙ ඇයි?මම වැඩියෙන් ම කැමැති චිත්‍රපටවලට දායක වෙන්න. ටෙලිනාට්‍යවලට දායක නොවනවා නෙමෙයි. ඒත් මම වැඩියෙන් ම කැමැති චිත්‍රපටවලට.චිත්‍රපටයක කිසියම් චරිතයක් වෙනුවෙන් විශාල කැපකිරීමක් වුවත් කරන්න ඔබ සූදානම් ද?මගේ ප්‍රතිරූපයට හානි නොවන ආකාරයේ කැපකිරීමක් කරන්න මම සූදානම්. ඒ අභියෝගය මම සතුටින් බාර ගන්නවා. හැබැයි ඒක හරියටම තීරණය කරන්න පුළුවන් තිරපිටපත බැලීමෙන් පසුවයි.කොහොමද පවුල් ජීවිතේ...?ඉතාම සාර්ථකව ගෙවනව. මගෙ මහත්තය නිරෝෂන් තමයි හැමදේකටම මගෙ ළඟ ඉන්නෙ. විවාහයට පෙර මගෙ අම්ම මගෙ ළඟින් සිටිය වගේ, දැන් මගේ සැමිය හැම දේකදීම මට උදව්වෙනව. හැබැයි අම්මගෙ උදව් මට තාම ලැබෙනව.ගාමිණී සුසන්තඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av1107315</link>
    <topic>ජීවිතයෙන් සමුගත් AMY 27 සමාජයට එක්වෙයි</topic>
    <author>කුමාර සිරිවර්ධන</author>
    <content>ජීවිතයෙන් සමුගත් AMY 27 සමාජයට එක්වෙයිසිය පළමු ගීත ඇල්බමයෙන්ම ජනප්‍රියත්වයේ හිනිපෙත්තටම නැඟි ගායක ගායිකාවන් සිටිනවා නම් ඒ ඉතාමත් අතළොස්සකි. 2008 ‘ෆ‍්‍රෑන්ක්’ යන නමින් ගීත ඇල්බමයක් නිකුත් කළ ගායිකාවක එම වසරේ ‘මර්කරි’ සම්මානය සඳහා පවා නාම යෝජනා ලැබුවාය. ඇය එමි වයින්හවුස් ය. එහෙත් පසුගිය ජූලි 23 සෙනසුරාදා හදිසියේ ඇය මියගිය බව මාධ්‍යවලින් දැනගත් ඇගේ රසිකයෝ මහත් කම්පාවට පත්වූහ.බ්‍රිතාන්‍යයේ ජනප්‍රිය ගායිකාවක හා ගීත රචිකාවියක වූ එමි වයින්හවුස් සිය නිවෙසේදී මියගොස් සිටි අතර මෙතෙක් ඇගේ මරණයට හේතුව පැහැදිලි වී නැත. අසාමාන්‍ය කටහඬක් සහිත ගායිකාවක වූ ඇය නීතිය හා නිතර ගැටුම් ඇතිකර ගත්තේ මත්ද්‍රව්‍ය කෙරේ ඇගේ වූ දැඩි ඇබ්බැහිය නිසාය. ඒ සමඟම ඇය දැඩිව මත් පැනට ද ලොල් වී සිටියාය.සිය පළමු ගී කළඹ ‘ෆ‍්‍රෑන්ක්’ හි සාර්ථකත්වයෙන් පසු එමි 2006 දී නිකුත් කළ ගීත ඇල්බමය ‘බැක් ටු බ්ලැක්’ නම් වූයේය. එය ග්‍රැමි සම්මාන උළෙලේ දී නාම යෝජනා හයක් ලබාගත් අතර ඉන් සම්මාන පහක්ම හිමි කරගත්තේය. එක් රැයකදී ග්‍රැමි සම්මාන පහක් දිනාගත් පළමු බ්‍රිතාන්‍ය ගායිකාව ලෙස ඇය ඉතිහාසයට එක්වූවාය. 2007 වසරේදී ඇය ‘බ්‍රිට් සම්මානය’ දිනාගත්තේ බ්‍රිතාන්‍යයේ හොඳම ගායිකාව ලෙසිනි.1983 සැප්තැම්බර් 14 දා එමි උපත ලැබුවේ එංගලන්තයේ ලන්ඩන් නුවරට උතුරු ප්‍රදේශයේ සවුත් ගේට් හිදීය. වයින් හවුස් පවුලේ බාල දරුවා වූ ඇගේ වැඩිමල් සොහොයුරු ඇලෙක්ස් ගායනයේ දක්ෂතා දැක්වූවෙකි. ඔහු කුඩා එමිට ඇසෙන්නට ප්‍රකට ගායක ෆ‍්‍රෑන්ක් සිනාත්‍රා ගේ ගීත නිතර ගැයුවේය. කුඩා කල පටන් ගායනයට සිත යොමු කළ එමි පන්තියේදී නිහඬ කරවීමට ගුරුවරියන්ට මහත් වෙහෙසක් දරන්නට සිදුවිය. කුඩා වියේ ඇයට ඉගැන්වූ ගුරුවරියන් පැවසූයේ උගන්වන අවස්ථාවන්හිදී පවා මහ හඩින් ගී ගැයීම කුඩා එමි ගේ පුරුද්දක් වූ බවය.කුඩා එමි ගායනයේ කොතරම් දක්ෂතා දැක්වූයේ ද යත් ඇය නව හැවිරිදිව සිටිය දී ඇගේ මිත්තණිය සිත්තියා යෝජනා කළේ එමිට වැඩිදුර ගායන පුහුණුව ලබාදීම සඳහා ‘සුසී අර්න්ෂෝ තියටර්’ පාසල වෙත යැවීම සුදුසුය කියාය.ඉගෙනීමේ දක්ෂතා ප්‍රකට නොකළ එමි වයස අවුරුදු දහයේදී කෙටි කලක් පැවැති රැප් සංගීත කණ්ඩායමක් වූ ‘ස්වීට් ඇන්ඩ් සෝර්’ සමඟ ගායිකාවක ලෙස එක්වූවාය.ගායිකාවක ලෙස ජනප්‍රියත්වය ලැබීමත් සමඟම ඇගේ මත්ද්‍රව්‍යවලට ඇබ්බැහි වී සිටීම මාධ්‍යවලට රසවත් මාතෘකාවක් වූයේය. 2008 වසරේදී ඇය රෝහල්ගත කෙරුණේ පෙනහලුවල ආබාධයක් නිසාය. ඇගේ මෙම මත්ද්‍රව්‍ය ඇබ්බැහිය කෙරේ රසිකයන් චෝදනා කළේ ඇගේ සැමියා වූ බ්ලේක් ෆෙඩෙර් සිවිල්ටය.”අපට ඇගේ මධුර කටහඬ තවත් කල් අහන්නට ඕනෙ. ඊට ඇය මත්ද්‍රව්‍යවලින් ඈත් විය යුතුයි. ඒ සඳහා ඇය මුලින්ම බ්ලේක්ගෙන් දික්කසාද විය යුතුමයි. රසිකයෝ ඇය ප්‍රතිකාර ලැබූ රෝහල් වටකරගෙන ඝෝෂා කළහ.ඊට ටික දිනකට පසු ඇය බ්ලේක්ගෙන් දික්කසාද වූවාය. එමි –බ්ලේක් යුග දිවිය මිහිරි එකක් වූයේ නැත. ඇය නිතරම සිය සැමියාගේ ගුටි බැටවලට ලක්වී තිබිණි. බොහෝ අය කීවේ බ්ලේක්ගෙන් නිසි ආදරයක් නොලැබීම නිසා එමි වැඩි වැඩියෙන් මතට ඇබ්බැහි වූවා කියාය.පසුගිය ජූනියේදී ඇය ලන්ඩනයේ 100 ක්ලබ්හි පැවැති සංගීත සංදර්ශනයකට සහභාගි වූවාය. එය ඇගේ පුනරාගමනයක් ලෙස රසිකයෝ සැලකූහ. එහිදී සාර්ථකව සිය ගායනා ඉදිරිපත් කළ ඇය රසිකයන් හා ඉතා සුහදව හැසිරුණාය. බොහෝ අය සිතුවේ පැරණි එමි නැවත ප්‍රසංග වේදිකාවට පැමිණ ඇත කියාය. එහෙත් ඊළඟට බෙල්ග්‍රේඩ්හි පැවැති සංගීත සංදර්ශනයකදී ඇයට ගීත පද මාලා අමතක වූ අතර ගායනය ද පහළ මට්ටමක පැවැතිණි. දින කිහිපයක් ඇතුළත සිදුවූ මේ වෙනසට හේතුව කුමක්දැයි රසිකයෝ කල්පනා කළහ. ඇය තමා සහභාගි විය යුතු ඉදිරි ප්‍රසංග අවලංගු කර දැමුවාය.2011 ජූලි 23 සෙනසුරාදා වාර්තා වූයේ එමි ජෙඩ් වයින්හවුස් මෙලොවින් සමුගෙන ඇති බවය. ඇය මිය යනවිට 27 හැවිරිදිව සිටියාය. අන්තර්ජාලයේ වෙබ් අඩවි කිහිපයකින්ම පෙන්වාදුන්නේ ලොව ඉතා ජනප්‍රියව සිටි ගායක ගායිකාවන් කිහිප දෙනෙක්ම වයස අවුරුදු 27 දී මෙලොව හැර ගොස් ඇති බවයි. ඒ අය මෙසේය.බ්‍රයන් ජොන්ස් (රෝලිං ස්ටෝන්න්ස් පුරෝගාමී සාමාජික)ජිමි හෙන්ඩ්‍රිකස් (ගිටාර් වාදක)ජානිස් ජොප්ලින්ජිමි මොරිසන් (ද ඩෝස් බෑන්ඩ්)කරට් කොබේන් (නිර්මාණ)රොජර් මැකර්ෂන් (ද ග්‍රේට්ෆුල් ඩෙඩ්)රිචී එඩ්වර්ඩ්ස් (මේෆියැක් ස්ට්‍රීට් ප්‍රීඩර්ස්)වැඩිම ග්‍රැමි සම්මාන ගණනක් එකම රැයකදී දිනාගත් පළමු බ්‍රිතාන්‍ය ගායිකාව එමි වයින්හවුස් ගේ නම ද දැන් එක්වී තිබෙන්නේ වයස අවුරුදු 27 දී මියගිය ජනප්‍රිය ගායක ගායිකාවන්ගේ හා සංගීත ශිල්පීන්ගේ සමාජයටය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av1107316</link>
    <topic>ජාත්‍යන්තර ජයග්‍රහණ ලැබූ නර්තන ශිල්පියා</topic>
    <author>තුෂාරි වික්‍රමසිංහ</author>
    <content>ජාත්‍යන්තර ජයග්‍රහණ ලැබූ නර්තන ශිල්පියාසතිස් හෙට්ටිතන්ත්‍රීනර්තන ශිල්පියකු නර්තන ගුරුවරයකු මෙන්ම නර්තන නියෝජිතයකු ලෙස කටයුතු කරන සතිස් හෙට්ටිතන්ත්‍රී ජර්මනියේ ලෝක නැටුම් සංවිධානය පත් කළ ශ්‍රී ලංකා නියෝජිතවරයා ලෙස කටයුතු කරයි. ෆින්ලන්තය, ජර්මනිය, ඩෙන්මාර්කය, ස්වීඩනය වැනි රටවල් කිහිපයකම නර්තන ගුරු උපදේශකවරයකු ලෙස ද කටයුතු කරන ඔහු අන්තර්ජාතිකව ලබා ඇති නර්තන ජයග්‍රහණ සහ තනතුරු රැසකි. තමා ලැබූ මෙකී සියලු අත්දැකීම් ඒකරාශී කොටගෙන එම නර්තන හැකියාවන් විදේශීය මෙන්ම මෙරට දේශීය දුවා දරුවනට බෙදා හදා දෙන්නට සතිස් මේ වන විට කටයුතු කරමින් සිටියි.”මගේ පියා තුමුලසේන හෙට්ටිතන්ත්‍රී. ඔහු පාරම්පරික පහතරට නැටුම් කලා උපදේශකවරයෙක් සහ මාලේවන ආයුර්වේද වෛද්‍ය විද්‍යාලයේ උපදේශකවරයකු ලෙස කටයුතු කළා. පාරම්පරිකව මගේ පියාගේ අඩි පාරේ යමින් නර්තනයට අත්පොත් තබන්නට මට හැකියාව ලැබුණා. කොහොමහරි මම නර්තනයට දක්වපු දක්ෂතාව නිසාම 1995 දී ෆින්ලන්තයේ’ Helsinki’ ප්‍රධානතම නර්තන ඇකඩමියේ ශිෂ්‍යත්වයක් මට ලැබුණා. ඒ අනුව මම ෆින්ලන්තයේ දී ජාත්‍යන්තර නර්තන කලාවේ විවිධ වූ විෂයන් දාසයක් ඔස්සේ පස් වසරක් පුරා නර්තන කලාව පිළිබඳ හැදෑරීම් සිදු කළා. නර්තනය පිළිබඳ විවිධ වූ හැදෑරීම් අධ්‍යයන කටයුතු සිදුකරන අතරතුර ජාත්‍යන්තර නර්තන තරගාවලි නියෝජනය කරමින් ජාත්‍යන්තර තලයේ නර්තනය සඳහා පිරිනැමෙන පදක්කම් කුසලාන සහ සහතික පත් රැසක් දිනාගන්නට මට හැකියාව ලැබුණා.මේ ලැබූ අත්දැකීම් සමඟ 2002 වසරේදී ෆින්ලන්තයේ “හෙල්සින්කි” නර්තන ඇකඩමියේ ගුරු උපදේශකවරයකු ලෙසත් කටයුතු කිරීමට අවස්ථාව ලැබුණා. ඒ ඔස්සේ කටයුතු කරමින් සිටිත්දී ෆින්ලන්තයේ කීර්තිමත්ම නර්තන ගුරු උපදේශක, යුරෝපයේ අන්තර්ජාතික නර්තන තරගාවලි විනිසුරු මඬුල්ලේ නිත්‍ය සාමාජික බෝල්ටික් සමූහාණ්ඩු රාජ්‍ය තුළ අන්තර්ජාතික නර්තන තරගාවලි මෙහෙයවනු ලබන ප්‍රධාන තරග විනිසුරු ලෙස තේරී පත්වීමට මට හැකියාව ලැබුණා. ඇත්තටම ශ්‍රී ලංකාවට මෙවැනි කීර්තියක් අත්කරදීමට හැකිවීම පිළිබඳව මා තුළ තිබෙන්නේ විශාල ආඩම්බරයක්. වගේම නිහතමානී සතුටක්.මේ වන විට මම ’HT3’ නමින් ෆින්ලන්තයේ අන්තර්ජාතික නර්තන පාසලක් ආරම්භ කර තිබෙනවා. ෆින්ලන්තයේ සහ විදේශීය රටවල දරු දැරියන් විශාල ප්‍රමාණයක් මෙහි නර්තනය පිළිබඳ හදාරනු ලබනවා.අද වන විට ලංකාවේත් නර්තනය පිළිබඳව තරුණ - ළමා පරපුර අතර දැඩි ඇල්මක් පවතින බව පෙනෙනවා. ඒ වගේම ලංකාවේ දක්නට තිබෙන දෙයක් තමයි කොතරම් දක්ෂ ලෙස නර්තනය මේ රටේ හැදෑරුවත් අන්තර්ජාතිකව තමන්ගේ හැකියාවන් එළිදක්වන්නට එම දරුවනට අවස්ථාව නොලැබීම මෙය කනගාටුදායක කරුණක්. මේ තත්ත්වය නැති කරන්නට අපි පියවර ගත යුතුයි. ජාත්‍යන්තරයට නර්තන කලාව අපි රැගෙන යා යුතුයි. කියා මම විශ්වාස කරනවා. අද වෙනකොට මම ‘ශ්‍රී ලන්කන් ඩාන්ස් ඕගනයිසේෂන්’ නමින් නර්තන ඇකඩමියක් ආරම්භ කරන්නට කටයුතු කර තිබෙනවා. මෙය ආරම්භ කිරීමේ මූලික අරමුණ වුණේ ලෝක නැටුම් තරගාවලිය නියෝජනය කරන්නට තරුණ නර්තන ශිල්පී ශිල්පිනියන්ට අවකාශ ලබාදීමයි. ඒ වගේම මේ තුළින් ජාත්‍යන්තර නර්තන කලාව පිළිබඳව න්‍යායික සහ ප්‍රායෝගික දැනුම ලබාදෙන්නටත් මම සූදානම්.මේ නර්තන පාසල හරහා නර්තන කලාවට අනගි මෙහෙවරක් කරන්නට හැකිවෙයි කියා මා සිතනවා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av1107317</link>
    <topic>රසිකයන් ඉල්ලනව නම් ජෝතිගේ සින්දු ඉදිරියටත් කියනවා</topic>
    <author>ජෝජ් රොබ්සන් ද සිල්වා</author>
    <content>රසිකයන් ඉල්ලනව නම් ජෝතිගේ සින්දු ඉදිරියටත් කියනවාසුරේන්ද්‍ර පෙරේරා”සුරේන්ද්‍ර පෙරේරා ජෝති අයියාගේ සින්දු කියලා ඇල්බම් එකක් කරලා. පව්, ජෝති අයියාගේනමවත් ඒකේ නැහැ!””මුදල් හම්බ කරන්න එතුමාගේ ගීත කිසිදාක මං ගායනා කරන්නේ නැහැ” කියා මීට මාස හයකට ඉහත එනම් පසුගිය ජනවාරි 16 දා ‘රසඳුන’ට පැවසූ සුරේන්ද්‍ර එලෙස කරයිද? සුරේන්ද්‍රට එවැන්නක් කරන්න හැකිද?සිදුවිය නොහැකි වුවද සැබැවින්ම එය සිදුවී ඇත. අසහාය ගායන ශිල්පී එච්.ආර්.ජෝතිපාලයන් ගැයූ ගීතලෝලී සිත්ගත් “දියකිඳුරිය සේ සාගරේ”, “දුහුල් මීදුමේ”, “දුලීකා”, “නිදි නැති රෑ”, “නිසංසලයි සීතයි රෑ”, “විල්ලුද පුංචි දෙපා”, “මා ඉන්නෙ අන්ධකාරේ දැන්” ඇතුළු රසබර ගීත දහතුනක් “මේ ජීවනයේ” නම් ඇල්බමයට සුපිරි තරු පවුලේ සුරේන්ද්‍ර පෙරේරාගේ හඬින් ගායනා කෙරී ඇත.”ජෝතිපාල ගැයූ ගීත මේ රටේ ජනතාවගේ ගීත” බැව් නොරහසකි. එහෙයින්ම සුරේන්ද්‍ර මෙලෙස ජෝති ගැයූ ගීත නැවත ගායනා කර ගී ඇල්බමයක් නිකුත් කිරීම පිළිබඳ විමසන්නට මෙරට ජනතාවට අයිතිවාසිකමක් තිබේ. එහෙත් එම අයිතිය වටහා ගැනීමට හෝ වටහා දීමට හෝ හැකි තත්ත්වයක මේ දිනවල සුරේන්ද්‍ර නැතුවා සේය. ඊට හේතුව මෙම ගීත ඇල්බමය නිසා සතුට ප්‍රකාශ කරන පිරිස් මෙන්ම අසතුට ප්‍රකාශ කරමින් “ජෝතිපාලව විකුණාගෙන කෑමේ නිර්ලජ්ජිත පාපකර්මයට දායක වූවේ ය”යි දෝෂාරෝපණය කරන පිරිස් ද අතරමැද සුරේන්ද්‍ර අහිංසක නොදරුවකු මෙන් වී සිටීමයි.”ඇත්තම කියනවා නම් මම කැමති නැහැ ඔය ගැන කතාකරන්න. ජෝතිපාල මහත්මයාගේ ගීත මම ගායනා කළේ මගේ රසිකයන්ගේ ඉල්ලීමටයි. ඔවුන් ජෝතිපාල මහත්මයාට වගේම මටත් ආදරේ කරන හින්ද තමා මට මේ ගීත ගායනා කරන්න ලැබුණේ. ඔය කවුරු මොනවා කිව්වත් මා ගැයූ ගීතවලට රසිකයින්ගෙන් මට සතුටුදායක ප්‍රතිචාර ලැබෙනවා. ඉතින් වෙන මොන එහෙකටද අපිට ඔය එක එක්කෙනාගේ කතා.”2011.01.16 වැනිදා ‘රසඳුන’ සමඟ කළ සාකච්ඡාවේදී සුරේන්ද්‍ර ප්‍රකාශ කළේ ඊට වඩා වෙනස් අදහසකි. ඒ මෙසේය. “සංදර්ශනවලදී මගේ ගීත සමඟ එතුමාගේ එක ගීතයක් හෝ මං ගයනවා. එහෙත් මුදල් හම්බ කරන්න එතුමාගේ ගී මං ගායනා කරන්නේ නැහැ. ඒ නිසාමයි “ජෝති ගී මගේ හඩින් ගායනා කිරීමට සූදානම් වූ ගීත ඇල්බමය නොකළෙත්..”සියල්ල උඩු යටිකුරුව ඇත්තේ ඉතාම කෙටි කලකින් ය. ජෝති ගැයූ ගී තමාගේ හඩින් ඇල්බමයකට ගායනා නොකර අතහැර දැමූ සුරේන්ද්‍රම ඉන් මාස හයක් ඉකුත් වනවිට ජෝතිගේ ජනප්‍රිය ගී සමුච්චයක් ගායනා කර ඇල්බමයක් නිකුත් කර ඇත. මෙය සුරේන්ද්‍රගෙන්ම විමසා දැනගත යුතු කරුණක් නොවේද?”ඇත්තටම සුරේන්ද්‍ර මෙහෙම කළේ ඇයි?”ජෝතිපාල මහත්මයාට වගේම මටත් ආදරේ කරන අපේ ගීත රසිකයින් හින්දා.”මෙම ඇල්බමයේ ගීත ගයන්න ඔබට ආරාධනා කළේ කවුද?”ප්‍රවීණ සංගීතවේදී සරත් ද අල්විස්. ඒ වගේම මගේ ගීත රසිකයින්ගෙනුත් නිතරම ඉල්ලීම් ආවා මෙවැනි ගී ඇල්බමයක් කරන්න කියලා. මම ඉටු කෙරුවේ ඔවුන්ගේ කැමැත්තයි. මේ රටේ ජනතාවගේ ආශිර්වාදය මට ලැබිලා තිබෙනවා වෙන කාගේ ආශිර්වාද නැතුවත්. ඒ නිසා මම ජෝතිපාල මහත්මයාගේ ගීත මේ ඇල්බමයට ගායනා කිරිමට මට ආශිර්වාද කෙරුවේ ඔහුගේම රසිකයින් නිසා එය මා ලද විශාල භාග්‍යයක් ලෙස මං සලකනවා.ජෝතිපාලයන් ගැයූ ගී වෙනත් ගායකයන් ගායනා කිරීම පිළිබඳ ඔහුගේ පවුලේ අප්‍රසාදය ප්‍රකාශ කර තිබියදී ඔබ මෙලෙස කිරීම සදාචාරාත්මකද?”ම්..ම්.. මේ ඇල්බමයේ නිෂ්පාදක මම නොවන නිසා මට කල්පනා කරන්න තිබුණේ ජෝතිපාල මහත්මයාගේත් මගේත් ගීත රසිකයින්ගේ පැත්තෙන් විතරයි. මගේ කොටස මම කළා. මම රසිකයින් අතරට ආපු හැටි මට අමතක කරන්න බැහැ. මම ආවේ ජෝතිපාල මහත්මයාගේ ගීතවලට ආසා කරපු රසික රසිකාවියන්ගේ කෙටි පණිවුඩ (SMS) වලින්. මම මේ ඉටුකර තිබෙන්නේ ඒ රසිකයින්ගේ ඉල්ලීමයි. මම මේ ඇල්බමයට ගී නොගයා උන්නා නම්...? එය සදාචාරාත්මක වේවි ද? නැහැ නේ.”වෙනදා සුරේන්ද්‍ර ඉතා සුහදශීලීව අප සමඟ කතාබහ කරන්නේය. එහෙත් අද වේගවත්ව සිය සිතුවිලි පවසා ගෙන යයි. සංගීත ක්‍ෂේත්‍රයේ කිසියම් අදිසි බලවේගයක් විසින් සුරේන්ද්‍රව සිර ගත කරනු ලැබ ඇති සෙයකි. අපි ඔහුගේ සිතුවිලි අකුරු කරමු.”මට මේ ගීත ගායනා කරන්න දුන්නා. මම හරියට ගායනා කළා. ඊට වඩා කිසිම දෙයක් මම දන්නේ නැහැ. අනික මම විතරමද මෙහෙම ජෝතිපාල මහත්මයාගේ ගීත ගායනා කෙරුවෙ..? ඇයි මට විතරක් මේ චෝදනා කරන්නේ? මීට පෙර කී දෙනකු නම් ජෝතිපාල මහත්මයාගේ ගී ගායනා කෙරුවාද? මම ඒ හැමෝටම වඩා ම සාධාරණයක් මේ ගීතවලට මගේ ගායන ඛ්ැකියාවෙන් කළා කියල මං විශ්වාස කරනවා.”ඔබේ ඇල්බමයේ කොතැනක හෝ මෙම ගීත මුලින් ගායනා කළේ ජෝතිපාලයන් බව සඳහන් කිරීමට වත් යුතුකමක් තිබුණා නේද?”ඇල්බමයේ කවරයේ ජෝතිපාල මහත්මයාගේ නම සඳහන් නොකළාටත් වැරදිකාරයා මමද? කවරය නිර්මාණය කළේ මමද? මේ ගීත ඇල්බමය ගැන කතා කරන්න අකැමැති බව මම මුලින්ම කිව්වෙත් ඔය නිසයි. මම කළේ ගීත ගායනය පමණයි.”ඔබ ජෝතිපාලයන්ගේ ගීත ගයන්නේ ඔබේම ගීත ගැයීමෙන් වෘත්තීය ගායකයෙකු ලෙස ක්‍ෂේත්‍රයේ රැඳී සිටින්න ඔබට අසීරු නිසාද?නැහැ. මට මගේම ගීත ගායනා කරමින් ක්‍ෂේත්‍රයේ රැඳී සිටින්න හොඳටම හැකියාව තිබෙනවා. ජෝතිපාල මහත්මයාගේ ගීත ගායනා නොකළත් මේ රටේ මේ කෙටි කාලය තුළ මගේ ගීත කිහිපයකටම රසිකයින්ගේ ආදරය හිමි වී තිබෙනවා. මගේ මීළඟ ඇල්බමයේ ගීත වලටත් රසිකයින් ආදරේ කරාවි. එතකොට ඔය දැන් චෝදනා කරන අය තේරුම් ගනීවි සුරේන්ද්‍රටත් ජෝතිපාල මහත්මයාට වගේම මේ රටේ ජනතාව ආදරේ කරන බව. මීට වඩා නම් මේ කාරණය ගැන කතා කරන්න මට ඕනකමක් නැහැ. ඒත් මගෙන් රසිකයින් ඉල්ලනවා නම් ඉදිරියේදිත් මම ජෝතිපාල මහත්මයාගේ ගීත ගායනා කරන බව කිව යුතුයි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av1107318</link>
    <topic>නුඹේ හිත හිස් අහසක්</topic>
    <author>ජෝජ් රොබ්සන් ද සිල්වා</author>
    <content>නුඹේ හිත හිස් අහසක්නුඹේ හිත හිස් අහසක් මගේ හිත කවි දහසක් ළං නොවෙයි අප දෙදෙනා කවදාක හෝ සංසාරයේනුවරඑළි සිසිලයි නුඹේ රිය ඇතුළේ අඳුරු වීදුරුවෙන් ඇතුළ පිට නොපෙනේ මේ අනඟ රැඟුමේ අවසානදි මා වේද ගොදුරක්...නුඹ මට සෙනෙහේ නම් ඇයි ලොවට රහසින් අසම්මත විලසින් ඇරයුම් කරන්නේ මේ අනඟ රැඟුම් අවසානදි මා වේද ගොදුරක්...* පද රචනය සහ සංගීතය - ශාන්ත ජයලත් තිසේරා* ගායනය - ශෂිකා නිසංසලා”නිර්මාණකරුවාට සමාජ වගකීමක් තිබේ. මානව දෘෂ්ටියකින් යුක්තව නිර්මාණ ඉදිරිපත් කරමින් ජනතාව ඥානනය කිරීම එහි වගකීමයි”එසේ පවසමින් මෙවර “ගී මිහිර” විශේෂාංගයට අප හා එක්වූවේ නූතන සංගීත ක්ෂේත්‍රයේ අඩුවෙන්ම කතාබහට එක්වෙන වැඩියෙන්ම නිර්මාණ කටයුතුවල නියුතු වී සිටින නිර්මාණකරුවෙකි. ගී පද රචකයකු, සංගීතවේදියකු මෙන්ම ගායන ශිල්පියකු ද ලෙස දේශීය සුභාවිත ගීතයට නැවුම් බලාපොරොත්තු ඇති කරමින් ගීතලෝලී ප්‍රජාවට සමීප වී ඇති ඔහු ශාන්ත ජයලත් තිසේරා ය. මේ දිනවල ඔබ නරඹන රූපවාහිනී නාට්‍ය පහකම එනම් “ඕලු” – “බොඳ මීදුම්” – “සවීණා” – “ආදරණීය චංචලා” සහ “කප් සුවහස් කල්” යන ටෙලි නාට්‍ය පහේම සංගීත අධ්‍යක්ෂවරයා ද වන ශාන්ත අද කතාබහ කරන “නුඹේ හිත හිස් අහසක්” ගී මුතුහර හිමිකරු ය.”මේ ගී සංකල්පනාව මගේ සිතේ ඇති වුණේ මා ජීවත් වෙන මහනුවර, ලේඩි මැකලම් පාරේ යනෙන අතරේ නිතර දුටු සිදුවීම් පෙළක් ඇසුරෙනුයි. ලේඩි මැකලම් පාර අසබඩින් ගලන මහවැලි ගඟේ අසිරිය දැකපු මගේ ඇස් දෙකට නිතරම පෙනෙන තවත් දර්ශන පෙළක් වුණේ පාර අයිනේ වීදුරු කළු කරපු සුපිරි වාහන සහ ඒවා සමඟ සැරිසරන තරුණ තරුණියන්වයි. ඔවුන්ගේ හැසිරීම් විලාසයන් නිසා ඔවුන් බොහෝ දෙනකු පෙම්වතුන් බව පැහැදිලි ලෙස පෙනුණා. සමහර ගැහැනු ළමයි නවතා තිබෙන එම වාහනවලට නැගී සිය පෙම්වතුන් සමඟ පියඹා යන අයුරු මෙන්ම සමහරු එම වාහන තුළට ඇතුළු වී හිඳින අයුරුත් මම දැක්කා. ඔවුන් අතර සිටි ගැහැනු ළමයින්ගෙන් වැඩි දෙනෙකු දුප්පත් ගැහැනු ළමයි බව දකිද්දි එවැනි ගැහැනු ළමයකුගේ සිතක මොන වගේ සිතුවිලි උපදිනවා ඇත්ද කියා මම කල්පනා කළා.””මුලින් ම මගේ ගී සංකල්පනාවේ උපන්නේ අර මා දැකපු සිදුවීම් පෙළේ උන්නු දුප්පත් ගැහැනු ළමයකුයි, පොහොසත් පිරිමි ළමයකුයි. ඇගේ හිතේ ඔහු ගැන මෙන්ම තමාගේ අනාගතය ගැනත් සොඳුරු බලාපොරොත්තු දහස් ගණනක් තිබෙනවා. ඒ නිසයි ‘මගේ හිත කවි දහසක්’ යනුවෙන් පද පෙළක් යෙදුවේ. ඒ වගේම ඔහුගේ අවස්ථාවාදී සංකල්පය ප්‍රකාශ කරන්න තමයි ‘නුඹේ හිත හිස් අහසක්’ සහ ‘මේ අනඟ රැඟුමේ අවසන දි මා වේද ගොදුරක්’ වැනි පද පේළි යොදා ගත්තේ. ‘නුවරඑළි සිසිලයි” යෙදුමෙන් පැවසුවේ ඔහුගේ රිය වායු සමනය කර ඇති සුපිරි වාහනයක් වගයි.වත්මන් සමාජයේ තැනක් ලබන්න, අනාගතයේ සැපවත් ජීවිතයක් ගත කරන්න ආසාවෙන් අපේ සමහර දුප්පත් ගැහැනු ළමයි අසම්මත ප්‍රේම ආරාධනාවක් පිළිගන්නවා. ඒත් ඔවුන් අවසානයේදී තමන් අසරණ වේදෝ යන සැකයෙන් ද පසු වෙනවා. මෙවැනි තත්ත්වයන්ට පත් වෙන යුවතියන්ට ‘ටිකක් සිතා බලන්න’ කියා දී ඔවුන් ඥානනය කිරීමට කළ උත්සාහයක් ලෙසින් මගේ මේ ගී පද රචනය හඳුන්වන්න මම කැමැතියි.”අසංක පි‍්‍රයමන්ත පීරිස් ගයන “මගේ දරු පැටව්” – “පුංචි හැඩකාරියේ” – “නුඹේ සිනා මුව මඩලට” – “පුංචි පුතා හින්දයි” සහ “කලා වැව හිඳෙනවා” (අමරසිරි පීරිස්) – “නිසංසල සඳක්” (ශෂිකා නිසංසලා) – “ඔබ හිමි වුණා නොවෙයි” (චන්ද්‍රසේන හෙට්ටිආරච්චි) – “මගේ කූඩුවට ඇවිත් සල්ලාල පෙම්බරෙක්” (ජයසිරි අමරසේකර) වැනි ජනපි‍්‍රය ගීත රැසක් පද රචනය කළ සංගීතවත් කළ ශාන්ත, රූපවාහිනී නාට්‍ය සංගීත ක්ෂේත්‍රයේ සම්මානනීය සංගීත අධ්‍යක්ෂවරයකු වන අතර දැනට රූපවාහිනී නාට්‍ය තිහක් සංගීතවත් කර ඇත. ගායන ශිල්පියකු ලෙසින් ද කුසලතා දක්වන ශාන්ත ගායනා කළ ගී අඩංගු වූ ගීත ඇල්බමය “කඳුළු දොරකඩ” නමින් ගීතලෝලීන්ට කලකට ඉහත පිරිනමන ලදී.කටුගස්තොට කලාප අධ්‍යාපන කාර්යාලයේ සහකාර අධ්‍යාපන (සෞන්දර්ය) අධ්‍යක්ෂවරයකු වශයෙන් සේවය කරන ශාන්තගේ ජීවන සහකාරිය වන ධම්මිකා ජයසිංහද සංගීත ගුරුවරියකි. ඔවුන්ගේ දියණිය පැහැසරාය. මේ දිනවල ශාන්ත “සිහින පියාපත්” රූපවාහිනී නාට්‍ය සංගීතවත් කරමින් සිටියි.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av1107319</link>
    <topic>දවල් බතට එළවුළු තුන හතරක් කන එක මගේ පුරුද්දක්</topic>
    <author>ඉනෝකා පෙරේරා බණ්ඩාර</author>
    <content>දවල් බතට එළවුළු තුන හතරක් කන එක මගේ පුරුද්දක්ජීවිතේ පිළිවෙළකට ගලා යයි. එය ඈතින් හිඳ බලා සැනසෙන්නට පුළුවන් තරමේ සතුටකි.අඩුවක් පාඩුවක් නැතිව සිදුවන ඒ දෛනික කටයුතු අතර ව්‍යාපාරය දලු දම දමා අතු ඉති විහිදෙන හැටි ඇයට පෙනෙයි.ජැනට්ට දැනෙන්නේ තෘප්තියකි. වාං දමන සතුටකටත් වඩා එය හිත පිරී යන සැනසිල්ලකි.77 වැනි වියට පා තබද්දීත් ගිලිහී නොගිය රූප සොබාවක් ඇය තවම හිමි කරගෙන සිටී.ඇතැම් විට ජීවිතෙන් තුන්කාලකටත් වැඩි කාලයක් ඈ අන් අය ලස්සන කළ පිනෙන් වන්නට පුළුවන.කිරි දත් හැලුණාට පසු ආ එකදු දතක් හෝ ඇගේ මුවින් ගිලිහී ගියේද නැත.මීට හතළිස් වසකට පමණ එපිට නපුරු කුඩම්මෙකු වද හිංසා කොට දත් කැඩූ අසරණ පාසල් සිසුවියක් ජැනට් සොයා ආවාය. දන්ත වෛද්‍යවරියක ලවා අසරණියට දත් පෙළම සකස් කොට දුන් දා ඈ ජැනට් ඉදිරියට පැමිණ දසන් පා සිනාසුණාය.එදා ජැනට්ගේ අම්මාත් ගෙදර සිටි දවසකි.’දුප්පත් කෙල්ල. දැන් ආයෙ හිනාවෙනව. අනේ දුවේ උඹ වයසට ගියත් දතක් නම් හැලෙන්නෑ මේ කරගත්තු පිනට...’අම්මා ජැනට් දූ වෙනුවෙන් ප්‍රාර්ථනාවක් කළාය.තවමත් සුරැකිව ඇති මේ දන්ත කළ්‍යාණය, ඉතා ඕනෑකමින් මැද පිරිසුදුවට තබා ගන්නා නිසාම පමණක් නොව, අම්මාගේ ඒ ප්‍රාර්ථනාවට පින්සිදු වන්නට බව ජැනට් අදහයි.අතීතය එතරම් ගොරහැඩි නැත. නමුදු මල් අහුරක් සේ සුමට ද නැත.දුක - සතුට – වැටීම් – නැඟිටීම් – කැපකිරීම් මේ කොයිකත් අඩු වැඩි වශයෙන් මිශ්‍රවී තිබිණි.පාන්දර 4.30ට අවදිව රෑ මැදියමේ නින්දට ගිය, ඇතැම් දිනෙක මනාලියන් පහළොව -දාහත ඇන්දවූ දවස් ද ඒ අතීතයේ අඩු නැත. ඒ ගෙවූ අප්‍රමාණ වෙහෙස - මහන්සිය පසෙක තබා අද ඈ ජීවිතේ ගිමන් හරියි.වෙනදා මෙන් නොව හිතේ හැටියට නිදන්නට හැකි වුවත් උදේ 6.00ට කලින් ඈ ඇඳෙන් බසියි.හිස් බඩම බොන වතුර වීදුරුව, යෝග ව්‍යායාම් මතු නොව දෙවියන් කෙරෙහි තබා ඇති විශ්වාසය, යාඤාව, දිව්‍ය පූජාව, හැත්තෑහත් වියේදීත් ඈ නීරෝගීව තබන ආශිර්වාදිත කාරණාය. ක්‍රියාශීලීව දවස අරඹන්නටත් නිම කරන්නටත් මේ සියලු කාරණා හා සමඟ ඇති බැඳීම ඇයට මහෝපකාරී වන්නේ මහෝඝයක් ලෙසිනි.හැමදාමත් උදේ හත වෙද්දී වැල්ලවත්ත ‘සින්සපා’ පාරෙන් ගාලු පාරට ගොඩවන ඇය බම්බලපිටිය මෙහා මායිමේ වූ ශාන්ත පීතර විද්‍යාලීය දෙව් මැදුර වෙත ඇවිද යන්නේ උදෑසන දිව්‍ය පූජාවට සහභාගි වන්නටය.යළි නිවෙසට ඇවිද එන විට ඈ හමුවන්නට අමුත්තෝ පැමිණ සිටිති. සැහැල්ලු උදේ ආහාර වේලකින් පසු ඈ ඔවුන් මුණගැසෙයි.”ලස්සන වෙන්න එන තරුණ ළමයි විතරක් නෙවෙයි, කාලයක් තිස්සේ එන විවිධ වයස්වල කාන්තාවො ඉන්නව. සමහර විට මීට අවුරුදු හතළිහකට විතර උඩදී මං අන්දවපු මනාලියක්. ඒ නැත්නම් අවුරුදු 50කට කලින් අන්දවපු මනමාලියක් එයාගෙ දූ හරි මිණිබිරී හරි එක්ක ඇවිත්. කොණ්ඩෙ යන, හිස්හොරි වදෙන් පීඩා විඳීන, අකලට කෙස් සුදුවෙන අය වගේම මෙකී නොකී දහසක් රූපලාවණ්‍ය ගැටලුවලින් පීඩා විඳින අය එනව මාව හොයාගෙන. පවුල් ප්‍රශ්න නිසා හෙම්බත්වුණු අයත් ඒ අතරෙ. මේ හැමකෙනාටම ඕනෙ වචනයක් හරි මා එක්ක කතා කරන්න. කෙනෙක් ලස්සන කරනව වගේම හිතට සහනයක් දෙන උපදෙසක් දෙන එකත් එක්තරා විදියක පිනක්.පරපුරු හතරක සතුට ... ජැනට්, ශෙරීන්,ශෙනුකා සහ අවිශේරාදවල් බතට එළවුළු තුන හතරක් කන එක මගේ අනිවාර්ය පුරුද්දක්. මගේ පුතාගෙ ’Spa Ceylon’ ආයතනයෙ නිෂ්පාදනය කරන ආයුර්වේද ආලේපන තවරල දෑත් දෙපා සම්බාහනය කරන එකත් කාලෙක පටන් දැන් මගේ පුරුද්දක් වෙලා. ඊට පස්සෙ දන්නෙම නැතිව කෙටි නින්දකට වැටෙනව. දැන් මං අනෙක් සැලෝන්වලට වගේම ඇකඩමියටත් යන්නෙ ඉඳහිට.ඒවට නොගියට මගේ දරුවො සහ මිණිබිරී ශෙනුකා ඉතාම හොඳින් ව්‍යාපාරය පවත්වාගෙන යනව. දියුණු කරනව. ඒක මට සතුටක්. ඉස්සර වගේ දුවල පැනල වැඩ කරන්නෙ නැතිවුණාට ‘ජැනට්’ සියලුම ව්‍යාපාරවල චෙක්පොත් අස්සන් කරන්නෙ මං...”ආදරණීය අම්මා මුදුන්මල්කඩ කොටගෙන හිලරි, ශාමෙන්, ශෙරීන්, ශිවන්තා සහ ශලීන් දූ පුතුන් ‘ජැනට්’ ව්‍යාපාරය ඉදිරියට ගෙන යන පවුරක් වැනිය.මේ සියලු දූදරුවන් විදෙස් විශ්වවිද්‍යාලවලට යවා ජාත්‍යන්තර උපාධි තෙක් අධ්‍යාපනය ලබා දුන්නී අම්මා ය.නිතර අත්පා ඉදිමුණු ලෙඩ කෙල්ලක වූ ජැනට්, වැඩිවිය පත්වූ දා පටන් හැඩකාරියක වූවාය. එන්න එන්නම රූපත් වූවාය.කෙතරම් රූමත් වුවත් ක්‍ෂේත්‍රයේ කාර්ය බහුල වුවත් දරු පස්දෙනාටම මවුකිරි දුන්නී ආදරය ද මුසුකොටය. නිබඳ ඇගෙන් විහිදුණු අම්මෙකුගේ සුවඳ දරු පස්දෙනාටම හොඳින් දැනිණි.ඈ රූපලාවණ්‍ය වෙනුවෙන්ම කැපවූවාය. මුදල් ඉපැයුවාය. ලැබෙන ලැබෙන සැටියට ගෙවා දමන්නට සින්සපා පාරේ නිවෙස හිමිකරුවො ඇයට ඉඩ දුන්හ. දිවා රෑ නොබලා වැඩ කරන්නට ඇයට සිදුවූයේ ආසාවටම නොවේ.පිරිමියකුගේ හයිය ලැබිය යුතු බොහෝ තැන්වල පිරිමියා වූයේ ද ඇයමය. රට රාජ්ජවල යවා දරුවන්ට ඉගැන්වූයේ එසේ හම්බ කළ මුදල්වලිනි.තමන් නියැලි ක්‍ෂේත්‍රයේ විවිධ ඉසව් කරා පැතිර යන සේ ජාත්‍යන්තර දැනුම ලබන්නට ඈ දරුවන්ට හුරු කළාය.දිනයක් පුරා වුවත් ඇයට කරන්නට බොහෝ වැඩ තිබෙයි. සතියක් ගත්තත් එසේමය. ඉන් වැඩිහරියක් සැලසුම්කොට කළ නොහැකි ඒවාය. ලස්සන වෙන්නට ගැහැනුන් එන්නේ ඔවුන්ට හිතුණු හැටියේ හෝ දිනකට දෙකකට පෙර වෙන් කර ගත් වෙලාවකය. ජැනට් අද ‘ජැනට්’ ව්‍යාපාරයේ ආඩම්බරයයි. නිදිවරා වෙහෙස මහන්සි වූ අවුරුදු 50ටම හරියන්නට ඈ දැන් ගිමන් හරියි. ශෙරීන් දූ බොහෝ අවස්ථාවලදී ‘ජැනට්’ නියෝජනය කරන්නී අම්මාගේම මඟම යමිනි.ඉදින්... පැමිණි දුක් පැණි රසය. ජීවිතය සුන්දරය.ඈතින් හිඳ සියල්ල දෙස බලා හිඳින ජැනට්ට ඒ තෘප්තිය වාං දමන්නේ ශෙනුකා මිණිබිරියගේ පුංචි දූ වන තමන්ගේ මී මිණිපිරිය අවිශේරාගේ සතුටු සිනා දකින විටය.ඉනෝකා පෙරේරා බණ්ඩාරඡායාරූප - ශාන් රූපස්සරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av11073110</link>
    <topic>පුවත්</topic>
    <author>ඡායාරූපය - ප්‍රසංග රත්නායක</author>
    <content>පුවත්සිනමාස් සමාගමේ අධිපති වූ කේ. ගුණරත්නම් සමරමින් කේ. ගුණරත්නම් පදනම පසුගියදා පිහිටුවා ගැනිණි. කමලා ගුණරත්නම් මහත්මිය මෙහි සභාපතිනිය වශයෙන් කටයුතු කරයි. උප සභාපති ලෙස ජී. ආර්. පද්මරාජා ද ලේකම් ලෙස සිරිපාල මෙත්මෙන්දආරච්චි ද කටයුතු කරති.ආචාර්ය ලෙස්ටර් ජේම්ස් පීරිස්, මාලිනි ෆොන්සේකා ප්‍රමුඛ උපදේශක මණ්ඩලයක් ද එදින පත්කරගන්නා ලදි.සෝමලතා සුබසිංහගේ “විකෘති” නාට්‍යයේ විශේෂ දර්ශන දෙකක් අද (31) සවස 3.30 ට සහ 6.45 ට මරදාන එල්ෆින්ස්ටන් රඟහලේදී වේදිකාගත වෙයි.පැරණි හින්දි චිත්‍රපට සහ ගීත රසික සමාජයට අනුබද්ධිතව පැරණි සිංහල ගීත පි‍්‍රය කරන රසික රසිකාවියන් වෙනුවෙන් “පැරණි සිංහල ගීත රසික සමාජය” නමින් රසික සමාජයක් නොබෝදා පිහිටුවාගන්නා ලදී.පැරණි සිංහල ගීත, රසික ජනතාව අතර ප්‍රචලිත කිරීමත් පැරණි ගීත පි‍්‍රයකරන රසික රසිකාවියන් අතර සුහදතාව වර්ධනය කිරීමත් ගායන කුසලතාව ඇති රසික රසිකාවියන් වෙනුවෙන් ඔවුන්ගේ කුසලතා එළිදැක්වීමට අවස්ථාව ලබාදීමත් රසික සමාජයේ ප්‍රධාන අරමුණ වේ.රාජිත දිසානායක රචනා කොට අධ්‍යක්ෂණය කළ “බකමූණා වීදි බසියි” නාට්‍යයේ මංගල දැක්ම අගෝස්තු 04, 05, 06 යන දිනවල සවස 7.00ට කොළඹ ලයනල් වෙන්ඩ්ට් රඟහලේ දී රංගගත වෙයි.මේ නාට්‍යයේ ශ්‍යාම් ප්‍රනාන්දු, ජයනි සේනානායක, ප්‍රියංකර රත්නායක, ධර්මප්‍රිය ඩයස්, ප්‍රසාද් සූරියආරච්චි, සම්පත් ජයවීර, නලින් ලුසේනා සහ සමිත සුධීශ්වර රංගනයෙන් දායක වෙති.යුනික් ට්‍රාන්ස්පෝට් ආයතනය සංවිධානය කරන ජයසේකර අපෝන්සු නාට්‍ය නිර්මාණය ‘තටු’ අගෝස්තු 07 ඉරිදා මරදාන ටවර් රඟහලේ දී සවස 3.30ට සහ 6.30ට රඟ දැක්වේ.ජයසේකර අපෝන්සු මැඩම් එලිසබත් මේරි නමැති ගැහැනියකගේ චරිතයකට පණපොවන මෙම නාට්‍යයේ - අවන්ති අපෝන්සු - නිමල් යටිවැල්ල - අනූෂා දිසානායක – නිල්මිණී බුවනෙක ප්‍රමුඛ නළු නිළි පිරිසක් චරිත නිරූපණය කරති. ‘තටු’ පිටපත් රචනය එම්.එඩ්වින් පීරිස්ය.  සෑම බ්‍රහස්පතින්දා දිනකම රාත්‍රි 9.15ට සිටි FM සේවය ඔස්සේ ‘ජනරංජන ගී’ සරල ශාස්ත්‍රී ගී රසවින්දන වැඩසටහන ප්‍රචාරය කෙරේ. මෙය ඉදිරිපත් කරන්නේ ප්‍රවීණ මාධ්‍යවේදී තිලකරත්න කුරුවිට බණ්ඩාරය. සංගීත විශාරද ජයන්ත අරවින්ද සහ කරුණාරත්න අමරතුංග ද ඊට එක්වෙති. සුභාවිත ගීතය යළි ජනගත කිරීමේ අරමුණින් ශ්‍රී ලංකා ගුවන් විදුලි සංස්ථාව ගෙනයන වැඩපිළිවෙළට සහාය දැක්වීම වැඩ සටහනේ අරමුණයි.නීතිඥ ජෝන් ද සිල්වා ශුරීන්ගේ ‘වෙස්සන්තර’ නූර්තියේ ගීත ඇතුළත් සංයුක්ත තැටියක් නිෂ්පාදනය කිරීම සඳහා වූ මුහුරත් උලෙළක් පසුගියදා ටවර්හෝල් පදනම කාර්යාලයේදී පවත්වනු ලැබීය.ඒ සඳහා වූ ලියකියවිලි සංස්කෘතික හා කලා කටයුතු ඇමැති ටි.බී. ඒකනායක මහතා විසින් කලාශූරී ලයනල් ගුණතිලක මහතාට බාරදෙනු ලැබූ අයුරු. ටවර් හෝල් පදනමේ අධ්‍යක්ෂ ඩග්ලස් සිරිවර්ධන, වැඩසටහන සම්බන්ධීකරණ නිලධාරි චන්දන විජේසුන්දර බණ්ඩාර යන මහත්වරු ද පසෙකින් සිටිති.ඡායාරූපය - නන්ද ඒකනායක කෝට්ටේ මධ්‍යම සමූහයූ.ඩබ්ලිව්. සුමතිපාල කලාකාමී අර්ථපතියාගේ 35 වසරකට පෙර සිනමා සම්ප්‍රාප්තිය අනුස්මරණය කෙරෙමින් 1978 තුන්වන කයිරෝ ජාත්‍යන්තර චිත්‍රපට උළෙලේදී තුන්වන ලෝකයේ හොඳම චිත්‍රපටය ලෙස ඇක්නටන් සම්මානයෙන් පුද ලැබූ ආචාර්ය ලෙස්ටර් ජේම්ස් පීරිස් අධ්‍යක්ෂණය කළ ‘අහසින් පොළොවට’ චිත්‍රපටයට දායක වූ කලාකරුවන් ඇගැයීමේ උලෙළ අගෝස්තු 2 දා පස්වරු 5.00 ට කොළඹ 05, ශ්‍රී සම්බුද්ධත්ව ජයන්ති මාවතේ ශ්‍රී සම්බුද්ධත්ව ජයන්ති මන්දිර ශ්‍රවණාගාරයේ දී පැවැත්වේ.මීට අමතරව ඒ.ඩී. රංජිත් කුමාර විසින් ලියන ලද ‘අහසින් පොළොවට, කලාකාමී අර්ථපතියා - යූ.ඩබ්ලිව්. සුමතිපාල’ කෘතිය ද ‘අහසින් පොළොවට’ තරංගා DVD සංගත තැටිය ද එහිදී දොරට වඩී. මෙම උලෙළ සංවිධානය කරනු ලබන්නේ යූ.ඩබ්ලිව්. සුමතිපාල අනුස්මරණ පදනම මගිනි.නාට්‍යවේදී එඩ්වඩ් චන්ද්‍රසිරි ගේ දියණිය අඛිලා උමයංගනී පසුගියදා ටාජ් සමුද්‍රා හෝටලයේදී ශ්‍රී ලංකා නාවික හමුදාවේ ලුතිනන් දර්ශන අමරපති සමඟ අතින’ත ගත්තාය. ජ්‍යෙෂ්ඨ අමාත්‍ය ලේකම් මහින්ද මඩිහහේවා මහතා සහ ශ්‍රී ලංකා නාවික හමුදාවේ වයිස් අද්මිරාල් දමයන්ත ධර්මසිරිවර්ධන මහතා දෙපාර්ශ්වය වෙනුවෙන් සාක්ෂිකරුවෝ වූහ.ඡායාරූපය - ප්‍රසංග රත්නායක50, 60 , 70 දශකවල තිරගත වූ චෝරි චෝරි, ආවාරා බවුජි බවුරා, මධුමතී, ආරාධනා, ලව්ස්ටෝරි, දෝස්ති, බොබී, සත්‍යම් සිවම් සුන්දරම්, අභිමාන්, සංගම් වැනි ඉතා ජනප්‍රිය හින්දි චිත්‍රපටවල අඩංගු වූ ජනප්‍රිය ගීත ඇතුළත් සංයුක්ත තැටි 10ක් නුගේගොඩ විජිත රෝහණ එන්ටප්‍රයිසස් ආයතනය මඟින් පසුගියදා එළිදැක්වීය. ලතා මංගේෂ්කාර්, මොහොමඩ් රාෆි, මුකේෂ්, ආශා බෝස්ලේ, තලාත් මෙහෙමුද්, කිෂෝර් කුමාර්, ෂව් ෂාඩ් බෙගන් වැනි ගායක ගායිකාවන් ගේ ගීත මෙම ගීත එකතුවට ඇතුළත්ව ඇත.ප්‍රවීණ නාට්‍යකරු විජිත ගුණරත්නගේ අලුත්ම නාට්‍ය නිර්මාණය ’දෘෂ්ටි’ හි පුහුණුවීම් කටයුතු මේ දිනවල සිදුකෙරේ. ‘සාක්කි’ නාට්‍යයෙන් පසු ඔහු නිපදවන නවතම නාට්‍යය මෙය වෙයි. මෙම නාට්‍යයට පාදක වී ඇත්තේ ඉතාලි ජාතික ඩාරියෝ ෆෝගේ ‘ඊඩඥ ර්‍ථධනඥ චදඤ බඩඥ එඪබජඩ’ නමැති නාට්‍යයයි. ජයශ්‍රී චන්ද්‍රජිත්, දීපානි සිල්වා, සංගීතා අබේවර්ධන, දමයන්ත පෙරේරා, නිමල් චන්ද්‍රසිරි, චමිලා පීරිස්, හංසමාලා ජානකී ප්‍රමුඛ නළු නිළි පිරිසක් මෙහි රඟපාති.‘සොලරියුම් ටෙලිවර්ස්’ ආයතනය පසුගියදා කලාකරුවන්ගේ ද සහභාගිත්වයෙන් පිහිටුවා ගැනිණි. සඳුනි කෝරලේගෙදර මෙනවිය මෙහි ප්‍රධාන විධායක නිලධාරිනිය වශයෙන් කටයුතු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av11073111</link>
    <topic>ගුණානුස්මරණ වැඩ සටහන් ගෞරවනීය නැහැ; ඒ නිසා මම ඒවාට නැහැ!</topic>
    <author>ජෝජ් රොබ්සන් ද සිල්වා</author>
    <content>ගුණානුස්මරණ වැඩ සටහන් ගෞරවනීය නැහැ; ඒ නිසා මම ඒවාට නැහැ!කසුන් කල්හාර“තාක්ෂණයේ දියුණුවත් සමඟ නව ලොවක් බිහි වෙමින් තියෙනවා. අපි මේ වන විට ඉන්නේ ඒ නව ලොව අභියසයි. සෑම ක්ෂේත්‍රයකම වාගේ අපේ සංගීත ක්ෂේත්‍රයේත් විවිධ වෙනස් වීම් සිදුවෙමින් පවතින්නේ ඒ නිසයි. යුග කීපයක්ම එක තැන පල් වූ ගීතය නව මංපෙත් ඔස්සේ ගමන් අරඹලා තියෙන බව අපි තේරුම් ගන්න ඕනේ. නිර්මාණකරුවා රේඩියෝ එකටයි ටී වී එකටයි කොටු වෙලා ඒවා පසුපස ගිය කාලය දැන් ඉවරයි. අද නිර්මාණකරුවාට අන්තර්ජාලය සහ දුරකථනය වැනි මාධ්‍ය හරහා ශ්‍රාවකයා සමඟ නිර්මාණ ගනුදෙනුව කරන්න පුළුවන්. තාක්ෂණයෙන් ප්‍රයෝජන ගන්න අපේ නිර්මාණකරුවන් දැනුම්වත් විය යුතු කාලයත් දැන් ඇවිල්ලා.”එලෙස පවසමින් මෙවර අප හා කතාබහට එක්වූවේ සිය සෞන්දර්ය චාරිකාවේදී ස්වර රචනයෙන් සහ ගායනයෙන් මෙරට සංගීත ලෝලීන්ගේ සිත් නැවුම් අරුතකින් ස්පර්ශ කිරීමට වෑයම් කරන නිර්මාණකරුවකු වන කසුන් කල්හාර ය. ජනපි‍්‍රය සරල ගීත සහ සුභාවිත ගීත ආදී වශයෙන් සුසැඳි ලාංකේය සින්දු සංස්කෘතියේ වෙනසක් අපේක්ෂා කරන රැඩිකල් නිර්මාණකරුවෙකු ලෙස ද හැඳින්විය හැකි කසුන් ‘රසඳුන’ පාඨක ඔබ වෙනුවෙන් හෝරාවක පමණ කාලයක් අප සමඟ කළ කතා බයි මේ...!“මේ දිනවල කෙටි චිත්‍රපටි කීපයකට සංගීතය සපයන්න තිබුණා. ඒ වගේම ගායක ගායිකාවන් කීප දෙනකුට අලුත් ගීත කීපයකුත් නිර්මාණය කළා. ශ්‍රවණය කර විඳින්න පුළුවන් ගීත දෙකක් මමත් ගායනා කළා. හැබැයි තාක්ෂණය යොදා ගෙනයි මම මෙම ගී දෙකම කළේ. ළඟදීම මේ ගීත රසිකයන්ට අහන්න ලැබේවි.”ඔබ එළිමහන් සංගීත සංදර්ශනවල ගී නොගයන්නේ ඇයි?මගේ විශ්වාසයක් තියෙනවා එළිමහන් සංගීත සංදර්ශනවලට එන රසික රසිකාවියන් එසේ පැමිණෙන්නේ ගීත ඇසීමේ රුචියකින් නොවේ ය කියා. මා ගායනා කරන ගීතවලින් රසාස්වාදයක් විඳ ගන්න හැකි වෙන්නේ එම ගීත සංයමයකින් යුතුව සවන් දීමෙන්. එළිමහන් සංගීත සංදර්ශන වේදිකාවලින් එවැනි ‘අහන්න’ ගීත ඉදිරිපත් කිරීමක් සිදු කෙරෙන්නේ නැහැ. එම නිසා මගේ ගීත රසිකයන් ද එවැනි තැන්වලට පැමිණෙන්නේ නැහැ. ඔවුන් වැඩි පිරිසක් සහභාගි වෙන ශාලා තුළ පැවැත්වෙන සංගීත ප්‍රසංගවල නම් තෝරා බේරා ගෙන මම ගී ගයනවා.”ඔබගේ ගීතලෝලීන් බුද්ධිමත් රසික පිරිසක් බව ද ඔබ එලෙස නොකියා කියන්නේ?පොදුවේ අද ඉන්න සෑම ගීතලෝලියකුම වාගේ බුද්ධිමත් බවයි මම හිතන්නේ. ඒ නිසා තමා ඔවුන් තමන් කැමැති ශෛලීන්ගේ ගීත තෝරා ගෙන රස විඳින්න පුරුදු වී සිටින්නේ. ඔවුන් අතර සිටින ගුණාත්මක ගී රස විඳින රසික පිරිස ගීතයක සෞන්දර්ය සොයනවා. එහිදී ඔවුන් ගායන ශිල්පියාගේ සුගායනයෙන් පමණක් සෑහීමකට පත් වන්නේ නැතිව ගී තනුවේත් පද මාලාවේත් සෞන්දර්ය විමර්ශනය කර විඳිනවා. එවැන්නක් කිරීමට කිසියම් අවබෝධයක් එනම් බුද්ධියක් තිබිය යුතුයි. සුපුරුදු සම්ප්‍රදායි රසිකත්වයෙන් වෙනස් වූ එවැනි රසික පිරිසක් මට ඉන්නවා.පවතින හෝ පැවති සංගීත ක්ෂේත්‍රයේ වෙනසක් කළා කියල ද ඔබ පවසන්නේ?ඔව්, මම වෙනසක් කළා. විශේෂයෙන් කසුන්ගේ වර්ගයේ ගීත අහන්න රසික පිරිසක් අද මේ රටේ ඉන්නේ ඒ වෙනස මම කළ හින්දා. මට පෙර ප්‍රවීණ ශිල්පීන් කිහිප දෙනෙකු ද ඔවුන්ගේ යුගවලදී මේ වෙනස කරන්න වෑයම් කළා. දැනට අවුරුදු පහකට හයකට පමණ පෙර සිට ගුණාත්මක ගීත අහන්න විඳින්න රසික පිරිසක් නූතන ගීතලෝලී පරම්පරාවේ සිටින්නේ මගේ ඒ වෙනස ඔවුන්ට සරිලන නිසා නේද? ඒ වෙනස ගායනයෙන් හෝ පද මාලාවෙන් හෝ සංගීතයෙන් පමණක් නොව ඒ තුන් පාදයෙන් ම සහ තාක්ෂණයෙන් ද නාද පාලනයෙන් ද කිරීමට වෑයම් කළ වෙනසක්. ගීතයේ පැවැති සම්ප්‍රදායේ සීමාවෙන් බැහැරට ක්‍රමක් ක්‍රමයෙන් ගෙන එන්නට සංගීතය පද මාලාව මෙන්ම ගායනයත් යොදා ගැනීමෙන් කළ නිර්මාණ තුළින් එවැනි වෙනසක් ඇති වුණා. මම තවදුරටත් එම වෙනස කරමින් ඉන්නවා.ඔබ ඔබගේ ‘රොමාන්තික ඔපෙරා’ ගීත එකතුවේදීත් එවැනි වෙනසකට වෑයම් කර තිබුණා. ඊට ලැබුණු ශ්‍රාවක ප්‍රතිචාර කෙසේ ද?ඊට ලැබුණු ප්‍රතිචාර බලාපොරොත්තු වුණා වගේම හොඳයි. මම එයට ජනපි‍්‍රය ශෛලියේ ගීත දෙකක් පමණයි ඇතුළත් කෙරුවේ. අනෙකුත් සියලුම ගීත හැඟුම්බර රස විඳීමේ කලාවේ වෙනසකට මුල පුරන ගීත. එම ගීතවලට ශ්‍රාවකයින් ආකර්ෂණය වුණා. ඕනෑම කලාවක ධාරාව කාලයට උචිත වන අයුරු කලානුරූපීව වෙනස් කරන්න ඕනේ. නැතිනම් එම කලාව මිනිසුන්ගෙන් ඈත් වෙනවා.”ඔබගේ පියා සංගීතවේදී එච්. එම්. ජයවර්ධන ගමන් කළ මඟ නොගොස් ඔබ වෙනස් මඟක ද යන්නේ?පුතෙකු පියා ගිය මාර්ගයේම යා යුතුයි කියා නියමයක් නැහැ නේ. මම තාත්තාගෙන් වෙනස් වෙලා තියෙනවා. එය නිශ්චිතව අහවල් ක්‍රමවේදයකැයි කියලා කියන්න බැහැ. එහෙත් තාත්තාගෙන් වෙනස් වූ මඟක යෑමට වෑයම් කරන බව ඇත්තයි. නිර්මාණකරුවෙකු කිසිදු නිශ්චිත රාමුවක සිරවෙන්න හොඳ නැහැ. නිර්මාණ කටයුතු නිදහසේ කරගෙන යාමට බාධා විය හැකි සීමා පවුරු අතරේ සිරගත වූ නිර්මාණකරුවකුට නිර්මාණ කරන්න බැහැ.පසුගිය වකවානුවේ කසුන් සිය මව වූ නැසී ගිය මාලනී බුලත්සිංහල ගායන ශිල්පිනිය අනුස්මරණය කිරීම පිණිස රූපවාහිනී නාලිකා මඟින් නිෂ්පාදනය කළ වැඩසටහන්වලදී මෙන්ම පියා සහභාගි වූ උපහාර වැඩසටහන්වලදී දකින්නට නොලැබුණි. එච්. එම්. ජයවර්ධන සහ මාලනී බුලත්සිංහල යුවළගේ එකම දරුවාව සිටින කසුන් සිය මව්පියන් වෙනුවෙන් කෙරෙන වැඩසටහන් සඳහා සහභාගි නොවීම බොහෝ දෙනෙකුගේ කුතුහලයට හේතු විය. ඒ පිළිබඳව රසඳුන පාඨක ඔබ වෙනුවෙන් කසුන් පැවසුවේ මෙවැනි අදහසකි.ගුණානුස්මරණ වැඩසටහන් හෝ වේවා නැතිනම් උපහාර වැඩසටහන් වේවා ඒ කුමක් වුවත් කිරීමට සුදුසු ගෞරවනීය ක්‍රමයක් තිබෙන්න ඕනේ. ගුවන් විදුලි සමඟ හෝ රූපවාහිනී සමඟ හෝ සම්බන්ධකම් පවත්වන අතළොස්සක් සමඟ කරන එවැනි වැඩසටහන්වලින් හරියාකාර ගුණානුස්මරණ සිදු කෙරෙන්නේ නැහැ. බොහෝ විට කවදාවත් සම්බන්ධ නොවුණු දැකලවත් නැති පුද්ගලයින්ව සම්බන්ධ කරගෙන කරනු ලබන එවැනි ගුණානුස්මරණ හෝ උපහාර යැයි කියාගන්නා වැඩසටහන් වලට අකැමැති හින්දා ඒවාට මම සහභාගි වෙන්නේ නැහැ. මම ආදරය කරන, අප සමඟ උන්නු සහ අදත් ඉන්න පුද්ගලයින් හා එකතුව ගෞරවනීය මෙන්ම රසවත් ලෙස ඉදිරිපත් කරන්න පුළුවන්කම තිබෙද්දී අවාට ගියාවට ඔය කොහෙන් හරි අහුලාගන්න කවුරුන් හෝ සමඟ ඔවැනි වැඩසටහන් කිරීමේ කිසිම තේරුමක් නැහැ.වර්තමාන සංගීත ක්ෂේත්‍රය පිළිබඳව ඔබ සිතන අයුරු පවසනවා නම්?දැන් අපේ සංගීත ක්ෂේත්‍රයේ අත්දැකීම් අඩු හැඟීමක් නැති මිනිස්සු බොහෝ දෙනෙකු ඉන්නවා. ඒ හා සාපේක්ෂව දක්ෂ සංගීතවේදියෝත් ඉන්නවා. මේ ලෝකයේ පවතින්නේ හොඳ පමණක්ම නොවෙයි. ‘ස්ටාර්’ ප්‍රෝගෑම්වලින් දක්ෂයෙකු තවමත් බිහි වෙලා නැහැ. දැන් තිබෙන හඬවල් එකක්වත් නිශ්චිත නැහැ. ගායනයට, තනු නිර්මාණයට දක්ෂ පිරිසක් ඉන්නවා. ඒත් ඔවුන් ගැන සතුටු වෙන්න මිස සෑහීමට පත් වෙන්න බැහැ. වටිනා හොඳ නිර්මාණ කරන්න ඕනේ. ඒ සඳහා කැප වී වෙහෙස විය යුතුයි. එලෙස කරන්නේ කීයෙන් කී දෙනෙකු ද? කොහොම වුණත් දක්ෂයින්ට වර්තමාන සංගීත ක්ෂේත්‍රයේ කරන්න වැඩ ඕනෑ තරම් තිබෙනවා.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av11073113</link>
    <topic>ලෝකාන්තය තරණය කළ මිපිළිමාන වීරයා දැන් කන්දේඇළ බෝට්ටු සේවයේ</topic>
    <author>සටහන හා ඡායාරූප</author>
    <content>ලෝකාන්තය තරණය කළ මිපිළිමාන වීරයා දැන් කන්දේඇළ බෝට්ටු සේවයේලෝකාන්තය කී පමණින් හෝර්ටන් තැන්නේ දකුණු අන්තයේ පිහිටි පතුල නොපෙනෙන දැඩි අගාධය ඔබේ සිහියට නැඟෙනු ඇත. ඒ සමඟම මීට වසර කීපයකට පෙරදී ලෝකාන්තය තරණය කොට වාර්තා තැබු “මීපිළිමානේ වීරයා” හෙවත් ඇන්තනී කුමාර බන්දුල හෙවත් “ටෝනි” නිතැතින්ම ඔබට සිහිපත් එනු නොඅනුමානය.එබී බලන්නට පවා බිය හිතෙන දැඩි මෙන්ම බියකරු අගාධයක් ඔහු තරණය කළේ කෙසේදැයි සිතන ඔබ විස්මයට පත්වනු ඇත.ඔහු වරක් ලෝකාන්තය මුදුනේ සිට පතුලට බැස්සේය. තවත් වරක් පතුලේ සිට ලෝකාන්තය මුදුනට නැග්ගේය. ඔහු ඒ සඳහා ශක්තිමත් කඹයක් ද උපයෝගී කර ගත්තේය. පතුල නොපෙනෙන, දැඩි මෙන්ම බියකරු ද වූ මේ අගාධය “තරණය කළ ටෝනිට ‘රසඳුන’ පුවත්පත “මීපිළිමානේ වීරයා” යන අන්වර්ථ නාමය ද පිදුවාය.ඒ අන් කිසිවක් නිසා නොවේ. ජීවිතයත්, මරණයත් අතර සටනක නියැලී ලෝකාන්තය තරණය කරන්නට ඔහු සමත් වූ නිසාමය. එය වීර ක්‍රියාවක් ද වන හෙයිනි.ඇන්තනී කුමාර බන්දුල (ටෝනි)ඔහුගේ ලෝකාන්තය පතුලට බැසීමේ ත්‍රාසජනක කතා පුවත 1996 දෙසැම්බර් පළමුවන ඉරිදා සිට 1997 මාර්තු මස 09 වැනි ඉරිදා දක්වා කොටස් අටකින් ‘රසඳුන’ වාර්තා කළාය. ඔහු ලෝකාන්තය බැස්සේ 1996 ජුලි මස 26 වැනිදාය.අනතුරුව 1997 අපේ‍්‍රල් මස 18 වැනි දින ටෝනි ලෝකාන්තය පතුලේ සිට මුදුනට නැඟි අතර එම පුවත 1997 මැයි මස 04 වැනිදා සිට 1997 ජුනි මස 01 දා දක්වා කොටස් පහකින් සමන්විතව ‘රසඳුන’ වාර්තා කළාය.ඔහු වෙනුවෙන් එතරම් ලිපි ගණනක් ලියන්නට සිදු වූයේ ඔහු සිදුකළ වීර ක්‍රියාවේ ගම්භීරත්වය රටට අනාවරණය කරනු පිණිසය.එතෙකින් නොනැවතුණු ටෝනි වරක් ඩෙවන් දිය ඇල්ල දිගේ ඉහළටත් පහළටත් එකම දිනයේ දී නැග්ගේය. බැස්සේය. බඹරකන්ද, දියලුම වැනි තවත් දියඇලි ගණනාවක්ම මේ අයුරින්ම තරණය කළේය. අනතුරුව තවත් කණ්ඩායමක් සමඟ ඉන්දියාවට ගිය ඔහු එවරස්ට් කන්ද තරණය කිරීමේ අභ්‍යාසයක ද නියැලුණේය. මෙරට පෙළූ ත්‍රස්ත උවදුර අවසන් වූ පසු සගයකු ද සමඟින් මුහුදෙන්ම රට වටේ සාම සවාරියක ද නියැලෙන්නට මුල පිරුවේය.මේ සූදානම ටෝනිගේ තවත් එවන් වික්‍රමයක් ගැන කියන්නට නොවේ. දිවි පරදුවට තබා සිදුකරන වික්‍රමාන්විත ක්‍රියාවලට ඔහු යොමු වූයේ කෙසේ දැයි විපරමක යෙදෙන්නටය.කුඩා කල සිටම කිසියම් වෙනස් දෙයක්, එනම් අනිකුත් බොහෝ දෙනා කරන දෙයට වඩා වෙනස් යමක් කරන්නට ඔහු යොමු වී සිටියේය. දෙස් - විදෙස් සුපතළ විරුවන්ගේ සුරු - විරුකම් කියවන්නට ඔහු වැඩි පි‍්‍රයතාවයක් දැක්වූයේය. දඟකාර වූ, කෙළිලොල් වූ ටෝනි කුඩා කල සිටම ගත කළේ “නලියන” ජීවිතයකි.කැමරා කාචයට හසුකර ගත හැකි අන්තිම උසින් නැඟ යනු අයුරුමිතුරන් හා එක්ව ගමේ අයට ළිං කපා දීමේ සමාජ සේවයට ටෝනි අත ගැසුවේය. ළිඳේ ගැඹුර අඩි 70, 80 හෝ 100 වුවද ඒ ගැඹුරට ළිඳ කැපුණේ ටෝනිගේ උපදෙස් පිට හා ඔහුගේ පුරෝගාමිත්වය යටතේය.ළිං කැපීම ඔහුගේ ජීවිතය සුරු - විරුකම් කෙරේ යොමු කළාය කීවොත් එය නිවැරැදිය. කඹය දිගේ ළිං පතුළට බැසීමත් ගොඩ ඒමත් කජු කන තරමේ පහසුවෙන් කරන්නට ටෝනි හුරු විය.මේ නැඟීම සහ බැසීම ටෝනිගේ කඳු තරණය කිරීමේ ක්‍රියාවලියේ මූලාරම්භයයි. එවක් පටන් සාමාන්‍ය උසින් යුත් ප්‍රපාත කඹයක ආධාරයෙන් බසින්නටත් නගින්නටත් ඔහු හුරු - පුරුදු වූයේය. එය ද සෙල්ලමක් තරමටම ටෝනිට පහසු දෙයක් විය.අනතුරුව ඔහුගේ අවධානය යොමු වූයේ කිසිවකුටත් සිදු කළ නොහැකි සුරු - විරුකම් කිරීම කෙරෙහිය. පතුළ නොපෙනෙන තරමේ දැඩි අගාධයක් වූ ලෝකාන්තය තෝරා ගන්නට ටෝනි සිතුවේ ඒ නිසාමය.සමෝච්ච රේඛා දක්වන පරිදි ලෝකාන්තය මුදුනේ උස අඩි 7200 ඉක්මවයි. එය නුවරඑළිය දිස්ත්‍රික්කයේ සීමාව ද වේ. එහි පතුළ පිහිටියේ රත්නපුර දිස්ත්‍රික්කයට අයත් බලන්ගොඩ සානුවේ වන අතර එහි සාමාන්‍ය උස අඩි 3500 කි. නැන්පෙරියල් තේ වත්ත පිහිටියේ එහිය. මේ අනුව ලෝකාන්තයේ උස ද තීරණය කළ හැකිය.නුවරඑළිය දිස්ත්‍රික්කය කෙළවර පිහිටි ලෝකාන්තය ප්‍රාකාරයෙන් පතුළට බසින්නෙකු පිවිසෙන්නේ රත්නපුර දිස්ත්‍රික්කයට වන අතර එය ද අසිරිමත් සිදුවීමකි.කඹයේ එල්ලී අඩි 300 ක් පමණ ඉහළට නඟිමින්කඹයක ආධාරයෙන් ලෝකාන්තය පතුළ තරණය කළ හැකි යයි තීරණය කළ ටෝනි ඒ සඳහා අවසර ගැනීමට වගකිවයුතු ආයතන ගණනාවක් වෙතම ගියේය.“පිස්සු ද? තමුසෙ බලෙන් මැරෙන්ඩ හදනව ද?” එම ආයතනවලින් ටෝනි ලද පිළිතුර එය විය. ලෝකාන්තය තරණය කරන්නට කිසිවෙකුගෙනුත් ඔහුට අවසර ලද නොහැකි විය.ඉන් අධෛර්යයට නොපත් ටෝනි ලහි ලහියේ නයිලෝන් කඹයක් තනවා ගත්තේය. දිගින් එය අඩි 5000 ඉක්මවීය. ලෝකාන්තය මුදුනේ සිට පතුළට බසින්නට දිනයක් ද නියම කරගත් ඔහු නියමිත දින කඹය ද රැගෙන ලෝකාන්තය මුදුනට ගියේය. කඹය ඔසොවාගෙන යන්නට ශක්තිමත් තරුණයින් හත් - අට දෙනෙකුගේම සහාය ඔහුට ලැබුණි. ලෝකාන්තය මුදුනේ රැඳි දෙනෝදාහක් නරඹන්නන්ගේ පී‍්‍රති ඝෝෂා මැද නිරුපද්‍රිතවම එහි පතුළට බසින්නට ඔහු සමත් විය.ඉන් ලද පන්නරය මත දෙවන වතාවේ ඔහු ලෝකාන්තය පතුලේ සිට මුදුනට කඹයේ ආධාරයෙන් නැඟේය. මෙය ජීවිතයත් - මරණයත් අතර සටනකි. සුළු පමාවකින් වුවද ඔහුගේ ජීවිතයට අනතුරක් වන්නට හොඳටම ඉඩ තිබුණි. ලෝකාන්තය තරණය සඳහා වගකිවයුත්තන් කිසිවෙකුත් අවසර නොදුන්නේ ද ඒ නිසාමය.ලෝකාන්තය තරණයෙන් පසු ලෝකාන්තය සමඟ ටෝනිගේ ජීවිතය කොතෙක් බැඳී ගියා ද කිවහොත් ලෝකාන්තයෙන් පැන හෝ වැටී මියගිය තුන් දෙනෙකුගේම මෘත ශරීර මුදුනට ගැනීමට ආගරපතන හෝ නුවරඑළිය පොලීසිවලට ටෝනිගේ සහාය අත්‍යවශ්‍යම විය. දිවි පරදුවට තබා එවන් කැපවීම් සිදුකළ ටෝනිට අදාළ ආයතනවලින් නිසි සැලකිලි ලැබුණා ද යන්න සැක සහිතය.ලෝකාන්තය පතුළෙන් ටෝනි ගොඩ ගත්තේ මළමිනී පමණක්ම නොවේ. මඳ අතපසුවකින් කුඩා ලෝකාන්තයෙන් ලිස්සා ගොස් ප්‍රපාතයේ මඟ රැඳුණ නව යොවුන් තරුණයකුගේ ජීවිතය බේරා ගන්නට ද ටෝනි සමත් විය. ඒ වෙනුවෙන් ඔහු 2008 වසරේ දී ජාතික විරුජන වීර රජත සම්මානයෙන් ද පුද ලැබුවේය. ඔහු ලද සහතිකයේ ඔහුගේ වීර ක්‍රියාව සඳහන් කොට ඇත්තේ මෙලෙසිනි.“2009.02.10 දින සවස 2.00 ට පමණ නුවරඑළිය, මීපිළිමාන හි පදිංචි ඒ. බන්දුල කුමාර (මීපිළිමානේ ටෝනි) හට දැනගන්නට ලැබුණේ විනෝද චාරිකාවක් සඳහා පැමිණි තරුණයකු හෝර්ටන් තැන්න පුංචි ලෝකාන්තයෙන් ප්‍රපාතයට වැටී ඇති බවය. පොලිස් නිලධාරීන් ඒ වන විටත් ඔහු සොයා ඇති අතර ඔවුන්ට ද ඔහු සොයා ගත නොහැකි වී ඇත.කන්දේඇළ ජලාශයේ සංචාරකයන් උදෙසා පවත්වාගෙන යන බෝට්ටු සේවාවවහා එම ස්ථානයට ගිය කුමාර එම තරුණයා සොයා අඩි 300 ක් පමණ වූ ප්‍රපාතයට කඹයක ආධාරයෙන් බැස්සේය. විනෝද වීමට ගොස් ප්‍රපාතයට වැටී දැඩි ලෙස තුවාල ලබා සිටි තරුණයා ද සමඟ කුමාර සිය ජීවිතය පරදුවට තබමින් විපතට පත් තරුණයා රැගෙන ආවේ රාත්‍රී 10.30 ට පමණය. දැඩි කැපවීමෙන් සහ වීර්යයෙන් කටයුතු කළ බන්දුල කුමාර (මීපිළිමානේ ටෝනි) එම තරුණයාගේ ජීවිතය බේරා ගත්තේය.”ඉන්දියාවේ ප්‍රදර්ශිත “කාක කාක” (ද පොලිස්) නමැති දෙමළ බසින් හා තෙළිඟු බසින් තැනුණු චිත්‍රපට සඳහා මෙරට දී කළ රූගත කිරීම්වලදී ටෝනිගේ සහාය ද ඊට අත්‍යවශ්‍යම විය.එම චිත්‍රපටයේ අධ්‍යක්ෂවරයාට කන්දේඇළ ජලාශය මධ්‍යයේ ඉදිකළ විසල් මන්දිරයක් තුළ රූගත කිරීම් සිදුකිරීමට අවශ්‍ය විය. එම මන්දිරයේ ඉදිකිරීම් භාරව කටයුතු කළේ ද ටෝනිය. දැවයෙන්ම තැනුණු මෙම මන්දිරය තනා නිම කරන්නට රුපියල් ලක්ෂ 50 - 60 අතර මුදලක් වැය විණැයි ටෝනි පවසයි.එපමණක් නොවේ. මෙරට නිපද වූ ‘අංජලිකා’ චිත්‍රපටය සඳහා ද කන්දේඇළ වැව මධ්‍යයේ දැවයෙන් මන්දිරයක් ඉදිකර දුන්නේ ද ටෝනි ය. ඔහුගේ බෝට්ටු සේවය උපයෝගී කර ගනිමින් මෙරට චිත්‍රපට හා ටෙලි නාට්‍ය බොහොමයක් ද රූගත කිරීම් සිදුකොට ඇත.වර්තමානයේ දී ටෝනි නුවරඑළියට පැමිණෙන සංචාරකයන් පිනවීම සඳහා කන්දේඇළ ජලාශයේ බෝට්ටු සේවාවක් අරඹා ඇත. එම බෝට්ටු පරිසර හිතකාමී වන අයුරින් තනා තිබීම විශේෂයකි. ඔහුගේ බෝට්ටුවකින් ජලාශය වටා රවුමක් ගොස් එන්නට අය කරන්නේ සුළු මුදලකි. බෝට්ටු සේවාව නිසා, පවුල් ගණනාවක්ම නඩත්තු වන බව නොකියාම බැරිය.තමාගේ වීර ක්‍රියාවන්හිදී උදව් - උපකාර කළ සැමටම සිය හෘදයාංගම ස්තුතිය පළ කරන ටෝනි කඳු තරණය පුහුණු වීමට අවශ්‍ය අයට අත්වැල සපයන්නට ද සූදානමින් සිටී. මේ වන විටත් ඔහුගෙන් කඳු තරණය පුරුදු පුහුණු වූ සංඛ්‍යාව අති විශාල ය.සටහන හා ඡායාරූපසිරිසේන දේවපි‍්‍රයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av11073114</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතානිවාස තැනීමේ නව ව්‍යාපෘතියක මූලික කටයුතු සඳහා වෙහෙසෙමින් සිටි ව්‍යාපාරික ලලිත් තම සුඛෝපභෝගී වාහනයෙන් හදිසි ගමනක් යද්දී කුඩා වහු පැටියෙක් ඔහුගේ වාහනයට හසුවී මියගියේය. අනතුර දැක කෑගසමින් එතැනට දුව ආ වසුපැටවාගේ අයිතිකරු වෙත ගිය ලලිත් තම වරද පිළිගනිමින් වහුපැටවා වෙනුවෙන් තමා ගෙවිය යුතු වන්දිය කොපමණදැයි කාරුණිකව විමසීය.’දැනට නං ඌ රුපියල් දාහක් හමාරක් වටියි මහත්තයො. ඒත් තව අවුරුදු පහකින් ඌ ස්ථිරේටම රුපියල් පහළොස් දාහක් වටිනවා.’ වහු පැටියාගේ අයිතිකරු කීවේය.වහා වාහනය වෙත ගිය ලලිත්, තම චෙක්පොත ගෙන ඉන් චෙක්පතක් ලියා, සතාගේ අයිතිකරු අත තබමින් මෙසේ කීවේය.’ලොකු උන්නැහේ මෙතන රුපියල් පහළොස්දාහක චෙක් එකක් තියෙනවා. තව අවුරුදු පහකින්, මේක බැංකුවෙන් මාරු කරගන්ඩ. මම දිනේ දාල තියෙන්නෙ.’පෙම්වතුන් යුවළ මුහුදු වෙරළේ ගල් තලාවකට වී එකිනෙකාට ළංව පෙම්බස් දොඩමින් සිටියෝය.’ඔයා මට ගොඩක් ආදරේද?’ අමිතා තම පෙම්වතාගෙන් තොෙඳාල් බසින් ඇසුවාය.’ඔව්’ කරූ ප්‍රේමාන්විත සිනාවක් මුවඟට නංවා ගනිමින් කීවේය.’මං මළොත් ඔයා අඬනවද?’ අමිතා නැවත්ත ඇසුවාය.’නැතුව?’ කරූ කීවේය.’එහෙනං අඬලා පෙන්නනන්න’ අමිතා හිස ඇලකර කීවාය.’ඊට කලින් ඔයා මැරිලා පෙන්නන්න’ කරූ කීවේය.’මොකද හලෝ මේ පීරිසි කුට්ටම මේ තරං ඉරි තලලා’ වේටර්වරයා තමා වෙත දිගු කළ තේ කෝප්පය සහ පීරිසිය දෙස අවඥාවෙන් බැලූ කොළඹගේ වේටරගෙන් ඇසීය.’ඇයි සර් දන්නෙ නැද්ද? දැන් අපේ හෝටලේ තේ ගහන්නෙ කරාටේ මාස්ටර් කෙනෙක්නේ’ වේටර් කීවේය.චන්ද්‍රසේන සහ පියල් එකම කාර්යාලයක වැඩ කළ මිතුරෝ දෙදෙනෙකි. පඩි දවසේ බාර් එකට ගොඩවැදී හීන් අඩියක් ගැසූ දෙදෙනා වල්පල් දොඩමින් නිවෙස් බලා යාමට පිටත්වූහ.’උඹ කැලෑ පාරක තනියම යද්දී හදිස්සියෙම කොටියෙක් කඩා පැන්නොත් උඹ මොකද කරන්නෙ?’ පියල් සිනාසෙමින් චන්ද්‍රසේනගෙන් ඇසීය.’මං පණ එපයි කියලා දුවනවා’ චන්ද්‍රසේන වහා පිළිතුරු දුන්නේය.’කොටියා බොහොම වේගෙන් පස්සෙන් එලෙව්වොත්..’ පියල් ඇසීය.’මං ගහකට නැඟගන්නවා.’ චන්ද්‍රසේන කීවේය.’ඌත් ගහට නැග්ගොත්?’ පියල් නැවතත් ඇසීය.’මං ඉක්මනට වළකට පනිනව..’ චන්ද්‍රසේන කීය.’කොටියත් වළට පැන්නොත්..?’ පියල් තවත් ප්‍රශ්නයක් නැඟීය.’ඔය ප්‍රශ්නෙට උත්තර දෙන්ඩ කලින් මේක මට කියපං. උඹ මගෙ යාළුවෙක් ද, එහෙම නැත්තං කොටියගෙ යාළුවෙක් ද?’ චන්ද්‍රසේන කේන්තියෙන් ඇසීය.හන්දියේ දී මුහුණට මුහුණ හමුවූ සිරිල් සහ මනෝ එකිනෙකාට තර්ජනය කර සිටියෝය. මනෝ අත වැටකින් ගලවාගත් ඉන්නක් තිබූ අතර සිරිල් තරමක ලොකු මිටියක් සුරතේ දරා සිටියේය. ඔවුන් දෙදෙනා දැන් දැන් එකිනෙකාට පහර දෙතැයි පෙනුණු මුත් එම සිද්ධිය බලා සිටි කිසිවෙක් එය වැළැක්වීමට උත්සාහ නොකළෝය.හදිසියේම පිරිස අතරින් මතුවූ මැදිවියේ පුද්ගලයෙක් කොළ කැබලි දෙකක් කලහකරුවන් දෙදෙනා අත තබා යන්නට ගියේය. දෙදෙනාම ගෝරිය මඳකට නවත්වා මහත් කුහුලකින් ඒවා කියවා බලන්නට වූහ. එම කොළ කැබලි දෙකේම මෙසේ ලියා තිබුණි.’ඕනෑම දරුණු කැපුමක්, තැල්මක් හෝ තුවාලයක් වහා සුවකර දෙන්නෙමි. මගේ බෙහෙත් ශාලාව හන්දියෙන් ගඟට යන පාරේ වංගුව අසල පිහිටා ඇත.’එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av11073115</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමඕන්න තව හරිටම මාසයක් ගෙවෙන කොට තමයි, ෆෙස්ටිවල් සීසන් එක පටන් ගන්නෙ. ෆෙස්ටිවල් කිව්වට විජේ මල්ලිට මතක් වුණේ ෆිල්ම් ෆෙස්ටිවල්වත් ඩ්‍රාමා ෆෙස්ටිවල්වත් නෙවි. ඔය සැප්තැම්බර් වෙන කොට එන ෆෙස්ටිවල්ස් ගැන. දන්නවනේ මොන ෆෙස්ටිවල්ස් ද කියලා. අපේ රටේ සාහිත්‍ය ෆීල්ඩ් එකේ බෙස්ට් ඔෆ් බෙස්ට්ල තෝරල සම්මාන දෙන ෆෙස්ටිවල්ස්. ජ’පුර කැම්පස් එකෙන් පටන් ගන්නෙ සැප්තැම්බර් පළවැනිදා. බෙස්ට් නවල්, බෙස්ට් පොයට්රි, බෙස්ට් ෂෝට් ස්ටෝරීස්, බෙස්ට් ලිරික්ස් වාගේ සෙක්ෂන්ස්වලට විතරයි විද්යෝදෙ සම්මාන දෙන්නෙ. ඒ ගොල්ලන්ගෙ තියෙන්නෙ වන් මෑන් ෂෝ.ඒ කියන්නෙ සින්ගල් ජජ් පැනල් එකක්. ඔය සම්මානත් එක්ක හැමදාම කට්ටිය අහන ප්‍රශ්නයක් තමයි ඔය වන්මෑන් ජජ්මන්ට් එක හරිද කියල. ප්‍රොපෙසෝරි සුනිල් ආරියරත්න ලොක්ක කියන්නෙ ඩොක්ටර් ප්‍රණීත් හොඳයි කිව්වොත් ඒක හොඳම නවල් එක තමයි කියලයි. හැබැයි එහෙම වෙච්ච නැති අප්සෙට් වෙච්ච අවුරුදුත් තිබුණා විජේ මල්ලිට මතකයි. මෙදා පාර නවල්ස් කොම්පිටිෂන් එක නැගලාම යයි වාගේ. දැනටම ස්වර්ණ පුස්තක කට්ටිය සෙකන්ඩ් රවුන්ඩ් එකට සිලෙක්ට් කරපු පොත් එක්ක අවුල් ගොඩයි කියල ෆීල්ඩ් එකේ කතාබහ යනව කියල විජේ මල්ලිටත් ඇහෙනවා.ෆස්ට් රවුන්ඩ් එකේ පොත් කියවන කට්ටිය අතරේ බැංකුකාරයො, ව්‍යාපාරිකයො, ජනතාවගෙන් ඈත්වෙච්ච සිනමාකරුවො, නළුවො එහෙම හිටිය කියල ඔය කට්ටිය ප්‍රොටෙස්ට් කරන්නෙ? සාහිත්‍ය පරිචය තියෙන මිනිස්සුත් නැද්ද කියල ප්‍රශ්න අහනවත් විජේ මල්ලිට පේනවා. හැබැයි ඔතන පොඩි නෙවි ලොකුම ප්‍රොබ්ලම් එක තියෙන්නෙ පොත් තෝරල ඉවර වුනාට පස්සෙ මාර පඬිටෝක්ස් දෙන එක්කෙනෙක්වත් තම තමුන්ගෙ පොත් ඔය සම්මාන බලු පොරේට සලකල බලන්න එපා කියල කියන්නෙ නැති එකනේ.විජේ මල්ලි කාලෙක ඉඳල බලන් ඉන්නෙ ඒ ජාතියෙ ගටක් තියෙන කවුරුහරි කතාකාරයෙක් හරි කවියෙක් හරි ඉන්නවද කියල තමුන්ගෙ පොත් තේරෙන්නෙ නැති බැංකුකාරයො, නළුවො, ව්‍යාපාරිකයො ඉන්න පැනල්ස්වලට අපේ පොත් සමීක්ෂණය කරන්න ඉඩ දෙන්නෙ නෑ කියල කලින්ම අයින් කරගන්න කෙනෙක්?ඉස්සර කාලෙ නම් එච්.ඒ.සෙනවිරත්න, රඹුකන හාමුදුරුවො වාගේ නම්ගම් තිබුණලු ඔය වාගේ කෙළින්ම ප්‍රසිද්ධියෙ කියල තමන්ගෙ පොත් අයින් කරගත්තු. දැන් නම් එහෙම වීර පුරුෂ සාහිත්‍ය චක්‍රවර්ති කෙනෙක් කොතනින් මතුවෙයිද කියල විජේ මල්ලි මීටර් එක ටියුන් කරගෙන ඉන්නවා අහල බලන්න. අනිත් පැත්තෙන් කල්පනා කරන කොට ඔය සාහිත්‍යය දන්නව කියල හිතන් ඉන්න හුඟක් කට්ටිය මේ ජාතියෙ පැනල්ස්වලට ආවම දීපු ගේම්ස් ගැනත් සාහිත්‍ය ෆීල්ඩ් එකේ කට්ටිය හොඳට දන්නවා.එක්කො තමන්ගෙ ගෝලබාලයට, තමුන්ගෙ කැම්පස් ස්ටාෆ් එකේ ෆෙ‍්‍රන්ඩ්ට, එහෙමත් නැත්නම් කොච්චර හොඳ වැඩක් කරල තිබුණත් පර්සනල් ග්‍රජස්වලට කපල දාන ජාතියෙ කට්ටිය තමයි අපේ රටේ පැනල්ස්වලට නිතර සෙට් වෙන්නෙ. කවුරු පැනල් එකේ හිටියත්, කම්පිටිෂන් එකට ගියානම්, දෙන රිසල්ට් එකට ගරු කරනව කියන ජාතියෙ ජෙන්ට්ල්මන් සාහිත්‍ය කට්ටියගෙ හිඟයක් තියෙනවද කියල මේ හෙට අනිද්දට පෙනෙයි.නවල්ස් එකක් ලියල වන් මිලියන් රුපීස් ගන්න බැරි නම් ෆිප්ටි තවුසන්ඩ් පහටවත් අහුවෙන්න ට්‍රයි දෙන කට්ටියගෙ රසවත් කතා බහ ඔයගොල්ලන්ට ඉදිරි මාස එක හමාරෙදි කියවන්න අහන්න ලැබෙයි.රිසල්ට් එක දුන්නට පස්සෙ ජජස්ලව බයිට් එකට ගන්න කට්ටියගෙ කතා අහල පොඩි ආතල් එකක් ගන්න සූදානම් වෙලා ඉන්න එකයි විජේ මල්ලිලා වගේ අය කරන්න ඕන. ප්‍රයිවෙට් ෆෙස්ටිවල් ගැන ඔය කට්ටිය වලි දැම්මෙ නැති වුණාට ඕන නම් ස්ටේට් ලිටරෙරි රාජ්‍ය සාහිත්‍ය සම්මාන කට්ටියගෙ කොලර් එකෙන් අල්ලලා අහන්න බැරියැ මොනවද තමුසෙල තෑගි දුන්නු නවල්ස් එක කියලා. එහෙම වීරයො නෑ. වීරයා මැරිලා. ඒත් බකමූණො නම් රෑ කාලෙට වීදි බහින්න එනව කියල තමයි ආරංචිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av11073116</link>
    <topic>අවුරුදු පහක් දුව රෝද පුටුවේ දැන් එයාගේ ශරීරයම පණ නැහැ</topic>
    <author>වසන්ත ජයසිංහ ආරච්චි</author>
    <content>අවුරුදු පහක් දුව රෝද පුටුවේ දැන් එයාගේ ශරීරයම පණ නැහැඅසරණ මව දරු දුකින් වැලපෙයිමිනිස්සු මිහිපිට උපදින්නේ දුක් විඳින්න හිතාගෙන නෙමෙයි. ඒක ඔබ අපි හැමෝම ප්‍රාර්ථනා කරන දෙයක්. ඒත් ලබා උපන් හැටියට මහ පොළවේ පය ගහලා මොන අයුරින් හරි අපිට ජීවත්වෙන්න සිද්ධ වෙනවා. සමහරු සත්මහල් මාලිගාවල උපදිනකොට තවත් සමහරු වැහැරිලා ගිය පොල් අතු පැලක උපදින්නේ පතාගෙන එන විදිහට නෙමෙයි තමන්ට ලැබෙන විදිහට. මේක තමයි ඇත්ත.ඒ හැම දේටම අපි පෙර කළ පින් පව් බලපානවා කියලත් ඔබ දන්නවා. හිතන්න. සමහරු උපතින්ම ශරීර සෞඛ්‍යයෙන් යහපත් වුණත් තවත් සමහරු උපතින්ම රැගෙන එන්නේ රෝගාබාධ විතරයි. ඒ මොන විදිහට අපි මේ මහ පොළවට පය ගැහැව්වත් ජීවිතේ ගෙවන්න දිරියක් දෙන්න වෙන්නේ අම්මටයි තාත්තටයි ඇර වෙන කාට ද?අද වයස අවුරුදු හතළිස් පහක් වයසැති පුෂ්පා චන්ද්‍රානි මව තම ආදරණිය එකම දියණිය වෙනුවෙන් ඉන්නේ හැඬු කඳුළෙන්. ඒ ඇයි? එය ඔබට අපට ප්‍රශ්නාර්ථයක් වුණත් චන්ද්‍රානිට අද ඉතිරිව ඇත්තේ ඔබ ඉදිරියේ තමන්ගේ දුවගේ අඳෙීනාව කියාපෑම විතරමයි. ඒ කතාව අපි ‘කඳුළක උණුසුම’ ඔස්සේ ඔබ ඉදිරියට ගෙනෙන්නේ මෙතුවක් කාලයක් ඔබ අසරණ මිනිසුන් උදෙසා දිගු කළ දෑත් මේ දියණිය වෙනුවෙන් යොමු වේවි කියන බලාපොරොත්තුවෙන්.“මගේ දුව සෂිණි අමිතදරාට දැන් අවුරුදු 14 ක්. අපි පදිංචි වෙලා ඉන්නේ පන්සල පාරේ හොරපේ රාගම. දුව උපදිනකොටම එයා හොඳ ශරීර සනීපයෙන් හිටියේ. කිසිම ආබාධයක් තිබුණේ නැහැ. ඒත් පහුවෙනකොට දුවගේ යම් යම් වෙනස්කම් අපි දැකපු නිසා කොළඹ මහ රෝහලට දුව එක්කරගෙන ගියා. එතැනදි කිව්වා දුවගේ ඔළුවේ වතුර තියෙනවා ඒ නිසා ඒකට සැත්කමක් කරන්න ඕන කියලා. පස්සේ සුනිල් පෙරේරා දොස්තර මහත්තයා මේ සැත්කම දුවට කළේ. ඊට පස්සේ යම් සහනයක් තිබුණා. ඔහොම ඉන්න අතරතුර දුවට ස්කෝලේ යන්නත් පුළුවන්කම ලැබුණා. හීන් කෙන්ද මහා විද්‍යාලයට තුන වසර දක්වාම දුව ගියා. ඒ අතරතුරදියි නැවත වතාවක් දුවව අසනීප වෙන්න ගත්තේ. උණ ගැනෙන්න ගත්තා වමනය යන්න ගත්තා එක දිගට. ඒක අඩුවුණේම නැහැ. අපි ආපහු දුව කොළඹ මහ ඉස්පිරිතාලේට අරගෙන ගියා. එතැනින් පස්සේ අපිට වෙන්න තියෙන හැමදේම සිද්ධ වුණා මහත්තයෝ.”සෂිණි දියණිය කොළඹ මහ රෝහලට රැගෙන එන්නේ හදිසියේම වැලඳුණ උණ සනීප කරගැනීමේ අරමුණින්. ඒත් මීට පෙරත් ඔළුවට පිරෙන වතුර නිසා කළ සැත්කමත් ඒ ආබාධයත් මේ දියණියට බලපා තිබුණා. ඒ නිසාම මේ වන විටත් සැත්කම් 17 කට මුහුණ දෙන්න ඇයට සිද්ධ වෙලා. ඒත් මෙතුවක් කලක් දෙපයින් මහ පොළවේ පය ගහපු සෂිණිට සදාකාලිකවම එක්තැන් වෙන්නට සිද්ධ වුණා. අද ඇය රෝද පුටුවකට සිය ජීවිතය තල්ලුකර අවුරුදු පහක්.“මම අවුරුදු පහක් තිස්සේ දුව එක්ක මේ දුක් කරදර විඳිනවා. එයාගේ සම්පූර්ණ ශරීරයම දැන් පණ නැහැ. ඒ නිසා රෝද පුටුවක හිටියත් ශරීරය රෝද පුටුවකට තියලා බැඳලා කියන්න ඕන. අද එයාගේ හැමදේම කරන්නේ මම. අම්මා කෙනෙක් විදිහට මට මගේ දරුවට අහිතක් වෙනවා බලන් ඉන්න බැහැ. කොහොමහරි එයාට එයාගේ වැඩ කරගන්න පුළුවන් මට්ටමට හරි සනීප කරගන්නයි මම උත්සාහ ගන්නේ.”ලබා උපන් හැටියෙම මහමඟට සිය ලෙයින් උපන් බිලිඳුන් විසිකර දමා යන සමාජයක එවැනි මාතෘත්වයේ නාමය නොහඳුනන අයට පුෂ්පා චන්ද්‍රානි අම්මා ලොකු ආදර්ශයක් කියලා කියන්නම වෙනවා.අපි දන්නවා මෙවන් අම්මලා සිය දහස් ගණනක් අපේ රටේ ඉන්නවා. ඒත් තමන්ගේ දරුවෙක් ලෙඩ වුණාම ඒ දුක දන්නේ මේ දාරක ස්නෙහය හඳුනන මව්පියන් විතරමයි.“මට හරිහමන් රැකියාවක් නැහැ. මගේ මහත්තයා කරන්නෙත් කුලී වැඩ. මම දුවත් රැකගෙන හරි අමාරුවෙන් ජීවත් වෙන්නේ. ඇත්තම කිව්වොත් අපේ පවුලේ අයටවත් මට උදව්වක් කරන්න හැකියාවක් නැහැ. දුවට දැන් ටිකක් වචන දෙක තුනක් කියාගන්න පුළුවන්. නිතරම කන්න තමයි ඉල්ලන්නේ. ඒත් එහෙම ලොකු ආර්ථිකයක් නැතුව අපි ගොඩක් අමාරුකම් මැද්දේ ඉන්නේ. දොස්තරලා කියන්නේ දුවට දීර්ඝ කාලයක් මේ විදිහට ඉන්න වෙයි කියලයි. පුළුවන්නම් මහත්තයෝ මට මේ දරුවව බලාගන්න උදව්වක් කරන්න කියලා ලියන්න.මේ වෙනකොටත් දුවගේ බේත් හේත්වලට, කිරිවලට ලොකු මුදලක් හොයාගන්න ඕන. සමහර තැන්වලට මම ණය වෙලා දුවට බෙහෙත් ටික අරගෙන දෙන්නේ. මට කුලියක්වත් කරගන්න යන්න විදිහක් නැහැ මේ දරුවව මේ විදිහට තනියම දාලා. අපි ඉන්නේ කුලියට. ඒත් දැන් හරිහැටි කුලිය ගෙවා ගන්න බැරුව අපි ඉන්නේ. එහෙම වුණොත් මට මේ දරුවව අරගෙන පාරට බහින්නයි වෙන්නේ.”බලන්න මිනිස්සු මෙතරම් අසරණ වෙනකොට ඒ අසරණකමට එක්වෙන්නේ තවත් ප්‍රශ්න විතරමයි. අද මේ දියණියත් එක්ක පුෂ්පාත් සිය සැමියාත් හව්හරණක් නැතුව අන්ත අසරණ වෙලා. අපි මේ කතාව ඔබ ඉදිරියේ කියන්නේ පුළුවන්නම් මේ කඳුළුවලට සරණක් වෙන්න බලන්න. ඒ වගේම මේ දියණිය බේරගන්න හැකි අයුරින් උදව්වක් කළොත් ඒකත් මේ පවුලට කරන විශාල පුණ්‍ය කර්මයක් කියලා ඔබට හිතෙයි.ලිපිනය - නො. 69, පන්සල පාර, හොරපේ, රාගම.දුරකතනය - 0725076622වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av11073117</link>
    <topic>බෞද්ධ සිනමා උත්සව</topic>
    <author>ඈෂ්ලි රත්නවිභූෂණ</author>
    <content>බෞද්ධ සිනමා උත්සවබුදු දහම ඇදහීමේ හා හැදෑරීමේ ප්‍රවණතාවක් අද ලොව පුරා පැතිරී යයි. මේ බව පෙන්නුම් කරන එක් සාධකයක් වන්නේ බොහෝ රටවල පවත්වනු ලබන බෞද්ධ සිනමා උත්සවයි. 2 වන ආසියාතික බෞද්ධ සිනමා උලෙළ පසුගිය මැයි මස සිංගප්පූරුවේදී පවත්වන ලදි. එහි පළමුවැන්න පැවැත්වූයේ 2007 වර්ෂයේදීය. දැන් එය දෙවසරකට වරක් පැවැත්වීමට නාලන්දා - ශ්‍රී විජය මධ්‍යස්ථානය කටයුතු කරගෙන යනු ලැබේ. එය සිංගප්පූරුවේ පිහිටි අග්නිදිග ආසියාව පිළිබඳව අධ්‍යයන ආයතනයට අනුබද්ධ වූවකි. එම ආයතනයේ මුඛ්‍ය අරමුණ වන්නේ ආසියාතික සමාජ හා ශිෂ්ටාචාරයන්ගේ ඓතිහාසික හා අන්‍යොන්‍ය ප්‍රතික්‍රියා පිළිබඳ පර්යේෂණ කිරීමයි.2 වන ආසියාතික බෞද්ධ සිනමා උලෙළට වෘත්තාන්ත, වාර්තා හා සජීව කෘත චිත්‍රපට කීපයක්ම ඇතුළත් කර තිබුණි. මෙම චිත්‍රපට සමහරක් සෘජුවම බෞද්ධ දර්ශනය පිළිබඳ චිත්‍රපට නොවූවද, බෞද්ධ ජීවන පිළිවෙත විදහා දක්වන ලද චිත්‍රපට වේ. හොංකොං නියෝජනය කළ ඇලෙක්ස් ලෝ ගේ Echoes of the Rainbow (2010), නවීකරණය වන හොංකොං සමාජ රටාවේ හර හා වටිනාකම් ගිලිහී යන පසුබිමක් තුළ එම අතීත වටිනාකම් රැක ගැනීමට ප්‍රයත්න දරන පවුලක් වටා ගෙති ඇත.The Life of Milarepa නමැති සුප්‍රකට කෘතිය පසුබිම් කොට ගෙන මිලාරේපා, පාපී ජීවිතයක සිට ටිබෙට් බෞද්ධ සම්ප්‍රදායයේ සාන්තුවර ජීවිතයක් දක්වා පරිවර්තනය වූ ආකාරය විදහා පෙන්වන Milarepa (2006) භූතානයේ නෙතෙන් වොක්ලිං රින්පොචේ නමැති ලාමාවරයා විසින් අධ්‍යක්ෂණය කර තිබූ වෘත්තාන්ත චිත්‍රපටයකි.මහාචාර්ය සුනිල් ආරියරත්න අධ්‍යක්ෂණය කළ උප්පලවන්නා (2007) මෙම සිනමා උලෙළේ ප්‍රදර්ශනය විය. චීන චිත්‍රපටයක් වූ Qi Xia Temple  වර්ෂ 1937 දී ජපානය විසින් චීනයේ නන්කිං නුවර ආක්‍රමණය කළ අවස්ථාවේදී සිය ජීවිත ආරක්ෂාව පතා Qi Xia ආශ්‍රමයට පැමිණි දහස් සංඛ්‍යාත සිවිල් ජනතාවගේ ජීවිත බේරා ගැනීමට ආශ්‍රමයේ අනෙක් භික්ෂුන්ගේ විරුද්ධත්වය නොතකා එහි නායක භික්ෂුව ගත් එඩිතර ප්‍රයත්නය පිළිබඳව වූවකි. මයිකල් ගෝල්ඩ්බර්ග් ගේ A Zen Life - D. T. Suzuki (2006) නමැති ජපන් වාර්තා චිත්‍රපටයට විෂය වී තිබුණේ 20 වන සියවසේ ජීවත් වූ බෞද්ධ පඬිරුවනක් වූ D. T. Suzuki  මහායාන බුදු දහම ඇමෙරිකාවේ හා යුරෝපයේ ප්‍රචලිත කිරීමට දැරූ ප්‍රයත්නයයි. ටිබෙටය ඉදිරිපත් කර තිබු ජෝඩි කෙමරේ ගේ Sky Dancer (2010) ටිබෙට් සානුවේ දුරස්ථ ප්‍රදේශයක් ජීවත් වූ උපාසිකාවක් පුරුෂාධිපත්‍යයික ටිබෙට් බුදු දහම තුළ ඇගේ ටිබෙට් හා චීන ශිෂ්‍ය ශිෂ්‍යාවන් වෙත ධර්මය ගෙන ගිය ආකාරය නිරූපණය කරන්නකි.2001 වර්ෂයේ දී ඇමෙරිකාවේ කැලිෆෝනියා හි පිහිටුවන ලද බෞද්ධ චිත්‍රපට පදනම මඟින් සංවිධානය කරන ලද ප්‍රථම අන්තර්ජාතික බෞද්ධ සිනමා උලෙළ 2003 වර්ෂයේ පටන් වාර්ෂිකව පවත්වනු ලැබේ. 2010 වර්ෂයේ එම සිනමා උලෙළ සැන් ප්‍රැන්සිස්කෝහි පවත්වන ලද අතර සිනමා කෘති 21 ක් රටවල් 10 ක් නියෝජනය කරමින් ඉදිරිපත් විය. සිංගප්පූරුවේ ආරම්භ වූ ආසියාතික බෞද්ධ සිනමා උලෙළ සඳහා මඟ පෙන්වන ලද්දේ ද බෞද්ධ චිත්‍රපට පදනමය.සිංගප්පූරුවේ බුදු දහම අදහන තරුණ පිරිසක් විසින් බෞද්ධ සිනමා උලෙළක් 2009 වර්ෂයේ සැප්තැම්බර් මස පවත්වන ලදී. එය හඳුන්වනු ලබන්නේ T. H. I. S. Buddhist Film Festival නමිනි. මෙහි ඊළඟ සිනමා උත්සවය පවත්වනු ලබන්නේ 2012 වර්ෂයේ දී ය. මැලේසියාවේ බෞද්ධ සංවිධාන රාශියක් ඒකාබද්ධව WesakInternational FilmFestival නමින් තවත් බෞද්ධ සිනමා උලෙළක් තෙවන වතාවට පසුගිය ජූනි මස මැලේසියාවේ ක්වාලාලම්පූර් හි දී පැවැත්විණ. මෙවර උලෙළට මහාචාර්ය සුනිල් ආරියරත්න ගේ ‘උප්පලවන්නා’ කෘතිය ඇතුළත් කර තිබුණි. මෙම සිනමා උලෙළේ ප්‍රධාන අරමුණ වන්නේ පොදු මහජනතාව තුළ බුදු දහම පිළිබඳ දැනුම් වර්ධනය කරලීමය.ශ්‍රී ලංකාවේ ද බෞද්ධ චිත්‍රපට උලෙළක් පසුගිය මැයි මස 18 - 22 දක්වා පවත්වන ලදි. එය ඉතා “අප්‍රකට” උලෙළක් විය. උලෙළ පිළිබඳ නිසි ප්‍රචාරයක් හෝ පේ‍්‍රක්ෂක සහභාගිත්වයක් නොවීය. මෙය ඉතා කනගාටුදායක තත්ත්වයකි. ලෙස්ටර් ජේම්ස් පීරිස් ගේ රන්සළු හා ප්‍රසන්න ජයකොඩි ගේ සංකාරා ශ්‍රී ලංකාවෙන් ජාත්‍යන්තර බෞද්ධ සිනමාවට හඳුන්වා දිය හැකි විශිෂ්ට කෘති වේ.1995 ස්විට්සර්ලන්තයේ සූරිච් නුවර පවත්වන ලද Buddhist Films in Asia සිනමා උලෙළ සඳහා ආසියානු සිනමා කේන්ද්‍රය විසින් රන්සළු කෘතිය ඉදිරිපත් කරන ලදි. එහි ඉංගී‍්‍රසි උප ශීර්ෂ යෙදූ පිටපතක් නොමැති බැවින් ඒ සඳහා ලබා දෙන ලද්දේ ලන්ඩනයේ වෙසෙන පුණ්‍යා හීන්දෙනිය සතුව තිබුණු ඉංගී‍්‍රසි උප ශීර්ෂ සහිත මිමි 16 පිටපතකි. ඇය සතුව එම පිටපත තවමත් සුරක්ෂිතව ඇතැයි විශ්වාස කරමි.ඈෂ්ලි රත්නවිභූෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av11073118</link>
    <topic>රුව වඩන කැරට්වලින් රසවත් පුඩිමක්</topic>
    <author/>
    <content>රුව වඩන කැරට්වලින් රසවත් පුඩිමක්සති අන්තය රසවත් කරන කෑම බීම - උපදෙස් ප්‍රවීණ සූපවේදී ඩොන් ෂර්මන්මේ දවස්වල කැරට් ලාබයි. ඒ නිසා කොයි කවුරුත් එළවුළු ගෙනෙන විට කැරට් ටිකක් වැඩිපුර මිලදී ගන්නට පෙලඹෙනවා.කැරට් හොඳ පෝෂ්‍යදායි එළවුළුවක් නිසා නිතර නිතර ආහාර වේලට එකතු කර ගත්තාට වරදක් නෑ. එහෙත් කැරට් මාළුව, කැරට් සම්බෝලය (සලාදය) කෑම මේසයේ හැමදාම තියෙන එකට නිවෙසේ අනිත් සාමාජිකයන් එතරම් ප්‍රිය කරන එකක් නම් නැහැ. විශේෂයෙන් පුංචි දරුවන් ඉන්න නිවෙසක නම් මේ ප්‍රශ්නයට මවට මුහුණ දෙන්නම වෙනවා.විවේකී සතිඅන්තයේ ඔබට අලුත් ආහාරයක් රැගෙන එන්නට ‘රසඳුන’ සමඟ එක්වූ වෙෆ් ඩොන් ෂර්මන් මෙවර කැරට්වලින් පුඩිමක් හදාගන්නා ආකාරය ඔබට කියා දෙන්නට සූදානම්.කැරට් කරිය, කැරට් තෙල්දාල, කැරට් සම්බෝලය නිතර ආහාරයට අරගන්නා නිවෙසකට මේ සති අන්තයේ කැරට් පුඩිම වෙනස් රසවත්ම අත්දැකීමක් වේවි.මේ ද්‍රව්‍ය අවශ්‍යයයිපාන් කුඩු කෝප්ප 1 1/2 යිබේකින් පවුඩර් තේ හැඳි 1 යිබටර් මේස හැඳි 1 යිසීනි අඩු කෝප්ප 3/4 යිග්‍රේට් කරගත් (සිහින්ව ගාගත්) කැරට් කෝප්ප 1 යිග්‍රේට් කරගත් දෙහි ගෙඩියක ලෙල්ලචොප් කරගත් රට ඉඳි කෝප්ප 1/2 යිවියළි මිදි අඬු කෝප්ප 1/2 යිචොප් කරගත් කජු අඬුකෝප්ප 1/4 යිඑළකිරි හෝ පිටිකිරි අඬු කෝප්ප 1 යිදෙහි ඇඹුල් මේස හැඳී 2 යිලුණු ස්වල්පයක්අපි හදමුපාන් කුඩු, බේකින් පවුඩර් හා ලුණු එකට මිශ්‍රකර ගන්න. ඉන්පසු අනෙක් ද්‍රව්‍ය සියල්ල භාජනයකට දමා කලවම් කර මඳ ගින්නේ උයා පාන් කුඩු මිශ්‍රණයට කලවම් කරන්න. දැන් බටර් තැවරූ අච්චුවකට මෙම මිශ්‍රණය දමා වතුර තැටියක් තුළ තබා 180c (සෙන්ටිග්‍රේඩ් අංශක 180) උණුසුම් පෝරණුවක විනාඩි 25 ක් - 35 ක් අතර කාලයක් බේක් කර ගන්න.අවන් එකෙන් බා නිවෙන්නට හැර ශීතකරණයේ තබා පිළිගන්වන්න.මෙය උණුසුම් පුඩිමක් හැටියට ද පිළිගැන්විය හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av11073119</link>
    <topic>Star Sri Lanka හිස්තැනක්’ රියැලිටි වැඩසටහන් විවේචනය කිරීමක් නොවේ</topic>
    <author>තුෂාරි වික්‍රමසිංහ</author>
    <content>Star Sri Lanka හිස්තැනක්’ රියැලිටි වැඩසටහන් විවේචනය කිරීමක් නොවේමහේන්ද්‍ර පෙරේරාමහේන්ද්‍ර පෙරේරාගේ කුලුඳුල් ටෙලිනාට්‍ය නිර්මාණය Star Sri Lanka හිස්තැනක්’ පසුගිය 29 වන දින සිට සෑම සිකුරාදාවකම රාත්‍රි 8.30 ජාතික රූපවාහිනියෙන් විකාශය වේ. මහේන්ද්‍ර සමඟ කළ සාකච්ඡාවක් ඇසුරින් සැකසුණු මේ ලිපිය ඒ නිමිත්තෙනි.Star Sri Lanka හිස්තැනක් වැනි ටෙලිනාට්‍යයක් නිර්මාණය කිරීමට අදහසක් ඇති වුණේ කොහොමද?මෙයට මූලිකම අදහස ඇති වුණේ ‘රන්මිහිතැන්න’ සිනමා ගම්මානය ආරම්භ කරපු දවසෙ. එදා මගේ මිතුරෙකු වන ටෙලි නාට්‍ය නිෂ්පාදක ජයලත් පීරිස් සමඟ එයට සහභාගි වෙන අතරතුර ජයලත් යෝජනාවක් ගෙනාවා මේ දර්ශනීය සිනමා ගම්මානයේ කුමක් හෝ නිර්මාණ කාර්යයක් අපි කරමු කියලා.ඒ වෙනකොට සුදත් රෝහණ රන්මිහිතැන්නෙහි ටෙලිනාට්‍යයක් රූගත කරමින් හිටියේ. මටත් ආසාවක් ඇති වුණා මේ පසුබිම යටතේ රන්මිහිතැන්නෙහි නිර්මාණයක් සිදු කරන්න. ඒ වෙනකොටත් දිලීප අබේසේකර මා වෙනුවෙන් පිටපතක් රචනා කරමින් හිටියේ. ඉන්පස්සේ යෝජනා වුණා එයින් ටෙලිනාට්‍යයක් කරමු කියලා. මෙය එහි ප්‍රතිඵලයක්.‘Star Sri Lanka හිස් තැනක්’ ටෙලිනාට්‍යයට පාදකවන කතා තේමාව මොනවගේ ද?අද වෙනකොට රියැලිටි උන්මාදයක් අපේ රටේ සමාජ ගතවෙලා තිබෙනවා. එය මේ වනවිට උප සංස්කෘතියක් බවට පත්වෙලා තිබෙනවා. මේ රියැලිටි සංකල්පය මායාවක් ද යථාර්ථයක් ද කියාවත් සිතාගත නොහැකි සංකල්පයක් බවට පත්ව ඇති යුගයක රියැලිටි නොවන යථාර්ථය මොකක්ද කියලා සොයා බැලීම තමයි මේ ටෙලිනාට්‍යයේ මූලික තේමාව. ඇත්තටම මෙය රියැලිටි වැඩසටහන් විවේචනය කරන්නට හැදූ ටෙලිනාට්‍යයක් නෙවෙයි. රියලිටි කලාවේ රසමුසු තැන් සහිත හාස්‍යමය වින්දනීය ටෙලිනාට්‍යයක් කියලා කියන්න පුළුවන්.කලා ක්ෂේත්‍රයේ ප්‍රවීණත්වයට පත් ඔබ වැන්නෙක් හාස්‍ය ටෙලිනාට්‍යයක් අධ්‍යක්ෂණය කරන්නට හිතුවේ ඇයි?ඇත්තටම සම්භාව්‍ය කෘතියක් ප්‍රබුද්ධ කෘතියක් කියලා පෙන්වන්න ඒ ඔස්සේ අධ්‍යක්ෂකවරයෙක් වෙන්නට මට අවශ්‍ය වුණේ නැහැ. මේ ටෙලි නිර්මාණය ඔස්සේ විශාල වැඩ කොටසක් මට කරන්නට හැකිවුණා.අද නිර්මාණය වන ටෙලිනාට්‍ය ගැන ඔබ මොකද හිතන්නේ?ඇත්තටම ටෙලිනාට්‍ය අතළොස්සක් හැරුණු විට අනෙක් බොහෝ ටෙලිනාට්‍යවල හරයක් නැති බව පෙනෙනවා. අධ්‍යක්ෂකවරු ගත්තහම ඉතාම ස්වල්ප දෙනෙක් පමණක් හරවත් ටෙලිනාට්‍ය කරණයට පෙලඹිලා ඉන්න බවත් අනෙක් සියලු දෙනාම හරයත් - රසයත් අර්ථයක් නැති ටෙලිනාට්‍ය කලාවකට යොමුව සිටින බවත් දක්නට ලැබෙනවා. මේ තත්ත්වය නැති කරන්නට අපි කටයුතු කළ යුතුයි කියන තැන මම ඉන්නවා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av11073120</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood Newsනීල් නිතින් මුකේෂ් සහ අසින් තොටුම්කල් අතර හාදකමක් පැවතුණු බව බොලිවුඩ් සිනමා රසික රසිකාවියන්ට රහසක් නොවෙයි. මාස කිහිපයක් තිස්සේ පැවතුණු ඒ සබඳකමට මෑතකදී නැවතීමේ තිත තැබුණා. මේ වෙන්වීමට මුල් වුණේ අසින්. ඇය නීල් නිතින් වෙත කෙටි පණිවුඩයක් (එස්. එම්. එස්.) යවමින් දැන්වූයේ ‘අපේ සම්බන්ධය ඉවරයි’ යනුවෙන්.එතැන් පටන් දෙදෙනා අතර කිසිම ගනුදෙනුවක් සිදුවුණේ නැහැ. “මේ දෙන්නා අතරෙ සම්බන්ධයක් තියෙනව කියල දෙන්නම කිසිම වෙලාවක ප්‍රසිද්ධියේ මොනවත් කිව්වෙ නැහැ. අසින් තමයි ඒ ගැන කතා කරන්න අකමැති වුණේ. මේ දෙන්න අතරෙත් අනෙක් අය අතරෙ වගේම නිතරම ගැටුම් ඇතිවුණා. ඒත් ඒ ප්‍රශ්න බරපතළ වුණේ අසින්, සල්මන් ඛාන් එක්ක කතාබහ කරන්න පටන් ගත්තට පස්සෙයි.” නීල් ගේ මිතුරෙකු එලෙස පැවසුවා.අසින්, නීල් සමග කතාබහ කරන්නට අකමැති වෙද්දී පවා නීල්, වරින්වර දුරකථනයෙන් ඇයව අමතන්නට උත්සාහ කළා. නමුත් අසින් ඒ ඇමතුම්වලට උත්තර දුන්නේ නැහැ. ‘අපේ සම්බන්ධය ඉවරයි’ යන කෙටි පණිවුඩය අසින් ගෙන් නීල්ට ලැබුණේ ඉන් පසුවයි.එදා බොලිවුඩ් තිරය වර්ණවත් කළ සුපිරි තාරකාවිය ශ්‍රී දේවි. ඇය නැවතත් සුපුරුදු රංගන ජීවිතයට එක්වන්නටයි සූදානම් වන්නේ. ඒ, ‘ඉංග්ලිෂ් වින්ග්ලිෂ්’ චිත්‍රපටයෙන්. අධ්‍යක්ෂණය කරන්නේ ගෞරි ෂින්දි. ඉන්දියාවේ ජනපි‍්‍රය විකට ටෙලි වෘත්තාන්තයක් වූ ‘සබාන් සම්බල්කි’ ඇසුරෙන් නිර්මාණය වන මේ චිත්‍රපටයේ ශ්‍රී දේවි නිරූපණය කරන්නේ හාස්‍යොත්පාදක චරිතයක්. මෙවැනි චරිතයක් ඇය මින් පෙර නිරූපණය කර නැහැ.මේ වන විට හතළිස් හයවැනි වියෙහි පසුවන ශ්‍රී දේවි ‘ඉන්ග්ලිෂ් වින්ග්ලිෂ්’ චිත්‍රපටයෙහි රඟන්නේ ඇමරිකාවට යන්නට කැමැත්තෙන් පසුවන ඉංගී‍්‍රසි භාෂාව නොදත් මැදිවියේ කාන්තාවකගේ චරිතයක්. කෙසේ වෙතත් ඇය හොර රහසේ ඉංගි‍්‍රසි භාෂාව ඉගෙන ගන්නවා. කෙටි කාලයකින්ම ඇය ඉංගී‍්‍රසි භාෂාව ඉතාම චතුරව කතා කරන්නට හුරු වෙන්නේ ඇයම පුදුමයට පත්කරවමින්. හාස්‍යය මුසුවූ ජවනිකාවලින් පිරුණු මේ චිත්‍රපටයෙහි ඇතුළත් වන එක්තරා දෙබසක් වෙත කාගේත් අවධානය යොමු ව තිබෙනවා. ඒ, ශ්‍රී දේවි සහ ඇමරිකානුවකු අතර සිදුවන දෙබසක්.‘ඔයා ඉංගී‍්‍රසි දන්නෙ නැතිව ඇමරිකාවෙ ජීවත් වෙන්නෙ කොහොම ද?’ ඇමරිකානුවා ඇයගෙන් විමසනවා.‘ඔයා හින්දි වචනයක්වත් නොදැන ඔය අගේට ඉන්දියාවෙ ඉන්නෙ?’ ශ්‍රී දේවි පෙරළා විමසනවා.සල්මන් ඛාන් ගේ පෞද්ගලික ආරක්ෂකයාගේ නම ශේරා. ගෙවී ගිය අවුරුදු දහය තිස්සේ සල්මන්ට ආරක්ෂාව සැපයුවේ ඔහුයි. සල්මන් මේ ආරක්ෂකයා කෙරෙහි හොඳ විශ්වාසයක් තබා තිබෙන නිසයි එතරම් කාලයක් ඔහු සේවය කරමින් සිටින්නේ.සල්මන්ගේ පෞද්ගලික ජීවිතයේ අගක් මුලක් නැතිව සියල්ලම දන්නේ ශේරායි. ඒ විතරක් නොවෙයි, පෞද්ගලික ජීවිතයේ යම් යම් කටයුතුවලදී සල්මන් අමාරුවේ වැටෙන්නට නොදී ඔහුව බේරා ගත්තේත් මේ හිතවතායි. මේ නිසා සල්මන් ඔහුව සලකන්නේ සේවකයෙකුට වඩා හිතවත් මිත්‍රයෙකු හැටියටයි.සල්මන්ගේ පෞද්ගලික තොරතුරු ඕපාදූප විලසින් විද්්‍යුත් සහ මුද්‍රිත මාධ්‍යවලින් අනන්තවත් පැතිරී ගියත් ඒවායෙහි සත්‍ය අසත්‍යතාව දන්නේ ශේරායි. මෑතකදී සල්මන්, එක්තරා උත්සවයකදී අපූරු කතාවක් කියා තිබුණා.මෙන්න, ඒ කතාවේ වැදගත්ම කොටස.“මම ශේරාව තදින්ම විශ්වාස කරනවා. මගේ ජීවිතය ගැන හොඳින්ම දන්නෙ එයයි. බැරි වෙලාවත් ශේරා මගේ ජීවිත කතාව ලිව්වොත්... එදාට මං ඉවරයි.”ලාරා දත්තා බොලිවුඩ් සිනමාවට අමුත්තියක් නොවෙයි. 2000 වසරේදී ලෝක රූ රැජන ලෙස කිරුළ දැරු ඇය බොලිවුඩ් තරුවක් බවට පත්වුණේ 2003 දී ‘අන්දාස්’ චිත්‍රපටයේ රඟපෑමෙන්. එදා සිට අද දක්වා චිත්‍රපට රැසක විවිධ චරිත නිරූපණය කළ මේ රුවැත්තිය මේ වසරේ පෙබරවාරි මාසයේ දී ඉන්දීය ටෙනිස් ක්‍රීඩකයකු වන මහේෂ් භූපති සමඟ විවාහ වුණා.ලාරා අතදිගැර වියදම් කරන්න උපන් හපනියක්ලු. සාප්පු සවාරියේ යන්නට බෙහෙවින් පි‍්‍රයකරන ලාරා, තමන් අත රැඳී තිබෙන මුදල් සියල්ලම වියදම් කරන්නේ කිසිඳු ගණනක් මිම්මක් නැතිවලු. සාමාන්‍යයෙන් කාන්තාවක සාප්පු සවාරියේ ගියොත් මිලදී ගන්නේ ඇඳුම් පැලඳුම්, සපත්තු, සහ වෙනත් නොයෙකුත් විසිතුරු දේවල්.නමුත් ලාරා ඒවායින් පමණක් සෑහීමකට පත්වෙන්නෙ නැහැ. ඇය පෞරාණික භාණ්ඩ සහ සිතුවම් පවා මිලදී ගන්නවා කියලයි ආරංචි. “ලාරා සාප්පුවකට ගියොත් එයාට එයාවම පාලනය කරගන්න බැහැ. එයා දන්නෙම නැතුව අතේ තියෙන ඔක්කොම වියදම් වෙලා. අපි හිතුවෙ බැන්දට පස්සෙවත් මේ වියදම් කරන එක නවත්වයි කියලා. ඒත් එහෙම වෙලා නැහැ.” ලාරාගේ සමීප මිතුරියක් පැවසුවා. පව්! දුප්පත් මහේෂ්!ආක්ෂේ කුමාර්, තවමත් එදා මෙන්ම අදටත් රංගනයෙන් දක්ෂතා පෙන්වන නළුවෙක්. ඔහු මෑතකදී අලුත්ම වැඩකට යොමුවෙලා. ඒ, හොලිවුඩ් චිත්‍රපටයක නිෂ්පාදනයට එක්වීමෙන්. ඉන්දු - කැනේඩියානු නිෂ්පාදනයක් ලෙස එළිදකින මේ චිත්‍රපටය, ‘බ්‍රේක් අවේ’. අධ්‍යක්ෂණය කරන්නේ රොබට් ලීබර්මැන්. මෙහි ප්‍රධාන චරිත රඟන්නේ විනේ විර්මානි, අනුපම් ඛෙයර්, කැමිලා බේලි ඇතුළු පිරිසක්. ආක්ෂේ ද මෙහි චරිතයක් රඟපානවා. හාස්‍යය සහ ගීතමය ජවනිකාවලින් පරිපූර්ණ වූ මේ චිත්‍රපටය ඇමරිකා එක්සත් ජනපදයේ ලබන සැප්තැම්බර් 30 දා සිට තිරගත වීමට නියමිතව තිබෙනවා.“මේ චිත්‍රපටයේ පිටපත් 3500 ක් මුද්‍රණය කර තියෙනවා. සැප්තැම්බර් 10 දා කැනඩාවේ ටොරොන්ටෝ නගරයේ පැවැත්වෙන ජාත්‍යන්තර සිනමා උළෙලටත් මේ චිත්‍රපටය ඉදිරිපත් කරන්න අපි බලාපොරොත්තු වෙනවා. ‘බ්‍රේක් අවේ’ නම යොදලා තියෙන්නෙ ඉංගී‍්‍රසි පිටපතටයි. ඉන්දියාවෙ තිරගත වෙන්නෙ ‘ස්වීඩිසිං’ යනුවෙන්.” ආක්ෂේ තම චිත්‍රපටය ගැන කෙටියෙන් පැහැදිලි කළා.සුජීව තේවහෙට්ටිගේ1. උපන් දිනය - 1980.09.212. උපන් ප්‍රදේශය - මහාරාෂ්ට්‍ර ප්‍රාන්තයේ, මුම්බායි නගරය3. සුරතල් නාමය - බෙබූ4. මවගේ නම - බබිතා කපූර්5. පියාගේ නම - රන්ධීර් කපූර්6. සීයා - රාජ් කපූර්7. වැඩිමහලු සොයුරිය - කරිස්මා කපූර්8. අධ්‍යාපනය ලද පාසල් - ජම්නාබායි විදුහල, වෙල්හැම් බාලිකා විදුහල (පාසල් කාලයේදී ගණිතය හැර අනෙක් සියලුම විෂයයන්ට අතිදක්ෂය.)9. උසස් අධ්‍යාපන ලැබු ආයතන - හාවඩ් විශ්වවිද්‍යාලය (පරිගණක පුහුණුව), රජයේ නීතිවිද්‍යාලය (එක් වසරක් ඉගෙනුම ලැබීය.),ඉන්දීය චිත්‍රපට හා රූපවාහිනී ආයතනයේදී රංගනය හැදෑරීම.10. රඟපෑ මුල්ම චිත්‍රපටය - ‘රෙෆියුජි’ (2000 දී තිරගත විය.)11. හොඳම නිළිය ලෙස ‘ෆිල්ම් ෆෙයාර්’ සම්මානය දිනූ රංගනය - 2007 දී තිරගතවූ‘ජබ් වී මෙට්’ චිත්‍රපටයේ රඟපෑම.12. මෙතෙක් රඟපෑ චිත්‍රපට සංඛ්‍යාව - 4313. මේ වන විට රඟපාමින් සිටින චිත්‍රපට සංඛ්‍යාව - 2කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av11073121</link>
    <topic>ආයෙ වචනයක් කිව්වොත් මං කට තලනවා</topic>
    <author/>
    <content>ආයෙ වචනයක් කිව්වොත් මං කට තලනවාලියන්නේ නිව්ටන් ගුණසේකර අඳින්නේ හර්ෂ ගුණවර්ධන”මං හිතන්නෙ නැහැ අපේ ළමයා ආයෙ ඔය බයිස්කෝප්වල රඟපාන්න යයි කියලා අපෙ මහත්තයා?””දැන් මට ගියත් එකයි.. නොගියත් එකයි? දැන් වෙන්න ඕනැ හරිය වෙලා ඉවරයිනෙ.. මදැයි මාත් දරුවෙක්ව හැදුවා..? කෝ දැන් එයා?””ඔන්න යාළුවෙකුගෙ ගෙදර යනවා කියලා ගියා.. දැන්නම් මඟ එනවත් ඇති.. මගෙ හිතේ”මාකොළ හාමිනේ බොරුවක් ඇද බෑවාය. ඇත්ත කීවා නම් ඔහුගේ කෝපය තවත් පුපුරායනු ඇතැයි ඇයට සිතිණ. අපර්ණා උදෙන්ම නිවෙසින් පිටවී ගියේ සුරේෂ් හමුවී ඉක්මනින් ආපසු එන බව පවසමිනි.එදින දහවල බතලගොඩ ඇමැතිතුමා අමාත්‍යංශයේ රැඳී සිටියේ කුසුම්රානිව බැහැ දැකීමේ ආශාවෙනි. එදින මහජන හා ආධාරකරුවන් හමු නොවන දිනයක් වූ හෙයින් අමාත්‍යංශය තුළ වැඩි පිරිසක් නොවීය.වායු සමනය කළ සුවිසල් කාමරයේ සැප පුටුවක් මත වාඩිවී සිටි බතලගොඩ ඇමැතිතුමා කීප වරක්ම බිත්ති ඔරලෝසුව දෙසට ඇස යැව්වේ නියමකරගත් වෙලාව ඉක්ම යන බව හැඟී ගිය හෙයිනි.තරමක් ප්‍රමාද වී කැබ් රථයකින් අමාත්‍යංශය වෙත පැමිණි කුසුම්රානිව උඩුමහල වෙත කැඳවාගෙන එනු පිණිස ඇමැතිතුමා තම සේවකයෙක්ව පහළ මාළයේ රඳවා සිටියේය.”මෙහෙන් එන්න මැඩම්... ඇමැතිතුමා උඩ ඉන්නවා.” ගරුසරු ඇතිව ඇයව පිළිගත් කාර්යාල සේවකයා ඇයව ඇමැතිතුමාගේ කාමරය වෙත කැඳවාගෙන ගියේය.රන්වන් පැහැති දිදුලන සාරියකින් හැඩ වැඩවී සිටි කුසුම්රානි වෙතින් හමා ආවේ මුදු විලෙවුන් සුවඳකි. එම සුවඳට මුළු කන්තෝරු කාමරයම සුගන්ධවත් විය.”ගුඩ් මෝනිං සර්..” ඇය ඇමැතිතුමාට ආචාර කරමින් කටපුරා සිනාසුණේය.”ගුඩ් මෝනිං... ගුඩ් මෝනිං.. ඇයි ලේට් වුණේ.. සිට්.. සිට්..” තම විසල් මේසය ඉදිරිපස තිබූ පුටුව දෙසට අත දිගු කරමින් බතලගොඩ ඇගේ රූසිරි උරා බිව්වේය.”චුට්ටක් පරක්කු වුණා සර්.. ගෝල් රෝඩ් එකේ ලොකු ට්‍රැෆික් එකක් තිබුණා..””එදා මට ෆිල්ම් එකත් හරියට බලාගන්න බැරි වුණානෙ? මොනවා වුණත් ඔයාගෙ ඇක්ටිං නම් ෆස්ට් ක්ලාස් කුසුම්..””තැන්ක් යු සර්..” ඇය දෑස් නටවමින් සතුට පළ කළාය.”මොකද දන්නවද අද මං ඔයාට එන්න කිව්වෙ..? අපේ ‘ජනසරණ’ වැඩසටහන ගැන “ඩොකියු මෙන්ට්රි” ෆිල්ම් එකක් හදන්න මං තීරණය කළා. ඒක අපි ලෝකෙ පුරා පෙන්නන්න හදන වාර්තා චිත්‍රපටයක්... ඒක හින්දා වැඩේ නොම්මර එකට තියෙන්න ඕනැ..” ඇමැතිවරයා දිග හෑල්ලක් කියාගෙන ගියේය.”ඉතින් මොනවද සර් මගෙන් කෙරෙන්න ඕනැ.””ඔයා තමයි ඒකෙ ප්‍රධාන නිළිය. ඒ වෙනුවෙන් අපි ඔයාට හොඳට ගෙවනවා.. මොකද කියන්නෙ වැඩේට කැමැතිද?””සර්ගෙ ඉල්ලීමක් මං කොහොමද ඉතින් පැහැර හරින්නෙ? අනිත් එක මේක අපේ රට වෙනුවෙන් කරන ප්‍රෝගැම් එකක්නෙ. මං කැමතියි සර්..””සමහරු මේකට වෙන ලස්සන නිළියන්ගෙ නම් යෝජනා කළා.. මමයි ඩිරෙක්ටර්ට කෙළින්ම කිව්වෙ ඔයාව ප්‍රධාන නිළිය හැටියට ගමුයි කියලා..”මේ කතාබහ යන අතරතුරදී කිසියම් සේවකයකු විසින් ‘ටේ‍්‍ර’ එකක් මත තබාගෙන ආ සිසිල් කළ දොඩම් යුෂ වීදුරුවක් ගරු සරු ඇතිව කුසුම්රානිට පිළිගැන්නුවේය.”එතකොට කවදා විතරද සර් මේ ෆිල්ම් එක පටන් ගන්නෙ?” දොඩම් යුෂ බිඳක් තොලගාමින් කුසුම්රානි නළල රැළි ගැන්නුවාය.”අපි වැඩි කාලයක් ගන්නෙ නැහැ.. හැබැයි ඊට කලින් අපිට සිංගප්පූරුවට ගිහින් පොඩි ස්ටඩී එකක් කරන්න වෙයි? සිංගප්පූරුව තමයි අපිට ගොඩක් ආදර්ශ ගන්න පුළුවන් එකම රට. කුසුම් මීට කලින් සිංගප්පූරු ගිහින් තියෙනවද?””ඔව්.. සතියක ටුවර් එකක් ගිහින් තියෙනවා.””එහෙනම් පාස්පෝර්ට් පිළිබඳ ප්‍රශ්නයක් නැහැනෙ?””නැහැ සර්...””හරි.. එහෙනම් තව ටූ වීක්ස් යන්න කලින් මම කුසුම්ට දන්වන්නම්... මාත් මේ ටුවර් එකට ජොයින් වෙනවා... අපිට හුඟක් එන්ජෝයි කරන්න පුළුවන් වෙයි..” ඇසින් කිසියම් ඉඟියක් පෑ බතලගොඩ කාටවත් නොදැනෙන සේ ඇගේ කකුල පෑගුවේය.”අපේ බණ්ඩාරවෙල ට්‍රිප් එකත් නරක නැහැ නේද කුසුම්?””ඒක නම් කවදාවත් අමතක වෙන්නෙ නැහැ.. සර්..””එහෙම නම් දැන් ඔයා යන්න.. මට දැන් පාටි ඔෆීස් එකටත් ගොඩවෙන්න තියෙනවා.. කුසුම් කොහොමද ආවෙ?””කැබ් එහෙකින්..””විජේදාස.. මේ නෝනාව අපේ වාහනේකින් දෙහිවලට ඩ්‍රොප් කරලා එනවා... ඉක්මන් කරනවා.” කාර්යාල සේවකයකුට විධාන කරමින්ම ඔහු පුටුවෙන් නැගිට්ටේය.කුසුම්රානි එදින ආපසු ඇනෙක්සිය වෙත ආවේ අමාත්‍යංශයට අයත් සුඛෝපභෝගි මොටෝ රථයකිනි. ඒ එන ගමන්ද ඇය සිහිකළේ බතලගොඩ ඇමැතිතුමා මෙතරම් ඉක්මනින් තමාට වසඟවූයේ කෙලෙසද කියාය. ඒ ගැන සිහිකරත්ම ඇගේ දෙතොලඟ ඉබේටම සිනාවක් ඇඳුණේය.’ගිනිසිළුව‘ චිත්‍රපටය කෙරෙහි තැබූ සියලු අපේක්‍ෂාවන් බිඳ වැටීම නිසා ඩග්ලස් දැරණියගල තරමක මානසික පසුබෑමකට ලක්ව සිටියේය. චිත්‍රපට අධ්‍යක්‍ෂවරයා මෙන්ම නිෂ්පාදන කළමනාකාරයා වූ මාරසිංද තමාව “මෝඩයාට ඇන්ඳවූවා” වැනි බයාදු හැඟීමක් ඔහුගේ හිත යට කීරි ගැසුවේය.එහෙත් කුසුම්රානි වැනි ජනකාන්ත නිළියක් සමඟ හාදවීමට ලැබීම මෙන්ම තම කීර්ති නාමය රට පුරා ප්‍රසිද්ධ වීමටද ඉඩ ප්‍රස්ථාව ලැබුණේ චිත්‍රපටයට අත ගැසීම නිසාය. එම හැඟීම පමණක් ඔහුගේ හිතට කිසියම් සහනයක් ගෙන දුන්නේය.”ගිනිසිළුව“ වැඩිහිටියන්ට පමණක් සීමාවීම නිසා පවුලේ උදවිය ඊට ඇදී නොආ බව මාරසිංහගේ තර්කය විය. චිත්‍රපට අධ්‍යක්‍ෂ වංශනාථ කීවේ ප්‍රසිද්ධ නළු නිළියන්ගේ අඩුව චිත්‍රපටයේ ආකර්ෂණයට තදින්ම බලපෑබවය. කව්රු කෙසේ කීවත් “ගිනිසිළුව“ චිත්‍රපටය දින තිහක්වත් දිව්වේ දිවයිනේම සිනමා ශාලා කීපයක පමණි. සමහර සිනමාශාලා වලින් එය දින දහයක්.. දොළහක් තුළදීම ගැලවී ගියේය. මේ සම්බන්ධයෙන් සේරාද කල් හැරියේ දැඩි විශ්චස්තාපයෙන් යුතුවය. අති විශාල ධනස්කන්දයක් නිරපරාදේ විනාශ වී යාම ගැන ඇය විටින් විට වික්ෂෝප වූවාය. මේ නිසාම ඩග්ලස් හා ඇය අතර නිතර දෙවේලේ නිවෙස තුළ සන්ඩු සරුවල්ද ඇතිවිය.වෙලාවකට තිසරුටද මෙම අවලාද හා ඇනුම් බැණුම් මහා මානසික පීඩනයක් ගෙන දුන්නේය. හැපින්නක් මෙන් සේරා වැඩිකොටම පහර දුන්නෙ කුසුම්රානිටය.”ඔය වල් ගෑනි තමයි ඔහෙව විනාශ කළේ..? මං කිව්ව කිසිම දෙයක් ඔහෙ ඇහැව්වද? ඒ සක්කරවට්ටම පස්සෙ දිව්වා මිසක් චිත්‍රපටිය ගැන හොයල බැලුවද? මදැයි මෙයත් චිත්‍රපටයක් කොළා?” ඇය අනුකම්පා විරහිතව කෝපයෙන් සැමියාට බැණ වැදුණාය. මෙම අවලාද ඩග්ලස් අසාගෙන සිටියේ හිත යට කිරී ගැසුණ කෝපය මැඩගෙනය. තවත් එක වචනයක් කිව්වොත් ඇගේ හොක්ක තලන තරමේ දැඩි කෝපයක් ඔහුගේ හිත පතුළේ ඇවිලෙමින් තිබිණ.”මං දවසක ඔය පරට්ටිව හොයාගෙන යනවා? ආයෙ ඒකෙ දෙකක් නැහැ..?” සේරා නැවත තරහින් පුපුරා හැලුණාය.”ඔහෙගෙ කට නවත්ත ගන්නවද නැද්ද.. මගෙත් ඉවසීමේ සීමාවක් තියෙනවා. මොන මළ කරච්චලයක්ද මේක?” කෝපයෙන් පුටුවෙන් නැගිට්ට ඩග්ලස් දත්මිටි කමින් සේරාට පහර දෙන්ට තැත් කළේය.”මගෙ කට නවත්තන්න හිතුවා මදි?” ඇගේ මුවින් එම වචන පිටවෙත්ම ඩග්ලස් යක්ෂාරූඪ වූවෙකු සේ ඇගේ ඇඟට කඩා පැන්නේය.”ආයෙ වචනයක් එහෙම කිව්වොත් මං උඹේ කට තලනවා” ඇගේ හිස අල්ලා බිත්තියේ තදින් හැප්පු ඩග්ලස් වෙඩි පහර කෑ කුළු මීමෙකුසේ කටින් පිම්ඹේය.”පුළුවන් නම් තලපන් බලන්න? ගෙදර ගෑනිට වඩා මේ මිනිහට අර ජරා ගෑනිව ලොකු වුණා..” හිසට දැනුණ තදබල වේදනාව දරාගෙන සේරා උස් හඬින් කෑ මොර දුන්නාය.”ඔව්.. ලොකු වුණා තමයි ගෑණියේ?””මං ඕකිව මරාගෙන මැරෙනවා..” ඔවුන්ගේ ගෝරනාඩුව ඇසුණ සැණින් කාමරයේ සිටි තිසරු අඩියට දෙකට දුව ආවාය. ඇයව දුටු විගස ඩග්ලස් බිරියව අතහැර දමා පසෙකට වූයේ හති හලමිනි.දහඩියෙන් තෙත් වූ ඔහුගේ මුළු ඇඟපතම කෝපයෙන් ගැහුණේය. සේරා අසල තිබූ පුටුවකට බර වී ඉකිබිඳිමින් හඬන්නට වූවාය. සැමියා මෙතරම් කෝපාවිෂ්ට වූ දවසක් ඇය මින් පෙර දැක නොතිබිණ.”මං තව එක මොහොතක් මේ වහළයට ඉන්නෙ නැහැ..” ඉකිබිඳුම අතරින් සේරාගේ බිඳුණු කටහඬ ඇසුනේ විලාපයක් ලෙසිනි.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av11073122</link>
    <topic>ප්‍රේම් අයියාගේ හිතට දුකක් දැනුණම ඒක අබේට ලියුමක ලියා එව්වා</topic>
    <author>ජෝජ් රොබ්සන් ද සිල්වා</author>
    <content>ප්‍රේම් අයියාගේ හිතට දුකක් දැනුණම ඒක අබේට ලියුමක ලියා එව්වානිරංජලා සරෝජිනීප්‍රේමකීර්ති සමරමින් කියයි (ප්‍රේමකීර්ති ද අල්විස් අපෙන් සමුගෙන අදට වසර 22යි)ප්‍රේම් අයියා (ප්‍රේමකීර්ති ද අල්විස්) පිළිබඳ අතීත මතක අප සමඟ පවසන්නට නිරංජලා සරෝජිනී එකතු කරගන්න විශේෂයෙන් හේතු වූ කරුණු දෙකකි. ඉන් පළමුවැන්න නිරංජලත්, නිරංජලාගේ සැමියාව සිට අද ජීවතුන් අතර නැති ගායන ශිල්පී අබේවර්ධන බාලසූරියත් ප්‍රේ්ම් අයියාගේ ජීවිතයේ සමීපම හිතවතුන්ව සිටීමය. දෙවැන්න සංගීතවේදී ගායන ශිල්පී වික්ටර් රත්නායකගෙන් පසුව ප්‍රේම් අයියා ලියූ ගීත වැඩිම ගණනක් ගායනා කර ඇත්තේ අබේ සහ නිරංජලා විසින් වීම ය. ඔහු ඇයට පද රචනය කර දුන් පළමු ගීතය වන “ලොව නිසසල වී” දශක දෙකහමාරකටත් වඩා කාලය ගෙවී ගොස් ඇති මුත් තවමත් මෙරට ගීතලෝලීන්ගේ සිත්ගත් ගීතයකි. නිරංජලා ද තමා ගැයූ ගී අතුරින් මේ ගීතයට දක්වන්නේ විශේෂ කැමැත්තකි.“ප්‍රේම් අයියා මගේ මුල්ම සරල ගී වැඩසහනට (1974) තමයි මේ ගීතය ලියා දුන්නේ. මම සරල ගී ශිල්පිනියක් ලෙස සමත් වී මුල්ම වැඩ සටහනට ගායනා කරන්න ගීතයක් ලියා දෙන ලෙස ප්‍රේම් අයියාගෙන් ඉල්ලුවාම ‘හරි නංගි, ලියා දෙන්නම්’ කිව්වත් වැඩ සටහන පටිගත කරන දවස වනතුරු වත් මට ගීතයක් ලියා දුන්නේ නම් ඔහු නෙවේ.හැබැයි මේන් වැඩ සටහන පටිගත කරන දවසේ උදේම අපේ ගෙදරට ඇවිල්ලා වික්ටර් අයියා (වික්ටර් රත්නායක)ට කියා තනුවකුත් යොදලා මේ ගීතය පුහුණු කරලා තමා ආපසු ගියේ. ප්‍රේම් අයියාගේ වැඩ බොහොමයක්ම කෙරුණේ ඒ විදිහටම තමයි. එහෙම වුණාට ඔහුගේ තිබුණු නිර්මාණ ප්‍රතිභාව නිසා මොන දේ කළත් සාර්ථකව ඒ දේ කළා. මේ ගීතයත් එයට නිදසුනක්. එදා වගේම අදත් මේ ගීතය ගීතලෝලීන් අතර ජනප්‍රියයි.”ප්‍රේම් අයියාව ඔබට මුලින්ම හමුවූ අයුරු මතකද?”මා ගුවන් විදුලියේ ළමා ශිල්පිනියක් ලෙස කටයුතු කළ කාලේ ඔහු නිවේදකයකු ලෙස ගුවන්විදුලියේ සේවය කළා. අපි එහිදී හමුවූ විටදී කතාබහ කරනවා දැන හැඳුනුම්කම් තිබුණා. ඉන්පසු මමත් නිවේදිකාවක් වුණාම නිවේදන කලාව පිළිබඳ මට බොහෝ කරුණු කියා දුන්නා. එවකට මගේ ගුරුවරිය වූවේ ඔහුගේ බිරීඳව සිටි දයා ද අල්විස් වීම නිසා අප අතර වඩ වඩාත් ළෙන්ගතු මිත්‍රත්වයක් ඇතිවුණා කිව්වොත් එය ඇත්තයි. පසු කලකදී වික්ටර් අයියාගේ ‘ස’ ප්‍රසංගයේ කටයුතු කරද්දිත් මට ඔහුගේ ඇසුර ලැබුණා.”ඔබ ප්‍රේම් අයියාව හඳුන්වා දෙනවා නම්..?”ප්‍රේම් අයියා දුර්ලභ ප්‍රතිභාපූර්ණ නිර්මාණ ශක්තියක් සතු වූ ඉතා සරල සුන්දර නිහතමානී සංවේදී මිනිසෙක්. අපූරු කවීත්වයක් ඔහුට තිබුණා. ඒ කවීත්වය ගී පද රචකයකු සහ සන්නිවේදකයකු වශයෙන් ඔහුව අප්‍රමාණ මිනිසකු බවට පත් කළා කියා මම විශ්වාස කරනවා. ඔහුට සියල්ලේදී සියල්ලන් අභිබවා යාමට හැකි වුණේ ඒ නිසයි.”ප්‍රේම් අයියා සංවේදී මිනිසෙකු වූ වග ඔබ අත්දැක්කේ කෙසේද?”ප්‍රේම් අයියාගෙයි, අබේගෙයි, මගෙයි ත්‍රිපුද්ගල සම්බන්ධතාව සමාන්‍ය මිත්‍රත්වය ඉක්මවා ගිය සමීප ඇසුරක්වයි පැවැතියේ. කොතරම් සමීප සම්බන්ධතාවයක් අපි තිදෙනා අතර තිබුණත් ප්‍රේම් අයියාට දුකක් දැනුනාම කියාගන්න බැරිව යනවා. එහෙම වුණාම ඔහු කළේ සිතේ තිබෙන දුක ලියුමක ලියලා අබේට එවන එකයි. එයින් තමා මම අත්දැක්කේ ප්‍රේම් අයියාට තිබුණේ සංවේදී හිතක් බව.”රූපවාහිනියට එක්වීමත් සමඟම ප්‍රේම් අයියා කෘතහස්ත සන්නිවේදකයකු වශයෙන් තවදුරටත් සිය ප්‍රතිභාව පළ කළ අයුරු ඔබට මතකද?ඔව්. සන්නිවේදකයෙකු වශයෙන් උප්පත්තියෙන්ම රැගෙන ආ කුසලතාවයකුයි ප්‍රේම් අයියාට තිබුණේ. රූපවාහිනිය ආරම්භයේදීම අබේ මුල්වී තමා ප්‍රේම් අයියාව ‘අඳුන’ වැඩ සටහනට ගත්තේ. දේශපාලන විරුද්ධවාදිකම් ආවත් අබේ මැදිහත් වී ඒවා නිරාකරණය කර දුන්නා. චතුර ලෙස නිවේදන කටයුතු කිරීමට මෙන්ම කංකරච්චලයක් නොවන අයුරු වැඩ සටහන් මෙහෙයවන්න උචිත වචන ඕනෑතරම් ඔහුගේ දිවෙහි තිබුණා. විශේෂයෙන් සජීවී වැඩසටහන්වලදී ඔහුගේ එම ප්‍රතිභාව මැනැවින් පෙනුණා.පසුගිය දිනෙක නිරංජලා විසින් ‘අප ගැයූ ප්‍රේම්ගේ ගී” ඇල්බමය ජනාධිපති මහින්ද රාජපක්ෂ මැතිතුමාට පිළිගන්වනු ලැබීය. එමෙන්ම මාර්තු මාසයේ යෙදුණු අබේගේ උපන් දිනය දා තමා හා අබේ ගැයූ ප්‍රේම් අයියාගේ ගී පද රචනා ඇතුළත් ‘තුන්පත් රටා’ නමින් ගීත ප්‍රසංගයක් ද නිරංජලා විසින් ඉදිරිපත් කරනු ලැබුණි.ප්‍රේම් අයියා සම්බන්ධ අතීතයේ රසමුසු මතකයට ඔබට ආපසු යාමට හැකි නම්?”මම කැමැතියි, ඔහු සමඟ එකතු වී අපේ පරපුරේ අයට සතුටු වෙන්න පුළුවන් ගීත නිර්මාණ කළ අයුරු මතකයට නඟගන්න. විශේෂයෙන්ම ප්‍රේම් අයියාත්, මට ගුරුවරියක මෙන්ම මවක යෙහෙළියක වූ දයා අක්කාත්, ප්‍රේම්ගේ දියණිය වූ සුරංගිත් සමඟ ගතකළ ඒ අතීතයට මම කැමැතියි. ප්‍රේම් අයියා වගේම දයා අක්කාත් මට අපූරු ගී පද රචනා ගණනාවක් ලියා දුන්නා ගායනා කරන්න. ප්‍රේම් අයියා හිටිය කාලේදි වගේම අදත් මම දයා අක්කාවත් සුරංගි දුවවත් හොඳින් ඇසුරු කරනවා. ප්‍රේම් අයියා මෙන්ම සුරංගි දුවත් අද මාධ්‍ය ක්‍ෂේත්‍රයේ යහපත් මෙහෙවරක නියුතු වී සිටිනවා.”ප්‍රේම් අයියාගේ ජීවිතයේ අවසාන දවස් පිළිබඳව ඔබට මතක මොනවාද?”ප්‍රේම් අයියාට වගේම අබේටත්, තව අපි වැනි වූ බොහෝ දෙනෙකුටත් මරණ තර්ජන එල්ල වෙලා තිබුණු බිහිසුණු අඳුරුම දවස් ඒවා. අපි තීරණය කර තිබුණා විදේශයක පදිංචියට යන්න. “අපිත් එක්ක යමු” කියලා ප්‍රේම් අයියාට කතාකෙරුවත් ඔහු එකඟ වුණේ නැහැ. හරියටම මම රූපවාහිනී ප්‍රවෘත්ති කළ අන්තිම දවස එදා. මමයි අබේයි එදා රෑ උන්නේ සනත් අයියාගේ නිවෙසේ. අපිට පණිවුඩය ලැබුණේ පාන්දර පහමාරට විතරයි. ඒ ඝාතකයෝ ප්‍රේම් අයියාගේ කටට, පිටට, අතට වෙඩි තියලා ඔහු මරා දමා තිබුණා. අනේ, එහෙම කුරිරු මරණයක් මේ ලෝකයේ කුරා කුහුඹුවෙකුටවත් වෙන්න එපා.”ඔබ ඇදී යයි ඈත අහසේ සරුංගලයක් සේ බිම බලා ගමි නිසොල්මන් වී පුරුදු ලෙස දුක සේ...!  පද - ප්‍රේමකීර්ති ද අල්විස්ගායනය – නිරංජලා සරෝජිනීජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av11073123</link>
    <topic>ඇවිදින දිනපොත</topic>
    <author/>
    <content>ඇවිදින දිනපොතබොරැල්ලේ කෝට්ටේ පාරේ ආචාර්ය ඇන්.ඇම්.පෙරේරා මධ්‍යස්ථානයේ පාළු කොඩි කණුවලට ඉහළින් ඇසළ සඳ නැඟෙමින් තිබුණි. ගෙඋයනේ එක් පසෙක තිබූ ආසන දෙපේළියකත් ඊට ඉදිරියෙන් ඇතිරූ ප්ලාස්ටික් පැදුරුවලත් ළමයි සහ වැඩිහිටියෝ හිඳ සිටියහ. කෝට්ටේ පාරේ යන එන අය තාප්පයට උඩින් ද එබී බලති. ඇන්.ඇම්.ගේ පරණ ගෙදර, අලුත් යමක් සිදුවන හැඩකි.ශෙලිගත රංග නඩේ ඊට නම් දී තිබුණේ ‘විකාර හැන්දෑව‘ යනුවෙනි. ආරියවංශ රණවීරයන්ගේ සංකල්පයකට නාටකීය හැඩරුවක් ලබාදී තිබුණේ පූජිත ද මෙල් ය.අවට විදුලි එළි නිවී ගොස් කරළියක් මැවෙද්දී නාට්‍යය ඇරඹෙයි. පපර සංගීතයට අනුව නටමින් එන පිරිසක් සමඟ සම්ප්‍රාප්ත වන සංස්කෘතික ඇමැතිතුමා සුදු රෙද්දකින් වසා ඇති අන්දරේගේ ප්‍රතිමාවක් විවෘත කරයි. ඒ සමඟම බෝම්බයක් පුපුරා යයි. පිරිස හිස් ලූ ලූ අත දිවයති. මෙතැන් සිට අපට දක්නට ලැබෙන්නේ අන්දරේ පිළිබඳ පවතින ජනප්‍රවාද අතුරින් තෝරාගත් කීපයක් විකාරරූපී නාට්‍ය අත්දැකීමක් බවට හරවන ආකාරයයි.විකාරරූපී රංගය (Absurd Theatre) ලක් පොළවේ මුල් නොඅදින විදෙස් පැළයක් ලෙස අපේ ඇතැම් නාට්‍යකරුවන් තුළ පවා හැඟීමක් තිබුණි. එහෙත්, කෝලම් නැටුමේ තිබූ විකාර රූපී රංග ලක්ෂණ හෝ තෙල්වත්තේ විහාර සිතුවමකත් ‘නිරය වර්ණනාව’ වැනි සාහිත්‍ය කෘතියකත් දක්නට ඇති අතිසත්වාදී කලා ලකුණ ඔවුන් හඳුනාගෙන තිබුණේ නැත.විකාර රූපී රංග සංකල්පය යනු රටකට හෝ ජාතියකට උරුම දෙයක් නොව ජීවිතයෙන් ම පැන නඟින්නකි.70 දශකයේ දී අපේ රටේ ඇතැම් තරුණ නාට්‍යකරුවෝ ද විකාර රූපී රංග ශෛලිය කෙරෙහි නැඹුරුවක් දක්වන්නට වූහ. (ගුණසිරි සිල්වාගේ “සුං බුං සහ පිටස්තරයා”, පතිරාජ එල්.එස්.දයානන්දගේ ‘කවුරුවත් එන්නේ නෑ’, හූනෝ (80 දශකය) සහ මා නිර්මාණය කළ ‘බිංගේ’ ද ඊට නිදසුන් වන නාටක කීපයකි.ගැමි තරුණයින්ගේ හා ශිෂ්‍යයින්ගේ සහභාගිත්වයෙන් හටගත් 71 අසාර්ථක කැරැල්ලෙන් පසු සමස්ත ලාංකේය තාරුණ්‍යයට විලංගු දැමුණි. විප්ලවීය සිහින දකිමින් සිටි තරුණයෝ අපේක්ෂා භංගත්වයට පත්වූහ. ඔවුන් සංදෘෂ්ටිකවාදී අදහස් කෙරෙහි ආකර්ෂණය වන්නට වූයේ එහි ප්‍රතිඵලයක් වශයෙනි. විකාරරූපී රංග කලාව හෝ එහි දාර්ශනික පසුබිම ගැන යන්තමින් අතපත ගා තිබූ අප වැනි තරුණයින් වෙතින් ස්වතන්ත්‍ර, විකාරරූපී රචනා බිහිවූයේ ද එහෙයිනි.විකාරරූපීත්වය ද පෙරහරේ යන මුහුණු දෙකේ මහබඹෙකුට සමාන වෙයි. එහි එක් මුහුණක හාස්‍යජනක විකාරයකි. අනෙක් මුහුණේ, ඛේදජනක ස්වරූපයකි. අන්දරේ නමැති සම්මත විකට චරිතයෙන් ඉහත කී ද්විත්ව ස්වරූපය අසම්මත රංගයක් බවට හරවා ගන්නට රණවීරත් පූජිතත් සමත් වෙති.අන්දරේ යනු සෑම රටකම කලින් කලට පහළ වන සාමාජයික හා දේශපාලනික සත්වයෙකි. අනෙක් අතට සෑම පුද්ගලයකු තුළම අන්දරේ කෙනෙකු ද අඩු වැඩි වශයෙන් ජීවත්වෙයි. ලොකු ලොක්කන්ට අව් අතු, මුර අතු හා ගොටු අල්ලන අන්දරේලා මෙන්ම හාම්පුතාලාගේ නිර්වස්ත්‍ර බව පෙන්වා කොක්හඬ ලා සිනාසෙන අන්දරේලා ද වෙති.දෙවැනි වර්ගයේ අන්දරේලාගේ විහිළුවලින් (පෙන්වාදීම්වලින්) ඇස් රතුවිය හැකි නමුදු ඔවුන් හැමවිටම නියෝජනය කරන්නේ හඬක් නැති ජනතාවගේ මතයයි. එහෙයින් එකී අන්දරේ නිවැරැදිව කියැවීම යනු සමාජගත මතවාද අවබෝධකර ගැනීමක් ද වෙයි.’විකාර හැන්දෑව‘ තුළ මතුවූ ප්‍රබලතම උත්ප්‍රාසය වන්නේ, අන්දරේ හා ගොඩනැඟෙන අනික් චරිතය මාරයා වීමය. අවසානයේදී මාරයා තීරණය කරන්නේ අන්දරේ මිනිසුන්ටම ඉතිරි කොට තබා යා යුතු බවය. ඇතැම්විට, අන්දරේගේ සියුම් දෙබස් හා රංග චර්යා මඟින් මරණයට සිනාසීමක් හෝ එදෙස උපේක්ෂා සිතින් බැලීමක් ද පළ කෙරෙයි.තිරගත නොවූවත් ‘රාජකීය වික්‍රමය’ චිත්‍රපටයේ රඟපාමින් ශ්‍රී ලාංකේය සිනමාවේ ප්‍රථම නළුවා වීමේ භාග්‍යය හිමිකර ගත් ඇන්.ඇම්.පෙරේරාගේ “සමසමාජ නිවෙසේ” ගෙමිදුලේ ‘අන්දරේ’ රඟන්නට ලැබීම පූජිත ද මැල් සහ ඔහුගේ නවක නළු නිළි කණ්ඩායම ලද අනුස්මරණීය තිළිණයකැයි සිතමි.එසේම අන්දරේගේ විකාර හැන්දෑව‘ සමසමාජ ගෙමිදුලෙන් නොනැවතී, මේ රටේ සිටින සියලුම ‘අන්දරේලාට’ දැකබලා ගැනීමට සැලැස්වීම ද වටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=av11073124</link>
    <topic>බොලිවුඩි රස කතා</topic>
    <author>සුජීව තේවහෙට්ටිගේ</author>
    <content>බොලිවුඩි රස කතාශ්‍රීලංකාවෙන් බිහිවූ බොලිවුඩ් රැජින, ජැකලින් ෆර්නැන්ඩස් ගැන දැන් කාගේත් අවධානය යොමුවෙලා. පසුගිය සති කිහිපය තුළ ජාත්‍යන්තර මාධ්‍ය ඇය ගැන නොයෙකුත් ආරංචි පතුරුවා හැරිය නිසයි කවුරුත් ඇගේ වගතුග කතාකළේ. ජැකලින් ප්‍රධාන චරිතයක් රගපෑ ‘මර්ඩර් – 2’ චිත්‍රපටය ශ්‍රී ලංකාවේත් ප්‍රදර්ශනය ඇරඹූ නිසා මෙරට සිනමා රසික පරපුර වෙනදාටත් වඩා ඇගේ වතගොත විමසනවා.පසුගිය සතියේ බොලිවුඩ්පුරයෙන් දැනගන්නට ලැබුණේ මේ රූ රැජන අලුත්ම ප්‍රේම සම්බන්ධයක පැටලී සිටින බවයි. බහරේනයේ ෂීක් හසන් බින් රෂිඩ් රජ කුමරු සමඟ පෙමින් වෙලී සිටි ඇය ළඟදීම ඔහුගේ මනාලිය වන බවටත් ආරංචි පැතිරී ගියා. නමුත් ඉන්පසුව දැනගන්නට ලැබුණේ ඇය ඔහුගෙන් වෙන්වූ බවයි. මේ වනවිට ඇය චිත්‍රපට නළුවකු සහ අධ්‍යක්ෂවරයකු වන සජිඩ් ඛාන් සමඟ හාදකමකට මුල පුරා ඇති බව පැවසෙනවා. (සජිඩ් ඛාන්, බොලිවුඩ් සිනමාවේ චිත්‍රපට අධ්‍යක්ෂවරියක සහ නර්තන අධ්‍යක්ෂවරියක වන ෆාරා ඛාන් කුන්දර්ගේ බාල සොහොයුරායි) මේ දිනවල ඉන්දියාවේ සාර්ථක ලෙස තිරගත කෙරෙන ‘හවුස් ෆුල්’ චිත්‍රපටයේ අධ්‍යක්ෂවරයාත් සජිඩ් ඛාන්. මෙහි ජැකලින් ද ප්‍රධාන චරිතයක් නිරූපණය කරනවා.මේ අලුත් සම්බන්ධය ගැන ජැකලින්ගෙන් විමසූ විට ඇය තරමක නොසන්සුන් තත්ත්වයකට පත්වුණා. ඇය කතාකළේ කෝපයෙන්. ..”මේ වගේ කතා පතුරුවන්නෙ මේ ක්‍ෂේත්‍රයේම ඉන්න අය. ‘හවුස් ෆුල්’ චිත්‍රපටය තිරගත කෙරෙන්න ඔන්න මෙන්න කියල තියෙද්දියි ඔය කටකතාව හතර අතේ පැතිරුණේ. බොලිවුඩ්වල මේ වගේ දේවල් සිද්ධ වෙනවා මට වුණේත් ඒ වගේ දේකට මුහුණ දෙන්නයි.” ජැකලින් එහෙම කිව්වත් සජිඩ් ඛාන් ගේ හිතවතකු කියා සිටියේ ඊට වඩා වෙනස් දෙයක්..”ජැකලින් - සජිඩ් අතරෙ ආශ්‍රයක් තියෙනවා. ‘හවුස් ෆුල් - 2’ චිත්‍රපටයේ රූපගත කිරීම් කරපු දවස්වලදි තමයි මේ ආශ්‍රය ඇති වුණේ. ඒ දවස්වල රූපගත කිරීම් පොඩ්ඩකට නතර කරලා හැමෝම ටිකක් විවේක ගන්න අතරෙදි ජැකලින් අතුරුදන් වෙනවා. මේක නිතරම සිද්ධ වුණා. අපි හැමෝම හිතුවෙ චිත්‍රපටයෙ ප්‍රධාන චරිතයක් රඟපාපු රිටිෂ් දේශ්මුඛ් එක්ක ජැකලින් ඇවිදින්න ගියා කියලයි. මොකද, ‘ඇලඩින්’ චිත්‍රපටය රූපගත කරන දවස්වලදිත් ජැකලින්ගෙයි රිටිෂ්ගෙයි හාදකමක් තියෙනවා කියල කවුරුත් කියපු නිසා. ඒත් අපි ඊට පස්සෙයි දැනගත්තෙ රිටිෂ් කොහෙවත් නොගිහින් පැත්තකට වෙලා චිත්‍රපටයේ තිර නාටකය කියව කියවා හිටිය බව. ජැකලින් ඇවිදින්න ගිහින් තියෙන්නෙ රිටිෂ් එක්ක නෙමෙයි. සජිඩ් එක්කයි. ඉන්පස්සෙ තමයි මේ දෙන්නගෙ සම්බන්ධයක් තියෙනවයි කියල කවුරුත් කියන්න පටන් ගත්තෙ.”මේ කතාව ඇත්තද? මාධ්‍යවේදියකු ජැකලින් සමඟ පැවැත්වූ කෙටි සම්මුඛ සාකච්ඡාවකදී ‘හවුස් ෆුල් - 2’ රූපගත වෙද්දී සිදුවුණා යැයි පැවසෙන මේ සිද්ධිය ඇගෙන් විමසුවා...”මං හිතන්නෙ ඔය වගේ දේවල් මෙතනට කොහෙත්ම අදාළ නැහැ කියලයි. මගේ පෞද්ගලික ජීවිතයේ සිද්ධි මම නම් කොහෙත්ම ප්‍රසිද්ධියේ කියන්නෙ නැහැ. ඒවා ගැන විස්තර කියන්න මට නම් බැහැ. ෂීක් හසන් එක්ක තිබුණු සම්බන්ධය ගැනත් විස්තර කියන්න බැහැ. පෞද්ගලික විස්තර ප්‍රසිද්ධියේ නොකියන ප්‍රතිපත්තියක් තමයි මට තියෙන්නෙ. ඒ ප්‍රතිපත්තිය දිගටම ක්‍රියාත්මක වෙනවා. සජිඩ් ඛාන්ට මම ගෞරව කරන බව නම් කියන්න ඕනෙ.” ජැකලින්, තමන්ට නැවුම් අත්දැකීම් ලබාදුන් බොලිවුඩ් පුරය ගැනත් සඳහන් කළා....”මම මුලින්ම බොලිවුඩ් සිනමාවට ආපු දවස්වල මට හිතුණෙ මේක කොයිතරම් සුන්දර තැනක් ද කියලයි. මාත් එක්ක හැමෝම හොඳින් කතා බහ කළා. හිනාවුණා. හැම කෙනෙක්ම මගේ යහළුවෙක් යෙහෙළියක් වගෙයි. ටික කාලයක් යන කොටයි මට තේරුණේ, ඒ හැම හිතවත්කමක් ඇතුළෙ තියෙන්නෙ වෘත්තීය අවශ්‍යතාවන් බව. මේ හැමෝම ඉන්නෙ සල්ලි හම්බ කරන්න. මේක ව්‍යාපාරයක්. අපිටත් ඒ ලෝකෙට ඇතුල්වෙන්න සිද්ධ වෙනවා.””මට නම් බොලිවුඩ් සිනමාවෙ එකම යහළුවෙක්වත්, යෙහෙළියක්වත් නැහැ. මේක අනුකම්පා නැති සිනමා කර්මාන්තයක්. අපි කවුරුවත් දන්නෙ නැහැ, මේ කර්මාන්තයෙ ඉන්න අයගෙන් කවුද හැබෑවටම අපිත් එක්ක හිතවත් කියලා. හතුරා, මිතුරා එක පාරටම හඳුනගන්න බැහැ. ඒ නිසා මම කා එක්ක හරි හිතවත් වෙන්නෙ හරිම කලාතුරකින්. කවුරුවත් විශ්වාස කරන්නෙ නැහැ. විශ්වාස කරන්න හරිම අපහසුයි. මේ කිසිම කෙනෙක් මාත් එක්ක හිතවත් වෙන්න ඕනෙ කියල මම නම් හිතන්නෙ නැහැ. ඒ අයත් මම වගේම මේ සිනමා කර්මාන්තයෙ රස්සාව කරගෙන ඉඳීවි.”එහෙම නම් ජැකලින් මේ කියන්නේ ඇය බොලිවුඩ්පුරයේ තනිවී සිටින බවද?....”මම තනිවෙලා නැහැ. මගේ දෙමව්පියෝ ඉන්නවා. ඒ අය මාව බලන්න නිතරම එනවා. මම ගෙදරට වෙලා තනිවම හිටියත් චිත්‍රපටවල රඟපාන්න ගියාම ඕනෑතරම් කතාබහ කරන්න කට්ටිය ඉන්නවා. කතාකරලා... කතා කරලා... ගෙදර ආවට පස්සෙ මට නිදහසේ ඉන්න පුළුවන්.”ජැකලයින් මේ කතාබහේදී සැඟවූ කාරණයක් ෆාරා ඛාන් ඊට පසු දිනයකදී හෙළිදරව් කර තිබුණා. ඒ, ජැකලින් සහ සජිඩ් (ෆාරාගේ සොහොයුරා) අතර සම්බන්ධයක් තිබෙන බව තමන් දන්නා බවයි. සජිඩ් ගේ හිතවතකු පැවසුවේ ජැකලයින් සහ සජිඩ් අතර විවාහය ඉතා ඉක්මනින්ම සිදුවේවිය කියලයි. නමුත් ඒ බව තහවුරු වී නැහැ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=am1107311</link>
    <topic>අවුරුද්දකට හත් අට පාරක් සෙම්ගෙඩි ඇතිවීම හොඳ දෙයක් නොවේ</topic>
    <author>සාගරිකා දිසානායක ජයසිංහ</author>
    <content>අවුරුද්දකට හත් අට පාරක් සෙම්ගෙඩි ඇතිවීම හොඳ දෙයක් නොවේකොළඹ රිජ්වේ ආර්යා ළමා රෝහලේඋගුර කන නාසය පිළිබඳ විශේෂඥ වෛද්‍යසමන් යසවර්ධනසෙම් ගෙඩි යනුවෙන් හැඳින්වෙන්නේ ශරීරයට අවශ්‍ය වන වසා ගැටිති කොට්ඨාසයකි. සෙම් ගෙඩි ආහාර මාර්ගයේ සහ ස්වසන මාර්ගයේ උඩ කොටසෙහි පිහිටා තිබේ. මේවා වළල්ලක ආකාරයෙන් පිහිටා ඇත. වළල්ලේ උඩ කොටස (නාසය පිටුපස) මස් දලු (adincids) යනුවෙන් හැඳින්වේ.වළල්ලෙහි දෙපස කොටස (දිවට පිටුපස) සෙම් ගෙඩි ලෙස හැඳින්වේ. වළල්ලට යට කොටස (දිවේ පිටුපස) පුංචි සෙම්ගෙඩි (Lingual Tonsils) නමින් හැඳින්වේ.සෙම් ගෙඩි කළ කාර්යවන්නේ විෂබීජවලට එරෙහිව ක්‍රියා කිරීම ය. වයස අවුරුදු 2 - 3 පමණ කුඩා දරුවන් ගේ සෙම්ගෙඩි විශාල වීම සාමාන්‍ය තත්ත්වයකි. එයට හේතුව ඒ වයසෙහි පසුවන දරුවන් බොහෝ විට පරිසරයෙහි ඇති ආගන්තුක ද්‍රව්‍යයන්ට නිරාවරණය වීමට පටන් ගැනීමයි. විවිධ ආගන්තුක ද්‍රව්‍ය ශරීරයට ඇතුල්වීමටත් සෙම් ගෙඩි ආසාදනයට ලක් වේ.එම තත්ත්වය සාමාන්‍යයෙන් වයස අවුරුදු 10 - 12 වනවිට අඩු වී යයි. එහෙත් සම්පූර්ණයෙන් නැති නොවේ.ඇතැම් දරුවන්ගේ සෙම් ගෙඩි අසාමාන්‍ය ලෙස වර්ධනය වේ. උගුරේ හෝ නහයේ සෙම් ගෙඩි ප්‍රමාණයෙන් ලොකු වූ විට නින්දේදී ගෙරවීම ඇතිවේ. නින්දේදී දරුවා ගොරවන්නේ සුළු වශයෙන් නම් බලපෑම අඩු ය. සෙම් ගෙඩි විශාල නම් ගෙරවීම දැඩි වේ. තද නින්දේදී අධික ගෙරවීමත් සමඟ හුස්ම ගැනීම සුළු වේලාවක් නතරවීමට ඉඩ තිබේ. එවිට දරුවා නින්දෙන් අවදිවේ. දරුවාට රැය පුරාම සුව නින්දක් නොලැබෙයි. හුස්ම ගැනීම අපහසු වීම නිසා දරුවාගේ සිරුරට ප්‍රමාණවත් තරම් ඔක්සිජන් නොලැබේ.දරුවා දවල් කාලයේ නිදිබර වීම, නොරුස්නා ස්වභාවය, සාමාන්‍ය කටයුතුවල නොයෙදීම මෙන් ම ආහාර අරුචිය නිසා ශරීර වර්ධනයේ ප්‍රශ්න ද මේ නිසා ඇතිවේ. රෑට නිතරම මුත්‍රා කිරීමට අවශ්‍ය විය හැකි ය. දවල් කාලයේදී දරුවා නහයෙන් කතා කිරීමට පෙලඹෙයි.දිගු කාලීනව තදින් නින්දේදී ගොරවන දරුවන් වේ නම් උගුර කන නාසය පිළිබඳ ළමා රෝග විශේෂඥයකුට පෙන්වා උපදෙස් ලබා ගත යුතු ය.නින්දේදී ගෙරවීමෙන් සිරුරට ලැබෙන ඔක්සිජන් ප්‍රමාණය අඩු ද යන බව හරියටම තීරණය කළ හැක්කේ නින්ද පරික්ෂා කිරීමෙනි. නින්ද පරීක්ෂා කිරීම එක් එක් මට්ටමින් සිදු කැරේ. රෝහලක දරුවා නවත්වා නින්ද පරීක්ෂා කර බැලීම, වෛද්‍ය උපකරණවලට සවි කොට සංකීර්ණ ලෙස පරීක්ෂා කර බැලීම, වෛද්‍යවරයා විසින් දරුවා පරීක්ෂා කොට බලා කරනු ලබන එක්ස් කිරණ පරීක්ෂණවලින් ද මෙම තත්ත්වය හරියටම පරීක්ෂා කරගැනීමට පුළුවන.සෙම් ගෙඩි ප්‍රදාහයමෙය දිව පිටුපස පිහිටි සෙම් ගෙඩිවලට බලපාන තත්ත්වයකි. සාමාන්‍ය ව්‍යවහාරයේ සෙම් ගෙඩි යනුවෙන් හැඳින්වෙන්නේ මේවා ය. උගුර දෙපස හා පිටුපස වේදනාව, උණ, සෙම් ගෙඩි ඇතුළත කහ පාට සැරව ලප ඇතිවේ.මෙය වෛරස් ආසාදනයක් වන හෙයින් තාවකාලිකය. එහෙත් බැක්ටීරියා ආසාදනයකුත් වෛරස් ආසාදනයට පසුව ඇතිවිය හැකි ය.වසරකට 7 - 8 වරක් සෙම් ගෙඩි ප්‍රදාහය වීම හොඳ දෙයක් නොවේ. එවිට ඒවා ශල්‍ය කර්මයකින් ඉවත් කිරීම ගැන වෛද්‍යවරයා සිතා බලනු ඇත.සෙම් ගෙඩි ආසාදනය වීමෙන් වැළකීමට මුඛ සෞඛ්‍යය පිරිසුදුව පවත්වා ගැනීම වැදගත් වේ. මද රස්නය සහිත ලුණු මිශ්‍ර ජලයෙන් දවසට දෙවරක් හෝ තෙවරක් මුඛය සේදීම සුදුසු ය.ළමයින්ට මෙන් ම වැඩිහිටියනට ද වසරකට වරක් හෝ දෙවරක් සෙම් ගෙඩි ප්‍රදාහය වුවත් එය එතරම් බිය වීමට හේතුවක් නොවේ.සෙම් ගෙඩි ආසාදනය වූ විට සැරව ගෙඩියක් ඇති විය හැකි ය. තද උණ, ගිලින්නට අපහසුව ඇතිවේ. සෙම් ගෙඩිය නෙරා ඒමෙන් තල්ල ද ඉදිමේ. මේ තත්ත්වය නව යොවුන් වියේ පසුවන්නන්ට වැඩිපුර ඇතිවේ.සෙම් ගෙඩි ශරීරයට අවශ්‍ය සාමාන්‍ය දෙයකි. ඒවා නිතර රෝගී වේ නම් පමණක් ඉවත් කළ යුතු ය. දැන් මේ සැත්කම බහුලව සිදු කරන්නේ නැත. ඒ ඖෂධ මගින් පාලනය කළ හැකි බැවිනි.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=am1107312</link>
    <topic>ඌරු ගොවිපළ රැකියාව කරන අයට හැදෙන ලෙඩක්</topic>
    <author>වෛද්‍ය රසායනාගාර තාක්ෂණවේදී</author>
    <content>ඌරු ගොවිපළ රැකියාව කරන අයට හැදෙන ලෙඩක්ජීවී ශරීරය තුළ යැපෙමින්, එම ජීවියාට හානිදායක තත්ව උදාකරන සත්ව කොට්ඨාස පරපෝෂිතයන් ලෙස සරලව දැක්වේ.මිනිස් සිරුරේ සිටින පරපෝෂිතයන් අතර ප්‍රධාන වන්නේ බැලන්ටීඩියම් කෝලයිය. තවද පක්ෂ්මධර ජීවීන් අතර මිනිසාට පරපෝෂී එකම පක්ෂ්මධරයා බැලන්ටීඩියම් කෝලයිය. මහා අන්ත්‍රයේ පරපෝෂිත ලෙස වාසය කරන බැලන්ටීඩියම් කෝලයිගේ සාමාන්‍ය වාසස්ථානය ඌරන් හා වඳුරන් ය.ආසාදිත ඌරකුගෙන් ඌරකුටත්, ආසාදිත ඌරකුගෙන් මිනිසාටත්, ආසාදිත මිනිසකුගෙන් මිනිසාටත්, ආසාදිත මිනිසකුගෙන් ඌරකුටත් යන ආකාරවලින් රෝගය බෝවිය හැකි ය. මළ පහ මිශ්‍රිත ජලය, ආහාර හෝ කිලිටි අත් හරහා බැලන්ටීඩියම් කෝලයි මිනිස් සිරුරට ඇතුළු වන්නේ මුඛය හරහා ආහාර මාර්ගයෙනි.බොහෝ රෝගීන් දින 3 කින් හෝ 4 කින් ප්‍රතිකාර ලබා සුව වේ. එහෙත් ඇතැම් අවස්ථා වලදී පරපෝෂිතයා නිපදවන හයලුරොනිඩේස් හේතුවෙන් ද ආහාර මාර්ගයේ හට ගන්නා සැරව පිරුණු වණ හේතුවෙන් ද, හානිකර තත්ව උදාවේ. රවුම් හැඩැති අක්‍රමවත් වණත්, සුදු රුධිරාණු හා පෝෂ ජීවීන් පිරුණු සැරව ගෙඩිත්, ඇති විය හැකි ය.වරින් වර ඇතිවන පාචනය හා මලබද්ධය සුලභ රෝග ලක්ෂණයයි. ආහාර අරුචිය, ඔක්කාරය, වමනය, මළපහ සමඟ රුධිරය හා ශ්ලේෂ්මලය පිටවීම, වරින් වර ඇතිවන උදර වේදනාව ඒ අතර වේ. මන්ද පෝෂිත හෝ ප්‍රතිශක්තිය අඩු පුද්ගලයින්ට රෝගය උත්සන්න විය හැකියි.ජලය හා ආහාර සමඟ මිශ්‍ර වූ ඌරු මළපහ අත් හා මුඛය හරහා අහම්බෙන් ආහාර මාර්ගයට ඇතුළු විය හැකි නිසා ඌරන් ආශ්‍රිතව ජීවිකාව ගෙවන මිනිසුන්, ඌරු මළපහ පොහොර ලෙස භාවිතා කරන්නන් අතර මෙම රෝගය පැතිරීමේ අවදානම ඉහළ ය.මළපහ පරීක්ෂාවෙන් රෝගය හඳුනා ගත හැකි ය. ආරක්ෂිත ලෙස ඌරු හා මිනිස් මළපහ ඉවතලෑමත් ජලය හා ආහාර සමඟ මළපහ මිශ්‍රවීමට ඉඩ ප්‍රස්ථා නොතැබීමත්, සනීපාරක්ෂණ ක්‍රම භාවිතයන් රෝගය වළක්වා ගත හැකි ක්‍රමවේද වේ.වෛද්‍ය රසායනාගාර තාක්ෂණවේදීතුෂාරා ඉන්දීවරී තන්තිරිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=am1107313</link>
    <topic>දරුවා ඉපදෙන්න කලින් දැක්කා වගේ ඔක්කොම කියන අල්ට්‍රා සවුන්ඩ් ස්කෑන් පරීක්ෂණය</topic>
    <author>ගාමිණී සුසන්ත</author>
    <content>දරුවා ඉපදෙන්න කලින් දැක්කා වගේ ඔක්කොම කියන අල්ට්‍රා සවුන්ඩ් ස්කෑන් පරීක්ෂණයමේ පරීක්ෂණය අත්‍යවශ්‍යම පරික්ෂාවක්.බය වෙන්නත් එපා. නරකත් නෑ.ප්‍රසව හා නාරිවේද විශේෂඥ වෛද්‍යවිජිත් විද්‍යාභූෂණවිවාහවූ ඕනෑම යුවළකගේ ඊළඟ බලාපොරොත්තුව තම කැදැල්ලට නිරෝගී දරුවකු එකතු කර ගැනීම ය. මවු කුස තුළට දරුවකු පැමිණි විට එම දරුවා නිරෝගී ද, ශරීරයේ ඇඟ පසඟ නිසි අයුරින් වැඩේ ද, ශරීරයේ විවිධ ඉන්ද්‍රියයන්ගේ ක්‍රියාකාරිත්වය නිසි අයුරින් සිදුවේ ද යන ගැටලු මවට මෙන් ම පියාට ද ඇතිවනු නිසැක ය. එම ගැටලුවලට ඉතා පහසුවෙන් පිළිතුරු සපයාගත හැකි පරීක්ෂණයකි අල්ට්‍රා සවුන්ඩ් ස්කෑන් පරීක්ෂණයය.අල්ට්‍රා සවුන්ඩ් ස්කෑන් පරීක්ෂණයක් යනු සාමාන්‍ය ස්කෑන් පරීක්ෂණයක් නොවේ. ඒ සඳහා විශේෂයෙන් පුහුණු වූ වෛද්‍යවරු ද සිටිති. ඇතැම් කාන්තාවන් අල්ට්‍රා සවුන්ඩ් පරීක්ෂණය සඳහා දැඩි බියක් දක්වනු පෙනේ. එය පුහු බියකි. එම ස්කෑන් පරීක්ෂා මගින් ප්‍රතිලාභ රැසක් ම හිමි කරගත හැකි ය.අල්ට්‍රා සවුන්ඩ් ස්කෑන් පරීක්ෂණය යනු කුමක්ද එමගින් ලබාගත හැකි තොරතුරු කවරේ ද යන කරුණු පිළිබඳව දැන් අපි තොරතුරු සොයා බලමු.අල්ට්‍රා සවුන්ඩ් ස්කෑන් පරීක්ෂණයකදී යොදා ගැනෙන්නේ අධි ධ්වනි ශබ්ද තරංග ය. අධි ධ්වනි ශබ්ද තරංග ලෙස හඳුන්වනු ලබන්නේ අධික ශබ්දයෙන් යුතු ශබ්ද තරංග නොවේ. තරංග ආයාමය ඉතා කෙටි ශබ්ද තරංගය. හර්ට්ස් 20 සිට හර්ට්ස් 20,000 අතර පවතින ශබ්ද තරංග මිනිසාගේ කනට ඇසේ. හර්ට් 20,000 ට වඩා වැඩි ශබ්ද තරංග මිනිසාට ඇසෙන්නේ නැත. එම ශබ්ද තරංග හඳුන්වනු ලබන්නේ අධි ධ්වනි ශබ්ද තරංග යනුවෙනි.එම ශබ්ද තරංග ශ්‍රවණය කළ නොහැකි වුව ද විවිධ ක්ෂේත්‍ර තුළ යොදා ගනී. අධි ධ්වනි තරංග මගින් ප්‍රතිඵල ලබාදෙන ස්කෑන් යන්ත්‍ර වෛද්‍ය ක්ෂේත්‍රයේ මීට වසර ගණනාවක සිට භාවිතාවේ. විශේෂයෙන් ම ප්‍රසව හා නාරිවේද ක්ෂේත්‍රය තුළ එවැනි ස්කෑන් යන්ත්‍ර වැඩි වශයෙන් භාවිතාවේ. අල්ට්‍රා සවුන්ඩ් ස්කෑන් පරීක්ෂණයක් මගින් කුස තුළ සිටින දරුවාගේ සියලුම ශරීර කොටස් වෛද්‍යවරයාට නිරීක්ෂණය කළ හැකි ය.අතීතයේ දී ශරීර අභ්‍යන්තරය පිළිබඳව දැන ගැනීමට ඇති එකම ක්‍රමය වූයේ එක්ස් කිරණ පරීක්ෂණයකි. එක්ස් කිරණ පරික්ෂාවන් ගර්භනී කාන්තාවන්ට සුදුසු නොවේ. ඒ එක්ස් කිරණ කුස තුළ සිටින දරුවාට බලපෑම් ඇති කරන බැවිනි.කුස තුළ සිටින දරුවාට හානියක් නොවී විවිධ අවයව පිළිබඳව පරීක්ෂාකාරීව ඇති වඩාත් ගැළපෙන ක්‍රමය වන්නේ අල්ට්‍රා සවුන්ඩ් ස්කෑන් පරීක්ෂණයකට භාජනය කිරීම ය.ඉහතින් සඳහන් කළ ආකාරයට අල්ට්‍රා සවුන්ඩ් ස්කෑන් පරීක්ෂාවකදී භාවිතා වන්නේ අධි ධ්වනි ශබ්ද තරංගය. අධි ධ්වනි තරංග ශරීරය වෙත එල්ල කළ විට ඒවා ශරීරය හරහා ගොස් පරාවර්ථනය වී නැවත යන්ත්‍රය වෙත පැමිණෙයි.එසේ පැමිණෙන තරංග මගින් පරිගණකයක් මත ශරීර අභ්‍යන්තර කොටස් වල ඡායාරූපයක් නිර්මාණය වේ. එමගින් කුස තුළ සිටින දරුවාව ඉතා ම පැහැදිලි ලෙස වෛද්‍ය වරයාට පරීක්ෂා කළ හැකි ය. අතීතයේ දී මෙම ඡායාරූපය එතරම් පැහැදිලි නොවූව ද වර්තමානය වන විට ඉතා පැහැදිලි ස්කෑන් ඡායාරූප ලබා ගැනීමට තරම් තාක්ෂණය දියුණු වී ඇත. එසේ ම අද භාවිතා වන ත්‍රිමාන සහ චතුර්මාන ස්කෑන් යන්ත්‍ර මගින් වඩාත් නිවැරදි වූත් වඩාත් පැහැදිලි වූත් ස්කෑන් ඡායාරූප ලබාගත හැකි ය.ඒ කාලේ දරුවකු පිළිසිඳ ගෙන දරුවකු ඉපදෙන තෙක් ම එම දරුවා නිරෝගී ද දරුවාගේ ඉන්ද්‍රියයන් අවයවයන් හොඳින් පිහිටා ඇති ද කියා දැන ගැනීමේ හැකියාවක් තිබුණේ නැත. අද තත්ත්වය ඊට හාත්පසින් ම වෙනස් ය. කුස තුළ සිටින දරුවාගේ ඉතා නිවැරදි දත්ත ලබා ගැනීමට අල්ට්‍රා සවුන්ඩ් ස්කෑන් පරීක්ෂාව යොදා ගත හැකි ය.මෙහිදී සඳහන් කළ යුතු වඩාත් ම වැදගත් කරුණ වන්නේ ගර්භණී කාන්තාවක් අල්ට්‍රා සවුන්ඩ් ස්කෑන් පරීක්ෂාවකට කිසිසේත් ම බිය නොවිය යුතු බව ය. වසර 20 කට අධික කාලයක් තිස්සේ භාවිතා වන එම ස්කෑන් පරීක්ෂාව මගින් කිසිදු හානියක් සිදුවී ඇති බව මෙතෙක් වාර්තා වී නැත.අල්ට්‍රා සවුන්ඩ් ස්කෑන් පරීක්ෂාව මගින් සොයා බැලිය හැක්කේ කළලයක තොරතුරු පමණක් නොවේ. කාන්තාවකගේ ගර්භාෂය නිවැරදි ලෙස පිහිටා තිබේද, කාන්තාවක ගර්භණියක වී ඇත්නම් එම කළලය පිහිටා ඇත්තේ ගර්භාෂය තුළ ද ගර්භාෂයෙන් පිටත ද, කළලයෙන් කිසියම් රුධිරය වහනයක් සිදුවේ ද වැනි ගැටලුවලට පිළිතුරු ද අල්ට්‍රා සවුන්ඩ් ස්කෑන් පරීක්ෂාවක් මඟින් දැන ගැනීමේ හැකියාව ඇත. ඒ, ගර්භණී කාන්තාවකට සිදු කරනු ලබන පළමු අල්ට්‍රා සවුන්ඩ් ස්කෑන් පරීක්ෂණයෙන් ලබාගත හැකි ප්‍රයෝජනය.වඩාත්ම වැදගත් වන්නේ ගර්භණී කාන්තාවකට කරනු ලබන දෙවැනි ස්කෑන් පරීක්ෂාවය. එය හඳුන්වනු ලබන්නේ දින නියම කිරීමේ ස්කෑන් පරීක්ෂාව ලෙසය. විවාහක කාන්තාවක් ගර්භණී භාවයට පත්වූ පසුව ඒ බව තහවුරු කර ගැනීම සඳහා මුත්‍රා, රුධිරය පරීක්ෂා කිරීම අත්‍යවශ්‍ය දෙයකි. එලෙස අත්‍යවශ්‍ය අනෙක් පරීක්ෂාව වන්නේ දින නියම කිරීමේ අල්ට්‍රා සවුන්ඩ් ස්කෑන් පරීක්ෂාවය. මෙහි දින ලෙස සැලකෙන්නේ ගර්භණී සමයේ දිනයි.අවසන් වරට ඔසප් වූ දිනය සලකා දින ගණනය කිරීමේ ක්‍රමය මඟින් දරුවා ප්‍රසූතිය සිදුවන දිනය තීරණය කිරීම සාමාන්‍ය ක්‍රමය වේ. එහෙත් විවිධ හේතු නිසා එම දින වෙනස් විය හැකිය. එහෙත් දින නියම කිරීමේ ස්කෑන් පරීක්ෂාව මඟින් දරුවා බිහිවන දිනය ඉතාම නිවැරැදි ලෙස තීරණය කරගත හැකිය. එහෙත් දින නියම කිරීමේ ස්කෑන් පරීක්ෂණය ඕනෑම අවස්ථාවක සිදු කළ නොහැකිය. එය සිදු කළ හැක්කේ කළලය පිළිසඳ ගෙන සති 10 - 14 අතර කාලයේදී පමණය. වඩාත්ම ගැළපෙන්නේ කළලය ඇතිවී සති 12 ක් ගතවූ තැන ස්කෑන් පරීක්ෂාව සිදු කිරීමය.කිසියම් කාන්තාවක ගර්භණී භාවයට පත්වූ පසුව ප්‍රදේශයේ සෞඛ්‍ය වෛද්‍ය නිලධාරී කාර්යාලයේ ලියාපදිංචි වීමෙන් අනතුරුව ලංකාවේ ඇතැම් රජයේ රෝහල්වල එම දින නියම කිරීමේ ස්කෑන් පරීක්ෂාවට අවස්ථාව ලබා දේ. පසුව කීප අවස්ථාවකදීම සිදු කිරීමට සිදුවන අනවශ්‍ය ස්කෑන් පරීක්ෂා නවතා දැමීම සඳහා එම දින නියම කිරීමේ පරීක්ෂණය මඟින් හැකියාව ලැබේ.දින නියම කිරීමේ ස්කෑන් පරීක්ෂාවේ තවත් ප්‍රයෝජන කීපයක්ම තිබේ. මළ දරු උපත් වළක්වා ගැනීම ඉන් එක් ප්‍රයෝජනයකි. එසේම දරුවා බිහිවීමට අනවශ්‍ය ලෙස වැඩිපුර කාලය ගත වීම වැළැක්වීමට ද එම පරීක්ෂාව මඟින් හැකි වනු ඇත. එසේම අනවශ්‍ය සිසේරියන් සැත්කම් ද වළක්වා ගත හැකිය. එමෙන්ම “ෂින්ටෝ” ඖෂධය අනවශ්‍ය ලෙස ලබාදීම වළක්වා ගැනීමට ද අල්ට්‍රා සවුන්ඩ් ස්කෑන් පරීක්ෂාව උපකාරී වේ.සාමාන්‍යයෙන් සිදු කෙරෙන දින ගණනය අනුව, නියමිත දිනයේ ප්‍රසූතිය සිදු නොවුණ හොත් දරුවා බිහිවන තෙක්ම මවට රෝහලේ සිටීමට සිදු වේ. එය රෝහල්වල අධික තදබදයක් ඇතිවීමට ද හේතුවක් වෙයි. රජයේ ඇතැම් රෝහල්වල ඇඳන් අඩුපාඩුව නිසා පැදුරු එළාගෙන දරුවා ලැබෙන තෙක් කාලය ගත කරන මව්වරුන් ද දැකගත හැකිය. එවන් තත්ත්වයන් වළක්වා ගැනීමේ හැකියාව ද අල්ට්‍රා සවුන්ඩ් ස්කෑන් පරීක්ෂාව සතුය. මෙම පරීක්ෂාව මඟින් දරුවා බිහිවන දිනය ඉතා නිවැරැදිව කිව හැකිය.දරුවකු ඉපදී මුල් වසර තුළ දරුවාගේ ක්‍රියාකාරකම් නිරීක්ෂණය කිරීමෙන් දරුවාගේ වයස ප්‍රකාශ කළ හැකිය. එහෙත් දරුවා වයස 5 ඉක්මවූ පසුව ක්‍රියාකාරකම්වලින් දරුවකුගේ වයස ප්‍රකාශ කළ නොහැකිය.ගර්භාෂය තුළ ද තත්ත්වය එසේමය. දරුවා පිළිසිඳ ගෙන මුල් මාස දෙක තුන තුළදී ලෝකයේ ඕනෑම රටක ඕනෑම ජාතියක දරුවකුගේ වර්ධනය එක සමානය. එබැවින් නියමිත කාල සීමාව තුළ (සති 10 - සති 14) කරනු ලබන අල්ට්‍රා සවුන්ඩ් ස්කෑන් පරීක්ෂාව මඟින් දරුවා ඉපදෙන දිනය ඉතා නිවැරැදිව ප්‍රකාශ කළ හැකිය.අල්ට්‍රා සවුන්ඩ් ස්කෑන් පරීක්ෂාව මඟින් තවත් තොරතුරු ගණනාවක්ම ලබාගත හැකිය. දරුවාගේ හිස්කබළ නිර්මාණය වී ඇති ද, මොළයේ අර්ධ ගෝල බෙදී ඇති ද, මොළයේ ඉදිරිපස කොටස වර්ධනය වී ඇති ද, උදර බිත්ති නිවැරැදි ලෙස පිහිටා ඇති ද, හර්නියා තත්ත්වයක් දරුවාට තිබේ ද; ආමාශය මුත්‍රාශය වැනි ප්‍රධාන අවයව නිවැරැදි ප්‍රමාණයට වර්ධනය වී ඇති ද, පෙකණි වැලෙහි රුධිර නාළ සංඛ්‍යාව නිවැරැදි ද, යන තොරතුරු ද ඉතාම නිවැරැදි ලෙස අල්ට්‍රා සවුන්ඩ් ස්කෑන් පරීක්ෂාව මඟින් ලබාගත හැකිය.ර්ණ දේහවල වෙනස්කම් නිසා හට ගන්නා ච්ධඹද ඉරදඤපධථඥ නම් ආබාධ තත්ත්වයට ඇති අවදානම පිළිබඳව ද මේ ස්කෑන් පරීක්ෂණයෙන් ඉතා පැහැදිලි හඳුනාගත හැකිය.කාන්තාවක ගර්භණී භාවයට පත්වූ පසුව අල්ට්‍රා සවුන්ඩ් ස්කෑන් පරීක්ෂා කීපයක්ම සිදු කළ යුතුය. ඒ නියමිත දින වකවානු වලදීය. දරුවා පිළිසිඳ ගෙන දින කීපයකින් සහ සති 11 - 14 අතර කාලයේදී කරනු ලබන ස්කෑන් පරීක්ෂාවන් ගැන ඉහතින් දක්වා ඇත. තුන්වැනි ස්කෑන් පරීක්ෂාව සිදු කරනු ලබන්නේ සති 18 - 23 අතර කාලය තුළදීය. මෙහිදී කුස තුළ සිටින දරුවාගේ මොළයේ සිට දෙපතුළ දක්වා ව්‍යුහයන් පරීක්ෂාවට ලක් කෙරේ.මොළය, තල්ල, දෑස්වල කාච, ගෙල, හෘදයේ කපාට ප්‍රධාන ධමනි, මහා ප්‍රාචීරය, උදරයේ බිත්ති, අස්ථිවල ප්‍රමාණය අස්ථිවල දිග වැනි සියලුම විස්තර තුන්වැනි ස්කෑන් පරීක්ෂාව මඟින් සොයාගත හැකිය.ඉහත පැහැදිලි කිරීම අනුව ගර්භණි සමයේදී ප්‍රධාන වශයෙන්ම අල්ට්‍රා සවුන්ඩ් ස්කෑන් පරීක්ෂාව අවස්ථා 3 කදී කිරීම ඉතා ප්‍රයෝජනවත්ය. නිරෝගී දරු උපතකට එය වැදගත්ය.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=ay1107311</link>
    <topic>ඉස්කෝලේ පළමු දවසේ කවියක් කීවාම ලොකු ගුරුන්නාන්සේ සත පහක් දුන්නා</topic>
    <author>සාගරිකා දිසානායක ජයසිංහ</author>
    <content>පුංචි කාලෙ මතකය අවදි කරමින් අද ඔබ හමුවෙහි අදහස් දක්වන්නේ අනූපස් වියේ පසුවන පින්බර මාතාවක්. රත්මලානේ පදිංචිව සිටින ඈ කොළඹ යුගයේ නව කවි පරපුරේ පුරෝගාමියා ලෙස සැලකෙන මහා කවි ආනන්ද රාජකරුණා කවීන්ද්‍රයා ගේ එකම දියණිය පර්ල් වයලට් රාජකරුණා මහත්මිය.විසිවැනි සියවසේ මුල් භාගයේ ඉපිද ගතවූ දසක නවයක ජීවන අත්දැකීම් හා සිය පියා සමඟ ගත කළ මිහිරි දිවියේ තොරතුරු සිළුමිණ පාඨකයන්ට දන්වන්න ඇය අප සමඟ කතාබහට එක්වුණේ බොහොම සතුටින්.එක්දහස් නවසිය දාහතේ ඔක්තෝබර් මාසෙ පළමුවැනිදා ඇය මෙලොව එළිය දුටුවේ දකුණේ බළපිටියේ ගොඩගෙදර ගමේදී. ඇගේ පියා එවකට ලංකාවේ නම් දරාපු කවියකු, භාෂා ශාස්ත්‍රඥයකු මෙන්ම දක්ෂ ගුරුවරයකු ද වූ විජේවර්ණකුල ඇල්ෆ‍්‍රඩ් තාබ්‍රෙව් රාජකරුණා. ආනන්ද රාජකරුණා යන නම පටබැඳුණේ ඔහු කවියෙන් දස්කම් පාමින් ලංකාවේ පතල වන විටයි.අම්මා වීරමුණි ජෙනට් අල්විස් ජයවර්ධන. පවුලේ දෙවැනි දරුවා ලෙස උපන් අපේ කතා නායිකාවට “විජේවර්ණකුල පර්ල් වයලට් තාබ්‍රෙව් රාජකරුණා” යනුවෙන් දෙමව්පියන් නම් කළා. පර්ල්ට වැඩිමල් අයියා පර්සි රාජකරුණා. මල්ලි තිලක් රාජකරුණා. පවුලේ එකම ගැහැනු ළමයා පර්ල්.පර්ල් ඉපදෙන කාලේ රාජකරුණා මහත්තයා හලාවත දිසාවේ කටුපිටි මාදම්පේ බෞද්ධ පාඨශාලාවේ මුල්ගුරුවරයා. සිංහල ඉංග්‍රීසි වගේම පාලි සංස්කෘත භාෂා දැන සිටි රාජකරුණා මහත්තයා ඒ වන විටත් මේ රටේ පළමු සඟරා පොත් පත් බොහොමයකට කවි ශාස්ත්‍රීය ලිපි ලේඛනත් ඉදිරිපත් කළා.පර්ල් උපන්නේ ශ්‍රී ලංකාව බ්‍රිතාන්‍ය යටත් විජිතයක්ව තිබූ කාලේ ඒ කාලෙ වැඩිහිටියෝ අම්මා අප්පට වඩා ගරු කළේ එංගලන්තේ ජෝර්ජ් රජ්ජුරුවන්ට. පහතරට පළාත්වල සුද්දො නිතරම ගැවසුණු නිසා සුද්දන්ගේ ආභාසය ඒ කාලේ සිංහලයන්ටත් ලැබුණා. පර්ල් ගේ අම්මා පප්පා ගේ කාලේ ඔවුන් කටයුතු කළේ සුද්දගේ පන්නෙටයි.පප්පාගේ උපන්ගම අම්බලන්ගොඩට නුදුරු මාදම්පේ. මාදම්පේ ඌරාවත්ත ප්‍රදේශයේ තුඩැල්ලේ ගංගාරාමයට සමීපව පිහිටි ‘රාජගිරි’ නම් නිවසේ උපත ලැබුවා. පසු කාලෙක වියපත් වී විවාහ වූ පසුව ඔහු බළපිටියේ වැලිතොට ගොඩගෙදර බිරියගේ ගෙදර පදිංචි වුණා. මුලින් ගුරු වෘත්තියේ යෙදුණත් කවියට සහ සාහිත්‍ය කටයුතුවලට වැඩියෙන් යොමු වන විට ගුරු වෘත්තියෙන් සමුගෙන පුවත්පත් කලාවට යොමුවුණා.1911 දී සිංහල බෞද්ධයා පත්තරේ කර්තෘ මණ්ඩලයට බැඳුණා. යටත් විජිත සමයේ ඉංග්‍රීසියෙන් ඉගෙන ගත්තත්, පර ගැති නම් ගම් භාවිතයට එරෙහි වූ පප්පා උප්පැන්න සහතිකේ සඳහන් ‘ඇල්ෆ‍්‍රඩ්’ යන නම වෙනුවට ‘ආනන්ද’ යන්න යොදා ගත්තා.1913 දී ‘සිංහල ධජය’ නමින් සඟරාවක් ඇරැඹූ පප්පා 1917 දී ‘සිංහල සමය’ පත්‍රයේ කර්තෘ මණ්ඩලයට පත්වුණා. ශ්‍රී සුභූති මාහිමියන් ප්‍රමුඛ සංඝ සභාවකින් “ශ්‍රී රූපදේව කවීන්ද්‍ර” යන සම්මානයෙන් පිදුම් ලැබුවා.පර්ල් උපදින කාලෙ වන විට පප්පාට රටේ විශාල පිළිගැනීමක් තිබුණා. අකුරු කියෙව්වෙ පප්පා වගෙයි ඈට මතක. කොයි හැටි වෙතත් අකුරු ගැටගහගෙන කියන්න පුළුවන් වෙන කාලෙ පටන්ම පර්ල්ට කියවන්න පත්තර පොත් සඟරා ඕනෑතරම් නිවසේ තිබුණා. ගෙදර දොර වැඩට සේවක සේවිකාවො හිටියා. අම්මාත් පප්පාත් දරුවන්ට උගන්වන්නට විශේෂ උනන්දුවක් දැක්වූවා. පර්ල් මුලින්ම ඇතුළු වුණේ වැලිතර ගැහැනු පාසලට. ඒක මිශ්‍ර පාඨශාලාවක්. ඒ කාලෙ පාසල් නිල ඇඳුම් නෑ. ඔවුන් තියෙන ඇඳුමක් පාසලට ඇඳගෙන ගියා.ඒ කාලේ පාසලේ විදුහල්පතිතුමාට කිව්වෙ ‘පළවැනි ගුරුන්නාන්සේ’ කියලා. ඊළඟට දෙවැනි ගුරුන්නාන්සේ. හෝඩි පොත වෙනුවට තිබුණේ සයිමන් සිල්වා ලියූ පෙළ පොත් මාලාවක්. “එක්තරා සාමදානයට කැමැති හාල්මැස්සෙක්”..” යනුවෙන් ඇරඹෙන ඒ පොතේ මුල් පාඩම තවමත් පර්ල්ට තරමක් මතකයි.”ලොකු ගුරුන්නාන්සේ පන්සිල් දීලා පාසල පටන් ගන්නවා. ඊළඟට සරඹ පන්තිය. ඊට පස්සේ පාඩම් වැඩ. මුළු පාසලටම ළමයි සීයක් වත් නෑ. ගුරුවරුත් අඩුයි. සිංහල භාෂාව බුද්ධාගම, ඉංග්‍රීසි මැහුම් ගෙතුම් වගේම ග්‍රාමීය විද්‍යාව කියලා විෂයකුත් ඒ කාලේ ඉගැන්නුවා.”වැලිතර ගැහැනු පාසලේ පර්ල් අටේ පන්තිය දක්වා ඉගෙනුම ලැබුවා. ඒ කාලෙ හුඟක් ළමයි අටෙන් පස්සේ පාසල් යාම නවත්තලා ගෙදර නවතිනවා. හුඟක් ගම්බද පාසල්වල අටෙන් පස්සෙ තියෙන්නේ ප්‍රාරම්භ විභාගය. ප්‍රාරම්භ විභාගෙට සූදානම් වන ළමයින්ට ප්‍රාරම්භ පන්තියක් තිබුණා. මේ පන්තිය තිබුණේ වැලිතර පිරිමි පාසලේ. ඒකට වතුරේගම පාසල කියලත් කීවා. ගම් කිහිපයකම ළමයි ආවෙ මේ පන්තියට. ඒ ආවත් ළමයි 30කට වැඩිය ප්‍රාරම්භ පන්තියේ හිටියේ නෑ.පප්පා කියූ කවි බොහොමයක් පිටපත් කළේ පර්ල් - ඇගේ අත් අකුරු හරිම ලස්සනයි. ඒ කාලෙ පප්පා කවි පොත් ගණන් ලිව්වා. පප්පා ඒවා පළ කෙරෙව්වා විතරක් නොවෙයි කවුරු හරි හිතවතෙක් උපකාරයක් ඉල්ලාගෙන ආවම කවි පොතක් ලියලා දෙනවා පළකරවා ගන්න කියලා. පප්පා හමුවෙන්න ඒ කාලෙ නමගිය කවීන් රැසක්ම අපේ ගෙදරට ආවා ගියා.ඒ අතර බොරලැස්ගමුවේ ජී.එච්.පෙරේරා, සයිමන් සිල්වා, සෝමවීර චන්ද්‍රසිරි, හක්මන බැන්ටිස් රණවීර, ගාල්ලේ ජෝන් රාජදාස, ටී.බී.තෙන්නකෝන් වගේම එස්.ඩබ්ලිව්.ආර්.ඩී.බණ්ඩාරනායක මහත්තයත් ඒ අතරේ හිටියා. බණ්ඩාරනායක මහත්තයාට බුද්ධාගම පිළිබඳ පොත්පත් සපයලා කරුණු කාරණා කියා දුන්නේ අපේ පප්පා.බණ්ඩාරනායක මහත්තයා කවි හදන්න ඉගෙන ගත්තෙත් අපේ පප්පාගෙන්. එතුමා විවාහ වෙන අවස්ථාවෙ අපේ ගෙදරටම ඇවිත් බුලත් දීලා මංගල්ලයට ආරාධනා කරලා ගියා. පප්පා මඟුල් ගෙදර ගිහින් ඇවිත් රස කරමින් ඒ විස්තර කියූ හැටිත් මට මතයි.” පර්ල් මහත්මිය කියනවා.”මම පළමුවැනි පන්තියට ඇතුළු කරන්න පාසලට එක්ක ගියේ පප්පා. මා දුටු ලොකු ගුරුන්නාන්සේ “ආ රාජකරුණා මහත්තයාගේ දූ ද මේ. කවියක් කියන්න බලන්න” කීවා. මම “මා වැනි බිලින්දා” කවිය ගැයුවා. හොඳට ගැයූ බව පවසා මගේ ඔළුව අතගාලා ලොකු මහත්තයා මට සත පහක් දුන්නා. ඒ කාලෙ සත පහ කියන්නේ ලොකු ගාණක්. ඈ හිනැහෙනවා.ඒ කාලෙ මිනිස්සුන්ට සල්ලි භාගේ බොහොම හිඟයි. සාමාන්‍ය මිනිස්සුන්ට ඒ හැටි සල්ලි වුවමනා වුණෙත් නෑ. මිනිස්සුන්ට වුවමනා එපාකම් ඒ හැටි නෑ. බොහෝ දෙනාගේ ආහාර පාන හාල්, පොල්, එළවුළු ටික තම තමංගේ ගෙවත්තෙන් සපයා ගත්තා. අපේ ගෙදර වත්තෙත් පොල් ගස්, දෙල් ගස් වගේම එළවුළු පලතුරු හැම ජාතියක්ම තිබුණා.කජු ගස් දහයක්, දෙල්ගස් දහයක්, ඒ වගේම පලතුරු වර්ග දහඅටක් ගෙදර වත්තේ තිබුණා. ඒත් ජම්බු වගේ පලතුරු අපට නිතර කන්න දුන්නේ නෑ පණු අමාරුව හැදේවි කියලා.”ඒ කාලෙ ලංකාවෙ හැම පාසලකම ක්‍රීඩා උත්සවේ පැවැත්තුවෙ එංගලන්තේ ජෝර්ජ් රජ්ජුරුවන්ගේ උපන් දවස වූ ජූනි මාසේ තුන්වැනිදාට. එදාට උත්සවය පටන්ගන්නේ ජෝර්ජ් රජතුමාට ආසිරි පතලා.”අපගේ මහා අගරජිඳා උපන්දිනේ අදයි ලොවේ දිනෙන දිනා ජය පැමිණා එම කුමරා වේල්ස් රටේ වේල්ස් රටේ වැජඹෙන කල් සව් සැපතින් අඩු නොවෙමින් ඉර හඳ සේ පතළ වෙමින් විය සරණ කුමරිය හා මේරි නමින් යුත් වූ සොඳා...”යනුවෙන් මිහිරි හඬින් මේ ගීය ගයලා අපි එදා උත්සවය ආරම්භ කළා.පුංචි කාලෙ පටන්ම අපි හැම පෝයටම සිල් සමාදන් වුණා. අදටත් ඒ පුරුද්දට මම පෝයට පෙර දා, පෝයදා වගේම පෝයට පසුවදාත් සිල් සමාදන් වෙනවා. පෙර පෝයටත් පසු පෝයටත් ගෙදර සිල් සමාදන් වෙනවා. පෝයදාට නම් පන්සලට යනවා.””ප්‍රාරම්භ පන්තියේ විභාගය මම ඉහළින්ම සමත් වුණාම පප්පා මට ගුරු වෘත්තියට යන්න අවසර දුන්නේ නෑ. ඒ කාලෙ වැදගත් පවුලක ගැහැනු ළමයින් රැකියාවකට යැවීම මදිකමක් විදිහටයි සැලකුවේ. මවුපියන්ගේ වචනෙට පිටින් යන සිරිතක් ඒ කාලේ නෑනේ. ඉතින් මම බොහෝම හිතේ අමාරුවෙන් වුණත් ගෙදර නැවතුණා. ප්‍රාරම්භ පන්තියේ මා සමඟ ගැහැනු ළමයින් 18 දෙනෙක් ඉගෙන ගත්තා. ඔවුන් අතරින් කීප දෙනෙක් ප්‍රාරම්භේ සමත් වෙලා ගුරු පත්වීම් ලබාගෙන ගියා. මම ගෙදර නැවතිලා අම්මලා පුංචි අම්මලා සමඟ මැහුම් ගෙතුම් අත්කම් ඉගෙන ගත්තා. පප්පාගේ කවි පිටපත් කරලා දුන්නා.ඒ කාලෙ රටේ පළවුණු හැම පත්තරයක් සඟරාවක්ම අපේ ගෙදරට ලැබුණා. මම මුළු දවසම කළේ මේ පත්තර සඟරා කියවපු එක. අදටත් ඒ පුරුද්දට මම පත්තර පොත් පත් කියවනවා. තවමත් අපේ ගෙදරට සිළුමිණ පත්තරේ ගන්නවා. මම ඒ පත්තරේ යන හැම ලිපියක්ම කියවනවා. බණ දහම් පොත් හැරුණාම පත්තර සඟරා කියවීමට අදටත් මගේ කාලය යොදවනවා. පප්පා දේශපාලන කටයුතුවලටත් සම්බන්ධ වුණා. බණ්ඩාරනායක මහත්තයා ශ්‍රී ලංකා නිදහස් පක්ෂය පිහිටුවන වේලාවෙ පප්පා ඊට මූලිකව සහය දුන්නා. ඒ කාලේ මහින්ද රාජපක්ෂ ජනාධිපතිතුමාගේ තාත්තා වගේම ලොකු තාත්තාත් අපේ ගෙදර එනවා පප්පා හමුවෙන්න. ජනාධිපතිතුමා හමුවෙලා ඒ තොරතුරු කතාබහ කරන්න මම හරි කැමැත්තනේ ඉන්නවා.” පර්ල් මාතාව කියනවා.නවසිය හතළිහේ අවුරුද්දෙ රුවන්වැලිසෑයට කොත පලන්දාපු වේලාවෙ අපිත් ගියා ඒ උත්සවේට. අම්මා, පුංචි අම්මලා, බාප්පා, ඇතුළු පවුලේම පිරිසත්, ඒ ගමනට සහභාගි වුණා. ඒ කාලෙ අද වගේ නොවෙයි ථූපාරාමෙට යනකල් වටේටම ගන කැලෑව. සිද්ධස්ථාන අවට විතරක් සුද්ධ පවිත්‍ර කරලා කැලෑ එළිකරලා තිබුණා.එදා රාත්‍රියේ හොඳට හඳ පායලා. කොතපලන්දාපු වේලාවෙ දහසක් දෙනා එක හඩින් සාධුකාර දුන්නා. හාමුදුරුවරු පිරිත් කීවා. උඩින් ආපු යානාවකින් පිච්ච මල් ඉස්සා. ඒ වේලාවෙ කොහෙදෝ සිට පියාඹා ආ කුරුලු රෑනක් කොත මුදුන් අහසේ එකම පැත්තට වට ගණනාවක් පියාඹා ගියේ හරියට චෛත්‍යය ප්‍රදක්ෂිණා කරනවා වගෙයි.එදා රෑ අපි නැවතුණේ ඒ අහල පහල ගෙදරක. ඒ ගෙදරට එහායින් මහා ගන කැලෑව. කැලෑවෙ කොටි වලස්සුත් හිටියා. කොටි කෑගහන සද්දෙත් ඇහුණා. එළිවෙනකල් හරිම බයෙන් අපි හිටියේ. එදා ඒ සිද්ධිය මට තවමත් හොඳට මතකයි.ප්‍රාරම්භ විභාගය සමත් වෙලා ගෙදර ඉන්නකොට අපේ ගෙදරට ඥානාර්ථ ප්‍රදීපය, පුන් සඳ, සරසවි සඳරැස, දැනුමැති හාමි, ලට පට කියන පත්තර සඟරා එනවා. මම ඔය හැම එකම කියවනවා. ලටපට පත්තරේ තිබුණේ ඒ කාලෙ හැටියට අනුංගේ විත්ති. ඒක කියවන්න අපට තහනම්. මම ඒක කියෙව්වෙ පප්පාට හොරෙන්.පප්පාට අවුරුදු පහන පිරුණේ 1935දි. සමස්ත ලංකා සිංහල කවි සම්මේලනය ඒ අවුරුද්දේ කවි ජයන්තිය පැවැත්වූයේ කොළඹ ආනන්ද විද්‍යාලයේ. ඒ කාලෙ සම්මේලනයේ සභාපතිවරයා වූ පප්පාට ආසිරි පැතීමේ අංගයකුත් තිබුණා.මමත් අම්මාත් ඇතුළු පවුලේ කට්ටියක් මේ උත්සවයට කොළඹ ගියා. එදා ආනන්ද විද්‍යාලයේ දොරටුව ළඟ ඉඳලාම අලංකාර කවියක් කියමින් නටමින් බෙර වයමින් අපි පෙරහරේ එක්ක ගියා.රාජකරුණා ත්‍රිඟටු ත්‍රිහොයි රාජකරුණා තා දින්නත් තත් තෙයි රාජකරුණා තකු දින්නත් තත් තෙයි මුළු සිංහල රටම තෙත් කළ පද රසිනී කැලුමෙන් යස අමර ගඟ රළ පෙළ ලෙසිනී සුර සුන්දරියන් ද නළවන කිවි රජුනී අපි දැන් තුති ගයමු ඔබ නමට මෙලෙසිනී” ඒ කව් පෙළ තවමත් ඈට මතකයි.”1937 දී වැලිතොට මාදු ගෙඟ් මහා ජල උත්සවයක් පවත්වන්නට පප්පා කටයුතු කළා. මාදු ගඟේ සුන්දරත්වයෙන් වසඟ වී සිටි පප්පා එහි අසිරිය කවියෙන් වර්ණනා කර සතුටු වෙන්නට ලංකාවේ හිටි ප්‍රසිද්ධ කවියන්ටත් ආරාධනා කළා.වැලිතොට “ගංගා රෝහණ උත්සවය” යනුවෙන් එය නම් කළ පප්පා ගේ ඇරැයුම හේතුවෙන් බළපිටියේ ආයුර්වේද වෛද්‍ය ඇල්. නැණසේන ද සොයිසා සහ වැලිතොට රේවත විද්‍යාලයේ ආචාර්ය අයි.ජී.පෙරේරා යන මහත්වරුන් විසින් “වැලිතොට ගඟ වරුණ” නමින් කවි පොතකුත් පළකළා.”1944 දි පර්ල් යුග දිවියට ඇතුළත් වුණා. ඒ ඥාතියකුගේ යෝජනාවක් අනුව ඔහු කළුතර මොන්ටේග් විල්කි ගුණරත්න. ඒ කාලෙ හමුදාවේ සේවය කළා. විවාහයෙන් පසුවත් පර්ල් අම්මා තාත්තා සමඟම ජීවත් වුණා.”1953 දි ඩඩ්ලි සේනානායක මහත්තයා ගේ රජයෙන් එතෙක් සත 35ට ලැබුණු හාල් සේරුව සත 75 කළා. ඊට විරුද්ධව පප්පා නොකා නොබී උපවාස කළා. එවකට විරුද්ධ පක්ෂයේ නායකයාව සිටි එස්.ඩබ්ලිව්.ආර්.ඩී. බණ්ඩාරනායක මහත්තයා ඇවිත් දොඩම් වීදුරුවක් දීලා හාල් මිල කොහොමහරි බස්සවන බවට පොරොන්දු වුණාම පප්පා උපවාසය අත්හැරියා. 1936 ඡන්දෙදි පප්පා රොබට් සොයිසා මහත්තයාගේ සහායට වේදිකාවෙ කතා කළා. කවි කීවා. අපේ අම්මාගේ පැත්තේ ළඟම නෑයෙක් වන ෆ‍්‍රැන්සිස් සොයිසා මහත්තයා අනෙක් පැත්තෙන් ඡන්දෙ ඉල්ලුවා.ආධාර කරන්න වේදිකාව ඉදිකළේත් අපේ වත්තේ කොනක. නෑදෑයන් ගේ ඉල්ලීම නිසා එදා අම්මටත් වේදිකාවට නඟින්න සිදුවුණා. තාත්තා අනෙක් වේදිකාවේ. ගෝරියක් යාවි කියලා අපි බයේ හිටියා. වාසනාවට එහෙම දෙයක් වුණේ නෑ. පහුවදා දිනමිණ පත්තරේ මුල් පිටුවෙ අම්මාත් තාත්තාත් පක්ෂ දෙකේ වේදිකාවල අසුන්ගෙන සිටින ආකාරය දැක්වෙන ඡායාරූපයක් පළවී තිබුණා.”පප්පාගේ ජීවිතේ කවි මඩු, දේශපාලන වේදිකා, පත්තර සඟරා අතරේ ගෙවී ගියා. වරක් නුවර පැත්තේ කණ්ඩායමක් අසාධ්‍ය රෝගියකුට සුවය පතා සෙත් කවියක් ලියවාගන්න පප්පා සොයාගෙන ආවා. සෙත් කවිය ලියලා උදේ පාන්දර යෙදුණු නැකතට කවිය කියවන්න පප්පා අර කට්ටියත් එක්ක අලුත්ගම කන්දෙ විහාරෙට ගියා. කන්දෙ විහාරෙ හිටපු හාමුදුරුවො ඇවිත් “දොර අරින්නේ උදේ හයට. ඒ නිසා ආපසු යන්න” කීවාලු. පප්පා කොතෙක් කරුණු පහදා දුන්නත් හාමුදුරුවො දොර ඇරලා නෑ.”හොඳමයි හාමුදුරුවනේ කී පප්පා නැකතට දේවාලේ ඉදිරිපිට කවිය කියවලා ලෙඩාට සෙත් පතලා දොරපළුවේ තවත් කවි පද දෙකක් ලියලා ඇවිත්. උදේ නවය දහය වෙනකොට පප්පා සොයාගෙන ගෙදරට පන්සලෙන් පිරිසක් ආවා. හාමුදුරුවන් අවසිහියෙන් දොඩවන බවත් ඒ ගතිය මඟහරවා දෙන ලෙසත් කියමින් පප්පාට කන්නලව් කළා. පප්පාත් “මමත් එක එක්කෙනා කියන වෙලාවට එන්නේ නෑ. මටත් යන්න වෙලාවක් තියෙනවා”යි කියමින් ගණන් උස්මින් ඉඳලා පස්සෙ පන්සලට ගිහින් දොර පළුවෙ ඉතිරි කවි දෙක ලිව්වා. කවි දෙපදය ලියා වරක් කියවන විටම හාමුදුරුවන්ට සනීප වුණා.” වස් කවි හදන්නත් සමත් වුණාට පප්පා කවදාවත් ඒක අයුතු විදිහට පාවිච්චි කළේ නෑ. දවසක් අපේ නෑදෑ තරුණියක් ආවා නැන්දම්මාට එරෙහිව වස් කවියක් ලියවා ගන්න. ඒත් පප්පා ඈට බැණලා එළවා ගත්තා.පප්පාගේ ජීවිතේ අවසාන කාලෙ ආනන්ද ධම්ම නමින් මහණ වෙලා හිටියා. අනුරාධපුරේ නිවත්තකචේතිය පිරිවෙණේ 1955 දි අනුරාධපුරේ ඉඳලා රිය පෙරහරකින් පප්පලා කතරගම ගියා. ඒ ගමන ගොසින් ආපසු එන විට පවුලේ හැමෝම එකතුවෙලා කරුණු කියලා පප්පා සිවුරු ඇරවලා ගෙදර නතර කර ගත්තා. ඒ කාලෙ පප්පා අසනීපෙන් හිටි නිසා 1957 අගෝස්තු 27 වැනිදා අප සැම සෝ සයුරක ගිල්වා පප්පා මෙලොවින් සමුගත්තා.අවමංගල උළෙල මහා ඉහළින් ගන්නට සමස්ත ලංකා සිංහල කවි සම්මේලනය කටයුතු කළා. සම්මේලනයේ සභාපති ව සිටි සෝමවීර චන්ද්‍රසිරි, පී.මලල්ගොඩ සහ එඩ්මන්ඩ් ගුණරත්න මුදලිඳු වැනි කවීන් එක්වෙලා පිළියන්දල විශ්ව කලා ආයතන භූමියේ දී 1957 සැප්තැම්බර් 2 වැනිදා ආදාහනෝත්සවය සිදු කළා. තුන් නිකායේම නායක හිමිවරුන් පක්ෂ විපක්ෂ මැති ඇමැතිවරුන් ඇතුළු දහස් ගණනක් ජනතාවගේ සහභාගිත්වයෙන් මහා ජයට පප්පාගේ අවමඟුල් උලෙළ පැවැත්වුණා. භෂ්මාවශේෂ මාදම්පේ ඌරාවත්තේ සුසාන භූමියේ තැන්පත් කළා.1967 පෙබරවාරි මාසෙ 8 වැනිදා කොළඹ නගරාධිපතිව සිටි ජබීර් ඒ.කාදර් මහත්තයා එතෙක් කැම්බල් මාවත නමින් තිබූ මාවත ‘ආනන්ද රාජකරුණා මාවත’ යනුවෙන් නම් කළා. විවාහයෙන් පසුව මගේ දරුවන් පස්දෙනා වන ජනත්, ශ්‍රීපාලි, ලලිත්, අනුර සහ පුෂ්පා යන දූදරුවන් රැකබලාගෙන ඔවුන්ට හොඳ අධ්‍යාපනයක් ලබා දී යහපත් පුරවැසියන් පිරිසක් ලෙස රටට බාරදීමට හැකිවීම මා ජීවිතයේ ලැබූ ලොකුම සතුටක්. මම දැන් මුනුපුරු මිනිපිරියන් අට දෙනකුත් මීමුනුපුරු මිනිපිරියන් හතර දෙනකුත් දුටුවා. පරම්පරා හයක් මතක තිබෙනවා. මගේ එකම පැතුම ලබන ආත්මෙ මීට වඩා හොඳ මිනිස් ආත්මයක් ලබාගෙන වැඩි වැඩියෙන් පින් කරගන්නට අවස්ථාව ලැබෙන්නට කියලායි රාජකරුණා මාතාව අපට සමුදෙමින් කීවා.සාගරිකා දිසානායක ජයසිංහඡායාරූපය – දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=ay1107312</link>
    <topic>ලන්ඩනයේ සිට බෙන්තොටට ටිකට් එකක්</topic>
    <author>සුභාෂිණි ජයරත්න</author>
    <content>ශ්‍රී ලංකාව දැන් අන්තර්ජාතික ගුවන් ගමන් ක්ෂේත්‍රයේ එක් කේන්ද්‍රස්ථානයක් කරා ළඟා වෙමින් සිටී. මහින්ද චින්තනයේ ඉදිරි දැක්ම යටතේ ඒ සඳහා වූ කටයුතු ද ගුවන් සේවා අමාත්‍යාංශය යටතේ දැන් සිදුවෙමින් පවතී.ශ්‍රී ලංකාවේ භූගෝලීය පිහිටීම මෙන්ම ශ්‍රී ලංකාවේ අභ්‍යන්තරික භූගෝලීය ලක්ෂණ නිසා ද ශ්‍රී ලංකාව ගුවන් ගමන් ක්ෂේත්‍රයේ අන්තර්ජාතික තලයට පිවිසීම ඉක්මන් වී ඇත.යුද්ධය නිමා වීමෙන් පසු දැන් දැන් විශාල වශයෙන් සංචාරකයෝ අපේ රටට ඇදී එති. ආසියාතික රටවල සේම යුරෝපා රටවල සංචාරකයින්ගේ ද සංචාරක පාරාදීසයක් බවට ලංකාව පත්වෙමින් තිබේ.හබරණ දක්වා යාමට සූදානම් වන සුඛෝපභෝගී දුම්රිය සේවාව.සංචාරකයන් ලංකාවට ඇදී එත්ම ගලා එන්නේ මුදල් ය. ඒ නිසා සංචාරක ව්‍යාපාරයට අත්‍යවශ්‍ය ගුවන් ගමන් ක්ෂේත්‍රය ද සංචාරක අවශ්‍යතා මත වඩ වඩාත් නවීකරණය විය යුතු ය.කටුනායක බණ්ඩාරනායක ජාත්‍යන්තර ගුවන් තොටුපළ දැන් දැන් මේ අවශ්‍යතා මත කඩිනමින් නවීකරණය වෙයි. ගුවන් සේවා අමාත්‍ය පි‍්‍රයංකර ජයරත්න මහතාගේ උපදෙස් පිට ගුවන් තොටුපළ හා ගුවන් සේවා සමාගමේ සභාපති ප්‍රසන්න වික්‍රමසූරිය මහතාගේ අධික්ෂණය යටතේ බණ්ඩාරනායක ගුවන් තොටුපළ අභ්‍යන්තර පරිශ්‍රය පමණක් නොව ඊට අනුබද්ධ අංශයන් ද වඩාත් ක්‍රියාකාරී ලෙස, සංචාරක අවශ්‍යතා අනුව කඩිනම් සේවා සැපයීමට සූදානමින් සිටියි.අද වන විට බණ්ඩාරනායක ගුවන් තොටුපළ භාවිත කරන දේශීය හා විදේශීය මඟීන් ගේ සංඛ්‍යාව ද ඉහළ යමින් තිබේ. මඟීන්ගේ සැප පහසුව ප්‍රමාණාත්මකව මෙන්ම ගුණාත්මකව ඉහළ නැංවීම අත්‍යවශ්‍ය වෙයි. දැන් ඒ කටයුතු ලහි ලහියේ සිදුවෙමින් පවතී.අන්තර්ජාතික ගුවන් තොටුපළක අත්‍යවශ්‍ය අංගයක් වන හෝටල් පහසුකම් දැන් බණ්ඩාරනායක ගුවන් තොටුපළ තුළ ද ඉදි වී ඇත. විශේෂයෙන් අතරමැදි සංචාරකයන් වශයෙන් පැමිණෙන එනම් කෙටි කාලයක් තුළ ගුවන් තොටුපළේ රැඳී සිට නැවතත් ගුවන් ගතවන මඟීන් සඳහා නේවාසික පහසුකම් සැලැසීමට මීට පෙර ගුවන් තොටුපළ තුළ හොටල් පහසුකම් තිබුණේ නැත. මේ නිසා වැඩි වන සංචාරක අවශ්‍යතා පදනම් කරගෙන ගුණාත්මක සේවාවක් ලබා දීමට පසුගිය වසර දෙකක කාලය තුළ බණ්ඩාරනායක ජාත්‍යන්තර ගුවන් තොටුපළේ මඟී පර්යන්තයේ කාමර 24 කින් යුත් අංග සම්පූර්ණ ට්‍රාන්සිට් හෝටලය නමින් හෝටලයක් ඉදිකර ඇත.දැනට කටුනායක බණ්ඩාරනායක ගුවන් තොටුපළේ මඟී පර්යන්තයේ පහසුකම් ඇත්තේ වසරකට මිලියන 6 ක් පමණ වූ මඟී ධාරිතාවයකට පමණි. 2009 වසර අග වන විට පෙනී ගොස් ඇත්තේ දිනෙන් දින බණ්ඩාරනායක ජාත්‍යන්තර ගුවන් තොටුපළ භාවිත කරන මඟී සංඛ්‍යාවේ ඉහළ යාමකි. විශේෂයෙන් යුද්ධයේ අවසානයත් සමඟ මේ තත්ත්වය හොඳින් දැකිය හැකි විය.2010 වසර අග වන විට වසරකට මිලියන 5.3 ක මඟීන් සංඛ්‍යාවක් ජාත්‍යන්තර ගුවන් තොටුපළ භාවිත කරන්නට විය. මේ ප්‍රමාණය රට තුළට එන මඟීන් මෙන්ම රටින් පිටවී යන මඟීන් ද අතරමැදි මඟීන්ගෙන් ද සැදුම්ලත්ය.රටින් පිටවී යන ප්‍රමාණයට වඩා වැඩි පිරිසක් අපේ රටට ඇදී එති. ගුවන් තොටුපළ දත්තයන්ට අනුව 2009 වසරේ සිට 2010 වසර දක්වා සංචාරකයන්ගේ පැමිණීම ද සියයට 46 කින් වැඩි වී ඇත.බණ්ඩාරනායක ගුවන් තොටුපළින් 2010 අග වන විට සංචාරකයෝ 667,000 ක් පැමිණ සිටිති. මඟී පර්යන්තයේ වසරකට පවත්නා ධාරිතාව අනුව බලන විට මේ වන විටත් මිලියන 6 ධාරිතාවයට ඉතා ආසන්න වී ඇත. මේ නිසා මඟී පර්යන්තයේ ඉඩකඩ අනිවාර්යයෙන්ම වැඩි කළ යුතුව ඇත.ජාත්‍යන්තර ගුවන් තොටුපළකින් සිදුවන සේවාව වඩාත් ප්‍රශංසනීය හා ආකර්ෂණීය වන්නේ මඟීන්ගේ සැප පහසුවට හා සිත් ගන්නා ආකාරයට ඉටුවුවහොත් පමණි.ඒ අනුව ගුවන් තොටුපළේ පාලනාධිකාරිය, පසුගිය වසර තුළ මඟී පර්යන්තයට වැඩි ඉඩ ප්‍රමාණයක් එකතු කර බෙල්ට් අංක 6 කොටස ද එකතු කළේය.මීට අමතරව පර්යන්ත ගොඩනැඟිල්ලේ අලුත් ප්‍රදේශයක තීරුබදු රහිත සාප්පු සංකීර්ණ ද පුළුල් කළේය. විවේකාගාර පහසුකම් වැඩි දියුණු කළේය.ගුවන් තොටුපළට එන මඟීන්ට මෙන් ම ගුවන් තොටුපළින් පිටතට යන මඟීන්ට අවශ්‍ය ප්‍රවාහන පහසුකම් තිබීම වැදගත්ය.සංචාරකයන්ට කාලය රන් හා සමානය. සමහරු මුදල් වලට වඩා ඉතිරි කරගන්නට උත්සාහ කරන්නේ කාලයයි.හබරණ පළමු චාරිකාවට එක්වූ ගුවන් සේවා අමාත්‍ය පි‍්‍රයංකර ජයරත්න, ගුවන් තොටුපළ හාගුවන් සේවා සමාගමේ සභාපති ප්‍රසන්න වික්‍රමසූරිය මහත්වරුන් ඇතුළු පිරිසදිගු ගුවන් ගමනකින් අනතුරුව අවශ්‍ය තැනට ඉතා කෙටි කාලයකින් යාමේ පහසුකම් ජාත්‍යන්තර ගුවන් තොටුපළකට එන මඟීන්ට ලැබිය යුතුමය. බස්, ටැක්සි, දුම්රිය මෙන් ම අභ්‍යන්තර ගුවන් සේවා මඟින් අවශ්‍ය තැනට ළඟාවීමේ පහසුකම් ලබාදිය යුතු ය.ඒ අනුව මීට මාස 8 කට පෙර කටුනායක ගුවන් තොටුපළට පැමිණෙන මඟීන්ට කොළඹ දක්වා යාමට සුඛෝපභෝගි දුම්රිය සේවාවක් ආරම්භ කෙරිණි.සංචාරක ප්‍රවර්ධන වර්ෂය වෙනුවෙන් මේ සේවාව වඩාත් පුළුල් කරන්නට ගුවන් සේවා අමාත්‍යාංශයත්, ගුවන් තොටුපළ සමාගමත් කටයුතු යෙදීය. එහි තවත් පියවරක් ඉදිරියට තබමින් කටුනායක සිට කොළඹට පමණක් සීමා වූ මේ දුම්රිය සේවාව තවත් සංචාරක ආකර්ෂණිය පළාත් කිහිපයක් දක්වා ද විහිදෙනු ඇත.සමූහ වශයෙන් ලංකාවට පැමිණෙන සංචාරකයන්ට අලුත් අත්දැකීමක් එක්කරමින් සංචාරක ආකර්ෂණිය පළාත් වන හික්කඩුව, හබරණ, පින්නවල, බෙන්තොට ආදී පළාත් දක්වා ද මේ දුම්රිය ගමන් දිගු වෙයි. සුඛෝපභෝගි පහසුකම්වලින් යුත්, නැරැඹුම් මැදිරිවලින් සමන්විත මේ දුම්රිය සංචාරකයන්ට නැවුම් අත්දැකීම් එක්කරනු ඇත.විදේශිකයන් මෙරටට ගෙන්වන සංචාරක ආයතනවලට එම දුම්රිය සේවාව කල්තියාම වෙන්කර ගැනීමට සිදුවෙයි.එකවර මඟීන් 90 කට පමණ සැප පහසුවට යා හැකි එම දුම්රිය සම්පූර්ණයෙන්ම වායු සමීකරණය කර ඇත. සංචාරකයන් කාණ්ඩ වශයෙන් ගෙන යා හැකි මේ දුම්රිය සේවාව සඳහා විශේෂ පැකේජයන් ද ගුවන් තොටුපළ හා ගුවන් සේවා සමාගම හඳුන්වා දී ඇත. සේවාව වඩාත් ඵලදායි ලෙස ක්‍රියාත්මක කිරීම සඳහා ඉදිරියේදී ගුවන් ටිකට් පතටම මේ එක්කිරීමට ගුවන් තොටුපළ හා ගුවන් සේවා සමාගම බලාපොරොත්තු වෙයි.බර්ලින් නුවර සිට මෙරට සොබා සිරිය දැකබලා ගන්නට පැමිණෙන සංචාරකයන්ට එම ගුවන් ටිකට් පතේ ගමනාන්තය බර්ලින් සිට බෙන්තොට හෝ බර්ලින් සිට හික්කඩුව දක්වා විය හැකිය.සංචාරකයන් මෙරටට ගෙන්වන ආයතනවලට නියෝජිතයන්ට ඒ පිළිබඳව දැනුවත් කිරීමක් පසුගියදා සිදුවිය. සංචාරකයන්ට ලබාගත හැකි පහසුකම්, ඒ පහසුකම් වඩාත් ඵලදායි ලෙස ලබාගෙන ඒ පිළිබඳව සංචාරකයන් දැනුම්වත් කරගන්නා ආකාරය මෙහිදී පෙන්වා දෙන ලදි. ඹඹඹ.චඪපනධපබ.තඬ හරහා එම දුම්රිය සේවා පිළිබඳ තොරතුරු ලබාගෙන ක්ෂණික ඇමැතුම් මඟින් ද වෙන් කළ හැකිය.කටුනායක ගුවන් තොටුපළ තුළ අභ්‍යන්තර ගුවන් ගමන් සඳහා පර්යන්තයක් ද සදාගෙන යයි. කටුනායකට පැමිණෙන සංචාරකයන්ට කටුනායක සිටම අභ්‍යන්තර ගුවන් ගමන් මඟින් ම අදාළ ස්ථාන කරා යාමේ ඒමේ පහසුකම් ද මේ වන විටත් ආරම්භ කර ඇත. අභ්‍යන්තර ගුවන් ගමන් ද හොඳ ආදායම් ගෙනෙන ව්‍යාපෘතියකි.ම් සියල්ලටම නොදෙවැනි ආකාරයෙන් මත්තල දෙවැනි ජාත්‍යන්තර ගුවන් තොටුපළ ද ලහි ලහියේ ඉදිවෙමින් පවතියි. ඒ සියල්ලම සංවර්ධනයේ ඉදිරිගාමි පියවරය.සුභාෂිණි ජයරත්නඡායාරූප -විමල් කරුණාතිලක  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=ay1107313</link>
    <topic>වෙළෙඳ පොළ යළි ඉහළට</topic>
    <author>තාරක වික්‍රමසේකර</author>
    <content>කොටස් වෙළෙඳ පොළේ මාසයකට අධික කාලයක් පවතින මන්දගාමි ස්වභාවය නිසා වෙළෙඳ පොළට පසුගිය 26 වැනිදා පැමිණි බ්‍රවුන්ස් සමාගමේ කොටස් මිල ද පහළ ගියේය. බ්‍රවුන්ස් ඉන්වෙස්ට්මන්ට් රුපියල් 5.00 ක් බැගින් වූ වෙළෙද අගයකින් කොටස් ප්‍රාථමික වෙළෙඳ පොළට කොටස් නිකුත් කළ අතර ආරම්භයේදී රුපියල් 5.30 ක් දක්වා මිල ඉහළ ගිය ද සමාගමේ කොටසක මිල රුපියල් 4.80 ක් දක්වා යළි පහළ ගියේය.ප්‍රාථමික කොටස් නිකුත් කළ සොෆ්ට්ලොජික් හා බ්‍රවුන්ස් සමාගම්හි කොටස් මිල මෙසේ පහළ ගිය ද වැලිබල් වන් සමාගමේ කොටසක මිල ආරම්භක දිනයේදීම ඉහළ මට්ටමක පැවතුණි.පසුගිය සඳුදා මිල ඉහළ යාම් අතරින් සින්ග්ලංකා සමාගම පමණක් කැපී පෙනුණි. පෙර දින රුපියල් 1779.60 ක් වූ සමාගමේ කොටසක මිල එදින රුපියල් 1960 ක් දක්වා ඉහළ ගියේය. මිල පහළ යාම් අතරින් සමාගම් රැසක්ම කැපී පෙනුණි.මොරිසන්ස් (ඡන්ද බලය රහිත) සමාගමේ කොටසක මිල රුපියල් 2450 සිට 2150 ක් දක්වා රුපියල් 300 කින් පහළ යාම මෙහිදී කැපි පෙනුණි. එසේම කළම්ඹු ෆාමසි කොටසක මිල රුපියල් 1685.20 සිට රුපියල් 1553.00 ක් දක්වා රුපියල් 132.00 ක් දක්වා අඩු විය. එසේම ඊ. බී. ක්‍රෙසි සමාගමේ කොටසක මිල රුපියල් 1700 සිට 1561.00 ක් දක්වා රුපියල් 139 කින් අඩු විය.දිනයේ මිලියනය ඉක්මවා කොටස් අලෙවි වූ සමාගම් අතර බ්ලු ඩයමන්ඩ්, ඩයලොග්, නේෂන් ලංකා, රිචඩ් පීරිස්, එස්. එම්. බී. ලීසිං, අමානා, ෆී‍්‍ර ලංකා, වැලිබල් වන්, සොෆ්ට්ලොජික් සමාගම් මුල් තැනක් ගත්තේය.පෙර සතියේ සිකුරාදා ගනුදෙනු 15938 ක් සිදුවූ අතර සඳුදා ගනුදෙනු 11743 ක් දක්වා අඩු විය. පෙර සිකුරාදා සමාගම් 239 ක කොටස් ගනුදෙනු වූ අතර සඳුදා ගනුදෙනු සිදුවූයේ සමාගම් 224 ක පමණි. එහෙත් අඟහරුවාදා වන විට ගනුදෙනු සිදුවූ සමාගම් සංඛ්‍යාව 232 ක් දක්වා යළි ඉහළ ගියේය.අඟහරුවාදා මිල ඉහළ යාම් අතුරින් කැපී පෙනුණේ සින්ග් ලංකා සමාගමයි. පෙර දින රුපියල් 1932 ක් වූ සමාගමේ කොටසක මිල එදින රුපියල් 2197 ක් දක්වාම ඉහළ ගියේය. සින්ග් ලංකා සමාගමට අමතරව සෙලිසින්ග් සමාගම ද මිල ඉහළ ගිය සමාගම් අතර විය. පෙර දින රුපියල් 1110 ක් වූ සමාගමේ කොටසක මිල රුපියල් 1300 ක් දක්වා රුපියල් 140 කින් ඉහළ ගියේය. එසේම නුවරඑළිය හොටෙල් රුපියල් 194.90 කින් ඉහළ ගියේය. කළම්ඹු ෆාමසි කොටසක මිල ද රුපියල් 157 කින් ඉහළ ගියේය. මිල පහළ යාම් අතුරින් කැපී පෙනුණේ පැරගන් සමාගමයි. පෙර දිනට සාපේක්ෂව සමාගමේ කොටසක මිල රුපියල් 815 කින් පහළ ගියේය. මොරිසන්ස් සමාගමේ කොටසක මිල රුපියල් 190 කින් ද පහළ ගියේය.බාදාදා (27) දින මිල ඉහළ යාම් අතුරින් කැපී පෙනුණේ මොරිසන්ස් සමාගමයි. පෙර දිනට සාපේක්ෂව රුපියල් 210.70 කින් සමාගමේ කොටසක මිල ඉහළ ගියේය.පසුගිය සඳුදා සමස්ත කොටස් මිල දර්ශකය ඒකක 6434.34 ක් වූ අතර අඟහරුවාදා එම අගය ඒකක 6493.58 ක් දක්වා පහළ ගියේය. එහෙත් පසුගිය බදාදා එම අගය ඒකක 6505.50 ක් දක්වා ඉහළ ගියේය. මිලංකා මිල දර්ශකය සඳුදා ඒකක 5894.57 ක් වූ අතර අඟහරුවාදා එම අගය ඒකක 5928.45 ක් වූ අතර බදාදා එම අගය ඒකක 5943.91 ක් දක්වා ඉහළ ගියේය. සමස්ත කොටස් මිල දර්ශකය හා මිලංකා මිල දර්ශකය යන දෙකම එකවර ඉහළ ගියේ දින කිහිපයකට පසුව වීම විශේෂත්වයයි. බදාදා සමාගම් 11 ක මිලියන 11ඉක්මවා කොටස් අලෙවි වීම විශේෂත්වයකි. විශේෂයෙන්ම අමානා ටකාපුල් සමාගමේ කොටස් 150633800 ක් අලෙවි වීම මෙහිලා කැපී පෙනුණි. කොටස් වෙළෙඳ පොළේ බදාදා දින සිදුවූ ඉහළ යාම ඉදිරි සතිය අවසන් වන විට වඩාත් හොඳ තත්ත්වයට පත්වනු ඇතැයි අපේක්ෂා කෙරේ.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aj1107311</link>
    <topic>දේශප්‍රේමිත්වයේ පණිවුඩය ව්‍යාප්ත කිරීමට ව්‍යාපාරික ප්‍රධානීහු හා වෘත්තිකයෝ එක්වෙති</topic>
    <author/>
    <content>දේශප්‍රේමිත්වයේ පණිවුඩය ව්‍යාප්ත කිරීමට ව්‍යාපාරික ප්‍රධානීහු හා වෘත්තිකයෝ එක්වෙතිමදර් ශ්‍රී ලංකා හි 2008 වසරේ සිට වර්තමානය දක්වා චාරිකාව විස්තර කෙරෙන ග්‍රන්ථයක් එළිදැක්විණි. එම ග්‍රන්ථය මදර් ශ්‍රී ලංකා භාරයේ සභාපතිනි ජානකී කුරුප්පු මහත්මිය විසින් අන්තර්ජාතික මූල්‍ය සහයෝගීතාව පිළිබඳ අමාත්‍ය සරත් අමුණුගම මහතාට පිළිගන්වනු ලැබූ අයුරු.මදර් ශ්‍රී ලංකාහි තානාපතිවරුන් ලෙස ශ්‍රී ලංකාවේ ප්‍රමුඛතම ව්‍යාපාරික ප්‍රධානීහු සහ වෘත්තිකයෝ සම්බන්ධ වෙති. ඒ රටේ ප්‍රගමනයට ඉවහල් වන පරිදි ශ්‍රී ලාංකිකයින්ගේ දේශපේ‍්‍රමීත්වය හා ධනාත්මක චින්තනය ගොඩනැංවීමේ ඉලක්කය පෙරදැරිවයි. එම වෘත්තිකයන්ගේ හා ව්‍යාපාරික ප්‍රධානීන්ගේ අපේක්ෂාව වන්නේ ‘මාතෘ භූමිය අගය කිරීම හා රටේ අභිවෘද්ධිය උදෙසා ක්‍රියාත්මකවීම” යන මදර් ශ්‍රී ලංකා හි පණිවුඩය ව්‍යාප්ත කිරීම වෙනුවෙන් ඔවුන්ගේ අත්දැකීම් වාසිදායක අයුරින් උපයෝගී කරගැනීමයි.මෙම ප්‍රධානීන් බොහෝ දෙනෙක් නිරන්තරයෙන් විදේශ රටවල සංචාරය කිරීම හා චිරස්ථායී ජාත්‍යන්තර සම්බන්ධතා ගොඩනංවාගෙන තිබීම නිසා ශ්‍රී ලංකාව පිළිබඳ සැබෑ ප්‍රතිරූපය පැතිරවීමට මෙන්ම නව ආයෝජනයන් ගෙන ඒමට හෝ වැරදි ආකල්පයන් නිශේධනය කිරීමට නව සාමාජිකයන්ට හැකිවනු ඇතැයි අපේක්ෂා කෙරේ.මදර් ශ්‍රී ලංකා හි කලින් ලියාපදිංචි වූ තානාපතිවරයකු වන විනිශ්චයකාර ක්‍රිස්ට්‍රෝෆර් ජී.වීරමන්ත්‍රී මහතා නව තානාපතිවරුන් අමතමින් ඔවුන්ගේ නව ප්‍රධාන කාර්යභාරයන් පිළිබඳ පැහැදිලි කළේ. ජාත්‍යන්තර මූල්‍ය සහයෝගීතාව පිළිබඳ ජ්‍යෙෂ්ඨ අමාත්‍ය ආචාර්ය සරත් අමුණුගම මහතා ප්‍රධාන දේශනය පවත්වමින් තානාපතිවරුන් විසින් රටේ ප්‍රතිරූපය ගොඩනැංවීම අප රට පිළිබඳ දක්වන ආකල්පය වෙනස් කිරීම හා ශ්‍රී ලංකාවට අනුග්‍රහය ලබාදීම ආදිය පිළිබඳ ක්‍රමවේදයන් පෙන්වාදෙන ලදී.මදර් ශ්‍රී ලංකා හි මහා භාරකර, ජනාධිපති ලේකම් ලලිත් වීරතුංග මහතා ද පාර්ලිමේන්තු මන්ත්‍රී නාමල් රාජපක්ෂ මහතා ද මෙම අවස්ථාවට විශේෂ ආරාධිතයන් ලෙස සහභාගි වූහ. මදර් ශ්‍රී ලංකා භාරයේ සභාපති ජානකී කුරුප්පු මහත්මිය ක්‍රියාවලියේ ආරම්භක අවධියේ සිට වර්තමානය දක්වා එහි විකාශනය පිළිබඳ විස්තර කළාය. එසේම දේශප්‍රේමය හා මාතෘභූමිය අගය කිරීම ප්‍රවර්ධනයට මදර් ශ්‍රී ලංකා ක්‍රියාත්මක කළ තරගවලින් ජයග්‍රහණය ලැබූ පාසල් සිසුන් විසින් නාට්‍යයක් රඟදැක්වීම හා කතා පැවැත්වීම ද සිදු කරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aj1107312</link>
    <topic>එල් බී ෆිනෑන්ස් තත්ත්ව කළමනාකරණයට ජගත් ප්‍රමිති සහතිකය</topic>
    <author/>
    <content>එල් බී ෆිනෑන්ස් තත්ත්ව කළමනාකරණයට ජගත් ප්‍රමිති සහතිකයමූල්‍ය ක්‍ෂේත්‍රය තුළ අද්විතීය මූල්‍ය කළමනාකරණයකින් යුත් එල් බී ෆිනෑන්ස් තත්ත්ව කළමනාකරණයෙන් ද ඉදිරියෙන් සිටින බව ISO 9001 :2008 සහතිකය ලබා ගනිමින් පසුගිය දා සනාථ කළේය. 40 වසරක් ශ්‍රී ලාංකේය ජනතාවගෙන් නොමඳ පැසසුම් හිමි කරගත් එල් බී ෆිනෑන්ස් මෙසේ ජාත්‍යන්තරව පිළිගත් තත්ත්ව කළමනාකරණ සහතිකයකට උරුමකම් ලබමින් පෙන්වා දෙන්නේ මූල්‍ය ක්‍ෂේත්‍රයේ පමණක් නොව ව්‍යාපාරික ලෝකයේ ද සන්ධිස්ථානයක් සනිටුහන් කර ඇති බවයි. ජාත්‍යන්තර ප්‍රමිති ආයතනයෙන් ප්‍රකාශයට පත් තත්ත්ව කළමනාකරණ ප්‍රමිතියට අනුකූල වෙමින් ඔවුන්ගේ මනා සැකසුම් ලත් කළමනාකරණය ජාත්‍යන්තරය ද පිළිගත් බවට මෙම සහතිකය සාක්ෂි දරයි.එල් බී ෆිනෑන්ස් හි කළමනාකරණය පූර්ණ තත්ත්ව පරීක්ෂාවකට බඳුන් කර සහතිකය පිරිනමන ලද්දේ පරීක්ෂණ සහ සත්‍යෙක්ෂණ සඳහා ලොව ප්‍රසිද්ධ වරලත් තත්ත්ව සහතික නිකුත් කරන ආයතනයක් වන බ්‍රිතාන්‍යයේ ඉට්ඉ සමාගමේ කළමනාකරණ අධ්‍යක්ෂ පොල් හවුස් මහතා සහභාගි වූ අතර එතුමා අතින් එල් බී ෆිනෑන්ස් කළමනාකරණ අධ්‍යක්ෂ වන සුමිත් ආදිහෙට්ටි මහතා සහතිකය ලබා ගත්තේය.එල් බී ෆිනෑන්ස් කළමනාකරණ අධ්‍යක්ෂ සුමිත් ආදිහෙට්ටි මහතා සඳහන් කරන්නේ “මෙය එල් බී ෆිනෑන්ස් පා තබන තවත් වැදගත් පියවරක්.මූල්‍ය ක්ෂේත්‍රය තුළ අති දැවැන්ත ප්‍රගතියක් ලබා සිටින අප මේ සහතිකය නිසා ලබාගත් පන්නරය අපගේ අනාගත සංවර්ධනයන්වල දී ද මහෝපකාරී වන බව කිව යුතුයි. එම නිසා අපගේ වටිනා ගනුදෙනුකරුවන් සඳහා උසස් තත්ත්වයෙන් යුත් අනර්ඝ සේවයක් ලබාදීමට අපට හැකිවනු ඇත” බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aj1107313</link>
    <topic>ශ්‍රී ලංකන් එයාර් ටැක්සි සේවයෙන් මෙරට සොබා සිරිය ගුවනනේ සිට විඳගන්න</topic>
    <author/>
    <content>ශ්‍රී ලංකන් එයාර් ටැක්සි සේවයෙන් මෙරට සොබා සිරිය ගුවනනේ සිට විඳගන්නශ්‍රී ලංකන් ගුවන් සමාගම, එහි නවතම සේවය වන එයාර් ටැක්සි සේවය මඟින් අඩපැයක් වැනි කෙටි කාලයක් ඇතුළත ශ්‍රී ලංකාවේ ස්වාභාවික සෞන්දර්යය නැරඹීමේ නව හා සුවිශේෂී අවස්ථාව ළඟා කර දෙයි.ඔබ හැම විට ම බණ්ඩාරනායක ජාත්‍යන්තර ගුවන් තොටුපළින් ගොඩ බැස, කලින් නියම කර ගත් ගමනාන්තයට ගුවනින් යන සංචාරකයෙකු වීමටම අවශ්‍ය නොවේ. ඔබ විසින් කළ යුතු ව ඇත්තේ, ශ්‍රී ලංකන් එයාර්ටැක්සියකට ගොඩ වී මේ පාරාදීස නරඹමින් සවාරියේ යෙදීමයි. මෙම සෞන්දර්යාත්මක චාරිකාව, මීගමුව කලපුවෙන් හෝ කැලණි නදියෙන් හෝ කොග්ගලින් හෝ බෙන්තොටින් ආරම්භ කළ හැකිය.එහි දී, අඩ පැයක් වැනි කෙටි කාලයක් ඇතුළත මුහුදු මට්ටමේ සිට අඩි 1500 සිට 3000 දක්වා උසකින් යුත් දර්ශන පථයේ විවිධත්වය ඔබට නැරැඹිය හැකිය.ශ්‍රී ලංකන් හි ජල මත පාවෙන ගුවන්යානා රට පුරා පිහිටි ජලාශ ගණනාවකට සේවා ආරම්භ කරනු ලබන අතර, බණ්ඩාරනායක ජාත්‍යන්තර ගුවන් තොටුපළේ සිට ඇතැම් ගමනාන්ත වෙත නියමිත ගමන්වාර සේවා ද සැලසුම් කර ඇත. ශ්‍රී ලංකන් එයාර්ටැක්සි ගමනාන්ත වශයෙන් කැලණි නදිය, මීගමුව කලපුව, තිස්සමහාරාම වැව, බෙන්තොට, මහනුවර, අම්පාර, නුවරඑළිය, කොග්ගල, දික්වැල්ල සහ දඹුල්ල දැනට තෝරාගෙන ඇත.ටයිමෙක්ස් B.P.O පෞද්ගලික සමාගම ෆර්ගසැම් ඇඟලුම් කර්මාන්ත ආයතනයේ සහ ටයිමෙක්ස් ඇඟලුම් පෞද්ගලික ආයතනයේ අනුබද්ධිත ආයතනයක් වන අතර එම සමාගම YOVA නමින් ආයතනික කළමනාකරණ විසැඳුම් හඳුන්වා දෙයි.YOVA සම්පූර්ණයෙන්ම ඔබේ පෞද්ගලික සගයකු ලෙස පෞද්ගලිකත්වය ආරක්ෂා කරමින් ඔබේ ව්‍යාපාරික කටයුතුවලට උපරිම සහය ලබාදෙයි. දින 365 පුරාම සේවයේ යෙදෙන වාචික සහයකයෙකු මෙම සේවාව හරහා ඔබට ලැබෙන නිසා පෞද්ගලික ලේකම් වරයෙකුගේ සේවය ලබාදෙයි.කාලීන අවශ්‍යතාවයන්ට අනුව වෙළෙඳ පළ ජයගත හැකි උපක්‍රමයන් හා පිළියම් තම පාරිභෝගිකයන්ට හා ව්‍යාපාර කොටස් කරුවන් වෙත ලබාදෙන බව ටයිමෙක්ස් B.P.O හි කළමනාකාර අධ්‍යක්ෂ අර්ෂාඩ් සත්තාර් මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aj1107314</link>
    <topic>ඩයලොග් මොබයිල් වෙතින් Social Media පහසුකම්</topic>
    <author/>
    <content>ඩයලොග් මොබයිල් වෙතින් Social Media පහසුකම්ජයලොග් තම පාරිභෝගිකයින් සඳහා Social Media පහසුකම් ඇතුළු තවත් සේවා රැසක් හඳුන්වා දෙයි.ඒ අනුව ඩයලොග් පාරිභෝගිකයින්හට දැන් තම පෙර ගෙවුම් සම්බන්ධතා Facebook වෙබ් අඩවිය ඔස්සේ රී-ලෝඩ් කරගත හැකිය. Facebook වෙබ් අඩවියට ඇතුළු වී එහි ඇති Social TopUp ඇප්ලිකේෂන් එක ඔස්සේ පාරිභෝගිකයින් හට රී-ලෝඩ් කිරීමේ සේවාව ඉතා පහසුවෙන් ලබාගත හැකිය.පාරිභෝගිකයන්ට ඩයලොග් සබඳතාව ඔස්සේ skype ඇමතුම සේවාව ද ලබාගත හැකි අතර ඒ සඳහා විනාඩියකට වැය වන්නේ රුපියල් දෙකකි. skype හිස්තැනක් ඔබ ඇමතීමට බලාපොරොත්තු වන පුද්ගලයාගේ user ID සඳහන් කොට 678ට sms කළ විට අදාළ පුද්ගලයා හා සම්බන්ධ වීම සඳහා ඇමතිය යුතු අංකය සඳහන් sms පණිවුඩයක් ලැබෙනු ඇත. ඉන්පසුව ඕනෑම වෙලාවක එකී පුද්ගලයා skype ඔස්සේ ඇමතීම සඳහා එම අංකය සටහන් කර තබාගත යුතුය.Group Reply ඩයලොග් විසින් හඳුන්වාදී ඇති තවත් නවතම සේවාවකි. මෙමඟින් ඩයලොග් පාරිභෝගිකයකු හට එක්වර ඩයලොග් සබඳතා සහිත මිතුරු කණ්ඩායම් සියයක් සමඟ sms කතාබහකට ඉඩ ලැබෙන හැකිය.එක් එක් පුද්ගලයාට සුවිශේෂී වූ පලාඵල විස්තරය ප්‍රවීණ ඡ්‍යොතිර්වේදීන් තිදෙනකුගේ අධීක්ෂණයෙන් දිනපතා sms මඟින් ලබාදෙන සේවාවක්ද එම සේවා ගොන්නට ඇතුළත්ය.ඩීසල් ඇන්ඩ් මෝටර් ඉංජිනේරු පොදු සමාගම (ඩීමෝ) විසින් කොමට්සු මෝටර් ග්‍රේඩර් කැණීම් යන්ත්‍ර පහක් මෑතකදී මග නඟුම රෝඩ් කන්ස්ට්‍රක්ෂන් ඉක්විප්මන්ට් සීමාසහිත පුද්ගලික සමාගමට අලෙවි කළේය. මග නැඟුම විශේෂයෙන්ම උතුරු හා නැඟෙනහිර ප්‍රදේශවල මාර්ග හා අධිවේගී මාර්ග සංවර්ධනයට එම යන්ත්‍ර භාවිතා කරනු ඇත.කොමට්සු ඉදිකිරීම් හා කැණීම් ක්ෂේත්‍රයේ ජාත්‍යන්තර වශයෙන් ප්‍රමුඛයෙකි. “තත්ත්වය හා විශ්වසනීයත්වය” වඩාත්ම වැදගත් කළමනාකරණ ප්‍රතිපත්තිය ලෙස සමාගමේ පිළිගැනීම වන අතර ආරක්ෂාව සැපයීමටත් නව නිපැයුම් මෙන්ම ලෝකය පුරා විසිරී සිටින පාරිභෝගිකයින්ගේ අවශ්‍යතා හා අපේක්ෂා වඩාත්ම හොඳින් සපුරාලන පරිදි සේවා ලබාදීමටත් සමාගම දැඩිව කැපවී සිටී.කොමට්සු මෝටර් ග්‍රේඩර්වලට අමතරව මග නැඟුම රෝඩ් කන්ස්ට්‍රක්ෂන් ඉක්විප්මන්ට් සමාගම විසින් කොමට්සු එස්කවේටර් 4ක් සහ රෝලර් 10ක් ද, මීට පෙර ඩීමෝ වෙතින් මිලදී ගෙන තිබේ.මග නැඟුම හා ඩීමෝ අතර සිදු කළ මෙම ගනුදෙනුව සම්බන්ධයෙන් ඩීමෝ හි ඉදිකිරීම් යන්ත්‍ර සාමාන්‍යාධිකාරි චමින්ද රණවන මහතා අදහස් දක්වමින් “රටේ යටිතල පහසුකම් සංවර්ධනය සඳහා කරනු ලබන දැවැන්ත ව්‍යාපෘතියකට දායක වීමට ලැබීම ගැන අප ආඩම්බරයට පත් වෙනවා. එසේම මග නැඟුම නැවතත් අපව තෝරාගැනීම ගැන අප සතුටට පත්වෙනවා. එයින් පෙන්වන්නේ ඔවුන් අපගේ නිෂ්පාදන පිළිබඳව තබා ඇති විශ්වාසයයි” යනුවෙන් පැවසුවේය.  මඟ නැඟුම සමාගමේ සාමාන්‍යාධිකාරි (මූල්‍ය), ප්‍රේමරත්න මහතා ඩීමෝ හි සාමාන්‍යාධිකාරි (ඉදිකිරීම් යන්ත්‍ර), චමින්ද රණවන මහතා අතින් යතුරු භාරගනිමින්, මග නැඟුම සමාගමේ නියෝජ්‍ය සාමාන්‍යාධිකාරි මේජර් අබේ අධිකාරි මහතා හා කොමට්සු හි නිෂ්පාදන සේවා සහාය ප්‍රධානී ශාන්තිලාල් ද අල්විස් මහතා ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aj1107315</link>
    <topic>LOLC ලැයිස්තුගත සහ නිදහස් ණයකර නිකුතුවක්</topic>
    <author/>
    <content>LOLC ලැයිස්තුගත සහ නිදහස් ණයකර නිකුතුවක්ලංකා ඔරික්ස් ලීසිං සමාගමේ රුපියල් බිලියනයක අනාරක්ෂිත ලැයිස්තුගත ණයකර සීමිත පෞද්ගලික ආයෝජනයන් සඳහා විවෘත කරන ලද අතර තවත් රුපියල් මිලියන 500ක් වටිනා ලැයිස්තුගත නොකළ ණයකර සීමිත පෞද්ගලික ආයෝජකයන් සඳහා නිකුත් කරන ලදී. නිකුතුවේ භාරකරු ලෙස ලංකා බැංකුව කටයුතුª කරන අතර, ෆස්ට් කැපිටල් සමාගම එය කළමනාකරණය කරනු ඇත.මෙම ජ්‍යෙෂ්ඨ, අනාරක්ෂිත, නිදහස් කළ හැකි, ප්‍රමත, ණයකර, වසර 4ක සහ 5ක කල්පිරීමකින් යුක්ත වන අතර, වාර්ෂිකව 11.70% ක සහ 11.90%ක පොලී ප්‍රතිලාභ සහිතය.මෙම ණයකර සඳහා ජාතික දිගුකාලීන වර්ගීකරණය යටතේ ෆිච් රේටින් (ලංකා) සමාගම මඟින් ඒ (ශ්‍රී ලංකා) ලබා දී ඇත.ඒ වර්ගීකරණය ප්‍රමිතිය මඟින් LOLC සමාගමේ ඉහළ ණය ශක්තිය සහ මූල්‍යමය වගකීම් සපුරාලීමේ ශක්තිමත් හැකියාව පිළිබිඹු කරයි. ණයකර මඟින් උපයා ගන්නා අරමුදල් සමාගමේ කෙටිකාලීන ණය කොටසක් ඉවත් කිරීම සඳහා යොදා ගැනෙයි.එමඟින් සමාගමේ වත්කම් සහ වගකීම් අතර සමතුලිතතාව පැහැදිලිව සකස් කරමින් සමාගමේ ගිවිසුම් ශේෂ ව්‍යූහය තවදුරටත් ශක්තිමත් කරනු ඇත.ලැයිස්තුගත බැඳුම්කර නිකුතුව සඳහා වන භාරකාර ගිවිසුමට ලංකා බැංකුවේ ආයෝජන බැංකු සේවා නියෝජ්‍ය සාමාන්‍යාධිකාරි පී.ඒ. ලයනල් සහ ලංකා ඔරික්ස් ලීසිං සමූහ කළමනාකරු අධ්‍යක්ෂ / ප්‍රධාන විධායක කපිල ජයවර්ධන මහත්වරු අත්සන් තබති. සමූහයේ භාණ්ඩාගාරික රොහාන් පෙරේරා, සමාගමේ ලේකම් ක්‍රිෂාන්ති එමැනුවෙල්, භාණ්ඩාගාරික කළමනාකරු සංජය කාලිදාස, ලංකා බැංකුවේ ප්‍රධාන කළමනාකරු (ආයෝජන) ඩබ්ලියු.වයි.බන්දුල ෆස්ට් කැපිටල් ආයෝජන වෙළෙඳපොළ සහ අරමුදල් කළමනාකරණ ප්‍රධානී චන්දිම දේසිංහ ෆස්ට් කැපිටල් ආයතනික මූල්‍ය ජ්‍යෙෂ්ඨ කළමනාකාරිනී, දර්ශනී ද සිල්වා සහ නිත්‍යා පාට්නර්ස් ජ්‍යෙෂ්ඨ සාමාජිකා තනූජා ජයවර්ධන මහත්ම මහත්මීහු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aj1107316</link>
    <topic>ඊසිස් සමාගමෙන් ක්ලවුඩ් පරිගණක ආරක්ෂණ විසඳුම්.</topic>
    <author/>
    <content>ඊසිස් සමාගමෙන් ක්ලවුඩ් පරිගණක ආරක්ෂණ විසඳුම්.ඊසි සමූහ ව්‍යාපාරයට අයත් ඊසිස් ටෙක්නොලොජීස් ලංකා සමාගම ක්ලවුඩ් පරිගණක ආරක්ෂන විසඳුම් සපයන ලොව ප්‍රමුඛතම සමාගම වන ට්‍රෙන්ඩ් මයික්‍රො ඉන්කෝලරේටඩ් සමඟ ව්‍යාපාරික හවුල්කාරිත්වයකට එළැඹෙයි.ට්‍රෙන්ඩ් මයික්‍රො හි ඉන්දියාව සහ සාර්ක් කලාපය භාර ප්‍රධානී අමිත් නාත් මෙසේ පැවැසීය. “සම්ප්‍රදායික පරිගණක ආරක්ෂණ විසඳුම් මඟින් සිදුකරනුයේ පරිගණකයකට අලුතෙන් ඇතුළුවන අංශ එක් වරක් පමණක් ස්කෑන් කිරීම පමණි. එහෙත් ක්ලවුඩ් පරිගණක ආරක්ෂණ ක්‍රම පරිගණකයට ඇතුළු වන සියලු තොරතුරු සහ අංග පරිගණකයට ඇතුළුවීමට පෙර අවහිර කර පිටතදී ස්කෑන් කරනු ලබන අතර පණිවුඩය හෝ ඇමුණුම පරිගණකයට ඇතුළුවීම ප්‍රතික්ෂේප කිරීම ආරක්ෂිතව පරිගණකයට ඇතුළු වීමට ඉඩ සලසා දෙනු ලැබේ.ඊසිස් ටෙක්නොලොජිස් ප්‍රධාන විධායක සෆරාස් හම්සාදීන් සහ සාර්ක් කලාපයේ ජාතික අලෙවි කළමනාකරු බිවාශ් චැටර්ජිමෙම ආරක්ෂක ක්‍රමයේ අමතර වාසි වන්නේ පරිගණකයේ ක්‍රියාකාරිත්ව ධාරිතාවයෙන් අඩු ප්‍රමාණයක් භාවිතා කිරීම සහ පරිගණකයට නිරන්තර ආරක්ෂාව ලබාදීමයි.”ඊසිස් යනු ශ්‍රී ලංකාවේ විශාලතම සහ ශක්තිමත්ම පරිගණක උපාංග බෙදා හරින්නා වන අතර ශ්‍රී ලංකාව පුරා අලෙවි නියෝජිතයන් 500කගෙන් යුතු බෙදා හැරීමේ ජාලයක් එය සතුය. එය ලෝකයේ ජනප්‍රියතම පරිගණක වෙළෙඳනාම සමඟ එක්ව ලෝකයේ අලුත්ම සහ හොඳම තාක්ෂණය ශ්‍රී ලංකාවට ලබා දේ. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aj1107317</link>
    <topic>කැපිටල් ට්‍රස්ට් ක්‍රෙඩිට් ආයතනයෙන් කොටස් ආයෝජනයට ක්ෂණික ණය</topic>
    <author/>
    <content>කැපිටල් ට්‍රස්ට් ක්‍රෙඩිට් ආයතනයෙන් කොටස් ආයෝජනයට ක්ෂණික ණයකොළඹ කොටස් වෙළෙඳපොළ ආයෝජක ණය අවශ්‍යතා සපුරාලීම වෙනුවෙන් ඇරඹි, බලපත්‍රලාභී කැපිටල් ට්‍රස්ට් ක්‍රෙඩිට් ආයතනය ආරම්භ කර ගත වූ මුල් මස තුන තුළ ඉතා ඉහළ ආයෝජන ප්‍රතිචාරයක් ලබා ඇතැයි එම ආයතනය කියයි.කවර තරාතිරමක ආයෝජකයකුට වුවද කොළඹ කොටස් වෙළෙඳ පොළේ තමන් දැනට සිදු කර ඇති කොටස් ආයෝජනය ඇපකරයකට තැබීමෙන් තවදුරටත් කොටස් මිලදී ගැනීම සඳහා අවශ්‍ය ණය ස්වයංක්‍රීයව ලබා ගැනීමට කැපිටල් ට්‍රස්ට් ක්‍රෙඩිට් හරහා ආයෝජකයන්ට ඉඩ කඩ සැලසෙයි. ”කොටස් වෙළෙඳ පොළ තුළ තමන්ගේ ආයෝජනවල වටිනාකම නොසලකා ලොකු කුඩා කවර ආයෝජකයෙකුට වුවත් විනාඩි 30ක් වැනි කෙටි කාලයක් ඇතුළත තමන්ගේ ආන්තික ගනුදෙනු සඳහා අවශ්‍ය ණය පහසුකම් ලබාගැනීමට කැපිටල් ට්‍රස්ට් ක්‍රෙඩිට් හරහා ඉඩ ප්‍රස්ථා ලැබෙනවා” යැයි කැපිටල් ට්‍රස්ට් ක්‍රෙඩිට් අධ්‍යක්ෂ මෙත්මල් සෙනවිරත්න මහතා පවසයි.මාර්තු 26 දා ගනුදෙනු සඳහා විවෘත වූ කැපිටල් ට්‍රස්ට් ක්‍රෙඩිට් ආයතනය ආරම්භ වී දින 07ක් යාමටත් මත්තෙන් පන්සීයකට අධික ආයෝජකයන්ගේ අවශ්‍යතා ඉටු කරමින් දිනෙන් දිනම ඉතා ඉහළ ආයෝජක විශ්වාසයක් දිනා ගනිමින් සිටින බවත් ඔහු කියයි.කැපිටල් ට්‍රස්ට් ක්‍රෙඩිට් මඟින් මේ ආකාරයෙන් ආන්තික ණය ගනුදෙනු පහසුකම් ආයෝජකයන් විශාල සංඛ්‍යාවකට සැපයීමේ දී කැපිටල් ට්‍රස්ට් ඉන්ෆොමේෂන් ටෙක්නොලොජීස් ආයතනය මඟින් යොදා ගත් අති නවීන ආන්තික ගනුදෙනු තාක්ෂණික ක්‍රමය ඉතා වැදගත් කාර්යභාරයක් ඉටු කරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>07</month>
      <day>31</day>
    </date>
    <link>http://www.silumina.lk/2011/07/31/_art.asp?fn=aj1107318</link>
    <topic>පියාජියෝ ත්‍රී රෝද රථ ප්‍රදර්ශනාගාරයක් මාතරට</topic>
    <author>ඡායා – ගාමිණී රූපානන්ද</author>
    <content>පියාජියෝ ත්‍රී රෝද රථ ප්‍රදර්ශනාගාරයක් මාතරටපියාජියෝ ත්‍රිරෝද රථ ප්‍රදර්ශනාගාර ජාලයට තවත් නව ප්‍රදර්ශනාගාරයක් පසුගියදා එක්විය. ඒ මාතර ප්‍රදර්ශනාගාරයයි. එය මාතර- ගාල්ල පාරේ අංක 519, පඹුරන, මාතර යන ස්ථානයේ පිහිටා ඇත. මාතර නව ප්‍රදර්ශනාගාරය විවෘත කිරීමෙන් පසුව ත්‍රිරෝද රථ මිලදී ගත් පාරිභෝගිකයන්ට ත්‍රිරෝද රථ ලබාදුන්නේ සමාගමේ සාමාන්‍යාධිකාරි (පියාජියෝ සහ අයිෂර්) සුනෙත් සුදසිංහ මහතා ය. මෙම අවස්ථාවට අලෙවි කළමනාකරු අමිත ගමගේ මහතා සහ ප්‍රාදේශීය කළමනාකරු කසුන් ප්‍රනාන්දු මහතා ඇතුළු විශාල පිරිසක් සහභාගි වූහ.මහජන බැංකුවේ ස්වර්ණ ජයන්තිය නිමිත්තෙන් රත්මලාන ශාඛාවේ පැවැති උත්සවයේදී කළමනාකාර පී.ඒ.අබේකෝන් මහතා උත්සව සභාව ඇමතූ අවස්ථාවයි මේ.ඡායා – ගාමිණී රූපානන්දකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aa1108071</link>
    <topic>නායකත්වය දෙන්නම්... ඉවසන්න රනිල් ගෙන් සජිත්ට රහස් පණිවුඩයක්</topic>
    <author/>
    <content>කරූ විශ්වාස කරන්න එපා!නායකත්වය සඳහා ඉදිරිපත්ව සිටින කරූ ජයසූරිය මහතාට එරෙහිව සජිත් පේ‍්‍රමදාස මහතා සමඟ රහසිගත එකඟතාවක් ඇති කැර ගැනීමට රනිල් වික්‍රමසිංහ මහතා බලවත් පරිශ්‍රමයක යෙදී සිටින බැව් අනාවරණය වෙයි.කරූ ජයසූරිය මහතාට නායකත්වය බාර දුන්නොත් සජිත් පේ‍්‍රමදාස මහතාට කිසි දිනෙක එජාප නායකයා වීමට නොහැකි වනු ඇති බවත් තව කෙටි කලකදී සජිත්ට නායකත්වය බාර දීමට සූදානම් බවත් එතෙක් ඉවසීමෙන් සිටින ලෙසත් රනිල් වික්‍රමසිංහ මහතා තම සමීපතම දේශපාලන සගයන් දෙදෙනකු මඟින් සජිත් පේ‍්‍රමදාස මහතා වෙත පණිවුඩයක් යවා ඇති බවත් ඉතා විශ්වාස කටයුතු ආරංචි මාර්ග පවසයි.මේ රහසිගත පණිවුඩය රැගෙන යෑමට බාරගත් රනිල් පාර්ශ්වයේ ජ්‍යෙෂ්ඨ මන්ත්‍රීවරු දෙදෙනකු පවසා ඇත්තේ කරූ ජයසූරිය මහතා එජාපයේ ජ්‍යෙෂ්ඨයකු නොවන බව හා විශ්වාසය පළුදු කැර ගත් පුද්ගලයකු බවයි.කරූ ජයසූරිය මහතා නායකත්වයට ගෙන ඒමෙන් සජිත් පේ‍්‍රමදාසට නායකත්වයට පැමිණීමට කාලයක් ගත වෙන බවත් ඒ නිසා පිස්සු වැඩ නොකර සිටින්නැයි සජිත් පේ‍්‍රමදාස මහතාට දන්වන ලෙස එජාප නායකයා ජ්‍යෙෂ්ඨ මන්ත්‍රීවරු දෙදෙනාට උපදෙස් දී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aa1108072</link>
    <topic>වරායේ පෙරළියකට මුල පුරමින් ජගත් සමුළුවක් ශ්‍රී ලංකාවේ</topic>
    <author/>
    <content>වරාය ක්ෂේත්‍රයේ මහත් පෙරළියකට මුල පුරමින් වරායන් පිළිබඳ ජගත් සංවිධානයේ (IAPH) 12 වැනි ආසියානු හා ඕෂනියානු කලාපීය සැසිවාරය හා මහ සමුළුව 2012 මාර්තු 08 හා 09 දෙදින මහින්ද රාජපක්ෂ ජනාධිපතිතුමාගේ ප්‍රධානත්වයෙන් කොළඹ බණ්ඩාරනායක සම්මන්ත්‍රණ ශාලාවේදී පැවැත්වෙයි.වරායන් පිළිබඳ අන්තර්ජාතික සංවිධානයේ සැසිවාරයක් ශ්‍රී ලංකාවේ පැවැත්වෙන ප්‍රථම අවස්ථාව ද මෙය වෙයි. මේ වන විට ශ්‍රී ලංකාව වරාය ක්ෂේත්‍රය ලබා ඇති ප්‍රගතිය අන්තර්ජාතික තලය දක්වා ගෙන යෑමටත් ඒ පිළිබඳව ජගත් ප්‍රජාව දැනුවත් කර එහි වරප්‍රසාද ලබා ගැනීමටත් මෙම සම්මන්ත්‍රණය ඉවහල් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aa1108073</link>
    <topic>ශ්‍රීලනිප නාමයෝජනා මණ්ඩලය 15 - 16 රැස්වෙති</topic>
    <author/>
    <content>ලබන 18 දා සිට 25 දක්වා නාමයෝජනා පත්‍ර කැඳවා තිබෙන පළාත් පාලන ආයතන 23 අදාළව ශ්‍රී ලංකා නිදහස් පක්ෂයේ අපේක්ෂකයන් සඳහා වූ නාමයෝජනා මණ්ඩලය ලබන 15 සහ 16 රැස්වනු ඇත.ශ්‍රී ලංකා නිදහස් පක්ෂයේ මහ ලේකම් මෛත්‍රිපාල සිරිසේන මහතා ප්‍රධාන පක්ෂයේ ජ්‍යෙෂ්ඨයන් ඇතුළු මැති ඇමැතිවරු කිහිප දෙනෙක් මෙම නාමයෝජනා මණ්ඩලයට ඇතුළත් වෙති.මෙම පළාත් පාලන මැතිවරණයට ශ්‍රීලනිපයෙන් තරග කරන අපේක්ෂකයන්ට අමතරව එක්සත් ජනතා නිදහස් සන්ධානයේ සෙසු පක්ෂ අතර මැතිවරණය පවත්වන පළාත් පාලන ආයතනවලට තරග කිරීමට තෝරා ගන්නා අපේක්ෂක සංඛ්‍යාව ද එම සහෝදර පක්ෂවලින් තෝරා අවසාන අපේක්ෂක ලැයිස්තුව සකස් කරනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aa1108074</link>
    <topic>තහනම් බෙහෙත් ගෙන්නුවාට ලෙඩ</topic>
    <author>සුනිල් දයා අල්විස්</author>
    <content>සුනිල් දයා අල්විස්මෙරටට ගෙන්වීම තහනම් කරන ලද එක්තරා ඖෂධයක් ගෙන්වීම සෞඛ්‍ය අමාත්‍යාංශයේ ටෙන්ඩර් මණ්ඩලයකින් අනුමත වීම ගැන එම අමාත්‍යාංශය පරීක්ෂණ ආරම්භ කර ඇත.සෞඛ්‍ය ඇමැති මෛත්‍රිපාල සිරිසේන මහතාගේ නියෝගයකින් මේ පරීක්ෂණය පැවැත්වෙයි.ටෙන්ඩර් මණ්ඩලය නියෝජනය කරන ඖෂධ පිළිබඳ විශේෂඥ වෛද්‍යවරයා ඇතුළු සෙසු සාමාජිකයන් මේ ඖෂධය නිර්දේශ කර නැත. ලෝක සෞඛ්‍ය සංවිධානයද මෙය නුසුදුසු ඖෂධයක් ලෙස නිර්දේශ කර තිබෙන බව ද හෙළි වී ඇත.මේ අතර මෙරට ගෙන්වන ඖෂධවලින් සියයට 80 ක් ඉන්දියාවෙන් ආනයනය කරන බව කියන සෞඛ්‍ය ඇමැතිවරයා මෙරටට ගෙන්වන සෑම ඖෂධයක්ම තත්ත්ව පාලනයකට යටත් කොට වගකීමක් හා නිසි ප්‍රමිතියක් ඇතිව මෙරටට එවීමට ඉන්දියාවේ සෞඛ්‍ය ඇමැතිවරයාත් එකී අමාත්‍යාංශය හා නිෂ්පාදකයන් ද පොරොන්දු වූ බව ද සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aa1108075</link>
    <topic>බන්ධනාගාරයේ අලුත්ම සෙල්ලම</topic>
    <author>කේ. සී. ජේ. රත්නායක</author>
    <content>කකුළු අඬු අස්සේ - කුඩුපාන් ගෙඩියේ-ජංගම දුරකථනකේ. සී. ජේ. රත්නායකබන්ධනාගාරයේ රැඳවුම්කරුවන් වෙත පිටතින් රැගෙන එන ආහාරපාන ඇතුළේ මත්කුඩු - ජංගම දුරකථන හා සිම් කාඩ් යනාදිය රැගෙන ඒමේ රහසිගත ව්‍යාපාරයක තොරතුරු අනාවරණය වී ඇතැයි බන්ධනාගාර කොමසාරිස් (ක්‍රියාකාරී) එස්. හපුආරච්චි මහතා පැවසීය. කකුළුවන්ගේ අඬු ඇතුළේ මත්කුඩු රැගෙන ඒමේ සිද්ධීන් ද, කෙසෙල් ගෙඩි ඇතුළේ සිම් කාඩ්පත් රැගෙන ඒමේ සිද්ධීන් ද පාන් ගෙඩි ඇතුළේ සූක්ෂම ලෙස ජංගම දුරකථන සඟවා ගෙන ඒමේ සිද්ධීන් ද අනාවරණය වී ඇතැයි හෙතෙම පෙන්වා දුන්නේය.කොළඹ බන්ධනාගාරයේ ක්‍රියාත්මක වන බුද්ධි අංශය විසින් මේ අයථා ක්‍රියා සොයා ගනු ලැබු බවත් බන්ධනාගාරවල සිදුවන අයථා හා නීති විරෝධි ක්‍රියාවන් මැඬලීමට බුද්ධි අංශයට පූර්ණ බලය ලබා දී තිබෙන බවත් හෙතෙම අවධාරණය කෙළේය. බුද්ධි අංශ නිලධාරීන්ගේ ක්‍රියාකාරීත්වයට එරෙහිව ඇතැම් පුද්ගලයන් විවිධාකාර ප්‍රතිචාරයන් පළ කිරීම සත්‍යයක් විය හැකි අතර බන්ධනාගාරයේ සේවයේ නියුතු නිලධාරීන් එවැනි කටයුතුවලට සම්බන්ධ බවට තොරතුරු ලැබුණහොත් තරාතිරම නොබලා ක්‍රියා කිරීමට බන්ධනාගාර කොමසාරිස් ජෙනරාල්වරයා උපදෙස් දී ඇති බවත් ඔහු තව දුරටත් පෙන්වා දුන්නේය.කොළඹ බන්ධනාගාරයේ බුද්ධි අංශයට නිසි ලෙස ක්‍රියාත්මක වීමට එහි ඇතැම් නිලධාරීන් බාධා කරන්නේ දැයි හපුආරච්චි මහතාගෙන් සිළුමිණ විමසු අවස්ථාවේ ඔහු මේ බව සඳහන් කෙළේය.කොළඹ බන්ධනාගාරයේ ක්‍රියාත්මක වන බුද්ධි අංශයට එහි ඇතැම් නිලධාරීන් බාධා කරන බවට සිළුමිණට තොරතුරු ලැබී තිබිණ. හපුආරච්චි මහතා සඳහන් කෙළේ බුද්ධි අංශයේ නිලධාරීන්ගේ කටයුතු සම්බන්ධයෙන් අයථා ක්‍රියාවල නිරත පුද්ගලයන් නොමනාපයට පත් විය හැකි බව සත්‍යයක් නමුත් අදාළ බාධා කිරීම් කරන නිලධාරීන් පිළිබඳව තොරතුරු ලැබුණහොත් ඔවුන්ට එරෙහිව උපරීම ලෙස ක්‍රියාත්මක වන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aa1108076</link>
    <topic>ලෙඩ හොයන්න-අලුත් ඔසු නිපදවන්න වෛද්‍ය පර්යේෂණයට ඉහළම මුදලක්</topic>
    <author>සාගරිකා දිසානායක</author>
    <content>සාගරිකා දිසානායකලබන වසරේ (2012) සෞඛ්‍ය සඳහා වෙන් කරනු ලබන ප්‍රතිපාදන අතරින් මෙතෙක් ඉතිහාසයේ වෙන් නොකරන ලද තරම් විශාල මුදලක් වෛද්‍ය පර්යේෂණ සඳහා ලබා දෙන බව සෞඛ්‍ය ඇමැති මෛත්‍රීපාල සිරිසේන මහතා පවසයි.ඒ මහතා එසේ පැවැසුවේ කොළඹ බොරැල්ලේ වෛද්‍ය පර්යේෂණායතනයට වසර එකොළහක් පිරීම නිමිත්තෙන් එහි පැවැති සංවත්සර උලෙළට සහභාගිවූ පිරිස අමතමිනි.මෙතෙක් වෛද්‍ය පර්යේෂණ සඳහා අවශ්‍ය ප්‍රතිපාදන ප්‍රමාණවත් නොවන බව සඳහන් කොට එවැනි ඉල්ලීමක් වෛද්‍ය පර්යේෂණායතනය විසින් ඉල්ලීමක් කර නොමැති නමුත් මෙදින උත්සව සභාව අමතමින් වෛද්‍ය පර්යේෂණායතනයේ අධ්‍යක්ෂ විශේෂඥ වෛද්‍ය අනිල් සමරනායක මහතා විසින් කරන ලද ඉල්ලීමට අනුව එසේ සෞඛ්‍ය පර්යේෂණ සඳහා 2012 අයවැයෙන් විශාල මුදලක් ලබා දීමට කටයුතු කරන බවට ද ඇමැතිවරයා පොරොන්දු විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aa1108077</link>
    <topic>ලිංගික රෝගීන් බියවද්දන හොර දොස්තර ජාවාරමක්</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහලිංගිකව බෝවන රෝගවලට ගොදුරු වූවන් නිට්ටාවට සුව කර දෙන බව පවසමින් ඔවුන් රවටා ලක්ෂ ගණනින් මුදල් ගසා කන ජාවාරම්කරුවන් පිරිසක් බිහි වී ඇති බවත් ජාතික රෝහලේ ලිංගාශි‍්‍රත රෝග මර්දන ව්‍යාපෘතිය යටතේ දිවයින පුරා රජයේ රෝහල්වල නොමිලේ පවත්වනු ලබන සායන වලින් එම ආසාදිතයනට නිසි ප්‍රතිකාර ලබාගත හැකි බවත් ජාතික රෝහලේ ලිංගාශි‍්‍රත රෝග පිළිබඳ විශේෂඥ වෛද්‍ය කේ. ඒ. එම්. ආරියරත්න මහතා සිළුමිණට පැවැසීය.ලිංගාශි‍්‍රත රෝග වෛද්‍යවරුන් ලෙස පෙනී සිටින මෙම ජාවාරම්කරුවන් වෙත රහසිගත ප්‍රතිකාර පතා යන එවැනි රෝගීන්ගෙන් විශාල වශයෙන් මුදල් ලබාගෙන ඇති බැව් තමන් වෙත පැමිණි රෝගීන් හැඬු කඳුළින් ප්‍රකාශ කළ බව ද පැවසු ඒ මහතා තමන්ට වැලඳී ඇති රෝග හෙළිවේ යැයි යන බියෙන් කිසිවකුත් මෙම ජාවාරම්කරුවන්ට එරෙහිව නීතියේ පිළිසරණ පතා ගොස් නොමැති බව ද කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aa1108078</link>
    <topic>ලොකුම සූර්ය බලාගාරය හෙට සිට බබළයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහහම්බන්තොට බරුතකන්ද ප්‍රදේශයේ ඉදිකළ මෙරට විශාලතම සූර්ය බලශක්ති බලාගාරය හෙට 8 වැනිදා පෙරවරු 10 ට කතානායක චමල් රාජපක්ෂ මහතා අතින් විවෘත වේ.කොරියා රජයේ ආධාර ඇතිව මෙරට ඉංජිනේරුවන් විසින් ඉදිකළ මේ සූර්ය බලාගාරය මඟින් විදුලිය කිලෝ වොට් 500 ක් ජාතික විදුලි බල පද්ධතියට එක්වෙන බව සුනිත්‍ය බලශක්ති අධිකාරියේ පුනර්ජනනිය බලශක්ති පිළිබඳ ඉංජිනේරු අතුල ජයතුංග මහතා පවසයි.රුපියල් ලක්ෂ 4120 ක වියදමින් හම්බන්තොට බරුතකන්ද ප්‍රදේශයේ අක්කර 4 ක භූමි භාගයක ඉදිකළ මෙම සූර්ය බලාගාරය විවෘත කිරීමෙන් පසු වසරකට විදුලි බල ඒකක 839500 ක් ජාතික විදුලි බල පද්ධතියට එක්කරන බව ද ජයතුංග මහතා පවසයි. මේ නිසා විදුලිය නිපදවීමට අවශ්‍ය ඉන්ධන ලීටර් ලක්ෂ 2 ක් දෛනිකව ඉතිරි වන බව ද ඔහු කීය. මෙම විවෘත කිරීමේ අවස්ථාවට විදුලිබල ඇමැති පාඨලී චම්පික රණවක මහතා ද පාර්ලිමේන්තු මන්ත්‍රී නාමල් රාජපක්ෂ මහතා ද එක්වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aa1108079</link>
    <topic>සධාතුක කරඬුව වැඩමවිය හැකි දළ ඇතුන් හිඟයි</topic>
    <author>අසේල කුරුළුවංශ</author>
    <content>අසේල කුරුළුවංශඇසළ පෙරහර මංගල්‍යයේ සධාතුක කරඬුව වැඩමවිය හැකි දළ ඇතුන් මෙරට ජීවත්ව සිටිනුයේ සිව් දෙනකු පමණක් බැවින් හැකි ඉක්මනින් දළ ඇතුන් පස්දෙනකුවත් ගෙන ආ යුතු බව දියවඩන නිලමේ ප්‍රදීප් නිලංග දෑල මහතා පවසයි.එසේ නොවුණහොත් ඉදිරියේදී පෙරහර මංගල්‍යය පැවැත්වීමේදී සුදුසු දළ ඇතුන් නොමැතිව බරපතල ගැටලුවකට මුහුණ දීමට සිදුවන බව ද ඒ මහතා කීය. ඉන්දිරාජා නැඳුන්ගමුවේ රාජා, කතරගම වාසනා හා වෑවල දෙණියේ රාජා දැනට කරඬුව වැඩම විය හැකි තත්ත්වයේ පසුවන දළ ඇතුන් සිව් දෙනා බවත් මෙම ඇතුන් අතරිනුත් වෑවල දෙණියේ රාජා මේ වනවිට තරමක් රෝගීව පසුවන බවත් දියවඩන නිලමේ වරයා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aa11080710</link>
    <topic>විදුල්කා බ්‍රහස්පතින්දා</topic>
    <author>සුමේධා නවරත්න</author>
    <content>සුමේධා නවරත්නවිදුලිබල හා බලශක්ති අමාත්‍යාංශය යටතේ ඇති ශ්‍රී ලංකා සුනිත්‍ය බලශක්ති අධිකාරිය විසින් පවත්වනු ලබන ‘විදුල්කා’ බලශක්ති ප්‍රදර්ශනය මෙවරත් පැවැත්වීමට එම අධිකාරිය කටයුතු යොදා තිබේ.අගෝස්තු 11 දා බ්‍රහස්පතින්දා බණ්ඩාරනායක සම්මන්ත්‍රණ ශාලා පරිශ්‍රයේදී දි.මු. ජයරත්න අගමැතිතුමාගේ ප්‍රධානත්වයෙන් මේ ප්‍රදර්ශනය ආරම්භ වීමට නියමිත ය. 11 දා සිට 14 වන ඉරිදා තෙක් මේ ප්‍රදර්ශනය පැවැත්වීමට කටයුතු යොදා තිබේ.කාර්යක්ෂම බලශක්ති භාවිතය ප්‍රචලිත කිරීම පිළිබඳ ජනතාව දැනුම්වත් කිරීමේ අරමුණින් මේ ප්‍රදර්ශනය පැවැත්වේ. පුනර්ජනනීය බලශක්ති ප්‍රවර්ධනය උදෙසා වැදගත් වන නව තාක්ෂණික උපකරණ මෙන් ම කාර්යක්ෂම විදුලි උපකරණ මේ ප්‍රදර්ශනය සඳහා ඉදිරිපත් කිරීමට නියමිත ය. නව තාක්ෂණය හඳුනා ගැනීමට ද ඉහත උපකරණ මිලදී ගැනීමට ද මෙඟින් අවස්ථාව උදාවේ.විදේශ ආයෝජකයන් ද මේ අවස්ථාවට සම්බන්ධ වීමට නියමිතය. දේශීය නව නිර්මාණ ද ප්‍රදර්ශනය කෙරේ.මේ ප්‍රදර්ශනයට සමගාමීව සම්මන්ත්‍රණ මාලාවක් හා වැඩමුළු ද පැවාැත්වෙන අතර අගෝස්තු 12 දා පාසල් සිසුන් සඳහා වෙන්කර ඇත. මේ ප්‍රදර්ශනය නොමිලේ නැරඹීමට ශ්‍රී ලංකා සුනිත්‍ය බල අධිකාරිය ජනතාවට අවස්ථාව සලසා දී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aa11080711</link>
    <topic>උ/ පෙළට මෙවර වාර්තාගත පිරිසක්</topic>
    <author>සුභාෂිණී ජයරත්න</author>
    <content>සුභාෂිණී ජයරත්නඉතිහාසයේ වැඩිම සිසු පිරිසක් සහභාගි වන උසස් පෙළ විභාගය හෙටින් (08 දා) ආරම්භ වෙයි. නව හා පැරණි නිර්දේශ දෙක යටතේ විභාග මධ්‍යස්ථාන 2400 ක අපේක්ෂකයන් 294861 ක් මෙවර විභාගයට පෙනී සිටීමට නියමිත බව විභාග කොමසාරිස් ජනරාල් අනුර එදිරිසිංහ මහතා පවසයි. එසේ ම මෙවර ඉංග්‍රීසි ප්‍රශ්න පත්‍රයට පෙනී සිටීම අනිවාර්ය නොවන බව විභාග කොමසාරිස්වරයා පවසයි.* විභාග ශාලාවට යන විට ඔබගේ ජාතික හැඳුනුම්පත හෝ විදේශ ගමන් බලපත්‍රය හෝ සමඟ ප්‍රවේශ පත අනිවාර්යයෙන් ම ගෙනියන්න.* වෙනත් සටහන්, පොත්පත් කිසිවක් රැගෙන යන්න එපා.* කළු හෝ නිල් පාට පෑන් ගෙනියන්න.* පැන්සලක්, මකනයක්, කවකටු පෙට්ටියක්, චිත්‍ර අඳින උපකරණ හා අඩිකෝදුව රැගෙන ගියාට ප්‍රශ්නයක් නෑ.* විභාගයට අවම වශයෙන් පැය 1/2 කට කලින් විභාග මධ්‍යස්ථානයට යන්න. ඕනෑවට වඩා කල් තබා විභාග ශාලාවට යන්න එපා.* නිවැරැදිව විභාග අංකය සඳහන් කරන්න.*බාහිර කිසිවෙකුවත්, ඔබේ දෙමව්පියන්වත් විභාග මධ්‍යස්ථානවලට කැඳවාගෙන යන්න එපා.* රතු, දම්, කොළ පාට පෑන්වලින් පිළිතුරු ලියන්න එපා.* ගණක යන්ත්‍ර, ජංගම දුරකතන, රතු, දම්, කොළ පෑන්, හයිලයිට් පෑන්, කොළ කෑලි, සටහන්, මුදල් පසුම්බි ගෙන යෑම හෝ ළඟ තබා ගැනීම සපුරා තහනම් බව මතක තබා ගන්න.* වෙනත් අයකු වෙනුවෙන් විභාගයට ඉදිරිපත් වන්න එපා.* පිළිතුරු පත්‍ර හුවමාරු කරගන්න එපා.* පිළිතුරු කොපි කරන්න යන්න එපා.* වෙනත් අයකුට පිළිතුරු ප්‍රදර්ශනය වන සේ තබා ගන්න එපා.* සටහන් ළඟ තබා ගන්න එපා.* පිළිතුරු පත්‍රයට මුදල් නෝට්ටු අමුණන්න එපා.* තමාව හඳුනාගත හැකි යම් කිසි තොරතුරක් උදා :- ලිපිනය, දුරකතන අංක පිළිතුරු පත්‍රයේ සටහන් කිරීම තහනම් බව මතක තබා ගන්න.* දිනයට අදාළ නොවන පිළිතුරු ලියන කඩදාසි ළඟ තබා ගන්න එපා.* විභාග කාර්ය මණ්ඩලයට අවනත වන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aa11080712</link>
    <topic>අඟහරු මත ලුණු ජලය ඇති බවට සැක</topic>
    <author>අරුණි මුතුමලී</author>
    <content>අරුණි මුතුමලීඅඟහරු ග්‍රහයා මත ලුණු දිය ගලා ගිය ලකුණු ඇති බවට සාක්ෂි ඇතැයි නාසා ආයතනයේ වොෂිංටන් හි පිහිටි අභ්‍යවකාශ නියෝජිත ප්‍රධාන කාර්යාලය ප්‍රකාශයට පත් කර තිබේ.අඟහරු ග්‍රහයා මත ඇති මේ දිය පාරවල් වැනි සලකුණු එහි සමකයෙන් දකුණු අර්ධගෝලයේ ජලය පැවතීමට උචිත උෂ්ණත්වයක් සහිත පෙදෙසක් තිබිය හැකි බවට ඇති හොඳම සාක්ෂියක් බව ද ඔවුහු පෙන්වා දෙති. සූර්යයාගේ සිට පෘථිවියෙ පිහිටීමටත් වඩා සැතපුම් මිලියන 50 ක් ඈතින් පිහිටීම නිසා අඟහරු ග්‍රහයාගේ උෂ්ණත්වය හිමි මිදෙන මට්ටමින් ඉහළට එන්නේ ඉතා කලාතුරකිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=aa11080713</link>
    <topic>වවුනියාවේ ගොවි සතියට - ප්‍රදර්ශනයට උතුරේ තරුණ පරපුරේ ඉහළම ප්‍රතිචාර</topic>
    <author>නිහාල් පී. අබේසිංහ වවුනියාවේ සිට</author>
    <content>සිසු සිසුවියෝ ලක්ෂයක් ඇවිත්නිහාල් පී. අබේසිංහ වවුනියාවේ සිටවසර 30 කට පසු උතුරු පළාතේ වවුනියාවේ පැවැති ලොකුම කෘෂි ප්‍රදර්ශනය වන ජාතික ගොවි සතිය ජාතික කෘෂිකර්ම ප්‍රදර්ශනයට උතුරේ තරුණ තරුණියන්ගේත් පාසල් සිසු දරු දැරියන්ගේත් ඉහළ ප්‍රතිචාර ලැබිණි. පසුගිය දින පහේ දී ලක්ෂයකට අධික උතුරේ සිසු සිසුවියෝ මේ ප්‍රදර්ශනය නැරඹූ බව සංවිධායකයෝ පවසති.ජාතික ගොවි සතිය හා කෘෂිකර්ම ප්‍රදර්ශනය වව්නියාව බීජ ගොවිපළ භූමියේ දී අගෝස්තු මස 01 දින ආරම්භ විය. ඒ දි.මු.ජයරත්න අගමැතිතුමාගේ ප්‍රධානත්වයෙනි. එහිදී නවීන ශිල්පීය ක්‍රම යොදා නිපද වූ වී ප්‍රභේදයක් අග්‍රාමාත්‍යතුමා පරීක්ෂා කළ ආකාරයයි මේ. උළෙල සඳහා කෘෂිකර්ම අමාත්‍ය මහින්ද යාපා අබේවර්ධන, ගොවිජන සේවා හා වනජීවී අමාත්‍ය එස්.එම්.චන්ද්‍රසේන, මධ්‍යම පළාත් ප්‍රධාන අමාත්‍ය සරත් ඒකනායක, පාර්ලිමේන්තු මන්ත්‍රී ඒ.එච්.එම්.අෂ්වර්, අමාත්‍යාංශ ලේකම් කේ.ඊ.කරුණාතිලක යන මහත්වරු ද එක්ව සිටියහ. සේයාරුව - සරත් වීරසිංහමුලතිව්, කිලිනොච්චි, යාපනය, වවුනියාව, අනුරාධපුර, ත්‍රිකුණාමලය, මන්නාරම යන දිස්ත්‍රික්කවල සිසු සිසුවියෝ තරුණ තරුණියන් මේ ප්‍රදර්ශනය නැරඹීමට පැමිණියේ තම ජීවිතය කාලයේ නොලැබුණු නව කෘෂි දැනුමක් ලබාගැනීම පිණිස ය.“අපේ ළමයින් මෙවැනි ප්‍රදර්ශනයක් බලන්නට ආපු ප්‍රථම අවස්ථාව මේකයි. අවුරුදු 30 ක පමණ කාලයේදී මේ ප්‍රදේශවලට අලුත් කෘෂි දැනුමක් ලැබුණේ නැහැ. මේ සැරේ ඒ අලුත් දැනුම පමණක් නොව අලුත් කෘෂි විද්‍යාත්මක කටයුතු පිළිබඳව නවීන ප්‍රායෝගික දැනුමක් ද ලැබුණා. මුලතිව් මහා විද්‍යාලයේ සිට පැමිණි ගුරුවරයකු වූ වයි.ඒ. කන්දයියා මහතා අප සමඟ කීය. මුලතිව් ප්‍රාදේශයෙන් පාසල් රැසක සිසු සිසුවියන්ට මේ ප්‍රදර්ශනයෙන් නව කෘෂි උපකරණ ගැන කෘෂි විද්‍යාත්මක දැනුමක් ලැබුණු බව ඔහු කීය.ප්‍රදර්ශනයේ ප්‍රථම දිනය (1 වැනිදා) ගොවි උපහාර දිනය විය. එය එදින දි.මු. ජයරත්න අගමැතිතුමා අතින් විවෘත විය. ඊට පසු දින (2 වැනිදා) ජාතික ගොවි සතියේ තරුණ දිනයයි. එදින ප්‍රදර්ශනය නිල වශයෙන් විවෘත කළේ පාර්ලිමේන්තු මන්ත්‍රී නාමල් රාජපක්ෂ මහතාගේ ප්‍රධානත්වයෙනි.ප්‍රදර්ශනයට එක්වූ කෘෂිකර්ම ඇමැති මහින්ද යාපා අබේවර්ධන මහතා පැවසුවේ පසුගිය වසර 30 ඇතුළත රටේ අනෙක් ප්‍රදේශවල අය ලබාගත් කෘෂි දැනුම උතුරේ ජනතාවට ලබාදීමට මෙම ප්‍රදර්ශනය ලොකු පිටුබලයක් වන බවයි.උතුර සශ්‍රීක කිරීමට අවශ්‍ය බීජ හා පැළ ලබාදීමටත් විශේෂයෙන් ‘දිවි නැගුම’ වැඩසටහනට අවශ්‍ය පැළ ලබාදීමත් මෙවර ප්‍රදර්ශනයේ ගොවි සතියේ ප්‍රධාන අරමුණක් බව කෘෂිකර්ම අමාත්‍යාංශයේ ලේකම් කේ.ඊ. කරුණාතිලක මහතා අප සමඟ කීය.උතුරේ සිසු සිසුවියන්ගේ හා ගොවින්ගේ දැනුම වැඩි දියුණු කිරීමට සම්මන්ත්‍රණ මාලාවක් ද මෙහිදී සංවිධානය කර තිබිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=ab1108071</link>
    <topic>‘මානුෂිය මෙහෙයුමේ ඇත්ත කතාව මේකයි’</topic>
    <author>සකස් කෙළේඅරුණි මුතුමලී</author>
    <content>දෙමළ ඊළාම් කොටි ත්‍රස්තවාදය ලෙස හැඳින්වූයේ ඔවුන්ගේ පාලන ප්‍රදේශවල ප්‍රජාතන්ත්‍රවාදය ක්‍රෑර ලෙස විනාශ කරමින්, දිවයින පුරාම ත්‍රස්ත බිය ඇති කරමින් අහිංසක සිවිල් ජනතාවට අමානුෂික ලෙස අපමණ ප්‍රහාර එල්ල කරමින්, තමන්ගේ එදිරිවාදින් මෙන්ම ප්‍රාණ ඇපකරුවන් ලෙස තබා ගත් මධ්‍යස්ථ දෙමළ දේශපාලනඥයන් මෙන්ම විද්වතුන් මරා දැමු දරුණු පිරිසක්.කොටින්ගේ අන්තර්ජාතික අපරාධ ජාලය ඔස්සේ මූල්‍යාධාර සම්පාදනය කරගනිමින්, මේ භූමිය මත ඔවුන්ගේ ත්‍රස්තවාදය පවත්වාගෙන යෑමට උපක්‍රම යොදනවාට අමතරව මුහුද හා ගුවන් මඟින් සිය ම්ලේච්ඡත්වය ශක්තිමත් කර වැපිරීමට මාන බැලුවා. එල්ටීටීඊයේ වපසරිය රටක සම්ප්‍රදායික හමුදාවක් තරමටම වාගේ වූ අතර එය මර්දනයට හමුදාමය වශයෙන් ප්‍රාමාණික බලයක් අවශ්‍ය වුණා.වසර ගණනක් පුරා ශ්‍රී ලංකා රජය මේ ගැටුම්කාරී තත්ත්වයට නොයෙක් විසඳුම් හමුදාමය වශයෙන් හා සාම සාකච්ඡා ඔස්සේ ගෙන එනු ලැබුවා. රජය විසින් විශ්වසනීය ලෙස සාකච්ඡා මාර්ගයට පිවිසියත් ඒ හැම විටම එල්ටීටීඊය එය වර්ජනය කළා. යුදමය වශයෙන් දුර්වල වී අනාථ වූ සටන් විරාම අවස්ථාවල පවා එල්ටීටීඊය සාමය සඳහා උනන්දු වුණේ නැහැ.විශේෂයෙන්ම 2002 - 2006 සටන් විරාම කාලයේ මෙන්ම සෑම සටන් විරාමයකදී ම ඔවුන් කිසි අපහසුවකින් තොරව අපරාධ සිදු කරමින් ජනතාව බිය වැද්දුවා.මේ කටයුත්තේදී එල්ටීටීඊ කොටි වලිගයේ නෂ්ඨාවශේෂ, දෙමළ ඩයස්පෝරාව සමඟ එක්වී රටේ ප්‍රතිරූපය විනාශ කිරීමට, සහෝදර ජනතාව බෙදා වෙන් කිරීමට සහ ශ්‍රී ලංකාව අතීත ව්‍යසනයට ඇද දැමීමට දරන උත්සාහය කනගාටුදායකයි. ඔවුන් මානුෂිය මෙහෙයුමට එරෙහිව විවිධාකාර සාවද්‍ය තොරතුරු සපයමින් අවාසනාවන්ත ලෙස දැඩි අවධානයක් ලබා දෙමින් සිටිනවා. ඒ සාවද්‍ය තොරතුරු සත්තකින්ම විකෘති කරන ලද ඒවායි.නිදසුනක් ලෙස ආරක්ෂක හමුදාවලට යටත් වුවන් හෝ රැඳවියන් හට අමානුෂික ලෙස වධ දීම හෝ ඝාතනය කර දැමු බවට ගෙනෙන තොරතුරු සාවද්‍යයි. මේ කාරණය පුන පුනා කීමටත් ඒ පිළිබඳ ප්‍රචාරය දීමටත් කටයුතු කළ ද කිසිවෙකුත් එහි සත්‍යාසත්‍යතාව නිවැරැදිව සොයා බලා ප්‍රකාශ කිරීමට කිසිවකුත් පෙනී සිටින්නේ නැත.මානුෂික මෙහෙයුම අවසානයේ 11000 කට අධික එල්ටීටීඊ ක්‍රියාකාරීන් පිරිසක් ආරක්ෂක හමුදාවට යටත් වුණා. මේ පිරිස කෙතරම් ත්‍රස්ත ක්‍රියා, සමූහ ඝාතන සිදුකර තිබුණ ද ඔවුන්ට කිසි අයුරකින් අකටයුත්තක් සිදු වීමට ඉඩ තැබුවේ නැහැ. යටත් වූ ළමා සොල්දාදුවන් 595 ක් වසරක් ඇතුළත දී ඔවුන්ගේ පවුල් සමඟ යළි ඒකාබද්ධ කරන ලද අතර වැඩිහිටියන් 6100 කට අධික පිරිසක් 2011 ජුනි මස වන විට පුනරුත්ථාපනය කොට මුදා හැරියා.ඉතිරි එල්ටීටීඊ ක්‍රියාකාරින්ගෙන් බහුතරයක් දෙනා තවදුරටත් පුනරුත්ථාපන වැඩසටහන්වලට යොමු වී සිටින අතර ඔවුන් සම්පූර්ණයෙන් සූදානම් වූ පසු සමාජයට මුදා හරිනවා. ඉතා දරුණු අපරාධවලට සම්බන්ධ වූවන්ට නිසි නෛතික ක්‍රමවේද ඔස්සේ සුදුසු කටයුතු යෙදීමට පියවර ගන්නවා.ශ්‍රී ලංකා රජය උපරීම රැකවරණය සහිතව බලා ගනු ලබන්නේ. එල්ටීටීඊයෙන් පීඩනයට පත් උතුරේ හා නැගෙනහිර ජනතාව පමණක් නොවේ, සෘජුවම එල්ටීටීඊයට සම්බන්ධ වූ පිරිස් ද ඒ අතර වනවා. මානුෂිය මෙහෙයුමේ අවසාන අදියරේදී එල්ටීටීඊයේ නායක ප්‍රභාකරන්ගේ මවුපියන් පවා රජයේ පාලන ප්‍රදේශවලට පැමිණි අවතැන් වූවන් අතර සිටියා. ඔවුන්ට පවා හිරිහැර කිරීම වෙනුවට ප්‍රභාකරන්ගේ පියා 2010 ජනවාරියේත් මව 2011 පෙබරවාරියේත් ස්වභාවික හේතුන් මත කාලක්‍රියා කරන තුරු ඉහළම ආකාරයෙන් ආරක්ෂාව හා සැලකුම් ලබා දීමට කටයුතු කළා.මේ ආකාරයේම අවධානයකින් එල්ටීටීඊයේ අනෙක් නායකයන්ගේ පවුල්වලට ද නිසි සත්කාර ලබාදීමට යෙදවූවා. ප්‍රභාකරන්ගෙන් පසු ඉතා බලවත්ම පුද්ගලයා වූයේ නාවික සෙබළුන් විශාල සංඛ්‍යාවක් ඝාතනය කළ මුහුදු කොටි නායක සුසෙයි යි.ඔහුගේ බිරිය සහ දරුවන් තවත් එල්ටීටීඊ ජ්‍යෙෂ්ඨ නායකයකු වූ රූබන්ගේ පවුලේ අයත් සමඟ මානුෂික මෙහෙයුමේ අවසන් සතියේ රාත්‍රියක බෝට්ටුවක ආධාරයෙන් රටින් පැන යාමට උත්සාහ දරද්දී නාවික හමුදාව විසින් අල්ලා ගත්තා. ඒ මොහොතේ සිට ඔවුන්ව රැක බලා ගත්තේ නාවික හමුදාවයි.අනෙක් නිදසුන නම් එල්ටීටීඊයේ ඊනියා දේශපාලන නායකත්වයේ කඩඉම් පසු කරමින් ප්‍රාදේශීය නායකයකු මට්ටමට පැමිණි තමිල් සෙල්වන් ගේ පවුලේ උදවියයි. තමිල් සෙල්වන් 2007 නොවැම්බරයේ ගුවන් හමුදා ප්‍රහාරයකට හසුව මිය ගියා. නමුත් 2009 ආරක්ෂක හමුදාවලට ඔවුන් විසින්ම තමන් කවුදැයි යන්න හඳුන්වා දීමෙන් පසු රජය විසින් ඔවුන් රැකබලා ගනු ලැබුවා. ඔවුන් ඉතා සුව පහසුවෙන් කොළඹ වෙසෙනවා. මේ කාරුණිකත්වයේ දෑත් දිගු වුණේ එල්ටීටීඊ ක්‍රියාකාරින්ගේ පවුල්වල සාමාජිකයන්ට පමණක් නොවේ, එල්ටීටීඊයේ හිටපු ක්‍රියාකාරින්ටත් ඒ සහයෝගය පල වුණා. ජෝජ් මාස්ටර්, දයා මාස්ටර් වැනි පූර්ණ කාලීන එල්ටීටීඊ සාමාජිකයන් ද මේ මෙහෙයුමේ අවසාන අවස්ථාවලදී යටත් වුණු අතර ඔවුන්වත් රැක බලා ගනු ලැබුවා.සිවිල් ජනතාවට ක්‍රෑරකම් කර, විඳවීමට භාජනය කළ එල්ටීටීඊයේ සෘජු සාමාජිකයන්ට හා ඔවුන්ගේ දරු පවුල්වලට පවා මේ තරම් දුරටත් රැකවරණයක් ලබාදීමට රජයක් කටයුතු කළ යුතු ද? එසේ තිබියදීත් මොවුන් ශ්‍රී ලංකාවට එරෙහිව කුමන්ත්‍රණකාරී ලෙස තමන්ගේ ප්‍රතිලාභ සඳහා කටයුතු කළ පාර්ශ්වයක පිරිසක් වෙනුවෙන් පෙනී සිටිනවා.එසේ විකෘති කළ අසත්‍ය ප්‍රකාශ ලබා දීම සඳහා සැදී පැහැදි සිටිමින් නියම තොරතුරු දෙස නිසි අවධානය යොමු නොකිරීම ඉතාම කනගාටුදායකයි.එල්ටීටීඊ පාපොච්චාරණකරුවන් විසින් මතු කරනු ලබන මාධ්‍ය උන්මාදය මත ඔවුන් ගමන් කරන අතර තමන් වෙනුවෙන් හෝ මෙහි සැබෑ ස්වරූපය වටහා ගැනීම ඔවුන් මඟ හැර තිබෙනවා.නිදසුනක් ලෙස මානුෂික මෙහෙයුමේදී සිදුවුණු බව කියන 40000 ක සිවිල් තුවාලකරුවන් පිළිබඳ අසත්‍ය වාර්තාව ගනිමු. මේ අවුල්සහගත අසත්‍ය ප්‍රකාශය පාදක කරගෙන ඇත්තේ ද අවුල් සහගත ගණිත ක්‍රමයකි. මෙය දැනගත යුතුව තිබු පුද්ගලයන් පවා කිසිදු තර්කානුකූල විශ්ලේෂණයකින් තොරව පුන පුනා කියමින් සිටිනවා. මානුෂික මෙහෙයුමේ විවිධ කාලච්ඡේදවලදී විවිධ පාර්ශ්වයන් විසින් උතුරේ ජනගහනය පිළිබඳ විවිධ ඇස්තමේන්තු සාදාගෙන තිබෙනවා. Consortium of Humanitatian Agencies ට අනුව ඒ සංඛ්‍යාව 75,000 සහ 150,000 ක්. එක්සත් ජාතීන්ගේ නේවාසික සම්බන්ධිකාරකට අනුව මේ ගණන 120,000 ක් හා 180,000 ක් අතර වනවා. ලෝක ආහාර වැඩසටහනට අනුව මේ සංඛ්‍යාව 210,000 ක්. මුලතිව්හි දිසාපතිට අනුව සංඛ්‍යාව 305,000 ක්.ඒ අනුව විශාලතම ඇස්තමේන්තුව ලබා දී ඇත්තේ මුලතිව් දිසාපති වරයායි. මානුෂිය මෙහෙයුම අවසානයේ ලියාපදිංචි අවතැන්වූවන්ගේ සංඛ්‍යාව 294,000 යි.උතුරේ සිටින ජන සංඛ්‍යාව ඇස්තමේන්තුගත කිරීම ඉතා සංකීර්ණ කටයුත්තක්. ගැටුම්කාරී කාලයේදී නෛතික ක්‍රමවේදයෙන් තොරව රට හැර ගිය සංඛ්‍යාව අති විශාලයි. එල්ටීටීඊ සාමාජිකයන් ද ඇතුළුව අවම වශයෙන් 100000 දෙනා බෝට්ටුවලින් ඉන්දියාවට ගොස් එහි කඳවුරුවල සිටිනවා. කෙසේ වුවත් ඔවුන් හඳුනා ගැනීමට තරම් ප්‍රමාණවත් තොරතුරු අප සතුව නැහැ. ඒ වගේම ඉන්දුනිසියාව, ක්‍රිස්මස් දූපත්, ඕස්ට්‍රේලියාව හා කැනඩාව වැනි රටවල විශාල සංඛ්‍යාවක් සරණාගත රැඳවියන් සේ සිටිනවා. මොවුන්ගේ නම් අප නොදන්නා අතරම ඒ රටවල් ඒ තොරතුරු නිදහස් කරන්නේ ද නැහැ.එක්සත් රාජධානියේ චැනල් 4 නාළිකාව මඟින් විකාශය කරන ලද වීඩියෝ පටයේ යුද හමුදා නිලධාරීන් යැයි කිව හැකි දෙදෙනකු පෙන්වනවා. වගකීම් සහිත මාධ්‍ය භාවිතය කෙසේ වුවද නම් නොකරන ලද පුද්ගලයන් දෙදෙනකුගේ සම්මුඛ සාකච්ඡා පැවැත්වෙන්නේ ඔවුන්ගේ රූපය තිරයේ දිස්වීමක් හෝ ඔවුන්ගේ හඬ තත්තපර කීපයක්වත් නෑසෙන අයුරිනි. මොවුන් දෙදෙනාගේ නම් වශයෙන් ලබා දෙන්නේ ඉතා පොදු නමක් වූ ‘ප්‍රනාන්දු’ යන්න සහ සශෘත නම් වූ ඉතා දුර්ලභ නමක්. මේ දෙදෙනා වෙනුවෙන් ලබා දෙන හඬ පටය සාවද්‍ය ලෙස පවසන්නේ මානුෂිය මෙහෙයුමේ අවසන් දින කීපයේදී යුද අපරාධ සිදු වූ බවයි. කෙසේ වෙතත් සම්පූර්ණයෙන්ම සාක්කි ඒ සඳහා ඉදිරිපත් නොකරන අතර මොවුන් සත්‍ය වශයෙන්ම යුද හමුදා නිලධාරීන් යැයි කීමට සාක්කි ද නැත.ඒ කෙසේ වෙතත් මේ හඬ පටය මඟින් පැහැදිලි කරන්නේ මේ දෙදෙනා ඇසින් දුටු සාක්ෂි බවයි. ඒත් ඔවුන් මොනවා සඳහා දෑසින් දුටු සාක්කිකරුවන් ද? ඔවුන් ඇත්තෙන්ම කියන්නට උත්සාහ කරන බව පෙන්වන්නේ ශවේන්ද්‍ර සිල්වා විසින් “මම ඔහුට කතා කර යම් යම් දේ කරන්නට උපදෙස් දුන්නා” යනුවෙන් ඔවුන් කී බවයි. මෙය සම්පූර්ණ අසත්‍යයක් වගේම නිර්මාණය කළ ප්‍රකාශයක්.ඔවුන් කියන සියල්ල නිර්මාණය කරන ලද ඒවායි. ඒ කිසිවක් ඇසින් දුටු සාක්ෂි නෙවෙයි. මොවුන්ගේ ප්‍රකාශ ඉතා සුළු වශයෙන් හෝ යුදමය ක්‍රියාදාමයක් සිදුවන ආකාරය පිළිබඳ අවබෝධයකින් විශ්ලේෂණය කරන්නේ නම් මේවායේ විකෘතිතාව ඉතා පැහැදිලි වනු ඇති.ඉතිහාසගතව ස්ථාපිත කරන ලද නීති හා ක්‍රමවේද අණක් පිළිපැදීමේදී තිබෙනවා. ශවේන්ද්‍ර විසින් උපදෙස් දිය හැකි එකම නිලධාරීන් විය හැක්කේ බල සේනාධිපතියන් සහ අණ දෙන නිලධාරීන් පමණයි. මේ අයගෙන් කිසිවෙක් ලංකාව හැර ගොස් නැහැ. එසේ නම් චැනල් 4 කියන මේ හෙවණැලි මිනිසුන් මේ මිහිමත සිටී ද? ඔවුන්ගේ විශ්වසනීයත්වය කුමක් ද? ඔවුන්ගේ මේ විකෘති ප්‍රකාශයන් මුහුණත අගයෙන්ම ගන්නේ කෙසේ ද? ඔවුන්ට අනාවරණය නොකළ න්‍යාය පත්‍රයක් තිබේ ද?ශ්‍රී ලංකාවට එරෙහිව මේ නවතම වාර්තාව තනන ලද අනෙක් අසත්‍ය ප්‍රකාශය වන්නේ අන්තර්ජාතික පුද්ගලයන්ගේ මැදිහත්වීම මත එල්ටීටීඊ දේශපාලන සාමාජිකයන් දෙදෙනකු රජයට යටත් වීමට දරන ව්‍යාජ උත්සාහයයි. එම වාර්තාවේ ශ්‍රී ලංකාව දැඩිව විවේචනය කරන බ්‍රිතාන්‍ය ජාතික මාධ්‍යවේදියකු සමඟ සම්මුඛ සාකච්ඡාවක් පෙන්වන අතර ඔහු මේ ත්‍රස්ත සාමාජිකයන් යටත් වීමට හැකිව තිබු බව සහතික කරයි. එසේ සහතිකය වීමක් කළත් නැතත් 11000 කට අධික එල්ටීටීඊ ක්‍රියාකාරින් මෙන්ම නායකයින් යටත් වනවාට අමතරව පුනරුත්ථාපනය වී සමාජගත වීම ද සිදුව තිබෙනවා. ඒත් කිසිවෙකුත් මේ කියන්නා වූ පුද්ගලයන් දෙදෙනාගේ අදාළ දින සිදු වූ යටත් වීම පිළිබඳ වගකිවයුත්තන්ට කිසිදු සන්නිවේදනයක් කර නැහැ. ආරක්ෂක ලේකම් ලෙස මට කෙසේත් හමු වී නැහැ.මේ ඊනියා වාර්තා වැඩසටහන සේම චැනල් 4 මඟින් කොටස් වශයෙන් ප්‍රවර්ධනය කරන පදනමක් නැති අසත්‍ය ප්‍රකාශ කරන්නන්ගේ එකම අවශ්‍යතාව ශ්‍රී ලංකාවට අපහාස කිරීමයි. එයින් උත්සාහ කරන්නේ රටේ ප්‍රතිරූපය බිඳ දමා අපේ ජනතාව බෙදා වෙන් කිරීමයි. මෙය රිදුම් දෙන වසර තිහකින් පසු දිනු සාමය යළි පසෙකට ඇද දැමීමේ උත්සාහයයි.මෙය වාර්තාවක් නොවේ. එය ප්‍රචාරක වැඩසටහනක්. වගකීම් සහිත මාධ්‍ය ආයතන පවසන්නේ බෙදුම්වාදීන්ගේ මේ න්‍යාය පත්‍රය ඉතා කනගාටුදායක බවයි. එක් වරක් එක්සත් රාජධානියේ මාධ්‍ය ආයතනයක් දැඩි ගින්නකට හසුවූ පසු බ්‍රිතාන්‍ය අධිකාරින්ගේ අවධානය යොමු කෙළේ එහි සදාචාරවල මදකම පිළිබඳවයි, එයින් පෙනෙන්නේ චැනල් 4 ට ද ගැලවීමක් නැති බවය.මාධ්‍යවේදය සේ පෙන්වන්නා වූ මාධ්‍ය ප්‍රචාරණයේ අනෙක් හොඳම උදාහරණය වන්නේ රෝහල් බිම හෙළීම පිළිබඳ විශාල ලෙස හුවා දැක්වූ අසත්‍ය ප්‍රචාරයි. ඒ රෝහල්වල සේවය කළ වෛද්‍යවරු පැහැදිලිව ප්‍රකාශ කළේ එවැනි දැවැන්ත හෙළීම් සිදු නොවූ බවයි. මෙය චන්ද්‍රිකා තාක්ෂණය මඟින් රෝහල් අසළ ප්‍රදේශ සටනට පෙර හා පසු අවස්ථා ගෙන බැලීමේදී තහවුරු වේ.අවාසනාවකට මේ වෛද්‍යවරුන් විසින් ලබාදෙන ලද දිවුරුම් පෙත්සම ඊනියා උපදෙස් සපයන්නන්ගේ අවධානයට ලක් වී නැහැ. ඒ වෙනුවට ඔවුන්ගේ අවධානය යොමු වුණේ එල්.ටී.ටී.ඊ. යේ අනිසි බලපෑම් මත වෛද්‍යවරුන් ලබාදුන් අසත්‍ය ප්‍රකාශ වෙතයි.එමගින් රජයට එරෙහිව මූලිකව ම ඔවුන් ගෙන යන පක්ෂපාතී බව තහවුරු වීම පිළිබඳව ශ්‍රී ලංකා ආණ්ඩුව බලවත් කනගාටුව පත් වෙනවා. එල්.ටී.ටී.ඊ. ය මගින් ප්‍රාණ ඇපකරුවන් ලෙස රඳවා ගෙන පීඩාවට පත්ව සිටියදී සත්‍යවාදී වූ වෛද්‍යවරුන් රජයේ සුහදශීලිත්වය හමුවේ නිදහසේ සිටියදී බොරු කියන්නේ යැයි කීම මොනතරම් අපහාසයක්ද?මානුෂීය මෙහෙයුම් කාලයේ දී උතුරු කරයේ ජනතාවට සෑහෙන ආහාර සහ ආධාර ලබා නොදුන් බවට කෙරෙන අසත්‍ය චෝදනාව තවත් එවැනි ම එකකි. මානුෂීය මෙහෙයුම ආරම්භයේදී ම ශ්‍රී ලංකා රජය මානුෂීය සහයෝගය සඳහා උපදේශක කමිටුවක් පිහිටෙව්වා. මෙය ඛ්ඛ්ඩ්ඒ නමින් නිතර හැඳින්වූ අතර නිතිපතා රැස් වුණේ ආරක්ෂක අමාත්‍යාංශයේයි. මහින්ද සමරසිංහ ඇමැතිවරයා විසින් සභාපතිත්වය දරනු ලැබූ ඒ කමිටුවට ආරක්ෂක අමාත්‍යාංශයේ ලේකම්වරයා ද සහභාගි වුණා.සාම වැඩපිළිවෙලෙහි නියුතු වූ දූතයන් මෙන් ම අන්තර්ජාතික සංවිධානවල ප්‍රධානීන්, රාජ්‍ය නොවන සංවිධාන දිනපතා කමිටුවට සහභාගි වන අතර ම ආධාර බෙදා දීමට කටයුතු කළා. මානුෂීය සහයෝගිතාව සඳහා වූ සියලු කරුණු පිළිබඳව එහිදී සාකච්ඡා කෙරුණු අතර ම ක්ෂණික විසඳුම් ද ලබාදුන්නා. මේ හමුවීම්වලදි කිසිදු අඩුපාඩුවක් ගැන චෝදනා එල්ල වුණේ නෑ. අනෙක් අතට ඉතාම සංකීර්ණ මෙන් ම අන්තරායකර අවස්ථාවලදී පවා රජය මේ ගැටලුව සමඟ යහපත් අයුරින් කටයුතු කිරීමට සියලු උත්සාහයන් දැරුවා.කරුණු කාරණා කෙතරම් දුෂ්කර වුවත් එල්.ටී.ටී.ඊ යේ ග්‍රහණයට ලක්ව සිටි ජනතාවට අත්‍යවශ්‍ය තිබූ සම්පත් කෙසේ හෝ ලබාදුන් බව හා ඒවා ඔවුන් අතට පත්වූ බව තහවුරු කර ගැනීමට ද රජය උපරිම වශයෙන් කටයුතු කළා.අන්තර්ජාතික රතුකුරුස සංවිධානය වගේ ම ලෝක ආහාර වැඩසටහන ඒ බවට සාක්කි දරනවා ඇති. මානුෂීය මෙහෙයුමේ අවසාන අදියරවලදී එල්.ටී.ටී.ඊ. යට කොටු වී සිටි ජනතාවට අත්‍යවශ්‍ය ද්‍රව්‍ය මහාමාර්ග පද්ධතිය ඔස්සේ ලබාදීමට නොහැකි වූ විට ශ්‍රී ලංකා නාවික හමුදාවේ ආරක්ෂාව යටතේ අන්තර්ජාතික රතු කුරුස සංවිධානයේ නෞකාවක් මගින් ඒවා සපයා දීමට පවා කටයුතු කළා. අන්තර්ජාතික රතුකුරුස සංවිධානයේ වාර්තා පෙන්වා දෙනවා. මානුෂීය මෙහෙයුම අවසන් කළ 2009 මැයි 18 වැනිදා පවා බෙහෙත් ද්‍රව්‍ය සැපයීමට කටයුතු කළ බව.කෙසේ වෙතත් එවැනි කරුණු සෙවීම හා සත්‍ය පැවසීමට හැකි තත්ත්වයේ අයගෙන් උපදෙස් ගන්නවා වෙනුවට ශ්‍රී ලංකාවට විරුද්ධවාදීන් අඛණ්ඩව කරගෙන යන්නේ ඔවුන් විසින් දිගින් දිගටම පැවසූ පිළුණු වූ බොරුව මත්තේ ම එල්බ සිටීමයි. එල්.ටී.ටී.ඊ. වරදකරුවන් ලෙස හඳුන්වා ගන්නවා වෙනුවට මේ විරුද්ධවාදින් ඇතැම් විට කරන්නේ ඔවුන්ගේ මේ කර්කශ බොරු වෙනුවෙන් ප්‍රභූවරුන් සේ පෙනී සිටීමයි. ඒ සඳහා ඇති හොඳම නිදසුන දමිල්වානි ඥානකුමාර් මෙනවියයි.එම කාන්තාව පැවසුවේ තම මාපියන් බැහැ දැකීමට ශ්‍රී ලංකාවට පැමිණියත් ගැටුම් නිසා ආපසු යෑමට නොහැකි වූ අතර එහි ප්‍රතිඵලයක් ලෙස රෝහල්වල ස්වේච්ඡා සේවයට බැඳුණු බවයි. එහිදී ඇය පැවසුවේ විශාල වශයෙන් තුවාල කරුවන් මෙන් ම දරුවන් පවා හිරිවැට්ටීමකින් ද තොරව ශල්‍ය කර්මවලට භාජනය කරනු සියැසින් දුටු බවයි. ඒ රෝහල්වල සේවය කළ වෛද්‍යවරුන් ඒ ප්‍රකාශය ප්‍රතික්ෂේප කළා පමණක් නොවේ. ඇය එල්.ටී.ටී.ඊ. සාමාජිකාවක් ලෙස කටයුතු කරමින් සිටින බව ද අවසානයේ දැනගන්නට ලැබුණා.ඇයව බඳවා ගෙන ඇත්තේ එල්.ටී.ටී.ඊ. අන්තර්ජාතික මෙහෙයුම් බාර නිලධාරී කැස්ත්‍රෝ විසින්. එමෙන් ම ඇය 2008 පෙබරවාරියේදී ශ්‍රී ලංකාවට පැමිණීමට පෙර ලන්ඩනයේ එල්.ටී.ටී.ඊ. පෙරමුණේ රාජකාරි කළ ඇත්තියක්. ඒ වගේ ම මෙරට දී ඇය එල්.ටී.ටී.ඊ කාන්තා නායක දුර්ගා යටතේ යුද පුහුණුව ලබාගෙන තිබෙනවා. කණගාටුදායක යථාර්ථය නම් ඇයගේ ප්‍රකාශ එලෙස ම බාර ගැනීමයි.එල්.ටී.ටී.ඊ මාධ්‍ය ප්‍රචාර මෙහෙයුම දිගින් දිගටම ඔවුන්ගේ බොරු කතාවලට පිහාටු ලබා දෙද්දී බටහිර මාධ්‍ය නොසැලකිලිමත් ප්‍රමිතියකින් පවතිද්දී, ශ්‍රී ලංකාව වෙනුවෙන් නඟන හඬ යටපත් කරගෙන දුෂ්ටයින්ගේ බොරු කාරත්වය නැඟී සිටිනවා. මේ වාර්තාව එළි දැක්වීමත් සමඟ අසත්‍යයට ඇති තැන සදහට වැළලී ගොස් කිසිදු සැකයකින් තොරව සමස්ත ලෝකයම මේ මෙහෙයුමේ මානුෂිකත්වය දකිනු ඇතැයි මට විශ්වාසයි.සකස් කෙළේඅරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=ab1108072</link>
    <topic>දෙපාරක් කන්ඩ දුන් අත දෙපාරක්ම සපා කෑම</topic>
    <author/>
    <content>නන්නත්තාර වී ඉබාගාතේ පාවී යන අය තමන්ගේ ගැලවිල්ල සඳහා අහුවෙන ඕනැම දෙයක එල්ලෙති. දේශපාලන නන්නත්තාර වීම අන් සියල්ලටම වඩා හුටපටයක් බැවින් අතින් පයින් පමණක් නොව සකලවිධ අංගෝපාංගයන් අල්ලා එල්ලී සිටීමට උත්සාහ කරයි. එහෙම අය එදත් සිටියහ. අදත් සිටිති.බුද්ධික පතිරණ, මිස්ට බීන් ගේ කතාව ඇදගන්නේ මේ විදියට ආතක් පාතක් නැතුව නන්නත්තාර වී අතින් කටින් පමණක් නොව කකුල් දෙකින් ද හිරකර අල්ලාගෙන සිටින්නට උත්සාහ දරණ දේශපාලන චරිතයක් වෙනුවෙනි.බුද්ධික පතිරණ මේ නොකියා කියන්නේ කවුරුන් ගැනදැයි අප කාටවත් සැකක් ඉතිරිව නැත්තේ ය.ඔහු කලෙක පටන් මංගලත් එක්ක හැප්පෙමින් සිටී. පුංචි වුණාට බුද්ධික කියන සමහර දේවල ඇත්තක් තිබේ. මංගල චන්ද්‍රිකාගේ හොඳම ගෝලයෙකි. ඉන්පසු මේ ආණ්ඩුවේ ප්‍රබලයකු ව සිට වීසිවී ගොස් නන්නත්තාර වූ පසු රනිල්ගේ කකුලේ සුළැඟිල්ලේ එල්ලුණේ ය.රනිල්ට මිස්ටර් බීන් කියා නමක් පට බැඳීමට මංගල ද විශාල කාර්යභාරයක් කෙළේය. මිස්ටර් බීන් යනු ලෝක විහිළුකාරයෙක් බව නොදන්නා කෙනෙක් නැති තරම්ය.එහෙම මිස්ටර් බීන් අද මංගලගේ එකම ගැලවුම්කාරයා ය. බුද්ධික කියා සිටින්නේ එයයි. එනම් තැන තැන පල්වෙන දේශපාලන රස්තියාදුකාරයින් පක්ෂය තුළට විත් දැන් සැබෑ පාක්ෂිකයන්ට ජාති දමන බවය. මාතර දිස්ත්‍රික් නායකත්වය වෙනුවෙන් සටනක් තිබෙනවා වෙන්නටත් පුළුවන. එහෙත් කතාව ඇත්ත ය.බුද්ධික ඉන්නේ සජිත් කල්ලියේ ය. මංගල ඉන්නේ රනිල් කල්ලියේ ය. රනිල් කල්ලිය දුර්වල වී, සජිත් කල්ලිය ප්‍රබල වුවහොත් මංගල තමන්ගේ වම් කකුලට නොදැනෙන්නට දකුණ කකුල ඔසවා ඒ පැත්තෙන් තබන ජාතියේ චරිතයක් බව ඉතිහාසය විසින් ඔප්පු කොට ඇත. මිස්ටර් බීන් නමැති විහිළුකාරයකුට, ඒබ්‍රහම් ලින්කන් නමැති ජන නායකයකුගේ ස්වරූපය කවන්නට ද ඔහුට බැරිකමක් නැත. ගැලවීමේ හමුදාවටත් සුදුසු නැතැයි කියු ෆොන්සේකා පසුපස පසුව ගියේ ඒක හින්දා ය.සජිත් ගේ කල්ලිය පැවැත්වූ ප්‍රවෘත්ති සාකච්ඡාවෙන් පසුව සමස්ත එජාපයම දොදොල් කෑල්ලක් බවට පත්වී ඇතැයි පසුගිය සතියේ මේ සටහනින් පෙන්නා දුන්නෙමු.මේ විෂම තත්ත්වය පිළිබඳව රනිල් කල්ලිය ද දැන් සටනට අවතීර්ණ වෙන්නට සූදානම් වන බවක් පෙනේ. පසුගිය දිනෙක එක්රැස් වූ රනිල් කල්ලිය ඒ පිළිබඳව දීර්ඝ වශයෙන් සාකච්ඡා කොට ඇත.“පක්ෂ විනයට එරෙහිව යන සියලු දෙනාටම තරාතිරම නොබලා දඬුවම් දෙන්න”පක්ෂයේ ඇතැම් කණ්ඩායම් එක්රැස්ව රනිල්ගෙන් ඉල්ලා සිටි බවට ද ආරංචි පැතිර යයි. ඕක ඉතින් එජාපයේ හැමදාමත් වෙන දෙයක් ය. අත තිබෙන විට කකුල් නැත. කකුල් තිබෙන විට අත නැත. අත පය දෙක ම තිබෙන විට තවත් දේවල් නැත. එජාපයේ අද භූමිකාව සමාන වන්නේ එවැනි චරිතයකටය. අත පය සහ අනෙකුත් අංගෝපාංග හරියන පාටක් ද පෙනෙන තෙක් මානයේවත් නැත.අතරමං වී සිටින්නේ ඒකටත් නැති මේකටත් නැති පාක්ෂිකයන් ය. ඩී. ඇස්. සිටියා නම් මැරෙන්නේ අශ්වයා පිටින් වැටිලා නෙමේ ය. පැනලා ය.එවිට එය මරණයක් නොව සියදිවි හානිකර ගැනීමක් බවට පත්වන්නේ ය. හොඳ වෙලාවට ඩී. ඇස්. මේවා නොදකින්නට කලින්ම ඇස් වහගෙන ය.උගුල ඇටෙව්වේ ජේ. ආර්. ය. තමන්ගේ නායකත්වය සදා රැකගන්නට ඔහු පක්ෂ ව්‍යවස්ථාව අපූරුවට වෙනස් කර ගත්තේ ය. පක්ෂ ව්‍යවස්ථාව එසේ වෙනස් කිරීමෙන් නොනැවතුණු ජේ. ආර්., ශ්‍රී ලංකාවේ දේශපාලන අධිකාරය සැමදාමත් එජාපයට උරුම වෙන අයුරින් ශ්‍රී ලංකා ව්‍යවස්ථාවක් ද අටවා ගත්තේ ය. සමානුපාතික ඡන්ද ක්‍රමය ආවේ ඒ අනුවය. අන්තිමේදී එය අනික් පිට පෙරළී ගියේය. දැන් එජාපය සදාකාලික විපක්ෂය බවට පත්ව තිබේ. පක්ෂ ව්‍යවස්ථාව නිසාම එජාපයේ අර්බුදය ද සදාකාලික වී තිබේ. බිම් මට්ටමේ පාක්ෂිකයෝ අන්දමන්දව කිසිදු අපේක්ෂාවකින් තොරව සිටිති. බොහෝ කලක් එසේ සිටිය නොහැකිව තැනින් තැනින් ආණ්ඩුව පැත්තට පාවෙමින් ද සිටිති.ඇතැම් එජාප ප්‍රබලයින් කියන්නේ සජිත් කල්ලියේ ප්‍රවෘත්ති සාකච්ඡාව නිසා පක්ෂයේ පිපිරීම මහා දෙදරුමක් බවට පත්වූ බවය. යා කිරීමේ ඉඩකඩ සම්පූර්ණයෙන් ම ඇහිරී ගිය බවය.මේ දෙදරීමෙන් පක්ෂය ගලවා ගැනීම සඳහා ශක්තිමත් නායකත්වයක් අවශ්‍යය. සජිත් හදන්නේ පක්ෂ නායකත්වය කරු මහත්තයාට දෙන්නය. එහෙත් කරු මහත්තයා යනු ශක්තිමත් දේශපාලන චරිතයක් නොවේ. සාමාන්‍යයෙන් ද දේශපාලන වශයෙන් තොෙඳාල් ලලනාවක් වූ පබාට ද යටවන්නට ඔහුට සිදුවිය. අනික් පැත්තෙන් පක්ෂයේ සිටි හොඳම චරිත ටික ද රැගෙන ආණ්ඩුවට ගොස් අනිත් සියලුම දෙනා එහි තබා තමන් පමණක් ආපසු එජාපයට පැමිණි චරිතයකි. එජාපයේ නායකත්වය දෙන්නට යන්නේ එහෙම චරිතයකටය.කරු මහත්තයා පක්ෂයේ ප්‍රබලයකු වූයේ අන් කවුරු නිසාවත් නොව රනිල් නිසා ය. පේ‍්‍රමදාස කාලයේ ඔහු ගැන කිසි කෙනෙක් කතා කෙළේත් නැත. තැනක් දුන්නේ රනිල් ය. තමන්ගේ නියෝජ්‍ය නායකයා බවට පත් කෙළේය. මැතිවරණ වේදිකාවේදී රනිල් ළඟින්ම තබා ගත්තේය. එහෙත් රනිල් සහ පක්ෂය අතරමං කොට කරු මහත්තයා ආණ්ඩුවට ගියේය. 16 ක් එහි තබා තනිවම ආපසු ආවේය.ඒත් රනිල් ඔහුව පිළිගත්තේය. ඇතැම් අය විරුද්ධ වෙද්දී නැවතත් නියෝජ්‍ය නායක පදවිය දුන්නේය. පෙර පරිදිම ඡන්ද සටන්වලදී තමන් ළඟින්ම හිඳුවාගත්තේ ය.එහෙත් දවස් කිහිපයකට රනිල් රට ගියේය. ආපසු එන විට රනිල් නායකත්වයෙන් පළවා හරින්නට පමණක් නොව නායකත්වය භාර ගන්නට ද සූදානම්ව සිටියේය.මේකට සාමාන්‍ය භාෂාවෙන් කියන්නේ දෙතුන් පාරක් ම කන්ඩ දුන්නු අත දෙතුන් පාරක් හපා කනවා කියලා ය.සජිත් ද තනියම ගමනක් යන්නට ගියේය. පසුගිය අපේ‍්‍රල් මාසයේදී පක්ෂ නායකත්වය ගන්නවා යැයි වහසි බස් ද කීවේය. එහෙත් හරි ගියේ නැත. පහතට රූටන්නට පටන්ගත්තේය. බිම් මට්ටමේ දේශපාලනයක් ගැන කතා කළ ඔහු බිම් මට්ටමට වැටෙමින් සිටියේය. ඒ නිසා තවත් කෙනකුගේ කරපිට නඟින්නට සිතුවා වන්නට ඇත. ළඟ පාතක සිටියේ කරු මහත්තයාය. සජිත්, තමාගේ කර පිටට නඟින්නට හදන්නේ නිකමට නොවන බව ඇතැම් විට කරු මහත්තයාට යටින් යටින් සිතෙනවා ද විය හැකිය. දේශපාලනයේ හැටි එහෙම තමා ය.තිස්ස නිහඬ ය. රෝසි පෙනෙන්නට නැත. දයාසිරි නම් ඉඳහිට විහිළු කතාවක් කියයි. ඒකත් හොඳය. එහෙම විහිළු කරන කෙනෙක් ඉන්න තැන පාළුවක් නැත. ඒ කාලයේ ද ගුවන්විදුලියේ මාසික රැඟුම වැඩ සටහනේදී අප කවුරුත් බලාපොරොත්තුවෙන් සිටියේ විනෝද සමය ආරම්භ වෙන තෙක්ය. ඒ මියුසික් කෑල්ල අපට තාමත් මතකය. දයාසිරි ඒ මතකය විටින් විට අලුත් කරයි. ස්තුති වේවා!මේ අතර අනුන්ගේ කොලමකට ප්‍රාදුර්භූත වූ එක්තරා මාධ්‍යවේදියෙක් පවසන්නේ මේ ඡන්ද ප්‍රතිඵල මත රනිල්ට දොස් පැවරීම වැරැදි බවත් සන්ධාන රජය මේ ලැබු ජයග්‍රහණයට හේතුව රාජ්‍ය මාධ්‍ය සහ රාජ්‍ය දේපළවල පක්ෂග්‍රාහී ක්‍රියා පිළිවෙත බවය.මෙය යළිත් වරක් එජාපය අමාරුවේ දැමීමකි. සත්‍ය තත්ත්වය වසං කරන සෑම පියවරකින්ම සිදුවන්නේ ඇත්ත තේරුම් ගෙන වළෙන් ගොඩ වීමට අවස්ථාවක් නොදී ඇත්තෙන් ඈත්කොට මිථ්‍යාවක ගල්වා එජාපය සදාකාලික වළපල්ලේ තැන්පත් කිරීමය.සන්ධාන රජය ජය ගත්තේ ද මතුවට ජය ගන්නේ ද පළමුව මහින්ද මහත්තයාගේ ප්‍රභාශ්වර නිසාය. දෙවනුව රජයේ ඉලක්ක ගත ප්‍රායෝගික වැඩ පිළිවෙළ නිසාය. තුන්වෙනුව රජයේ සහ නායකත්වයේ විශ්වසනීයත්වය සහ සමීප බව නිසා ය.2005 ජනාධිපතිවරණයේදී බලයේ සිටියේ ද සන්ධාන රජයයි. ජනාධිපති පුටුවේ සිටියේ චන්ද්‍රිකා ය. එහෙත් එවර දිවයිනත් එක්තරා ප්‍රමාණයකට අයි. ටී. එන්. එකත් හැරෙන්නට සමස්ත මාධ්‍ය පද්ධතියම සිටියේ මහින්ද මහත්තයාට එරෙහිවය. රනිල්ට පක්ෂවය. ලේක්හවුස් පත්තරවල මහින්ද මහත්තයාගේ පින්තූරයක් දමා ගැනීමට බැරි තත්ත්වයකට ද පත්කොට තිබිණි. ඇතැම් රූපවාහිනී ආයතන මෙහෙයවූ එස්. එම්. එස්. ඡන්දය අනුව රනිල් සිටියේ ගව් ගණනක් ඉහළින්ය. අරලිය ගහ මන්දිරය දැනුවත්ව මහින්ද මහත්තයාට යැවු එස්. එම්. එස්. ද වැටුණේ රනිල්ටය. එහෙත් මහින්ද මහත්තයා පක්ෂයෙන් බාහිර මෙන්ම පක්ෂ අභ්‍යන්තරයේ ප්‍රතිවාදී බලවේග පරදවා ජය ගත්තේය.එය සැබෑ ජනතා පදනමක් සහිතව ලැබු ජයග්‍රහණයකි.ඒ ජයග්‍රහණයේ රැස් ප්‍රභා අද දක්වාත් විහිද යන්නේ ඒ හේතුව නිසා ය. අදටත් තීරු ලිපි සහ කාටුන් වලින් වඩාත් නිර්දය ලෙස උපහාසයට මෙන්ම අපහාසයට ලක්වන දේශපාලන චරිතය බවට පත්ව ඇත්තේ ද මහින්ද මහත්තයා ය. එහෙත් ජනතාව සමග සිටින තාක්කල් මහින්ද මහත්තයා යටපත් කිරීම උගහට ය.අනෙක් අතට ඉලක්කගත ප්‍රතිපත්තිමය දේශපාලනයකට මිස උපහාස අපහාස සහ වල්පල්වලින් පමණක් පිරුණු පහුරු ගෑමේ දේශපාලනයකට ජනතාවගේ අවධානයක් යොමු වන්නේ නැත.පරාජයෙන් තුවාල වුණ සිත රවටා ගැනීම සඳහා ව්‍යාජ බොළඳ මත පතුරුවාලිය හැකිය. එහෙත් වැඩක් වෙන්නේ නැත. සිදුවන්නේ තුවාල, වණ බවට පත්වීම පමණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=ab1108073</link>
    <topic>* විශ්වවිද්‍යාල ආචාර්යවරුන්ගේ වැටුප් අර්බුදය * හෙජින් ගිවිසුම * උසස් පෙළ විභාගය * එජාප අර්බුදය</topic>
    <author>සාකච්ඡාකෙළේ සුභාෂිණී ජයරත්න / අරුණි මුතුමලී</author>
    <content>උසස් අධ්‍යාපන ඇමැතිඑස්.බී. දිසානායකවිශ්ව විද්‍යාල ආචාර්යවරුන්ට ඔවුන්ගේ ආචාර්ය සංගමයේ ඉල්ලීම පරිදි රජයේ සේවකයන්ට වැටුප් වැඩිවීම සිදුවූ සියයට 5 ලබා දුන්නා. ඒ වගේ ම අධ්‍යයන දීමනා තවත් සියයට 25 සහ තව සියයට 6.25 ක් වැඩි කළා. ආචාර්යවරුන්ගේ ම ඉල්ලීම පරිදි පර්යේෂණ දීමනා සඳහා සියයට 35 ක් දුන්නා. ඒ අනුව රජයේ සේවකයන්ට සියයට 5 ක් වැඩි වන විට මේ අයට සියයට 36.25 ක් වැඩි වුණා.මේ ප්‍රශ්නය පටන් ගත්තේ රනිල් වික්‍රමසිංහ මහතා අධ්‍යාපන ඇමැතිව සිටි කාලයේ 1978/9 වගේ තමයි රාජ්‍ය ව්‍යවස්ථාපිත ආයතන කොටස් දෙකකට බෙදුවා. එකක් ලාභ ලබන අනිත් එක මුදල් උපයන්නේ නැති ආයතන. එනිසා හැමදාම විශ්ව විද්‍යාල ආචාර්යවරුන්ගේ වැටුප් සැකසුණේ මහ බැංකුවේ විධායක ශ්‍රේණියේ නිලධාරීන්ගේ වැටුප සමඟයි. ඒ අනුව 1975 වගේ කාලේ මහ බැංකුවේ ආධුනික කළමනාකරණ නිලධාරියකුගේ වැටුප රුපියල් 620/= ක් වෙද්දී විශ්ව විද්‍යාල ආචාර්යවරයකුගේ වැටුප රුපියල් 640/= ව තිබුණා. මේ වනවිට එය විශාල පරතරයකින් වැඩි වී තිබෙනවා. එ.ජා.ප ය එදා කළ බෙදීම නිසා.විශ්වවිද්‍යාල ලාභ ලබන තත්ත්වයට අද හෙට යන්න බලාපොරොත්තු වන්නේ නැහැ. නමුත් අපි හිතනවා අනාගතයේ විශ්වවිද්‍යාල මුදල් උපයන ආයතන බවට පත්වෙනවා කියලා. නොයෙක් උපදේශන සේවා, පර්යේෂණ කටයුතු, අනුබද්ධ ආයතන මුදල් උපයන තත්ත්වයට පැමිණීම ආදී ක්‍රම මගින් අපට ඒ තත්ත්වය ගොඩ නැඟිය හැකියි. එවිට වැටුප් වුණත් හුඟක් ඉහළ මට්ටමකට වැඩි කළ හැකියි.නමුත් 1975 සිටම මේ අය සමඟ තිබුණු සාකච්ඡාවලින් ඇති වූ යම් යම් එකඟතාවන් මත අපි ඒ තිබූ වැටුප් විෂමතාව නිවැරැදි කළා. ඒ අනුව මහාචාර්යවරයකුගේ වැටුප 115000/= පමණ වනවා. ආධුනික කථිකාචාර්යවරයකුගේ වැටුප රුපියල් 50000/= පමණ වනවා.ඔවුන් අපෙන් ඉල්ලා සිටියා පර්යේෂණ දීමනාව වැටුපට එකතු කරන්න කියා. අපි එයට එකඟ වුණේ නෑ. දැන් ප්‍රශ්නය ඉතාම හොඳ තත්ත්වයෙන් විසඳුණා.නමුත් මා එක දෙයක් කිව යුතුයි. විශ්වවිද්‍යාලයට ඇතුළත් වීමට මූලික සුදුසුකම්වත් නොතිබුණු අය කීප දෙනෙක් ආචාර්ය සංගමයේ කඩාකප්පල්කාරී වැඩ කරන්න උත්සාහ කළා. ඒ වගේ ම ජ.වි.පෙ ට හා එ.ජා.පට සම්බන්ධ අය අවුල් ඇති කරන්න උත්සාහ කළා. නමුත් සමස්තයක් ලෙස ගත්තාම ආචාර්යවරු ආණ්ඩුවත් සමඟ මේ ප්‍රශ්නය බොහෝ ම සහෝදර ලීලාවෙන් විසඳා ගත්තා. ඒ පිළිබඳව සියලුම ආචාර්ය මහාචාර්යවරුන්ට ස්තුතිවන්ත වන්න ඕන.ඒ වගේ ම මේ වර්ජනය පටන් ගන්න වේලාවේ වගේ තමයි දරුස්මාන් වාර්තාව පැමිණීමත් පළාත් පාලන ඡන්ද පැවැත්වීමත් වුණේ. එවැනි වේලාවක ආණ්ඩුව අපහසුතාවට පත් කරන්න මෙවැනි දේ නොකළ යුතු යැයි කියන මතයේ සියයට 50 ට වැඩි ආචාර්යවරු සිටියා.සටන දැන් අවසන්. ආචාර්යවරු සියලු දෙනා ම වැඩ කරගෙන යනවා. විශ්වවිද්‍යාල සාමාන්‍ය තත්ත්වයට ඇවිත් තිබෙනවා.එක්සත් ජාතික පක්ෂයේ මහ ලේකම්තිස්ස අත්තනායකහෙජින් ගිවිසුම්වලට එළඹෙන ලෝකයේ රටවල් තිබෙනවා. නමුත් මෙතන තිබෙන අඩුපාඩුව තමයි ඒ ගිවිසුම සකස් කිරීමේදී මිල වැඩිවන විට මෙන්ම මිල අඩුවන විටත් එහි අවාසිය සමබරව විඳදරා ගනිමින් මෙවැනි ගිවිසුමකට එකඟතාව පළකිරීම.””ලංකාව ඉන්ධන මිලදීගැනීම සඳහා අන්තර්ජාතික බැංකු ගණනාවක් සමඟ අස්සන් කළ මේ ගිවිසුමේ අඩුපාඩු ගණනාවක් අපි දිගින් දිගටම දැක්කා. එක පැත්තකින් මේ ගිවිසුම සකස්කළේ නිලධාරීන්ගේ අවශ්‍යතාවට. ඔවුන් කිසිසේත් අවධානය යොමු කළේ නැහැ යම් ආකාරයකින් ඉන්ධන මිල පහළ වැටුණොත්, සිදුවන අලාභය කොහොමද සමබර කරගන්නේ කියලා.””මේ ගිවිසුම පිළිබඳව යම්කිසි තක්සේරුවකට එළඹෙන්නේ නැතුව, මිල ඉහළ යාම මත පදනම් කරගෙන සකස් කළ ඒක පාර්ශ්වීය ගිවිසුමක් නිසා තමයි අපිට අද මෙවැනි පාඩුවක් විඳින්නට සිදුවූයේ. හෙජින් ගිවිසුම සකස් කරන වේලාවේ මහා බැංකු අධිපති, මුදල් අමාත්‍යාංශයේ ලේකම් ඇතුළු ඉහළ නිලධාරීන් පිරිසක් මේ ගිවිසුම සකස් කරන්නට තෙල් සංස්ථාවේ නිලධාරීන් සමඟ සම්බන්ධ වුණා. අදාළ නිලධාරීන් ඒ ගිවිසුම සකස් කර කැබිනට් මණ්ඩලයට ඉදිරිපත් කළාම කැබිනට් මණ්ඩලය එය අනුමත කළා. එය අනුමත කරන අවස්ථාවේදී මේ ගිවිසුමේ අවාසි ගැන නොදැන සිටීම තමයි, කනගාටුදායක කාරණය.””පෙර වර්ෂවල තෙල් මිල ඉහළ පහළ යාම් ගැන අවධානය යොමු කළා නම් මෙවැනි අවදානමකට අපි ලක්වෙන්නේ නැහැ. අපිට හොඳින් පෙනෙන්නේ මේ නිලධාරීන් විසින් සකස් කළ වාර්තාවට කැබිනට් මණ්ඩලයත් ඇස් දෙක පියාගෙන අනුමැතිය දුන් බවයි.” ”මේ ගිවිසුම ප්‍රකාරව මිල ඉහළ යාම් සිදුවෙන්නේ නැතුව පහළ යාම හේතුකරගෙනයි දැන් මේ අර්බුදය මතුවී තියෙන්නේ. මෙයින් ශ්‍රී ලංකා රජයට සිදුවන පාඩුව තවම හරියට තක්සේරු කර නැහැ. නමුත් මේ සම්බන්ධව අන්තර්ජාතික බැංකු සමඟ ඇතිකරගත් ගිවිසුම්, එකඟතා කඩවුණාය යන චෝදනාව මත තමයි එක බැංකුවක නඩුවකින් මිලියන 16,000ක් ගෙවන්න සිදුව තියෙන්නේ. සිංගප්පූරුවේ පැවැරු සිටි බැංකු නඩුවේදී තව බැංකුවක එකඟතාව බිඳවැටී තියනවා.”ලන්ඩන් අධිකරණයකින් ලබාදුන් තීන්දුව එක නඩුවක් පමණයි. තව නඩු ගණනාවක් තියෙනවා. මේවායේ තීන්දු තීරණ අපි දන්නෙ නැහැ. ලන්ඩන් තීන්දුවට එරෙහිව රජය අභියාචනයක් ඉදිරිපත් කරන බවට දැන්මම ප්‍රකාශ වෙලා තියෙනවා. මේ වගේ දේවල් වෙළෙඳ ගනුදෙනුවලට වගේම රටටත් හොඳ නැහැ. එය අපේ ප්‍රතිරූපයටත් හානියක්.””මෙහි තිබෙන බරපතළකම දැනට එක නඩුවකින් පමණක් ගෙවීමට නියම වී ඇති රුපියල් මිලියන 16,000ක මුදල් අපේ ඉදිරියේ තිබෙන විශාල අවදානමක්. ඒ මුදල් ගෙවන්න මුදල් තිබෙනවා කියා මුදල් අමාත්‍යාංශයේ ලේකම් කර ඇති ප්‍රකාශයත් වගකීමෙන් තොර ප්‍රකාශයක්. මිලියන 16,000ක් හොයන්න පුළුවන් කියන්නේ ඒ මුදල් කාගෙවත් සාක්කුවෙන් හෝ ගෙදරකින් ගෙනෙන දෙයක් නෙමේ. මෙය භාණ්ඩාගාරයෙන් ගෙවිය යුතුයි. එහෙනම් භාණ්ඩාගාරයට මුදල් සොයා ගත යුතුයි. මුදල් සොයා ගන්න නම් නැවත වතාවක් මහජනතාවට බදු පනවන්න සිදුවෙනවා. මේ නිසා මුදල් අමාත්‍යාංශයේ ලේකම් සැහැල්ලුවෙන් හරි කළ ප්‍රකාශයත් හොඳ දෙයක් නෙමේ.අධ්‍යාපන අමාත්‍යබන්දුල ගුණවර්ධනලංකා ඉතිහාසයේ ප්‍රථම වතාවට වැඩිම ශිෂ්‍ය සංඛ්‍යාවක් පෙනී සිටින උසස් පෙළ විභාගය හෙටින් ආරම්භ වෙනවා. මෙවර සිංහල හා දෙමළ මාධ්‍යයන්ගෙන් ලක්ෂ තුනකට ආසන්න සිසුන් පිරිසක් එනම් 294800ක් පමණ මේ තරගකාරී විභාගයට පෙනී සිටිනවා. මෙය පසුගිය වසරට වඩා ශිෂ්‍ය සංඛ්‍යාව 50,000කින් ඉහළ යාමක්. එයට ප්‍රධාන හේතුව උතුරු නැඟෙනහිර ප්‍රදේශවල යුද්ධය අවසන් වීමෙන් පසුව උසස් අධ්‍යාපන අවස්ථා අතහැර තිබූ දරුවන්ටත් මෙවර විභාගයට පෙනී සිටින්නට අවස්ථාව ලැබී තිබීම. විභාග මධ්‍යස්ථාන කටයුතු සඳහා සහභාගී වන මානව සම්පත් ප්‍රමාණය 45000ක්. රටපුරා විභාග මධ්‍යස්ථාන 2400 දී සම්බන්ධීකරණ මධ්‍යස්ථාන 300ක් හරහා විභාග කටයුතු සිදුවෙනවා.””විභාගයේ ගුණාත්මක බව වැඩි කිරීමට ප්‍රථම වතාවට විභාග දෙපාර්තමේන්තුව අධ්‍යාපන අමාත්‍යාංශයත් සමඟ එකතු වී ආදර්ශ ප්‍රශ්න පත්‍ර හා මූලාකෘති ප්‍රශ්න පත්‍ර සකස් කර දිවයිනේ උසස් පෙළ පාසල්වලට ලබා දුන්නා.බස්නාහිර පළාතේ මාර්ගස්ථ මඟී ප්‍රවාහන අධිකාරිය හා පෞද්ගලික බස් රථ හිමියන්ගේ සංගමය පැමිණ අපිට ප්‍රතිඥාවක් දුන්නා, උසස් පෙළ විභාගයට යන දරුවන්ට විභාග ශාලාව දක්වා නොමිලයේ ප්‍රවාහන පහසුකම් සලසා දෙන බවට. විභාග ප්‍රවේශ පත්‍රය පෙන්වීමෙන් ඔවුන් මේ පහසුකම් ශිෂ්‍යයන්ට සලසන බව අපිට විශ්වාසයි.””අධ්‍යාපන අමාත්‍යාංශය පසුගිය දවස්වල සංවිධානය කළ විවිධ ආශිර්වාද පූජා, විවිධ ආගමික ඇදහිලි හා විශ්වාස අනුව බියෙන් හා සැකයෙන් තොරව විභාගයට මුහුණ දෙන දරුවන්ට ආශිර්වාද පූජා පවත්වන්න අපිට හැකියාව ලැබුණා. පසුගියදා කැලණිය රජමහා විහාරයේදී ශිෂ්‍යයන් දහස් ගණනකගේ සහභාගිත්වයෙන් ආශිර්වාද පූජාවක් පැවැත්වූවා. මීට අමතරව හින්දු විදුහලේ ද මුස්ලිම් හා කතෝලික පල්ලිවල ද ආශිර්වාද පූජා පැවැත්වූවා.””උසස් පෙළ විභාගයේදී ඉංග්‍රීසි ප්‍රශ්න පත්‍රයට පෙනී සිටීම අනිවාර්ය යැයි උසස් අධ්‍යාපන අමාත්‍යාංශය දැනුම් දුන්නත් පසුගියදා කැබිනට් මණ්ඩලයෙන් දැනුම් දුන්නා මේ වසරේ උසස් පෙළ ඉංග්‍රීසි ප්‍රශ්න පත්‍රයට පෙනීසිටීම අනිවාර්යය නොවන බව. මන්ද මේ වසරේ සියලු දෙනාම උසස් පෙළ ඉංග්‍රීසි විභාගය ලියන්න ඉල්ලා නැහැ. ඒ නිසා උසස් පෙළ ඉංග්‍රීසි විෂය ලියන්න ඉල්ලූ අයට එය ලිවිය හැකියි. නමුත් අනිවාර්ය නැහැ. හෙට විභාගයට යන සියලුම දෙනාටම අධ්‍යාපන ඇමැතිවරයා ලෙස මම සුබ පතනවා විභාග කටයුතු සාර්ථකව කර ගැනීමට.”මාතර දිස්ත්‍රික් එජාප පාර්ලිමේන්තු මන්ත්‍රීබුද්ධික පතිරණඑජාපයට අද අත්වී ඇති ඉරණමට වග කියන්න ඕන චන්ද්‍රිකා බණ්ඩාරනායක කුමාරතුංග පාලන කාලයේ කෙරුම්කාරයන් හැටියට හිටිය අයයි. ඒ කෙරුම්කාරයන් අපේ කරුමක්කාරයන් බවට පත්වුණා.ඒ කාලේ රනිල් වික්‍රමසිංහ මහතා ජාතිද්‍රෝහියෙක්, දේශද්‍රෝහියෙක් බවට පත් කළා. මිස්ටර් බීන්ට ඇන්දුවා. අද ඇතිවී තිබෙන ප්‍රශ්නයේදී චන්ද්‍රිකා මහත්මිය වගේම ඒ කාලේ උල්පන්දම් දුන් අයත් සුළුවෙන් තකන්න බෑ.මේ පිරිසේ සමහරු අපේ පක්ෂයට ඇවිත් ගිහින් සමහරු තාම පක්ෂයේ සමහරු ආණ්ඩු පක්ෂයට ගිහින්. ඒත් ඒ තුන් කට්ටියම එකතු වෙලා පක්ෂය මේ තත්ත්වයට ඇදලා දැමීමයි කළේ. මේ තුන් ගොල්ලන්ම සමඟ ගනුදෙනු කරන නායකයන් සමග මේ ගමන යන්න බෑ කියන දේ පැහැදිලියි.මේ බව සිදුවෙන බව අනිත් අය දැන සිටියත් පහළ තනතුරුවල අයට යමක් කරන්න කියන්න පහුගිය කාලේ ඉඩ තිබුණේ නැහැ. අඩුම වශයෙන් නියෝජ්‍ය නායකයාටවත් තීරණ ගන්න බලතල දුන්නේ නැහැ.දෙසැම්බර් 12 ව්‍යවස්ථා සංශෝධනයක් මඟින් මේ තත්ත්වය වෙනස් වනතුරු අප බලා ඉන්නේ හේතුවක් ඇතිවයි. ඒ තිබුණු ව්‍යවස්ථාව අනුව නායකයාට පිස්සු වැටුණත් අයින් කරන්න බැහැ.පක්ෂය ඇද වැටෙන කාලේ දැනුම්වත් කිරීම් කරන්න යාම කියන්නේ කන අනිත් පැත්තට හරවලා වතුර දානවා වගේ වැඩක්. පැහැදිලිවම ඒකාධිපති තීන්දු පමණයි ක්‍රියාත්මක වුණේ. ඒ නිසයි මා විශ්වාස කරන්නේ අලුත් නායකත්වයක් සමඟ වගකීම් අලුතින් බාර දිය යුතුයි කියා.සාකච්ඡාකෙළේ සුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=ab1108074</link>
    <topic>පිළිමතලව්වේගේ උපක්‍රමය</topic>
    <author/>
    <content>1798 අගෝස්තුවේ රාජාධිරාජසිංහ රජු අභාවප්‍රාප්ත වීමත් සමඟ පැන නැඟුණ ප්‍රධාන ගැටලුව කිරුළට නිසි උරුමකරුවකු නොවීමයි. පිළිමතලව්වේ මහ අධිකාරම් තුමා රජ වාසල සිටි ඉහළම පුද්ගලයකු මෙන්ම රජකමට යම් යම් උරුම හරුමකම් තිබුණු තැනැත්තා ද විය. මෙම අවස්ථාව 1739 සිට රට පාලනය කළ නායක්කර්වංශිකයින්ගෙන් සිංහලයකුට රජකම ලබා ගැනීමට හොඳම අවස්ථාව වුවත් සිංහල නිලමේවරුන් අතර එක්නෙකා කෙරෙහි තිබු දැවැන්ත ඉරිසියාව නිසාම පිළිමතලව්වේ ඒ සඳහා ඉදිරිපත් වීමට බිය විය. ඔහු කලින් ඉදිරිපත් වූවා නම් උඩරට නිලමේවරුන් එකිනෙකා අතර මහත් අවුලක් ඇතිකරගෙන බව මහ අදිකාරම් දැන සිටියේය.තත්ත්වයට මුහුණ දී කෙටි කලකින් නායකත්වය ලබා ගැනීමට පිළිමතලව්වේ උපක්‍රමයක් කල්පනා කළේය. රජකමට වඩාත් වැඩි අයිතියක් කීමට හැකියාවක් තිබු බිසවගේ සහෝදරයකු වූ මුත්තුසාමි කුමාරයා නැත්නම් රාජධිරාජසිංහ රජුගේ මස්සිනා වූ මුත්තුසාමි කුමාරයා වෙනුවට තම බලය පාවිච්චි කොට රජුගේ බිසෝ කෙනකුගේ පුත්‍රයා ද වූ 18 හැවිරිදි කන්නසාමි කුමාරයා රජකමට පත්කර ගත්තේ ය. රජකමට නිශ්චිත අයකු නම් කර නොමැති විට උඩරට රාජ සභාවේ නීතිය වූයේ මහා අදිකාරම් විසින් සුදුසු අයකු නම් කිරීමයි. මෙම කරුණු තුළින් පිළිමතලාවේ බලාපොරොත්තුව වූයේ කෙටි කලක් තුළ උපක්‍රමශීලීව ශ්‍රී වික්‍රම රාජසිංහ නමින් රජ වූ කන්නසාමි කුමාරයා බලයෙන් පහ කර සිහසුන තමන්ට ලබා ගැනීමයි. ඒ සඳහා කන්නසාමි කුමාරයාගේ අඩු අත්දැකීම් ප්‍රයෝජනවත් වේ යයි මහ අදිකාරම් කල්පනා කළේය.රජු පත්කළ දා සිට පිළිමතලව්වේ තම අරමුණු කරා ළඟා වීමට විවිධ උපක්‍රම යෙදවීය. 1799 පෙබරවාරියේදී මේ සඳහා වූ පළමු කුමන්ත්‍රණය අවිස්සාවේල්ලේදී නොර්ත් ආණ්ඩුකාරයා සම¼ඟ ඇරැඹුණි. 1803 දී මහනුවර බලය කෙටි කලකට අල්ලා ගැනීමට සුදු ජාතිකයන් සමත් වූහ.උඩරට නිලමේවරුන්ගේ අයිතිවාසිකම් වඩුග රජුගේ නැදෑයන් පැහැර ගැනීමට හදන බවට පළ වූ චෝදනාව ගෙනා අදිකාරම් තැන ඒ පිළිබඳව ආණ්ඩුකාර තැන සමඟ මූලික සාකච්ඡාවක් ලෙස මෙම හමුව නිමා කරන ලදී.1799 පවත්නා ලද සාකච්ඡාවේදී රජු පළවා හැරීමට උදව් කරන ලෙසත් බ්‍රිතාන්‍යයන් යටතේ රට පාලනය කිරීමට කැමැත්ත පළ කිරීමට තරම් පිළිමතලව්වේ ඉදිරියට ගියත් හේතුවක් නොමැතිව නිත්‍යානුකූලව පත්වූ රජුට විරුද්ධව කටයුතු කිරීමට ඉංගී‍්‍රසිහු පසුබට වූහ.ඊළඟට ඉංගී‍්‍රසි රජයේ ඉහළ ප්‍රධානම නිලධාරියකු වූ බොයිඩ් සමඟ 1800 ජනවාරියේ සාකච්ඡාව පැවැත්වූයේ පිළිමතලව්වේය. කුමන කොන්දේසියක් යටතේ හෝ සිහසුන ලබා දීමට උදවු කරන ලෙස ඉංගී‍්‍රසින්ගෙන් ඉල්ලා සිටියේය. 1800 ජනවාරි 21 නෝර්ත් ආණ්ඩුකාරයා සමඟ සාකච්ඡා කරමින් පිළිමතලව්වේ තම පෙර ඉල්ලීම කළත් ආණ්ඩුකාරයාගේ පිළිතුර වූයේ නිත්‍යානුකූලව රජයෙන් ඉල්ලීමක් කළහොත් පමණක් රජයේ ආරක්ෂාවට හමුදාවක් එවිය හැකි බවයි. ඉන් පසු ඇති කර ගත් තාවකාලික ගිවිසුමක් මත ඉදිරි කටයුතු කෙරුණත් අදිකාරම් හැම විටම කරුණු දැක්වූයේ රජු ඉවත් කොට සිහසුන ලබාගැනීමේ සාධාරණය පිළිබඳවයි. ඒ සඳහා උඩරට රාජ්‍යය ඉංගී‍්‍රසීන්ට කප්පම් ගෙවන තැනට පත් කිරීමට ද ඔහු කිසි පැකිලීමක් නැතිවම ඉදිරිපත් විය.1802 නැවතත් කොළඹට පැමිණි මහනුවර නිලමේවරුන් කිහිපදෙනකු සමඟ සාකච්ඡා කළත් එහිදී වූයේ ද සුදු නියෝජිතයන් කිහිප දෙනෙක් තව දුරටත් නුවරට ගොස් සාකච්ඡා කිරීමටයි. ඉවසීමේ සීමාව ඉක්මවා ගිය මහ අදිකාරම් ඉංගී‍්‍රසින්ට යටත් ප්‍රදේශයේ එනම් පුත්තලම ප්‍රදේශයේ වෙළෙදුන් සතු පුවක් සහිත තවලමක් කොල්ලකෑමෙන් සිද්ධියට අවශ්‍ය ආරවුල ඇති කර ගැනීමට පසුබිම සකස් කර ගත්තේය. පුවක් සඳහා වන්දි ගෙවීමට ඉංගී‍්‍රසින් කරන ලද ඉල්ලීමට උඩරටින් ප්‍රතිචාරයක් නොලැබුණු කල උඩරට රාජධානියට යුද සෙනඟක් යැවීමට ඉංගී‍්‍රසින් තීරණය කළේය. 1803 දී උඩරට රාජධානිය කෙටි කලකට ඉංගී‍්‍රසින් සතු වූයේ ද මේ අවස්ථාව තුළදීය. දිගින් දිගටම වාගේ මුල් උපක්‍රමය වූ තාවකාලිකව බාර දුන් නායකත්වය ගැනීම සඳහා පිළිමතලව්වේ මහ අදිකාරම් නොනවතින අරගලයක යෙදුණ නමුත් මෙම තත්ත්වය රජුට වැටහීමෙන් 1812 දී පිළිමතලව්වේගේ ගෙළ කඩුපතට හිමි විය. බලය ලබා ගැනීම සඳහා ඔහු කළ ප්‍රයෝගය අවසන් වූයේ රජකමට කිසිසේත් නොගැළපුණු කන්නසාමි කුමාරයා ඊට පත් කිරීමෙන් දිගින් දිගටම උඩරට රාජධානියේ ඇති වූ අරගල තුළින් එතෙක් අපරාජිතව තිබූ උඩරටට කිසිදු බාධාවකින් තොරව 1815 වන විට සුද්දන්ට අයිති වීමට මඟ පෑදීමෙනි.මේ දිනවල අප රටේ දේශපාලනය තුළ ද බලය වර්ධනය කරගැනීමේ අරමුණින් නායකත්වය සඳහා වූ හැඟීම් යටපත් කර ගනිමින් වෙනත් නායකයෙක් හඳුන්වා දෙන අවස්ථා දැකිය හැක. මේවා සිදු වන්නේ ද පිළිමතලව්වේගේ අරමුණෙන් දැයි අපි කාටත් ඉදිරියේදී බලාගත හැකි වනු ඇත.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=ab1108075</link>
    <topic>බොරුව හෙළිදරව් කළ මාධ්‍යවේදියෝ</topic>
    <author>උපාලි සමරසිංහ</author>
    <content>අගෝස්තු 02 දා උදයේ කොළඹ නගරය වෙනදාටත් වඩා කලබලකාරී ස්වරූපයක් ගත්තේය. බස්වල හා වෙළෙන්දන්ගේ තොරතෝංචියක් නැති ශබ්ද වෙනුවට එදා ඇහුණේ හතර වටින් ගලා ආ මාධ්‍ය සහෘදයන්ගේ චැනල් ‘ෆෝ’ට එරෙහි සටන් පාඨය. ‘නෙයිනගේ සූදුව‘ නාට්‍ය කණ්ඩායම ද ගොන් ඔලුවක් දමාගෙන ඒ මගින් රූපවාහිනි කැමරාවක් අභිනය කරමින් තවත් ලයිට් මෑන් කෙනෙක් ලෙස පෙට්ටියක් ගත් කාර්මික ශිල්පියෙක් නිරූපණය කරමින් ඒ මේ අත සැරිසරනු පෙනිණ. ඉන් ව්‍යංගයෙන් ප්‍රකට වූයේ චැනල් ‘ෆෝ’ නාළිකාවේ ගොන් තකතීරු වැඩ ගැනය. එසේම රූකඩ සෙල්ලම ගැන යැයි සිතමි. ඒ අතරින් කැපී පෙනුණු මාධ්‍ය කණ්ඩායම් අතර ලේක්හවුස් මුද්‍රිත මාධ්‍ය විරෝධය මහත් පණක් ගත්තේය. දෙමළ පුවත්පත් හා විද්‍යුත් නාළිකා ද මෙසේම සටනට එළැඹ තිබිණ. හොර කොටියට - අපි කියන්නේචැනල් ෆෝව - අකුළගන්නඑපා එපා... අපට එපා...චැනල් ෆෝව අපට එපාමෙවැනි සටන් පාඨ කොටුව දුම්රිය පළ අවට සිසාරා ගිගුම් දෙන්නට විය. අති විශාල විරෝධතාකරුවන් පිරිසක් මෙසේ පෙළ ගැසී සිටියහ. ත්‍රිවිල් රථ රියැදුරෝ ද පදික වෙළෙන්දෝ ද බොහෝ කටයුතුවලට කොළඹ ආ නොයෙක් මිනිස්සු ද රොද බැඳී මේ කුමක්දැයි බලා සිටියහ. එමතු ද නොව ඔව්හු ද අවසානයේ මේ විරෝධතා පෙළපාළියට එක්වූහ. ඔවුන් හිස් අහසට අත් ඔසවා ඉල්ලා සිටියේ සාමයෙන් ජීවත්වීමට අවසර දෙන්න යන්නය. ඔවුන් ඉල්ලා සිටියේ කුහක පිළිවෙතින් සමාජය ව්‍යාකූල කරන චැනල් ෆෝ වැනි ආයතන නැවැත්විය යුතු බවය. අති විශාල විරෝධතා වැකි ලියු පෝස්ටර් විශාල ප්‍රමාණයක් ද ඉහළට ඔසවමින් ඔව්හු හිස් අහසට අත් ඔසවා තමන් යුද්ධයෙන් පසු විඳින සාමය සහජීවනයට බාධා නොකරන්නැයි මොර ගෑහ.රංග ශිල්පී විල්සන් ගුණරත්න හා වසන්තම් රූපවාහිනියේ කුලෙන්ද්‍රන් යන මහත්වරුන් විරෝධතා දක්වමින් සිටි තැනට හදිසියේ උද්ඝෝෂකයෙක් නොවන පුද්ගලයෙක් පැමිණියේය. ඔහු වෙත “මයික්” කටක් දික් කැර ප්‍රකාශයක් ගන්නට එක්තරා රූපවාහිනී ක්‍රියාකාරිකයෙක් උත්සාහ ගන්නවා පෙනිණ. උද්ඝෝෂණයේ අරමුණ පැහැදිලි කිරීමට මේ නොදන්නා අදිසි පුද්ගලයාට දිය නොහැකි යැයි සමහරු කෑ ගැසූහ.මේ මාධ්‍ය වාර්තාකරුවා කවුරුන්දැයි විමසද්දි ඒ වාර්තාකරු කීවේ තමන් BBC ආයතන නියෝජනය කැර උද්ඝෝෂණය වාර්තා කිරීමට පැමිණි බවයි. තමන්ගේ නම කුමක්දැයි රංග ශිල්පි විල්සන් ගුණරත්නයන් ඇසු ප්‍රශ්නයට වාර්තාකරු නැවත කීවේ BBC බවයි.හරි, හරි, අප ඒක දන්නවා. තමුන්ගෙ නම... විල්සන් ඉංගිරිසියෙන් ඇසීය. ඒ වතාවේ උද්ඝෝෂකයන් පෙළ ගැහී සිටි බැවින් තමන්ගේ නම කීමට ඒ වාර්තාකරුට සිදුවිය. ඒ මහත්මයාගේ නම චාල්ස් හෙවිඩන්ඩ් ය. විල්සන් ඔහුගෙන් තවත් ප්‍රශ්න කීපයක් නැඟුවේය. තමා දන්නවාද, මේ රටේ එදා මානුෂිය මෙහෙයුමෙන් නිදහස් කරගත්තු 11,000 ක් දමිළ ජන පිරිසක් කරදරයක් නැතිව ඉන්නා බව. ඇයි? ඔවුන් හමු නොවී මේ ප්‍රචාර කරන චැනල් ෆෝවට සහාය දෙන්නේ... සුසෙයිගේ තමිල් සෙල්වම්ගේ බිරියන් කියන කතා ඇහුව ද? මේ එක්කාසු වෙලා ඉන්න දමිළ මාධ්‍ය ජනතාවගෙන් ප්‍රශ්න කරන්න. ඔහු වේගයෙන් කීවේය.මිනිස්සු ජේ. යෝගරාජන් ස්වාධීන රූපවාහිනියේ දමිළ මාධ්‍යවේදියකු මෙහි කැඳවාගෙන ආහ. ඔහු ඉතා චතුර ලෙස ප්‍රශ්න කළේය.BBC වාර්තාකරුගේ මුහුණ වෙනස් වනු පෙනිණ. ඒත් යෝගරාජන්ගේ කතාව ඉතා ප්‍රබල විය. යෝගාගේ වචනයෙන්ම මම එය ඔබට ලියමි.මං ඉතා වගකීමෙන් ප්‍රකාශ කරනවා මේ සිදුවීම ගැන. මං මේ රටේ දමිළ පුරවැසියෙක්. යාපනයේ කොකාවිල් මගෙ ගම. පුරා අවුරුදු 30 ගණනකට වැඩිය මේ රටේ අහිංසක දමිළ, සිංහල, මුස්ලිම්, බර්ගර් ජනතාව යුද්ධයෙන් පීඩා වින්දා. අපේ ජනතාව අතර නැවත සාමය සමගිය සහජීවනය වර්ධනය වෙලා. මේ මාධ්‍ය එකමුතුවට අපිත් එක්වීම ගැන හැමෝම අගය කළා.ඒ වෙලාවෙ BBC වාර්තාකරු චාල්ස් හෙවිඩන්ට් ට මා ඔහුගේ රූපවාහිනියට ඇත්ත ප්‍රකාශය කළා. ඔහුගේ මුහුණ වෙනස් වුණා. ඒ අතර දමිළෙන් කතා කිරීම ගැන ඔහුට තරහා ගියා. මා කීවා. මා කියන්නේ හැංගිලා චැනල් ෆෝ වගේ කරන වැඩ නොව මුහුණ පෙන්වලා කරන ප්‍රකාශයක් කියලා. ඔහු කීවා මගේ බස තේරෙන්නෙ නෑ. ඉංගිරිසෙයන් කතාව කරන්න කියලා. මා කීවා මා කියන දේ දමිළ ඩයස්පෝරාවේ කොටි හිතවාදීනට තේරෙනවා. ඒක නිසා මට කතා කරන්න දෙන්න කියලා. එයාගෙ ඉල්ලීමට මා ඉංගිරිසියෙන් ද ඒ ප්‍රකාශය කළා. අපට යුද්ධය ආයිත් එපා. ත්‍රස්තවාදය එපා. දැන් ආයිත් අපි අපේ ගම්බිම්වල සතුටින් ජීවත් වෙනවා. වීර හමුදාවන්ට සේනාධිනායකයාට පින්සිද්ධ වෙන්න. ඒක නැති කරන ඒ චැනල්වලට උදව් කරන්ඩ එපා කියලත් කීවා.කෙසේ නමුත් එදා මේ මාධ්‍ය උද්ඝෝෂණයේදී කොටි අවතාර සුනු විසුනු වී යන අන්දම පෙනිණ. ලේක්හවුස් විරෝධතාව මෙහෙයවූවන් අතර කර්තෘ මණ්ඩල ප්‍රධානීන් ද සිටිනු පෙනිණ. මේ මාධ්‍ය උද්ඝෝෂණයට ලේක්හවුස් සභාපතිවරයාගේ නොමඳ ආශිර්වාදය හිමි විය.පුරා අවුරුදු තිස් ගණනක ම්ලේච්ඡ ත්‍රස්තවාදයෙන් බැට කෑ අහිංසක නිරායුධ ලාංකිකයන් වසරක් දෙකක් සාමයෙන් සහජීවනයෙන් සිට හුස්මක් කටක් ගත්තා පමණි. වීරෝදාර සේනාධිනායකයා හා දෙසට බසට රැසට ආදරය කළ ජනතාව මේ රට සංවර්ධනයේ හිණි පෙත වෙත ගෙන යාමට පෙළ ගැසී සිටියහ. බ්‍රිතාන්‍යයේ චැනල් ෆෝ නාළිකාව ලෝකයේ වෙනත් රටවල හොල්මන්ව පණ අදින කොටි රැළට නැවත පණ දෙන්නට නොයෙක් ව්‍යාපෘති සකස් කරන ලද්දේය. ඔවුන් සැකැසු වැඩසටහනකින් හතර වැනි ඊළාම් යුද්ධයට එරෙහිව ලාංකීය හමුදා කළ මානුෂිය මෙහෙයුමට වෙනත් අර්ථකථනයක් දී ඇති අතර පට්ටපල් බේගල් අතරින් යුද අපරාධ චෝදනා නඟා තිබේ. මෙය දැන් ‘මෙගා’ ටෙලි නාට්‍යයක් වැන්න. දෙවැනි දිගුවක් කරා ගමන් ගනිමින් තිබේ.එක්සත් ජාතීන්ගේ නියෝජ්‍ය නිත්‍ය නියෝජිත මේජර් ජනරාල් ශවේන්ද්‍ර සිල්වා එක් වරක් මේ දලුලන බෝම්බය නිෂ්ක්‍රිය කරන ලද්දේය. ඒ වෙනුවෙන් දැන් දැන් ලෝකය පුරා ත්‍රස්ත ඇස් ඔහු පසුපස හඹා යමින් තිබේ.කොටි අපේ කිරි දරුවන් පොළොවේ ගැසූහ. නිරායුධ සිංහලයන් උයා ගත් මඤ්ඤොක්කා ටික කන්නට නොදී ඒ පැල්පත්වලට රාත්‍රියේදී පැමිණ ඔවුන් කැති ගා මරා දැමූහ. ඔවුන්ගේ ආගමික සිද්ධස්ථානවලට වැදී ආගමික වතාවේ යෙදෙන සිල්වතුන් ද මරා දැමූහ. යන එන බස් රථ පුපුරුවා දැමූහ. ප්‍රධාන ආර්ථික මධ්‍යස්ථානවල බෝම්බ පිපිරැවූහ. සැහැල්ලු ගුවන් යානා ද, සබ්මැරීන ද නාවික යාත්‍රා ද යොදාගෙන නොයෙක් අකටයුතුකම් කළහ. දේශපාලන නායකයන් විද්වතුන් භික්ෂුන් මරා දැමූහ.එහෙත් ඔවුන් මානුෂිය ආචාර ධර්මවලට යුද ආචාරධර්මවලට එසේත් නොමැති නම් සිවිල් ජන සමාජය ව්‍යාකූල කිරීමටවත් විරුද්ධව වැඩ කළා යැයි ‘චැනල් ෆෝ’ නාළිකාව හෝ මේ ඩයස්පෝරාවත් කොහේවත් කීවේ නැත. ඔවුන් කොටියාගේම වලිගයක් මිස අන් කවරක්වත් නොවන වග පැහැදිලි කෙළේ ඒ අයුරිනි.කොටි අවතාරවලට හෝ කොටි හිතවාදීනට සෙල්ලම් කිරීමට ඉඩ දීම අපේ වීර ජන නායකයාට හා වීර හමුදාවනට කරන අගෞරවයක් බව ද ඒවාට දේශපේ‍්‍රමී ජනතාව ඉඩ නොදෙන බව ද, චැනල් ෆෝ වැනි ඊනියා මාධ්‍ය මෙයින් තේරුම් ගත යුතුය.උපාලි සමරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=ab1108076</link>
    <topic>චැනල් 4 ලෝකයට බොරු කීවත් අපට බොරු කරන්න බැහැ</topic>
    <author>දයා ඩී. ෆොන්සේකා</author>
    <content>ශ්‍රී ලංකා කිලිං ෆීල්ඩ් වීඩියෝ පටයත් ඊට පසු පසුගිය සතියේ චැනල් 4 නාළිකාව මගින් ඉදිරිපත් කළ සෙවණැලි කතා වීඩියෝ පටයත් අමූලික බොරු වලින් ගහන ව්‍යාජ ඒවා බව දැන් ඔප්පු වී හමාරය.ඒවා නිපදවූ සමාගම් අධ්‍යක්ෂවරයා සිය වරද පිළිගැනීමට නොකැමැති වුව ද සත්‍ය වසන් කළ නොහැකිය. දැන් එයට පිළිතුරු වශයෙන් ශ්‍රී ලංකා ආරක්ෂක අමාත්‍යාංශය මගින් අලුත් වීඩියෝ පටයක් හා වාර්තාවක් නිකුත් කර තිබේ. මානුෂීය මෙහෙයුම පිළිබඳ ඇත්ත හා කොටි ත්‍රස්තවාදීන්ගේ ම්ලේච්ඡ ක්‍රියා ඇසින් දුටු ඒවා අත්විඳි කොටින් ගේ ගොදුරු බවට පත් වී සිටිය අයම තමා අත්දුටු අත්දැකීම් එහිදී විස්තර කරනු දැකිය හැකි ය. මේ වීඩියෝ පටයේ කථා කරන්නේ සුවිශේෂ පුද්ගලයෝ ය. සෙවණැලි නොවේ.ශ්‍රී ලංකාවේ සිවිල් වැසියන්ගේ මිනිස් අයිතිවාසිකම් විනාශ කළේ අවිහිංසක වැසියන් පොදි පිටින් ඝාතනය කළේ එල්ටීටීඊ ය මිස ශ්‍රී ලංකා රජය හෝ හමුදා නොවේ.ත්‍යාග රාජා කිලිනොච්චියේ වාසය කළ ලොන්ඩ්‍රිකරුවන්ගේ සංගමයේ සාමාජිකයෙක්.“දවසක් මං මගේ සාප්පුව අරින්න හදන කොටම අපේ සංගමයේ සංවිධායක වරයෙක් අවුත් මට කීවා විරෝධතාවයක් තිබෙනවා. එයට සහභාගි වන්නටය කියා. ඔවුන් එල්ටීටීඊ අය. ඔවුන් කියන දෙය අපි කරන්නට ඕනෑ. කඩේ අරින්න කියන කොට අරින්න ඕනෑ. වහන්න කියන කොට වහන්න ඕනෑ. ඒවාට කීකරු නොවුනහොත් අපි අපේ ව්‍යාපාර නවත්තන්න ඕනෑ. මේ සියලු සමිති පාලනය කළේ එල්ටීටීඊ යයි.”වන්නිය ජනතාව ඔවුන්ගේ මානවහිමිකම් අහිමි කරමින් තමන්ගේ ඕනෑ එපාකම් සඳහා මෙහෙයවූයේ එල්ටීටීඊය යි. ශ්‍රී ලංකා යුද හමුදාව කිසිදිනක පුද්ගලයන්ගේ මානව හිමිකම් බිඳ දැම්මේ නැත.තමිල් සෙල්වම් එල්ටීටීඊ යේ දේශපාලන අංශයේ හිටපු නායකයා ය. ඔහුගේ බිරිඳ වන රේඛා ද තමිල් සෙල්වම් මිය ගිය පසුව එල්ටීටීඊ යේ කුඩම්මාගේ සැලකිලි වලට ලක් වූවා ය. එහෙත් ඇය 2009 මැයි මාසයේ යුද මෙහෙයුමේ අවසාන යුගයේ දි අපේ හමුදාවන්ගේ පිහිටපතා එල්ටීටීඊ ග්‍රහණයෙන් මිදී සිය දරුවන් ද සමඟ රජයේ පාලන ප්‍රදේශයට පැන ආවා ය.“මට යුද හමුදා නිලධාරීන් හොඳින් සලකනවා. දවසකට වරක් ජ්‍යෙෂ්ඨ හමුදා නිලධාරියෙක් අපේ දුක සැප විමසනවා. අපට අවශ්‍ය දේ අපට ලබා දෙනවා. මගේ අසනීපයකදී අනුරාධපුරයේ සිට අප කොළඹ රෝහලට ගෙනැවිත් ස්ත්‍රී රෝග විශේෂඥ වෛද්‍යවරයකුට මට ප්‍රතිකාර සඳහා යොමු කළා.”ඇය එසේ කියන්නීය. යුද හමුදාවට එරෙහිව කටයුතු කළ දහස් ගණන් යුද භටයන් ඝාතනය කරන්නට අණ කළ සියලුම දේශපාලන කතා කඩාකප්පල් කළ දෙමළ හා සිංහල ජනතාවගේ හතුරෙකු වූ “සිනාසෙන ඝාතකයා” ගේ බිරිඳට හා දරුවන්ට යුද හමුදාව සලකන්නේ එසේ ය. ඔවුන් ගේ දුක සැප බලමින් අවශ්‍ය බෙහෙත් හේත් ලබා දෙමින් අද ඔවුන් සිය සොහොයුරියක ලෙස රැක බලාගන්නේ යුද හමුදාවයි.“මගේ දරුවන්ගේ ඉගෙනීමට උදව් කරන්නේ යුද හමුදාවයි. ඔවුන් හොඳීන් ඉගෙන ගන්නවා. ඔවුන් මගේ දෙමාපියන් සමඟ හොඳින් ඉන්නවා. රජය ඔවුන්ට හොඳින් සලකනවා. මොකක්දෝ පත්තරේක තිබුණා මා පිටරට යාමට සැරසනවා කියා. ඒ බොරු. මට මේ රට හොඳයි. ලන්ඩන්වල හා ඉන්දියාවේ මගේ නෑදෑයන් ඉන්නවා. ඒත් මට රජයෙන් ලැබෙන පහසුකම් හොඳයි. මා ශ්‍රී ලංකාව දමා යන්නේ නැහැ” ඒ රේඛා ගේ කතාවයි.සුසෙයි ශ්‍රී ලංකා නාවික හමුදාවට එරෙහිව යුද කරමින් ශ්‍රී ලංකාවට හොරෙන් අවි ප්‍රවාහනය කිරීමට උදව් කළ මුහුදු කොටි නායකයා ය. එහෙත් ඔහුගේ බිරිඳ හා දරුවන් මානුෂීය මෙහෙයුමේ අවසන් දින කිපයේදී ආරක්ෂාව පතා එල්ටීටීඊ ග්‍රහණයෙන් මිදී යන්නට තැත් කළේ මුහුදෙන්ම ය. යාත්‍රාවක නැඟී පැනයන්නට යාමේ දී ඔවුන් නාවික හමුදාවට කොටු විය.අද ‘සත්‍යදේවි’ නම් වූ ඇය රජයේ ආරක්ෂාව ලබමින් වෙසෙන්නීය.“මා උපන්නේ යාපනයේ. මා විවාහ වුණේ ආදරය කරලා. අද සුසෙයි නැහැ. එහෙත් මට රජය හොඳින් සලකනවා. මා ඔවුන්ගේ ආරක්ෂාව යටතේ හොඳින් ඉන්නව. අපට රජයේ ආරක්ෂාව යටතේ සතුටින් ඉන්නවා.”ඇය අද ශ්‍රී ලංකා රජයේ ආරක්ෂාව යටතේ ජීවිත බියක් නැතිව සතුටින් වෙසෙන්නීය.චැනල් 4 නාළිකාව මඟින් ශ්‍රී ලංකාවේ හමුදා විසින් මානව හිමිකම් කඩ කරන බවට නගන චෝදනා බොරු කරමින් එල්ටීීටීඊ යේ දරුණු ගණයේ සාමාජිකයන් පවා අද රජයේ ආරක්ෂාව යටතේ යළිත් පුනරුත්ථාපනයට යොමු වී සිටින බව කිව යුතුයි. මේ බව අපට හොඳින් පෙනී යන්නේ චැනල් 4 නාළිකාවේ බොරුවලට පිළිතුරු සපයමින් ශ්‍රී ලංකා ආරක්ෂක අමාත්‍යාංශය විසින් නිපදවූ වීඩියෝ පටය නරඹන විටදී ය.එහි ඇත්තටම සිය පුද්ගල නාම තනතුරු නාම හෙළි කරමින් එල්ටීටීඊ යේ කෲර හස්තයෙන් පීඩා විඳි දෙමළ ජනතාව ඇත්ත කතා කරති.එල්ටීටීඊ යේ මාධ්‍ය අංශයේ ප්‍රධානියකු ලෙස සිටි දයා මාස්ටර් ද අවසන් දින දෙක තුන දී නන්දිකඩාල් කලපුව තරණය කොට අවුත් ශ්‍රී ලංකා හමුදාවට බාර වූ අයෙකි.“එල්ටීටීඊය යුද හමුදා සෙබළුන් ගේ ඇඳුම්වලට සමාන ඇඳුම් ඇඳගෙන සිංහල හා දෙමළ ගම්වැසියන්ට ප්‍රහාර එල්ල කළා. ඒවා අපට අනුමත කරන්නට බැහැ. එහෙත් අපි අසරණයි. ඔවුන් කෲර ලෙස සිවිල් වැසියන් ඝාතනය කළ ළමයින් කාන්තාවන් කියා බැලුවේ නැහැ. එවන් ඝාතන ශ්‍රී ලංකා යුද හමුදා සෙබළුන්ගේ ඇඳුම් ඇඳගෙන සිදු කළේ ඒ ඝාතනවල වගකීම ශ්‍රී ලංකා රජය වෙත පැවරීමටයි. ඔවුන් ඒ විදිහටම තමන්ට හසුවූ හමුදා නිලධාරීන්ටත් සැලකුවා. සිවිල් වැසියන් හා හමුදා නිලධාරීන් ඔවුන් මරා දැම්මේ ද යුද හමුදාවේ සෙබළුන්ගේ ඇඳුම්වලට සමාන ඇඳුම් ඇඳගෙනයි.”මෙසේ කියන්නේ දයා මාස්ටර්ය. චැනල් 4 වීඩියෝවේ මෙන් සෙවණැලි නොවේ. තම නියම අනන්‍යතාවය ඉදිරිපත් කරමින් එල්ටීටීඊයේ හිටපු මාධ්‍ය ප්‍රධානියකු හා භාෂා පරිවර්තකයකු වූ දයා මාස්ටර්ය.ඊළඟට එල්ටීටීඊයේ කෲරකම් පිළිබඳව තවත් සාක්කියක් කියන්නේ ‘වික්ටර් බේස්’ නම් කොටි කඳවුරේ සිටි එල්ටීටීඊ ආරක්ෂක අංශයේ හිටපු නිලධාරියෙකි.ඔහු එල්ටීටීඊ සන්නද්ධ අංශයට ගෙන ගොස් ඇත්තේ බලයෙනි. නැදෑ ගෙදරක යමින් සිටි මේ තරුණයා බලෙන් එල්ටීටීඊ හමුදාවට බඳවාගෙන ඔහු යොමුකර ඇත්තේ වික්ටර් බේස් හි සිර මැදිරි ආරක්ෂාවටයි.2009 ජනවාරි 16 වෙනි දින ඔවුන් භාරව සිටි සිර මැදිරිවල සිටි නාවික හමුදාවේ 18 ක් හා යුද හමුදාවේ 8 ක් ඇතුළු රජයේ හමුදා භටයන් 26 දෙනෙක් මරා දැම්මේ ප්‍රභාකරන්ගේ අණ පරිදි රත්නම් මාස්ටර් ගේ මෙහෙයවීමෙන් බව ඔහු පවසයි.වෙඩි තබා මරා දැමු සියලුම භටයන්ගේ මළ සිරුරු සිර කඳවුරු පරිශ්‍රයේදීම පුළුස්සා දැමු බව පවසන ඔහු අද ශ්‍රී ලංකා යුද හමුදාව යටතේම රැකවරණය ලබමින් පුනරුත්ථාපනය වෙමින් සිටී.කරුණා දර්ශනි එල්ටීටීඊ පාලන ප්‍රදේශවල සිටි රජයේ ගුරුවරියකි. ඇය බලෙන් රැගෙනවිත් එල්ටීටීඊ හමුදාවට බඳවා ගත් එල්ටීටීඊ නායකයෝ ඇය යුද කරන්නට කිළිනොච්චියේ බංකරයකට දැමූහ. එහිදී ඇය ඇතුළු එල්ටීටීඊ කාන්තා සෙබළියන් කීප දෙනකු බංකරය තුළදීම හමු වූයේ මේජර් ජනරාල් ශවේන්ද්‍ර සිල්වාටය.ඇය බියවී අභය දානය පතද්දී සෙබළු ඇයට නිසි ප්‍රතිකාර ලබා දී තුවාලවලට බෙහෙත් දමා පුනරුත්ථාපන කඳවුරට භාර කළහ. අද ඇය පුනරුත්ථාපනය වී යළිත් සිය පුරුදු ගුරුකම කරන්නේ ශ්‍රී ලංකා රජයට ඛ්ා තමා අල්ලාගත් 58 සේනාංකයේ නිලධාරීන්ට පින් දෙමිනි.“මා අද පුනරුත්ථාපනය වී සතුටින් යළිත් රැකියාව කරනවා. එල්ටීටීඊයෙන් ලද මානසික හා ශාරීරික වධ හිංසා ශ්‍රී ලංකා රජයෙන් මට ලැබුණේ නැහැ. මට ඔවුන් හොඳින් සැලකුවා” ඇය කියන්නීය.බුදුදහමේ මෛත්‍රීය කරුණාව පෙරදැරිව සිටි ශ්‍රී ලංකා රජය හා සෙබළුන් ඇයට වෛර කළේ නැත. සිය සොහොයුරියකට ලෙස සැලකූහ.ශ්‍රී ලංකා රජයට චෝදනා එල්ල කරන චැනල් 4 නාළිකාවට පිළිතුරු වශයෙන් ශ්‍රී ලංකා රජය මානව හිමිකම් සුරකිමින් එල්ටීටීඊ නායකයන්ට හා සාමාජිකයන්ට සැලකූ අන්දම ගැන මෙවන් උදාහරණ බොහෝය.එල්ටීටීඊය විසින් සිය මානව හිමිකම් කඩ කරමින් බලෙන් බඳවා ගත් ළමා සොල්දාදුවන් අද රජය යටතේ පුනරුත්ථාපනය වෙමින් සිය කඩවූ බලාපොරොත්තු ඉටුකර ගනිමින් යළිත් සිය අධ්‍යාපනය කරා යොමු වී සිටිති. අද ඉතා දක්ෂ ලෙස ඉගෙන ගත් එල්ටීටීඊ ළමා සොල්දාදුවන් ඉතා ජයග්‍රාහී ලෙස අධ්‍යාපනය හදාරා වෛද්‍ය විද්‍යාලයට තේරී සිටිති. සෞභාග්‍යවත් අනාගතයකට හිමිකම් කියන ඔවුන් අද රජයේ නිරීක්ෂණය යටතේ සිය ජීවිත සැපවත් කරගෙන සිටිති.බොහෝ එල්ටීටීඊ හිටපු සෙබළියන් අද රජය යටතේ විවිධ වෘත්තින් සඳහා යොමු වී සිය ජීවිතය සාර්ථක කරගෙන සිටිති.සාර්ථක ලෙස ව්‍යාපාර කරගෙන සිටි එල්ටීටීඊය විසින් ප්‍රාණ ඇපකරුවන් ලෙස තබා ගෙන සිටි බොහෝ ව්‍යාපාරිකයෝ අද සිය ගම්බිම් වලට ගොස් සිය ව්‍යාපාර අරඹා සිටිති. මේ එල්ටීටීඊය හා රජය අතර වෙනසයි.එල්ටීටීඊය සිය ජනතාවගේ මානව හිමිකම් කඩකොට ඔවුන්ගේ ජීවිත සුණු විසුණු කළහ.ශ්‍රී ලංකා රජය එම ජීවිත යළි ප්‍රකෘතිමත් කොට සැකසීය. චැනල් 4 නාළිකාවේ නිෂ්පාදකයන් ගෙන් අප ඇසිය යුතු ප්‍රශ්නය වන්නේ මානව හිමිකම් කඩ කළේ එල්ටීටීඊය විසින්ම නොවේ ද යන්නයි.ගුවන් හමුදාව වන්නියේ රෝහල්වලට බෝම්බ දැමු බවත් ඔවුන් එවන් ප්‍රහාර 65 ක් සිදුකළ බවත් චැනල් 4 නාළිකාව සිය වීඩියෝ පටයෙන් කියයි. එහෙත් එල්ටීටීඊයේ ග්‍රහණයට නතුව මුල්ලිවයික්කාල් රෝහල ඇතුළු වන්නියේ රෝහල්වල සේවය කළ දොස්තර ශන්මුගරාජා ඇතුළු වෛද්‍යවරුන් පවසන්නේ එවන් ප්‍රහාර 4 ක් පමණක් බව තමන් දන්නා බවත් ඒවාත් සිවිල් වැසියන් හෝ රෝහල එල්ලකොට කළ ඒවා නොවන බවත්ය.රෝහල් භූමිය අවට යාර 100 ක් පමණ නුදුරින් සිට ගුවන් ප්‍රහාරක තුවක්කු මානා ගෙන සිටියේ එල්ටීටීඊය බව ද ඒ වෛද්‍යවරු පවසති.රෝහල්වලට බෙහෙත් හේත් අවශ්‍ය පමණ රජය විසින් සැපයූ බවත් රජයෙන් ජනතාවට සැපයූ ආහාර ද්‍රව්‍ය වැඩි හරියක් කොල්ල කාගත් එල්ටීටීඊය ඒවා තම සාමාජිකයන්ගේ හා නායකයන්ගේ ප්‍රයෝජනයට තබා ගත් බවත් පවසන හිටපු එල්ටීටීඊ වෛද්‍යවරුන් අවධාරණය කරන්නේ මානව හිමිකම් කඩකළේ එල්ටීටීඊයම බවය.මේ ගැන නියම පිළිතුරු දෙන්නට දැන් ශ්‍රී ලංකා ආරක්ෂක අමාත්‍යාංශය විසින් මේ සියල්ල හෙළි කරමින් වීඩියෝ පටයක් නිෂ්පාදනය කර ඇත්තේ සිදුවූ සත්‍ය සිද්ධීන් පසුබිම් කරගෙනය.ඒවා විස්තර කරන්නේ ඒවාට මුහුණපෑ අයමය. අද ඔවුන්ට ඕනෑම දෙයක් පැවසීමට නිදහස තිබේ. කිසිවකුගෙන් බලපෑමක් නැත.ශ්‍රී ලංකා හමුදා අල්ලා ගත් හා භාර වූ තරුණියන්ට ලිංගික හිංසා කළ බව චැනල් 4 වීඩියෝ පටයේ තවත් චෝදනාවකි.එහෙත් පුනරුත්ථාපනය වන හා පුනරුත්ථාපනය වූ කිසිදු කාන්තාවක් ඒ චෝදනාව එල්ල නොකරයි.ඔවුන් කියන්නේ රජයේ හමුදා හා පුනරුත්ථාපන නිලධාරීන් තමන්ට ඉතා හොඳින් සැලකු බවයි.චැනල් 4 ලෝකයට බොරු කීවත් ශ්‍රී ලංකාවේ අපට බොරු කළ නොහැක.මේ සියල්ල අද ජාතික සමගිය සුරකිමින් උතුර හා දකුණ එක ලෙස සංවර්ධනය කරමින් ජනතාව සුවපත් කරන ජනතා සෙත සලසන රජයකට එරෙහි බොරු චෝදනාය.ඔවුන්ගේ ඒ චෝදනාවලට පිළිතුරු දෙමින් දැන් ”Lies Agreed Upon” වීඩියෝ පටය රජය විසින් නිකුත් කොට තිබේ.මානුෂික මෙහෙයුමේ සත්‍ය තොරතුරු සියල්ල හෙළි කරමින් වාර්තාවක් නිකුත් කොට තිබේ.එයත් අන්තර්ජාතික ප්‍රජාවට චැනල් 4 බොරු සියල්ල හෙළි කරයි.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=ab1108077</link>
    <topic>ඔයා පණ්ඩිතයා නොවී ඉන්ඩ</topic>
    <author/>
    <content>රනිල්-හරීන්ට කියයිආර්ථික සංවර්ධන ඇමැති බැසිල් රාජපක්ෂ මහතාගේ ආරාධනයෙන් මහින්ද රාජපක්ෂ ජනාධිපතිතුමා ගම්පහ දිස්ත්‍රික් එක්සත් ජනතා නිදහස් සන්ධාන කාර්යාල ගොඩනැඟිල්ල බ්‍රහස්පතින්දා විවෘත කළේය. ගම්පහ ශ්‍රී ලංකා නිදහස් පක්ෂ මූලස්ථානය ලෙස සැලකුණ ද එක්සත් ජනතා නිදහස් සන්ධාන නායකයා ලෙස බැසිල් ඇමැතිවරයා ගම්පහට පැමිණෙන විට ඔහුට හෝ පාක්ෂිකයන්ට තම කටයුතු පවත්වාගෙන යාමට කාර්යාලයක් පැවතුණේ නැත. තාවකාලික කාර්යාලයක ඔහු තම කටයුතු ආරම්භ කළ අතර මේ දක්වාම එම කාර්යාලයේ ඔහුගේ සහ එක්සත් ජනතා නිදහස් සන්ධානයේ කටයුතු පවත්වාගෙන යනු ලැබීය.ගම්පහ එක්සත් ජනතා නිදහස් සන්ධාන කාර්යාලය ලෙස හොරගොල්ල වලව්ව ඉදිරිපිට අතහැර දැමු පැරැණි සංඝබෝධි ගොඩනැඟිල්ල පාවිච්චි කළ නමුදු බැසිල් ඇමැතිවරයා එන විට එය ද අතහැර දමා තිබිණි. එක්සත් ජනතා නිදහස් සන්ධාන කාර්යාලයට පසුගිය වසරේ නොවැම්බර් 01 වන දින කථානායක චමල් රාජපක්ෂ විසින් මුල්ගල තබනු ලැබීය. මාස 9 ක් තුළදී එම ගොඩනැඟිල්ල ඉදිකිරීමට ඇමැති බැසිල්ට හැකි විය. ගම්පහ ජනතාවට මැති ඇමැතිවරුන් හමුවීමට, රැස්වීමට සහ සාකච්ඡා කිරීමට අවශ්‍ය පහසුකම් එහි සලසා තිබේ. අක්කරයක භූමියක පිහිටි එම ගොඩනැඟිල්ල අවට බැසිල් ඇමැතිවරයා දිවි නැඟුම අනුව එළවළු සහ ඖෂධ වර්ග වවා තිබිණි. විසිරි ජල බිංදු තාක්ෂණයට අනුව වැසි ජලය උපයෝගී කර ගනිමින් එම වගා පවත්වාගෙන යනු ලබයි. කාර්යාලයට විදුලි බලය උත්පාදනය කරනුයේ සූර්ය ශක්තිය උපයෝගී කර ගනිමිනි.නව ගොඩනැඟිල්ල විවෘත කළ ජනාධිපතිවරයා ඇමැති බැසිල් රාජපක්ෂ මහතා සමඟ අමුත්තන් සඳහා සකස් කර තිබු කොටසට ගොස් මදක් වාඩි ගත්තේය. අතාවුද සෙනෙවිරත්න, පියසේන ගමගේ, අනුර පි‍්‍රයදර්ශන යාපා, විමල් වීරවංශ, මර්වින් සිල්වා, පවිත්‍රා වන්නිආරච්චි, සී. බී. රත්නායක වැනි මැති ඇමැතිවරු සහ ගම්පහ දිස්ත්‍රික්කයේ මැති ඇමැතිවරු ජනාධිපතිතුමා සමඟ සිටියහ. නාමල් රාජපක්ෂ මන්ත්‍රීවරයා සහ ශෂීන්ද්‍ර රාජපක්ෂ ඌව මහ ඇමැතිවරයා එම කාමරයට එකට පිවිසියහ.“පුත්‍ර සමාගම ද?” ජනාධිපතිතුමා දෙදෙනාගෙන් විමසුවේය.“එහෙන් සහෝදර සමාගම, මෙහෙන් පුත්‍ර සමාගම” විමල් වීරවංශ ඇමැතිවරයා ප්‍රකාශ කළේය.“දැන් විපක්ෂයට සහ සමහර මාධ්‍යවලට ඕනවෙලා තියෙන්නේ රාජපක්ෂ පවුලේ සමගිය කඩා දමන්න. යෝෂිත බැසිල්ට අරලියගහ මන්දිරයේදී වෙඩි තියන්න ගියා කියලා එක්තරා වෙබ් අඩවියක කියා තිබුණා. මම මේ ගැන යෝෂිතට කිව්වාම යෝෂිතයි බැසිල්ට පණිවිඩේ දීලා තියෙන්නේ, මෙහෙම ප්‍රවෘත්තියක් පළවෙලා තියෙනවා කියලා. බැසිල් මේ වගේ විශාල වැඩ කොහොම හරි ඉටු කරනවා. පවුලේ අනෙක් අයත් සෑහෙන වැඩ කොටසක් ඉටු කරනවා. ඒ නිසා ඒක විනාශ කරන්න බලවත් උත්සාහයක් යොදවනවා. අපේ පවුල සමගිය අනුව බලනකොට ලෝකයේ දේශපාලන පවුල් අතර ශක්තිමත්ම පවුලක්. අපේ ජයග්‍රහණවල එක බලයක් ඒක. ඒක කඩන්න කාටවත්ම බැහැ.” ජනාධිපතිතුමා කීවේය.එක්සත් ජාතික පක්ෂයෙන් අත්තනගල්ලට බණ්ඩාරනායක මැතිනිය සමඟ තරග කර පසුව ශ්‍රීලනිපයේ මහ ලේකම් බවට පත්ව දැන් එක්සත් ජනතා නිදහස් සන්ධාන රජයේ පත්කළ මන්ත්‍රීවරයකු වී සිටින ආචාර්ය ජේ. ආර්. පී. සූරියප්පෙරුම හොඳ ප්‍රකාශයක් කළේය.“ගම්පහ සේනානායකවරුන්ගේත්, බණ්ඩාරනායකවරුන්ගේත් නිජබිම. ඒත් ඒ එක පක්ෂයකටවත් ගම්පහ කාර්යාලයක් තිබුණේ නැහැ. ජනාධිපතිතුමා බැසිල් ඇමැතිතුමා ගම්පහට එවු නිසා අද ගම්පහ ජනතාවට ගම්පහදීම මැති ඇමැතිවරුන් හමුවෙන්න පක්ෂ කාර්යාලයක් ලැබී තිබෙනවා.” යයි ඔහු කීවේය.මේ අතරතුර ගම්පහ සන්ධාන කාර්යාලය නිරීක්ෂණය කරද්දි ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ මන්ත්‍රී නාමල් සහ ඌව පළාත් මහ ඇමැති ශෂින්ද්‍ර රාජපක්ෂට කීවේ අපූරු කතාවකි. “මේ වගේ කාර්යාල ගොඩනැගිල්ලක් ඔබතුමාලා දෙන්නටත් හදන්න පුළුවන් නේද” කියාය.“අපිට වෙනම කාර්යාල ඕන නෑ. ශෂි අයියටයි මටයි මේ කාර්යාලයටම එන්ඩ පුළුවන්. සතියක් ඇර සතියක් අපි දෙන්නත් මේ කාර්යාලයට එමු.” මන්ත්‍රී නාමල් රාජපක්ෂ ඌව මහ ඇමැති ශෂින්ද්‍ර රාජපක්ෂයට කීවේය.ගිය සතියේදී සමූපකාර සහ අභ්‍යන්තර වෙළෙඳ කටයුතු ඇමැති ජොන්ස්ටන් ප්‍රනාන්දු ජනාධිපතිතුමා මුණ ගැසුණේ ඉදිරියේදී වී මිලදී ගැනීමේ වැඩපිළිවෙළ ගැන සාකච්ඡා කිරීමටය. “කොහොමද ජොන්ස්ටන් ඇමැතිතුමා. වී මිලදී ගැනීමේ වැඩපිළිවෙළ කොහොමද?” ජනාධිපතිතුමා විමසා සිටියේය.“හොඳයි ජනාධිපතිතුමනි. පහුගිය යල කන්නයේ වී මිලට ගත් විදියටම මෙවරත් වී මිලට ගන්ඩ බලාපොරොත්තු වෙනවා.” ඇමැති ජොන්ස්ටන් ජනාධිපතිතුමාට කියා සිටියේය.“ප්‍රශ්න මොනවද තියෙන්නේ ඇමැතිතුමා” ජනාධිපතිතුමා විමසා සිටියේය. ජනාධිපතිතුමනි වී මිලට ගන්ඩ මුදල් ඕන වෙලා තියෙනවා. ඒකට ඔබතුමාගේ උදව් ඕනේ” ඇමැති ජොන්ස්ටන් කියා සිටියේය.“අයියෝ ඒකත් ප්‍රශ්නයක් ද? බය නැතිව වී මිලට ගන්න ඕන තරම් මුදල් අපි දෙනවා. අපි ජනතාව ගොවින් රැක බලා ගන්න ආණ්ඩුවක්. ඒ නිසා පෞද්ගලිකවම මැදිහත් වෙන්ඩ” ජනාධිපතිතුමා කියා සිටියේය.“ඔයා ඉතා හොඳින් පසුගිය කාලේ වී මිලදී ගත්තා වගේම මේ පාරත් ගොවින් ගැන බලන්න ඕන” ජනාධිපතිතුමා කියා සිටියේය.පසුගියදා තරුණ කටයුතු ඇමැති ඩලස් අලහප්පෙරුම සහ අමාත්‍යාංශයේ නිලධාරීන් පිරිසක් අන්තර්ජාතික තරුණ සමුළුවකට සහභාගි වූහ. එය පැවැතියේ ඇමෙරිකාවේ නිව්යෝර්ක් නුවර එක්සත් ජාතීන්ගේ මූලස්ථානයේය.එම සමුළුවට ලොව ප්‍රධාන පෙළේ තරුණ සංවිධාන රැසක් සහභාගි වූහ. ඊට අමතරව රාජ්‍ය නොවන සංවිධාන, විවිධ රටවල තරුණ විෂය භාර ඇමැතිවරු ඇතුළු පිරිස් එක්ව සිටියහ.සාමාන්‍යයෙන් වෙනදා මෙවැනි සමුළුවලදී සිදුවන්නේ එහි යන නියෝජිතයන් දේශනවලට සහභාගි වී ඉන් අනතුරුව පෞද්ගලික විනෝද කටයුතුවල යෙදී සියල්ල අමතක කොට යළි මව්බිමට පැමිණීමය.එහෙත් මෙවර තරුණ සමුළුවට ගිය නිලධාරීන්ට ඇමැති ඩලස් අලහප්පෙරුම උපදෙස් දී තිබුණේ සෑම දිනයකම දේශනයක් අවසානයේ එම දේශනයෙන් අපේ රටට ලබා ගත හැකි අත්දැකීම් පිළිබඳව වාර්තාවක් ලබා දෙන ලෙසටය.අවසාන දේශනය පැවැති දිනයේදී ඇමැති ඩලස් අලහප්පෙරුම විසින් නිලධාරීන්ට උපදෙස් දුන්නේ තරුණ සමුළුවෙන් ශ්‍රී ලංකාවේ තරුණ තරුණියන්ගේ අභිවෘද්ධියට ගත හැකි ආදර්ශ ගැන වාර්තාවක් සකසන ලෙසටය.තරුණ සමුළුව අවසානයේ එක්සත් ජාතීන්ගේ සංවිධානයේ සභාපතිවරයා ඇමැති ඩලස් සමඟ විශේෂ සාකච්ඡාවක් සිදු කළේය. මේ අතරතුර ඇමැති ඩලස් අලහප්පෙරුම තරුණ සමුළුවේ දී තම දේශනයේදී විවෘත ආරාධනයක් කළේය. එනම් 2014 වසරේ ලෝක තරුණ සමුළුව ශ්‍රී ලංකාවේ පවත්වන ලෙසටය.“පාලමයි, බෝක්කුවයි, පාරයි ගැන විතරක් හිතන මහජන නියෝජිතයන් රටට අවශ්‍ය නැහැ. තමන්ගේ හත්මුතු පරම්පරාවම ගොඩදාගන්න හිතන මහජන නියෝජිතයන් ද මේ රටට අවශ්‍ය නැහැ. මේ රටට අවශ්‍ය පීඩාවට පත් ජනතාවගේ වේදනාව හොඳින් හඳුනන රට වෙනුවෙන් කැපවුණු, අවංක, ගුණගරුක භාවයෙන් යුත් අවංක මහජන නියෝජිතයන්.”ජාතික නිදහස් පෙරමුණේ නායක, ඉදිකිරිම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ එසේ පැවසුවේ පසුගිය සඳුදා බත්තරමුල්ලේ පැලවත්ත නිවාස හා ගොඩනැඟිලි සැලසුම් මධ්‍යස්ථානයේදී පැවැති ජාතික නිදහස් පෙරමුණේ පළාත් පාලන මන්ත්‍රීවරු 13 දෙනා දිවුරුම් දීම වෙනුවෙන් පැවැති උත්සවයකදී ය.මේ අවස්ථාවට කඩුවෙල මහ නගර සභභාවේ නියෝජ්‍ය නගරාධිපති බුද්ධික ජයවිලාල්, සේරුවිල ප්‍රාදේශීය සභාවේ උප සභාපති සුනිල් නන්දසේන ඇතුළු නවක මන්ත්‍රීවරු 13 දෙනා ද පක්ෂ ප්‍රධාන ලේකම් ප්‍රියන්ජිත් විතාරණ, ජාතික සංවිධායක ජයන්ත සමරවීර, දේශපාලන මණ්ඩල සභිකවරු වන දීපාල් ගුණසේකර, පියසිරි විජේනායක, මොහොමඩ් මුසම්මිල්, නිමල් ප්‍රේමවංශ යන හිටපු පාර්ලිමේන්තු මන්ත්‍රීවරු ද එක්ව සිටියහ.රනිල් වික්‍රමසිංහ එජාප නායකත්වයෙන් ඉවත් කිරීමේ මෙහෙයුම සඳහා මේ වන විට එජාප මන්ත්‍රී කණ්ඩායමේ බහුතර පිරිසක් එක්වී සිටින බව ගිය සතියේදී වාර්තා විය.එජාප නායකයා වෙනුවෙන් පෙනී සිටින මන්ත්‍රීවරුන් වන්නේ එජාප මහ ලේකම් තිස්ස අත්තනායක සහ ජෝන් අමරතුංග ඇතුළු මන්ත්‍රීවරුන් කිහිප දෙනකු පමණක් බව ද ගිය සතියේදී හෙළි විය.එවැනි පසුබිමකදී ගිය සතියේදී එජාප මධ්‍යස්ථ මතධාරී මන්ත්‍රීවරු පිරිසක් එජාප නායකයා හමු වූහ. හරින් ප්‍රනාන්දු, රුවන් විජයවර්ධන, අජිත් පී. පෙරේරා සහ එරාන් වික්‍රමරත්න එම මන්ත්‍රී පිරිසට අයත් වූහ. එම මන්ත්‍රී පිරිස එජාප නායකයා හමු වී තිබුණේ නියෝජ්‍ය නායක කරු ජයසූරිය එජාප නායකත්වයට පත් කිරීම පිළිබඳව සාකච්ඡා කිරීමටය.එහිදී මුලින්ම තම අදහස් දැක්වූයේ එජාප නායකයාගේ ඥාති පරපුරේ වත්මන් පාර්ලිමේන්තු මන්ත්‍රීවරයා වන රුවන් විජයවර්ධනය.“සර් ඇත්තම කතාව කීවොත් බිම් මට්ටමේ පාක්ෂිකයෝ කියන්නේ සර් පක්ෂ නායකත්වයෙන් ඉවත් විය යුතුයි කියලයි. සර් ඒකට ගරු කරලා නායකත්වය කරු ජයසූරිය නියෝජ්‍ය නායකතුමාට දෙන්ඩ” මන්ත්‍රී රුවන් විජයවර්ධන ඉල්ලා සිටියේය.ඒ සමඟම මන්ත්‍රී හරින් ප්‍රනාන්දු ද සිය අදහස් ඉදිරිපත් කළේය. “සර් විපක්ෂ නායකකමේ ඉන්ඩ. හැබැයි නායකත්වය කරු ජයසූරිය නියෝජ්‍ය නායකතුමාට දෙන්ඩ. මොකද සර් සර්ට දැන්නම් ගැලවීමක් නැහැ. එන පොට හොඳ නැහැ” මන්ත්‍රී හරින් ප්‍රනාන්දු එජාප නායකයාට කීවේය.ඒ සමඟම එජාප නායකයා හිඳගෙන සිටි පුටුවෙන් නැඟී සිටියේ මන්ත්‍රී හරින් ප්‍රනාන්දුට හොඳ හැටියට දෙහි කැපීමටය. “ඔයා පණ්ඩිතයා නොවී ඉන්ඩ. මං ඔයා මාධ්‍ය සාකච්ඡාවකට යැව්වා. ඒක කළේ මගේ තත්ත්වය රැකගන්න තැනට පාක්ෂිකයාගේ මනස හදන්න. ඔයා මොනවද ගිහින් කළේ. ඔයා කරුට ලකුණු දාලා දුන්නා ඒ මාධ්‍ය සාකච්ඡාවේදී.” එජාප නායකයා ඉතා තදින්ම මන්ත්‍රී හරින් ප්‍රනාන්දුට දොස් කීවේය.මේ අතරතුර එජාප නායකයා ගිය සතියේදී මන්ත්‍රීවරුන් වන ජෝශප් මයිකල් පෙරේරා සහ ජෝන් අමරතුංග සිරිකොතට කැඳවූයේ විශේෂ වගකීමක් බාර දීමටය. එනම් සජිත් පේ‍්‍රමදාස හමුවී විශේෂ රහස් පණිවිඩයක් ලබා දීමටයි.“සජිත්ට කියන්න මෝඩ නොවී ඉන්න කියලා. මං තව මාස පහකින් විතර නායකත්වය සජිත්ට දෙනවා. ඒ නිසා එයාට පාඩුවේ ඉන්න කියන්න.” එජාප නායකයා මන්ත්‍රී ජෝන් අමරතුංගට සහ ජෝශප් මයිකල් පෙරේරාට කීවේය. ඊට එම මන්ත්‍රීවරු දැක්වූයේ එජාප නායකයා බලාපොරොත්තු නොවූ පිළිතුරකි. “සර් අපිට ඒකනම් කරන්ඩ බැහැ. සජිත්ට නියෝජ්‍ය නායකකමේ බලයවත් අපි තවම දීලා නැහැනේ. අපි ඔබතුමා කියන වෙන ඕන දෙයක් කරන්නම්. හැබැයි අපි ඔය පණිවිඩය අරගෙන ගියොත් සජිත් අපට බැණලා පන්නා ගනියි.” මන්ත්‍රී ජෝන් අමරතුංග සහ ජෝශප් මයිකල් පෙරේරා කීවේය. එය එජාප නායකයාගේ නායකත්වය රුකගැනීමේ උප්පරවැට්ටියක් දැයි අජාප මන්ත්‍රීවරු සැක කරන බවද වාර්තා විය.මේ අතරතුර කොළඹ විපක්ෂ නායක කාර්යාලයේදී එජාප නායකයා සහ නියෝජ්‍ය නායක අතර විශේෂ තීරණාත්මක සාකච්ඡාවක් පැවැත්විණි. “මේ වෙලාවේ නායකත්වය ඔබතුමාට බාර දෙන්ඩ කියලා කියන කතාවේ තේරුම මොකද්ද එජාප නායකයා නියෝජ්‍ය නායක කරුගෙන් විමසා සිටියේය.“පක්ෂයේ බොහෝ මන්ත්‍රීවරුන්ගේ මතය පක්ෂයේ ඡන්ද පදනම බලා සිටියදී කඩා වැටෙන්නේ ඔබතුමා නිසා කියලයි. ඒ වගේම ඡන්ද පරාදවීම ගැන චෝදනා නැඟෙන්නේ ඔබතුමාට. ඒ නිසා පක්ෂයේ බහුතරය මගෙන් ඉල්ලනවා නායකත්වය බාර ගන්ඩ කියලා. මං ඒ වගකීම බාර ගන්ඩ තීරණය කරලා තියෙන්නෙ.” නියෝජ්‍ය නායක කරු එජාප නායකයාට කීවේය.“ඒවාගෙන් වැඩක් නෑ. පක්ෂ නායකත්වය බාර ගන්ඩ කැමතියි කියලා ඔයා නිකුත් කළ ප්‍රකාශය වහාම ඉල්ලා අස්කර ගන්ඩ.” එජාප නායකයා නියෝජ්‍ය නායක කරුට බල කළේය.“නායකතුමනි ඒකනම් මට කරන්ඩ බැහැ. මං මගේ ස්ථාවරය පැහැදිලි කරලා ඉවරයි. මං එතැන ඉන්නවා. මං ජනතාවගේ උවමනාව ඉටු කරන්නේ.” නියෝජ්‍ය නායක කරු එසේ කියමින් එජාප නායකයා සමඟ කළ සාකච්ඡාව නිමා කරමින් නැගිට ගියේ හිඳගෙන සිටි පුටුව ද පසුපසට ඇද දමමිනි. එජාප නායකයා සහ කරු ජයසූරිය අතර විනාඩි 25 ක් පුරා පැවැති තීරණාත්මක සාකච්ඡාව නිමා වූයේ එලෙසිනි.මේ අතර ගිය සතියේදී නියෝජ්‍ය නායක කරු ජයසූරිය එජාපයේ මධ්‍යස්ථ මතධාරී මන්ත්‍රීවරුන්ට කතා කොට කීවේ තමා ඉදිරියට තැබු අඩිය ආපසු නොගන්නා බවය. මා පක්ෂය බාර දෙන වගකීම ඉටු කිරීමට කැමැතියි. නායකත්වය බාර ගැනීමට කැමැතියි කියපු දෙය මට නැවත අකුලා ගන්ඩ බැහැ. මං ආපසු හැරෙන්නේ නැහැ. මට අවශ්‍ය පාක්ෂිකයන් සවිමත් කරන්ඩ. මට කණ්ඩායමක් නැහැ. මගේ කණ්ඩායම එජාප මන්ත්‍රීවරුයි. මං කාගේවත් පිලක නෙමෙයි. මං එජාපය කියන පිලේ ඉන්නේ.” කරු ජයසූරිය එජාප මන්ත්‍රීවරු හමුවේ කීවේය.කුරුවිට යුද හමුදා භූමියේ කිසියම් බිම් කොටසක් මැණික් ගැරීම සඳහා වෙන්දේසි කිරීමට පරිසර හා ස්වභාවික සම්පත් අමාත්‍යාංශය තීරණය කර ඇතැයි යන ආරංචිය පසුගිය සති කීපය පුරා සබරගමුව පළාත් සභාවත් රත්නපුර සම්බන්ධීකරණ කමිටුවත් උණුසුම් කළ පුවතක් විය.සබරගමුව පළාත් සභාවේදීත් සම්බන්ධීකරණ කමිටුවේදීත් මේ තීරණය පිළිබඳ මැති ඇමැතිවරු අදහස් දැක්වූහ. සබරගමුව පළාත් සභා රැස්වීමේදී විපක්ෂ නායක ඒ. ඒ. විජේතුංග සඳහන් කළේ මේ අපරාධයට කිසිසේත් ඉඩ නොදිය යුතු බවය.ඒ කටයුත්ත අත්හිටුවීම සඳහා ජනාධිපතිතුමා දැනුවත් කරන්නැයි විජේතුංග මහ ඇමැතිවරයාගෙන් ඉල්ලා සිටි අතර මහ ඇමැතිවරයා හිස සලමින් ඒ මොහොතේ විපක්ෂ නායකවරයාගේ ඉල්ලීම අනුමත කළේය.කෙසේ වෙතත් ඉන් දින දෙක තුනකට පසු මහ ඇමැතිවරයාගේ දැනුම්දීමක් අනුව ඔහුගේ කාර්යාලයට ගිය මාධ්‍යවේදීන්ට දක්නට ලැබුණේ මහ ඇමැතිවරයාත් පළාත් විපක්ෂ නායකවරයාත් මහත් සොම්නසින් යුතුව සතුට සාමීචියේ යෙදී සිටින අයුරුය.ඔන්න වැඩේ හරි, මා එදාම ජනාධිපතිතුමාට මේ කාරණය දැනුම් දුන්නා. එතුමා අනුර පි‍්‍රයදර්ශන යාපා ඇමැතිතුමාට එවන් තීන්දුවක් ගෙන ඇත්නම් එය වහා අත්හිටුවන්නයි දැනුම් දී තිබෙනවා. අද උදේ අනුර පි‍්‍රයදර්ශන යාපා ඇමැතිතුමා මට ටෙලිෆෝන් කර කීවා මැණික් හැරීමට අවසර දීමේ තීරණය අත්හිටෙව්වා කියලා. මහ ඇමැතිවරයා වරෙක මාධ්‍යවේදින් දෙස ද තවත් වරෙක විපක්ෂ නායකවරයා දෙස ද බලමින් කීවේය.ජනාධිපතිතුමාගේ මේ තීරණය හරි ඉහළයි. මේක රත්නපුර දිස්ත්‍රික්කයට විතරක් නෙවෙයි රටටම බලපාන කරුණක්. එහෙව් කරුණක් හෙළිදරව් කළ වහා එය ජනාධිපතිතුමාට වාර්තා කිරීම පිළිබඳ මම ඔබතුමාටත් මෙවන් නිවැරැදි තීරණයක් ගැනීම පිළිබඳ ජනාධිපතිතුමාටත් මගේ විතරක් නෙවෙයි රත්නපුර දිස්ත්‍රික්කයේම ජනතාවගේ ගෞරව ස්තුතිය පළ කරනවා. විජේතුංග විපක්ෂ නායකයා කීය.අපේ නායකතුමා එහෙම තමයි ජනහිතකාමී තීන්දු ගන්න එතුමා වැනෙන්නේ නැහැ. තත්පරයක් පරක්කු වෙන්නෙත් නැහැ. මහීපාල හේරත් මහ ඇමැතිවරයා සඳහන් කළේ විපක්ෂ නායක විජේතුංගගේ පිටට තට්ටුවක් ද දමමිනි.මාතර දිසා මන්ත්‍රී මංගල සමරවීරගේ නිවෙසේ ගිය සතියේ විශේෂ සාකච්ඡාවක් පැවැත්විණි. ඒ මාතර දිසාවෙන් පළාත් පාලන ආයතනවලට එ.ජා.ප යෙන් තරග කළ අපේක්ෂකයන්ගේ සහභාගිත්වයෙනි. මේ විශේෂ සාකච්ඡාවේ අරමුණ වූයේ පළාත් පාලන ආයතන අපේක්ෂකයන්ගේ සංසදයක් පිහිටුවීම සහ ඉදිරියේ දී රජයට එරෙහි උද්ඝෝෂණ ව්‍යාපාර සංවිධානය කිරීම ගැන සාකච්ඡා කිරීමය.එම සාකච්ඡාවේදී මුලින්ම අදහස් දැක්වූයේ මන්ත්‍රී මංගල සමරවීර ය. ඔහු අදහස් දැක්වූයේ එ.ජා.ප නායකත්වයේ රනිල් වික්‍රමසිංහ තබා ගැනීමේ වැදගත්කම ගැන ය. හෙතෙම අදහස් දක්වමින් සිටියදී එම රැස්වීමට මන්ත්‍රී බුද්ධික පතිරණ පැමිණියේ බලහත්කාරයෙනි. ඒ එ.ජා.ප දකුණු පළාත් සභා මන්ත්‍රී පොඩි කඩේ ප්‍රියන්ත සහ දෙවිනුවර ප්‍රාදේශීය සභා විපක්ෂ නායක තුෂාර විජේසූරිය සමඟ ය.මන්ත්‍රී බුද්ධික පතිරණ එම රැස්වීමට පැමිණ සිටියේ වෙනදා මෙන් නොව ඩෙනිම් කලිසමක් සහ ටී ෂර්ටයකින් සැරසී ය. එ.ජා.ප මන්ත්‍රී මංගල සමරවීර කතා කිරීමෙන් අනතුරුව එම රැස්වීම මෙහෙයවූ නිවේදකයා ඇරැයුම් කළේ මාතර දිසා එ.ජා.ප කළමනාකාරිවරයකුටයි. මේ රැස්වීම සඳහා මන්ත්‍රී බුද්ධික පතිරණ පැමිණ සිටියේ කිසිදු ආරාධනයකින් තොරව ය.ඒ සමඟම මන්ත්‍රී බුද්ධික පතිරණ බලෙන් ම මයික්‍රෆෝනය උදුරා ගෙන කතා කිරීමට පටන් ගත්තේ ය.“දැන් බලන්න. මංගල මන්ත්‍රීතුමා අපේ නායකතුමා ඔබතුමයි මායි කොටවනවා. අපි දෙදෙනා විරසක කරවනවා. ඔබතුමාට එ.ජා.ප මාධ්‍ය සාමාන්‍යාධිකාරි තනතුර ලබා දී තියෙනවා. ඒ තනතුර කෘත්‍යාධිකාරි මණ්ඩලයට නිල බලයෙන් පත් වෙන තනතුරක්. ඔබතුමාට නිල කාමරයක් සහ කාර්යාලයකට අවශ්‍ය උපකරණ ලබාදී තියෙනවා. හැබැයි බලන්න දිස්ත්‍රික් පදනමින් මාව කෘත්‍යාධිකාරි මණ්ඩලයට පත් කරන්න ඉඩ තියෙද්දී නායකතුමා මාව පත් කළේ නැහැ. කෘත්‍යාධිකාරි මණ්ඩලයට පත් කරන එක නායකතුමා වැළැක්වූවා.ඔබතුමා හැමදාම කල්ලි වාදය ගැන කියනවා. හැබැයි නායකතුමාම නේද කල්ලි ගොඩනඟන්නේ” මන්ත්‍රී බුද්ධික පතිරණ ආවේගශීලී අදහස් දැක්වීමට පටන් ගත්තේ ය.මාතර දිසාවේ එ.ජා.ප මනාප ලැයිස්තුවේ දෙවැනියා ඔබතුමා. මම පළමුවෙනියා. ඔබතුමා කෘත්‍යාධිකාරි මණ්ඩලයේ ඉන්නවා. ඊළඟට ඡන්දයෙන් පාර්ලිමේන්තුවට නොගිය පරාද වුණ සාගල රත්නායකත් කෘත්‍යාධිකාරී මණ්ඩලයේ ඉන්නවා. දකුණු පළාත් විපක්ෂනායකත් කෘත්‍යාධිකාරි මණ්ඩලයේ ඉන්නවා. එතකොට මම කවුද? මනාප ප්‍රතිශතය අතින් මම නායකතුමාටත් වඩා පෙරමුණේ ඉන්නවා. මන්ත්‍රී බුද්ධික පතිරණ ඉතා තදින් අදහස් දැක්වූයේ ය.මේ අතර මන්ත්‍රී බුද්ධිකගේ කතාවට නාගරික මන්ත්‍රීවරයකු වන නන්දසේන සිල්වා දිගින් දිගටම බාධා කරන්නට පටන් ගත්තේය. ඉන් අනතුරුව මන්ත්‍රී මංගල සමරවීර ද මන්ත්‍රී බුද්ධික පතිරණගේ කතාවට බාධා කරන්නට පටන් ගත්තේය. ඒ මන්ත්‍රී බුද්ධික එජාපය ජයග්‍රාහී මාවතට ගෙන ඒමේ මාර්ගය පැහැදිලි කරමින් සිටියදීය. “මන්ත්‍රීතුමා මං ඔබතුමාගේ කතාවට බාධා කළේ නැහැ. ඒ නිසා මගේ කතාවට බාධා කරන්න එපා.” මන්ත්‍රී බුද්ධික මන්ත්‍රී මංගල සමරවීරගෙන් ඉල්ලා සිටියේය. අනතුරුව එජාප මාතර දිසා කළමනාකරුවකු වන සරත් අබේසිංහ නොහොත් එස්. එච්. නාදුගල නමැත්තා මන්ත්‍රී බුද්ධිකගේ කතාවට දිගින් දිගටම බාධා කළේය.“දක්ෂ නායකයෝ කියා ගන්නා උදවිය ඉන්නවානේ, එයාලාගේ තරම කියලා දෙන්න අපට පුළුවන්. පුළුවන්නම් මාත් එක්ක විවාදයකට එන්න කියලා ඒ අයට මා අභියෝග කරනවා” සරත් අබේසිංහ නමැති මාතර දිසා කළමනාකාරවරයා නොකියා කීවේ සජිත් පේ‍්‍රමදාසට තමා සමඟ විවාදයකට එන ලෙසටය.“ඔයා නියෝජ්‍ය නායක සජිත් පේ‍්‍රමදාසගෙන් ගේමද ඉල්ලන්නේ. ඔයාට ගේමක් ඕනේ ද? ඔයා දිස්ත්‍රික් කළමනාකරුවෙක්. හරියට ඔයා හැසිරෙන්නේ සිංහයෙක් අසූචි කාපු ඌරෙක් එක්ක ෆයිට් එකට යනවා වගේනේ.” මන්ත්‍රී බුද්ධික ඉතා තදින් කියා සිටියේය.“නෑ. නැහැ. අවුලක් නැහැ. සරත් අබේසිංහ නමක් කීවේ නැහැ. ඒ නිසා එයාට කතා කරන්න දෙන්න” මන්ත්‍රී මංගල ඉල්ලා සිටියේය.ඒ සමඟම මන්ත්‍රී බුද්ධිකට තරමක් කේන්ති ගියේය. පර වැඩ කරන්න එපා මන්ත්‍රීතුමා.” මන්ත්‍රී බුද්ධික මන්ත්‍රී මංගලට කියා සිටියේය.“ඒ සමඟම සරත් අබේසිංහ කියා සිටියේ තමුසේ වුණත් මට ලොකු නැහැ කියාය. ඒ සමඟම මාතර දිසාවේ එජාප පළාත් පාලන ආයතන මන්ත්‍රීවරු සරත් අබේසිංහට පහර දෙන තැනට ගියහ. එහෙත් එය මන්ත්‍රී මංගලගේ මැදිහත්වීම මත වැළකිණි. ඉන් අනතුරුව පළාත් පාලන ආයතනවල මන්ත්‍රීවරු සහ අපේක්ෂකයන් ලෙස කටයුතු කළ පිරිස් මාතර දිසා කළමනාකරුට බල කරමින් කීවේ වහාම මන්ත්‍රී බුද්ධිකගෙන් සමාව ගන්නා ලෙසටය.ඒ අනුව දිස්ත්‍රික් කළමනාකරු බුද්ධිකට දෙවතාවක් වැඳ සමාව ගත්තේය. ඒ සමඟම එහි සිටි පිරිස් සරත් අබේසිංහට හූ කියන්නට පටන් ගත්හ. ඒ සමඟම නැඟි සිටියේ මන්ත්‍රී මංගල සමරවීරය. “මේවා සිදු වෙන්නේ ප්ලෑන් කරලා. මාධ්‍යයට හොඳ ප්‍රවෘත්ති බුද්ධිකලා හදනවා.” මන්ත්‍රී මංගල ආවේගයෙන් කීවේය.ගිය සතියේදී එජාප නායකයා හමු වූ කරු ජයසූරිය කියා තිබුණේ පක්ෂය ජයග්‍රහණය කිරීම සඳහා වූ යෝජනාවක් ළඟදීම ඉදිරිපත් කරන බවය.මේ අතර එජාප නායකත්ව අර්බුදය දිග්ගැස්සෙමින් පවතිද්දි එජාපයේ හිටපු සභාපති සහ සේනානායක පරපුරේ ප්‍රබලයකු වන රුක්මන් සේනානායක, එජාප හිටපු උප සභාපති ඉමිතියාස් බාකිර් මාකර්, පාර්ලිමේන්තු මන්ත්‍රී රංජිත් මද්දුමබණ්ඩාර එජාප නියෝජ්‍ය නායක කරු හමුවී අවධාරණය කළේ එජාප නායකත්වය බාර ගැනීමේ තීන්දුව වෙනස් නොකරන ලෙසටය.මේ අතර එජාප දකුණු පළාත් සභා මන්ත්‍රී නීතිඥ මෛත්‍රි ගුණරත්නගේ නිවෙසේ ගිය සතියේ විශේෂ සාකච්ඡාවක් පැවැත්විණි. ඊට එජාප හිටපු සභාපති රුක්මන් සේනානායක, රංජිත් මද්දුමබණ්ඩාර, තලතා අතුකෝරාල, රෝසි සේනානායක, සුජීව සේනසිංහ සහ ඉමිතියාස් බාකිර් මාකර් එක්ව සිටියහ.එම සාකච්ඡාවේ අරමුණ වූයේ එජාප නායකත්වය වෙනස් කිරීම සඳහා ආරම්භ කළ සටන අත්නොහැර ඉදිරියට අඛණ්ඩව ගෙන යාමය. මේ අතර එජාපයට ඉතාම හිතවත් භික්ෂුන් වහන්සේ නමක් වන මීටියාගොඩ ගුණරතන හිමියන් එජාප නායකයාට ලිපියක් යවමින් කියා තිබුණේ එජාප නායකත්වයෙන් ඉවත් වෙන ලෙසටය.ඉන් අනතුරුව එජාප නායකයා මීටියාගොඩ ගුණරතන හිමියන්ගෙන් ලිපියක් මඟින් ඉල්ලා තිබුණේ උන්වහන්සේ බැහැදැකීමට අවස්ථාවක් ලබා දෙන ලෙසටය. ඊට ගුණරතන හිමියන් ප්‍රතිචාර දක්වා ඇත්තේ තමන් කළ ඉල්ලීම ඉටු කළ පසුව තමන් වහන්සේ බැහැදැකීමට අවස්ථාවක් දිය හැකි බවය.මේ අතරතුර ගිය සතියේදී එජාප නායක රනිල් වික්‍රමසිංහගේ සිත කැලඹු තවත් සිදුවීමක් විය. එනම් නියෝජ්‍ය නායක කරු ඉන්දියාවට ගොස් විශේෂ ආගමික වතාවත්වලට සහභාගි වීමය. මේ අතරතුර ගිය සතියේදී මැතිවරණ කොමසාරිස් මහින්ද දේශපි‍්‍රය විසින් පළාත් පාලන ආයතන 23 ක් සඳහා නාමයෝජනා කැඳවන දිනය ප්‍රකාශයට පත් කළේය. ඒ අනුව මහ නගර සභා 17 ක්, නගර සභා 1 ක් සහ ප්‍රාදේශීය සභා 05 ක මැතිවරණයන් ඔක්තෝබර් මැද පැවැත්වීමට නියමිතය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=af1108073</link>
    <topic>කුඩුවලින් කුඩුවෙන යව්වනය</topic>
    <author>බුද්ධිකා බ්‍රාහ්මණගේ</author>
    <content>යව්වනය බේරා ගනිමුකාර්ය බහුල උසස් පොලිස් නිලධාරියාගේ දුරකතනයට නිවනක් නොවූයේ ය. යළිත් එය නාදවන්නට විය. මෙවර අනෙක් කෙළවරින් ඇසෙන්නට වූයේ කාන්තා හඬකි.“අනේ බුදු මහත්තයෝ පුළුවන්නම් මට ටිකකට කන්දෙන්න...” එය හැඬුමකට ආසන්න ස්වරයකි.“ඔව්... මම අහගෙන ඉන්නෙ. ඔබ කවුද? කොහෙන්ද මේ කතා කරන්නෙ”“මම පදිංචි මොරටුවේ, නම කාන්ති. මහත්තයාට පුළුවන් ද මට උදවුවක් කරන්න. මේ ලෝකෙ කිසිම අම්මා කෙනෙක් නොකරන ඉල්ලීමක් කරන්නයි මම කතා කළේ. ඔබ තුමාට පුළුවන් ද මගේ පුතා පරලොව යවන්න.”පොලිස් නිලධාරියා අන්දමන්දව ගල් ගැසුණේ ය.මොහොතක් නොව විනාඩි ගණනක නිහඬතාවකින් පසු පොලිස් නිලධාරියා “ඔව් කියන්න අම්මේ. ඇයි අම්ම එහෙම කියන්නෙ.” යි ඇසී ය.“මම විවාහ වුණේ අවුරුදු 17 දී... එතකොට මගේ මනුස්සයාට අවුරුදු 19 යි. බැඳපු දවසෙ ඉඳල අපා දුක් විඳින්න වුණා. මනුස්සයා කුඩුවලට ඇබ්බැහි වෙලා සිටි බව මම දැනගත්තෙ පහුවෙලා. අන්තිමේදී කුඩු වගයක් අතේ තිබිලා අහුවෙලා එයාට අච්චු කළා. ඒ වෙන කොට පුතාට අවුරුදු 4 යි. වෙන කරන්න දෙයක් නැති හින්ද දරුවා අම්මට භාරදීලා මම රට ගියා. දරුවා හොඳ පාසලකට යවලා හොඳට උගන්වන අදහසින්. මම අවුරුදු 10 ක් විතරම නොවිඳිනා දුක් වින්දා. පුංචි කාලෙදි නම් පුතා හුඟක් හොඳින් පාසලේ වැඩ කරගෙන ගියා. එයා හැමදේටම දක්ෂ වුණා. ක්‍රීඩා කළා. ඒත් සාමාන්‍ය පෙළ කරන වයසට එනකොට එයා පාසලේ වැඩවලින් ටික ටික ඈත් වුණා. පස්සෙ තමයි දැන ගත්තෙ කුඩු වලට ඇබ්බැහි වෙලා බව. අන්තිමේදී ගෙදර තිබුණු දේ සොරකම් කරන්න පටන් ගත්තා. ඒවා විකුණලා කුඩු බීල ළමයා බේරගන්න හිතාගෙන මම ආයෙ රට නොයන්න හිතුවා.එදිනෙදා කුලියක් කරල කොහොම හරි වේල පිරිමසා ගත්තා. අන්තිමේ දී රෑට රෑට පුතා එක්ක එක එකා ගෙට රිංගන්න ගත්තා. පුතා උන්ට ණය වෙලා ඒකෙ හිලවුවට මාව විකුණන්න හදනවා. මම රෑට ඉන්නෙ ළඟ පාත ගෙදරක හැංගිලා. පුතා ගෙදර තිබුණ හැමදේම විකුණලා නිසා මට අදින්න ඇඳුමක් වත් ඉතිරි වෙලා තිබුණේ නෑ..“මගේ දරුවන් නිදහස්ව සහ සතුටින් ජීවත් වනු දැකීම මගේ සතුටයි. අද මවුපියන්ගේ කුරිරු බවින් ඔවුන් නොහික්ම විය යුතු ය. මවුපියන් සහ දරුවන් බැඳෙන යදම ආදරයයි.” ඇමෙරිකාවේ සිටි ශෙු්ෂ්ඨ ජනාධිපති වරයකු වූ ඒබ්‍රහම් ලින්කන් දරුවන් පිළිබඳව පැවසුවේ එසේ යි. “හොඳම දේ දරුවන්ටයි” පැවසුවේ ලෙනින් ය. එබඳු අපේක්ෂාවන් මුදුන් පැමිණිය යුතුව ඇති සමාජයක නරකම මෙන් ම දරුවන් අතට පත් නොවිය යුතු දෑ දරුවන් අතට පත්වන්නේ කෙසේද? 2009 වර්ෂයේ පොලිස් මත්ද්‍රව්‍ය නාශක කාර්යාංශයේ වාර්ෂික වාර්තාවට අනුව අවුරුදු 18 ට අඩු ළමයින් 21 දෙනකු හෙරොයින් සම්බන්ධයෙන් නිතියේ රැහැනට හසුවී ඇත.ගංජා ඉරීම හා ළඟ තබා ගැනීමේ චෝදනාව සම්බන්ධයෙන් පිරිමි ළමයින් 322 වැරැදිකරුවන් වනවිට ගැහැණු ළමයින් තුන් දෙනකු වැරැදිකරුවන් බවට පත්වී ඇත. අබිං, හෂීෂ් වැනි මත්ද්‍රව්‍ය සම්බන්ධයෙන් නීතියේ රැහැනට හසු වී ඇත්තේ අවුරුදු 18 අඩු එක් අයෙකි. අවුරුදු 19 ක් 24 අතර මෙබඳු වැරැදි වලට හසුවූවන්ගේ ප්‍රමාණය වැඩි ය. එය හෙරොයින් වලට සම්බන්ධ 379 කි. ඒ අතරින් එකොළොස් දෙනකු ම ගැහැනු ය. මේ වයස් කාණ්ඩයේ ගංජා සම්බන්ධ වැරැදි වලට සම්බන්ධ 1810 නීතියේ රැහැනට හසුවී තිබේ.එම වාර්තාවෙන් තහවුරු වන්නේ ද නව යොවුන් මෙන් ම නව යොවුන් විය ඉක්මවා තුරුණු වියට පත්වන විට මත්ද්‍රව්‍ය වෙත ඇති නැඹුරුව වර්ධනය වෙමින් පවතින බවයි.මෙසේ වැරැදි කරුවන් බවට පත් වී ඇත්තේ අඟහරු ලොවින් පැමිණි දරුවන් නොවේ. මේ සැවොම අප අතර ම ජීවත් වන අපගේ දරුවන් ය.එළිමහන් සිර කඳවුරකදී හමු වූ එක් තරුණයකුට මම මොහොතක් සවන් දුන්නෙමි. ඔහුගේ කතාව මෙසේ ය.“මගේ අම්මා ගුරුවරියක්. තාත්තා සේවය කළේ මැද පෙරදිග. පවුලෙ හිටියේ මමයි නංගියි. නංගි මට වඩා ඉගෙන ගන්න දක්ෂයි. ලස්සනයි. පුංචි කාලෙ ඉඳල පවුලෙ හැමෝම වැඩිපුර ආදරේ කළේ. නංගිට ඉස්කෝලේ ඇරිලා අපි හවස පංති යනවා. සමහර දවස්වලට මට පංති යන්න කම්මැලි හිතෙනවා. ඒ දවස් වල මම පංති නොයා යාළුවන් එක්ක ක්‍රිකට් ගහනවා. පංති නොගිය බව දැන ගත්තම අම්මා අල්ල ගෙන ගහනවා.මේ සිද්ධිය වුණේ මම උසස් පෙළ පන්තියේ ඉගෙන ගන්න කාලෙදියි. දවසක් පංති නො ගොස් ක්‍රිකට් ගැහුවා. එදා යාළුවොත් සල්ලි එකතු කරලා බීර ගෙනාවා. බීර බීලා මට වෙරි වුණා. එදා යාළුවකුගේ බෝඩිමක නිදා ගත්තා. ඒ යාළුවා ඉස්කෝලෙ යන්නෙ නෑ. වෙන බිස්නස් වැඩ කරන්නෙ. එයාට උස ලස්සන බයිසිකලයක් තිබුණා. එයා ඒක පැදගෙන යන විදිහට ගෑනු ළමයිනුත් හරිම ආසයි.කොහොම වුණත් එදා ගෙදර යනකොට රෑ අටට විතර ඇති. දොරට ගැහුවත් අම්මා දොර ඇරියෙ නෑ. හිටපු දිහාවට පලයන් කීවා. මම ආයෙත් යාළුවාගේ බෝඩිමට ගියා. ඒ වෙන කොට මට ගෙදර එපා වෙලා තිබුණෙ. යාළුවා මාව කඩේකට එක්කරගෙන ගිහිං හොඳට කන්න අරන් දුන්නා. අපි ඊළඟට ගියේ එයාගෙ තවත් යාළුවකුගේ ගෙදරට. එයාත් මම කලින් ටිකක් දන්නවා. මට යාළුවා කිව්වා ක්ලාස් යන්න හැමදාම වුණත් බයික් එක දෙන්නම් හැබැයි බයික් එකේ ගිහින් පොඩි වැඩක් කරන්න තියෙනවා කියලා. මට පොඩි පාර්සලයක් දුන්නා. ටවුමේ තැනකට දෙන්න කියලා. මම කියපු වෙලාවටත් කලින් එතැනට ගියා. පාර්සලය දෙනවත් එක්කම පොලිසියේ අය හැංගිලා ඉඳලා මාව අල්ල ගත්තා... මම අදටත් දන්නෙ නෑ ඒ පාර්සලයේ තිබුණේ මොනවද කියලා. එදා රෑ අම්මා දොර ඇරිය නම් මේ විදිහට අවුරුදු දෙකක් තිස්සේ මට හිරේ ඉන්න වෙන්නෙ නෑ කියලාත් හිතෙනවා. කොහොම වුණත් මේ කඳවුරේ ඉඳල මම උසස් පෙළ ලිවුවා යන්තම් වැඩ තුනක් සමත් වෙලා තිබුණා.”නව යොවුන් විය පසු කරමින් සිටින ඔහු වෙත ඉතිරි වී ඇත්තේ කනගාටුවක් පසු තැවීමක් මෙන් ම තරහකි.“මම කාටවත් වරදක් කරල නෑ. ඒත් ඇයි මට මෙහෙම වුණේ?” මා ඔහුට දිය යුතු පිළිතුර කුමක්ද? ඒ වෙනුවෙන් ඔහු මාවෙතින් නැ¼ගූ පැනය පාඨක ඔබ වෙත තබමි. මෙසේ කිසිවකුට වරදක් කිරීමට නොසිතන දරුවන් වැරැදි කරුවන් බවට පත් වෙන්නේ කෙසේ ද?වෙලාව උදෑසන 9 ට පමණ ඇත. දිනය සෙනසුරාදාවකි. ක්‍රීඩා ඇඳුමින් සැරසුන නවයොවුන් කෙල්ලන් හත් අට දෙනෙකු බස් රථය පෙරළන්නට මෙන් දඩි බිඩියේ බස් රථයට ගොඩ වූ හ. ඔවුන් සැම අසුන් ගත්තේ පසු පස ආසනයේ ය. කසු කුසු වෙන් පටන්ගත් කතා බහ දැන් දැන් උස්ව ඇසෙයි. “බිග් මැච් එකට බොන්නෙ නැත්නම් ඒක බිග් මැච් එකක් ද? ඊට ලැබුණ පිළිතුර වූයේ නෑ. මේ සැරේ අපි බිග් මැච් වලට බොන්නෙ නෑ.” ප්‍රැක්ටිස් කරන දවසක කට්ටිය සෙට් වෙමු. තවත් ගැහැනු ළමයෙකුගේ පිළිතුර වූයේ “මට නම් වැටෙන්න බොන්න ඕන” යන්නයි. බස් රථයෙන් මා බසින ස්ථානය ද ඒ වනවිටත් පසුවී තිබුණි. නමුත් ඒ කතා බහ තවත් දුරක් මා රැගෙන ගියේ ය. කොහොමද බඩු ටික සෙට් කරගන්නෙ” සරත් අයියට කීයක් හරි වැඩියෙන් දුන්නොත් හරි ගිය පාරත් පොර ගෙනත්” වැඩේ නියමෙට සෙට් කරලා තිබුණෙ” “සරත්” යනු ඒ බාලිකාවේ ක්‍රීඩාංගණයේ සේවය කරන කම්කරුවකු විය යුතු යැයි කතා බහට අනුව අනුමාන කරමි.මේ සිදුවීම වූයේ කොළඹ අගනගරයේදී නොවේ. මහනුවර නගරයේ දී ය. එබඳු පළාතක ප්‍රමුඛ පෙළේ බාලිකා පාසලක සිසුවියන් පිරිසක් අතර සිදුවූ කතා බහක් ඇසුරින් අප වෙත සිතන්නට බොහෝ දෑ ඉතිරිව ඇත.මෙපමණක් නොවේ පසුගිය කාලයේ පාසල් ආශි‍්‍රතව මත්ද්‍රව්‍ය මෙන් ම මත් වීමේ අදහසින් බෙහෙත් වර්ග සහ වෙනත් මත් වන ද්‍රව්‍ය භාවිතා කිරීමේ ප්‍රවණතාවක් ඇති බවට තොරතුරු වාර්තා විය. මේ අතර බුලත් විට ‘බාබුල්’ වැනි දේ පාසල් ළමයින්ට සූක්ෂ්ම අයුරින් අලෙවි කිරීමේ ප්‍රවණතාවක් ඇති බව. කරුණු අනාවරණය විය.මේ පිළිබඳව යුහුසුලු ව ක්‍රියාත්මක වූ පොලිසිය එබඳු ස්ථාන කඩිනමින් වැටලීමටත් එබඳු ව්‍යාපාර වලට සම්බන්ධ වූවන්. නීතිතයේ රැහැනට හසුකර ගැනීමටත් යුහුසුලුව ක්‍රියාත්මකවූ බව සිහිපත් කළ යුතු ය.ළමයින් තුළ ඇතිවන මත්වීමේ ආශාව සහ පෙළඹවීම පිළිබඳව වඩාත් ගැඹුරින් සිතා බැලිය යුතු ය. මෙබඳු දේට යොමු වී ඇත්තේ වයස අවුරුදු 13 ත් 19 ත් අතර පසුවෙන්නේ ය. මේ වයස ඉංග්‍රිසියෙන් හඳුන් වන්නේ ටීනේජ් (ඊඥඥද ඒඨඥ) යනුවෙනි.ශාරීරිකව හා මානසිකව සිදුවන විපර්යාසයක් හේතුවෙන් මෙම වයස කුතුහලයෙන් යුතු අත්හදා බැලීමේ ආශාවන් සපිරි වයසක් ලෙස සැලකෙයි. එසේම කැපී පෙනීමේ ආශාවෙන් යුතු වයසකි. මේ වයස පසු කරමින් සිටින දරුවන් සිටින මවුපියන් වඩාත් අවධානයෙන් පසුවිය යුතු වන්නේ මෙය දරුවකුගේ ජීවිතයේ ඉතාමත් සංවේදී කඩඉම් අවදියක් වන බැවිනි.හොඳ දේ දරුවන්ට දිය හැකි වන්නේ නරකම දේ දරුවන් කෙරෙන් දුරස් කළ විට ය. ඒ සඳහා අප අපගේ දරුවන්වෙත වඩාත් සංවේදී විය යුතුම ය.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=af1108071</link>
    <topic>තදබදය මඬින්න සුපිරි බස් ඇවිත්</topic>
    <author>තාරක වික්‍රමසේකර</author>
    <content>කොළඹ නගරයට දිනපතා ඇදී එන අතිවිශාල වාහන සංඛ්‍යාව මාර්ගයන්ට ඔරොත්තු නොදෙන තරම්. මේ සඳහා විකල්ප රැසක් යෙදුණා. දිවා කාලයේ බර වාහන (ලොරි ආදි වාහන) නගරයට ඇතුළු වීම තහනම් කිරීම එක් විකල්පයක්. ගාලු පාරේ සිට පැමිණෙන මෝටර් රථ හිමියන්ට මොරටුවෙන් මෝටර් රථ ආරක්ෂිතව නවතා කොළඹට පැමිණිමට වායු සමනය කළ සුඛෝපභෝගී බස් රථ සේවාවක් ඇරැඹීම තවත් විකල්පයක්. එසේම ද්විත්ව අතට වාහන ගමන් කළ මාර්ග තනි අතට වාහන ගමන් ගන්නා මාර්ග බවට පත් කිරීම තවත් විකල්පයක්.ඒත් මේ එකදු විකල්පයක් වත් එතරම් සාර්ථකත්වයට පත් වූයේ නැහැ.මේ සඳහා ලබා දී ඇති නවතම විකල්පය වන්නේ සුඛෝපභෝගී බස් රථ සේවාවයි. මෙම බස් රථ සේවාව ආරම්භයක් ලෙස මාර්ග 6 ක ඇරැඹීමට යෝජිතය.මෙම සුඛෝපභෝගී බස් රථ සේවාවේ ආරම්භක බස් රථ සේවාව පසුගිය දා මොරටුව හා කොළඹ අතර ආරම්භ කෙරිණි.එකවර මඟීන් 52කට අසුන් ගත හැකි මෙම බස් රථ සේවාව මඟින් කාර්යාල මඟීන්ට පමණක් නොව අනෙකුත් අවශ්‍යතා සඳහා කොළඹට පැමිණෙන මඟීන්ටත් විශාල පිටිවහලක් වේ.බස් රථ සුව පහසු වායු සමනය කළ ඒවා වන අතරම සුව පහසු අසුන්වලින් ද ඒවා සමන්විතය.එසේ ම තම ජංගම දුරකතන ආරෝපණය කර ගැනීමට (චාජ් කිරීමට) හා අන්තර්ජාල කරා පිවිසීමට හෝ තම ලැප්ටොප් පරිගණක භාවිතයට අවශ්‍ය පහසුකම් ද බස් රථවල ඇතුළත්ය.සාමාන්‍ය ගාස්තුව මෙන් දෙගුණයක මුදලක් අය කෙරෙන මෙම බස් රථ සේවාව මඟී අවශ්‍යතා පරිදි දිනපතා අවශ්‍ය වේලාවන්හිදී ධාවනයට කටයුතු යොදා ඇත. (මොරටුව කොළඹ සාමාන්‍ය ගාස්තුව රුපියල් 27 කි. මෙම බස් රථයේ ගාස්තුව රුපියල් 54 කි) මෙම බස් රථ සේවය ආරම්භ කිරීමේ මූලික පරමාර්ථය වන කොළඹ නගයේ වාහන තදබදය අඩු කිරීමට අමතරව මඟී ජනතාවට සුව පහසු ප්‍රවාහන සේවාවක් ලබා දීම ද වේ.මෙම සුඛෝපභෝගී බස් රථ සේවාවේ දෙවන අදියර පසුගිය 28 වැනිදා බ්‍රහස්පතින්දා කොට්ටාවෙන් ඇරැඹුණි.මොරටුව - පිටකොටුව, කොට්ටාව (හෝමාගම) පිටකොටුව මාර්ගවලට අමතරව ඉදිරියේදී මීගමුව පිටකොටුව, නිට්ටඹුව පිටකොටුව, කැස්බෑව පිටකොටුව හා කඩුවෙල කොටුව (මාලඹේ හරහා) මාර්ගවල ද මෙම සුඛෝපභෝගී බස් රථ සේවා ඇරැඹීමට යෝජිතය.මෙම බස් රථ ලංගම මඟින් පාලනය වන හෙයින් මුදල් ඉපැයීමේ අරමුණින් ධාවනය නොකරන අතර හුදෙක් පොදු ප්‍රවාහන අරමුණු ඉටුකර දීම සඳහා පමණක්ම යොදා ඇත. ප්‍රවාහන අමාත්‍ය කුමාර වෙල්ගම මහතාගේ උපදෙස් පරිදි ලංගම සභාපති එම්. ඩී. බන්දුසේන මහතා විසින් මෙම සුඛෝපභෝගී බස් රථ සේවාව අධීක්ෂණය කර අවශ්‍යතා පරිදි සේවා වාර සකස් කිරීමට උපදෙස් ලබා දී ඇත.මඟී ඉල්ලීම් පරිදි මොරටුව - පිටකොටුව බස් රථවල මඟීන්ට සිටගෙන යාමට ද අවසර ලබා දී ඇත. කෙසේ වුවත් මෙම බස් රථ ආරම්භ කිරීමේ අරමුණු අතර පෞද්ගලික වායු සමන බස් රථ සමඟ තරගකාරිත්වයක් ඇති කර ගැනීමක් නොවන බව ද ප්‍රවාහන අමාත්‍යාංශය පවසයි. මෙම සේවා සඳහා යොදවනු ලබන බස් රථ ප්‍රමාණය මඟී ප්‍රතිචාර මත ඉදිරියේදී තීරණය කරනු ලබන බවත් මොරටුව - පිටකොටුව හා කොට්ටාව - පිටකොටුව බස් රථ සේවා ජනපි‍්‍රය වීම මත ඉතිරි මාර්ග සඳහා ද කඩිනමින් බස් රථ යොදවනු ලබන බවත් ප්‍රවාහන අමාත්‍යාංශය පවසයි. මේ සඳහා යොදවා ඇත්තේ වොල්වෝ, මයික්‍රෝ, ඩිමෝ වැනි සුපිරි පන්තියේ සැලකෙන බස් රථයි.සාමාන්‍ය ගාස්තුව මෙන් දෙගුණයක් අය කළ ද මඟීන්ගෙන් මේ සඳහා හොඳ ප්‍රතිචාර ලැබෙමින් පවතින බව ද අමාත්‍යාංශය පවසයි.මඟී ජනතාවට දක්වනු ලබන නියමිත කාල සටහනක් යටතේ මෙම බස් රථ සේවාව ක්‍රියාත්මක කළ යුතු බවත් මඟී ජනතාවගේ අවශ්‍යතා අනුව බස් රථ සේවා යෙදවිය යුතු බවත් මේ පිළිබඳව අදහස් දක්වන මඟීහු පවසති.එසේ නොවුවහොත් මීට පෙර කොළඹ මාර්ග තදබදය වැළැක්වීමට යෙදු පියවර සේ මෙම ක්‍රමය ද අඩපණ වීමට ඉඩ ඇති බව අපගේ හැඟීමයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=af1108072</link>
    <topic>උසස් පෙළ හෙට (8), පහේ ශිෂ්‍යත්වය 21 දා</topic>
    <author>සුභාෂිණී ජයරත්න</author>
    <content>විභාග කොමසාරිස් ජෙනරාල් අනුර එදිරිසිංහදිවයිනේ විභාග මධ්‍යස්ථාන 2400 කදී හෙට (8) උසස් පෙළ විභාගය ආරම්භ වෙයි. මෙවර විශේෂත්වය වන්නේ නව හා පැරණි විෂය නිර්දේශ දෙකක් යටතේ ශිෂ්‍යයන් විභාගයට ඉදිරිපත් වීමයි. අගෝස්තු 21 දා පහ වසර ශිෂ්‍යත්ව විභාගය පැවැත්වෙයි. විභාග කොමසාරිස් ජෙනරාල් අනුර එදිරිසිංහ මහතා විභාගයට මුහුණ දෙන ශිෂ්‍ය ශිෂ්‍යාවන්ට ප්‍රයෝජනවත් වන කරුණු කිහිපයක් ගැන අදහස් පළ කෙළේ මෙසේ ය.ප්‍රථම වතාවට මෙවර වැඩිම ශිෂ්‍ය පිරිසක් සහභාගි වන උසස් පෙළ විභාගය හෙට (8) ආරම්භ වෙනවා. ඒ අනුව මෙවර උසස් පෙළ විභාගයට ශිෂ්‍ය ශිෂ්‍යාවන් 294861 ක් සහභාගි වෙනවා. පැරැණි නිර්දේශය යටතේ 142000 ක් සහ නව නිර්දේශය යටතේ 147700 වශයෙන් රටපුරා විභාග මධ්‍යස්ථාන 2400 ක සම්බන්ධීකරණ මධ්‍යස්ථාන 300 ක විභාග පැවැත්වෙනවා.මෙවර උසස් පෙළ විභාගය සඳහා අනන්‍යතා පත්‍රය ලෙස ජාතික හැඳුනුම්පත හෝ විදේශ ගමන් බලපත්‍රය වලංගුයි. විභාගයට පිළිතුරු ලිවීමේ දී මේ දෙකෙන් එකක් රැගෙන යාම අනිවාර්යයයි. වෙනත් කිසිදු හැඳුනුම්පතක් බාර ගන්නේ නැහැ.විභාග ශාලාවට රැගෙන යා යුතු දේ මේවායි. තම විභාග ප්‍රවේශය, අනන්‍යතා පත්‍රය ලෙස ජාතික හැඳුනුම්පත හෝ විදේශ ගමන් බලපත්‍රය, කළු හෝ නිල් පාට පෑන්, පැන්සල, මකනය, කවකටුපෙට්ටිය හා චිත්‍ර අඳින උපකරණ.කිසිම ශිෂ්‍යයෙක් රතු, දම් සහ කොළ පාට පෑන් යොදා ගෙන පිළිතුරු ලිවීම නොකළ යුතු යි.මෙවර උසස් පෙළ විභාගය සඳහා වැඩිපුර ශිෂ්‍ය පිරිසක් ඉදිරිපත් වෙනවා. එයට ප්‍රධාන හේතු කිහිපයක් බලපෑවා. විශේෂයෙන් ම යුද්ධයෙන් පීඩාවට පත් වූ කිලිනොච්චි, මුලතිව්, මඩකලපු, මන්නාරම ආදී ප්‍රදේශවලින් විශාල ශිෂ්‍ය පිරිසක් උසස් පෙළ විභාගයට පෙනී සිටිනවා. ඒ වගේ ම 2008 සාමාන්‍ය පෙළ විභාගයේදී උසස් පෙළ පංතියේ ඉගෙනුම ලැබීමට සුදුසුකම් ලත් පිරිසක් සියයට 51 සිට 57 දක්වා ඉහළ ගියා. මීට අමතරව රජය විසින් ප්‍රකාශයට පත්කළ පරිදි ග්‍රාම නිලධාරි, රාජ්‍ය කළමනාකරණ ආදි විභාග සඳහා ද උසස් පෙළ අනිවාර්ය වුණා. මේ නිසායි මෙවර උසස් පෙළට වැඩි සිසු පිරිසක් ඉදිරිපත් වන්නේ.මෙවර අපේක්ෂකයන් 120000 ක් පමණ ඉංග්‍රීසි පොදු පරීක්ෂණයට ඉල්ලුම් කර තිබුණේ නැහැ. ඒ නිසා උසස් අධ්‍යාපන අමාත්‍යාංශය ඉංග්‍රීසි ප්‍රශ්න පත්‍රයට පෙනී සිටීම අනිවාර්ය කළත් මේ වසරේ ඉංග්‍රීසි පොදු පරීක්ෂණයට පෙනී සිටීම අනිවාර්ය නැහැ.මේ වනවිට පහ වසර ශිෂ්‍යත්ව විභාග ප්‍රවේශ පත් සියලු පාසල් වෙත තැපැල් කර අවසන්. විභාගය අගෝස්තු 21 දා මධ්‍යස්ථාන 3700 කදී පැවැත්වෙනවා. මෙවර ශිෂ්‍යයන් 321640 ක් විභාගයට මුහුණ දෙනවා.පහ වසර ශිෂ්‍යත්ව විභාගයේ දී ශිෂ්‍යයන්ට අනන්‍යතා පත්‍රයක් අවශ්‍ය නැහැ. හෙට වනවිටත් ප්‍රවේශ පත්‍ර නොලැබුණු පාසල් තියෙනවා නම් විභාග දෙපාර්තමේන්තුවට වහා ම දැනුම් දිය යුතුයි.පාසල්වල විදුහල්පතිවරු විභාග ප්‍රවේශ පත්‍ර ලැබුණු වහාම ශිෂ්‍යයන් හා මවුපියන් කැඳවා ඔවුන්ට විභාග අංකය හා විභාග මධ්‍යස්ථාන දැනුම් දිය යුතුයි. ඒ වගේ ම විභාගය ආරම්භ වන වේලාව හා කාල සටහන දැනුම්දිය යුතුයි. විභාග මධ්‍යස්ථානයට යාමට ශිෂ්‍යයන් පාසලට පැමිණිය යුතු වේලාව ද දැන්විය යුතු ය.දරුවන් විභාග මධ්‍යස්ථානයේ නියමිත ස්ථානයේ වාඩි කරවීම සඳහා නියෝජිත ගුරුවරයෙක් සහභාගි විය යුතු ය. මේ නිසා කල් වේලා ඇතිව විභාග අංක ශිෂ්‍යයන්ට ලබාදිය යුතු යි. විභාගය පැවැත්වෙන පාසලේ විදුහල්පතිවරුන්ට හා ගුරුවරුන්ට විභාග කාලය තුළ ඒ පාසලේ රැඳී සිටීම තහනම්. අනවශ්‍ය පරිදි රැඳී ඉන්නවා නම් දැඩි විනය ක්‍රියාමාර්ග ගන්නා බව සඳහන් කළයුතුයි.නියමිත වයස සම්පූර්ණ කර ඇති ශිෂ්‍යයන්ගේ නම් ප්‍රවේශ පත්‍රයේ ඇතුළත් වී නැත්නම් ඒ බව වහාම විභාග කොමසාරිස් ජෙනරාල් වරයාට දැනුම් දිය යුතුයි. ළමයකුගේ නමක් දෝෂ සහගත ලෙස ඇතුළත් වී ඇත්නම් ඒ බවත් විභාග දෙපාර්තමේන්තුවට දැනුම් දිය යුතුය.සුභාෂිණී ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=af1108074</link>
    <topic>පැතූ ලෝකය දකින්නට අද ඔබ නැත</topic>
    <author>සේනක අබේගුණසේකර</author>
    <content>අදට (7) යෙදෙන ඔසී අබේගුණසේකර මහතාගේ 61 වෙනි ජන්ම දිනය වෙනුවෙනි.ආදරණිය ඔසී අයියේ,අද උදෑසන සිට මගේ දුරකථනය අතොරක් නැතිව නද දෙන බව මම දනිමි. ඒ අදට යෙදෙන ඔබේ උපන්දිනය මතක් කරන ඔබේ හිතවතුන් ලබා දෙන පණිවුඩ වලිනි.වෙනදා නම් අද වැනි දිනෙක පවුලේ උදවියත් ඔබ ඇසුරු කළ ඔබට ආදරය කළ පොඩි මිනිහාගේ පටන් සෑම දෙනාගෙන්ම අපේ මහ ගෙදර ඉස්තෝප්පුව පිරී ඉතිරි ගොස් තිබු අයුරු මට මතකය.එහෙත් අද සියලු දෙනාගේ හදවත්වල ජීවමාන චරිතයක් වෙමින්, මේ ලෝකයට ආයුබෝවන් කියූ ඔබ අප මනසේ රැඳෙන්නට ඔබට සිදුවී තිබේ.ඒ, 1994 වසරේ ඔක්තෝම්බරයේ 23 වැනිදා තොටළඟ වේදිකාවේදී පුපුරාගිය බෝම්බය... අහංගම විතානගේ ඔස්වින් නන්දිමිත්‍ර අබේගුණසේකර ඇතුළු ජනතාව ආදරය කළ ජනතාවට ආදරය කළ මිනිස්කම හඳුනන හැබෑ මිනිසුන් පිරිසක් රටට අහිමි කළ නිසාය.පුංචිම සන්දියේ පටන්ම පිරිමි දරුවන් පස්දෙනකු සහ නැඟණියකගෙන් යුතු අපේ පවුලේ දෙවැනියා වුවද සහෝදර පොකුරේ ලොකු අයියණ්ඩිය වූ ඔබ ගමේ ගොඩේ ගැටවර කොල්ලෝ කුරුට්ටන් අතර කටකාර නායකයා විය. ඔබ ශාන්ත බෙනඩික් විදුහලේ බිත්ති දෙදුරුම් කවන හඬින් ප්‍රතියෝජක පිලේ සගයින්ගේ, තීරකයන්ගේ දෙසවන් අවදි කළ පාසල් විවාද නායකයාය.කලාප දිස්ත්‍රික්, පළාත් සහ ජාතික මට්ටමේ කනිෂ්ඨ කථික තරග ඔබේ උපන් කටකාරකමින් දිග්විජය කර රන් පදක්කම් ලබද්දී ආදර අම්මා තාත්තා සමඟ එක්වූ තුටු කඳුළු පිස දැමුවේ ඔබ අපේ පවුලට හැබෑ ආඩම්බරයක් වූ නිසාය.කටකාරකම සොඳුරු දඩබ්බරකම හා කදිමට පෑහුණේ ආයාසයකින් තොරව ය. කොළඹ ආනන්ද විදුහලේ රගර් පිටියේ නියමුවා ද බොක්සිං පිටියේ දක්ෂතම ප්‍රහාරකයා දª වී ක්‍රීඩා පිටියේ සොඳුරු හරඹයන්ට පෙම් බැඳි ඔබේ දේශපාලන පිටියේ ආගමනය සිදුවූයේ 1968 වසරේදීය. ඒ, එම වසරේ දේශපාලන පිටියේ පෙරළිකාරයකු වූ ආර්. ජී. සේනානායක මහතා නියෝජනය කළ සිංහල මහජන පක්ෂය හා අත්වැල් බැඳ ගනිමිනි.ඔසී ජනතා වේදිකාවට පැමිණීම මඳක් ප්‍රමාද වූ විටෙක ඔසී මහත්තයා නැත්නම් රැස්වීම ‘පරිප්පු නැති හෝටලේ වගේ’ ඇතැමෙක් කීහ. බොහෝ ජනතාව එදා දේශපාලන රැස්වීමට පැමිණියේ ඔබ සමඟ පැමිණි දේශපාලන නායකයින් දැකීමට හෝ ඔවුනගේ දේශපාලන කතාවන්ට කන් දීමට නොවේ. ඔබේ කතාව අසන්නටය.ඔබේ සංවේදී දේශපාලන වාග් ප්‍රහාරයන්ට සම වැදුණු රසිකයන් අතර ඔබේ දයාබර මල්ලී ද සිටි බව සමහර විට ඔබ නොදැන සිටින්නට ද ඇත. මානව දයාව පෙරටු කොටගත් ඒ හැම වචනයක්ම කියා පෑවේ, ප්‍රතිරාව නැඟුණේ, මේ රටේ හඬක් අහිමි වූ දකුණේ පමණක් නොව මුළු රටේම භීෂණයෙන් මර්දනයෙන් කොල්ලකෑමෙන් පීඩනයට පත්වූ ජනතාවගේ හඬය. ඒ හඬ බලලෝභීත්වය, ධනවාදීත්වය කරපින්නා ගත් දේශපාලකයන්ට කස පහර මෙන් විය. එදා සමාජවාදී දේශපාලනය පිළිගැනීමේ වරදට විජය කුමාරතුංග, ෆීලික්ස් පෙරේරා, ආනන්ද මුණසිංහ, රෙජිනෝල්ඩ් කුරේ වැනි ප්‍රගතිශීලී කඳවුරේ මිනිසුන් සමඟ හාල් පොතේ නඩුව, නැක්සලයිට් නඩු වෙනුවෙන් සිපිරිගෙයි දිවි ගෙවන්නට සිදුවිය.“සේනක පුතේ පුතා ගිහින් බාර වෙන්න නැත්නම් අයියට ඇප දෙන්නෙ නැහැලු”ඔබේත් මගේත් ආදර අම්මා කී වදන එදා යොවුන් වියේ සිටි දේශපාලනය හැර අන් වරදක් නොකළ වූවකු වූ මට ද 4 වැනි තට්ටුවටත් ඉන් අනතුරුව සී. ආර්. පී. බන්ධානාගාරයේ තුන් මසක නවාතැන් ගැනීමටත් සිදුවිය.හැන්දෑවේ හතේ කණිසමට හිරු මෙන්ම බන්ධනාගාරයේ විදුලි ලාම්පුව ද නින්දට යයි. ඉන් පසු රැඳවියන් කාටත් උරුම වූයේ කුප්පි ලාම්පුවේ ආලෝකයයි. ඒ එළියෙන් සී. ආර්. පී. සිරගෙදර කුටියක තවත් එක් පෙරළිකාරයන් පිරිසකගේ කඳවුරකි. ඒ කඳවුරේ ලෑලි බංකුවක් මත හිඳ සිය සගයින් වට කොට අයුක්තිය පරදා යුක්තිය දිනවීම නම් වූ අභියෝගය ගැන කතිකාවේ යෙදුණු සිපිරිගෙයි සොඳුරු ආඥාදායකයා වූයේ අන් කිසිවකු හෝ නොවේ. ඔබය.“අයියේ, අපි දේශපාලනය කළේ මේකට ද? දේශපාලනය කිරීමේ අන්තිම ප්‍රතිඵලය සිරගෙදර ද? එදා පාසල් සිසුවකු වූ මගේ පැනයට ඔබ දුන් පිළිතුර මට අද මෙන් මතකය.”“මල්ලී, මේකේ හොඳ පුස්තකාලයක් තියෙනවා. ඒකේ පොත් කියවන්න. එතකොට හොඳට විභාගය ලියන්න පුළුවන්”මේ මිනිස්සු හැන්දැ වුණු ගමන් ලයිට් නිවනවා.“කුප්පි ලාම්පුවෙන් පාඩම් කරලා ඉහළට ගිය ගොඩක් අය මේ රටේ ඉන්නවා මල්ලි” හිර ගෙදර කියන්නේ එක්තරා විශ්වවිද්‍යාලයක් සමාජය නමැති විශ්වවිද්‍යාලය තමයි සිර ගෙදර යම් හේතු මත, ආවේග මත වුණු දේවල් නිසා ඒ අය අද මෙතනට ඇවිත් ඉන්නවා. ඒත් ඒ අයගේ හිත්වල සාධාරණය තියෙනවා. ආදරය, දයාව, කරුණාව, මනුස්සකම වගේ හැම ගතිගුණයක්ම තියෙනවා. වැඩි පිරිසක් මෙතන ඉන්නේ කුරිරු සමාජ අසාධාරණයේ ප්‍රතිඵලයක් විදිහටයි.“සේනක ඔබ කවදහරි මාත් සමඟ මෙතනින් පිටවෙන්නේ උපාධියත් අරගෙනයි.” ඒ ඔබේ පිළිතුරයි.1988 වසරේ බස්නාහිර පළාත් සභාවේ පළමු විපක්ෂ නායකයා ලෙස ඔබ පත්වූයේ එදා 20,000 කටත් වැඩි මනාප ඡන්ද ප්‍රමාණයක් ලබමිනි. ලංකාවේ දූෂිතම මැතිවරණය ලෙස ගැනෙන 1982 ලාම්පු කලගෙඩි සෙල්ලම, ජනමත විචාරණයේදී සිපිරි ගෙදරින් ඡන්ද පොළට නික්ම යද්දි යදමින් බැඳි විජය, ඔසී, ෆිලික්ස්, සේනක, රෙජිනෝල්ඩ් ඇතුළු පිරිසකගේ යදම් හඬ දැක ජනතාව කම්පා වුණ හැටි අදටත් මට හොඳ හැටි මතකය.ඔබ හෙක්ටර් කොබ්බෑකඩුව මහතා වෙනුවෙන් ජනතා අරගලයකට පණ දුන් හැටි අමතක නොවේ.එදා ශ්‍රී. ල. නි. පය දියාරු කරවන්නට ඇතැමුන් උත්සාහ දරද්දී වමට ආදරය කළ ඔබ රටේ තුන්වැනි බලවේගය ලෙස ශ්‍රී ලංකා මහජන පක්ෂය බිහි කළේ ජනගරුත්වයේ දේශපාලනයට ලංකාවේ හිමි ඉඩකඩ අත්පත් කර දීමේ යෝධ පියවරක් ඉදිරියට තබමිනි. විජය කුමාරතුංග, පොහොද්දරමුල්ලේ හිමි ඇතුළු මිනිසුන් වෙනුවෙන් උපන් මිනිසුන් නිරපරාදේ වෙඩි උණ්ඩයට පපුව දෙද්දී ආරක්ෂක අමාත්‍යාංශයෙන් ලද වෙඩි නොවදින ඇඳුම ඔබ එක් දිනෙක හෝ ඇඟලා ගත්තේ නැත.“වෙඩි තියනවනම් තියපුදෙන්, වේදිකාවේ උඩම මට කියන්න තියෙන දේ අන්තිම තත්ත්පරය වනතුරු කියනවා මට පපුව හිර කරගෙන නිදහසේ කතා කරන්න බැහැ.” ඔබ කීවේ එහෙමය.නොගැළපෙන්නන් ආක්‍රමණය කළ දේශපාලනය හමුවේ එදා එජාපයේ රණසිංහ පේ‍්‍රමදාස මහතාට ඔබ සහයෝගය දුන්නේ හුදෙක් ඔහු ඔබ නියෝජනය කළ පොඩි මිනිහාගේ පන්තියේ සගයෙක් වූ පමණින්ම මිස කිසි විටෙකත් කිසි ලෙසකින් හෝ එජාප පාක්ෂිකයෙක්, එහි දක්ෂිණාංශික මත දරන්නෙක් ලෙස නොවේ.ඔසී අබේගුණසේකර යනු තිඹිරිගෙයි වාමාංශිකයෙකි. ඔහු හැම විටම දැරුවේ වාමවාදී මතයන්ය. ඔහු වැඩියෙන්ම ආදරය කළේ ශ්‍රී ලංකා නිදහස් පක්ෂයටය. එමෙන්ම ඔහු වැඩියෙන්ම පහර කෑවේ දක්ෂිණාංශික එජාපයෙනි. “ඔසී අබේගුණසේකර එජාප දක්ෂිණාංශික මත දැරු අයකු ලෙස බෞතිස්ම කිරීම වමේ කෙත අස්වද්දන්නට ජීවිතය පොහොර කළ, ජීවිතය පූජා කළ ඔහුට කරන නිගාවකි.”අවස්ථාවාදී දේශපාලකයින්ගේ විපත්තිකර පිළිවෙත් හමුවේ වේලුපිල්ලේ ප්‍රභාකරන් රට බිල්ලට ගන්නට උතුරේ රණ බෙර වයද්දී ඔහු කෙදිනක හෝ දේශපාලන විසඳුමකට නොපැමිණෙන බවත් ප්‍රභාකරන්ගේ පැවැත්ම ඇත්තේ ඔහු අවි දරා සිටින තුරු පමණක් බවත්, ඔබ දැඩිව කියා සිටියා සේම, විජය කුමාරතුංගයන් කැටුව ගොස් ඉන්දියාවේදී ප්‍රභාකරන් හා සාකච්ඡා කොට ඔහු හා සිදු කරන සාකච්ඡා ගඟට ඉණි කැපීමක්ම වන බැව් පෙරළා රටට කියන්නට ඔබ ගත් වෙහෙස ඔබේ සමීපතම අනුගාමිකයාට හොඳ හැටි මතකය.ඒ සමයේ ලොකු හඬක් නැගු පුංචි මිනිසා ලෙස දින දිනම පුවත් මවන්නාගේ භූමිකාවට පණ පෙවූ නිසා රටට හිතැති රට හිත ඇති දැ වචන බවට පෙරළු නිසාම ඔබට පත්තර මිතුරන් බොහෝමයක් බෙහෙවින් ඇළුම් කළහ. ඔබට විවේචන එල්ල කළ මාධ්‍ය සහෝදරයින් සමඟ ද කිසි විටෙකත් තරහ මරහ ඇති කරගත්තේ නැත.එදත් අදත් කවදත් ඔබ වැනි පොඩි මිනිහා වෙනුවෙන් පෙනී සිටි මහින්ද රාජපක්ෂ ජනාධිපතිතුමා දෙවැනි නිදහස් අරගලය විජයග්‍රහණය කිරීමෙන් පසු ඔහුගේ නායකත්වයෙන් මේ රට නිවැරැදි දිශානතියකට මෙහෙයවන මොහොතක ඔබේ සහභාගිත්වය අවශ්‍ය මොහොතක ඔබේ හඬ පාර්ලිමේන්තුවෙන් ඇසෙන්නේ නැත.එදා ඔබට සැත්කම් හතක් සිදු කොට ජීවිතයත් මරණයත් අතර අරගලයේ නියැළෙද්දී අනුරාධපුරයේ ශ්‍රී මහා බෝධින්වහන්සේට සිවුරු පූජා කොට පෙරළා පැමිණි මට සුරේන් අයියාත් ඔබේ මිත්‍ර හර්ෂ නවරත්නත් හඬමින් සිටිනු දක්නට ලැබිණි. මම ඔබ අසලට පැමිණියෙමි.ඒ සිනාව ඒ ඉරියව් එලෙසම තිබුණි. ඔබ නිදා සිටින ඉරියව්වෙන් නිහඬව වැතිර සිටියේය.“මල්ලි අපේ ඔසී අයියා අපිව දාලා ගියා... සුරේන් අයියා හඬමින් මා වැළඳ ගත්තේය.”ඔසී අද සිටියා නම්... යනුවෙන් අද ඔබට ආදරය කරන බොහෝ පිරිස් මා අමතනු ඇත. ඔබ පැතූ දේශයත් ඔබ මා ගැන දුටි සිහිනය වූ වමේ කඳවුරේ අනුගාමිකයකු වීමත් ඉටු කරන්නට මට හැකි වී තිබේ. ඔබ පැතූ ලෝකය දකින්නට ඔබ අප අතර නැත. එහෙත් ඔබ මිනිසුන්ගේ හදවත්වල ජීවමාන මිනිසෙකි. ඔබ වැනි හැබැ මිනිසුන් කිසි දිනෙක මෙලොව හැර නොයනු ඇත.ඔබට සුබ උපන් දිනයක්! පතන්නේ ඔබේ ආදර මල්ලී.සේනක අබේගුණසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=af1108075</link>
    <topic>වරදට දඬුවම</topic>
    <author>රූපාන්ති බුලත්සිංහල</author>
    <content>මවගේ රෝගී තත්ත්වය එන්න එන්නම උත්සන්න වීම නිසා, රෝහලේ නතර කිරීමට සිදුවිය. මවුපිය උපස්ථානය කෙතරම් උත්තරීතර ද? එහෙත් නිතර දෙවේලේ රෝහලට දිවීම ප්‍රශ්නයක් විය. කුමන ප්‍රශ්නය තිබුණත් ඈ අම්මා බැවින් ඈ උදෙසා කරන සියලු උපස්ථාන වල හෙතෙම නිරත විය. කෙසේ හෝ ඉක්මනින් රෝහලට ගොස් ගෙදර යාම ඔහුගේ අරමුණ විය. මේ නිසා සෑමදාම කඩිමුඩියේ මව බැලීමට පිටත් වී ගියේ නොසන්සුන් සිතිනි. කලබල වුණහම හරි වැරැද්ද තේරුම් බේරුම් කරගන්න බැරි වෙනවා. මේක විශාල ප්‍රශ්නයක්, වෙලාවට කොහොම වුණත් මව වෙනුවෙන් සියලු යුතුකම් කරන්න හෙතෙම ඉදිරිපත් වුණා.මේ අතරතුර අම්මාගේ රෝගී තත්ත්වය පිළිබඳ ක්‍රියාන්විතයේ යෙදී සිටින සොහොයුරාට දැන්වීමට ඔහු අමතක නොකළේය. හැම දෙයක්ම එකිනෙකට පිළිවෙළට කරන්න බැරි වුණත්, තමන්ට හැකි අයුරින් යුතුකම් ඉටු කිරීමට ඔහුට හැකි විය.බස් රියකට වඩා ඉක්මනින් බයිසිකලයක යන්න තියෙනවා නම් යන්න පුළුවන්. සමහර දාට දහස් වර ඔහුට සිතුණි. ඒත් මොනවා කරන්න ද? නැති දේවල් ගැන කල් ගැන කල්පනා කරලා වැඩක් නැහැ. තියෙන තරමින් තියෙන විදිහට, ලැබෙන වෙලාවෙන් හැම දෙයක්ම කරගන්න ඒක ඇඟට ගුණයි.නොසිතූ වෙලාවකට, නොසිතූ අයුරින් පැතුම් ඉටුවෙන වෙලාවල් තියෙනවා. තමන්ට නැති වුණත් අනුන්ගේ බයිසිකලයකින් හරි අම්මව බලන්න යන්න තියෙනවා නම්, මොනතරම් පහසුවක් ද? දවසක් දෙකක් යාළුවෙක් බයිසිකලයක අරන් ආවා අම්මා බලන්න යන්න. කොතරම් හෘදයාංගම බවක් ද? මෙහෙම අය අද කාලෙ අඩුයි. කරපු උදව්ව කොච්චර වටිනව ද? කොහොම වුණත් ඊළඟ දවසේත් අම්මාව බලන්න ගියේ යාළුවත් එක්ක, යාළුවගේ බයිසිකලයෙන්, හෙල්මට් එකක් තිබුණේ නැහැ. පොලිසියෙන් දැක්කොත් දෙවියන්ගේ පිහිටයි.දඩ කොළ ගෙවන්න, නඩු හබවල පැටලෙන්න මේ කරදර අස්සෙ පුළුවන් ද? තියෙන කරදර හොඳටම ඇති. තවත් කරදර දාගන්න එකෙ තේරුමක් නෑ. කල්පනාවෙන් බයිසිකලය පිටුපසින් ඉඳගෙන යන්න ඕනේ.ඔහු හැම තැනේදීම කල්පනා වුණත් හෙල්මට් නොමැතිව යාම බරපතළ වරදක් බව විටින් විට සිතට දැනුණි.වේලාව මඳ නිසා මෝටර් බයිසිකලය ඉදිරියට ඇදුණි. එකපාරටම කඩයක් ඇතුළේ සිටින කාකි ඇඳගත් රුව ඔහුගේ නෙත ගැටුණි.‘දෙවියනේ... පොලීසිය’උන්හිටි තැන් අමතක වී එක පරටම අසල තිබු කානුවට පැන්නේ යතුරු පැදියෙන් යන බව ද අමතකව ගොසිනි.ඔහුට ද රෝහල් ගත වීමට සිදුවිය. එවැනි ඉරණමක් අත්වූයේ කාකි ඇඳුමට තිබුණ බිය නිසාය. දඬුවමට බය නම් වැරැදි කරන්නේ ඇයි දැයි ප්‍රශ්නයක් මතු වේ. එහෙත් රහසේ සැඟවී කරන කෙතරම් වැරැදි තිබේ ද?වරදක් සාධාරණීකරණය කරන්නට අවසරයක් නැද්ද? වැරැද්ද වැරැද්දමයි. එහෙත් සිදුවීමෙ තවත් හාස්‍යයට ලක්වන කරුණක් ද ඇත. ඒ ඔහු දුටු පොලිස් නිලධාරියාට වූයේ ක්‍රියාන්විතයේ සිට මව බැලීමට පැමිණි තම සොහොයුරා වීමයි.සොහොයුරාගේ රුව හරිහැටි අඳුනාගත නොහැකිව ඔහු කානුවට පැනීම නිසා අවසානයේ ඔහුට ද රෝහල්ගත වීමට සිදුවිය. හදිසිය නිසාවත් වැරැදි කරන්න එපා. වැරැදි කරන අයට ජීවත්වෙන්න වෙන්නේ හිතේ බයෙන්. ඒ නිසා වැරැදි කළාට චණ්ඩි වගේ හෘද සාක්ෂියෙන් නිදහසක් නෑ, තේරුණා ද?රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=af1108076</link>
    <topic>එන්.ජී.ඕ. මුදල් නිසා අවසන් ගමන් ගිය රාසික්</topic>
    <author>කීර්ති මෙන්ඩිස් පිංතූර - මිහිර විජේසේකර(මාරවිල සමූහ)</author>
    <content>පට්ටානි රාසික් මහතාපුත්තලම සමීරගම පදිංචිව සිටි විශ්‍රාමලත් ග්‍රාම නිලධාරියකු වූ රාසික් ක්‍රියාශීලී සමාජ සේවකයෙක් මෙන් ම මානව හිමිකම් ක්‍රියාකාරකයෙක් ද විය. පවුලේ වැඩිමහලා වූ රාසික් කට්ටකඩුව රෝමානු කතෝලික විද්‍යාලයෙන් මූලික සිප්සතර හැදෑරුවේ ය. වැඩිදුර අධ්‍යාපනය සඳහා පුලිච්චිකුලම මුස්ලිම් මහ විද්‍යාලයට ඇතුළත් වූ ඔහු පසුකාලීනව ග්‍රාම නිලධාරියෙක් ලෙස ඉන් අනතුරුව පුත්තලම දිසාපති කාර්යාලයේ පරිපාලන නිලධාරියෙක් ලෙසත් සේවය කළේ ය.වයස අවුරුදු පනස් පහෙන් විශ්‍රාම ගත් ඔහු සිය දරුවන් සමඟ විවේක සුවයෙන් කාලය ගෙවද්දී ඔහුගේ සිත ඇදී ගියේ සමාජ සේවයට ය.ඒ වනවිට උතුරු නැඟෙනහිර සිට පුත්තලම පැමිණෙන අවතැන් වූවන් කෙරෙහි ද රාසික් ගේ අවධානය යොමු වී තිබුණි. මන්නාරමේ පදිංචි මිතුරකු මොහු හමුවන්නට පැමිණියේ මේ කාල වකවානුවේ දී ය. ඒ කාලය හතු පිපෙන්නාක් මෙන් රාජ්‍ය නොවන සංවිධාන බිහිවෙන කාලයක් විය. මිතුරාගේ උවමනාව වූයේ රාසික් ද හවුල් කරගෙන එවන් රාජ්‍ය නොවන සංවිධානයක් බිහි කිරීම ය.අවතැන් වූවන් වෙත ලැබෙමින් පවතින ආධාර හා මුදල් නිසා නොයෙකුත් සංවිධාන බිහිව තිබූ අතර මන්නාරමෙ සිට පැමිණි මිතුරාගේ අදහස වූයේ ද මුදල් උපයා ගැනීමේ අරමුණින් තම එන්.ජී.ඕ එකක් පිහිටුවීම ය.ඒ වනවිටත් එකී මිතුරා වෙනත් රාජ්‍ය නොවන සංවිධානයක තනතුරක් දරා තිබුණේ ය. එහෙත් එම සංවිධානය ඇතුළත වූ බල අරගල නිසා ඔහු ඉන් ඉවත් ව පැමිණියේ ය. තමාට නොයෙකුත් සබඳකම් ඇති බවත් ඒ නිසා අලුතෙන් එන්.ජී.ඕ එකක් පටන් ගැනීමේ හැකියාවක් තමන් සතු බවත් මිතුරා රාසික්ට කීවේ ය.රාසික් ද ඊට එකඟ විය. ඒ අනුව සාමාජිකයන් පස් දෙනෙකුගෙන් සැදුම්ලත් කමිටුවක එකමුතුවෙන් 1983 දී ප්‍රජා භාරකාර අරමුදල බිහි විය. එම අරමුදලේ රාසික් කළමණාකරු විය.ප්‍රජා භාරකාර අරමුදලේ අවධානය යොමු වූයේ උතුරු නැඟෙනහිර සිට පැමිණෙන අවතැන් ජනතාවගේ ජීවන තත්ත්වය නඟා සිටුවීමත් ඔවුන්ගේ දැවෙන ප්‍රශ්න හා ගැටලු වලට විසඳුම් ලබාදීම විය. ඒ වනවිට උතුරු නැඟෙනහිරින් අවතැන් වන පිරිස් වැඩිවීම හේතු කොටගෙන එන්.ජී.ඕ. සංවිධාන රාජ්‍ය මට්ටමින් හා රාජ්‍ය නොවන මට්ටමින් ආධාර හා විදේශ ආධාර දිගින් දිගටම ලබාගැනීමේ කාලයක් විය. මේ නිසා ප්‍රජා භාරකාර අරමුදලේ මුදල් ගනු දෙනු ද ශීඝ්‍රයෙන් ඉහළ නැංවිණි.රාජ්‍ය නොවන මෙම සංවිධානය ද ක්‍රියාශීලීව කටයුතු කිරීම නිසා ක්‍රමයෙන් සාමාජික සංඛ්‍යාව ශීඝ්‍රයෙන් ඉහළ ගියේ ය. ඒ අනුව සංවිධානයට නව ව්‍යවස්ථාවක් මෙන් ම නව තනතුරු ද පත්කිරීමේ අවශ්‍යතාවක් පැන නැඟිණි. වසර පහෙන් පහට නව සභාපතිවරයකු පත් කර ගැනීම සඳහා ව්‍යවස්ථා සංශෝධනයක් ද අවශ්‍ය විය. ඒ අනුව කමිටු සාමාජිකයන්ගෙන් වයෝවෘද්ධ පළපුරුදු ම තැනැත්තා නව සභාපතිවරයා වීමේ අවස්ථාව උදාවෙන බවට තීරණයකට පැමිණියේ ය. ප්‍රශ්නය ඇතිවන්නේ මින් පසුව ය. ඊළඟ සභාපතිවරයා වන්නේ රාසික් ය. එහෙත් මීට එකඟ නොවන්නෙක් විය.කොළඹ අපරාධ කොට්ඨාසයේ අධ්‍යක්ෂ පොලිස් අධිකාරි ඒ.ආර්.එල්. රණවීරඒ රාසික්ගේ මන්නාරමේ මිතුරා ය. සභාපති ධූරය තමාගෙන් ගිලිහී රාසික්ට එය හිමිවනවාට ඔහුගේ යටි සිතේ කැමැත්තක් නොවීය. ඊට බලවත්ම හේතුව වූයේ සංවිධානයට ලැබෙන විදේශීය ආධාර ය. මුදල් ය. මේ නිසා ඔහු සංවිධානයේ ව්‍යවස්ථාව වෙනස් කිරීමට දැඩි උත්සාහයක් ගත්තේ ය. පොලිසිය පවසන අන්දමට මේ වනවිට රාසික් අත ද කෝටි ගණනක එන්.ජී.ඕ. මුදල් ගැවසෙන්නට විය. මේ බව දත් නාඳුනන පිරිස් රාසික් ගෙන් මෙම මුදල් ලබාගැනීම සඳහා නොයෙකුත් උපක්‍රම භාවිතා කළහ. ඒත් රාසික් කිසිවෙකුටත් මුදල් දුන්නේ නැත.“රාසික් අත මුදල් තිබීමත් ඔහුගේ මන්නාරම මිතුරාට මහත් ගැටලුවක් විය. මේ අතර සංවිධානයේ ව්‍යවස්ථාව වෙනස් කර ගන්නා ඔහු ඒ සඳහා රාසික් ගේ අනුමැතිය ලබාගත්තේ ඔහු මක්කම බලා යන්නට සූදානම් වූ මොහොතක ය.මක්කම වන්දනාව නිම කොට පෙරළා යළි නිවෙසට පැමිණෙන රාසික්ට ව්‍යවස්ථාවේ නව සංශෝධනය දැනගන්නට ලැබුණේ ය. ඉන්පසු දෙදෙනා අතර පැන නැ¼ගුණේ ආරවුල් ය. රාසික් තමාට සිදුවූ අසාධාරණයට එරෙහිව නැඟී සිටියේ ය.මේ අතර රාසික් වෙත තවත් එන්.ජී.ඕ. සංවිධානයකට සහාය ලබාගැනීම සඳහා යෝජනාවක් ඉදිරිපත් විය. ඒ දුරකථනය ඔස්සේ ය.“අපි අලුත් එන්.ජී.ඕ. එකක් පටන්ගන්න යන්නේ... ඒකට ඔබතුමාගේ උදවු ඕන..”දුරකථනයෙන් කතා කරන නාඳුනන තැනැත්තා රාසික්ට කීවේ ය. එහෙත් රාසික් පවසනුයේ තමා මේ දිනවල කාර්ය බහුල බැවින් ඒ සඳහා කාලය මිඩංගු කළ නොහැකි බවකි. එහෙත් ඔවුන් නිරන්තරයෙන් දිගින් දිගටම ඇමතුම් දෙමින් රාසික්ට බලපෑම් කරන්නේ ඔවුන්ට සහාය ලබාදෙන ලෙස කියමිනි.“මම බාර ගත්ත වැඩක් තියෙනවා. ඒක ඉවර වෙලා මම එන්නම්...”රාසික් අවසානයේදී ඔවුන්ට පොරොන්දුවක් දෙන්නේ ය. ඒ අනුව වෙනත් කර්තව්‍යයක් සඳහා පොළොන්නරුවට යන රාසික් සිය රාජකාරිය අවසන් වී ඔහුට දුරකථනයෙන් කතා බස් කළ පිරිස මුණ ගැසීම අරමුණු කරගත්තේ ය. ඒ කඳුරුවෙල ජුම්මා පල්ලිය ඉදිරිපිටදී ය.ඒ වනවිට රාසික් ගේ පැමිණීම බලාපොරොත්තුවෙන් එතැන රැඳී සිටියේ සුදු පැහැති වෑන් රියකින් පැමිණි අයෙකි. සිය රියදුරා සමඟ වෑන් රියෙන් එතැනට ගිය රාසික් එම සුදු පැහැති වෑන් රියට ගොඩවන්නේ වාලච්චේන යන අදහසිනි.“ඔයා යන්න... මම මේ අයත් එක්ක ගිහින් එන්නම්...”රාසික් සිය රියදුරා හරවා කොළඹ යවන්නේය. සුදු පැහැති වෑන් රියේ තවත් කාන්තාවක් ද සිටින අයුරු රාසික්ගේ රියදුරා දුටුවේ ය.එලෙස පිටත්ව රාසික් යළි පැමිණියේ නැත. රියදුරා වාහනය සමඟ කොළඹ පැමිණියේ ය. පසුදාට පහන් වුව ද රාසික් පැමිණියේ නැත. දරුවන් සිය පියා සොයා ගැනීමට වෙහෙසුණ ද ඉන් කිසිදු ඵලක් නොවන්නේ ය.අවසානයේ රාසික්ගේ අතුරුදන් වීම පිළිබඳ ඔහුගේ පුතා මුන්දලම පොලිසිට පැමිණිල්ලක් කරන්නේ ය. ඉන් නොනැවතුණු ඔවුන් පොළොන්නරුවටත් පුත්තලම මූලස්ථාන පොලිස් ස්ථානයටත් පැමිණිලි කරමින් කියා සිටියේ සුදු පැහැති වෑන් රියකින් පියා පැහැරගෙන ගිය බවක් ය.මේසා මහත් ප්‍රශ්නයක් බවට පත් වූයේ ඉන් අනතුරුව ය. එන්.ජී.ඕ. සංවිධානයකට සම්බන්ධකම් පැවැත්වූ නියෝජිතයකු මෙසේ පැහැරගෙන යෑම ගැන නොයෙකුත් තැන්වලට චෝදනා එල්ල විය. රාසික්ගේ ඥාතීහු ද මේ පිළිබඳ සැකයෙන් පසුවූහ.රාසික්ගේ නිවෙසට කිසිවකු විසින් දුරකථන ඇමතුමක් දෙන්නේ ඔය අතර ය.“ඒ අය තාත්තාගේ දේපළ... ඔෆීසියේ මොනවද තියෙන දේපළ ආදිය ඇහැව්වා...”“අපි කිව්වේ අපිට තාත්තාට කතා කරන්න ඕන කියලා විතරයි.”“මටයි මස්සිනාටයි දෙන්නටම එහෙම කෝල් දුන්නා... ඒත් ඒ අය තාත්තාට කතා කරන්න දුන්නේ නැහැ.”රාසික් ගේ පුතා කියන්නේ ය.“අපිට කෝටි දෙකක් ඕන. අපි එල්.ටී.ටී.ඊ. එකෙන්. වරක් නාඳුනන පුද්ගලයා දුරකතනයෙන් කීවේ ය. අපි ළඟ සල්ලි නැහැ. අපිට තාත්තට කතා කරන්න ඕන...”ඔහොම ඔහොම නිතරම කතා කළා... ඉන් පස්සේ ලක්ෂ විස්සක් ඉල්ලුවා. ලක්ෂ දහයට බැස්සා. අපි කිව්වා ලක්ෂ නවයක් දෙන්නම්... ඊට කලින් තාත්තාට කතා කරන්න ඕන කියලා. ඒත් තාත්තාට කතා කරන්න ඉඩ දුන්නේ නැහැ යැයි ද රාසික් ගේ පුතා කීවේ ය.අප්‍රියෙල් හතර වැනිදා ය. රාසික් ගේ පුතුගේ දුරකථනයට ඇමතුමක් ලැබුණේ ය.“ඒ අය කෝල් කරලා කිව්වා තාත්තාගේ බඩු වගයක් ගුණසිංහපුරේ පල්ලියේ කාපට් එක යට තියෙනවා ගිහින් ගන්න කියලා...”අපි ඒ අනුව ගියා... පාර්සලයකුත් තිබුණා... ඒකේ තාත්තාගේ ඔරලෝසුව, අයිඩෙන්ටිය, කණ්ණාඩි දෙක ඩ්‍රයිවින් ලයිසන් එකත් තිබුණා.”අපි ඒත් හිතුවා තාත්තට මේ අය කරදරයක් කරන එකක් නැහැ කියලා.”කාලය මෙසේ ගෙවී ගිය ද කාටත් රාසික් සොයා ගැනීමට නොහැකි විය. රාසික් ගේ පුත්තු ඥාතීහු මේ බව දන්නා කියන අයට කීහ. පල්ලි පූජකතුමෝ මවුලවිවරුන්ට පූජකයන්ට දැන්වූහ. මදුරන්කුලිය ගමේ පිරිස් උද්ඝෝෂණ පවා පැවැත්වූහ.ඒ දහ අට වැනිදා ය. යළිත් දුරකථන ඇමතුමක් ලැබුණේ ය.“එයාලා කිව්වා පිටකොටුවට එන්න කියලා... අපි එදා එතනට ගියේ පොලිස් බුද්ධි අංශයේ අයත් එක්ක. ඉන් පස්සේ කිව්වා වත්තලට එන්න කියලා. අපි වත්තලට ගියා. පල්ලිය ළඟට එන්න කිව්වා. එතන පාර්සලයක් ඇති ඒක ගන්න කිව්වා. අපි ඒක ගත්තා. එතැන තිබුණේ ‘සිම්’ දෙකක්. එකක් සභාපතිතුමාට දෙන්න කිව්වා... එකක් අපිට ගන්න කිව්වා.”මේ අතර රාසික් මහතාගේ අතුරුදන් වීම සම්බන්ධයෙන් පොලිස්පතිවරයාගේ නියෝගය මත පරීක්ෂණ කොළඹ නියෝජ්‍ය පොලිස්පති අනුර සේනානායක මහතා වෙත බාර වන්නේ ය. ඒ ඉකුත් ජනවාරි මස 15 වැනිදා ය. ඒ අනුව කොළඹ අපරාධ කොට්ඨාසයේ සිදු කෙරෙන පරීක්ෂණ බාරවනුයේ එහි අධ්‍යක්ෂ ඒ.ආර්.එල්. රණවීර මහතාට ය. ඒ මහතාගේ උපදෙස් මත ස්ථානාධිපති හේමන්ත දික්ඕවිට මහතාගේ මෙහෙයවීම මත ප්‍රධාන පොලිස් පරීක්ෂක ඊ. එදිරිසූරිය මහතා මේ පිළිබඳව දැඩි කැපවීමකින් ක්‍රියා කරන්නේ ය.සියල්ල සිදුවන්නේ මින් පසුව ය. කිසිවකුටත් අපරාධයක් කොට වසන් ස සිටිය නොහැකි යන කියමන යළිත් සනාථ කරමින් පොලිසිය අපරාධකරුවන් පසුපස හඹා යන්නේ ඉන් අනතුරුව ය. ඒ දුරකතන අංකයක් ඔස්සේ ය.ඉදිරියට ගෙන යන පරීක්ෂණ ඔස්සේ රාසික් මහතාගේ අතුරුදන්වී සම්බන්ධයෙන් එක් පුද්ගලයකු පිළිබඳව සැකයක් මතු වන්නේ ය. තවදුරටත් පරීක්ෂා කිරීමේ දී අතුරුදන් වූ රාසික් මහතාගේ හැඳුනුම්පත් භාවිත කරමින් ද ‘සිම්’ කාඩ්පත් ලබාගෙන ඇති සැකකරුවන් එම අංක ඔස්සේ රාසික් මහතාගේ දරුවන්ට මෙන් ම ඥාතින්ට ද කතා බස් කර ඇතැයි පොලිසිය අනාවරණය කර ගෙන ඇත්තේ ය.මේ අනුව ක්‍රියාත්මක වූ කොළඹ අපරාධ කොට්ඨාසය රාසික් ගේ අතුරුදන් වීම සම්බන්ධයෙන් පුද්ගලයකු කිලිනොච්චියේදී අත්අඩංගුවට ගත්තේ සිවිල් ඇඳුම් ලා ගත් සාමාන්‍ය මිනිසුන් ලෙස වෙස්වලාගෙන ගොස් ය. ඔහුගෙන් දීර්ඝ ලෙස ප්‍රශ්න කිරීමේදී රාසික්ගේ අතුරුදන්වීම පිළිබඳ එක්තරා ද්‍රවිඩ චිත්‍රපට අධ්‍යක්ෂකවරයකු කොළඹ කොලොන්නාවේදී අල්ලා ගැනීමට නිලධාරීහු සමත් වූහ.සැකකාර චිත්‍රපට අධ්‍යක්ෂකවරයා රාසික් සමඟ සබඳකම් පවත්වා ඇති බවත් එම කාල පරිච්ඡේදයේදී එම අධ්‍යක්ෂකවරයා උතුරු නැඟෙනහිර සරණාගතයින් පිළිබඳ වාර්තා චිත්‍රපටයක් නිර්මාණය කර ඇති බවත් ඔහු ඒකි රාජ්‍ය නොවන සංවිධානයේ ඉහළ පෙළේ පුද්ගලයන් සමඟ සමීප සබඳකම් පවත්වා ඇති බවත් පොලිස් අපරාධ කොට්ඨාසය සොයා ගත්තේ ය.ඉන් පසුව සැකකාර අධ්‍යක්ෂකවරයාගෙන් දීර්ඝ ලෙස ප්‍රශ්න කිරීමෙන් අනතුරුව මෙතෙක් අතුරුදන්ව සිටි රාසික් පිළිබඳ තොරතුරු අනාවරණය විය.කඳුරුවෙල දී සුදුපාට වෑන් රියෙන් දමාගෙන පැහැරගෙන ගිය රාසික් මහතා වාලච්චේන කාඩන්තමුණේ පනිච්චේන පාරේ පිහිටි අලුතින් ඉදිකරන නිවෙසට රැගෙන ගොස් ගෙල මිරිකා මරා දමා ඔහුගේ සිරුර නිවසේ අත්තිවාරමේ අඩි 6 ක් ගැඹුරු වළක් හාරා එය වළදමා ඇති බව අපරාධ කොට්ඨාසයේ නිලධාරින් සොයා ගත්තේ මේ ප්‍රශ්න කිරීම්වලින් පසුව ය.ඒ අනුව වාලච්චේන ප්‍රදේශයට ගිය නිලධාරීහු පට්ටානි රාසික් මහතාගේ සිරුර ගොඩගැනීම සිදු කරන්නේ ඔහුගේ ඥාතින් ඉදිරිපිට දී ය. රාසික් මහතා අවසන් වරට ඇඳ සිටි ඇඳුම් වලින් සිරුර සිය පියාගේ බව හඳුනා ගැනීමට ඔහුගේ පුත්‍රයාට හැකි විය. වාලච්චේන ප්‍රදේශයේ පදිංචිකරුවකුට අයත් මෙම නිවෙස යට මළ සිරුරක් තිබෙන බව ඔහු දැන ගෙන ඇත්තේ නිවෙස හාරා සිරුර ගොඩ ගත් මොහොතේ දී ය.ඝාතකයන් කෝටි දෙකක කප්පම් ඉල්ලා ඇත්තේ රාසික් මහතා මරා වළ දැමීමෙන් ද අනතුරුව බව පොලිසිය කළ පරීක්ෂණවලදී හෙළි වී ඇත.රාසික් මහතාගේ සිරුර පොලිසිය සොයා ගත්තේ ඔහු අතුරුදන්ව වසරකුත් මාස පහක කාලයකට පසුව ය. කෙසේ වෙතත් රාසික් මහතාගේ අතුරුදන්වීම හා පැහැර ගැනීම රජයේ ආරක්ෂක අංශ සිදු කළ බවට ඒම කාලවකවානුවේ දී චෝදනාවක් පවා එල්ල විය. එහෙත් මෙහි ඇත්ත නැත්ත හෙළිවීමත් සමඟ රාජ්‍ය නොවන සංවිධානයක නියෝජිතයකු වූ රාසික් ඝාතනයේ සුලමුල ද හෙළි වන්නේ ඊට සම්බන්ධ වූ සැකකරුවන් ද සමඟ ය.රාසික් මහතා ඝාතනය කළේ මුදල් ලබාගැනීමේ අදහසින් බව කොළඹ අපරාධ කොට්ඨාසය කියයි. මේ සම්බන්ධයෙන් තවත් පුද්ගලයන් අත්අඩංගුවට ගැනීමට නියමිතව ඇත.එහෙත් දුරකථන ජාල පරීක්ෂා කිරීමේ දී හා සියුම් පරීක්ෂණ මගින් අනාවරණය කරගත් තොරතුරු මතද කොටූ වූ අපරාධකරුවන්ගෙන් හෙළි වූ කරුණු මතද පට්වානි රාසික් මහතාගේ ඝාතනයේ සුලමුල සොයා ගැනීමට ඉවහල් විය.කොළඹ නියෝජ්‍ය පොලිස්පති අනුර සේනානායක, කොළඹ අපරාධ කොට්ඨාසයේ අධ්‍යක්ෂ පොලිස් අධිකාරි ඒ.ආර්.එල්. රණවීර මහතාගේ මෙහෙයවීමෙන් ස්ථානාධිපති හේමන්ත දික්ඕවිට මහතාගේ උපදෙස් මත ප්‍රධාන පොලිස් පරීක්ෂක ඊ. එදිරිසූරිය මහතා ඇතුළු කණ්ඩායමක් මේ පිළිබඳ පරීක්ෂණවලට එක්වූහ.කීර්ති මෙන්ඩිස් පිංතූර - මිහිර විජේසේකර(මාරවිල සමූහ) කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=af1108077</link>
    <topic>සැරයන්ගේ මාරයා මහ රෑ දොරට තට්ටු කරයි</topic>
    <author>අමල් යශෝමන් ජයසිංහ</author>
    <content>ඒ රාත්‍රිය එතරම් බිය උපදවන බියකරු රාත්‍රියක් වේ යැයි කිසිවකුත් නොසිතන්නට ඇත. තම දියණියන් සිවුදෙනා දීගතලදී ඔවුනට ද බරක් නොවෙමින් සිය මහගෙදරට වී කල්ගත කළ ඒ වියපත් මවුපිය දෙදෙනා එළවුළු දෙකක් සමඟ බතක් උයා කා සුපුරුදු පරිද්දෙන් රාත්‍රි 8.30 වෙද්දී නිදන්නට වූහ. ඒ අතරේ දී ඒ නිවසට පෙනෙන මානයක පිහිටි එක් නිවසක නිදි වරමින් පසු වූ දෙදෙනකු ලේ වැගිරීම් දර්ශන සහිත විඩියෝ පටයක් නරඹමින්, මදුවිත තොලගාමින් තමන්ට ඇවැසි වූ යක්ෂයාගේ හෝරාව එළැඹෙන තෙක් කල්මරමින් පසුවන්නට වූහ.-ටොක් – ටොක් - ටොක් - ටොක්-”කවුද?””රාළහාමි මාමේ – රාළහාමි මාමේ මේ මං.. මං.. හදිසියක් ඉක්මනට දොර අරින්ඩකො.තම බිරියගේ පාර්ශ්වයේ ඥාති පුත්‍රයකුගේ කටහඬ හැඳින ගැනීමෙන් අනතුරුව හේ ඇඳෙන් බැස විත් දොර හරින්නට වූයේ “මොකෝ බං මේ මහ රෑ ජාමේ” යැයි කියමිනි. යළිත් ඔහුට අසන්නට කියන්නට ඉඩක් නොතැබූ පැමිණි පුද්ගලයා තමන්ගේ උදව්වට කැඳවා පැමිණි අනෙකා ද සමඟින් වහා ආලින්දයට කඩා වැදී අතැති තියුණු මන්නා පිහිය විදුලි සැරෙන් මෙන් ඔහුගේ හිස, මුහුණ උරහිස හා පපු පෙදෙසට එල්ල කරන්නට වූයේය. හෙතෙම කෑගැසුවේය. ලතෝනි නැඟුවේය. ඒ ඇසී අනෙක් කාමරයක නිදාහුන් බිරිය ද, අවදි වී වහා සාලයට දිවැවිත් දුටු දසුනින් බිරාන්තව මරහඬ තලන්නට වූවාය. හිස අත් බදාගත්වනම යටිගිරියෙන් කෑගසන්නට වූවාය. ඇය තමන් විදුලි ආලෝකයෙන් සැක හැර හඳුනාගත් බව දැනගත් අනෙකා වහා ඈ වෙත අතැති කෙටේරියත් අමෝරා කඩා පැන්නේය. වැරෙන් පහර පිට පහර එල්ල කළේය. ඔවුන්ගේ ලතෝනිය ඈතට ඇසුණ ද කිසිවකුත් පිළිසරණයට නොපැමිණියහ.වියපත් ව සිටි දෙන්නා දෙමහල්ලෝ මුලින් සිඳලූ කෙසෙල් කඳන් දෙකක් මෙන් බිම ඇද වැටී නිහඬ වූහ. තම තමන් වෙත ඉවක් බවක් නැතිවම එල්ල වූ මන්නා, කෙටේරි පහර වළකාගන්නට මෙන් දිගු කළ දෑත දරුණු කැපුම් තුවාල 11ක් ද, බිරියගේ දෑතේ දරුණු කැපුම් තුවාල 13ක් ද, විය. ඇයගේ ගෙල පෙදෙස හිස හා මුහුණ කැපුම් තුවාල සහිතව ලෙයින් වැසී උතුරා යමින් තිබිණ. ඔහුගේ සිරුරේ ඉහළ කොටසට බරපතළ කැපුම් තුවාල සිදුවී තිබූ අතර දකුණු උරහිස හරහා මන්නා පහර කිඳා බැස ගිය කැපුමකින් ද රත්පැහැ ලේ පොළවේ සෙමින් ගලා යමින් තිබිණ.”අනේ අම්මේ : අනේ තාත්තේ – ඉක්මනට එන්ඩකෝ - අපෙ ආච්චිටයි සීයාටයි මොනවද වෙලා. එන්ඩකෝ” දිනපතා හිමිදිරියේ තම නිවසේ සිට (මවගේ පියා හා මව) ආච්චි හා සීයා වෙසෙන මහගෙදරට ගොස් එන්නට පුරුදුව සිටි අෂාන් පුතු ආපසු තම නිවසේ මිදුලට වැද මහහ¼ඩින් හඬන්නට වූයේය.දියණියන් සිව්දෙනකුගෙන් මේ ගම වෙසෙන්නේ එම යුවළගේ ලොකු දුව හේමන්තිකා උපුල්මලී පමණකි. ඇය සිවුදරු මවකි. ඈ නිතර තම මවුපියන්ගේ දුක සැප සොයා බලා එන්නීය. කි.මීටර 6ක පමණ දුරකින් හියාරේ පිහිටි මහගෙදරට ගොස් ආ තම දෙවන පුතු කී පුවතින් සසලව ගිය ලොකු දුව තම සැමියා සමඟ යතුරු පැදියක නැඟී වහා එහි ගියාය.අක්මීමන, අමල්ගම ආදර්ශ ගම්මානයේ හියාරේ ආඳාදොළවත්ත ගමේ පදිංචිව සිටි කිරිපිටිගේ ජස්ටින් රොවෙල් (72) මහතාගේ ගම සීදූව රද්දොළුවේය. පොලිස් දෙපාර්තමේන්තුවේ පුරා වසර 26ක් සේවයේ යෙදී විශ්‍රාමික සුවයෙන් පසුවූ හේ හිටපු සැරයන්වරයෙකි. හෙතෙම අපරාධ පරීක්ෂණ සැලසුම් පිළිබඳ පොලිස් දෙපාර්තමේන්තුවේ පුහුණුලාභී 12 දෙනාගෙන් එක් දක්ෂ නිලධාරියකු ලෙස නමක් දිනා සිටියේය. 72 වන වියෙහි පසුවුවද හේ ජවසම්පන්නය. ගමේ තරුණයනට වොලිබෝල් ක්‍රීඩාව හඳුන්වා දුන් හෙතෙම ගමේ පිටියේ දී තරුණන් හා එක්ව කරට කර වැටී ක්‍රීඩා කළේය. ගමේ විවිධ සමාජ සේවා සමිතිවලට ද බැඳී සිටිමින් ගමේ කා සමඟත් හොඳ හිත දිනා සිටි අයකු බවද පැවසේ.හියාරේ, ආඳා දොළවත්ත ගම්පියසම කැළැඹී ගිය මෙම අබිරහස් ද්විත්ව ඝාතනය සම්බන්ධයෙන් අක්මීමන පොලිස් ස්ථානාධිපති උප පො.ප. ජී.ඩී..ජේ.වසන්ත මහතා පරීක්ෂණ ක්‍රියාත්මක කළ ද කිසිදු හෝඩුවාවක් සපයා ගැනීමට පොලීසියට නොහැකි විණි. ඊට හේතු වූයේ අපරාධය සිදු කළ ස්ථානයේ සැකකරුවන්ගේ කිසිවක් නොතිබීමය. ස්ථානාධිපතිවරයා තවත් පියවරකට ගියේය.නිවාඩු පිට සිටි පොලිසියේ බුද්ධි අංශයේ සැරයන් (1619) සෝමපාල මහතා කැඳවා රාජකාරියෙහි පිහිටුවමින් උපදෙස් කිහිපයක් දෙනු ලැබීය. ඒ අනුව යමින් සැරයන්වරයා මියගිය අය පිළිබඳ අවමඟුල් කටයුතු සිදුකැරෙමින් පවතින ලොකු දුව හේමන්තිකාගේ නිවසට යන එන අය පිළිබඳ තොරතුරු එක් රැස් කළේය. පිහි ඇනුම් හා සාහසික ක්‍රියා කිහිපයක් සම්බන්ධයෙන් නම් දරා සිටි ගමේ වෙසෙන පුද්ගලයෙක් ද මළගෙදරට වී සිටියේය. පසුගිය දිනක ඝාතනයට ලක්වූ අයගේ ඉඩමක සොරෙන් කෙසෙල් කැන් කැපූ සිද්ධියකදී මියගිය අයට බැණවැදුණු අය මොහු වීමත් ඉඩම් නඩුවක් සම්බන්ධව උරණව නොයෙක් වර දබරයට පැමිණියේ මොහු වීමත් පොලිසියේ සැකයට හේතු විණි.එහෙත් කිසිවිටෙක ඝාතනයට ලක්වූ විශ්‍රාමික සැරයන්වරයා ඔහුට අවවාද දුන්නා මිස දබරයට නොගිය බවද පොලිසිය දැන සිටියේය. එම පුද්ගලයා සමඟ තවත් දෙදෙනකු ද සැකපිට අත්අඩංගුවට ගැනිණි. එහෙත් මෙම ද්විත්ව ඝාතනය පිළිබඳව දිගින් දිගටම ප්‍රශ්න කිරීමේ දී තමන් කිසිවක් නොදන්නා බව පැවසිණි. ඔහු රක්ෂිත භාරයට පත් කැරිණි. සෙසු සැකකරුවන් දෙදෙනා රඳවා තබාගැනීමේ නියෝග මත තබා සිට ප්‍රශ්න කෙරිණි.රක්ෂිත බාරයේ පසුවන සැකකරු සමඟ උභය දූතයකු හාද කරවන්නට ස්ථානාධිපතිවරයා කටයුතු කළේය. උභය දූතයා හරහා වැදගත් තොරතුරු රැසක් අනාවරණය විණි. පොලිස් නිලධාරීන් 30කට ආසන්න පිරිසක් යොදවමින් ගම් පියසේ සෑම නිවසක්ම විශේෂ පරීක්ෂාවකට ලක්කෙරිණි.එහිදී රක්ෂිත බාරයේ පසුවන සැකකරුගේ මහගෙදර පිටුපස ලෑලි ගොඩක් යට සඟවා බෑගයක දමා තිබූ ලේ තැවරී ගිය තියුණු මන්නා පිහියක් ද සැකකරුගේ නිවසේ තිබී ලේ තැවරුණු කමිසයක් ද පොලිසිය සොයා ගත්හ.මේ අතරේදී එක් පිරිසක් එක්ව සිදු කරන්නට යෙදුණු උද්ඝෝෂණයක් හේතුවෙන් කාගේත් අවධානය යොමු වූයේ එදෙසටය. පොලිසියේ ස්ථානාධිපතිවරයා වහා මාරු කළ යුතු බවට උද්ඝෝෂකයෝ හඬ නැඟූහ. වෙනත් ප්‍රදේශයක එක් හිමිනමක් ද ස්ථානාධිපතිවරයා වහා මාරු කළ යුතු බවට උපවාසයක යෙදුණි. මේ හේතුවෙන් කිසියම් ගැටලු සහගත තත්ත්වයක් ඉස්මතු විණි.දකුණු පළාත් භාර නියෝජ්‍ය පොලිස්පති විජය අමරසිංහ මහතා වහා ක්‍රියාත්මක වෙමින් ගාල්ල විශේෂ පොලිස් කණ්ඩායමක් ගමට එවනු ලැබිණි. අක්මීමන යොවුන් සේනාංක කඳවුරු ශ්‍රවණාගාරයට පැමිණි නියෝජ්‍ය පොලිස්පතිවරයා ගමේ පූජ්‍ය පක්ෂය ද ප්‍රභූවරු ද මහජන නියෝජිතයින් ද ගම්වාසීන් පිරිසක් ද රැස්වීමකට සහභාගිකරවා ස්ථානාධිපතිවරයා වෙනත් ප්‍රදේශයකට මාරු කළ යුතු ද ඊට හේතු වන කරුණු පිළිබඳවත් අවධාරණයෙන් විමසා සිටියේය. මෙම අවස්ථාවට ගාල්ල කොට්ඨාස භාර පොලිස් අධිකාරිවරයා ද ගාල්ල සහකාර පොලිස් අධිකාරිවරයා ද එක්වූහ.එම රැස්වීමට සහභාගි වූ විශ්‍රාමලත් විදුහල්පති එම්.ජී.ගුණවර්ධන, හිටපු පළාත් සභා මන්ත්‍රී අක්මීමන ප්‍රධාන සංවිධායක (ජ.වි.පෙ.) රත්න ගමගේ, හිටපු ප්‍රාදේශීය සභා මන්ත්‍රී සුදත් යන මහත්වරු ඇතුළු පිරිසක් ස්ථානාධිපතිවරයා මෙම ගම් ප්‍රදේශයට පැමිණි දා සිට ගමේ තිබූ කසිප්පු හා ගංජා ජාවාරම් මැඬලීමට, අවම කිරීමට කැපවී ක්‍රියාකළ බව ද ද්විත්ව මිනීමැරුම පිළිබඳ පොලිසියට විරුද්ධව නොව පොලිසිය තවත් උනන්දු කරවීමට සිදුකළ උද්ඝෝෂණයක් බව ද ගමේ සාමය ආරක්ෂා කිරීමට එතුමා හොඳින් කටයුතු කරන බවද කියා සිටියහ.ගාලු පළාත් ප්‍රධාන සංඝ නායක ශාස්ත්‍රපති හුලංදාවේ රතනසිරි රේවත, හියාරේ නිග්‍රෝධාරාම විහාරාධිපති වත්තහේනේ සුමන යන හිමිවරු ද ස්ථානාධිපතිවරයා මෙම ද්විත්ව ඝාතන සම්බන්ධයෙන් පරීක්ෂණ සිදුකරමින් පවතින අවස්ථාවකදී මෙවැනි උද්ඝෝෂණ නුසුදුසු බවත් ප්‍රකාශ කළහ.මියගිය අයගේ ලොකු දුව ඇතුළු සමීප ඥාතීන්ගෙන් මෙම සිද්ධිය සම්බන්ධයෙන් පොලිසිය විසින් සිදුකරනු ලබන පරීක්ෂණ පිළිබඳව සෑහීමකට පත්වන්නේ දැයි සිළුමිණ කළ විමසුමකදී මියගිය අයගේ බෑණා වන පාලිත වීරවික්‍රම මහතා කියා සිටියේ ඕ.අයි.සී.මහත්මයා අපට විශ්වාසයි. ඒ ගැන පරීක්ෂණ කරන අන්දම සැක නැහැ මැතිවරණයක් වෙනුවෙන් ක්‍රියාත්මක වී ඇති ඇතැම් අයවලුන් මෙම සිද්ධිය හරහා ගමේ අයගේ අවධානය දිනා ගැනීමට වෙර දැරූ බවක් ය.මේ පිළිබඳව අප ස්ථානාධිපතිවරයාගෙන් ද කළ විමසුමක දී මගේ උසස් නිලධාරීන්ගේ උපදෙස් හා වසර ගණනාවක මගේ රාජකාරි අත්දැකීම් අනුව සිදුකරන පරීක්ෂණ කටයුතු උද්ඝෝෂකයන්ගේ ක්‍රියාවන් අභියෝගයක් සේ සලකා තවත් වේගවත් කළ බවත් පරීක්ෂණවල රහස්‍යභාවය ආරක්ෂා කිරීම මත තොරතුරු කිසිවක් විනිවිද නොවීම නිසා ඇතැමුන් වරදවා වටහා ගත් බවත් පැවැසූ ස්ථානාධිපතිවරයා උද්ඝෝෂකයන් අතර ප්‍රධාන සැකකරුගේ ඥාතීන් සිටි බවද පැවැසීය.අබිරහස් අන්දමින් ඝාතනයට ලක්වූ වියපත් යුවළගේ අපරාධකරුවන් නීතියේ රැහැනට හසුකර නිසි දඬුවම් ලබාදීමට තවදුරටත් සාක්ෂි ගොනු කරමින් පොලිස් නිල සුනඛයන් තිදෙනකු යෙදවුවද එම නිවස පහළ පිහිටි දොළ පාර අසලට යමින් ආපසු හැරුණහ. ලේ තැවරුණු මන්නා පිහියේ හා ඝාතනයට ලක්වූවන්ගේ රුධිරය ද එක සමාන බවට ඩී.එන්.ඒ. වාර්තාවක් ද ප්‍රධාන සැකකරුගේ අතුල් සටහන් බව කියැවෙන නිවසේ පෝටිකෝවේ බිත්තියක සටහන්ව තිබූ ඇඟිලි සටහන් ප්‍රධාන සැකකරුගේ බවට ද වාර්තාවක් ස්ථානාධිපතිවරයාට ලැබී තිබේ. එහෙත් ප්‍රධාන සැකකරු සමඟ පැමිණි අනෙක් පුද්ගලයා ප්‍රදේශයෙන් පලාගොස් ඇති බවත්, ඔහු පාවිච්චි කළ තියුණු ආයුධය සොයා පරික්ෂණ සිදුකැරෙන බවත් මෙම ද්විත්ව මිනීමැරුම පිළිබඳ විමර්ශන කටයුතුවල රහස්‍යභාවය හේතුවෙන් හෙළිදරව් කළ නොහැකි බව පැවසූ ස්ථානාධිපතිවරයා අදාළ සාධක රැසක් පරිවේෂණ සාක්ෂි ලෙස ගොනු කෙරෙන බවද පැවැසීය.මේ සිද්ධිය පිළිබඳව සිළුමිණ එම ගම් පියසේ සිදුකළ නිරීක්ෂණ සංචාරයකදී හියාරේ හන්දියේ ත්‍රිරෝද රථ රියදුරු සුසිල් පාලිත හපුතන්ත්‍රී මහතා මෙසේ කීය.”පොලිසියේ පරීක්ෂණ ගැන අවංකවම සතුටුයි. මේ වගේ තිරිසන් ක්‍රියා මේ අපේ ගම්වල සිදුවෙලා නැහැ. දැන් ගමේ හැමෝම ඉන්නෙ භීතියෙන්. හවස ඛ්යෙන් පස්සෙ කවුරුවත් පාරට බහින්නෙ නැහැ. ඒ හින්දා අපට දැන් හයර් එකක්වත් නැහැ”දකුණු පළාත් බාර නියෝජ්‍ය පොලිස්පති විජය අමරසිංහ මහතාගේ අධීක්ෂණය යටතේ ගාල්ල කොට්ඨාස බාර පොලිස් අධිකාරි එස්.සී.විදානපතිරණ, ගාල්ල සහකාර පොලිස් අධිකාරි (11) කේ.බී.කීර්තිරත්න මහත්වරුන්ගේ උපදෙස් මත අක්මීමන පොලිස් ස්ථානාධිපති උප. පො.ප. ජී.ඩී.ජේ.වසන්ත මහතා ප්‍රධාන උප. පො.ප. කේමසිරි, සැරයන්වරුන් වන (1691) සෝමපාල, (28251) සිරිවර්ධන, (59111) සරත්චන්ද්‍ර, (22764) ලයනල් (47371) මෙන්ඩිස් නිලධාරීහු මේ පිළිබඳව තවදුරටත් පරීක්ෂණ පවත්වති.”ගමේ හෝ කොතැනක හෝ කිසියම් අපරාධ ක්‍රියාවක් සිදුවනු යමකු දුටුවා නම්, ඇසුවා නම් ඒ බව වහාම රහසිගතව හෝ පොලිසියට දන්වන්න. එවිට ඕනෑම අපරාධයක අපරාධකරුවන් වහා අල්ලා ගැනීමට ලබාදෙන වටිනා මහජන සහයෝගයක් යැයි ස්ථානාධිපති උප පොලිස් පරීක්ෂක ජී ඩී.ජේ. වසන්ත මහතා සිළුමිණට පැවැසීය.අමල් යශෝමන් ජයසිංහඡායාරූප – රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=af1108078</link>
    <topic>මුතූර් බැංකු කොල්ල කල්ලිය කොටු වුණු හැටි</topic>
    <author>විජයානි එදිරිසිංහ</author>
    <content>මඩකලපුව මුතූර් මහජන බැංකුව කොල්ල කෑම සිදු වූයේ පසුගිය මැයි මාසයේ දී ය. රුපියල් කෝටි පහළොවක් වටිනා රන් අබරණ සහ මුදල් පැහැරගත් එම කල්ලිය අත්අඩංගුවට ගැනීමට නොහැකිව තිබුණි.ආයුධ සන්නද්ධ පැමිණි මොවුන් බැංකුවට ඇතුළුවීමට යොදාගත් උපක්‍රමය වූයේ බැංකුවේ නම යෙදූ වෑන් රථයකින් පැමිණ බැංකුවේ මුදල් ගෙන යන එන කණ්ඩායම ලෙස හැසිරීමයි. මොවුන්ගේ හැසිරීම පිළිබඳව අංශු මාත්‍රයකුද සැක නොසිතූ බැංකු ආරක්ෂක නිලධාරීන් පවා මොවුන්ට බැංකුවට ඇතුළු වීමට අවසර දී තිබුණි.එදින පස්වරු තුනට පමණ බැංකුව තුළට රිංගාගත් මේ පිරිස එතුළ සිටි පිරිසට ආයුධ පෙන්වා බිය වද්දා එතෙක් බැංකුවේ එදින දවස තුළ එකතු වී තිබූ මුදල් සහ රන් අබරණ තොග ද රැගෙන පලා ගොස් තිබිණි.මෙසේ කොල්ල කෑ මුදල් සහ රන් ආභරණවල වටිනාකම රුපියල් කෝටි පහළොවකි. මෙතරම් විශාල මුදලක් එකවර බැංකුවකින් පැහැරගත් ප්‍රථම අවස්ථාව ද එය විය.මෙම කොල්ලයට පැමිණි පිරිස කවුද ඔවුන් මෙහෙයූයේ කවුද? සැලසුම සකස් කළේ කවුද? මේ මුදල් රැගෙන ගියේ කොහාට ද? ආදී වශයෙන් වූ සෑම සියලු ගැටලුවක් ම වූවා මිස මොවුන් පිළිබඳ කිසිම තොරතුරක් සොයා ගැනීමට පොලිසියට හැකි වූයේ නැත.පොලිස් කණ්ඩායම් ගණනාවක් ප්‍රදේශය පුරා මෙහෙයුම් ආරම්භ කළහ. පොලිස් සුනඛයන් පවා යොදා සැකකරුවන් කොටු කර ගැනීමට පොලිසිය දිවා රෑ නොබලා මෙහෙයුම් සිදු කළත් ප්‍රතිඵලයක් නොවීය.මේ කොල්ලයට සම්බන්ධ පුද්ගලයන් කොටු කර ගැනීමට නොහැකිව ඒ පිළිබඳව ආරක්ෂක මණ්ඩලයේ පවා සාකච්ඡාවට භාජන විය. කෙසේ වෙතත් මෙම සැලසුම්ගත කොල්ලය පිටුපස දැවැන්තයකු සිටින බව නම් පොලිසියට රහසක් නොවීය.ප්‍රදේශයේ පොලිස් කණ්ඩායම්වලට මාසයක් දෙකක් ඇතුළත මේ පිළිබඳ තොරතුරු හෙළි නොවී යද්දී පොලිස්පතිවරයා විසින් මේ කොල්ලයේ තොරතුරු හෙළි කර ගැනීමට රහස් පොලිස් කණ්ඩායමක් යෙදෙව්වේ ය.රහස් පොලිසියේ නව අධ්‍යක්ෂවරයා වශයෙන් පත්වූ ජ්‍යෙෂ්ඨ පොලිස් අධිකාරි මහේෂ් පෙරේරා ගේ අධීක්ෂණය යටතේ මෙම මෙහෙයුම සිදුවිය යුතු ආකාරය පිළිබඳව ඒ මහතාත් රහස් පොලිසියේ නියෝජ්‍ය පොලිස්පති ජයන්ත කුලතිලක මහතා සහ පොලිස්පතිවරයා අතර සාකච්ඡා පැවැත්විණි. ඒ සඳහා පළපුරුදු නිලධාරීන් තෝරා ගැනිණි. මහේෂ් පෙරේරා මහතා සමඟ කාලයක් තිස්සේ විවිධ අපරාධකරුවන් කොටු කර ගැනීමේ මෙහෙයුම්වලට සම්බන්ධ වූ නිලධාරීන් පිරිසක් ඒ සඳහා තෝරා ගැනිණි. රහසිගතවම එම පිරිස මඩකලපුවට ගොස් මෙහෙයුම් ආරම්භ කළහ.මේ මෙහෙයුම එක්තරා ආකාරයකට ස්කොට්ලන්ඩ් යාඩ් මෙහෙයුමකට සමාන විණි. රහස් පොලිස් කණ්ඩායම සතියක් යනවිට මෙම කොල්ලයට සම්බන්ධ පුද්ගලයන් කවුද යන්න පිළිබඳ තොරතුරු හෙළිකර ගත්තේ ය. අනතුරුව අවශ්‍ය වූයේ ඔවුන් අත්අඩංගුවට ගැනීම සහ මුදල් හා රන් ආබරණ සොයා ගැනීමයි.ඒ අතර ප්‍රධාන සැකකරුවන් දෙදෙනකු ගේ ඡායාරූප මාධ්‍ය හරහා ප්‍රසිද්ධ කරනු ලැබිණි. ඔවුන් පිළිබඳ තොරතුරු ගලා එන්නට පටන් ගත්තේ ඉන් අනතුරුව ය. එහි ප්‍රතිඵලයක් වශයෙන් ප්‍රථමයෙන් ම සැකකරුවන් දෙදෙනකු කොටු කර ගැනීමට හැකි විය. ඔවුන් ගෙන් ප්‍රශ්න කරගෙන යාමේදී සෙසු සැකකරුවන් පිළිබඳ තොරතුරු හෙළිකර ගත හැකි වුවත් ඔවුන් සැඟවී සිටින ස්ථාන සොයා ගැනීමට සැකකරුවන් ලබාදුන් තොරතුර මත හැකියාවක් නොලැබිණි.මේ මහා කොල්ලයේ තොරතුරු හෙළි කර ගැනීමට අවශ්‍ය වූ සාධකය වූයේ සැකකරුවන් ඒ සඳහා භාවිත කළ දුරකථන අංක සොයා ගැනීමයි. මේ සඳහා අධික වෙහෙසක් දැරිය යුතු වුවත් රහස් පොලිසියේ නව තාක්ෂණික ක්‍රම ඔස්සේ දුරකතන අංක ගණනාවක් සොයා ගැනීමට හැකි විය.එම අංක ඔස්සේ පරීක්ෂණ සිදු කරගන යනවිට රහස් පොලිසියට හෙළි වූයේ එම දුරකථන අංක ලබාගෙන තිබුණේ කොල්ලයට සම්බන්ධ සැකකරුවන්ගේ නම්වලට නොවේ. වෙනත් පිටස්තර පුද්ගලයන්ගේ නම් වලට ය. එම පුද්ගලයන් අත්අඩංගුවට ගෙන ප්‍රශ්න කෙරිණි. එහිදී ඔවුන්ගෙන් ප්‍රකාශ වුණේ ඔවුන්ගේ නම් ගම්වලට දුරකතන අංක ලබාගත් පුද්ගලයන් ඔවුන් තරමක් දන්නා හඳුනන අය බවයි. නමුත් ඔවුන් සමඟ සමීප සබඳතාවයක් මොවුන් අතර නැති බව ද දැන ගත හැකි විය. එපමණක් නොව තවත් දුරකථන ලබාගෙන තිබුණේ මියගිය පුද්ගලයන්ගේ නම්වලට ය. මෙම මහා කොල්ලය සඳහා විටින් විට පණිවුඩ එහා මෙහා යැවීමට කොල්ලකරුවන් සිම් කාඩ්පත් පහළොවක් පමණ යොදා ගෙන තිබුණි. එක සිම් කාඩ් එකක් පාවිච්චි කර තිබුණේ එක් දිනයකට පමණි. මේ ආකාරයෙන් ඔවුන් යොදාගත් සිම් කාඩ්පත් සියල්ල ම රහස් පොලිස් පරීක්ෂවලට අදාළ කර ගැනිණි. සිම් කාඩ්පත් දෙක තුනක් ඔස්සේ පමණක් ඒ වනවිටත් පණිවුඩ හුවමාරු වෙමින් තිබිණි.දුරකථන කුළුණ වාර්තා ඔස්සේ රහස් පොලිස් කණ්ඩායම් දැන් රට පුරා එහා මෙහා ඉගිලෙයි. ඒ කොල්ලකරුවන් කොටු කර ගැනීමට ය. අද කතා කරන තැන තවත් පැය ගණනාවකින් ඔවුන් නොමැත. දුරකතන එතැනින් ගොළු වෙයි. තවත් අංකයක් භාවිත වෙයි. තවත් පැය ගණනාවකින් එය ද ගොළු වෙයි. මේ ආකාරයෙන් එක් තැනක කතා කරන අංකය තවත් තැනක භාවිතා නොවේ. මේ ආකාරයෙන් ඉතාමත් සූක්ෂ්ම ක්‍රමයකට පණිවුඩ හුවමාරු ව සිදුවෙයි.මේ කොල්ලයට සම්බන්ධ සැකකරුවන් සොයා රහස් පොලිසිය ලුහු බඳීන බව කොල්ලකරුවන්ට ඉව වැටී තිබුණි. ඔවුන් ගේ ඊළඟ ඉලක්කය වී තිබුණේ මෙරටින් පළා යාමයි.එහෙත් රහස් පොලිසිය මේ වනවිට කටුනායක ගුවන් තොටුපළ හරහා කොල්ලකරුවන්ට රට පැන ගැනීමට ඉඩ නොතබා වැට බැඳ අවසන් වී තිබුණි. ඔවුන් පැන යනවා නම් ඒ හොර මුහුදු මාර්ග ඔස්සේ පමණි. එම නිසා රහස් පොලිසිය නාවික හමුදාව දැනුවත් කිරීමට ද පියවර ගත්තේ ය.කොල්ලකරුවන් තවත් දින කීපයක් ඉක්ම යාමට පෙර පලා යා යුතු බවට තීරණය වී තිබුණි. රහස් පොලිසියට ද මේ පිළිබඳව ඉව වැටී තිබුණි. ඒ නිසා ම රහස් පොලිස් කණ්ඩායම් සෑම පැත්තකින් මේ මෙහෙයුමට අවතීර්ණ වී තිබුණි. මෙහිදී තවත් විශේෂත්වය වූයේ රහස් පොලිසියේ අධ්‍යක්ෂක ජ්‍යෙෂ්ඨ පොලිස් අධිකාරි මහේෂ් පෙරේරා මහතාත් එම මෙහෙයුමට සම්බන්ධ වී සිටීමයි.මේ අතර රට පැන ගැනීමට තීරණය කළ කොල්ල කල්ලිය ඒ සඳහා අවශ්‍ය සැලසුම් සකස් කර තිබුණි. ඔවුන් ඒ සඳහා මන්නාරමෙ සිට හොර මුහුදු මාර්ගයක් ඔස්සේ පළා යාමට තීරණය කොට තිබුණි. ඒ අනුව පුද්ගලයන් හොරෙන් ප්‍රවාහනය කරන බෝට්ටුවක් ඔවුන්ගෙ ඔත්තුකරුවන් හරහා කතා කරගෙන තිබුණි. කල්ලියේ හය දෙනකු ඉන්දියාවට ගෙන යාම සඳහා මුදල රුපියල් ලක්ෂයයි. ඉන් භාගයක් ගමනට පෙර ලබා දී තිබුණි. ඉතිරි කොටස ගමන අවසානයේ දී ය.සියල්ල ඒ පැත්තෙන් සිදුවෙද්දී රහස් පොලිස් කණ්ඩායම් දැන් ;කාල්ලකරුවන් පිටුපස හඹා යන්නේ දුරකථන කුළුණු වාර්තා ඔස්සේ ය. මේ වනවිට ඔවුන්ට කොල්ල කල්ලිය ගැවසෙන ඉසව්ව කතා බහ කරන සියලු තොරතුරු ඔවුන්ගේ තාක්ෂණ ක්‍රම ඔස්සේ පැයෙන් පැය විනාඩියෙන් විනාඩිය ලබා ගනිමින් තිබිණි.කොල්ල කල්ලිය දැන් මන්නාරම මුහුදු තීරයට ගොස් ඇත. ඔවුන් ප්‍රවාහනය කරන බෝට්ටුවද සූදානම් ය. ඔවුන්ට පළා යනවිට තවත් ඇත්තේ ස්වල්ප වේලාවක් පමණි. “දැන් ඉතින් පොලිසියට අපේ වලිගෙවත් අල්ලන්න බැහැ” ඔවුහු පුරසාරම් තැබූ හ.මේ වනවිට බැංකු කොල්ලයෙන් ලබාගත් මුදල්වලින් කොටසක් විදේශ බැංකුවල තැන්පත් කර තිබුණි. එය කණ්ඩායම බාර නායකයාගේ උපදෙස් මත සිදුවූවකි.දැන් කොල්ල කල්ලිය බෝට්ටුවට නැඟ අවසන් ය. එහෙත් බෝට්ටු පදවන්නා තවමත් නැත. පැය කාලක් පමණ ගත විය. “කෝ මේ මනුස්සයා” කල්ලියේ එකෙක් ඇසීය. “තව ටිකකින් එයි” තව එකෙක් කීය. “බය වෙන්න එපා බං” අපි දැන් බේරිලා. රටට අවසන් වරට ආයුබෝවන් කියපල්ලා” යනුවෙන් කියන විට ම බෝට්ටුව පදවන්නා ඒ අසල විය. මේ වනවිට නාවික හමුදාව ද මුහුදු තීරය ඔස්සේ රැකවල් ලා සිටියහ.මොහොතක් ගත වූයේ නැත. රහස් පොලිසියේ ඉලක්කය සාර්ථක විය. තවත් මොහොතකින් පලා යාමට සූදානම්ව සිටි කොල්ල කල්ලියේ හය දෙනාගේ දෑතට මාංචු වැටුණි. රහස් පොලිසිය සිදු කළ මේ දැවැන්ත මෙහෙයුම නිසා අභිරහසක් ව තිබූ මුතූර් බැංකු කොල්ලයේ සැකකරුවන් අත්අඩංගුවට ගෙන එහි සියලු තොරතුරු හෙළි කරගැනීමට හැකි විය.රහස් පොලිසියේ අධ්‍යක්ෂ ජ්‍යෙෂ්ඨ පොලිස් අධිකාරි මහේෂ් පෙරේරා මහතාගේ අධීක්ෂණයෙන් මෙම මෙහෙයුම සිදුකැරිණි.විජයානි එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=af1108079</link>
    <topic>මිල්ලන්ගොඩ රාජා සමුගනී</topic>
    <author>ඉසවි</author>
    <content>වේලාව රාත්‍රී අට පසුවී තිබෙන්නට ඇත. දඹානේ සිට ආපසු එමින් සිටි ගමනේදී අපි නුවර වැව ඉස්මත්තේ සිට දළදා මැදුර අබියසින් ඇසෙන හේවිසි, හොරණෑ, බෙර හඬට කන් දුන්නෙමු. ඒ මහනුවර දළදා මාලිගයේ ඇසළ පෙරහරේ ප්‍රථම කුඹල් පෙරහර වීදි සරණ දිනයයි. නුවර වීදි පුරා ඇත්තේ අමුතු සිරියාවකි. උස් ගස් හි රැඳි විදුලි ආලෝකයෙන් ඔපවත් වූ නුවර වැවේ ජල රේඛා නටන්නේ අමුතු තාලයකටය.විදුලි එළිය පරයා නැගෙන කොප්පරා එළිය ඒ රාත්‍රියට අමුතු සොඳුරු බවක් එක් කළ ද සියලු පෙරහර අංගයන්ගෙන් සමන්විත කුඹල් පෙරහරේ තිබුණේ පාළු බවකි. හදවත සසල කරවන ඒ පාළු බව පෙරහර පුරා පැතිර තිබුණේ මහා දැවැන්තයකුගේ සමුගැනීමක් නිසා නොවේ ද?මහනුවර ඇසළ පෙරහර වර්ණවත් කළ මිල්ලන්ගොඩ හස්ති රාජයාගේ අවසන් හුස්ම පොද වාතලයට එක්වීමේ කනගාටුදායක සිද්ධිය ඒ පාළු බවට හේතුව යැයි මට සිතුණි.ආඩම්බර ගමනින් පෙරහරේ ධාතු කරඬුව වඩම්මාගෙන සන්සුන්ව යන මිල්ලන්ගොඩ රාජා මගේ මතකය අලුත් කළේය. සද්දන්ත හස්ති රාජයකු වූ ‘මිල්ලන්ගොඩ රාජා’ වසර තිස් පහකට ආසන්න කාලයක් වරින්වර නුවර පෙරහරේ කරඬුව වැඩම්ම වූයේය. රාජා කුඩා කල සිටම වැඩුණේ කෑගල්ල මොළගොඩ එස්. ආර්. ඒ. මිල්ලන්ගොඩ මහතා හා ඒ මහතාගේ පවුලේ සාමාජිකයන්ගේ ආදරය, සෙනෙහස, කරුණාව මධ්‍යයේය.කිසි දිනෙක ඇත්ගොව්වකුට හිරිහැරයක් නොකළ රාජා වසරකට අධික කාලයක් රෝගාතුරව සිටිය ද ආසියාවේ දිගම දළ යුගලට හිමිකම් පෑ රාජාගේ තේජාන්විත බව නම් බිදකුදු අඩු නොවී තිබිණි.ඇත්ගොව්වා දෙන ටොෆියක්, හකුරු කෑල්ලක් රසකර කමින් විචිත්‍ර වර්ණයෙන් කළ ඇඳුමින් සැරසි ධාතු කරඬුව පිට මත තබාගෙන ඉමහත් ගෞරවයෙන් මඟ දෙපස බලමින් අභිමානවත් සාඩම්බර ගමනින් වීදි ඔස්සේ ගමන් ගන්නා මිල්ලන්ගොඩ හස්ති රාජයා යළිත් අපට දකින්නට නොලැබෙන්නේ ය.රාජා හස්තියා රාජ්‍ය නායකයන්ගේ පමණක් නොව දෙස් විදෙස් ලක්ෂ සංඛ්‍යාත ජනතාවගේ සිත් සතන් පැහැර ගත් සද්දන්තයෙකි.රාජාගේ සමු ගැන්ම අපේ හද සසල කරවන්නකි. එනමුදු මිල්ලන්ගොඩ රාජා අනාගතයට පෙන්වීමට සම හා ශරීර කොටස් උපයෝගී කොට මේ සද්දන්තයා ප්‍රතිනිර්මාණය කරවීමට මිල්ලන්ගොඩ මහතා ගෙන ඇති තීරණය බොහෝ වටින්නේය. තේජාන්විත ගමනින් නුවර හා සෙසු පෙරහර ඔපවත් කළ ,ඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=af11080710</link>
    <topic>ඉස්සරහට යන්න මාරු සල්ලි දෙන්න</topic>
    <author>අරුණි මුතුමලී</author>
    <content>බංකු කොටේ උඩටම කකුල් දෙකත් අරගෙන අඹ ගහට මම හේත්තු වුණේ ඇඟේ පතේ කෙඩෙත්තුව නිසා. මේ දවස්වල රාජකාරි කටයුත්තකට තාත්තා දුර පළාතක ගිහින්, අපේ ගමන් බිමන් සේරම බස්වලින් තමයි. ආච්චිටත් මේ හදිසියේම අඩුම කුඩුම වගයක් ගැනීමට අවශ්‍යමයි කීවාම මල්ලීටත් මටත් නිවාඩු දවසේ කියල නැතුව ගෙදරින් පිටවෙන්න සිදුවුණා. බඩු බාහිරාදිය රැගෙන ආපසු ත්‍රිරෝද රථයෙන් ආ ගමනට වඩා අපහසුවෙන් වුණත් බසයේ ගිය ගමන හොඳයි කියලා වෙලාවකට හිතෙනවා.ප්‍රධාන බස් නැවතුමට යන තුරු ත්‍රිරෝද රථයක යමුය කීවත් ආච්චි කැමැති වුණේම නැහැ. ඒ නිසා සිදුවුණේ සෙනඟ හොඳටම පිරුණු බසයකට අමාරුවෙන් ගොඩවෙන්න. ඒ බසයේ කොන්දොස්තර මහත්තයා තොරතෝංචියක් නැතිව ඉස්සරහට යන්න. පස්සට යන්න, ටිකට් ගන්න, මාරු සල්ලි දෙන්න කියමින් කෑ ගගහනවා. ආච්චිට අසුනක් දෙන්නවත් කෙනකුට පේන්නේ නැති තරම් සෙනඟ පිරිලා. කන්දොස්කිරියාව ඉවසගන්න බැරිම තැන අපි පුළුවන් තරම් ඉස්සරහට යන්න බැලුවත් අඩියක්වත් ඉස්සරහට තියන්න ඉඩක් නෑ. ඒත් කොන්දොස්තර මහතා එකවරම හයියෙන් කෑගසා “ඔය ඔතන කට්ටිය මැදින් තව ටිකක් කකුල ඉස්සරහට තියලා යන්නකෝ. මේ ෆුට් බෝඩ් එකේ කට්ටිය එල්ලිලා” කීවා.කාලෙකින් සෙනඟ ගොඩේ තෙරපීම නිසාත් ඇත්තටම ඉදිරියට යන්නට නොහැකි නිසා කේන්තියෙනුත් සිටි ආච්චි කොන්දොස්තර මහතා දෙස අසරණ ලීලාවෙන් බැලුවේ අපහසුව තේරුම් ගනී කියා හිතලයි. ඒත් දොර ගාව සිට ඉස්සී බැලූ කොන්දොස්තර “ඔතන තව ඉඩ තියෙනවනේ. එහාට යන්නකෝ. කේක් ගෙඩි වගේ එකතැනම ඉන්නැතුව“යි බෙල්ල දිගු කරමින් එබී කීවා. එයින් තමන්ට අපහාසයක් වුණා යැයි සිතූ ආච්චි එකවරම ඊතල පහරක් වගේ හඬ නැඟුවා. “ඔහෙලා හිතාගෙන ඉන්නේ බස්වල යන්නේ කුර තියෙන එව්වො කියලද?”තනිවම මොන මොනවාදෝ කුටු කුටු ගා කරබාගත් කොන්දොස්තර ටවුමට එනකල්වත් කාටවත් ඉස්සරහට යන්න කීවෙ නෑ. ඒත් මල්ලීත්, මාත් යාන්තම් ලජ්ජාව පිරිමසාගෙන ඒ බසයෙන් බැස්සේ අසුනක වාඩිවී මිස ඊළඟ බසයක නොයන බවට තරයේ අදිටන් කරගනිමින්.ටවුමේ බස් නැවතුම්පොළෙන් දෙවැනි බසයට ගොඩවී තිබුණ ඉඩ අනුව මල්ලී ඉදිරි අසුනේ ජනේලය ළඟත්, පිටුපස අසුනේ ආච්චිත් මාත් ඉඳ ගත්තා. අත් සහ කර තරමක් කැපූ රතුපාට හැට්ටයක් හා තරමක කොට සායක් ඇඳගත් ලලනාවක් මල්ලිගේ අසුනේ ඉතිරි කොටසේ වාඩිවුණා. ටිකෙන් ටික සෙනඟ පුරවා ගත් බසය පිටත්වන්නට ඔන්න මෙන්න තිබියදී සියලු අබරණින් සුසැදි කාන්තාවක් මොන්ටිසෝරි යන වයසේ දරුවකු ද වඩාගෙන බසයට ගොඩවුණා. එක එක අසුන්වල තම තමන්ගේ ලෝකවල යන කිසි කෙනකුට මේ මව හා දරුවා නොපෙනුණු පාටයි. සමහරු උදේම නින්දට ගිහින්. සමහරුන්ගේ දුරකථනයෙන් කනට වයර් ඇදිලා කිසි කෙනෙක්ගේ දුකක් තියා තමන්ගේ ප්‍රවේශ පත්‍රය මිලදී ගන්නවත් සිහියක් පතක් තියෙන පාටක් පෙනුණේ නෑ.”කවුරුත් සීට් එකක් දෙන්නේ නෑනේ. මිනිස්සු ද මුන්?” ආච්චි මගේ කනට කර කීව ද එහා පැත්තේ හිටි කෙනාට ඒ කතාව ඇසී දුන් පිළිතුරෙන් අපි පුදුමයට පත්වුණා.”ඔය ගෑනු මනුස්සයා ළමයාවත් වඩාගෙන හැමදාම නඟින්නේ සෙනඟ පිරිච්ච බස්වලටමයි. පිටිපස්සේ තව හිස් බස් ඕනතරම් තියෙනවනේ. ඒත් ළමයා පෙන්නල සීට් එකක් ඩැහැගන්න පුරුදුම වෙලා.””ඒත් ඉතිං පොඩි දරුවෙක් වඩාගත්ත අම්මා කෙනෙක්නේ?” කී ආච්චි මල්ලිගේ පිටට තට්ටු කරමින් ආසනය පිරිනමන ලෙස අණ නිකුත් කරද්දීම මැදිවියේ මහත්මයකුගේ අනුකම්පාව ඇයට ලැබුණා. අසුන පිරිනැමූ මහත්මයා බසයෙන් බැස ගොස් පිටුපස බසයකට ගොඩවනු අප දුටුවා. ළමයා අසුන මැද හිඳුවාගත් මව කොණ්ඩ කටුව ගලවා කේශ කලාපය විහිදා හැර ජංගම දුරකථනය ද කනේ රුවාගෙන සාමීචියේ යෙදෙන්න පටන් ගත්තේ දරුවකු සිටින වගක්වත් නැතුවයි. ඒ දර්ශනය දුටු පසුවයි අසළ පුද්ගලයාගේ කතාවේ අරුත අපට තේරුණේ.”හනේ අම්මප මෙහෙමත් ගෑනු” කියා තමාටම කියාගත් ආච්චී ජනේලයෙන් එපිට බලාගත් වනම හිටියේ තරමක කේන්තියක් ද මුහුණේ ඇතිවයි.බසය මඳ දුරක් ඇදී යද්දී මල්ලී ළඟ වාඩිවී සිටි ලලනාව උරහිස අකුළුවාගෙන ඇඹරෙන්නට ගත්තා. මල්ලී තවත් එහාට තල්ලු කළ ඇය අසුනේ ඉදිරියට පසුපසට ආදී වශයෙන් එහාට මෙහාට වනවිට ආච්චි ඇයගේ උරහිසට තට්ටු කළා.”ඔය ළමයා අනුන්ගේ නාට්ටාමිකං කරන්නේ නැතුව මෙන්න මෙහාට වෙන්න” මල්ලීගේ පිටට ද තට්ටු කර අයිනේ අසුන ඇයට දෙන ලෙස ඉඟි කරමින් ආච්චි කීවා. අවට දෙතුන් දෙනකුට ඒ කතාවට හිනා ආ නිසා එතැන සිටගෙන සිටි පුද්ගලයා හිමීට ඉදිරියටම ඇදී ගියා. ඒත් ආච්චි දෙස නුරුස්නා බැල්මක් හෙළු මල්ලි සෙනඟ පැත්තේ වාඩිවුණේ මටත් රවමින්.ඒ මේ කතා අතර බසය දිගටම ඉදිරියට ගියා. වරින් වර බසයේ සිටින මඟීන් මාරු වුණා. තරුණිය බේරාගැනීමේ පින මල්ලීට පටිසන් දුන්නේ ඒ මොහොතේමයි. අතින් කටින් බෑග් මලු එල්ලාගත් මැදිවියේ කාන්තාවක් දඩිපඩි ගාමින් විත් මල්ලී ළඟම හිට ගත්තා. මල්ලී ද අනුකම්පා කර ඇයගේ අත්බෑගය සහ අනෙක් ආම්පන්න සහිත මල්ල ඉල්ලාගෙන ඔඩොක්කුවේ තබාගත්තා. බරින් නිදහස් වූ සතුටින් ඇය දෙපස අසුන්වලට හොඳින් බර දී අල්ලාගෙන තෙරපෙන අතර වුණත් සුව සේ ගමන් කරන්නට වුණා. තරමට වඩා පිරිපුන් ඇයගේ ළැම පිළිබඳ කිසිදු කල්පනාවකින් තොරව, මල්ලීගේ උරහිස ළඟින් අසුනට ද බර දී සිටි ඇය නිසා මල්ලී පත්වුණු අපහසුව අපමණ බව අප දැක්කා. කලින් අයිනේ අසුනට මාරු වූ ලලනාවටත් වඩා ලජ්ජාවෙන් දෙකන් ද රතු කරගෙන මල්ලී ඒ ඉඩදුන් කාන්තාවගේ පැත්තට මඳක් බරවන විටම ඇය ද උරහිස් නටවා මල්ලී ප්‍රතික්ෂේප කළා.අප කළ වැරැද්දක් නිසා මෙන් හැරී අපටම රැවූ මල්ලී ආච්චිගේ කට යළි විවෘත වන්නට ප්‍රථම වහා නැඟිට හිටගෙන සිටි කාන්තාවටම අසුන පරිත්‍යාග කර ඉදිරියට ගියා. තමන් නිසා සිදුවූ ඇබැද්දිය ගැන කිසි වගක් නොදන්නාක් මෙන් මැදිවියේ කාන්තාව ද හරිබරි ගැහී ඉඳගත් සැටි දුටු ආච්චිගේ මුවට වචන ගලා එනු දුටු මම “ආච්චී මේක බස් එක” කියා රහසින් මතක් කළත් වැඩක් වුණේ නෑ.”බස් එකේ හින්ද තමයි තමංගෙ අංගපුලාව තියෙන්නේ කොහෙද කියලා දැනගෙන ඉන්න ඕනේ” කියා මටම ගැස්සූ ආච්චි අහක බලා ගත්තා. ඒත් ඒ වචන අර කාන්තාවගේ කනට ගිය බවක් නම් පෙනුණේ නෑ.නිස්කලංකව තරමක් දුර ගිය බසයේ සෙනඟ අතරට ගැබිණි මවක් එක්වුණේ ඔය අතරයි. මෙතෙක් වෙලා වැඩි සද්ද බද්ද නැතිව සිටි කොන්දොස්තර “ළඟ බහින කෙනෙක් ඉඩ ටිකක් දෙන්න” කියමින් කෑගැසුවත් ළඟ බහින කිසි කෙනකු හිටියේ නෑ. අප ඉඳගෙන සිටි පිටුපස අසුනේ කායවර්ධනකාරයෙක් වැනි තරුණයෙක් පොන්ටින් රැවුලක් සහිත සමාජවාදී පෙනුමක් ඇති අයෙක් සහ තවත් පිරිමි දෙදෙනෙක් හිටියත් ඔවුන් ඒ හඬට පුදුම වී බැලුවේ මීට පෙර බඩදරු අම්මලා දැක නැති ස්වරූපයෙනුයි. ගැබිණි කත ළඟම සිටි රැවුල්කාරයා ක්ෂණික නිද්‍රාවකට පත්වූ බව මොහොතකදී දුටු ආච්චිට ඉබේම හිට ගැනෙද්දී මම නැඟිට්ටා. ස්තුති පූර්වකව ඉදගත් කාන්තාව දෙසට හැරුණු ආච්චි තරමක් හඩින් කී දේ නවත්වන්නට මට හයියක් තිබුණේ නෑ.”අනේ ද කියන්නේ. අපේ කාලේ වගෙ නෙවෙයි දැන් මහත්තුන්ට අතපය පණ නෑනේ. ඔක්කෝටම කලින් දුව ගෙන ඇවිත් බස් එකේ සීට් අල්ලගෙන ගෙදර පුටු නැතුව වගේ ආසාවට ඉඳගෙන යනවා. දරුවෙක් ලැබෙන්න ඉන්න කෙනෙක් ද, දරුවෙක් වඩාගෙන ඉන්න කෙනෙක් ද වයසක උන්දෑ කෙනෙක් ද කියලාවත් කාටවත් ඒ ආසනේ නැඟිටලා දෙන්න උවමනාවක් නෑ. මොන ලෝකේ කල්පනාවල යනවද මන්ද”ආච්චිට කියන්න ලැබුණේ එච්චරයි. ළඟ බහින්න කිසිවෙක් නොසිටියත් ඊළඟ නැවතුම් පොළෙන් බහින්න අපේ අසුණේ සිටි තරුණයකු නැඟී සිටියා. හිස් වූ අසුනට පොර කෑවේ ද එතැනම හිටගෙන සිටි දෙදෙනෙක්මයි. ආච්චිගේ කටට වචන තවත් වේගයෙන් එන්න ගත්තා. මම කොච්චර ඉඟි කළත් ඒවා නතර වුණේ නෑ.”ඕං බලන්න ඉතින්. කොන්දොස්තර උන්නැහේ කට කැඩෙනකල් කෑගැහුවා ළඟ බහින කෙනෙක් හොයන්න. මේ කට්ටිය වාඩිවෙලා උන්නේ මේ බස් එකේම ආපහු යන්න වගේනේ. හප්පේ අර වාඩිවෙන්න තියෙන හදිස්සියක්?”මම ලජ්ජාවට කෙලින් බලාගෙන හිටගෙන හිටියේ ආච්චී මගේ කවුරුත් නෙමෙයි වගේ පෙන්වන්නයි. ගරිභණී කාන්තාවත් මේවා සාමාන්‍ය දේවල්නේ කියන්නා වගේ සරල හිනාවකින් ප්‍රතිචාර දැක්වූවා හැර වෙන කිසිවක් කියන්නට ඉදිරිපත් වුණේ නෑ. ඒ නිසාදෝ ආච්චිත් නිශ්ශබ්ද වුණා.අපි බහින ඉසව්වට බසය ළං වන විට වාහන තදබදය ඉතා තදින් තිබුණු නිසාත් සෙනඟ පොදිකමින් බසයේ සිටි නිසාත් ඉහින් කනින් ඩාදිය නොපෙරුණු කෙනෙක් නැති තරම්. ඒ අතර උස මහත තරුණයෙක් සියලුම දෙනා සිටගෙන සිටි රිද්මයට අනුකූල නොවන වෙනම අතකට හැරී බසයේ දොරකඩ හිරකරගෙන හිටගෙන සිටීම නිසා ළඟ සිටි හැම දෙනාම වගේ පත්වුණේ මහත් අපහසුවකට.සීරුවෙන් අසුනෙන් නැගිටගත් ආච්චි ක්‍රමයෙන් බසයේ දොර ළඟට එනවිටත් ඒ විශාල තරුණයාගේ වැලමිට පහරකට හසුවුණා. “බහින්න ඉඩ ටිකක් දෙන්න” කී ආච්චි තරුණයාගේ විශාල කඳට අත තබා තල්ලු කළත් කළුගල් පර්වතයක් මෙන් සිටි තරුණයා සොළවන්නට පුළුවන් වුණේ නෑ. අනිත් අයගේ උදව්වෙන් එහෙන් මෙහෙන් රිංගා දොර ළඟට ආ ආච්චි ආපසු හැරී තරුණයා දෙස බැලුවා.විශාල තරුණයාගේ ඉඟ පෙදෙස පහුරු ගා අවධානය දිනාගත් ආච්චි “අනේ ළමයෝ ඇඟම විතරක් නෙවෙයි මොළෙත් ඩිංගිත්තක් හදා ගත්තනං නේද හොඳ” කීවා. ඩාදිය බේරෙන පළල් නළල රැළිකර තරුණයා රවා බලද්දීම ආච්චීවත් තල්ලු කරගෙන බසයෙන් බස්සාගත් මම ඉස්සරහ දොරටුව ළඟට ගියේ මල්ලී සොයාගන්නයි.අවුල් වූ හිසකෙස් හා ඇඳුම සකසමින් පසෙක සිටි ආච්චී අතරට සෙනඟ පීරාගෙන ආ මල්ලී “අනේ අම්මෝ මේ.. ආච්චිත් එක්ක නම් ආයේ බස්වල යන්න මට නං කතාකරන්නෙපා” කියමින් පෙරමුණ ගත්තා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=af11080711</link>
    <topic>බෙල්ලන්විල ශ්‍රී සෝමරතන නාහිමි</topic>
    <author>කොළඹ ආනන්ද විද්‍යාලයේ සහකාර විදුහල්පති, අතපත්තුකන්දේ ආනන්ද ස්ථවිර</author>
    <content>වසර 27 කට පෙර අපවත්වී වදාළමීට වසර 27 කට පෙර අපවත්වී වදාළ බෙල්ලන්විල ශ්‍රී සෝමරතන නාහිමිපාණන් වහන්සේ බෙල්ලන්විල රාජමහා විහාරස්ථානයේත්, අත්තිඩිය මාලිගාවත්ත පුරාණ විහාරස්ථානයේත් විහාරාධිපතිවරයාණෝ වූහ. කෝට්ටේ ශ්‍රී කල්‍යාණි සාමගී‍්‍ර ධර්ම මහා සංඝ සභාවේ රත්මලාන විහාර පාර්ශ්වයේ ප්‍රධාන සංඝ නායක පදවිය ද හෙබැවූ උන්වහන්සේ “බෙල්ලන්විල නායක හාමුදුරුවෝ” නමින් ප්‍රසිද්ධියට පත්ව සිටියහ. අප නාහිමිපාණන් වහන්සේගේ පැවිදි ජීවිතය වර්තමාන භික්ෂු පරපුරට ආදර්ශවත් විශිෂ්ට ගති ලක්ෂණයන්ගෙන් හෙබි එකකි. භික්ෂුවක තුළ තිබිය යුතු මනා පෞරුෂය පිළිබඳව මෙබඳු පරමාදර්ශි චරිත දක්නට ලැබෙන්නේ ඉතා කලාතුරකිනි.බෙල්ලන්විල විහාරස්ථානයේ වත්මන් දියුණුවේ නිර්මාතෘවරයාණෝ බෙල්ලන්විල ශ්‍රී සෝමරතන නාහිමිපාණන් වහන්සේ බව නොරහසකි. පරම්පරා ගණනකදී සම්පූර්ණ කළ යුතු කාර්යයන් සමූහයක් උන්වහන්සේ තම ජීවිත කාලය තුළදී සම්පූර්ණ කිරීම සැබැවින්ම විශ්මයජනකය. සකලාංග සම්පූර්ණව සම්භාවනීය විහාරස්ථානයක් බවට උන්වහන්සේ බෙල්ලන්විල විහාරය පත්කළහ.සෝමරතන මාහිමිපාණන් වහන්සේ තරම් සාමාන්‍ය ජනතාවගේ දුක් දොම්නස් දැනුන හිමිනමක් එම යුගයේ සිටියේදැයි සිතිය නොහැකි තරම්ය. අපේ අත්දැකීමේ හැටියට උන්වහන්සේ මිනිස්කම් සපිරි උදාර සංඝ පීතෘ වරයන් වහන්සේ නමකි.බෙල්ලන්විල ශ්‍රී සෝමරතන නායක ස්වාමීන්ද්‍රයන් වහන්සේ අපවත් වී වසර විසිහතක් සම්පූර්ණ වී ඇත. මෙම කාලය තුළ එදා නාහිමිපාණන් වහන්සේ තුළින් අපට දක්නට හැකි වූ පුණ්‍යමහිමයත්, උන්වහන්සේගේ අදෘෂ්‍යමාන ආශිර්වාදයත් බෙල්ලන්විල පුණ්‍ය භූමිය පුරා අදත් ඉතිර පැතිර ඇති බව සඳහන් කළ යුතුය. එදා උන්වහන්සේ තුළ තිබු පුද්ගලයන් තේරුම් ගැනීමේ හැකියාවත්, මනා කළමනාකාරිත්වයත්, දුරදක්නා නුවණත් සැබවින්ම පුදුම සහගතය.බෙල්ලන්විල ඇසළ මහා පෙරහර ද, අපේ නාහිමිපාණන් වහන්සේගේ නිර්මාණයකි. එය මෙරට ජාතික මට්ටමේ පෙරහරක් බවට පත් කළා මතු නොව එයට අවශ්‍ය සියලු අංගෝපාංගයන් ද උන්වහන්සේ විසින් මැනවින් සකස් කර තබන්නට යෙදිණි. අපේ නාහිමිපාණන් වහන්සේ විහාරස්ථානය දියුණු කිරීමෙන්, ඇසළ පෙරහර නිර්මාණය කිරීමෙන් ඇති කළ මේ නවෝදය එසේම පවත්වාගෙන යාම සඳහා උන්වහන්සේ මනා සංවිධානයකින් යුතුව අනාගතය දෙස බලා සැලැසුම් කළ ක්‍රමවේදයක් දක්නට ලැබේ.එහි ජීවමාන සාධක ලෙස වර්තමාන විහාරාධිපති, සිංගප්පූරුවේ ප්‍රධාන සංඝ නායක ආචාර්ය බෙල්ලන්විල ධම්මරතන ස්වාමීන්ද්‍රයන් වහන්සේත්, විහාරාධිකාරී ශ්‍රී ජයවර්ධනපුර විශ්ව විද්‍යාලයේ කුලපති මහාචාර්ය බෙල්ලන්විල විමලරතන අනුනායක ස්වාමීන්ද්‍රයන් වහන්සේත් දැක්විය හැකිය. උන්වහන්සේලා ගෙවී ගිය කාලය පුරාම නාහිමිපාණන් විසින් ගොඩනඟා ආරක්ෂා කළ බෙල්ලන්විල විහාරස්ථානය පිළිබඳ කීර්තිරාවය දිනෙන් දින ප්‍රවර්ධනය කොට ඇත.විහාරස්ථානයේ කටයුතු ද කාලානුරූපව විධිමත් කොට තිබේ. බෙල්ලන්විල රාජමහා විහාරය, කෝට්ටේ ශ්‍රී කල්‍යාණි සාමගී‍්‍ර ධර්ම මහා සංඝ සභාවේ පාර්ශ්ව මූලස්ථානයකි. එදා එහි ප්‍රධාන සංඝනායක ධූරය හොබවන ලද්දේ ශ්‍රී සෝමරතන නාහිමිපාණන් වහන්සේය.සෝමරතන නාහිමිපාණන් වහන්සේ විද්‍යොදය පිරිවෙනෙහි ආදි ශිෂ්‍යවරයන් වහන්සේ නමකි. අද එම පිරිවෙන මුල් කොට ආරම්භ වූ ශ්‍රී ජයවර්ධනපුර විශ්ව විද්‍යාලයෙහි කුලපති ධූරය ද මහාචාර්ය විමලරතන අනු නාහිමිපාණන් වහන්සේ විසින් හෙබවීම සැබැවින්ම දෛවෝපගත සිදුවීමක් ලෙස සැලකිය හැකිය.බෙල්ලන්විල ශ්‍රී සෝමරතන නාහිමි ගුණානුස්මරණය වෙනුවෙන් බෙල්ලන්විල විහාරස්ථානයේදී අගෝස්තු මස 11 වැනි දින සිට අනුස්මරණ ධර්ම දේශනා මාලාවක් ද පැවැත්වෙන අතර වාර්ෂික ඇසළ පෙරහර පූජෝත්සවයේ ආරම්භය වන්නේද එයයි. මේ සියලු පිං බෙලෙන් බෙල්ලන්විල ශ්‍රී සෝමරතන නාහිමිපාණන් වහන්සේට උතුම් නිවන් සුව ප්‍රාර්ථනා කරමු.කොළඹ ආනන්ද විද්‍යාලයේ සහකාර විදුහල්පති, අතපත්තුකන්දේ ආනන්ද ස්ථවිරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=as1108071</link>
    <topic>යැපෙන අරළු බුළු මත්තේ රතුගල ආදිවාසී ඇත්තෝ</topic>
    <author>ඉනෝකා සමරවික්‍රම</author>
    <content>යැපෙන අරළු බුළු මත්තේ රතුගල ආදිවාසී ඇත්තෝමාස ගණනකින් වැසි නොලද බිමෙන් සුළඟ හා මුසු වී දුහුවිලි ඉහළ නැගෙන්නේය. පරිසරයේ ඇති වියළි ශුෂ්ක බව සිරුරට විඩාවක් ගෙන එන්නා සේම එක යායට විහිදී ගිය මාර්ගය දෙපස වූ ගහකොළ ගහන කැලෑව නෙතට සිසිලසක් ගෙන එන්නේය. අප මේ යමින් සිටින්නේ බිබිලේ සිට ඉඟිනියාගල අම්පාර පාරේ මාකඩකන්ද මාර්ගය දිගේය. මඟ දෙපසින් ඇත්තේ එක යායට විහිදී ගිය නිල්ගල ඖෂධ වනාන්තරයයි. මාර්ගය නිදහස් ය. ඉදිරිය පැහැදිලිය. වේගයෙන් ගිය වාහනය එකවරම මන්දගාමී වූයේය.‘ඇයි?’‘හයියෙන් යන්න බෑ කොල්ලෝ රැලක් වාහනය වටකරගෙන.’ රියදුරු විජිත පවසන්නේ නෝක්කාඩු හඬිනි.අපි අවට බැලූවෙමු.කලිසන් කොටයකින් පමණක් යටි කය වසාගත් අවුරුදු අට දහය දොළහේ පමණ කොලු පිරිසක් නෙල්ලි ගෙඩි කිහිපයක් දැමු ඉටි කවර අතකින් එල්ලාගෙන අනෙක් අතින් වාහනයේ වීදුරුවල එල්ලී කෑ ගසති.‘අනේ ගන්නකෝ’‘මේක අරන් රුපියල් තිහක් දෙන්න.’‘ගන්නකෝ’ ඇවිටිලි හඬ නිමාවක් නැත.මේ නිල්ගල වනාන්තරයේ නෙල්ලි හැදෙන කාලයයි. ඒ කාලයට නිල්ගල වන මාර්ගයේත්, රතුගල පාර දෙපැත්තෙත් මේ අයුරින් කොලු කුරුට්ටන් හැසිරීම සාමාන්‍ය දෙයකි. අපි මේ යමින් සිටින්නේ රතුගල ආදිවාසි ජනතාව සොයාගෙනය.අතීතයේදී දඹානේ පමණක් ජීවත්වූ ආදිවාසින් පසු කලෙක දඹාන, හෙනානිගල, දලුකාන පොල්ලේබැද්ද, නිල්ගල, රතුගල, ප්‍රදේශයන්ට පැතිර ගියේය. දානිගල මහ කැලේ සිටි ආදිවාසින් රතුගලට සංක්‍රමණය වී ඇත්තේ 1940 දී පමණය. ඒ ගල්ඔය යෝජනා ක්‍රමයට දානිගල වනය යටවීමත් සමඟය. එම රැහේ මුල්ම නායකයා වූයේ රන්දුනු වන්නියලැත්තෝය. වර්තමානයේ රතුගල ආදිවාසි නායකයා වන්නේ සුදාවන්නියලැත්තෝය.මේ වන විට රතුගල ආදිවාසී පවුල් අනූ අටක් පමණක් වාසය කරති.නිල්ගල වනය තම ජීවිතය කරගෙන දිවිගෙවන රතුගල ආදිවාසින්ගේ වර්තමානයේ බොහෝ දුෂ්කරතාවලට මුහුණ පා සිටිති.“අපි පැවතගෙන එන්නේ දානිගල පරම්පරාවෙන්. අපි එදා ඉඳලම ජීවත් වුණේ මේ කැලෙන්. කාලෙකට මේ කැලේ නෙල්ලි, ගල් සියඹලා, අරළු, බුළු ආදිය හැදෙනවා. ඒ කාලෙට කැලේ ගිහිල්ලා ඒවා ගෙනල්ලා විකුණලා මුදල් කර ගන්නවා. ඒ හැරුණම බිං කොහොඹ, රසකිඳ, ආදි ඖෂධ වර්ග හොයා ගන්නවා. මීපැණි, බඹර පැණි ආදියත් කැලෙන් සොයාගෙන ඇවිත් විකුණලා තමයි ජීවත් වෙන්නේ.” රතුගල ආදිවාසි නායක සුදාවන්නියලැත්තෝ හමුවීමට යන අතරමඟදී හමුවූ හීන් මැණිකා පැවැසුවාය.‘නායකතුමා ගෙදර ඇති.’අපට මඟ පෙන්වන්නට ඉස්සර වූයේ රැළේ සිටි පිංචි කොලු ගැටයෙකි.‘ඔයගොල්ලෝ ඉස්කෝලේ යන්නෙ නැද්ද?’‘යනවා.’එක් දරුවෙක් පැවැසුවේය.‘අපි ඉස්කෝලේ යන්නේ නැහැ’‘ඇයි ඒ’රතුගල තියෙන ඉස්කෝලේ ගුරුවරු අඩුයි. ගමෙන් පිට ඉස්කෝලේ ගියාම එහෙ ළමයි අපිට පද හදනවා. වැද්දා කියනවා. ආදිවාසියා කියනවා. ඒ නිසා අපිට ලැජ්ජයි ඉස්කෝලේ යන්න.පුංචි එවුවෝ එකා දෙන්නා පවසති. මේ අතර එක් දරුවෙක් බුලත් කහටින් පිරුණු දත් පෙන්නා හිනැහෙමින් ද තර්ජනයක් ලෙසින් ද ඡායාරූප ශිල්පි විමල්ගෙන් මුදල් ඉල්ලා සිටියේය. කොලුවාගේ ඇවටිල්ලේ ඉවරයක් නැත.“මං මොකටද සල්ලි දෙන්නේ?”“ඇයි ඔය මහත්තයා මගේ පින්තූරයක් ගත්තේ. ඒවා නිකං ගන්න දෙන්න බැහැ. සල්ලි දෙන්න.” පොඩි එකා අතපාන්නේය.මල් වයසේ මේ දරු පැටවුන් මෙපමණ දේ ඉගෙන ගෙන ඇත්තේ කොයින් ද? සිතට මතුව එන්නේ ප්‍රශ්නයකි. දූවිලි තැවරුණු පොඩි දෙපා කරගැටි වී ඇත. ඔවුන් තුළ කිසිදු සෞම්‍ය බවක් නැත. කැලෑවල ගැටීමත් අව්කාශ්ටකයේ ඇවිදීමත් නිසා මේ මල් දරුවෝ ගොරහැඬි වී ඇත්තාහ. ඒ ඔවුන්ගේ ලෝකයයි.‘කැමති නැද්ද නාලා පිරිසිදු ඇඳුම් ඇඳලා ඉන්න.’ මම ඇසිමි.‘නැහැ’‘ඇයි ඒ’‘අපි අපේ වරිගෙ ගෙනියන්න ඕන. මේ තමයි අපි ඉන්න ඕන විදිහ. අපි මෙහෙම හිටියාම තමයි මිනිස්සු අපිව බලන්න එන්නෙ.’අනාගතයේ දවසක රැහේ නායකයා තමා යැයි හඳුන්වා දෙන පොඩිත්තෙකු පැවැසුවේ පැසුණු පුද්ගලයකු ලෙසිනි. ජීවිතය, ඔවුන්ගේ අනාගත ලෝකය, සියල්ල ඔවුන් කුඩා වියේදීම තීරණය කර ඇත්තා සේය.රතුගල ආදිවාසි දරුවන් පිළිබඳව ඇත්තේ ප්‍රශ්න වැලකි. ඒවා නිරාකරණය කරන්නට හැකියාව ඇත්තේ ද ආදිවාසි නායකයාටමය.කටුමැටි ගෙදරක ඇතුළත පිරිසිදුය. ගෙබිම නිදා සිටි සුදාවන්නියලැත්තෝ සිනහමුසු මුහුණින් අප ඉදිරියට ආවේය.“අපිට මහත්තයෝ බොහෝ අසාධාරණකම් වෙලා තියෙනවා. මේ අහට වැස්ස නිතර වැටෙන්නේ නැහැ. අපිට වැවක්, ළිඳක් නැහැ වතුර ගන්න. මේ පල්ලෙහා ගලා බහින රඹකැන් ඔයෙන් තමයි වතුර ගන්නේ. පායන කාලෙට ඔය හිඳෙනවා. ඔයෙන් වතුර ගෙනලැල්ලා වගා කරන්න බැහැ. අඩුම තරමේ අපට නළ ළිඳක්වත් නැහැ. වතුර තිබුණනම් වගාවක් කරගෙන හරි ජීවත්වෙන්න තිබුණා. අපි එදා ඉඳලම ජීවත්වුණේ නිල්ගල කැලෙන් ගල් සියඹලා, නෙල්ලි, අරළු බුළු, (බීඩි ඔතන්න ගන්න) කඩුම්බේරිය කොළ, රසකිඳ, බිං කොහොඹ ආදිය ගෙනැල්ලා ඒවා විකුණගෙන ජීවත් වුණේ. ඒත් අද වෙළෙන්දෝ බිහිවෙලා අපට ඉඩක් නැහැ.අපේ දැන් වැදි භාෂාව කතා කරන අය අඩුයි. මොකක් හරි උත්සවයක් තිබුණොත් තමයි කතා කරන්නේ. ඉඳලා හිටලා කවුරුහරි කතා කරනවා. පොඩි අය නම් දන්නෙම නෑ. ඒ භාවිතයක් නැති නිසා. මේ දරුවන්ට ඉස්කෝලයක් තියෙනවා. ඒත් ඒ ඉස්කෝලේ පහසුකම් නැහැ.”ඔවුන්ට බොහෝ ප්‍රශ්න ඇත්තේය. එහෙත් දරුවන් පාසල් යැවීමට උනන්දු කිරීමේ වගකීම ඇත්තේ ද ඔවුන් අතය.“අපි පුංචි කාලේ මේ කැලේ ඕනැ සතෙක් හිටියා. ඒත් පිටින් ආව අය සත්තු මරන්න ගත්තට පස්සේ සත්තු වඳවෙලා ගිහිල්ලා. ඉඳලා හිටලා අලි ගම් වදිනවා. රිලව් රෑන් පිටින් එනවා. ඒ නිසා ගහක් කොළක්වත් හිටවා ගන්න බැහැ.” සුදාවන්නියලැත්තෝ පවසන්නේය.ආර්ථික දුෂ්කරතා මධ්‍යයේ දිවි ගෙවන ඇතැම් පවුල්වලට සවියක් වන්නේ රතුගල පාරේ යන එන වාහනවලට නෙල්ලි මලු විකුණා දරුවන් ලබාගන්නා සොච්චම් මුදලය.කැලයෙන් සොයාගෙන ආ නෙල්ලි මල්ලක් අත රඳවා සිටි සුදර්ශන විටෙක අප මඟහැර ගියේය.ඔයා කවුද?’‘මේ තමයි අපේ අනාගත නායකතුමා’කොලු රැලේ සිටි කටකාරයෙක් පැවැසුවේය.‘මම තමයි දානිගල බණ්ඩාරලාගේ පරම්පරාව ගෙනියන්න ඉන්නේ.’අවුරුදු දහයක් තරම් වයසැති මේ කොලු පැටවාට තම පරම්පරා උරුමය පිළිබඳව දැඩි හැඟීමක් ඇති සේය. පසුගිය කාලේ එම මඟෙහි තිබු බංකරයක් මොවුන්ගේ තිප්පල බවට පත්ව ඇත. කොලු රෑන සිටින්නේ එහිය. මේ අතර කෙලි පැංචියක් ද සිටියාය. ඇය සමුද්‍රා කුමාරි.“මං යන්නේ පිටිකුඹුර අත්තනායක මහා විද්‍යාලයට. අපේ පංතියේ ළමයි හයක් ඉන්නවා. තාත්තා ගොවිතැන් කරනවා. මං පංතියේ හයවෙනියා. මට මල්ලිලා තුන්දෙනෙක් ඉන්නවා. බාලම නංගියට මාස පහයි. මං කැමතියි ඉගෙන ගන්න. ඉහළට යන්න.”කටකාර දඟකාර කොලු රැල අතර සිටි මේ පැංචිය අනාගතය ගැන සිහින දකින්නීය.හතළිස්නම හැවිරිදි කිරි මැණිකා දෑතේ වීරියෙන් තම පවුල ගොඩ නඟන්නට උත්සාහ දරන්නීය. “මගෙ මනුස්සයා කැලේ මැරිලා හිටියා. දවස් හයකට පස්සේ තමයි හොයා ගත්තේ. දරුවෝ හතර දෙනෙක් ඉන්නවා. මං වත්තේ දොඩං දෙහි, මඤ්ඤෝක්කා කෙසෙල් වගා කරලා තියෙනවා. ඒත් ඒවා අලින්ගෙන් බේරගන්න බැහැ. අපිට වතුර නැහැ. ඔයෙන් වතුර ගන්නත් ටිකක් දුර යන්න ඕනෑ.”ඔවුන්ට කාගේ හෝ හව්හරණක් අවශ්‍යමය. වන්දනාවේ හෝ විනෝද චාරිකාවල යෙදෙන්නෝ මේ ගම්වලට යති. ඔවුහු ආදිවාසින් දැකබලා තුටු වෙති. ආදිවාසීහු ඔවුන්ගෙන් යැපීමට උත්සාහ දරති. ඉන් එහා දෙයක් ඔවුනට අවශ්‍ය නැත. එහෙත් මේ සියල්ලටම යටින් දිවෙන මහා ඛේදවාචකයක් ඇත. නගරබද වුවද, ගම්බද වුවද, ආදිවාසින් වුවද මේ අතර සිටින ළමයා ළමයාමය. ඔවුන්ට සමාජය තුළ අයිතිවාසිකම් ඇත. පරම්පරාව රැකගත යුතු වුවද සමාජය තුළ නිරවුල්ව නිදහස්ව ළමාවිය ගෙවා දමමින් ජීවත් වන්නට මේ දරුවන්ට ද අයිතියක් ඇත. දරුවා කුමන ජාතියකට ආගමකට වර්ගයකට අයත් වුවද ළමයාගේ ළමා කාලය සුන්දර විය යුතුය.ඉනෝකා සමරවික්‍රමඌව සමූහ - ඒ. ඇම්. ගුණපාලඡායාරූප -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=as1108072</link>
    <topic>හොඳ හිතින් දුන්  සුළු දේ පවා සැපයට හේතු වෙයි</topic>
    <author>සාකච්ඡා කෙළේ -රමණී සුබසිංහ</author>
    <content>හොඳ හිතින් දුන්  සුළු දේ පවා සැපයට හේතු වෙයිපසුබිම් කතාවමුගලන් මහරහතන් වහන්සේ සැවැත් නුවර දෙව්රම් වෙහෙරෙහි වැඩ වාසය කරන සමයේ එක් දිනෙක දිව්‍ය ලෝකයන්හි ධර්ම චාරිකාවේ නිරත වූ හ. මේ ගමනේ දී දෙවිවරුන් සමඟ සුහද පිළිසඳරෙහි යෙදුණහ. මුගලන් මහ රහතන් වහන්සේ එක් දිව්‍ය විමානයක් ළඟ නතර වී දේවතා දියණියකගෙන් මෙසේ විමසූහ.මුගලන් තෙර:දෙව් දුවනි. මේ තරම් දිව්‍ය සම්පත්තියක් ලැබීමට කළ පින කුමක් ද?දෙව් දුව, කළ පින ඉතා සුළු හෙයින් ඒ ගැන කීමට ලජ්ජාවෙන් පසුවූවාය. ලජ්ජාවට පත්වන්නට කාරණා නැත. ඒ පින්කම කුමක්දැයි මුගලන් තෙරණුවෝ විමසූහ. එවිට දෙව් දුව මෙසේ කීවා ය.“මම මිනිස් ලොව සිටිත්දි දුප්පත්ව යැපුණෙමි. පවට බියෙන් සිටියෙමි. කිසි දිනක බොරු නොකීවෙමි. සැබෑවක්ම කීවෙමි. දෙව් ලොව උපත ලැබුවේ ඒ නිසා ය.”මුගලන් මහරහතන් වහන්සේ තවත් දිව්‍ය විමානයක් ළඟ නතර වී දෙව් දුවක සමඟ පිළිසඳරෙහි යෙදුණහ. ඇයගෙන් ද දිව්‍ය සම්පත් ලැබීමට කළ පින කවරේදැයි විමසූහ. එවිට ඒ දෙව්දුව‘තෙරුන් වහන්ස. මම මිනිස් ලොව ඉතා අසරණව, මෙහෙකාර කෙල්ලකව සිටියෙමි. කොපමණ දුක් පීඩා ලැබූවත් කෝපය මැඩ ඉවසීමෙන් විසු බැවින් මේ දිව්‍ය සම්පත් ලැබීමි’ යි කීවා ය.මෙසේ මුගලන් මහ රහතන් වහන්සේ දිව්‍යංගනාවන් කිහිප දෙනකුගෙන් ම තමා ලද දිව්‍ය සැපතට හේතු විමසී ය.“මම උක් හේනක් බලා සිටි කල්හි උක් දඬු පිදීමෙන් දිව්‍ය සම්පත් ලදිමි”“මම තියඹරා ගෙඩියක් පිදීමේ පිනෙන් දිව්‍ය ලෝකයට පැමිණීයෙමි.” ආදි ලෙස ඔවුහු පිළිතුරු දුන්හ.ආපසු දෙව්රම් වෙහෙරට වැඩි මුගලන් මහරහතන් වහන්සේ මේ පුවත බුදුරජාණන් වහන්සේට සැල කළහ. එවිට බුදුරජාණන් වහන්සේ සත්‍ය වචන කීමෙන් ද, නොකිපී ඉවසීමෙන් ද, සුළු හෝ යමක් දීමෙන් ද දිව්‍ය සම්පත් ලද හැකි බව පෙන්වා දෙමින් මතු දැක්වූ ගාථා රත්නය දේශනාකොට වදාළහ.මෙම ගාථා ධර්මයේ වටිනා දහම් උපදේශ තුනක් පිළිබඳ සඳහන් වේ. එනම් සත්‍ය වචන කීම ය. නොකිපීම ය. ඉල්ලු විට සුළු හෝ යමක් දීම ය.බොරු නොකීම උතුම් මිනිස් දහමකි. බොරු කියන්නා හිස් පුද්ගලයකු බව බුදුරජාණන් වහන්සේ රාහුලෝවාද සූත්‍රයේ දී පෙන්වා දුන්හ. දිනක් බුදුරජාණන් වහන්සේ රාහුල හිමියන් අමතා, හිස් බඳුනක් පෙන්වා“රාහුල, මෙහි කිසිවක් තිබේ ද” යි විමසූහ. හිස් බඳුන දුටු රාහුල හිමි, “ස්වාමීනි, භාග්‍යවතුන් වහන්ස. මෙහි කිසිවක් නොමැත.” කීවේ ය.එවිට බුදුරජාණන් වහන්සේ“රාහුලය, දැන දැන බොරු කීමට ලජ්ජාවක් නැති තැනැත්තා ගේ මහණකමත්, ජීවිතයත් මේ හිස් බඳුන මෙන හිස් ය” යි දේශනා කොට වදාළහ.මේ දහම් පණිවුඩය පැවිදි සමාජයට මෙන් ම ගිහි සමාජයට ද එක සේ අදාළ වේ. කවර හෝ පුද්ගලයෙක් බොරුවෙන්, අනුන් රවටමින් ක්‍රියා කරයි නම් එවැන්නා හිස් පුද්ගලයෙකි. තමන් කියන බොරුවට තවත් කෙනෙක් රැවටිය හැක්කේ ඉතා සුළු කාලයක් බව සිහි තබා ගැනීම වැදගත් ය. සත්‍යය වටහා ගත් කල ඒ තැනැත්තා සමාජයේ ම පිළිකුලට පාත්‍ර වේ. මේ නිසා‘සත්‍යාය මිත භාෂිණාම්’සත්‍ය වූ වචන කතා කිරීම මිත්‍රත්වය ආරක්ෂා වන්නකි. මිතභාණිත්වය වශයෙන් සඳහන් වන්නේ කතා කළ යුතු දේ පමණක් කතා කිරීම ය. අනවශ්‍ය වූ දේ දිගින් දිගට ම කතා කිරීම අසත්‍ය වූ ප්‍රචාර ඇතිවීම සඳහා බලපායි. බොහෝ අය නිකරුණේ කතා කර කර සිටීමට ඉතා පි‍්‍රය ය. එහෙත් මෙවැනි කතා කියන්නාට මෙන් ම අසන්නාට ද යහපතක් උදා කරන්නේ නැත. සිදු වන්නේ කාලය අපතේ හැරීම පමණි. නිතර නිතර කතා කරන්නා (සභාශීලී) පිරිහෙන්නකු බව බුදුරජාණන් වහන්සේ පරාභව සූත්‍රයේ දී පෙන්වා දුන් හ.උසස් ම රස අතරින් සත්‍ය රසය උතුම් ය. කනට මිහිරි ය.වචනයේ පිරිසුදුකම ඇති කරගන්නා ලෙස ධර්මයේ පෙන්වා දී තිබේ. දස අකුසල් හි දී වචනයෙන් සිදුවන වැරැදි හතරක් පෙන්වා දී තිබේ. බොරු කීම, පරුෂ වචන කීම, කේලාම්, හිස් වචන කීම යනුවෙනි. බුදුරජාණන් වහන්සේ තමන් වහන්සේ සමීපයට පැමිණෙන ඕනෑම අයකු සමඟ ම ‘පටිඝසන්ථාර කතා’ පවත්වා තිබේ. එනම් පිළිසඳර කතාය. සතුටු සාමීචියේ දුක සැප විමසීමයි. බුදුරජාණන් වහන්සේ කනට මිහිර ගෙන දෙන්නා වූ වචන කතා කරන ශාස්තෘවරයෙක් ලෙස, සම්මෝධනීය කතා ඇත්තෙක් ලෙස අන්‍ය ශාස්තෘන් වහන්සේ අතර පවා ප්‍රසිද්ධියට පත් වූහ.සත්‍ය වචන කතා කරන්නාට මෙලොව දීම අනුසස් කීපයක් ලැබේ. එනම්, කීර්තිය ඇත්තෙක් වීම ලෝකයා ගරු කරන්නෙක් වීම, විශ්වාස තබන්නෙක් වීමය. ඇත්ත කතා කරන්නාට මෙවන් අනුසස් ලැබෙනවා සේ ම බොරු කියන්නාට ද විපාක ලැබේ.එනම් පරලොව වශයෙන් නිරයෙහි ඉපදීම, නිරයෙන් චුත වී මිනිසත් බවක් ලැබූවත් විවිධ බොරු චෝදනාවලට ලක් වීම, මෝඩයකු වීම, ගොත ගසන්නකු වීම, අපි‍්‍රය පෙනුමෙන් යුතු වීම, මසුන් සේ දිව නැතිවීම, සර්පයන් සේ දිව දෙකක් ඇති වීම, පිරිමි දරුවන් නොලැබීම, ගැහැනු දරුවන් පමණක් ලැබීම යන කරුණු බොරු කීමේ විපාක ලෙස මෙලොව, පරලොව දී ලැබේ.බෝධි සත්ත්වයන් වහන්සේ, දස පාරමිතා සම්පූර්ණ කරන කාලය සත්‍යය පාරමිතාවක් ලෙස පිරූහ. සත්‍යයම ගරු කොට සැලකූහ. ඒ සත්‍ය වචනයේ බලයෙන් සත්‍ය ක්‍රියා කොට විවිධ විපත්වලින් ගැලවුණු අන්දම ද කියැවෙන කතා බෝසත් චරිතයේ සඳහන් ය.බෝධි සත්ත්වයන් වහන්සේ පෙර බවයක මත්සයකුව උපත ලැබ මහා විලෙක තව බොහෝ මත්සයින් සමඟ ජීවත් වූහ. එකල ඇති වූ මහා නියඟයක් නිසා මේ විලෙහි ද ජලය සිඳී ගියේ ය. මඩ වගුරේ ගැහි ගැහී සිටිනා මාළුවන් පක්ෂීන් ගේ ද, මිනිසුන් ගේ ද ගොදුරු බවට පත්විය. මේ විපත දුටු බෝසත් මත්සයා මහා වැසි වසින ලෙස ඉල්ලා සත්‍ය ක්‍රියා කළේ ය. බෝසත් ජීවිතයේ දී පුරුදු පුහුණු කළ සත්‍ය වචනයේ බලයෙන් මහා වැසි වසින ලෙස සත්‍ය ක්‍රියා කළේය. ඒ සත්‍ය ක්‍රියා බලයෙන් මහා වැසි වැස වැව් පොකුණු, විල් ජලයෙන් පිරී ගියේ ය. මත්සයින් ගේ ජීවිත ද රැකුණේ ය. චරියා පිටකයෙහි එන මත්ස්‍ය රාජ පිරිත කීමෙන් අදටත් නියං සමයන්හි මහා වැසි ලැබේ.නොකිපෙන බව ද උසස් මිනිස් ගුණ ධර්මයකි. වහා කෝපයට පත්වන මව්පියන් දරුවන් පවා පි‍්‍රය කරන්නේ නැත. කෝපයෙන් කටයුතු කරන පුද්ගලයා සමාජය පි‍්‍රය කරන්නේ නැත. එවැනි පුද්ගලයාට කවර මොහොතක, කවර විපතකට මුහුණ දෙන්නට සිදුවේ දැයි කිව නොහැකි ය. ශරීර වර්ණය දුර්වර්ණ වීම, කීර්තිය නැතිවීම, ආයුෂ කෙටි වීම, කායික මානසික සුවය නැති වීම, ධනය විනාශ වීම, හිත මිතුරන් අත්හැර යෑම, කෝපය නිසා වන අයහපත් බලපෑම් ය.යම් කෙනෙක් (යාචකයෙක්) යමක් ඉල්ලු විට ටිකක් හෝ දිය යුතු බව මේ ගාථා රත්නයේ තෙවැනි කරුණ ලෙස සඳහන් වේ. තමන් සතු දෙයක් හොඳ සිතින් පරිත්‍යාග කිරීම පහසු කටයුත්තක් නොවේ.පෙර බරණැස් නුවර මද්දව නම් රජෙක් විය. තමා සතු වටිනා දෙයක් පරිත්‍යාග කර ඒ පිළිබඳ උපන් ආශාව නිසා ඔහු දැඩි ලෙස රෝගාතුර විය. කොතරම් ඖෂධ නියම කළ ද රෝගය සුව නොවුණි. දිනක් රජතුමා ක්‍රීඩා සංදර්ශනයක් නරඹමින් සිටිය දී එක් කඩු ශිල්පියකු අඟල් 32 ක් පමණ දිග තියුණු කඩුවක් ගිලිණ ආකාරය දුටුවේය. මේ දැක පුදුම වූ රජු පුරෝහිතගෙන් මෙසේ විමසී ය.‘පුරෝහිතය, මීටත් වඩා අපහසු දෙයක් තිබේ ද?’එවිට පුරෝහිතයා‘එසේ මහ රජතුමනි, තමන් සතු දෙයක් තවත් කෙනකුට පරිත්‍යාග කිරීම මීටත් වඩා අපහසුය’ යි කී ය.‘පුරෝහිතය, ඊටත් වඩා දුෂ්කර දෙයක් තිබේ ද?’ රජු නැවතත් ඇසීය.“මහ රජතුමනි, දෙනවා යැයි පවසනවාට වඩා දීම අපහසුය. දුන් දෙය පිළිබඳව පසුතැවිලි නොවීම ඊටත් වඩා අපහසුය” යි පුරෝහිත පිළිතුරු දුන්නේ ය. මේ ඇසු රජු දුන් දෙය ගැන පසුතැවිලි නොවන්නට හුරු විය.‘දානය’ නම් අත්හැරීම ය. ඉතා සුළු හෝ යමක් කවර කෙනකුට දුන්න ද ඒ ගැන සිතා සතුටු වීමට හැකියාව තිබිය යුතු ය. හොඳ සිතින් දුන් සුළු දෙයක් පවා සැප පිණිසම පවතින්නේ ය. දානයේ ඉෂ්ට විපාක ලෙස දිව්‍ය සම්පත්, මනුෂ්‍ය සම්පත්, බවභෝග නිරායාසයෙන්ම හිමි වේ. මනාප සිතින් යමක් දුන්නේ නම් සසර පුරා මනාප වූ දෙයක් ම හිමි වේ. අග්‍ර වූ යමක් දුන් විට සසර පුරා අග්‍ර වූ දෙයක් ම හිමි වේ.සාකච්ඡා කෙළේ -රමණී සුබසිංහඡායාරූපය -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>08</month>
      <day>07</day>
    </date>
    <link>http://www.silumina.lk/2011/08/07/_art.asp?fn=as1108073</link>
    <topic>දුවලා ඇවිත් පෙර ලෙස මා - එක පිම්මේ අම්මා කියන්නේ - කාට ද අද අම්මේ</topic>
    <author>උපාලි සමරසිංහ</author>
    <content>දුවලා ඇවිත් පෙර ලෙස මා - එක පිම්මේ අම්මා කියන්නේ - කාට ද අද අම්මේජනපි‍්‍රය ගායන ශිල්පී නිහාල් නෙල්සන්ප්‍රබුද්ධ - පීචං බේදය ගැන මා කිසිවක් ම ලියන්නට යන්නේ නැත. ප්‍රබුද්ධයන් මෙන්ම සුප්‍රබුද්ධයන් ද එසේම අප්‍රබුද්ධයන් ද ඕනෑම ක්ෂේත්‍රයකට පොදුය. නිහාල් නෙල්සන් මේ අතරින් වැටෙන්නේ කුමන ගණයකට ද? ජෝතිපාලත් ජීවත්ව සිටියදී තමා පීචං ද ප්‍රබුද්ධ දැයි නිතර රසවතුන්ගෙන් ඇසු බව ප්‍රකට කරුණකි.අමරදේවයන් වික්ටර් රත්නායකයන් අපේ සම්භාව්‍ය ගී රසිකයන් අතර කෙතරම් ජනපි‍්‍රය ද ඒ තරමට ම නිහාල් නෙල්සන් ද පොදු ජනතාව අතර ජනපි‍්‍රයය. ඔහුගේ පොදු ජනතාව අතර විශ්ව විද්‍යාල ශිෂ්‍යයෝ ද, විධායක නිලධාරීන් ද මහා මන්දිරවල ඇත්තෝ ද පැල්පත් වාසීන් ද, මුඩුක්කුකාරයෝ ද, පේව්මන්ට් වෙළෙන්දෝ ද, දාමරිකයෝ ද ලුම්පන්ස්ලා ද සිටින්නට පුළුවන.මේ දෙයාකාර සන්නිවේදනය ගැන නිහාල් කියන්නේ “පාට පාට පන් පැදුරේ මටත් ටිකක් ඉඩ තියන්න” ගී පද වැලට “කලර් දාපු පේව්මන්ට් එකේ මටත් ප්ලේස් එකක් දෙන්න” කියා තමන් ගැයුවාම වරදක් වේ ද යන්නය. එසේම කුමරියක පා සළඹ සැලුණා වසා සිටි නෙතු පියන් ඇරුණා ගීයේ එන “උකුල ලැමහස - මලවි කරලිය මුවා කළ ඇගේ දුහුල් සළු තිර” වගේ තැන්වල මලවි කරලිය වගෙ වචනවලින් කියන්නේ කුමක්දැයි හෙතෙම මගෙන් නොදන්නවා වගේ අසයි. මලවි යනු අනංගයාය. කරළිය යනු වේදිකාව හෙවත් රංග භූමියයි. එවිට අනංගයාගේ වේදිකාව ලෙස අර්ථ ගැන්වෙන්නේ කුමක් ද? සම්භාව්‍ය ගායකයෝ බර වචනවලින් කියන දේම තමා පොදු ජනතාවට වැටහෙන ලෙස කියන බව හෙතෙම අදහයි.ඒ කෙසේ වෙතත් නිහාල් තම ගායනා පෞරුෂය මතු නොව බෙදා හදා ගැනීම සමාජයේ නොයෙක් තලවල මිනිසුන් අතර පොදු ඇසුර, සමාජ පිළිගැනීම මේ සියල්ලම ලබාගත්තේ තම ආදරණීය මෑණියන්ගේ මඟ පෙන්වීම හා ජීවිතාදර්ශය ඔස්සේය. හරක් මස් කන ජනතාව අතරේ හරක් මස් නොබුදිමින් ද, අරක්කු බොන අය අතරේ සුරාපානය නොකරමින් ද සමාජ අපරාධකාරයන් අතරේ සමාජ ශෝධකයකු ලෙසින් ද ඔහු ජීවිතය දිනාගත්තේ මේ අම්මාගේ ජීවන දර්ශනය තමා තුළ පැළපදියම් කරගෙනය. අපි ඒ පුවත් ඔහුගෙන්ම අසමු.මගේ ආදරණිය අම්මා පේ‍්‍රමා වීරවර්ධන නමින් හැඳින්වුණේ. වාද්දුවෙ ගම කරගෙන මේ ලෝකෙට පහළ වුණු උතුම් කාන්තාවක්. තාත්තා ඩී. සී. හෙන්ඩ්රික් මොරටුවෙ. අපි මේ කතා කරමින් ඉන්න රාවතාවත්තෙ සර්වෝදය ළඟ 2 වැනි පටුමගේ මේ ගෙදරමයි අපේ මහ ගෙදර. හැබැයි! මේ විදියට නොවෙයි එදා මහ ගෙදර තිබුණේ. ඒක මේ විදියට කාලානුරූපව වෙනස් වුණා. මෙතැන තිබුණු ඒ ගෙදර අම්මලා හිටියෙ කුලී නිවැසියො හැටියට. මං පස්සෙ කාලෙක ඒ ඉඩමත් ගෙයත් සල්ලිවලට අරන් මෙතැන මේ ගෙය හැදුවා. එදා අම්මා ආසාවෙන් කතා කළ හැටි මතකයි.මං පුංචි දවසෙ ඉඳන්ම කටකාරයි. අම්මා තාත්තගෙ උණුහුම ලබාගෙන තනි අලියා වගේ තනියෙන් හැදුණා. ස්කෝලෙදි නම් කොල්ලො ටික ඉන්නෙ එකට. අම්මා ඉංගිරිසි ගුරුවරියක්. උදේ පාන්දර ඉවුම් පිහුම් කරලා ඇය වැල්ලවත්තෙ ශාන්ත ලෝරන්ස් විද්‍යාලයයට යනවා. ඒ යනකොට අවදි කරලා මාව පුටුවෙ තියලා පාඩම් පොත තමයි අතට දෙන්නෙ. ඒ පාඩම උදේ 6.30 වෙනකම් කරලා තමයි ඉස්කෝලෙ යන්ඩ ඕනෑ. ඒවා නීති. හරියට කෙළේ නැත්නම් රිදෙන්න වදිනවා. ඉස්කෝලේ ඇරිලා ආවාම බත් ටික කාලා ටිකක් ඇලවෙලා ඉඳලා තුනේ ඉඳන් පහ වෙනකම් විතර සෙල්ලමකුත් කරලා ඊට පස්සෙ ආයිත් පොත් අතට ගන්න ඕනැ.අම්මා ගෙදර හිටියත් ස්කෝලෙ හිටියත් මේවා මේ විදියටම කෙරෙන්න ඕනැ. එයාගෙ බලාපොරොත්තුව තිබුණෙ තම එකම පුතා ඉහළටම උගන්වන්න. තාත්තාත් එහෙමයි. ඒත් තාත්තා මාත් එක්ක යාළුවෙක් වගේ. අම්මත් එහෙම සමීප වුණාට උගන්වන නීති තිතට. මාව මුලින්ම අවුරුදු 3 දි පාසල් යැව්වේ එදා නිර්දේශ මරියා පාඨශාලාවට. පසු කාලයක ඒ ස්කෝලෙ රාවතාවත්ත රෝමානු කතෝලික මිශ්‍ර පාඨශාලාව වුණා. දැන් පර්ෂද ස්කෝලයක්. ටිකක් ලොකු මහත් වෙනකොට තමයි අම්මා මාව මොරටු මහා විද්‍යාලයයට ඇරියේ.පුංචිම දවසේදි මං දඟයි. කටකාරයි. මට ඒ දඟකම් මතක නෑ. ඒත් මගෙ එකම පුතා තරංග කළ දඟකමක් මතක් වෙනවා. ඒකෙ හරස්කඩකින් මං මගේ දඟකම ඔබට ඉස්මතු කරන්නම්. මේ සිද්ධිය වෙනකොට මගේ පුතා තරංගට අවුරුදු හතරක් විතර ඇති. මේක මීට අවුරුදු විසිහතකට පෙර සිදුවීමක්. ඒ දවස්වලත් මං කාර්යබහුලයි. එදා විවේකී දවසක්. මං පුතාත් එක්ක කෙලිදෙලෙන් මිදුලෙ සෙල්ලම් කරමින් හිටියා. මේ ඉන්නා අතරේ මොකක්දෝ වැඩකට මං ගේ ඇතුළට ටිකකට ගියා. ගෙට ගිහින් මං පුතා කියලා කතා කළා. දෙතුන් පාරක් කතා කළත් පුතා ගෙට ආවෙ නැති හින්දා එළියට ඇවිත් බැලුවා. කොහේවත් පුතා නෑ.මට දැනුණ වේදනාව කියලා වැඩක් නෑ. බිරිඳත් දුවගෙන ඇවිත්. අප හැමතැනම හොයනවා. දැන් මේ කලබලයට අහල පහළ අයත් ඇවිත්. ඒ අයත් හොයනවා. ගේ ඉදිරියෙන් තියෙන්නෙ ප්‍රධාන පාර. අවුරුදු හතරක මේ දරුවා පාරට බැහැලා ඇවිදගෙන ගියා ද? එයාට අනතුරක් වුණා ද? නැත්නම් කවුරුහරි මෙයාව පැහැරගත්ත ද? මේ විදියේ දාහක් ප්‍රශ්න හිසේ ඇවිලුණා. දැන් මට කලන්තෙ වගේ. අහළ පහළ ආච්චි කෙනෙක් එහා වත්තකට ගොඩ වැදිලා පුංචි දරුවව හොයලා තියෙනවා.ආච්චි... ආච්චි... තාත්තලා හොයන හැටි බලන්න මං හැංගුණා. මම මෙහෙ ඉන්නවා කියලා එයාලට කියන්න එපා... එහෙම කියමින් ආච්චිගෙ අතේ එල්ලිලා. ආච්චි පුංචි දරුවා වඩාගෙන ඇවිත් මට බාර දුන්නා. වෙලාවට මගේ අම්මා ඒ වෙලාවෙ ගෙදර හිටියෙ නෑ. කොහේ හරි ගිහින්. එයා මිත්තණිය හැටියට පුතාට පුදුම ආදරයක් තියෙන්නෙ.මගෙ අම්මටත් මේ වගේම දඟ වැඩ මං කරලා තියෙනවා. හොර වැඩනම් කළේම නෑ. අපේ අම්මගෙන් තාත්තගෙන් මා ලැබූ හොඳම ඉගෙනුම තමයි චරිතය රැකගැනීම. කවරදාවත් අපේ ගෙදර මස් ඉවුවෙ නෑ. අරක්කු තිබ්බෙ නෑ. ඒ නිසා මාත් කොච්චර කට්ටිය එක්ක හිටියත් ඒ කිසිම වැරැදි සිරිත් කළේ නෑ. තාත්තට ව්‍යාපාරිකයෙක් හැටියට ඒ හැටි කාලයක් ඉතිරි වන්නෙ නැති නිසා හා අම්මා ඉස්කෝලෙ ගිහින් හවස ආවා කියලාවත් මා ඒ වැරැදි වැඩ පුරුදු වුණේ නෑ. අපේ ගෙදර අනෙක පළාතේ ගුරු ගෙදර වුණා. අම්මගෙන් ඉගිරිසි ඉගෙන ගන්න බොහෝ දෙනා ගෙදර ආවා. ටියුෂන් වශයෙන්ම නොවේ.සල්ලි නැති ළමයින්ට නිකම්ම නොමිලයේම ඉගැන්නුවා. සල්ලි දුන්නෙ නැත්නම් ඒක අහන්නෙවත් නෑ. පරාර්ථකාමී සිතිවිලි මා තුළ අවදි වුණේ තිබෙන දේ පොඩ්ඩ වුණත් බෙදා හදාගන්න අම්මාගේ ක්‍රියාවන් මට ආදර්ශ වුණා. මගේ යාළුවො ගෙදර ආවත් අම්මට ඒ අයත් පුත්තු. බඩ පිරෙන්න මොනව හරි කවන්නයි කැමැති. අපෙ අම්මා විතරක් නොවේ ඒ කාලෙ හැම ගුරුවරයෙක්ම ගුරුවරියක්ම එහෙමයි. දරුවන්ට ඒ අය තවත් මවක්. තවත් පියෙක්. ඒ නිසා ඉස්කෝලෙ ගියාට අම්මලා බය නෑ. වරදක් කළොත් දඬුවම් ෂුවර්. ඒත් ඒ වරද සඟවලා ගුරුවරයා ගැහුවා කියලා අප ගෙදර ඇවිත් කියන්නෙත් නෑ. එහෙම කිව්වොත් අම්මගෙන් දඬුවම ඩබල් වෙනවා. හැබැයි! අපේ කොලු රෑන පුංචි වීරයො වගේ ඉන්නෙ.අම්මා තරම් වන්දනාකාරියක් මා දැකලම නෑ. ලංකාවෙ නොගිය තැනක් නෑ. සීගිරියෙ, පොළොන්නරුවෙ, අනුරාධපුරේ, කතරගම මේ හැම තැනම ඇය මාත් රැගෙන යනවා. ගිහින් අපේකම, අපේ යටගියාව, රජවරුන්ගේ වික්‍රම, වැව් හදපු හැටි, රට සරු කළ හැටි කියා දෙනවා. අපේ රටට ආදරය කරන්නත් අම්මා මේ විදිහට උගැන්නුවා. අදත් සියලුම පත්තර සල්ලි දීලා අරන් මං කියවනවා. මේ කියැවීමේ පුරුද්දත් අම්මගෙන් ආවෙ.වින්සන්ට් ඉස්කෝලෙ මහත්තයා තමයි මට මුලින්ම සාහිත්‍යයේ රසය කියා දුන්නෙ. කවියෙ එළිවැට, එළිසමය තියලා හදන්න මට පුරුදු පුහුණු කළේ මේ ගුරුතුමා. ටික කලක් යනකොට නිකම් සිද්ධි කියනවා වගේ කවි පද ගළපන්න මට හැකි වුණා.මං ඒ විදියට කවි ගළපලා පංතියේ ඩෙස්ක් එකට ගහමින් කීවා. පස්සෙ තාල දාගෙන ගීත විදියට මේවා කියන්න පුරුදු වුණා. ගෙදරදිත් මේවා කරද්දි අම්මා හිනාවුණා මිසක් බාධා කළේ නෑ. ලොකු උගතෙක් කරන්න තිබුණු බලාපොරොත්තු යට නොගියත් මේ කලාකාමී රසවත් වැඩවලට එතුමිය බාධා කළේ නෑ. හැබැයි! මං කාගෙවත් ගීත නම් පොඩි කාලෙදිවත් කීවෙ නෑ. මා ඩෙස්ක් එකට ගහමින් කීවෙත් මං හදාගත්ත ගීත විතරයි. මට මතක හැටියට මං එතකොට පහේ පන්තියේ ළමයෙක්.හැම පෝයටම මගෙ අම්මා සිල් ගන්නවා. ඒ වෙලාවට මාත් අම්මත් එක්ක සිල් ගන්නම ඕනෑ. දොඩම්පහළ කවිධජ හාමුදුරුවන්ගේ පන්සලට අපි යන්නෙ. දොඩන්ගොඩ අස්සජි හාමුදුරුවො මට සමකාලීන හිමිනමක්. එහෙ ගිහින් භාවනා කරන්නත් ඕනැ. 1950 ගණන්වල කවිධජ හාමුදුරුවන්ගේ මෙහෙයවීමෙන් අනුරාධපුර මහමෙව්නාවේ ලක්ෂයක් ජනතාව භාවනා කරවන වැඩසටහනටත් මාත් අම්මත් සහභාගි වුණා මතකයි.මං ශිෂ්‍යත්වය සමත්වෙලා මොරටු මහා විද්‍යාලයයට යන්නෙ. එතැනදිත් අධ්‍යාපනය විතරක් නොවෙයි, සාරධර්ම පැත්තට අම්ම යොමු කරවන්නෙ. මගේ ජීවිතය ගොඩනැඟුවෙ අම්මා විතරක් නොවෙයි ගුරුවරුත් ඒකට බොහොම සම්බන්ධ වුණා. අපෙ අම්මා තාත්තා මට දඬුවම් කෙළේ නෑ. යමක් බරපතළට කියන්ඩ තියෙනවානම් උපමාවක් කියමනක් දාලා හොඳට හිතට කාවදින්න කීවා.මට මතකයි. පුතේ, ගල හොඳ නම් අඹරන කහ මක් වේ ද? වැනි කියමන්. අම්මා මට කියන හැටි. මගේ වරදක් ගැන ව්‍යංගයෙන් මෙහෙම කිව්වොත් මං තේරුම් ගන්නවා කහ කොහොම වුණත් අඹරන ගල අප්සෙට් බවයි මේ කියන්නෙ කියලා. හැන්දෑවෙ 6 ට බුදු පහන පවා පත්තු කරන්න අම්මා මා පෙළැඹුවා. මං සාමාන්‍ය පෙළ හොඳින් සමත්. උසස් පෙළ පංතියෙ වෙනකොට මං ගීත කියන්න හොඳටම පෙළැඹුණා. අහළ පහළ ගෙවල්වල, ස්කෝලෙ විතරක් නොවේ ගමෙත් මං ජනපි‍්‍රයයි. පත්තර සඟරා කියවීමත් දිගටම තිබුණා. පන්තියේ ළමයෙක් හරි පත්තරේ තිබුණායැයි යමක් කිව්වොත් ගුරුවරයා හැරෙන්නෙ මගේ දිහාට. ඇත්ත ද? නිහාල් මේ කතාව... ගුරුවරයා මගෙන් අහන්නෙ පත්තර සේරම මා කියවන බව දන්නා නිසයි.මේ විදියට ගිහින් තැටිගත කළ මුල්ම ගීය ප්‍රථම වතාවට ජාතික ගුවන් විදුලියෙන් ප්‍රචාරය වුණේ 1963 මාර්තු මාසෙ 31 වැනිදා දහවල් 11.20 ට. මට වගේම අම්මා තාත්තාටත් එදා පුදුමාකාර සතුටක්. ඒත් අම්මා මට නිදහස දුන්නට මේ පැත්තට යන්ඩ කියලා කවරදාවත් කීවෙ නෑ. නොයන්ඩ කියලා කීවෙත් නෑ. එදා ඒ ගීතෙ ප්‍රචාරය කරන්න ඉස්සර වෙලා කරුණාරත්න අබේසේකර සූරින් මෙන්න මෙහෙම ප්‍රකාශයක් කළා. ශ්‍රී ලංකාවාසී ගීත ලෝලීන්ට මල් වෙඩිල්ලක් පත්තු කරනවා. එහි ආලෝකය සදාකාලිකව පවතීවි. මේ මල් ;වඩිල්ලක් වැනි ඒ ගායකයා නිහාල් නෙල්සන්. ගීතය ‘ලස්සනට පිපුණු වන මල්’ පද රචනය සරත් මුණසිංහ. සංගීතය ආර්. ඒ. චන්ද්‍රසේන. තනුව ගායකයා සතුයි.” එතුමා කී මේ වචන අහපු අම්මගෙ ඇස්වල කඳුළු මං දැක්කා.ගෙදරට ඇතුළු වන පාපිස්නය හැමෝගෙම පා පහස සිඹිනවා වගෙ නිහතමානීව කියන්නෙ. මං ප්‍රසංග වේදිකාවෙ දැන් අවුරුදු 48 ක්. කැසට් පට 112 ක් කරලා තියෙනවා. තවමත් වැඩ එමට. මං බයිලා ගායකයෙක් විතරක් නොවේ. හොඳ සින්දු කියලා තියෙනවා. පේ‍්‍රමදාස මහත්මයා මගෙ “කිරි දුන්නෙ දරුවන්ටයි සිරුරින් ඈගේ - පිරිපුන් මිනිසුන් වැඩුණේ බලයෙන් ඈගේ. මේ කළගුණ නොදන්න හිස් මිනිසුන් වාගේ - එපා එපා මස් කන්නට කිරි අම්මාගේ” ගීතය අහලා මාව කැඳවලා එවකට රූපවාහිනි සභාපතිව සිටි අබේසිංහ මහත්තයාට කීවා, නිහාල්ගේ මේ ගීතය ඇතුළුව පැය භාගයක වැඩසටහනක් දෙන්න කියලා. මං ඒක හරිම සතුටින් තවත් ගීත කිහිපයක් එක්ක කළා.මාව කොයි විදියට හංවඩු ගැහුවත් මගෙ ගමන නැවතුණේ නෑ. ඒක අම්මගෙත් ස්වභාවය. “ගුණේ අයියගෙ කාමරේ” ගීතය මං කිව්වට පස්සෙ මට බොහොම ප්‍රසාද වගේම ප්‍රශ්නකාරී දේත් ආවා. ඒත් ප්‍රසංගයකට ගියාම රසිකයො ඉල්ලන්නෙම ඒ ගීතය. හල්පිට කියන කලාකරුවා ඒ ගීතයෙන් මතු වුණේ. එතුමා මුලදි බස් කොන්දොස්තරවරයෙක්. මං කවරදාවත් වෘත්තින්වලට මිනිසුන්ට අගෞරව කරන්නෙ නෑ.එතුමා මේ ගීතයත් එක්ක ක්ෂේත්‍රයට ආවාම ප්‍රබුද්ධයින්ට මේ ගීතය දිරෙව්වෙ නෑ. ඒ නිසා ගායකයා වන මට ගහන ගමන් එයාටත් ගැහුවා. මෙයාව එක තැනක කූඩු කරන්න ඒ අය උත්සාහ කළා. හේමසිරි හල්පිට උපහාර උත්සවය දවසෙ ලංකාවේ ඉන්නා ප්‍රබුද්ධයො සේරම එකම ස්ථානයේ ඉඳන් මේ උපහාරය පැවැත්වූවා. ප්‍රබුද්ධ ගායකයන් බොහොමයකට එතුමා ගීත ලියලා තියෙනවා. ලංකාවෙ ලොකුම මිනිස්සු ටික ඉන්නා තැන මුල්ම සමාරම්භක ගීය ඔහු ලියු මුල්ම ගීය ගැයුවෙ මම. සින්දුවට ප්‍රබුද්ධයො සේරම අත්පුඩි ගැහුවා. මට අම්මගෙන් ආපු තවත් සිරිතක් තියෙනවා. කියන්න ඕනෑ දේ කෙළින්ම ඒ අවස්ථාවෙම කියන එක.මං මයික් එක අරන් වචන දෙකක් කිව්වා. “එදා හල්පිටව එක තැනකට කූඩු කරන්න උත්සාහ ගත් අය අද හල්පිට විසින් එක තැනකට කූඩු කරලා තියෙනවා. මේක තමයි දෛවයේ හැටි” කියලා. ප්‍රබුද්ධයන්ගේ අත්පොළසන් දෙන අත්වල වේගය අඩු වෙනවා වගෙත් දැක්කා. ජෝතිපාල රත්තරං මනුස්සයෙක්. හැමදාම එයා අපත් සමග හිටියා. මැරිලත් ජෝති තවමත් අප අතර ඉන්නෙ ඒ නිසයි. කලාකරුවාට තියෙන්න ඕනැ අනෙකාගේ දේත් සාධාරණව අගය කිරීමේ වුවමනාවක්. නියම කලාකරුවා මැරෙන්නෙ නැත්තේ ඒකයි. චිත්‍රපටි ;ලීකෙන් මට ආරාධනා ආවා. මුලින්ම පෙම් කුරුල්ලෝ චිත්‍රපටයේ “කෂිලි බිෂිලි නෑ. ඇගේ පච්ච නෑ” ගීය. ඊට පස්සෙ ‘සක්විති සුවය’ චිත්‍රපටයට. මේ විදියට චිත්‍රපට ගණනාවකත් ගී ගැයුවා. ඒත් ඒ චිත්‍රපට රූපවාහිනියේ පෙන්වන විට ප්‍රබුද්ධයො සමහර තැන්වල ගීතය කැපුවා.අනෙක හඬ පෞරුෂයත් තියෙනවා නම් ගායකයෙක් මැරෙන්නේ නෑ. වියපත් මහල්ලාගේ ඉඳන් පොඩි එකා පවා සුනිල් ශාන්තයන් දන්නවා. ගායකයා දැකලත් නැති අය එයාගේ ගීත පි‍්‍රය කරනවා. ‘ඕලු පිපිලා’ කී ගමන් සුනිල් ශාන්තයන් හඳුනා ගන්නවා. මේක හැමෝටම නැති බව තේරුම් ගන්න ඕනෑ.පුංචි කාලෙ ඉඳන් මඟුල් ගෙදර සින්දු කියලා සිංහල අවුරුදු උත්සවේට සින්දු කියලා ඉස්කෝලෙ සාහිත්‍ය උත්සවයට සින්දු කියලයි මං ආවෙ. මගෙ සාහිත්‍යය දැනුමත් නරක නෑ අම්මට පින්සිද්ධ වෙන්න. මට ඉස්කෝලෙදි “සාහිත්‍ය නායක” කියලා නමකුත් තිබුණා.මගෙ ගීත ඉලක්කය සපුරා ගන්ඩ ගෙදරින් නම් අමුතු සහයෝගයක් ලැබුණෙ නෑ. ඉස්කෝලෙන් අස්වුණාට රස්සාවකට යවන්න බලාපොරොත්තුවෙන් මාව ටයිපින්, ෂෝර්ට් හෑන්ඩ්, ගණකාධිකරණය ඉගෙන ගන්නත් අම්මා පන්ති යැව්වා. ඊට පස්සෙ රස්සාවක් බලාපොරොත්තුවෙන් ‘ඇප්ලිකේෂන්’ කෝටියක් විතර යැව්වා. ඇප්ලිකේෂන් එකක් යවන හැම වාරයකම මං හිතෙන් ඇඬුවා මගේ ගායන ලෝකය නැතිවෙයි කියලත්. වාසනාවට එහෙම වුණේ නෑ. කාලය ගතවෙනකොට මං යම් ස්ථාවරයක් ගොඩ නැඟුණා. එක දවසක් හිල්ටන් මගෙ යාළුවෙකුගෙ ගෙදර සිංදු කියන්න මාව එක්කන් ගියා. එදා සංගීතය සැපයුවේ ඒ. ජේ. කරීම් කියන සංගීතවේදියා. මගේ ගායන හැකියාව දැනගත් එතුමා මාව එක්කරගෙන ගියා ආර්. ඒ. චන්ද්‍රසේන කියන මහා සංගීතඥයා ළඟට. ඇත්තටම ගායන හැකියාව තිබුණු මා ගායකයෙක් කළේ එතුමා. එතුමා බාරගත් ප්‍රසංගවලට මටත් අවස්ථාව ලැබුණා.මුලටම එක්කන් ගියේ මහනුවර කැන්ඩි ලේක් ක්ලබ් එකේ සින්දු කියන්න. මට මුලින්ම ලැබුණේ රුපියල් 5 ක්. හැබැයි! එදා රුපියල් 5 අද රුපියල් 5000 ක් විතර. ගායකයෙක් විදියට මං ලබාගත් මුල්ම මුදල ඒකයි. ගායකයෙක් හැටියට නැඟි එද්දි තරුණියො මගෙ වටේ රොක් වුණත් මට ඔවුන් ගැන සැලකිල්ලක් තිබුණේ නෑ. දවසක් මගේ යාළුවෙක් එයාගෙ පෙම්වතියගේ ගෙදර මාවත් එක්කන් ගියා. පෙම්වතියට අමතරව තවත් ගැහැනු ළමයෙක් හිටියා. හොයා බැලුවම ඒ අර පෙම්වතියගෙ අක්කා. මට ඇය කෙරෙහි ලොකු ඇල්මක් ඇතිවුණා. ආයෙ දෙකක් නෑ. අහල බැලුවා ඒ ළමයාගෙ තාත්තගෙන්. ඒ තමයි මගෙ බිරිඳ මාලි. ආදරේ වැඩිකමට “ඔරු පදින්න පහල ගඟට එන්න යන්න මාලි” කියලා ගීතයකුත් ගැයුවා. අපෙ අම්මා මේවාට අනවශ්‍ය තහංචි ගෙනාවේ නෑ.දකුණු පළාතේ සංදර්ශනයකට සහභාගි වෙලා අපි කට්ටිය කොළඹ එනාකට මහ රෑ වෙලා. කළුතර දිස්ත්‍රික්කයේ අපට පුරුදු හෝටලයකට අපි ආවා. ඒ මහ රෑ තේ බොන්න. ඒ වෙලාවෙ ගෝලයෝ කට්ටියක් එක්ක එක්තරා අයියා කෙනෙක් හිටියා හෝටලය ඉස්සරහ. මිනිහා බඹර පදමින් හිටියෙ. ඉතින්! මේ මනුස්සයා අපේ ගායකයන්ගෙ නම කිය කියා කොහෙද ගියෙ කියලා අහන්න ගත්තා. “ගාල්ලට ගියා” අපෙ අය උත්තර දුන්නා. ඊට පස්සෙ මිනිහා මා ළඟටත් කිට්ටු කළා. “හා, ඒ පැත්තට වහිනව ද?” මිනිහා මගෙන් අහනවා. ඊට පස්සෙ මාත් ජෝක් එකට වගේ “මේ ඇහුවට තරහ වෙන්න එපා. ඔයා මොනවා හරි වේලෙන්න දාලා තියෙනව ද” කියලා. එහෙම ඇහුවම එයාගෙ ගෝලයෝ කට්ටියටම හිනා ගියා. ඊට පස්සෙ මිනිහා අපේ යාළුවා වුණා.1988 - 89 කාලෙත් මට හරි වැඩක් වුණා. කඩුවෙල තිබුණු මඟුල් ගෙදරක සාජ්ජෙකට සහභාගි වෙලා මං දැන් ගෙදර යනවා ඔරුවල වානේ කම්හල පැත්තෙන්. පොඩි කොල්ලො කට්ටියක් වාහනය නැවැත්තුවා. මේ අය තුණ්ඩු දාලා වාහන දුවන්න එපා කියලා. මං දන්නෙත් නෑ. දැන් මගෙන් මේ අය ප්‍රශ්න කරනවා. මාත් උත්තර දෙනවා. මට ඇහෙනවා පිටිපස්සෙන් කට්ටියක් කෑ ගහනවා “යන්ඩ දීපන් යන්ඩ දීපන්, ඔය අපේ නිහාල් අයියා” කියලා. ඊට පස්සෙ මට වාහනය පදවාගෙන යන්න දුන්නා. ටිකක් දුර යනකොට ආයිත් පාර මැද කොල්ලො දෙන්නෙක්. නිහාල් අයියා මේ පාරෙන් නොවේ, මෙතැනින් හරවලා යන්ඩ” ඔවුන් මට වෙනත් පාරක් පෙන්නුවා. ඒ තමයි මගේ රසික ජනතාව. මිනිස්සු මට ආදරෙයි.මං මේවා ඇවිත් අම්මට කීවාම එයාත් සතුටු වෙනවා. ඒත් අමුතු අගය කිරීමක් හෝ හෙළා දැකීමක් නෑ. ඒ රසිකයන්ගේ අදාරය තමයි මගේ ලේවල ගලන්නෙ. මං රුක්මණි, එඩී කාලේ ඉඳන් දැන් ඉන්න පුංචිම ගායකයා හිමාෂ දක්වාත් සින්දු කියන්නේ ඒකයි.අපෙ අම්මා චිත්‍රපටි බලන්න එතරම් යන්නෙ නෑ. මට මතකයි ‘කැලෑ හඳ’ නම් ජෝන් ජයපාල බලන්නට ‘රොක්සි’ එකට මාත් එක්කම ගියා. මං නම් හොරෙන් චිත්‍රපටි බැලුවා.තවත් දවසක් සංදර්ශනයකට සහභාගි වෙලා එතැනින් පිටත් වෙද්දි රෑ දෙගොඩ හරි ජාමය. මීගමුවට ළඟාවෙලා දැන් නගරය දිගේ වාහනය පදවනවා. එකපාරටම පුංචි අතපසුවීමකින් වාහනය පාරෙන් ඉවතට පැන්නා. එතැන තිබුණේ දැවැන්ත තාප්පයක්. වාහනේ තාප්පෙ වැදුණා. ඒ මහා විශාල සද්දෙ තමයි මට ඇහුණේ. තරු කඩා වැටෙනවා වගේ මතකයි. මං අමාරුවෙන් ඇස් අරින්න උත්සාහ කළා. ඒත් ආයෙම ඇස් පියවිලා ගියා. මට මතක එච්චරයි. ලේ විලක් මැද වැටිලා හිටි මාව ඉස්පිරිතාලෙට ගෙන ගිහින් තියෙන්නෙ රසිකයො. මේක දැනගත්තමනම් අම්මා කලබල වෙලා. ටිකක් බරපතළ විදිහට අවවාද දුන්නා මතකයි.අපෙ අම්මා මං නිහාල් නෙල්සන් කියලා ඔහු කරන්නේ මොනවාද කියලා කලබල වූ කෙනෙක් නොවෙයි. මාව හම්බ වෙන්ඩ ආපු ඕනෑම කෙනෙකුට දයාවෙන් සැලකුවා. මට කොයි මනුස්සයත් එකයි. අපට ඕනෑ මනුස්සකම විතරයි.අම්මගෙන් තමා මට මේක ආවේ. අම්මා කුල ගෝත්‍ර වාසගම් බලපු ගැහැනියක් නොවේ. අපිත් එක්ක ඕනෑම කෙනෙකුට එක බත් මේසෙ කන්ට දුන්නා. වෙනත් ගෙදරක එළියෙ බැංකුවෙ වාඩිවන අයත් අම්මගෙ අතින් බත් කාලා ගෙදර ගියා. මේක හරිම ශ්‍රේෂ්ඨ ගතියක්.අම්මගෙන් ආපු පිළිවෙළ අනුව අපේ ගෙදර මස් උයන්නෙ නෑ. අරක්කු නෑ. මගෙ පුතා තරංගත් බිරිඳ මාලිත් ඒ විදියමයි. දැන් මට (ලේලියක් කියා සඳහන් වුවත්) දුවක් ඉන්නවා. මං පුතාගෙ මඟුල් ගෙදරදි කීවෙ අපේ ගෙදරට ලේලිලා අවශ්‍ය නෑ. දුවක් නම් අවශ්‍යයි කියලයි.පුතා නුගේගොඩ පංති ගිහින් මේ දරුවා එක්ක සම්බන්ධ බව දැනගත්තට පස්සෙ විවාහ වෙනකම්ම මං ඇගේ කටයුතු සොයා බැලුවා. ඒ කියන්නෙ ඒ දෙන්නා ගැනම ආදරෙන් සැලකුවා. මේවා අපේ අම්මගෙ දයාව.අම්මා දුක් නොවිඳ මැරුණේ. ඉතාම හදිසි මරණයක්. මාත් දැන් හැට හය පැනපු මිනිහෙක්. මාත් පතන්නේ එහෙම මරණයක්. අම්මා මැරිලත් දැන් අවුරුදු 15 ක් විතර ඇති. අම්මා වෙනුවෙන් ගයපු ගීය අහන්න අම්මා මා ළඟ නෑ. ඒ ගීතයෙන් කියන්නෙත් අම්මා නැති ශෝකයමයි.කරුණා සුවඳ තවරාලු - හද පියුමේ මවගේ සෙනෙහසයි - උල්පත සැනසීමේ දුවලා ඇවිත් පෙර ලෙස මා - එක පිම්මේ අම්මා කියන්නේ අද කාට ද අම්මේඋපාලි සමරසිංහඡායා -නිශ්ශංක විජේරත්නකර්තෘට ලියන්න | මුද්‍රණය සඳහා</content>
  </post></root>