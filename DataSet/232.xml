<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=af1110165</link>
    <topic>වඩා වටින්නෙ උත්සාහය ද වාසනාව ද</topic>
    <author>අරුණි මුතුමලී</author>
    <content>කුමක් හෝ විශේෂ හේතුවක් නැත්නම් රෑ කෑමටයි ඉරිදා දවසටයි සියලු දෙනා එකට කෑම මේසයට ඉඳ ගැනීම ගෙදර නීතියක්. කලින් ගෙදර ආ දවසට මගේ වැඩේම මේ රාත්‍රී භෝජන සංග්‍රහයට ආරාධනා ලැබෙනතුරු ම ගහ යට බංකුවට වෙලා සැඳැ සුව විඳීම. අඳුර වැටෙනතුරු පොතක් පත්තරයක් බලන්නත්, ඊට පස්සෙ අහස පැහැදිලි නම් තරු ගණින්නත්, හොඳම තැන එතන. වලාකුළු තරු හංගන දවසට අඹ ගහට පිට දීගෙන කකුල් දෙකත් බංකුවේ දිගා කරගෙන ඇස් පියාගෙන ඉන්නකොට පුදුමාකාර සහනයක් දැනෙනවා. බොහොමයක් වෙලාවට මට තනියෙන් නිදහසේ බංකුවේ ඉන්න වෙන්නෙ නැහැ.එක්කෝ අම්මා, ආච්චි නැත්නම් මල්ලි හරි ඇවිත් එතන ඉඳගෙන තමන්ගේ හිතේ තියෙන දේවල් මම අහගෙන හිටියත් නැතත් ඔහේ වා තලයට මුසු කරනවා. හරියට සංහිඳ යටදී වගේ. අදත් එහෙමයි. අම්මයි තාත්තයි යාළුවෙකුගේ උසස් වීමක් වෙනුවෙන් තියෙන උත්සවේකටත් සහභාගි වෙනව කියු නිසා බංකුව උඩට වෙලා ඇහැට පෙනෙන නොපෙනෙන දේවල් ගැන හිත හිතා වළාකුලු අස්සෙන් එබෙන තරු ගණින්නට සොය සොයා හිටිය මගේ ළඟට මල්ලි ආවා.“අක්කේ...”“ම්...” මම අස් පියාගෙන විමසුවා.“ඇයි අක්කේ අපිටම මෙහෙම වෙන්නෙ?” මල්ලි කනගාටුවෙන් වගේ ඇහුවා.“ම්...” මම ඇස් ඇරියෙම නෑ. ඒත් මල්ලි කියවගෙන යනවා.“අපි අවුරුදු ගණන් මොළේ නරක් වෙනකල් පාඩම් කරලා කරලා විභාග පාස් කරලා අමාරුවෙන් ගොඩ වෙලා හරි විදිහට රස්සාවක් කරලා තුට්ටු දෙකක් අමාරුවෙන් හොයා ගන්නවා. අපිත් එක්ක ඉඳලා මඟදි හැලිච්ච උන් කෝටිපතියෝ වෙලා නිදහසේ ජීවත් වෙනවා. සමහරු බස් අයිතිකාරයෝ. සමහරු හෝටල් අයිතිකාරයෝ’ ලොකු ලොකු බිස්නස්කාරයෝ අපේ ඔෆිස් එකේ වුණත් හම්බ කරන එකා කොහොමහරි කරගන්නවා. අපි එතනමයි. ඇයි ඒ?”මම ටිකක් වෙලා නිශ්ශබ්දව හිටියේ පිළිතුරක් කල්පනා කරන්න නෙවෙයි. ඒ ප්‍රශ්නෙට උත්තර දෙන්න තියෙන කම්මැලිකමට. ඒත් මල්ලිගෙ කරදරේ ඉවරයක් නෑ.“තමා කීවෙනි වතාවට ද ඔය ප්‍රශ්නේ මගෙන් අහන්නෙ?” මම එකම ස්වරයකින් ඇහුවේ මල්ලිගේ උනන්දුව අඩු කරන්නයි. ඒත් පොඩි කාලේ වගේම එකම ප්‍රශ්නය දිගින් දිගට අහන එක තවමත් නතරවෙලා නෑ කියලා තේරුණාම ආයෙත් උත්තරයක් දෙන්න සිද්ධ වුණා.“තමන් දන්නවනේ උත්සාහවන්තයාගෙයි වාසනාවන්තයාගෙයි කතාව. ඒක මතක් කරගෙන ගෙට ගිහින් තමන්ගේ වැඩක් පළක් බලාගන්නවා.”“මොකද්ද ඒක මට හරියට මතක නෑනේ?” මට බේරෙන්න තිබුණු එකම ක්‍රමයත් ගිලිහී ගිය බැවින් ඇස් ඇර බැලු මම මල්ලීට කතාව යළි මතක් කර දුන්නා.“ඇයි හලෝ මතක නැද්ද අර රජකුට ඕන වුණාලුනේ උත්සාහය ද වාසනාව ද වඩා වටින්නේ කියලා බලන්න. ඒ ගැන පුරෝහිතට කීවාම රට පීරලා උත්සහවන්තයකුයි වාසනාවන්තයකුයි ගෙනල්ලා ළඟ කාමර දෙකක තියලා කීවලු මේ කාමර දෙකේ කොහේහරි යමක් තියෙනවා ඒක ලබාගන්න කියලා. උත්සාහවන්තයා හැම තැනම හොයලා හොයලා බිත්තියක බොල් හඬක් ඇහුණු තැනක් හාරලා බැලුවාම කැවුම් පාර්සලයක් තිබුණලු. උත්සහවන්තයා කැවුම් කාලා වාසනාවන්තයට කැවුම් මුඩෙන් විහිලුවට ගැහුවලු ඔහොම ඉඳලා බෑ උත්සහ කරන්න ඕන කියලා.“ඉතිං ඉතිං”ඒ පාර වාසනාවන්තයා ඒ කැවුම් මුඩය අහුලගෙන නිකං පහුරු ගාද්දි ඒක ඇතුළේ මැණික් ගල් තිබුණලු.”“හා මතකයි මතකයි. ඉතිං අපිත් වාසනාව කැවුම් මුඩියක දාල කවුරුහරි විසි කරනකල් නිකං බලන් හිටියම හරි ද?”ස්රාස් ඩෝ... ග්ඒ සද්දෙට මල්ලි හිට ගත්තා මම ගැස්සුණා. ආච්චි දුවගෙන ආවා.“මොකද්ද ඒ”“මේ පොල් අත්තක්” ආච්චිගේ බිය පහ කරන අදහසින් මල්ලි ගාණක් නොගෙන කීවා.“හනේ හනේ. මහ රෑ බැලුවත් මේ අක්කයි මල්ලියි ගස් ගල් ගානේ අහස පොළොව ගැටලනවා. ගෙට එනවලා ළමයිනේ සතා සර්පයා එළියට බහින වේලාවේ.”“ආච්චි හිතුවේ මේ කැලේ කියල ද?” මල්ලි හිනාවෙවි ගෙට එමින් ඇහුවා.“කැලේම වෙන්න ඕන නෑ හැමදේටම. හිමිකාරයා වාසනාවන්තයා හොයාගෙන සතා සර්පයා මහ මුහුදේ නැව්වලටත් එනවලු වේලාව ආවාම”පී... පී... ප්.“අන්න අම්මලා කලින්ම ඇවිත්” ආච්චි අපටත් කලින් දොර ළඟට ගියා.“අපි හිතුවේ රෑ කෑමත් එහෙන්මයි කියලා” ගෙට ගොඩවුණු අම්මටයි තාත්තටයි ආච්චි කීවා.“මොන කෑම ද යන්තම් තේ ටිකක් බීලා අපි ආවා” තාත්තා කමිස බොත්තම් එක දෙක ලිහමින් කීවා.“ඔෆිස් එකේ අයට තියෙන සතුට අර අනිත් එක්කෙනාගේ යටිකූට්ටු වැඩ අන්තිමේ බොස් දැනගත්ත එකටයි. මොකද ඒ මනුස්සයා හැමෝටම මහ කරදරයක්ලු නේ. මට මේගොල්ලන්ගේ කට්ටිය ඔක්කොම විස්තර කීවා. මෙයාටත් හෙන කැපිල්ලක් තිබිලා තියෙනවනේ මිනිහගෙන්. මෙයා අපිට නොකිව්වට” අම්මා පුංචි නෝක්කාඩු ස්වරයක් ආරූඪ කරගත් හුරතල් හඬකින් කීවා. මල්ලයි මායි මූණෙන් මූණ බලා ගත් ගමන් අපට හිනාවකුත් ආවා.“අනේ අම්මපා තමන් උගත් දෙයකින් හැමෝටම උදව්වක් කරන්න තියෙන වෙලාවේ ඔහොමත් කරන්නේ ඇයි සමහරු කියලා” ආච්චි කම්මුලේ අත ගහගත්තා.“ඕවා ගෙවල්වල කිය කිය ඉඳලා වැඩක් නෑ. ගෙදර ප්‍රශ්න කන්තෝරුවටයි, කන්තෝරුවේ ප්‍රශ්න ගෙදරටයි ගෙනාවේ වැඩට ගිය මුල් කාලේ. දැන් අපි ඒවා විසඳන්නේ අංගුත්තර නිකායේ කියන විදිහට.”“ඒ මොකද්ද තාත්තේ ඒ ක්‍රමේ” මල්ලි ඇහුවේ හරිම උනන්දුවෙන්.“අනේ ඔව් මෙන්න මෙයාට ඒ ක්‍රමේ කියලා දෙන්න. මොකද ඔෆිස් ගිය දවසේ ඉඳන් මගේ කනක් ඇහෙන්න නෑ කරදරේ” මම කීවේ මල්ලි දෙස බලමින්.“අනේ යනව යන්න. මටත් මතකයිනේ මෙයා ඔෆිස් ගිය මුල් දවස්වල මට විභාගෙට පාඩම් කරන්නවත් නෑ. ළඟට වෙලා නහයෙන් අඬ අඬා කියවනවා” මල්ලි හරවා පහරක් එල්ල කළා.“එහෙම තමයි ඉතින් කවුරුත්” තාත්තා අම්මා දෙස බලා පරණ මතකයක් අවදි කළේ දෙබැමින් අපට අම්මාව දක්වමින්.“හපෝ මම ඉතිං ඔය කියන කොයි කාගෙත් අඬෝ ඇඩියාවල් අහං ඉඳලා තියෙනවනේ” ආච්චි කරදරකාරී ලෙසින් නළල රැළි ගන්වා කීවේ සියලු දෙනාට ගැලපෙන්න. “ඉතිං තාත්තා කීවේ නෑනේ ප්‍රශ්න විසඳන ක්‍රමේ?” මල්ලි ආයෙත් විමසුවා.“බුදු හාමුදුරුවෝ කියලා තියෙන්නේ අනුවණින් ප්‍රශ්න කරනවා ද? අනුවණින් ප්‍රශ්න විසඳනවා ද? කෙනෙක් ප්‍රශ්නයක් නුවණින් විසඳලා දුන්නාමත් ඒක පිළිගන්නේ නැද්ද ඒ අඥානයෙක් කියලා.“එතකොට ඥානවන්ත වෙන්න කවුරුහරි විසඳලා දෙන දෙයක් පිළි අරගෙන ඉන්න ඕන ද?” මල්ලි පැන්නා.“නෑ... නෑ... නිකම්ම එහෙම බාර ගන්නෙ නෑනේ. ප්‍රශ්න කරන්න ඕනැ නුවණින් ප්‍රශ්න විසඳන්න ඕන නුවණින් ඒ වගේම අනුන් වුණත් සම්පූර්ණ ප්‍රශ්නය තේරුම් අරගෙන කාරණයට අදාළව හොඳට විශ්ලේෂණය කරලා විසඳුවා කියලා තේරුම් යනවානම් ඒක පිළිගන්න තරම් නිහතමානී වෙන්නත් නුවණැත්තාට පුළුවන් කියලයි කියන්නෙ” තාත්තා තේරුම් කළා.“මේ මෑන්ට ඔය ටික තේරෙන්නවත් මොළයක් තියෙනව ද මන්දා”මම කීවේ මල්ලිගේ කන්තෝරුවේ ප්‍රශ්න ගැන කීමේ කරදරය ගැන ද සවිස්තර වාර්තාවක් සපයමින්.“තාත්තේ බුදු හාමුදුරුවෝ කීවේ නුවණ තියෙන අයගේ විසඳුම් බාරගන්න විතරයි නේ. මේ වගේ මැටි මෝලියන්ගේ විසඳුම් නෙවෙයිනේ” මල්ලි තරමක් තරහින් කීවා.මේ කතාව අහගෙන හිටි ආච්චි “අය්යෝ මොකද මේ ඈ... දැන් අර බංකුව උඩ ලෝකේ කණපිට හරවන්න කුමන්ත්‍රණේ කරපු දෙන්නා දැන් වෛරක්කාරයෝ වගේ?”“නෑ තාත්තේ මට විනාඩි පහක් නිදහසේ ඉන්න නෑ. හැමදාම මොකක්හරි ඔෆිස් කෝන්තරයක් ගෙනත් කියවනවා” මම චෝදනා කළා.“මොකද කන්තෝරුවේ ලෙඩ දාගෙන ද?” තාත්තා මල්ලි දිහා විමසුම් බැල්මක් හෙලුවා.“නෑ... තාත්තේ... මේ... එක වෙලාවකට හිතෙනවා අපි මොනවද මේ කරන්නේ කියලා. අපිත් එක්ක එකටම හිටිය බැචෙක්, මිනිහා ඒ කාලෙත් එහෙමයි. වෙනම ගමනක් යන්න හදන්නේ අපි ඔක්කොම ඉගෙන ගත්තේ එකම දේ. කරන්නේ එකම දේ. ඉතින් ඇයි මේ වෙනම ගමනක්.” මල්ලි ප්‍රශ්න කළා.“වෙනස් විදිහට හිතන එක හොඳයි නේ. හැමෝම එක විදිහට හිතනවාට වඩා” තාත්තා බැරැරුම් විදිහට කීවා.“තාත්තට මං කියන දේ තේරෙන්නේ නෑ. වෙනස් විදිහට හිතන්න ඕනෙ හොඳ වෙනසක් නම්. තමන්ගේ යාළුවන්ව පවා බංගස්තාන වෙන විදිහට නැතුව““ආ ඒ අර අම්මා කියුව ජාතියේ ලෙඩෙක්” තාත්තා කීවා.“ඒක තමයි මෙච්චර වෙලා කිව්වේ” මල්ලි කරදරෙන් වගේ කීවා.“ඒවා එච්චර ගණන් ගන්න එපා. ඕවා ටික කාලයයි. දැක්කනේ අපේ කන්තෝරුවේ වෙච්ච දේ. මිනිහ දන්න හැම සාස්තරයක්ම යෙදුවේ අනිත් අයට කැපිල්ල දාන්න. අන්තිමට දන්නේම නෑ මිනිහා කැපිලා අර අහිංසකයාගේ ප්‍රොමෝෂන් එකත් හරි ගියා.” තාත්තා හරි සැහැල්ලුවෙන් කීවා.“තමන් ඉගෙන ගත්ත දේකින් ලෝකෙට සේවයක් කරනවා මිසක් ඔහොම කරලා මොකට ද? ඒකයි මම අක්කටත් කීවේ මේ දේවල් බල බල ඉන්නවට වඩා අර ඉස්කොලෙන් මගදි හැලිච්ච උන් වගේ එක්කෝ කඩයක් දාගෙන, නැත්නම් තමන්ගෙම බස් එකක කොන්දොස්තරකමක් කරලා හරි හැමදාම හවසට මොනරු ටික එක්කහු කරගත්තනම් කියලා.” මල්ලි පෙන්නුවේ දැඩි කලකිරීමක්.තාත්තා නළල රැලි කරගෙන මල්ලි දිහා බලන් හිටියා. ඒ දැක්ක ආච්චි ධර්ම දේශනාවක් පවත්වන්න ඉදිරිපත් වුණා.“ළමයෝ ඕව, අද ඊයේ නෙවෙයි බුදු හාමුදුරුවන්ගේ කාලෙත් වෙච්ච දේවල්. එක කොරෙක් හිටියලු. අතකුයි කකුලකුයි නැති. හැබැයි මිනිහට පුළුවන්ලු තියෙන අතේ ඇඟිලිවලින් ඉලක්කෙටම කැට විදින්න. මේ කොර මනුස්සයාගේ දස්කම් දැකලා බරණැස් රජ්ජුරුවෝ තෑගිත් දීලා. ඒක දැක්ක තව කපටි මිනිහෙක් කොහොම හරි අර කොර මනුස්සයාට උපාය දාලා ඒ ක්‍රම ඉගෙන ගත්තලු. තමන්ගේ හපන්කම් පෙන්නන්න පාරේ යන කෙනෙක් කියලා හිතලා විදලා තියෙන්නේ පිඬු සිගා වඩින සුනෙත්ත කියන පසේ බුදු හාමුදුරුවන්ට. දකුණු කනෙන් ගිය කැටේ වම් කනෙන්ලු එළියට ආවේ. උන්වහන්සේ අහසින් විහාරයට වැඩලා පිරිනිවන් පාලා. ඒක දැනගත්ත මිනිස්සු කැටේ විදපු කපටියාව මරලා. ප්‍රේත ලෝකේ ඉපදිලා මුගලන් හාමුදුරුවොයි ලක්ඛණ හාමුදුරුවොයි ගිජුකුළු පව්වේ ඉඳන් පිඬුසිඟ බසින කොට දැකලා තියෙනවා ගව් තුනක් උස පේ‍්‍රතයෙක් ගිනි ඇවිළෙන යකඩ කුළු ගෙඩි හැටදාහකින් ඔළුවට පහර වැදිලා හිස පැලිලා ආයේ කර්ම බලයට හිස හට ගන්නවා. මේ ගැන අපේ බුදුරාජාණන් වහන්සේගෙන් ඇහුවම කීවේ ඒ සට්ඨිකුට පේ‍්‍රතයා තමන් උගත් දේ තමන්ටත් අනුන්ටත් වරදක් කරන්න යොදපු මෝඩකමට වෙච්ච දේ කියලා. ඒ නිසා ඒ අය කරන දේවල් ඒ අයම ගෙනියයි. ඔය ළමයි තමන්ගේ වැඩේ හරියට කරලා නිකං හැපෙන්නැතුව ඉන්න” ආච්චි දේශනාව ඉවර කළා.“ඔය තියෙන්නෙ ඔන්න ආච්චිගෙන්ම ඉතිරි ටිකත් අහගන්න. මම යනවා වොෂ් එකක් දාගන්න” තාත්තා අපට ඉඟි මරමින් ගියා.“අනේ අම්මපා හොඳක් කිව්වත් ගන්නෙම විහිළුවට නේ” කියු ආච්චි අපට ගස්සාගෙන කාමරේට ගියා.මල්ලිත් මාත් මූණින් මූණ බලාගෙන ටිකක් හිටියේ පුපුරන්න ආ හිනාව මැඬගෙනයි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=af1110166</link>
    <topic>රුව රකින ආලේප ගැන දෙවරක් හිතන්න</topic>
    <author>සාගරිකා දිසානායක ජයසිංහ</author>
    <content>අබිරහස් ලෙස මිය ගිය එක්තරා කාන්තාවක ගේ මරණය පිළිබඳව කරන ලද පරීක්ෂණවලදි ඇය මිය යන්නට පෙර රූපලාවණ්‍යාගාරයකට ගොස් ඇති බවත්, එහිදී ඇයට සිදු කරන ලද කිසියම් ප්‍රතිකර්මයක් හේතුවෙන් ඇගේ මරණය සිදු වූවා ද යන්න පිළිබඳ සැකයක් ඇති බවත් තවදුරටත් ඒ පිළිබඳ පරීක්ෂණ සිදු කරමින් පවතින බවත් සඳහන් ප්‍රවෘත්තියක් පසුගිය දිනවල පුවත්පත්වල පළ විය.හැබැවින් ම එම කාන්තාවගේ මරණයට හේතුව කුමක් ද යන්න තවමත් සොයා ගැනීමට නොහැකි වී ඇතත් රූපලාවණ්‍යාගාරයකින් කිසියම් ප්‍රතිකර්මයක් සිදුකර ගැනීමෙන් මරණයක් සිදු විය හැකි ද? නො එසේ නම් එවැනි අනතුරුදායක තත්ත්වයක අභියෝගයක් ඇති විට ඒ වළක්වා ගැනීමට ගතයුතු ක්‍රියාමාර්ග මොනවාද යන්න පිළිබඳවත් අපි රූපලාවණ්‍ය ක්ෂේත්‍රයේ ප්‍රවීණයන් ගෙන් මෙන් ම මෙරට ප්‍රධාන රෝහලක චර්ම රෝග සහ රූපලාවණ්‍ය ක්ෂේත්‍රය පිළිබඳ මනා දැනීමක් සහිත විශේෂඥ වෛද්‍යවරයකුගෙන් ද අදහස් විමසුවෙමු.රූමත් වීමට අකැමැති කාන්තාවන් මෙළොව ඇතැයි සිතීම මුළාවකි. ස්වභාව ධර්මයෙන් කොතරම් උසස් රූපශ්‍රීයක් උරුම කර දුන් කාන්තාවක් වුව ද බොහෝ විට උත්සාහ දරන්නේ තවත් සුළු ප්‍රමාණයකින් හෝ තමා සතු රූ සපුව වර්ධනය කර ගන්නට ය. ඒ සඳහා තමන් දන්නා සාමාන්‍ය පිළියම් යෙදීමට මෙන් ම මුදල් ගෙවා ඒ සඳහා පුහුණුව ලත් ශිල්පි ශිල්පිනියන් ලවා විවිධ පිළියම් කරගැනීමට ද කාන්තාවෝ පසුබට නොවෙති.සුදුසුකම් ලත් ශිල්පීන් විසින් උසස් ප්‍රමිතීන් සුරකින, සෞඛ්‍යාරක්ෂිත පිළියම් සිදු කරන රූපලාවණ්‍යාගාර ද මේ අතර තිබේ. එහෙත් රටේ අස්සක් මුල්ලක් නෑර පවතින සෑම රූපලාවණ්‍යාගාරයක් ම ඒ මට්ටමේ ඇතැයි කිව නොහැකි ය. අද රූපාලංකාර ක්ෂේත්‍රය තරුණියන්ට මෙන්ම තරුණයන්ට ද හොඳ ආදායම් මාර්ගයක් වී තිබේ. මෙරට මෙන් ම පිටරටවල ද විවිධ තරගවලට සහභාගි වී ඒවායෙන් ජය ලබා ලෝක රූපලාවණ්‍ය ක්ෂේත්‍රයෙහි ශ්‍රී ලංකාවට විශේෂ ගෞරවයක් හා කීර්තියක් අත්පත් කර දුන් ලොව පිළිගත් රූපලාවණ්‍ය ශිල්පී ශිල්පීනියන් රාශියක් ලංකාවේ සිටිති. ඔවුන් විසින් පවත්වා ගෙන යනු ලබන පාඨමාලා හෝ රූපලාවණ්‍යාගාර පිළිබඳ අවතක්සේරු කිරීමත් මෙම ලිපියෙන් සිදු කෙරෙන්නේ නැත. එහෙත් රූපලාවණ්‍ය ශිල්පය වැනි ඍජුවම මිනිසා ගේ ශරීර සෞඛ්‍යයට බලපෑම් කරන කර්මාන්තයක නියැළීමේදී වඩාත් වගකීමෙන් හා ප්‍රවේශමින් කටයුතු කළ යුතු බව කිව යුතු ය.මීගමුව ප්‍රදේශයේ දී මිය ගිය කාන්තාව මිය යන්නට පෙර රූපලාවණ්‍යාගාරයකට ගොස් සිය කෙස් වැටිය කපා ගන්නට අදහස් කළ බවත්, මුහුණට “පේෂල්” එකක් කිරීමට අදහස් කර සිටි බවත් ඒ පිළිබඳ කරන ලද පසු විපරම්වලදී හෙළි වී තිබේ. එසේ නම් ඇගේ කෙස් වැටියට හෝ මුහුණට ආලේප කරන ලද කිසියම් ආලේපයක් හෝ ද්‍රව්‍යයක් විෂ වීමෙන් හෝ අසාත්මික වීමෙන් ඇගේ මරණය සිදු වූවා ද යන සැකය දැන් මතු වී තිබේ. මේ පිළිබඳව මෙරට සිටින ප්‍රවීණ රූපලාවණ්‍ය ශිල්පිනියකගෙන් අප කළ විමසීමේදී ඇය පවසා සිටියේ මුහුණ පිරිසිදු කිරීම සඳහා යොදනු ලබන “පේෂල්” එකකදී භාවිතා කරනු ලබන ආලේපයක් විෂ වීමෙන් හෝ ආසාත්මික වීමෙන් මාරාන්තික තත්ත්වයක් උද්ගත වූ අවස්ථාවක් මෙතෙක් වාර්තා වී නොමැති බවයි.ඇය පවසන ආකාරයට රූපලාවණ්‍ය කටයුතු සඳහා භාවිතා කරන ආලේපන සියල්ල ලොව පිළිගත් උසස් තත්ත්වයේ ඒවා වීම වැදගත් ය. බොහෝ විට මෙම ආලේපන ලොව පිළිගත් වෙළෙඳ නාම සහිත සමාගම්වල නිෂ්පාදනය කරන ලද ඒවා ය. ඒවා ආනයනය කිරීමේදී ද සෞඛ්‍ය අමාත්‍යාංශයේ විලවුන් හා අන්තරායකර ඖෂධ පාලන අධිකාරියෙහි අවසර ලබාගත යුතු ය. එහෙත් රට පුරා රූපලාවණ්‍යාගාර පවත්වාගෙන යනු ලබන වැඩි දෙනෙක් මේ නීති රීති හෝ උපදෙස් නියමිත ආකාරයෙන් පිළිපදින්නේ නැත. එවැනි තැන්වලින් රූපලාවණ්‍ය කටයුතු ඉටු කරගැනීමේදී ජනතාව විශේෂයෙන් සැලකිලිමත් විය යුතු ය.රූපලාවණ්‍යාගාරයකට එන සේවා ලාභියකුට අවශ්‍ය හිසකේ වර්ණ ගල්වා ගැනීමට නම් ඒ සඳහා සුදුසු ආලේපන හෝ වර්ණක එම තැනැත්තාට හෝ තැනැත්තියට සුදුසුද? කිසියම් අසාත්මිකතාවක් ඇතිවේද? යන්න පරීක්ෂා කර බැලීම සඳහා එයින් ස්වල්පයක් කන පිටුපස වැනි ස්ථානයක තවරා පැය විසි හතරක් ගතවන තුරු එය නොසෝදා පරීක්ෂාවට ලක් කළ යුතු ය. කිසියම් අසාත්මිකතාවක් වෙතොත් එම ආලේපය යොදා ගන්නේ නැත.මුහුණේ ආලේප කරනු ලබන පේෂල් සඳහා යොදනු ආලේප විෂ වන්නේ ඉතා කලාතුරකිනි. ඒවායෙන් කිසියම් අසාත්මිකතාවයක් හෝ ක්ලාන්තයක් හෝ දැවිල්ලක් වැනි ලක්ෂණ පහළ වුවහොත් කළ යුත්තේ වහාම වෛද්‍ය උපදෙස් පැතීම ය. තමාගේ රූපලාවණ්‍යාගාරයට පැමිණෙන සේවා දායකයින්ගේ ආරක්ෂාව පිළිබඳ වගකීම එම ආයතනය සතුවේ. එහෙයින් තමාට වගකීමට නොහැකි ආලේපන, ඩයි වර්ග හෝ විලවුන් ක්‍රීම් වර්ග භාවිතා කිරීම සඳහා සේවාදායකයින්ට උපදෙස් දීම නොකළ යුතුය. වර්තමානයේ ලංකාවට බොහෝ රටවලින් විවිධ ආලේපන හා විලවුන් වර්ග ආනයනය කෙරේ. මේවායෙහි ප්‍රමිතීන් හෝ තත්ත්වය පිළිබඳ නිවැරැදි වැටහීමකින් තොරව ඒවා භාවිතා කිරිම හෝ ඒවා භාවිතා කිරීමට නිර්දේශ කිරීම නොකළ යුතුය.හිසකේ වර්ධනය වීමට, සම පැහැපත් වීමට, තරුණ බව රැකගැනීමට හෝ වෙනත් රූපාලංකාර අවශ්‍යතා සඳහා විවිධ ඖෂධ, විටමින, හෝමෝන වර්ග හෝ ආලේපන නියම කිරීම රූපලාවණ්‍ය ශිල්පිනියට හෝ ශිල්පියාට අයත් කාර්යයක් නොවේ. ඒ සඳහා ඒ පිළිබඳ වෛද්‍ය දැනුමකින් යුත් පිළිගත් වෛද්‍යවරයකු ගේ උපදෙස් පැතිය යුතුය. මෙවැනි කරුණු පිළිබඳව රූපලාවණ්‍ය ශිල්පීන් මෙන්ම ඒවායෙහි සේවය ලබා ගන්නා සේවාදායකයන් ද ප්‍රමාණවත් තරම් දැනුමක් ලබා සිටීම අතිශය වැදගත්ය.මේ පිළිබඳව අගනුවර ප්‍රධාන රෝහලක ප්‍රවීණ චර්ම රෝග විශේෂඥ වෛද්‍යවරයකුගෙන් අදහස් විමසුවෙමු. ඔහු පවසන පරිදි ඕනෑම පුද්ගලයකුගේ සිරුරෙහි ආලේප කිරීමට, බීමට හෝ ගෑමට යම් ඖෂධ හෝ වෙනත් ද්‍රව්‍ය ලබාදීමට නීතියෙන් අවසර ඇත්තේ ලංකා වෛද්‍ය සභාවෙහි පිළිගත් වෛද්‍ය උපාධියක් සහිත ඒ සඳහා සුදුසුකම් ලත් වෛද්‍යවරයකුට පමණි. යමකුගේ සමෙහි ආලේප කිරීමට, පෙති කරල් හෝ දියර වශයෙන් පානය කිරීමට, හෝමෝන ආදී වශයෙන් සිරුරු ගත කිරීම සඳහා කිසිම රූපලාවණ්‍ය ශිල්පිනියකට හෝ ශිල්පියකුට නීතිමය අවසරයක් නැත. වෛද්‍යවරයකුට එම අවසරය ලැබෙනුයේ තමා විසින් අනුමත කරනු ලබන ඖෂධ හෝ ආලේපනවල අඩංගු ද්‍රව්‍යවල රසායනික සංයුතිය, ඒවායෙන් අත්වන ඵල විපාක හෝ ප්‍රතික්‍රියා පිළිබඳ ප්‍රාමාණික දැනුමක් වෛද්‍යවරයා සතු වන බැවිනි.වෛද්‍යවරයකු කිසියම් ප්‍රතිකාරයක් කිරීමේදී සිදුවිය හැකි අසාත්මිකතාවක් හෝ විෂවීමකදී එම හදිසි අවස්ථාවේදී කළ යුතු ප්‍රතිකර්ම ද ඔහු දනියි. ඒ සඳහා අවශ්‍ය කරන ඖෂධ, වෛද්‍ය උපකරණ මෙන්ම කාර්ය මණ්ඩලයක් ද ඔහු සේවය සපයන රෝහලෙහි හෝ වෛද්‍ය මධ්‍යස්ථානයක තිබේ. හදිසි අවස්ථාවක රෝගියා සිහි නැති වුවහොත් ඔහු සිහි ගැන්වීමට අවශ්‍ය ඖෂධ හා පිළියම් වෛද්‍යවරයා දනී. රෝගියාගේ හදිසි අවස්ථාව මනාව කළමනාකරණය කරගැනීමේ දැනුම හැකියාව මෙන්ම පහසුකම් ද පිළිගත් වෛද්‍යවරයකු සතුවේ. රූපලාවණ්‍ය ශිල්පියා හෝ ශිල්පිනියකට එවැනි දැනුමක් හෝ හැකියාවක් නොමැත.එවැනි හදිසි අවස්ථාවක් උද්ගත වීමේදී රෝගියා වහාම රෝහල්ගත නොකළ හොත් අතැම්විට මරණය පවා සිදුවිය හැකිය. මෙවැනි අනතුරක් සිදුවූ පසුව අනතුරට පත් සේවාදායකයකු රූපලාවණ්‍ය ශිල්පියාට හෝ ශිල්පිනියකට එරෙහිව නඩුවක් ගොනු කරන්නේ නම් ඒ ගොනු කරනුයේ අපරාධ නීති සංග්‍රහය යටතේය. එහෙත් වෛද්‍යවරයකුට එරෙහිව නම් ඔවුන් නඩුව ගොනු කරන්නේ සිවිල් නීති සංග්‍රහය යටතේ “නොසැලකිලිමත් බවට එරෙහිව” වැනි කරුණක් මතය. මෙයින් පැහැදිලි වන්නේ තමා හරියටම නොදන්නා කටයුත්තක් වගකීමකින් තොරව කිරීමෙන් රූපලාවණ්‍ය ශිල්පියා අතින් සිදුව ඇත්තේ බලවත් අපරාධයක් වන බවයි.මෙවැනි දේට නිතර යොමු වීමෙන් ඒ සඳහා භාවිතා කරන ද්‍රව්‍යවල අඩංගු රසායනික ද්‍රව්‍ය සිරුරට අහිතකර ප්‍රතිඵල ලබාදීමට ඉඩ තිබේ. නිදසුනක් ලෙස තමා කලක් භාවිතා කරන හිසකේ වර්ණකයක් වුවද කලකට පසුව විෂවීමට ඉඩ තිබේ. මෙවැනි සුළුදෙයින් පවා ඇතැම්විට බරපතළ ප්‍රතිඵල අත්විය හැකිය. එහෙයින් තමාට කිසියම් රූපලාවණ්‍ය ගැටලුවක් වේ නම් ඒ සඳහා පළමුව පිළිගත් සුදුසුකම් ලත් චර්ම රෝග වෛද්‍යවරයකුගෙන් උපදෙස් ලබාගැනීම සුදුසුය. මුහුණු හැඩ වැඩ කරවා ගැනීම, කොණ්ඩා කැපීම, හා මෝස්තර දැමීම, ඇඳුම් අන්දවා හැඩවැඩ ගැන්වීම වැනි රූපලාවණ්‍ය ශිල්පියාට හෝ ශිල්පිනියට අයත් කටයුතු පමණක් ඔවුන් ලවා කරගැනීම වඩා සුදුසුය. මෙවැනි ආයතනවල භාවිතා කරන ආනයනික ආලේපන මෙන්ම ඔවුන් විසින් නිපදවනු ලබන නිෂ්පාදන පිළිබඳ රජයේ පිළිගත් සහතිකයක් නොවන හෙයින් ඒවා භාවිතා කිරීමේදී ජනතාව වඩාත් සුපරීක්ෂාකාරී වීම වැදගත්ය. රූ සපුව රැකගැනීම ඉතා යහපත්ය. එහෙත් ඒ සඳහා ඔබ සතු ස්වාභාවික රූ සපුවෙන් හෝ ජීවිතයෙන් වන්දි ගෙවීමට සිදුවේ නම් ඒ පිළිබඳව දෙවරක් සිතා බලා කටයුතු කිරීම නුවණට හුරුය.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=af1110167</link>
    <topic>ශි‍්‍රනි වාසනා ගුරුවරියගේ මරණයේ සුලමුල</topic>
    <author>කීර්ති මෙන්ඩිස්</author>
    <content>ශි‍්‍රනි වාසනා ගුරුවරියගේ මරණයේ සුලමුලඉකුත් සැප්තැම්බර් 24 වනදා කොච්චිකඩේ පොලීසියට පැමිණිල්ලක් ලැබුණේය.“දුව උදේ මීගමු යනවා කියලා ගියා තවම ආවේ නැහැ...”පැමිණිල්ල දමන්නට පැමිණි අය කියා සිටියේය.“ලයිට් බිලත් ගෙවලා... සැලුන් එකටත් යනවා කියලා එයාගේ දුවටත් කියලා ගිහින් තියෙනවා... අපි සැලුන් එකටත් ගියා... එහේ ගිහිනුත් නැහැ... දුවට මොකක් වුණා ද දන්නෙ නැහැ...” පැමිණිල්ල දැමු ඔහු කියා සිටියේය. පැමිණිල්ල සටහන් කරගත්තේ සැරයන් රාජකරුණා ය. ඔහු ගෙදර ආවේ නැතැයි කී දියණියගේ විස්තර ද පොලිස් පොතේ සටහන් කරන්නට අමතක නොකළේය.අතුරුදන්ව සිටි ඇය ශ්‍රීනි වාසනා අමරතුංග නැමැත්තියකි. ඇය කොච්චිකඩේ දළුවකොටුව ප්‍රදේශයේ ගුරු මාපිය යුවළගේ වැඩිමහල් දියණිය වූවාය. ඇයට සිටියේ තවත් බාල සොහොයුරකු පමණි. පියා විශ්‍රාමික විදුහල්පතිවරයෙක්ය. මව ද විශ්‍රාමික ගුරුවරියකි. ශ්‍රීනි ද ගුරු වෘත්තියම තෝරාගෙන තිබුණාය. කතෝලික ආගමික පරිසරයක හැදුණු වැඩුණු ඇය මීගමුව මාරිස්ටෙලා විදුහලෙන් සිප් සතර හදාරා ගුරු වෘත්තියට පිවිසියේ දෙමවුපියන් යන අඩි පාරේම යමින් ය.ඉංගිරිසි ගුරුවරියක් ලෙස ඇය දැනුම බෙදා දෙමින් දරුවන් දහස් ගණනකගේ නෙත් පෑදුවාය. මීගමුව ලෙයෙලා පාසලේ ගුරුවරියක් ලෙස සේවය කළ ඇගේ දියණිය ද ඒ විදුහලේම සිප්සතර හැදැරුවාය.ඇගේ සැමියා ඉංජිනේරුවරයකු ලෙස රැකියාවක් කළේය. ශි‍්‍රනි අතුරුදන් වන විටත් ඔහු සිටියේ පිටරටකය. වසරකට වරක් හෝ දෙවරක් බිරිය හා දියණිය දැක බලාගන්නට ඔහු මෙරටට පැමිණියේය. ශි‍්‍රනි ද සමහර නිවාඩු කාලයන්හි දියණිය සමඟ සැමියා රැකියාව කරන රටට යන්නට පුරුදුව සිටියාය.දියණියත් සමඟ දිනපතා උදෑසන පාසලට යන ඇය දහවල් දෙක දෙකහමාර වෙද්දී ගෙදරට ආවාය. ඉන් පසුව ඇය කොහේවත් යන්නේ නැත. සති අන්තයේදී ඇය ටවුමට යන්නේ නම් ඒ ගෙදරට අවශ්‍ය කළමනා ගේන්නටය. නැතහොත් ලයිට් බිලක් වතුර බිලක් ගෙවා දමන්නටය.පසුගිය 24 වනදා ද ඇය ගියේ විදුලි බිල්පත ගෙවා එන්නටය. ඇය දියණියට ද ටවුමට යන්නට කතා කළාය.“මට බැහැ... අම්මා ගිහින් එන්න...”ඒ දියණියගේ පිළිතුර විය. රතු කොටු බ්ලව්සයකින් හා ඩෙනිම් කලිසමකින් සැරසුණු ඇය පාරට ගොස් මීගමු බසයට නැගී යන අයුරු දියණිය දුටුවාය. එතැනින් එහාට ශි‍්‍රනි ගැන තොරතුරක් නොවීය.වෙනදාට පැයෙන් දෙකෙන් ගෙදර එන ඇය එදා එලෙස ගෙදර නොආවාය. දියණිය ශි‍්‍රනිගේ ජංගම දුරකථනයට ඇමතුම් කිහිපයක් ලබාගත්ත ද දුරකථනය නාද වුවද ඊට මවගේ ප්‍රතිචාරය ලැබුණේ නැත. ඒ නිසා ඇය කිහිප වතාවක්ම ඒ සඳහා උත්සාහ කළාය. දහවල් දෙක ද පසුවිය. යළිත් ජංගම දුරකථනයට ඇමතුම් දුන්න ද ඉන්පසු එය විසන්ධි වී තිබුණේය. මෙය ශි‍්‍රනිගේ දියණියට මහත් ප්‍රහේළිකාවක් විය. ඇය මේ බව යාබද නිවසේ සිටි ශි‍්‍රනිගේ මවටත් පියාටත් දැනුම් දුන්නාය.“ඔව් සීයේ ලයිට් බිලත් ගෙවලා කොණ්ඩෙත් කපාගෙන එනවා කිව්වා...” මිනිබිරියගෙන් කොණ්ඩය කපාගන්නා තැන විමසු ශි‍්‍රනිගේ පියා මීගමුවේ පිහිටි ඇය කියන සැලුන් එකට ද ගියේය. ශි‍්‍රනි හැමදාම කොණ්ඩේ කපන්නේ එතැනින්ය. ඒත් එතනින් ලැබුණු පිළිතුර වූයේ ශි‍්‍රනි එතැනට නොආ බවක්ය. පියා ආපසු හැරුණේය. ඒත් ශි‍්‍රනි ගෙදර ආවේ නැත. බැරිම තැන ඔහු පොලීසියට ආවේ මෙසේ පැමිණිල්ලක් දමන්නටය.කොච්චිකඩේ පොලීසිය විසින් ශි‍්‍රනිගේ අතුරුදන්වීම සම්බන්ධ පැමිණිල්ල අවට පොලිසිවලට ද දැනුම් දෙනු ලැබීය. එදා දවසම ගෙවී ගියේ ශි‍්‍රනිට වූ දේ කාටත් ප්‍රශ්නයක් ගෙන දෙමින්ය. ශි‍්‍රනි සොයා ගන්නට ගත් කිසිදු උත්සාහයක් සාර්ථක වූයේ නැත.පසුදාට උදාවිය. වේලාව උදෑසන හතට පමණ ඇත. වත්තල පොලීසියට ලැබුණු දුරකථන ඇමතුමකි.“කවුදෝ ගෑනු කෙනෙක් මරලා දාලා”“කොහේද”“හේකිත්තේ කළු ඇළ ළඟ”වහා ක්‍රියාත්මක වූ අපරාධ විමර්ශන අංශයේ නිලධාරීහු සිද්ධිය වූ ස්ථානයට ගියහ. මැදිවියේ යැයි සිතිය හැකි කාන්තාවකගේ මළ සිරුරක් තණකොළ බිස්සේ ඇලයට බිම පතිතව සිටිනු ඔවුන්ට දක්නට ලැබුණි. කටින් ලේ වහනය වෙමින් තිබු අතර මුහුණ කිසියම් පැහැයක් ගැන්වී තිබුණාය. තවදුරටත් පරීක්ෂණ පැවැත්වූ නිලධාරීන් දුටුවේ ඇගේ පාදයේ තැනක කැඩුණු කුඩා ප්ලාස්ටික් කැබැල්ලක කොටසක් තිබු බවය.“මරලා මොකකහරි ගෙනත් දාලා වගේ”එක් නිලධාරියකු කීවේය. ඔහු සිතුවේ කුඩා ප්ලාස්ටික් කැබැල්ල කිසියම් වාහනයක තිබු කොටසක් ලෙසය. ඇය කවුදැයි සෙවීම පොලීසියේ උත්සාහය විය. මළසිරුර පිළිබඳ ආරංචිය ඒ අවට පැතිරෙත්ම එතැන සිටි පිටස්තර අයකු ඇය ශි‍්‍රනි නමැති ගුරුවරියක් බවත් මීගමුව කොච්චිකඩේ පදිංචිකාරියක් බවත් පොලිසියට කීවේය. පොලීසිය වහා මේ බව කොච්චිකඩේ පොලීසියට දැනුම් දීමක් කළේය. ඒ අනුව සිදුවීම ශි‍්‍රනිගේ දෙමවුපියන්ට දන්වනු ලැබීය.ටික මොහොතකින් එතැනට පැමිණි ශි‍්‍රනිගේ ඥාති සොහොයුරකු ඇගේ මළසිරුර හඳුනාගත්තේය. ඒ අතර කැලණිය කොට්ඨාස අපරාධ ස්ථාන ඒකකය භාර ස්ථානාධිපති (ඉර්‍ණඛ්ර්‍ණ) ලෝරන්ස් මහතා ප්‍රමුඛ කණ්ඩායම ද එතැනට පැමිණ සිද්ධිය වූ ස්ථානය පරීක්ෂා කිරීමටත් වැදගත් දේ ඡායාරූප ගැනීමත් සිදු කළහ. වත්තල පොලිස් ස්ථානාධිපති නිමල් රත්නායක මහතා සිද්ධිය පිළිබඳ විමර්ශන කටයුතු මෙහෙයවීය.කෙසේ වෙතත් විමර්ශන නිලධාරීන්ගේ සැකය වූයේ ඇය ඝාතනය කොට සිය වසමට දමා ඇති බවය. ඇගේ සිරුර තිබු ස්ථානය පාළු ස්වභාවයක් ගැනීම ඊට හේතුව ලෙස ඔවුහු දුටුහ. තව දුරටත් සෝදිසි කිරීමේදී අනාවරණය වූයේ ඇය පැලඳ සිටි රන් අභරණ කිසිවක් ඇගේ සිරුරේ නැති බවය. එසේනම් ඇය මරා දමන්නට ඇත්තේ රන් අභරණ කොල්ල කන්නට දැයි යන සැකය ද පොලීසියට ඇතිවිය.“මියගිය ගෑනු කෙනා තරමක බර මාලයක් වගේම රත්තරන් බ්‍රේස්ලට් එකකුත් දාගෙනලු ඉඳලා තියෙන්නෙ... ගෙදරින් එනකොට හෑන්ඩ් බෑග් එකක් අරන් ඇවිත් තියෙනවා... ඒකත් නැහැ. කකුලේ දමාගෙන හිටපු සෙරෙප්පු දෙකත් නැහැ. අනික මුදු මාලා පර්ස් එක හෑන්ඩ් ෆෝන් එක මුකුත් නැහැ. මට හිතෙන්නෙ මේවා ගන්නවත් මේ ගෑනු කෙනා මැරුව ද දන්නෙ නැහැ...”වත්තල පොලිස් ස්ථානාධිපතිවරයා අපරාධ විමර්ශන අංශයේ නිලධාරීන්ට සැකමුසු තැන් පැහැදිලි කළේය.“ඒකනම් ඇත්ත සර්... බාහිරෙන් කිසිම තුවාලයක් පේන්නත් නැහැ...”පශ්චාත් මරණ පරීක්ෂණයේදී පවා ලැබුණේ විවෘත තීන්දුවකි. මියගිය ඇගේ සිරුරේ කොටස් වැඩිදුර පරීක්ෂණ සඳහා රස පරීක්ෂකවරයා වෙත යැවීමට ද තීරණය කෙරිණ.පොලිස් විමර්ශන ඇරැඹුණේ ඉන් පසුවෙනි. අපරාධ විමර්ශන අංශයේ නිලධාරීහු මේ සඳහා යුහුසුලු වූහ. ඔවුන් මුලින් ගියේ ඇගේ සිරුරේ ඇමිණි තිබු කුඩා ප්ලාස්ටික් කැබැල්ල පසුපස පන්නමිනි. එය කිසියම් වාහනයකින් කැඩි ආ අපරාධය හෙළි කරන හෝඩුවාවක් ලෙස ඔවුන් මුලින් සිතුව ද අවසානයේ එය කිසියම් සෙල්ලම් බඩුවක කැඩුණු කොටසක් බවට ඒත්තු ගැනිණ.“අපි ඉන් පස්සේ මියගිය ගෑනු කෙනාගේ නැතිවුණු හෑන්ඩ් ෆෝන් එකේ ‘ඉමි’ අංකය පස්සෙ ගියා. එතනදි අපි දැනගත්තා මේ අංකය තියෙන්නේ මීගමුව පැත්තෙ තැනක කියලා. ෆෝන් එක දින ගණනාවක් ‘ඔෆ්’ කරලයි තිබුණේ... අපි අතහැරියේ නැහැ. දිගටම ඒ අංකයට ඇමතුම් දුන්නා... සතියකට පස්සෙ මෙන්න ෆෝන් එක ‘ඕන්’ කරලා තිබුණා...මේක පාවිච්චි කරන්නේ මීගමුවේ සැලුන් එකක කියලා අපි දැනගත්තා. අපි සිවිල් ඇඳුමින් එතනට ගිහින් අපේ ෆෝන් එකෙන් ඒ අංකයට ඇමතුම ගත්තා. ඒකට පිළිතුරු දෙන්නේ ඒ සැලුන් එකේ ඉන්න කාන්තාවක්. අපි එතනදි දැනගත්තා මෙතනින් මොකක්හරි හෝඩුවාවක් දැනගන්නට ලැබෙයි කියලා.”සිද්ධියේ මූලික පරීක්ෂණ පිළිබඳ අපරාධ විමර්ශන අංශ නිලධාරියෙක් එසේ කීවේය. ඉන් පසුව ඔවුන්ට අවශ්‍ය වූයේ එතැනින් තොරතුරු අනාවරණය කර ගැනීම පමණි.ඒ අතරතුර තවත් මේ පිළිබඳ පරීක්ෂණ පැවැත්වූ පොලිස් කණ්ඩායම් දෙක තුනක් ද මෙම ‘සැලුන්’ එක පිළිබඳ සැකයක් මතුව තිබුණ ද වත්තල පොලීසියේ නිලධාරීන්ගේ ක්‍රියාශීලි භාවය නිසා මෙහි සුලමුල අනාවරණය කර ගැනීමට හැකිවිණ.පොලිසිය මේ සම්බන්ධයෙන් ‘සැලුන්’ එක පවත්වාගෙන ගිය කාන්තාවගෙන් ප්‍රශ්න කළ ද ඇය කීවේ ශි‍්‍රනි නමැති කාන්තාවක් ඇය නොදන්නා බවත් සැලුන් එකට නොපැමිණි බවත්ය.‘එහෙනම් ඔය ෆෝන් එක ඔයාලට කොහොමද හම්බ වුණේ.’පොලිස් නිලධාරියෙකු ඇගෙන් ප්‍රශ්න කළේය. ඇය කීවේ එය එක් පුද්ගලයකුගෙන් රුපියල් දහසකට මිලදී ගත් බවකි. ඔහු කවුදැයි හඳුනාගන්නට උදව් කරන ලෙස කීවත් එතැනින් එහාට ඇසු ප්‍රශ්නවලදී ඇය නිරුත්තර වූවාය.“ඉන් පස්සෙ තමයි ඇගේ සැමියා සිද්ධිය පිළිබඳ ඇත්ත විස්තරේ කිව්වේ... පස්සේ ගෑනු කෙනාත් ඒක පිළිගත්තා” යැයි ස්ථානාධිපතිවරයා කීවේ සියල්ල හෙළිකර ගත් අයුරු මෙසේ පැහැදිලි කරමිනි.තට්ටු දෙකකින් සමන්විත මෙම ගොඩනැගිල්ලේ රූපලාවන්‍යගාරය පිහිටියේ උඩු මහලේය. පහළ මාලය ඇගේ සැමියා විසින් ඇස් කණ්ණාඩි සාප්පුවක් පවත්වාගෙන යනු ඇත. ස්ථාන දෙකම බාරව කටයුතු කරන්නේ සැකපිට අත්අඩංගුවට ගත් ඇයය.“මීට කලින් මෙතන ගර්ල් කෙනෙක් වැඩ කළා. එයා මාසයක් විතර මෙහෙට ආවේ නැහැ. ඉන් පස්සෙ මෙතන පොඩි පොඩි වැඩ මම කළා...එදා ඔය කියන මිස් කොණ්ඩය කපන්න මෙතනට ආවා... කොණ්ඩය කපන ළමයා හිටියේ නැති නිසා මම කිව්වා වෙන සැලුන් එකකට යන්න කියලා... කමක් නැහැ එහෙනම් ෆේෂල් එකක් කරන්න කියලා මිස් කිව්වා. එහෙනම් උඩ සැලුන් එකට යමු කියලා මම කිව්වා...මොකක්හරි ඇලජික් එකක් තියෙනවද කියලා මම මිස්ගෙන් ඇහැව්වා. එයා කිව්වා නැහැ කියලා. මට ‘වයිටිං ෆේෂල්’ එකක් කරගන්න ඕන කිව්වම මම කිව්වා ඒකට පැය 12 ක් වත් යනවා කියලා. එතකොට මිස් කිව්වා මම මීට කලිනුත් වයිටිං එකක් කරලා තියෙනවා කියලා.”සැකකාර රූපලාවන්‍ය පාලිකාව පොලිසිය හමුවේ මෙසේ කීවේ සිද්ධිය පිළිබඳ කරුණු ගෙනහැර පාමින්ය. ඉන්පසු ඇයව කාමරය තුළ ඇති ඇඳ මතට රැගෙන ගිය පාලිකාව ඇගේ මුහුණ පිරිසිදු කොට වයිටිං ෆේෂල් එක සඳහා මුහුණේ ක්‍රීම් වර්ගයක් ආලේප කර ඇත. එම ක්‍රීම් වර්ගය ගා විනාඩි 10 ක්වත් ඇය එසේ සිටිය යුතුය.“ටික වේලාවකින් මිස් කිව්වා මුහුණ කසනවා කියලා... මුහුණ දැවිල්ලයි කියලා... මම ඇහැව්වා ‘පිරිටන්’ එකක් දෙන්න ද කියලා නැහැ ඕන නැහැ මේක ඇරිලා යාවි කියලා මිස් කිව්වා...ආයෙත් ටික වේලාවකින් මිස් කිව්වා මට කරකැවිල්ල ක්ලාන්තේ වගේ කියලා... මම කිව්වා එහෙනම් මීගමුව හොස්පිට්ල් ගිහින් ඩොක්ටර් කෙනෙකුට පෙන්නමුද කියලා. එතකොට කිව්වා නැහැ ටික වේලාවකින් මේක ඇරිලා යාවි කියලා.”මේ අතරතුර තවත් කාන්තාවක් මෙම සැලුන් එකට පැමිණ ඇතැයි පොලිසිය කියයි. පාලිකාව ඒ අතර ඇයට ෆේෂල් එකක් දමන්නට ක්‍රියා කර ඇති අතර ඒ අතරතුර කාලයේදී කරකැවිල්ල සෑදි සිටි ‘ශි‍්‍රනි’ අසාධ්‍ය තත්ත්වයට පත්වී ඇතැයි ද පොලීසිය කියයි.කාලය මෙසේ ගෙවී ගොස් තිබේ. ෆේෂල් කරන්නට පැමිණි කාන්තාව ද ‘සැලුන්’ එකෙන් නික්ම ගිය පසු පාලිකාව යළි ‘ශි‍්‍රනි’ බලන්නට ගොස් ඇති අතර ඒ වන විටත් ඇය අසාධ්‍ය තත්ත්වයට පත්වී ඇතැයි පොලීසිය කියයි.“මිස්ගෙ ඇස් දෙක උඩ ගිහින් තිබුණා... කට පැත්තට ගිහින්... මම මිස්ට නැඟිටින්න නැඟිටින්න කියලා කතා කළා... ඒත් මිස් කතා කළේ නැහැ... මම හොඳටම බය වුණා... මම පහත මාලයට ඇවිත් මහත්තයාට කතා කළා...”ඇය පොලීසිය හමුවේ කීවාය. ඒ වන විට ඇගේ සැමියා කිසියම් වැඩක් සඳහා මහරගමට ගොස් තිබුණේය. ඇය ඉක්මනින් සැමියා නිවෙසට ගෙන්වා ගැනීමේ අදහසින් සැමියාට ‘බොරුවක්’ ගොතා ඇතැයි ද පොලීසිය කියයි.මේ දෙන්නා අහල පහල අයට ණයයි. ගෑනු කෙනා එයාගේ මහත්තයාට කියලා තියෙන්නේ ඉක්මනට එන්න ණය කාරයෙක් ඇවිත් කෑගහනවා කියලයි. ඒ නිසාම අපි හිතන විදියට මහත්තයා ඇවිත් තියෙන්නේ පරක්කු වෙලා. පොලීසිය කියයි. ඇගේ සැමියා සැලුන් එකට පැමිණ ඇත්තේ හවස හතරටය. ඒ වන විට ශ්‍රීනි මියගොස් තිබිණ. ඇගේ සැමියාට සිදුවූ සියල්ල කී සැකකාරිය කළ යුත්තේ කුමක්දැයි ඔහුගෙන් විමසා ඇත්තේ ඉන් පසුවය.එහෙත් ඇය කියන පරිදි ඇගේ සැමියා මේ බව පොලීසියට කියන්නට උත්සාහ කළ ද ඇය තුළ වූ බිය නිසාම ඇය ඊට එකඟ වී නැත.අවසානයේ ඇගේ සැමියා විසින් ‘රෙන්ට්කාර්’ එකක් ගෙනවිත් ඇත. දියණියගේ උවමනාවක් සඳහා ඉල්ලා තිබු මොටෝරිය සිය නිවෙසට ගෙන්වා ගත් ඔහු නිවසේ තිබු විශාල බෑගයක මියගිය ශි‍්‍රනිගේ සිරුර දමාගෙන එම රියෙන්ම වත්තල හේකිත්ත පෙදෙසට පැමිණ පාළු තැනකදී බෑගය පිටතට ගෙන ඇගේ සිරුර පමණක් බිමට දමා පලා ගොස් ඇත. ඊට කලින් ඇගේ සිරුරේ වූ රන් ඔවුන් විසින් ගලවාගෙන ඇතැයි පොලීසිය කීය.“සියල්ල හමාර වී ඇතැයි සිතු ඔවුහු කිසිවක් නොදන්නන් සේ යළි නිවෙසට ගොස් ඇගේ සිරුර ගෙන ගිය බෑගය, ඇතුළු ඇය සතු සියලු දේ පුළුස්සා ඇගේ රන් අභරණ මීගමුවට හා කෙසෙල්වත්තට ගෙන ගොස් උකස් කොට මුදල් ද රැගෙන තිබුණේය.ඒ ගෙදර පරීක්ෂා කිරීමේදී අපි හොයාගත්තා කැඩුණු සෙල්ලම් බඩුවක්... ඒකේ කොටසක් තමයි අර බෑගයේ තිබිලා මියගිය කාන්තාවගේ සිරුරේ ඇමිණි තියෙන්නෙ...” යැයි පොලිස් ස්ථානාධිපතිවරයා සඳහන් කළේය.අපරාධයක් කිසිදා සැඟව තැබිය නොහැකිය. නොවිසඳුණු අපරාධයක් ලෙස ඉතිහාසයට එක්වීමට තිබු ශි‍්‍රනි වාසනාගේ මරණය ද එවැන්නකි. ඇගේ ජංගම දුරකථනයේ ‘ඉමි’ අංකය පසුපස ගිය වත්තල පොලිස් නිලධාරීන්ට ඇගේ ඝාතනයේ සුලමුල හෙළිකරගත නොහැකි වූයේ නම් මෙම ඝාතනය ද සදා අභිරහසක් වන්නට පුළුවන.කැලණිය කොට්ඨාස බාර ජ්‍යෙෂ්ඨ පොලිස් අධිකාරි ආනන්ද විජේසූරිය මහතාගේ අධීක්ෂණය මත වත්තල පොලිස් ස්ථානාධිපති නිමල් රත්නායක මහතාගේ උපදෙස් අනුව අපරාධ විමර්ශන අංශයේ ස්ථානාධිපති උපුල් හෙට්ටිආරච්චි ප්‍රමුඛ උප පරීක්ෂක රත්නායක සැරයන් ධර්මසිරි (33507) හා කොස්තාපල්වරුන් වූ සේනාධීර (9087) මහින්ද (67675) ඔබේසේකර (89120) හා කාන්තා කොස්තාපල් සජීවනී (2760) යන අය මෙම පරීක්ෂණවලට එක්ව සිටියහ.(පොලිස් විමර්ශන ඇසුරෙන් ලිපිය සකස් විය.)කීර්ති මෙන්ඩිස්පින්තූර - සමන් මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=af1110168</link>
    <topic>එකම පවුලේ පියා මව හා දරුවන් මරති</topic>
    <author>අමල් යශෝමන් ජයසිංහ</author>
    <content>පෝය සඳේ එළිය යටින් ආ මාරයෝද හවලේ ගිනියම් අව්ව වෙලාගත් උඩවලව පොලිස් වසමේ පනහඬුව, පුහුල්යාය ගම් පියසේ සියල්ලනට එදා එළැඹි රාත්‍රිය සිත් ගිනි අවුලුවාලන සැහැසි රාත්‍රියක් වේ යැයි කිසිවකු සිතන්නට නැත.එදිනෙදා යමක් දිවි සරියෙන් උපයා ගනිමින් තමන්ගේ අඹු දරුවන් රැක තමන්ගේ පාඩුවේ ජීවත් වන එගම වැසියනට තිබුණේ එකම එක සිහිනයකි. කිසිවකුට කරදරයක් නැතිව සැනසිල්ලේ ලද දෙයින් සතුටු ව සාමයෙන් පසුවීම පමණෙකි.පුහුල්යාය ප්‍රදේශයේ එම්. කේ. ලලිත් හෙවත් ගාමිණි මහතාට ගමේ හිමි වී තිබුණේ විශේෂ තැනකි. පිළිගැනීමකි. ඒ එම ප්‍රදේශයේ අන් අයට වඩා මිල මුදලින්, යාන වාහනවලින් සපිරි ධනවත් ව්‍යාපාරිකයකු වීම නිසා ය. ප්‍රදේශයේ පිහිටි නිවාස අතුරින් අංග සම්පූර්ණ වූ සුවිසල් නිවසේ හිමිකරු වූයේ ද ඔහු ය. බස් රථ තුනක හිමිකරුවකු ද වූ හෙතෙම ව්‍යාපාරයන්හි දක්ෂව පසුවෙමින් දිනෙන් දින දියුණුවට යමින් කෝටිපති ව්‍යාපාරිකයකු බවට පත් වී තිබිණි.කිසිවකින් අඩුවක් නුවූ ඔහුට ඔහුගේ සෑම කටයුත්තකදීම සෙවණැල්ල වූයේ තිස් දෙවන වියෙහි පසු වූ බිරිඳ ය. ඈ ආර්. ඉන්ද්‍රාණි ඥානලතා ය. දහ හතර හැවිරිදි දිලාන් චතුරංග පුතු ද අට හැවිරිදි නදීෂා සෙව්වන්දි දියණිය ද ඔවුනට තම ඇස් දෙක මෙන් විය. ඔහුගේ ලෝකය වූයේ ද තම බිරිය හා දරු දෙදෙනා ය.“මගෙ හිතට මහ මොකක්දෝ වගේ. කියන්න තේරෙන්නෙ නෑ. මං ඊයේ රෑ මොනවාදෝ නපුරු හීනත් දැක්කා වගේ මතකයි. හිතත් ගැස්සුණා. අනේ මන්දා මට කියන්න තේරෙන්නෙ නෑ අනේ” බිරිය ඉන්ද්‍රාණි දෙබැම හකුළුවා ගනිමින් නොසතුටු ස්වරයෙන් එසේ කියන්නට වූවා ය. ඒ ඉකුත් 13 දින හිමිදිරියේදී ය. තම බිරියගේ හීන කතාවට සරදමක් කළ සැමියා සිනාසුණේය.“ඔයාට විකාර... මොකකට බය වෙන්ඩ ද? ඔය හීන රෑ හීතලට පේන එව්වා. ඔයා නිකරුණේ වද වෙනවා. සතුටින් ඉන්ඩ” යි ඔහු කීවේ තම දියණිය ද තමන් සමීපයට තුරුළු කර ගනිමිනි. ඈ උදෑසන තේ පැණින් සංග්‍රහ කළා ය. දිනපතා පොලී මුදල් අය කිරීම යටතේ ණයට මුදල් දුන් ඔහු කරා බොහෝ පිරිස ඇදී එන්නට වූහ. එසේ ඔහුගේ පිළිසරණ පතා පැමිණියවුනට ඔවුන්ගේ ඉල්ලීම් හෙතෙම එලෙසින් ම ඉටු කළේ ය. ඒ කිසියම් දිනපතා ගෙවිය යුතු පොලී මුදලකට ය.ඇතැමුන් තමන්ගෙන් මුදල් ගෙන මඟ හැර සිටීම නිසාදෝ ඇතැමුනට ඔහු මුදල් දෙනු ලැබුවේ කොන්දේසි මත ය. එහිදී ඇතැමුනගේ මුහුණු වෙනස් විය.සමාජයේ සිදුවන මිල මුදල් කටයුතුවලදී එවැනි දෑ හුදෙක් දක්නට ලැබෙන කරුණකි. ඇතැමුන් කොන්දේසි පිළිගනුයේ මුදල් හුවමාරුවේදී පමණෙකි. එය ද සුලබ කරුණකි. “ණයට දීමෙන් මුදලත් මිතුරාත් නැතිවේ” යනුවෙන් කියමනක් ද තිබේ. මුදල් ගනුදෙනුවල දී හිත මිත්‍රකම් පටලවා නොගත යුතු බවට කියැවෙන කතාවක් ද අප අතර තිබේ. කෙසේ නමුදු ඔහු දස දහස් ගණනින් පොලියට මුදල් දීමේ ව්‍යාපාරයේ නිරත ව සිටියේ ය.“ව්‍යාපාර කටයුතුවල වගේ මුදල් ගනුදෙනු වලදී ඔයා සිහි කල්පනාවෙන් වැඩ කරන්න. දියුණුවට ඉරිසියා කරන ඈයො කොහෙත් ඉන්නවානෙ” දිනක බිරිය කීවා ය.ඉකුත් 13 දා ව්‍යාපාර කටයුතුවල වෙහෙසව නිරත වූ හෙතෙම සවස් යාමේ තම බිරිය හා දරු පැටව් දෙන්නා සමඟ නිවසේ පසුවන්නට වූයේ ය. රාත්‍රි 7.30 පමණ වන්නට ඇත. ප්‍රදේශයේ පිහිටි එකම සුවිසල් නිවසේ හාත්පස බබළවමින් සිටි ඉන් දින දෙකකට පෙර දී එළැඹි පසළොස්වක පුර සඳේ එළිය තවමත් අඩු නැත. වහින්නට එන බව කියන අඳුරු වලා පටල දිලෙන සඳ මොහොතකට මුවා කරගත්තා වැන්න. නිශාචර සතකු දෙන්නකු ඇසුරු සැණින් මෙන් තමන් ලැග සිටි ගස් අතු රිකිල්ලෙන් හදිසියේ මෙන් මිදී තැතිගත් නියායෙන් ඈතකට ඉගිලී පලා ගියාක් වැන්න. නිවසේ සාලයේ සුවපහසුව සිටි ලලිත් මහතා ඇතුළු එම පවුලේ සියලු දෙනාම සුපුරුදු කතාබහේ යෙදී තිටියහ.“තොපිලා එකෙක්වත් හෙල්ලෙන්ඩ එපා”අකුණු සැරයක් මෙන් හිටිවනම නිවසට කඩා වැදුණු අවිගත් පිරිසක් එසේ උස් හඬින් විධානය කළහ. උන්ගේ වියරු නෙත් බැල්ම එල්ල වී තිබුණේ ලලිත් දෙසට ය. එසැණින් ඔහුගේ බිරිය හා දරු දෙදෙනා දෙසට ද ඒ රුදු බැල්ම යොමුවිණි.අසල්වාසීන් ඒ රාත්‍රියේ එමොහොතේදී තම නිවෙස්වලින් එළියට දිව පැමිණියේ අසල මානයක රතිඤ්ඤා වැලක් පත්තු වෙන්නාක් බඳු හඬක් නිකුත් වීමත් සමඟ ය. රතිඤ්ඤා හඬ නිකුත් වූයේ ලලිත් ගේ නිවෙස දෙසින් බව දුටු ඔව්හු කිසිත් සිතාගත නොහැකි සිතින් පය ඉක්මන් කළහ.ගිනි අවි අතැතිව සිටි පිරිසක් ඔහුගේ නිවෙසින් වහා එළියට පැන මඟ මඳක් එපිටින් නවතා තිබූ රියක නැඟී විදුලි වේගයෙන් පලා යනු ඔවුහු දුටහ.“මගෙ බුදු අම්මෝ - අනේ මේ මොන අපරාධයක් ද දෙයියනේ”ලලිත්ගේ නිවසට දිව ආ අසල්වාසීහු ඉහ අත් බදා ළතෝනි නඟන්නට වූහ. ඇසිපිය පවා නොසොල්වමින් මිහිකත බදා ගත් වනම ලේ දහරා මත වැටී වැතිරී පසුවන එකම පවුලේ සැමියා, බිරිය හා අවිහිංසක දරු දෙදෙනා දුටුවෝ සිදුවූවේ කුමක්දැයි විපිළිසරව වැලපෙන්නට වූහ. මේ බියකරු සිද්ධියෙන් සලිතව ගිය ගම්වාසීහු මහත් නොසන්සුන්තාවකට පත්ව කෑ ගසන්නට ද කලබල කරන්නට ද වූහ. රත්නපුර ජ්‍යෙෂ්ඨ පොලිස් අධිකාරි කුලරත්න මහතාගේ උපදෙස් අනුව උඩවලව පොලිස් ස්ථානාධිපති ප්‍රධාන පොලිස් පරීක්ෂක කරුණාරත්න ගමගේ මහතා ප්‍රමුඛ නිලධාරීන් පිරිසක් වහා එහි ළඟා වන විට ද ගම්වාසීහු නොසන්සුන්ව පසුවූහ.ඝාතනයට ගොදුරු වූ එකම පවුලේ සිව් දෙනාගේ සිරුරු ඇඹිලිපිටිය රෝහල් මෘත ශරීරාගාරයේ තැන්පත් කැරිණි.විශේෂ පොලිස් කණ්ඩායම් කිහිපයක් ද එක්ව පරීක්ෂණ ඇරැඹීමේ දී මියගිය අයගේ වැසිකිලිය අසල තිබූ සෙරෙප්පු යුගලක් සොයා ගැනිණි. නිවසේ පිළිකන්නේ තැන තැන සිගරට් කොට කිහිපයක් ද හමු විය.පත්‍රය මුද්‍රණයට සූදානම් ව තිබියදී මේ පිළිබඳව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි මැක්සි ප්‍රොක්ටර් මහතාගෙන් කළ විමසුමකදී මෙම සාහසික ඝාතනයට සම්බන්ධ සැකකරුවන් අත්අඩංගුවට ගැනීමට රහස් පොලිසිය ද ක්‍රියාත්මක වී ඇතැයි ‘සිළුමිණ’ ට පැවැසීය.අමල් යශෝමන් ජයසිංහපසුබිම් වාර්තා හා පින්තූර නිරෝෂන් පෙරේරා(රත්නපුර දිසා විශේෂ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=af1110169</link>
    <topic>සියතින්ම චීවර සකසා කඨිනයට පූජා කරන බුද්ධ පුත්‍රයෙක්</topic>
    <author>රමණී සුබසිංහ</author>
    <content>මේ කඨින චීවර මාසයයි. වස් සමාදන් වූ භික්ෂූන් වහන්සේට වස්සාවාසික චීවර පූජා කළ හැකි මාසයයි. ගමත් පන්සලත් අතර සබැඳියාව තව තවත් තහවුරු කරමින් රට පුරා වෙහෙර විහාරස්ථානවල කඨින මහා පින්කම් පැවැත්වේ.නොසැලෙන, නොබිඳිය හැකි, සිදුරු නොකළ හැකි කුසල කර්මයට ‘කඨිනය’ යැයි ව්‍යවහාර කෙරේ. මේ මහ පොළොව මෙන් අකම්පිත වූ, මහාමේරු පර්වතය මෙන් නිශ්චල වූ, වජ්‍ර පර්වතය මෙන් ඝන වූ යන අර්ථයන් ‘කඨිනය’ යන වදන හඳුන්වා දීමට යෙදී ඇති උපමාය.මේ උපමාවන්ගෙන් ම කඨින පින්කම මහත් වූ කුසල් ගෙන දෙන ඉතා ශක්තිමත් පුණ්‍යකර්මයක් බව පැහැදිලිය. ශාසනයේ දැක්වෙන ලෙස කඨින චීවර පූජාව අට මහා කුසල් අතර මුලින් ම සඳහන් වන පින්කමයි. තනිපට සිවුර, දෙපට සිවුර, අඳනය යන තුන් සිවුරෙන් එකක් කඨින චීවරය ලෙස පූජා කැරේ.බුද්ධ, ධම්ම, සංඝ යන තෙරුවන් විෂයයෙහි මහත් ශ්‍රද්ධාවෙන් බෞද්ධ ජනතාව රට පුරා කඨින මහා පින්කම් සිදු කරන මේ සමයේ තමන්ගේම දෑතින් වියූ කඨින චීවර සඟ සතු කොට පූජා කරන්නට සූදානම් වන භික්ෂූන් වහන්සේ නමක් ගැන අපට අසන්නට ලැබුණි. ඒ බොක්කාවල මොරන්කන්ද ගමෙනි.උන්වහන්සේ පිළිබඳ තොරතුරු විමසන්නට අපි පසුගිය දිනෙක, සෙංකඩගල පුරවරයේ, වත්මන්හි හාරිස්පත්තුව ලෙස හැඳින්වෙන ඓතිහාසික චතුරාසි දනව්වේ පූජාපිටිය ප්‍රදේශයේ පිහිටි මොරන්කන්ද ග්‍රාමයට පිවිසියෙමු. ඒ උදා අරුණලු නැඟෙන්නටත් පෙරය. ගමට පිවිසෙත්ම රමණීය උස් බිමෙක පිහිටි ශ්‍රී ඥානාලෝක බෞද්ධ මධ්‍යස්ථානය දිස්වුණි. දෙපස නා ගසින් සෙවණ වූ මාර්ගය කෙළින්ම පිවිසෙන්නේ ඒ අලංකාර පූජා භූමියටය.ඒ මොහොත් ද හිමිනමක් කුඩා ධර්ම ශාලාවේ කෙළවරක තැබූ රෙදි විවීමේ අත්යන්ත්‍රය ක්‍රියාත්මක කරවමින් සිටියේය. ඒ ශ්‍රී ඥානාලෝක බෞද්ධ මධ්‍යස්ථානාධිපති හිඟුල්වල ඥානාලෝක හිමියන්ය. මේ බුද්ධ පුත්‍රයන් වහන්සේ ගේ දෑතින් නිම වන්නේ වස් සමාදන් වූ බුද්ධ පුත්‍රයන් වහන්සේට පූජා කිරිම සඳහා වූ කඨින චීවරයකි. හිමිදිරියේ ම උන්වහන්සේ ඉතා කඩිසරව සිය කාර්යයේ නිරත වන්නාහ.මේ තරම් අපූරුවට අත් යන්ත්‍ර රෙදි විවීම පිළිබඳ පුහුණුව ලැබූ ආකාරය ගැන උන්වහන්සේ අප හා මෙසේ විස්තර කළහ.”අත්යන්ත්‍ර රෙදි විවීම ගැන අවධානය යොමු වන විට මට වයස අවුරුදු 13ක්. මගේ සහෝදරිය බොහොම කඩිසරව රෙදි වියන අතරෙ මම ඒ දිහා බලා හිටියෙ හරිම ආශාවෙන්. ඇය වියන රෙදිවලට විවිධ රටා එකතු කළා. ඒ අලංකාර නිමාවන් මටත් මේ කර්මාන්තය ඉගෙන ගන්න උනන්දුවක් ඇති කළා.1972 අවුරුද්දේ මහනුවර දිස්ත්‍රික්කයේ අත්යන්ත්‍ර පේෂකර්ම ප්‍රදර්ශනයක් පැවැත්වූවා. එහිදී මගේ නිර්මාණයකට ප්‍රථම ස්ථානය හිමිවුණා. එවකට කර්මාන්ත හා විද්‍යා කටයුතු ඇමැති ලෙස කටයුතු කළ ටී.බී. සුබසිංහ මහතා මට ඒ වෙනුවෙන් රන් පදක්කමක් පිරිනැමුවා. අත්යන්ත්‍ර රෙදි විවීම පිළිබඳ වැඩි දුරටත් ඉගෙනීමට ඉන්දියාවට යෑමට මට ශිෂ්‍යත්වයක් ලැබුණේ ඉන් පසුවයි.ඒත් මුහුදෙන් එතෙර යනවට මගේ අම්මා කැමැති වුණේ ම නෑ. ඒ නිසා අකැමැත්තෙන් වුණත් ඒ අදහස අත්හරින්නට සිදුවුණා. ඉන් පස්සෙ ගලගෙදර අත්යන්ත්‍ර පුහුණුවීම් මධ්‍යස්ථානයේ වැඩිදුරටත් පුහුණුවීම් කටයුතු කළා. පුහුණුව අවසානයේ පේෂකර්මාන්තායතන පහක ගුරුවරයෙක් ලෙස සේවය කළා.”ඥානාලෝක හිමියන් පැවිදි දිවියට එළැඹී ඇත්තේ 1975 වසරේ මැයි මස 20 වැනිදාය. එවකට උන්වහන්සේගේ වයස අවුරුදු 21කි. 1990 වසරේ දී කුඩා පොල්අතු පැලක ශ්‍රී ඥානාලෝක බෞද්ධ මධ්‍යස්ථානය පිහිටුවා ගනිමින් උන්වහන්සේ මොරන්කන්ද ග්‍රාමයට පැමිණයහ.එවකට එම ප්‍රදේශයේ බෞද්ධ ජනතාව විවිධ ආගමික කණ්ඩායම්වල බලපෑමට හසුව බුදු දහම වෙනුවට වෙනත් ආගම් කරා ඇදී යන ස්වභාවයක් නිර්මාණය වී තිබුණි. ඥානාලෝක හිමියෝ මේ කනගාටුදායක තත්ත්වයෙන් ප්‍රදේශයේ ජනතාව මුදාගෙන බෞද්ධාගම නඟාසිටුවමින්, මොරන්කන්ද වාසීන්ටත් අවට ගම්වැසියන්ටත් ඉතාම වටිනා ආගමික සේවාවක් සැලසූහ. ආර්ථික හා සමාජයීය සේවාවක් ඉටු කළහ. අද වනවිට ශ්‍රී ඥානාලෝක බෞද්ධායතනය ප්‍රදේශයේ දරුවන්ටත්, වැඩිහිටියන්ටත් ඉතා සුවිශේෂී සේවාවන් රැසක් සපයන මධ්‍යස්ථානයක් බවට පත්ව තිබේ.බෞද්ධ වත් පිළිවෙත් පිළිබඳ නිරන්තරයෙන් ජනතාව දැනුම්වත් කරමින් පිළිවෙතින් පෙළ ගැසෙන ජනතාවක් බිහිකරවීමට උනන්දු වන උන්වහන්සේ ඒ සඳහා ආදර්ශවත් නායකත්වයක් දරති. විවිධ ආගමික වැඩසටහන් ද සංවිධානය කරති. බෞද්ධ ජනතාවට ආදර්ශයක් වෙමින් තමන් ගේ ම දෑතින් කඨින චීවරයක් සකසා පූජා කිරීම ද එහි එක් පියවරකි.ඒ පිළිබඳව උන්වහන්සේ මෙසේ පැවසූහ.”බුද්ධ කාලයේ දී සංඝයා වහන්සේ නූල් කැට ගෙන රෙදි වියා පඬු පොවා සිවුරු සකස් කරගත් බව ශාසන ඉතිහාසයේ සඳහන් වෙනවා. බුද්ධ පුත්‍රයන් වහන්සේ නමක් ලෙස වස් පවාරණය කරන සංඝයා වහන්සේට මගේ අතින් ම නිමැවුණ කඨින චීවරයක් පුජා කිරීමේ බලාපොරොත්තුවක් කලක පටන් ම මගේ හිතේ තිබුණා. 2600 ශ්‍රී සම්බුද්ධත්ව ජයන්තිය උදාවුණු මේ වර්ෂයේ දී ඒ බලාපොරොත්තුව මල්ඵල ගන්වන්නට මට හැකිවුණා.මේ පුණ්‍ය කටයුත්ත ආරම්භ කළේ මාගේ ගුරු දේවෝත්තම උඩරට අමරපුර නිකායේ අනුනායක, රාජකීය පණ්ඩිත අත්තරගම වජිරජෝති හාමුදුරුවන් වහන්සේ ගේ මූලික අවසරය හා ආශිර්වාදය ඇතුවයි.”උඩරට අමරපුර නිකායේ හාරිස්පත්තුවේ ප්‍රධාන සංඝනායක තනතුර දරන හිඟුල්වල ඥානාලෝක හිමියන් ආරම්භයක් ලෙස මෙවර සියතින් වියා නිමවූ කඨින චීවර හතරක් පූජා කිරීමට කටයුතු සූදානම් කොට ඇත. පළමු කඨින චීවරය අද (16) පේරාදෙණිය ශ්‍රී සුබෝධාරාම ජාත්‍යන්තර බෞද්ධ මධ්‍යස්ථානයේ කඨින මහා පූජෝත්සවයේ දී සංඝයා වහන්සේට පූජා කැරෙනු ඇත.කඨින චීවරයක් සඳහා සාමාන්‍යයෙන් මීටර් 8ක පමණ රෙදි ප්‍රමාණයක් අවශ්‍යය. එක චීවරයක් විවීම සඳහා කිලෝ ග්‍රෑම් 2ක පමණ නූල් ප්‍රමාණයක් උවමනාය. මේ පුණ්‍ය කටයුත්තේ දී ඥානාලෝක හිමියන්ට අත්යන්ත්‍ර ලබාදීමේ සිට විවිධාකාරයෙන් උපකාර කළ පිරිස් බොහෝ ය.මධ්‍යම පළාතේ සෞඛ්‍ය හා දේශීය වෛද්‍ය අමාත්‍ය අධිනීතිඥ සුනිල් අමරතුංග මහතා, මධ්‍යම පළාත් සෞඛ්‍ය අමාත්‍යාංශ ලේකම්, පළාත් පේෂකර්මාන්ත දෙපාර්තමේන්තුවේ අධ්‍යක්ෂ, ගල්ලෑල්ල පේෂකර්ම මධ්‍යස්ථානයේ ආචාර්යවරිය ඇතුළු බොහෝ දෙනෙක් ඒ අතර වෙති. මොරන්කන්ද ගම්වාසීන්ගෙන් මෙන්ම අවට ගම්වාසීන්ගෙන් ද මේ පුණ්‍යකර්මය සඳහා ලැබෙන සහයෝගය සුවිශාලය.ප්‍රදේශයේ ආගමික කටයුතුවල දී මෙන්ම ජනතාවගේ ආර්ථික හා සමාජයීය කටයුතුවල දී ද හිඟුල්වල ඥානාලෝක හිමියන්ගෙන් ලැබෙන සේවය සුවිශාලය. සුළු අපනයන බෝග වගා වැඩි දියුණු කිරීම සඳහා අදාළ අංශ සහභාගි කරවමින් ජනතාවට උපදේශන සේවාවක් ලබා දීම, ප්‍රදේශයේ දරුවන් ගේ අධ්‍යාත්මික සංවර්ධනය සඳහා ළමා වැඩසටහන් ක්‍රියාත්මක කිරීම, බෞද්ධ සාරධර්ම සංවර්ධන හා උපදේශන වැඩසටහන් ක්‍රියාත්මක කිරීම, පෙර පාසල, උඩරට නර්තන කලායතනය ඒ අතර ප්‍රධානය. මේ කටයුතු සාර්ථක කර ගැනීම සඳහා තමන් වහන්සේට දිගු කලක් පූජාපිටිය ශාසනාරක්ෂක මණ්ඩලයේ සභාපති හා ලේකම් තනතුරු දැරීමෙන් ලද අත්දැකීම් හා පූජාපිටිය සමථ මණ්ඩලයේ ආරම්භක සභාපති ලෙස කටයුතු කිරීමෙන් ලද අත්දැකීම් ඉමහත් ප්‍රයෝජනයක් වන බව ඥානාලෝක හිමියෝ පැවසූහ.ඉදිරියේ දීත් ශ්‍රී ඥානාලෝක බෞද්ධ මධ්‍යස්ථානාධිපති ලෙස මේ පූජා භූමියේ දී ආගමික වැඩසටහන් රැසක් ක්‍රියාත්මක කිරීමට කටයුතු කරමින් පවතින බව ද උන්වහන්සේ පැවසූහ. ලබන වසරේ සිට නේවාසික භාවනා වැඩසටහන් ආරම්භ කිරීම එහිදී ප්‍රමුඛත්වය ගනී.උඩරට ප්‍රදේශයේ විශාලම චෛත්‍යය නිර්මාණය කිරීමට සැලසුම් කර ඇත්තේ, ද මේ රමණීය පූජාභූමියේය. මහනුවර සිට කුරුණෑගල මාර්ගයේ පැමිණ අරඹේකඩෙන් බොක්කාවල මාර්ගය ඔස්සේ ද, නුවර සිට මාතලේ පාරේ පැමිණ අඹතැන්න නගරයෙන් පූජාපිටිය හරහා ද මොරන්කන්ද ශ්‍රී ඥානාලෝක බෞද්ධ මධ්‍යස්ථානය වෙත ළඟා විය හැකිය.රමණී සුබසිංහඡායාරූප ගාමිණී රාමනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=af11101610</link>
    <topic>දකුණු ආසියා වෙරළ ක්‍රීඩා උලෙළේදී ශ්‍රී ලංකාවට රන් පදක්කම් නවයක්</topic>
    <author>සුනිල් අභයවර්ධන - හම්බන්තොට සිට...</author>
    <content>සුනිල් අභයවර්ධන - හම්බන්තොට සිට...දකුණු ආසියාතික කලාපයේ රටවල් අටක් අතර පුරා දින හතක් මුළුල්ලේ හම්බන්තොට වෙරළ ක්‍රීඩාංගණයේදී පැවැති පළමුවැනි දකුණු ආසියාතික වෙරළ ක්‍රීඩා උලෙළේදී ශ්‍රී ලංකාවට රන් පදක්කම් නවයක්, රිදී පදක්කම් දහයක් සහ ලෝකඩ පදක්කම් නවයක් හිමි විය.ක්‍රීඩා දහයක් වෙනුවෙන් සාර්ක් කලාපීය රටවල් අටක ක්‍රීඩක ක්‍රීඩිකාවන් සහභාගිවූ මෙම පළමුවැනි වෙරළ ක්‍රීඩා උලෙළ ඉකුත් දා නිමාවට පත්විය. ක්‍රීඩා උලෙළේ වැඩිම පදක්කම් දිනු රට ලෙස ඉන්දියාව රන් පදක්කම් 11 ක්, රිදී 9 ක් සහ ලෝකඩ 7 ක් ලබමින් වෙරළ ක්‍රීඩා සාක් කලාපීය ආධිපත්‍යය ද රැක ගැනීමට ඉන්දියාව සමත් විය. ක්‍රීඩා උලෙළේ අවසන් ක්‍රීඩා ඉසව්ව ලෙස පැවැති නෙට්බෝල් තරගයේදී රන් පදක්කම දිනාගත් ශ්‍රී ලංකාවට මෙවර මෙම සමස්ත ක්‍රීඩා උලෙළේදී හිමිවූ රන් පදක්කම් නවයෙන් හයක්ම දිනා ගැනීමට සමත් වූයේ ශ්‍රී ලංකා ජීවිතාරක්ෂක ක්‍රීඩා කණ්ඩායමය. ඊට අමතරව මෙවර වෙරළ වොලිබෝල් පිරිමි හා කාන්තා ශූරතා දෙකම දිනමින් රන් පදක්කම් දෙකක් දිනා ගැනීමට ශ්‍රී ලංකාවට හැකි විය.පළමුවරට ශ්‍රී ලංකාවේදී රටවල් අටක් සහභාගි කරවා ගනිමින් පැවැත්වූ මෙම වෙරළ ක්‍රීඩා උලෙළ සාර්ථකව පැවැත්වීමට සංවිධායකයින් සමත් වූහ. මෙම සාර්ථක අත්දැකීම් ලබන 2018 වසරේදී පැවැත්වීමට බලාපොරොත්තු වන පොදුරාජ්‍ය මණ්ඩලීය රටවල ක්‍රීඩා උලෙළ සඳහා ප්‍රබල පිටිවහලක් වනු ඇතැයි මෙම වෙරළ ක්‍රීඩා උලෙළේ සංවිධාන කමිටු සභාපති අමාත්‍ය ඩිලාන් පෙරේරා මහතා කීය. පළමුවැනි දකුණු ආසියාතික රටවල් අතර වෙරළ ක්‍රීඩා උලෙළේ සමාප්ති උලෙළ කථානායක චමල් රාජපක්ෂ මහතාගේ ප්‍රධානත්වයෙන් හම්බන්තොට වෙරළ ක්‍රීඩාංගණයේදී පැවැත්වීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=af11101611</link>
    <topic>ඇත්තටම මම උගුලට අහුවුණා</topic>
    <author>බුද්ධිකා බ්‍රාහ්මණගේ</author>
    <content>හෙරොයින් මෙන් ම අනෙකුත් මත්ද්‍රව්‍ය විනාශ කරන්නේ මිනිස් සිරුර පමණක් නොවේ. එයින් මිනිසුන්ගේ අධ්‍යාත්මය ද විනාශ වේ. මත් ජාවාරමෙන් සිදුවන සමාජ හානිය සුළුපටු නොවන්නේ දිනෙන් දින වැනසෙන ජීවිත ගණන නිසා ම නොවේ. මත්කුඩු වෙළෙඳාමෙන් ධන කුවේරයන් බවට පත් වූ සමහරුන් සමාජය මෙහෙය වන පිරිසක් බවට පත්වී ඇති නිසා ය.ධනවතුන් බවට පත්වන මිනිසුන්ට ඊළඟට වුවමනා වන්නේ බලයයි බලය පවතින්නේ දේශපාලනයේයි. මේ අනුව දේශපාලනයට සම්බන්ධවන මොවුන් මුලින් ම අතට ගන්නේ නීතියයි. මුලින් ම කී පරිදි කුමන වෙස් ගෙන එබඳු බලවේග ක්‍රියාත්මක වුව ද සමාජය විසින් ම ඒවා ප්‍රතික්ෂේප කිරීම සමාජ විද්‍යාත්මක මූලධර්මයකි.බලවේගමත්කුඩු වෙළෙඳාම අතිශය බිහිසුණු ක්‍රියාදාමයක් බවට පත්ව ඇත්තේ එය මෙහෙයවන කප්පිත්තන් විවිධ සමාජ බලවේග ලෙස ක්‍රියාත්මක වන නිසා ය. විටෙක පාතාලයට නෑකම් කියන මොවුහු නීතියත් බලයත් මුදලට ගැනීමට මාන බලති. නැතහොත් සූක්ෂ්ම ලෙස නීතිය නොමඟ යවති. නියම අපරාධකරුවන් දඬුවම් විඳින්නේ කලාතුරකිනි.එසේ දඬුවම් ලැබ සිරගත වන අපරාධකරුවන් බොහෝ දෙනෙක් අද සිරගෙයි සිට සිදු කරන්නේ ද මත්කුඩු වෙළෙඳාමයි.මොහොමඩ් මර්සුක් මෙසේ ජීවිතාන්තය දක්වා සිරගත වී සිටින සිරකරුවෙකි. හෙරොයින් වෙළෙඳාමේ ආදීනව මෙන් ම එම ව්‍යාපාරයේ බිහිසුණු බව ඔහුගේ කතාවෙන් ඉස්මතු වෙයි.මර්සුක් එතරම් උස මහත කෙනෙක් නොවේ. බන්ධනාගාරයේ උසස් නිලධාරියාගේ අණපරිදි මා අසල ඇති මිටි බංකුවේ වාඩි වූයේ තරමක චකිතයකිනි.යහපතක්“මගේ කතාවෙන් කාට යහපතක් වෙයිද කියල කියන්න බෑ. ඒත් මම කියන්නම්... හැබැයි මිසී මේ වගේ දුකක් මේ ලෝකෙ කිසිම පියෙකුට කිසිම සැමියකුට අත්වෙන්න එපා කියලත් ලියන්න.මම ඉස්ලාම්. අපි මේ ලෝකෙට එන්න කලින් අල්ලා දෙවියෝ අපිට උරුම වෙන ජීවිතය නියම කරනවා. ඇයි මට මෙහෙම ජීවිතයක් උරුම කළේ? අත් දෙකින් ම කඳුළු පිස දමමින් ඔහු පවසයි. “මර්සුක් ගෙ ගම කොහේද?“මම ග්‍රෑන්ඩ්පාස්වල”“මොකක්ද කරපු රස්සාව?”“මම බිස්නස් කළා.”“මොන බිස්නස් ද?”“පොල් වික්කා. උදේ පාන්දරම කොටුවට දුර පළාත්වලින් පොල් ලොරි එනවා. ඒවා තොගේට අරගෙන පස්සේ එක එක සයිස්වලට තෝරනවා. තෝරලා විකුණුවාම ලාභයක් තියෙනවා” මම ටිකෙන් ටික ඔහුගේ කතාව මතු කරගැනීමට උත්සුක වූවෙමි.තීරණය“මම පවුලෙ වැඩිමලා මට බාල නංගිලා තුන් දෙනයි. මල්ලිලා දෙන්නෙක් හිටියා. තාත්තාගේ මරණින් පස්සෙ ඒ අයට උගන්වන්න මහන්සි ගත්තෙ. මල්ලිලාත් නංගිලාත් හොඳින් ඉගෙන ගත්තා. නංගිලා තුන්දෙනෙක් ම ඉන්න නිසා අම්මා නිතරම හීල්ලුවා. ඒ අය දීග දෙන විදිහ මතක් කරලා. මේ දේවල් නිසා මම තීරණය කළා රට යන්න රට යන්න හිතාගන මම සල්ලි හොයන්න මහන්සි වුණා. අම්මා ගෙත් නංගිලාගෙත් රත්තරං බඩු උගස් තියල රුපියල් හතළිස් දාහක් හොයාගත්තා. ග්‍රෑන්ඩ් පාස්වලම කෙනෙක් සල්ලි අරගෙන මාව රට යවන්න ලෑස්ති කළා. එයා අපිට කීවේ ලංකාවෙන් ‘ඩිරෙක්’ ෆ්ලයිට් නැතිනම් ඉන්දියාවේ බැහැලා නැවත ඉන්දියාවෙන් ෆ්ලයිට් එකකට නගින්න වෙනවා කියලා. සෞදි අරාබි යනවා කියලා එයත් මා එක්කම ගුවන් යානයට ගොඩ වුණා. නමුත් ඒ ගුවන් යානයත් ගියේ ඉන්දියාවට. ඔහු කීවා වීසා ප්‍රශ්නයක් තියෙනවා හදාගන්න දවස් දෙක තුනක් යාවි කියලා.”ආවෙ නැහැ“අපි මැඩ්රාස්වල ‘මජ්ෆා ලොජ්’ හෝටලයේ නතර වුණා. දවසක් ගියා දෙකක් ගියා තුන්වෙනි දවසේ එළියට ගිහින් එන්නම් කියලා ගියත් නැවත ඔහු ආවේ නෑ. මම දවස තිස්සෙම බලාගෙන හිටියා. පස්සේ තේරුණා මිනිහා සල්ලිත් අරගෙන මාව අතර මං කරල ගිහින් බව. මම හෝටලයේ අයට කීවා. ඔවුන් නතර වී සිටි දවස්වලට මුදල් ඉල්ලුවම අන්තිමේ කර කියා ගන්න දෙයක් නැති වුණා. ඒ අතර ඒ අය මාව හෝටලයෙන් එළියට දැම්මා.“මම පාර දිගේ ඔහේ ඇවිදගෙන ගියා. මට දෙමළ, හින්දි, උර්දු භාෂා ටිකක් තේරෙනවා. එක්කෙනෙක් විස්තර අහලා කිව්වා කිලෝමීටර් තුනක් විතර ඉස්සරහට ගියාම සෙන්ට්‍රල් ස්ටේෂන් එක හම්බ වෙනවා. එතනට ලංකාවෙ ඉඳල එන වන්දනා නඩ එනවා. ඒ අයගෙන් උදව් ඉල්ල ගන්න කියලා මම ඇවිදගෙන ගියා. එතැනදි මට කන්ට දෙයක් ඉල්ලමින් පිං සෙන්ඩු වුණා. මිනිස්සු මට මොන මොනව හරි දුන්නා. දවසක් දෙකක් ඒ විදිහට හිටියත් පස්සෙ කන්න දෙයක් නැති වුණාම මම කරාමයක් ළඟට ගිහිං ඇති තරං වතුර බිව්වා. එදා දවසටම වතුර විතරයි.අන්තිමේ දී බඩගින්නෙ හාමත්වෙලා බිම වැටිලා ඔහේ නිදාගෙන හිටියා. එහෙම ඉන්න කොට මට ඇහුණා සිංහලෙන් කතා කරන හඬක්. මම ඔලුව හරවලා බැලුවා. දෙන්නෙක් කතා කර කර යනවා මම ඒ අය පස්සෙන් දුවගෙන ගිහිං උදවු ඉල්ලුවා. ඒ අය මුලින් ම මට කන්න අරගෙන දුන්නා. මගේ කතාව අහගන ඉඳලා උදවු කරන්න පොරොන්දු වුණා ලංකාවට යන්න උදවු කරන්නම් කීවා. ගෙදර ගියහම යන වියදම් එවන්න කිව්වාම ටික දවසක් ඒ අයත් එක්ක ඉන්න පුළුවන් කියලා මාව එක්කර ගෙන ගියා.”අතරමං“අපි මැඩ්රාස් ඉඳලා බොම්බේවලට ගියා. බොම්බේවල තමයි ඒ අය නතර වෙලා හිටියේ. එතන පොඩි ගෙදරක් තිබුණා. ඒ අය කිව්වේ බිස්නස් වැඩ කරනවා කියලා. එතන මම වගේ අතරමං වුණ අය තවත් 6 දෙනෙක් හිටියා.”“එහෙ ඉඳලා මම ගෙදරට ලියුමක් එව්වා විස්තර කියලා. මගේ අම්මා ඒ ලියුමට උත්තරයක් එවලා තිබුණා. මට උදව් කළ අයට පිං දීලා අම්මා කියල තිබුණා “පුතේ, මගේ දරුවා පරිස්සමින් එවන්න. යන වියදම් අපි කොහොම හරි එවන්නම් කියලා. මේ විදිහට මාස දෙකකට පස්සෙ මං ලංකාවට එන්න සූදානම් වුණා.මගෙත් එක්ක අනිත් හය දෙනාමත් ආවා. එන විට නංගිලාට දෙන්නට දෙන්න කියල ඇඳුනුත් දුන්නා. ලංකාවෙදි එයාර්පෝට් එකෙන් එළියට එනකොට මගේ නම කියල කෙනෙක් කතා කරයි එයාට දෙන්න කියලා සපත්තු ජෝඩුවකුත් දුන්නා.”සපත්තු“එයාර්පෝට් එකෙන් එනකොට මාව අල්ලගන පරීක්ෂා කරන්න පටන් ගත්තා. මගේ අතේ තිබුණෙ හැම දේම ඒ අය බැලුවා මගේ ළඟ තිබුණ සපත්තු දෙක අරගෙන සුවඳ බලල කිව්වා ඩ්‍රග්ස් තියනවා කියලා. මාව ගුවන් තොටුපල මත්ද්‍රව්‍ය නිවාරණ පොලිසියෙන් අත්අඩංගුවට ගත්තා. ඒ සපත්තු දෙක ඇතුළේ හෙරෝයින් ග්‍රෑම් 167 ක් තිබිලා තියෙනවා. ඒක ලොකු කුමන්ත්‍රණයක් මාත් එක්ක ආ අනෙක් අය ළඟත් කුඩු තිබිල තියෙනවා. අපිව ඒ විදිහට ලංකාවට එවපු අය හෙරොයින් වෙළෙඳාම් කරන අය. ඒ අය අපේ අයට ඔත්තු දෙනවා. ඒ අය මගේ පාස්පෝට් අංක ගුවන් ටිකට් පත් අංක මේ හැම දේම ගුවන් තොටුපළ මත්ද්‍රව්‍ය නිවාරණ එකට දීලා තියෙනවා. ඒ අයගේ කුමන්ත්‍රණය වුණේ මා අල්ලා ගන්නා අතරේ අනෙක් හය දෙනා අත හෙරොයින් වැඩි ප්‍රමාණයක් ලංකාවට එවීමයි. ඒ කුමන්ත්‍රණය සාර්ථක වුණා. මාව අත්අඩංගුවට ගනිද්දී නිලධාරීන් හැම දෙනෙක් ම හිටියේ මා වටේට. මගේ ඇස් ඉදිරියේ මා සමඟ ආ අනෙක් අය හැමෝ ම එයාර්පෝට් එකෙන් පිටවෙලා ගියා... අන්තිමේ දී මං ජීවිතාන්තය දක්වා සිරගත වුණා.”කුමන්ත්‍රණයමේ කුමන්ත්‍රණයේ මුල ඉන්දියාවෙදි ඇතිවූ අහඹු සිදුවීමකින් සිදුවූ දෙයක් නෙමෙයි. මේක ලංකාවෙම සැලසුම් කළ කුමන්ත්‍රණයක්. ග්‍රෑන්ඩ් පාස්වල මුස්ලිම් අපේ තරුණ සංවිධානයක් තිබුණා. අපි ඒකෙන් සමාජයට විශාල සේවයක් කළා. මම ඒකේ උපසභාපති. අපි තරුණ තරුණියන්ට මැහුම් වගේ දේ ඉගැන්නුවා. අපේ සමිතිය මත්ද්‍රව්‍ය විරෝධීයි. ඒ පළාතේ කෙරෙන හොර මත්ද්‍රව්‍ය ව්‍යාපාරවලට අපේ සංගමය විරුද්ධ වුණා. අපිට තරහ අයට වුවමනා වුණේ අපේ ‘තරුණ සමාජය’ ලජ්ජාවට අපකීර්තියට පත් කරන්න. මම රට යන්න බලමින් සිටි නිසා ඒ අය මාව අමාරුවේ දාන්න ක්‍රමන්ත්‍රණය කළා.”“මොහොමඩ් මර්සුත් ගේ කතාවට සවන් දෙන විට පොලිස් මත්ද්‍රව්‍ය නිවාරණ ඒකකයේ නියෝජ්‍ය පොලිස් අධිකාරි ශ්‍රී ලාල් පෙරේරා ගේ පැහැදිලි කිරීමත් මීට එක්කල යුතුයි හැඟුණා.“ගුවන් තොටුපළේ දී මත්ද්‍රව්‍ය වැටලීම් කරනවිට ඇතැම් වැටලීම් ඔත්තු මත සිදු කරනවා. මත්ද්‍රව්‍ය වෙළෙඳාමට සම්බන්ධ අයම සමහර වෙලාවට ඔත්තු දෙනවා. එකම ගුවන් යානයේ කීපදෙනෙක් අතේ බඩු එනවා. අපිට තොරතුරු දීලා තියෙන්නේ එක් කෙනෙක් ගැන. අපි එයා අරගෙන පරීක්ෂා කරන කොට බඩු ගෙනාපු අනෙක් අය නිකන්ම පැන ගන්නවා.” අපිදැන් ඒ ගැන සැලකිලිමත් වෙනවා.මරණීය දණ්ඩනයමර්සුක්ට මරණීය දන්ඩනය නියම වූයේ 1999 දෙසැම්බර් දෙවැනිදායි. මර්සුක් කියන විදිහට “එදා සිකුරාදා දවසක්. හවස 2.30 ට විතර ඇති තීන්දුව ලැබෙන විට. ඒ වනවිට මම බැඳලා මට දරුවො හතර දෙනෙක් ඉන්නවා. මට පුතාල දෙන්නයි දූලා දෙන්නයි. තීන්දුව දෙන විට මගේ බාල පුතාට මාස දෙකයි.”“මම දැනට අවුරුදු එකොළහක් තිස්සේ මේ හිරගෙදර ඉන්නවා. එළිවෙනවා රෑ වෙනවා. දරුවෝත් බිරිඳත් මතක් වෙනකොට වාවන්නෙ නෑ. මට ලැබිල තියෙන්නෙ ජීවිතාන්තය දක්වා සිර දඬුවමක් වුණත් මම හිතනවා කොයි මොහොතක හරි සමාවක් ලැබේවි කියලා. මම හිරේට ආවෙ හොඳ තාත්තෙක් විදිහට. මෙතැනින් යනකොටත් හොඳ මිනිහෙක් විදිහට එළියට යාමයි මගේ අරමුණ. ඒ නිසා ම මම හිරගේ ඇතුළෙ පරිස්සමින් ජීවත් වෙන්න උත්සාහ කරනවා.”බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=af11101614</link>
    <topic> ටීචර්ගේ ෆෝන් එකට පැමිණි එස්. එම්. එස්. මාරයා</topic>
    <author>බුද්ධිකා බ්‍රාහ්මණගේ</author>
    <content>පෙරදා අපට තිබුණේ ගුරු සේවයකි. එදා හිටියේ ද ගුරු මෑණිවරුන් හා ගුරු පියවරුන් ය. එහෙත් අද තත්ත්වය එසේදැයි දෙවතාවක් හිතා බලනු වටී.ගුරුවරුන්ගේ දුරකථනවලට නිර්නාමිකව එන එස්. එම්. එස්. අහිංසක සිසු ජීවිතවලට කණකොකා හඬවයිනම් එය මොනතරම් ඛේදවාචකයක් ද? එවන් පණිවුඩ ගැන ගුරු දෙගුරු රැස්වීම්වලදී සාකච්ඡා කිරීම ද නොවටින වැඩකි.මරණයක් සිදුවූ පසු ඉන් පාඩම් ඉගෙන ගැනීම වෙනුවට මාධ්‍යවලට තොරතුරු ලබා දෙන රජයේ වැදගතුන් සොයා ඔවුනටත් තර්ජන කිරීම මොන තරම් අඳබාල වැඩක් ද?මේ හෙට දිනයේ ඔබගේ දියණියගේ කතාව විය හැකියි. ශිෂ්‍යත්වය සමත්ව ඉදිරි දියුණුව සලසා ගැනීමට පැමිණි මේ ගමනේ මේ අහිංසකාවිය මරා දැමුවේ කවුරුන් ද?සැබැවින්ම ඇය අහිංසකාවියකි. හුරුබුහුටි සමනලියකි. මේ හිරිමල් කැකුළ මෙලොවින් සමුගත්තේ පසුගිය අටවැනිදායි. ඒ ඇගේ 16 වැනි උපන් දිනය යෙදෙන පෙබරවාරි 20 දිනට තවත් සිවුමසක කාලයක් ඉතිරිව තිබියදීයි.“ඉමේෂා හරිම අහිංසකයි. කාටවත් ඇහෙන්නවත් කතා කරන්නෙ නෑ. පංතියේ අපි හැමෝම එක්ක හරිම යාළුයි” මෙහෙම කියන්නෙ ඉමේෂාගේ එක් යෙහෙළියක්.“ඉමේෂා හරි ලජ්ජයි. කිසි කලබලයක් නෑ ගෙදර හැදිල තියෙන්නෙ හුරතලේට නිසා වෙන්න ඇති එයා ඒ තරමටම අහිංසක” මේ ඇයගේ තවත් යෙහෙළියක වන පි‍්‍රයංගා කී දෙයයි.“ඒ නංගි හරි ලස්සනයි. ඒ වුණත් ඉස්කෝලෙ වැදගත් විදියට හිටිය ළමයෙක්” මිශ්‍ර පාසලක් වන නාරම්මල මයුරපාද පාසලේ උසස් පෙළ විද්‍යා අංශයේ ඉගෙනුම ලබන සිසුවෙක් ඉමේෂා පිළිබඳව සිය මතකය අවදි කළේ එසේයි.නාරම්මල මයුරපාද ජාතික පාසලේ දහය වසර එෆ් පංතියේ ඉගෙනුම ලැබු ආර්. ඩී. ඉමේෂා සෙව්වන්දි සියදිවි හානිකර ගැනීමකින් මියගිය ද එය නාරම්මල ප්‍රදේශයම හඬවන සිදුවීමක් බවට පත්වී ඇත්තේ ඒ පිළිබඳව අසන දකින සැමගේ නෙතට කඳුළක් ද එක්කරමිනි.නාරම්මල ගෝලගමුව ප්‍රදේශයේ පදිංචිව සිටි ඉමේෂා සෙව්වන්දි පවුලේ බඩපිස්සියයි. ඇගේ අක්කා ඇයට වඩා වැඩිමල් වන්නේ සිවු වසරකිනි. පියා ආර්. ඩී. ජයසිංහ මහතා නාරම්මල ග්‍රාමීය බැංකුවේ කළමනාකරුවෙක් ලෙස කටයුතු කරයි. මීට අමතරව ගොවිතැන් කටයුතුවල නිරතවීම ඒ පවුලේ ප්‍රධාන ආදායම් මඟක් වී ඇත.ඉමේෂාගේ සොයුරිය ඉරේෂා නෙත්මිණි උසස් පෙළ හදාරමින් සිටින සිසුවියකි. “නංගියි මායි හිටියේ එකටමයි. එයා මට හැමදේම කියනවා දැන් මාස තුන හතරක ඉඳන් නංගි කියනවා පන්ති බාර ටීචර් නිතර නිතර කරදර කරනවා කියලා. ඒකට හේතුව ටීචර්ගේ ඉංගිරිසි පන්තියට නොයන නිසා කියලත් කිවුවා. ගිය බ්‍රහස්පතින්දා උදෙත් නංගි වෙනදා වගේම ඉස්කෝලෙ ගියා. ඒත් හවස ආවේ හිත හොඳින් නෙමෙයි. එදා දවසේ ඉංගිරිසි ටීචර් නංගිගෙන් එයාගේ ෆෝන් එකට ආව එස්. එම්. එස්. වගයක් ගැන අහලා තියෙනවා කියලා අපි පසුව දැනගත්තා. 2011 - 10 - 7 සිකුරාදා, ඉස්කෝලේ ගුරු දෙගුරු හමුවක් තිබුණා. ඒකට තාත්තත් ගියා. ඒ වෙලාවේ පන්ති භාර ගුරුතුමිය එයාගේ ෆෝන් එකට පන්තියේ ළමයි ගැන නිර්නාමිකව එවන එස්. එම්. එස්. ගැන කියලා තිබුණා. එදා නංගි ඉස්කෝලෙන් දෙන ඉඳිආප්ප පාර්සලයවත් කාලා තිබුණේ නෑ. ඒක තාත්තා අතේ මට දෙන්න කියලා එවලා තිබුණා. හවස නංගි ආවට පස්සෙ මම කෑම පෙට්ටිය බැලුවා. උදේ යවපු බත් කාලා තිබුණෙත් නෑ. මම කීවා ඔයා දවල්ට කාලා නෑනේ මේ ඉඳිආප්ප ටික අපි දෙන්නම කමු කියලා.ඒ පාර්සලේ ඉඳිආප්ප අටක් විතර තිබුණා. ඔයා කියන නිසා එකක් කන්නම් කියල එකම එක ඉඳිආප්පයක් කෑවා.පහුවදා සෙනසුරාදා නංගි හරිම දුකින් හිටියේ. තාත්තත් එක්ක කියල ටීචර්ට වැඳලා සමාව ගන්න ඕන කියලා එදා දවල් ඉංගිරිසි ටීචර්ගෙ ගෙදර යන්න කියලා ගියා මඟට ගිහින් ටීචර්ට කෝල් කළාම කියලා තිබුණා ඒ් වෙලාවෙ එපා හවස එන්න කියලා. පහුවදා ඉරිදා. ඉරිදාට තාත්තා බුලත් අරගෙන නාරම්මල යනවා. ඉරිදා ටීචර්ගේ ගෙදර යමු කියලා තාත්තා නංගිවත් එක්කගෙන ආපහු ගෙදර ඇවිත් තිබුණා.ගෙදර ආපු වෙලාවෙ ඉඳලම නංගි හිටියේ ඔහේ පැත්තකට වෙලා වැඩිපුරම නිදාගෙන. හවස දෙකහමාරට විතර මම එළියේ කරාමෙ ළඟ රෙදි හෝදමින් හිටියා නංගිත් එතැනට ආවා. මම කීවා ඔයාගෙ රෙදිත් ගෙනත් දෙන්න හෝදන්න කියලා. මම කීප පාරක්ම කීවම එයා සුදු ගවුමයි ගෙදරට ඇන්ද ගවුමකුයි ගෙනත් දුන්නා. එයාගෙ මුහුණේ අමුතු හිනාවක් තිබුණා. එයා කීවා ඕක හෝදන්න එපා අක්කෙ හේදුවට වැඩක් නෑ කියලා. එයා ගේ ඇතුළට ආවා මම නංගිගේ රෙදි ටිකට වතුර එකක් වක්කරලා මගේ රෙදි ටික වනන්න අතට අරගෙන ඒ එක්කම ආවා.ඒ වන කොටයි දැක්කෙ නංගි වල් නාශක බෝතලේ කටේ හලා ගනිමින් ඉන්නවා. මම බෝතලය විසි කළා. එයා කීවා ටිකයි බීවේ කියලා. ඒත් ටිකකින් එයා වැටෙන්න වගේ ගියා.”ඉමේෂාගේ මව ඉන්ද්‍රාණි බෝගොඩ මහත්මිය තවමත් ඇගේ කටින් වචන පිට නොවන තරමටම වේදනාවෙන් ඉකි බිඳිනවා. ඉමේෂාගේ නිවසට අපි ගොඩවන විට ඔවුන් සිටියේ හත් දවසේ දානයට සූදානම් වෙමින්.“දුව ඇඳට වෙලා ඉන්න කොට මම සැරෙන් සැරේ දුව ළඟට ගිහින් ඔළුව අතගාලා කීව දුක් වෙන්න එපා මගේ අම්මා නැගිටලා කන්න කියලා. දුව ඇවිත් මගේ කකුල් දෙක අල්ලා වැඳලා කිව්වා අම්මේ, මට ආයේ ඉස්කෝලේ යන්න බෑ කියලා. මම කීවා ‘මයේ අම්මා සති දෙකක් විතර ගෙදර ඉන්න’ හැමදේම හරියයි කියලා. ඒත් එයා හිටියේ වාවගන්න බැරි දුකකින්.ඉමේෂාගේ සොයුරිය ඉරේෂා කී තොරතුරු අතර මෙවැන්නක් ද කියවුණා. නංගි අට වසරෙ ඉඳිද්දී දහතුන වසරේ අයිය කෙනෙක් යාළු වෙන්න එනවා කියලා කිව්වා. ඒ ළමයා යාළු වුණේ නැති නිසා වෙලාවකට ඉස්කෝලේ ඇරිලා එනකොට මඟ පිරිමි ළමයින් එක්ක එකතුවෙලා එක එක දේවල් කියනවා කියලත් කීවා. ඉන් පස්සෙ නංගි ගොඩක් වෙලාවට ඉස්කෝලේ ඇරිලා එන්නේ මාත් එක්කමයි.මියගිය ඉමේෂා ප්‍රාථමික අධ්‍යාපනය ලබා තිබුණේ ඉබ්බාගමුව කනිෂ්ඨ විද්‍යාලයෙන්. පහ වසර ශිෂ්‍යත්වය ලකුණු 146 ක් ලබා සමත්වන ඇය නාරම්මල මයුරපාද විද්‍යාලයට ඇතුළත්ව ඇත්තේ 2007 වර්ෂයේ මාර්තු මස 26 වනදායි.එහිදී ද ඉංගිරිසි මාධ්‍ය පංතිය සඳහා තෝරාගන්නා විභාගයෙන් සමත් වන ඇය අධ්‍යාපනය ලබන්නේ ඉංගිරිසි මාධ්‍ය පන්තියේයි. ඉමේෂා පාසලට ඇතුළත් වූ දිනයේ සිට ඇයගේ පන්ති භාර ගුරුතුමිය ලෙස කටයුතු කර ඇත්තේ ඉංගිරිසි ගුරුවරියයි. “නංගි මුලින් ටීචර් ගැන හරිම හොඳ කිවුවා. එයත් එක්ක යාළු වෙන්ට අහපු අයිය ගැනත් ටීචර් එක්ක කිව්වා කියලා මගෙත් එක්ක කීවා” යනුවෙන් ඉමේෂාගේ සොයුරිය ඉරේෂා පවසයි.සියදිවි නසා ගැනීමෙන් මියගිය ඉමේෂාගේ මරණය පිළිබඳ දෙමවුපියන් පාසලටත් පන්ති භාර ගුරුතුමියටත් චෝදනා කරන්නේ පන්ති භාර ගුරුතුමිය ඇය විසින් පවත්වාගෙන යනු ලබන උපකාරක පන්තියට ඉමේෂා නොගිය හේතුව සිතෙහි තබාගෙන ඇයගේ සිත රිදෙන අයුරින් කටයුතු කරන බවයි. මේ මරණය පිළිබඳව මරණ පරීක්ෂණ වාර්තාවේ සඳහන් වන්නේ ද එසේයි.ඉමේෂාගේ මරණය පිළිබඳව පන්ති භාරව සිටි ඉංගිරිසි ගුරුතුමිය පවසන්නේ මෙසේයි.“ඔය මරණයට මගේ කිසිම සම්බන්ධයක් නෑ මගේ සේවා කාලය අවුරුදු 28 ක් කවදාවත් මම ඔය වැනි චෝදනාවකට ලක්වෙලා නෑ. අනික මම එහෙමට ටියුෂන් කරන ගුරුවරයෙක් නෙමෙයි. මේ පන්තිය අවුරුදු හතරක්ම මම පන්ති භාරව වැඩ කරනවා මේ ළමයි මට හරිම සමීපයි. ඉංගිරිසි මාධ්‍ය පන්තිය නිසා ඉංගිරිසි වලට ළමයි වැඩි ලකුණු ලබාගන්න ඕන. ඒ පන්තියේ ඉන්න ලකුණු 65 ට අඩු ළමයි තෝරලා මම පන්තියක් කරනවා. ඒ පන්තියේ ඉන්නෙ ළමයි හත්දෙනයි. මගේ ජංගම දුරකතනයට ඉමේෂා ගැන කියලා එස්. එම්. එස්. වගයක් ආවා. ඒකෙන් කියවුණේ ටීචර් හොඳයි කියලා හිතාගෙන හිටියට ඉමේෂා මෙහෙම කෙනෙක් වැනි අදහසක් මට තේරුණා. කවුරුහරි මේ ළමයට අවමන් කරන අදහසින් මගේ දුරකථනයට එස්. එම්. එස්. එවනවා කියලා. මම දෙමාපිය රැස්වීමේදී කිව්වේ පොදුවේ කවුරුවත් ගැන එල්ල කරලා නෙමෙයි.” මගේ පංතියේ ළමයෙක් ගැන නිර්නාමිකව එස්. එම්. එස්. එවනවා. ඒ ළමයා එහෙම කෙනෙක් නෙමෙයි කවුරුහරි ඉරිසියාවට කරන වැඩක් මේක නවත්වන්න ඕන කියලයි කිව්වේ.”න්ති භාර ගුරුතුමිය දෙමාපිය රැස්වීමේදී එවැන්නක් පැවසු බව ඉමේෂාගේ පියා ද පිළිගනී. ගුරුතුමිය කියන්නේ ඒ වෙලාවේ ඔය එස්. එම්. එස්. එවා තිබෙන්නේ මගේ දරුවා ගැන බව කියමින් ඉමේෂාගේ පියා නැඟිට පැවසු බවයි.පන්ති භාර ගුරුතුමිය පැවසු දේවල් අතරින් එක් දෙයක් සටහන් නොකරම බැරි යැයි හැඟේ.“මම ඉමේෂාට කිව්වා ඔයා ගැන මේ විදිහට එස්. එම්. එස්. එවලා තියනවා කියලා.” කෙල්ලගේ මුහුණ කොහොමටත් සුදුයි. ඒ මූණ සුදුමැලි වෙලා ගියා. මට ඒක හැම වෙලාවෙම මතක් වෙනවා. කොහොම වුණත් මම ඒකට සම්බන්ධ නෑ දැන් මම හිතන්නෙ ඒ එයා ගෙනා ආයුෂ වෙන්න ඇති”ඉංගිරිසි මාධ්‍ය පන්තියේ උගත් ඉමේෂා ගේ ලකුණු මට්ටම අනුව පාසලට ඇතුළත් වූ වර්ෂයේ සිටම ඉංගිරිසි විෂයට ලබාගෙන ඇති ලකුණු ප්‍රමාණය මෙසේ ය. 2007 වසරේ හය වසරේ සිටියදී දෙවන වාරයේ ඉංගිරිසි සඳහා ලකුණු 95 කි.අවසන් වාරයේදී 86 කි. 2008 හත වසරේදී පළමු වාරයේ 66 කි. දෙවන වාරයේ 70 කි. තෙවැනි වාරයේ 36 කි. අට වසරේදී පළමු වාරයේ 70 කි. දෙවැනි වාරයේ 55 කි. තුන්වන වාරයේදී නැවත 77 කට ලකුණු මට්ටම වැඩි වී ඇත. නමය වසරේදී පළමු වාරයේ 66 කි. දෙවන වාරයේ දී 60 කි. තෙවන වාරයේදී 50 කි.මියයන විට ඈ ඉගෙනුම ලැබුවේ දහය වසෙර්ය. මෙම වසර මුල් වාරයේ ඉංගිරිසි සඳහා ලකුණු 50 ක් ලබාගෙන ඇති ඉමේෂා දෙවැනි වාරයේදී ලකුණු 86 ක් ලබාගෙන ඇත.මේ අනුව ඇයගේ ඉංගිරිසි ලකුණු විටෙක මධ්‍යම මට්ටමක පැවති අතර විටෙක විශිෂ්ට මට්ටමට ඉහළ ගොස් ඇත. කෙසේ වුව ඇය මෙම විද්‍යාලයයට ඇතුළත්ව ඇත්තේ ශිෂ්‍යත්වය සමත් ශිෂ්‍යාවක ලෙසිනි. ඇය පංතියේ ළමයින් 33 අතරින් පසුගිය වාර විභාගයේදී ලබාගත් ස්ථානය 22 ය. ඉමේෂාගේ ඉගෙනීම පිළිබඳව පන්ති භාර ගුරුතුමියගේ ආකල්පය වූයේ ඇය අදක්ෂ දරුවකු බවය. “මම නිතරම අවවාද කළේ ළමයි හොඳ මට්ටමකට ගන්න” මට මගේ පන්තිය ඉංගිරිසි මාධ්‍ය පන්තිය ළමයි 33 න් දෙනාටම ඉංගිරිසිවලට ඒ සාමාර්ථ ලබාගැනීම මගේ අරමුණ වුණා. මම ඒ නිසා නිතර ඒ ගැන ළමයින් උනන්දු කළා.ඉමේෂා පිළිබඳව මා සමඟ පැවසු ඇගේ පන්තියේ යෙහෙළියක් ගුරුතුමියත් ඉමේෂාත් අතර ඇතිවූ සිද්ධිය විස්තර කෙළේ මෙසේ ය.අපේ ටීචර් ඉමේෂාගෙන් එස්. එම්. එස්. සිද්ධිය ගැන ඇහුවා. එයා කිවුවෙ පස්සෙන් ආව අයිය කෙනෙක් කියලයි. ටීචර් එයා කිව්ව දේ විශ්වාස කළා. ටීචර් ඒ දේවල් දැනගත්ත එක ගැන එයාට ලජ්ජා හිතෙන්න ඇති.මොන දේවල් ද එයාට එහෙම යාළු අයිය කෙනෙක් හිටිය ද?” ඒක අට වසරේදී වූ සිද්ධියක් එයා හරිම අහිංසක නිසා ලජ්ජා හිතෙන්න ඇති.ඉමේෂාගේ යෙහෙළිය සත්‍ය කී බව විශ්වාසයක් ඇතිවිය. නමුත් අවසන් වශයෙන් එක් ප්‍රශ්නාර්ථයක් ඉතිරි විය.පන්ති භාර ගුරුතුමියගේ දුරකථනයත් නිර්නාමිකයකු විසින් එවන ලද එස්. එම්. එස්. පණිවුඩ වලින් මුලින් කී පරිදි කියා තිබුණේ ඉමේෂා පිළිබඳව නම් පන්ති භාර ගුරුතුමිය මේ පිළිබඳව ඉමේෂාගෙන් ප්‍රශ්න කර ඇත්තේ පන්ති කාමරයක් ඉදිරිපිට ද? යන්නයි.ගුරුතුමිය හමුවී කතා කළ යුතුයි, සමාව ගත යුතුයි ඉමේෂා සිතන්නේ ඒ ලජ්ජාව තවදුරටත් දරාගත නොහැකිව ද? ඈ ජීවත්වූ අවසන් හෝරා කීපයේදී මවගේ කකුල් අල්ලා මට ආයෙත් පාසල් යාමට බෑ යයි ඇය පවසන්නේ ඒ ඇතිවූ ලජ්ජාව නිසා ද?ලිපිය ලියමින් සිටින අතරතුර ලැබුණු තවත් තොරතුරකින් කියැවුණේ ඉමේෂගේ මරණය පිළිබඳව හදිසි මරණ පරීක්ෂණය පැවැත්වූ මොල්ලිගොඩ, හොරොම්බාව ප්‍රදේශවල හදිසි මරණ පරීක්ෂක තනතුර දරන කේ. එච්. ඩී. එස්. සී. අබේවික්‍රම මහතා පසුගිය 13 දා රාත්‍රීයේ මුහුණ දුන් අවාසනාවන්ත අත්දැකීමකි.රාත්‍රී 12 ට පමණ ඔහුගේ නිවෙසට යතුරු පැදියකින් පැමිණි දෙදෙනෙක් තර්ජනය කරමින් කියා ඇත්තේ මාධ්‍යවලට තොරතුරු ලබා දී ටීචර්ට අපහාස නොකරන ලෙසය.බුද්ධිකා බ්‍රාහ්මණගේඡායාරූපයචමින්ද ප්‍රනාන්දුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=af11101612</link>
    <topic>ජීවිතය සුන්දරයි</topic>
    <author/>
    <content>මාලිනී ගෝවින්නගේ පරිවර්තනය කළ ‘මගේ පිකාසෝ’ නමැති පොත කියවීමෙන් මා ලැබු ආශ්වාදය කියා නිම කරන්නට බැහැ. කොහොමටත් හොඳ පොතක් කියවන්නට ලැබීම ජීවිතයක් ලැබුණා වගේ දෙයක්. මාලිනී ගෝවින්නගේ ගැන අපි මුලින්ම කතා කළේ ඉග්නේෂියස් සිලුණිගේ ෆොන්ටමාරා පොත කියවීමෙන් පසුවයි. මීට අවුරුදු පහකට විතර කලින් අවුරුදු 10 ක් පිකාසෝ සමඟ ජීවත්වූ ප්‍රංශුවා ගිලෝ නමැති කාන්තාව ගැනත් මේ පොත ගැනත් මා කියවූයේ අවුරුදු 40 කට කලින් යැයි මට විශ්වාසයි. ඒ ටයිම්ස් සඟරාවේ පළ වූ විස්තරයක්. ප්‍රංශුවාට පිකාසෝ හමුවුණේ 1943 දී. එවිට ඇගේ වයස අවුරුදු 21 යි. ඈ පිකාසෝට වැඩිය අවුරුදු 40 ක් බාලයි.පිකාසෝට කාන්තා ඇසුරෙන් කිසිම අඩුවක් තිබුණෙ නැහැ. ටික කලකින් ඔහු ඒ පේ‍්‍රමවන්තියත් අයින් කරනවා. ඒත් තමන්ම හිතා බලා තීරණයක් අරගෙන පිකාසෝගෙන් වෙන්ව ගිය එකම පෙම්වතිය ප්‍රංශුවා. පිකාසෝ සමඟ අවුරුදු 10 ක් එකට සිටි ඇය කියන්නෙ එය ගිනි කන්දක් මුදුනේ හිටිනවා වැනි දෙයක් කියාය. එය හිතෙන්නෙ මේ පොත කියවූ පසුවයි.පොතේ සෝදුපත් බැලු මනෝරා හොඳ කොටසක් ආ විගසම රෑ 12 ටත් 1 ටත් කෑ ගසා මට එය පෙන්වූ නිසා පොත පිටවෙන තෙක් මා හිටියේ නොඉවසිල්ලෙන්.ප්‍රංශුවා ඔහු සමඟ ජීවත්වන්නට එන්නට කලින් ඔහු ඔහුගේ චිත්‍ර පිරී ඇති කලාගාරය ඇයට පෙන්වනවා.‘මම ගුවර්නිකා ඇන්දෙ මෙන්න මෙතැන ඉඳගෙන’ගුවර්නිකා කියන්නෙ පිකාසෝගෙ ශ්‍රේෂ්ඨතම නිර්මාණය හැටියට අදත් ලෝකයා පිළිගන්නවා.ඔහු එය ඇන්දෙ ස්පාඤ්ඤ සිවිල් යුද්ධයේ ඇතිවූ විනාශය පෙන්වීමටයි. මේ ලියන මොහොතේත් මගේ හදවතට හොරා දෑසට කඳුළු උනනවා නම් ඒ මොහොතේ ප්‍රංශුවාට මොනවා හිතෙන්න ඇත්දැයි සිතාගන්න පුළුවන්.ගුවර්නිකා චිත්‍රය ගැන මෙන්න මේ වගේ කතාවකුත් තියෙනවා හිට්ලර්ගෙ රහස් ඔත්තු භටයන් වරක් ඔහුගේ නිවෙස සෝදිසි කරද්දි ගුවර්නිකා චිත්‍රයේ පිටපතක් දැක පිකාසෝගෙන් මෙහෙම ප්‍රශ්න කළා.‘මේ ඔහෙගෙ වැඩක් ද?’‘නැහැ... ඔහෙලගෙ වැඩක්’ පිකාසෝ එක්වරම පිළිතුරු දුන්නෙ එලෙසයි.මා ඉතා ගරු කරන මගේ වීරයන් හැටියට අදත් සලකන ෂෝන් පෝල් සාත්‍රේ, සිමොන් ද බුවෝ, අර්නස්ට් හෙමිංචේ වැන්නවුන් පිකාසෝ හමුවීමට ඇවිත් කතා කරන අයුරු කියවන විට මගේ හදවත වේගයෙන් ගැහෙන්න පටන් ගන්නවා.පොත ගැන මගේ අදහස් ලියනවාට වැඩිය පොතේ කොටස් කිහිපයක් එලෙසින්ම ලිවීම හොඳ යයි මම හිතනවා.පිකාසෝ ජීවිතයේ කිසි දිනෙක චිත්‍රයක් ඇද නොතිබුණානම් ඇතැම් විට ඔහු දාර්ශනිකයෙක් වෙන්න තිබුණා කියලා දවසක් ප්‍රංශුවා ඔහුට කියනවා හඬ නඟා සිනාසුණු පිකාසෝ මෙහෙම උත්තරයක් දෙනවා.මම පුංචා කාලෙ මගේ අම්මා කීවා උඹ සොල්දාදුවෙක් වුණොත් ජෙනරාල් කෙනෙක් වේවි. පූජකයෙක් වුණොත් පාප් වහන්සේ වේවි. ඒ වෙනුවට මම චිත්‍ර ශිල්පියෙක් වෙලා පිකාසෝ විදියට නතර වුණා.ප්‍රංශුවාට ඉතා ආදරය කළ මිත්තනිය හැම උදැසනකම අසල ඇති සොහොන් පිටියට ගොස් තම සැමියා හා දරුවන් තිදෙනාත් ඥාතීනුත් මිහිදන් කොට තිබු මිනී වළ අසල හිඳ ගන්නවා.එසේ කරන්නේ ඇයිදැයි දිනක් මම ඇගෙන් ඇසුවා. මිත්තනිය දුන් පිළිතුර මෙයයි.‘ඔබට කවදා හෝ තේරේවි ජීවිතයේ හුඟක් දුක් කරදර විඳීමෙන් පසුව උඹේ පපුව උඩ ගලක් තියෙනවා වගේ උඹට හැඟේවි. අන්න එදා ඉඳලා ගලක් උඩ ඉඳගෙන ඉදීමේ සුව පහසුව දරන්න පුළුවන්. අපි ජීවත්වෙන්නෙ මරණය කල් දාගෙන. ඒක තේරුම් ගියාම ඔබ ඔබ වෙනුවෙන් ජීවත්වෙන්නෙ නැහැ.මලක දර්ශනයට යමක සුවඳට ඉඩ දෙනවා වගේ ඔබේ ආශාවල් සැප පහසුව වගේම අනෙක් පුද්ගලයාගේ සුවය වෙනුවෙන් කැමැත්ත වෙනුවෙන් ජීවත් වෙනවා. ඔබ දන්නවා ඔබට මේ ලෝකෙ ඉන්න කාලය සීමිතයි කියලා. පොත කියවාගෙන යද්දි මගේ මිත්‍රයන් කැමැති යයි සිතුණු කොටස්වලට මම ඉරි ගැසුවා.1944 දී ප්‍රංස කොමියුනිස්ට් පක්ෂයේ සාමාජිකත්වය ලබා ගත්ත ද ඔහු කිසිදු දේශපාලන පක්ෂයකට විශේෂ පක්ෂපාතිත්වයක් දැක්වූයේ නැහැ. කොමියුනිස්ට් පක්ෂය ද පක්ෂයේ ප්‍රබලයෝ ද ඔවුන්ගේ ඇතැම් ක්‍රියා ද පිකාසෝ දැඩි ලෙස විවේචනය කළා.ස්ටාලින්ගේ මරණය අවස්ථාවේ ඔහු පුවත්පතකට ඇඳි චිත්‍රයක් කොමියුනිස්ට් පක්ෂය දැඩි විවේචනයට ලක් කළා. ඒත් මේ චෝදනා සම්බන්ධයෙන් ග්‍රන්ථ ප්‍රකාශකයෝ ඔහුගෙන් ප්‍රශ්න කළ විට ඔහු පිළිතුරු දුන්නේ මෙහෙමයි.‘මම සපත්තු මහන මිනිහෙක් නම් මගේ දේශපාලනය පෙන්වන්න මම සපත්තුවලට ඇන ගහන්නෙ නැහැනේ.කලාකරුවා සිය නිර්මාණ තත්කාලීන දේශපාලන හා සමාජ අසාධාරණයන් කෑගසා ප්‍රකාශ කිරීමට උපයෝගී කර නොගත්තේ නම් ඒ කලා නිර්මාණයේ අරුතක් හරයක් නැතැයි ඔහු වරෙක ප්‍රකාශ කළා.මෙබඳු පොතක් පරිවර්තනය කොට සිංහල පාඨකයා අතට පත් කිරීම පිළිබඳව මාලිනි ගෝවින්නගේටත් සරත් විජේසූරියටත් මම ස්තුතිවන්ත වෙනවා. ඒ මොකද අපේ පාඨකයන් මේ වගේ පොත් කියවිය යුතු නිසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=as1110161</link>
    <topic>බුදුන් උපන් දේශයට පැය තුනෙන්</topic>
    <author>ඉන්දීය සංචාරයකින් පසු විස්තර හා ඡායාරූප සුභාෂිණී ජයරත්න</author>
    <content>බුදුන් උපන් දේශයට පැය තුනෙන්ගයා ගුවන් තොටුපළ වෙනදාටත් වඩා නිහඬ දැයි මට සිතේ. බිහාර් ප්‍රාන්තයේ වූ එකම ගුවන් තොටුපළ මෙය වුවද එය අන් ගුවන් තොටුපොළ මෙන් කලබලකාරී නැත. දැඩි හිරු රෂ්මිය පරදවා එක් පැත්තකින් නැගෙන ළයාන්විත හින්දි ගී තනුවක් අපේ දෙසවන් පුරවාලයි. විඩාව අපෙන් පහව ගියේ අපටත් නොදැනීම ය.“ආඉඒ, හම් ආප් කා ඉන්තසාර් කර්ථෙ හෛ. ආප්තා ස්වාගත්. කර්ථෙ හෛ්.”ඒ හඬ අපට තරමක් නුපුරුදු ය. භාෂාව ද තරමක් නුහුරු නුපුරුදු වුවත් අපිට සමීපය. “එන්න අපි ඔබ එනකම් බලාගෙන හිටියේ. ඔබ සාදරයෙන් පිළිගන්නවා.” ඒ ඔවුන් අප පිළිගත් හැටි ය.අප මහා බෝසතාණන් වහන්සේට බුද්ධත්වයට පත් බුද්ධ රාජ්‍යයට අපි ද පැමිණියෙමු. අපි ගයා ගුවන් තොටුපළට පිවිසියේ මිහින් ලංකා ගුවන් සේවයෙනි.ගුවන් සේවා අමාත්‍ය ප්‍රියංකර ජයරත්න මහතා විසින් සංවිධානය කළ මේ මාධ්‍ය චාරිකාවට එක් වූ අප කටුනායක ගුවන් තොටුපළින් ගුවන් ගතවී ගයා ගුවන් තොටුපළින් බැසීමට ගත වූයේ පැය තුනකුත් විනාඩි තිහක කාලයකි. එදා මෙන් ම අද ද බෞද්ධයකුගේ එකම අරමුණ ජීවිතයේ එකම එක වතාවක් හෝ දඹදිව වැඳ පුදා ගැනීම ය.එදා අපේ බෞද්ධයෝ බුදුරදුන් උපන් ලුම්බිණියත්, බුද්ධත්වය ළඟා කරදුන් බුද්ධගයාවත්, ප්‍රථම ධර්ම දේශනාව පැවැත්වූ බරණැස ඉසිපතනාරාමයත්, බුදුරදුන් පිරිනිවන් පෑ කුසිනාරාමයත් වැඳ පුදාගෙන යළි ලංකාවට පැමිණියේ දුෂ්කර ගමනකින් අනතුරුව ය.බුදුරදුන් බුද්ධත්වයට පත් වූ ගයා එනම් බිහාර් ප්‍රාන්තය පිහිටා ඇත්තේ උතුරු ඉන්දියාවේ ය. මෙතැනිනුත් තවත් කිලෝ මීටර් 260 ක් පමණ ගිය තැන පිහිටියේ බරණැස නගරයත් සාරානාත් හි මූලගන්ධ කුටි විහාරයත් ය.බරණැස සිට තවත් කිලෝ මීටර් 360 ක් උතුරු දෙසට වන්නට පිහිටියේ බුදුරදුන් උත්පත්තිය සිදුවූ ලුම්බිණිය යි. එය වර්තමානයේ නේපාල රාජ්‍යයට අයත් වූවකි.බෞද්ධයන්ගේ දෙනෙත් තෙත් කරවන, වඩාත් හදවතට කාවදින බුදුරදුන් ගේ පිරිනිවන් මංචකය පිහිටි කුසිනාරාම පිහිටියේ බරණැස සිට තවත් කිලෝ මීටර් 270 ක් උතුරු දෙසට වන්නට ය. බුදුරජාණන් වහන්සේ වසර 20 ක් පමණ වැඩ සිටි ජේතවනාරාමය පිහිටියේ ද බරණැස සිට තවත් කිලෝ මීටර් 320 ක් පමණ දුරකිනි.බෞද්ධයකු මේ ස්ථාන සියල්ලම වැද පුදාගෙන සිත් පහන් කරගත යුතු වුව ද මේ ගමන ඇත්තෙන් ම දුෂ්කර ය. දකුණු ඉන්දියාව හා උතුරු ඉන්දියාව අතර ඇත්තේ විශාල දුර පරාසයකි. දුම්රිය සේවාව කාර්යක්ෂම වූ ඉන්දියාවේ මේ දුර ගෙවීමට අඩුම තරමින් දින තුනක්වත් ගතවෙයි.ශ්‍රී ලංකාවේ කටුනායක ජාත්‍යන්තර ගුවන් තොටුපොළත් එදා ගුවන් ගත වන මඟියෙකුට මේ දුර ගෙවන්නට මුලින් ම බැසිය යුත්තේ චෙන්නායි නගරයෙනි. එතැන් සිට එක දිගට දින තුනක පමණ වෙහෙසකාරී ගමනකින් අනතුරුවයි ගයා නගරයට පැමිණිය හැක්කේ. ඒ එදා ය.අද එසේ නැත. අද ගයා ගුවන් තොට අපේ ශ්‍රී ලාංකිකයන්ව පිළිගන්නේ “ස්වාගත්. කර්ථෙ හෛ” යනුවෙනි. ඒ මිහින් ලංකා ගුවන් සේවය නිසාවෙනි. කටුනායක සිට ගුවන් ගතවූ අපිට ගයා ගුවන් තොටුපළට එන්නට ගත වන්නේ පැය තුන හමාරක කෙටි කාලයකි. ඒ ගමන කිසිදු වෙහෙසක් නැත.බිහාර් ප්‍රාන්තයේ පිහිටි බුද්ධගයාව වනාහි ගයාවේ පිහිටි නගරයකි. ගයා නගරයට වඩා බුද්ධගයා ප්‍රදේශය ලාංකිකයන් අතර මෙන් ම හින්දුන් අතර ද වඩා ජනප්‍රිය ය. ජය ශ්‍රී මහා බෝධියත්, බුදු රදුන් සත්සතිය ගත කිරීමෙන් අනතුරුව බුද්ධත්වයට පත් පූජනීය භූමිය සහිත විහාරයත් එහි පිහිටි නිසාවෙනි.ගයා ගුවන් තොටුපොළින් පිටත් ව පැය භාගයක ගමනින් අනතුරුව අප පැමිණියේ බුද්ධගයා භූමියට ය. අපේ නවාතැන ‘මහායාන හෝටලය යි’. එදා එහි සිටි බෞද්ධ පිරිස ද අප ය. හෝටලයේ වූ අන් සියල්ලෝ ම තායි ජාතිකයෝ ය. බෞද්ධයන් හා සමානව ම තායි ජාතිකයෝ ද බුදුදහමට අසීමිත ගෞරවයක් දක්වති. ඔවුහු දින මාස ගණන් නැවතී බුද්ධගයා වෙහෙර අභියස දුෂ්කර ආගමික වෘතවල නියැළෙනු නිතර ඇස දකින දසුනකි. බෞද්ධයන් මෙන් නොව තායි, ටිබෙට් ජාතීන් ථෙරවාදී බුදු දහමට වඩා අගය කරන්නේ මහායාන බුදුදහමයි.මිහින් ලංකා ගුවන් සේවයෙන් පැමිණෙන බෞද්ධයන්ට වෙහෙසකර නොවී දිනපතා පැවැත්වෙන බුද්ධගයාවත් පිළිවෙත්වලට පිංකම් හා ගිල ව්‍යාපාරවලට සහභාගි වීමට අවස්ථාව සැලසේ.අද බුද්ධගයාව ආරක්ෂා කරන්නේ අපේ ස්වාමින් වහන්සේ ලා ය. එනම් මහා බෝධි විහාරවාසී හිමිවරු ය. බුද්ධගයා මහබෝධි විහාරවාසී හේමරතන හිමියන් අතින් මෙහිදී සුවිශේෂ මෙහෙවරක් ඉටු කෙරේ.උදෑසන 6 ට පැවැත්වෙන කිරි ආහාර පූජාවට බැතිමත්හු සියල්ලම එක්වන්නේ සැදෑ සිතිනි. ඉන් අනතුරුව හේමරතන හිමියෝ බුද්ධගයාවේ වටිනාකමත්, සත් සතිය ගත කළ ස්ථානත් පෙන්වා දෙති.ඉන්දියාවේ බුද්ධගයා මහාබෝධි පන්සල වටා ඇත්තේ දැඩි ජනාකීර්ණ ස්වභාවයකි. එහි වැඩිහිටි මහල්ලාගේ සිට කුඩා දරුවා දක්වා හිඟමනේ යෙදෙති. එසේ වුවත් වන්දනාමානවලින් අනතුරුව සාප්පු සවාරි සඳහා එහා මෙහා යෑමට බැතිමතුන්ට ඕනෑ තරම් අවකාශ ඇත. රාත්‍රි කාලයේ වුව ද මේ සාප්පු සවාරි විවෘත ය. මෙහි බොහෝ දෙනෙක් අපට වඩා හොඳින් සිංහල භාෂාව උච්ඡාරණය කරති.අපේ දෙවැනි දිනය යෙදුණේ දුර්ශේෂ්වරි හෙවත් බුදුරදුන් දුෂ්කර ක්‍රියා සිදුකළ ස්ථානය නැරැඹීමට ය. එදා සිදුහත් කුමරු ගිහි ගෙයින් නික්ම කන්ථක අසු පිට ගොස් තරණය කළ නේරංජනා ගංගාව අද වැලි තලාවකි. දුර්ශේෂ්වරි වනාහි බෙලි වනයකි. එදා තිබූ පරිදිම මේ බෙලි ගස් අද ද දක්නට ඇත. හූවක් කියන විට එය ගලේ වැදී නැවතත් දෝංකාර දෙන නිසාත් එසේ උත්තර දෙන්නේ දේවතාවකු යැයි විශ්වාස කරන නිසාත් දුන්ශේෂ්වරී යැයි නම් ලද මෙතැන පසුව එය දුර්ශේෂ්වරි වී ඇත.අද දුර්ශේෂ්වරී කන්ද නැගීමට දෝලා ඇත. ඒ දෝලාවේ නැඟ කන්ද නැඟීමට හා බැසීමට අය කරන්නේ ඉන්දියන් රුපියල් 200 ක මුදලකි. එක වාහනයක් නතර කළ සැණින් දෝලාකරුවෝ දෝලා රැගෙන වටවෙති. ඒ අතර හිඟමනේ යන්නෝ ද වෙති. ඇති නැති භේදය වඩාත් හොඳින් ඇති ඉන්දියාවේ සිඟා කෑම ලොකු පොඩි කාගේත් ප්‍රචලිත වෘත්තියක් වී ඇත.දුර්ශේෂ්වරී වන්දනාව මිහින් ලංකා යානයෙන් ගයා එන වන්දනා කරුවන්ට ලැබෙන තවත් සහනයකි. දුර බැහැර ගෙවා ගයා නගරයට පැමිණෙන්නෙකුට නම් දුර්ශේෂ්වරී යෑම තරමක් වෙහෙසකරයි. ගමන් වෙහෙස නිවාගෙන දුර්ශේෂ්වරී යන්නේ නම් ඔහුට හෝ ඇයට තවත් දවසක දෙකක අමතර කාලයක් අවශ්‍ය ය. දැන් එසේ නැත. මිහින් ලංකා සේවය නිසා මේ සියලු බුද්ධ භූමි ගමන් බිමන් දැන් වඩ වඩාත් ප්‍රබෝධමත් ය.“දැන් හරියට වන්දනා නඩ එනවා. ඉස්සර බෞද්ධයෝ අඩුයි. සමහරුන්ට මේ දුර ගෙවාගෙන මෙතැනට එනකොට හරිම වෙහෙසකරයි. සමහරු ලෙඩ වෙනවා. අපේ රටෙන් පටන් ගත්තු මිහින් ලංකා ගුවන් සේවය නිසයි වන්දනා කරුවන්ට මේ වගේ සහන සැලැසෙන්නේ...” ඉන්දීය මහබෝධි පන්සලේ හිමිනමක් අපට පැවසුවේ එසේ ය.අද ගයාවට පමණක් නොව බරණැසට ද ඍජු ගුවන් ගමන් ශ්‍රී ලංකා රජය ආරම්භ කර තිබේ. ගුවන් සේවා අමාත්‍ය ප්‍රියංකර ජයරත්න මහතාගේ නායකත්වය යටතේ ඒ ගමත් මේ වනවිටත් විධිමත් කර තිබේ. අපේ තවත් ගමනාන්තයක් වූයේ බරණැස් නගරයයි. බුදුරදුන් බුද්ධත්වයට පත්ව ප්‍රථම ධම්ම සංගායනාව පැවැත්වූයේ බරණැස ඉසිපතන මිගදා යේ ය.අපේ එක් දිනක් ගත වූයේ ගයා සිට බරණැස යෑමට ය. පෞද්ගලික වාහනයකින් ගිය අපිට ඒ සඳහා පැය 6 ක පමණ කාලයක් ගත විය. ‘බුද්ධා ඉන්ටර්නැෂනල්’ අපේ නවාතැන විය. එය බරණැස් නගරයෙන් තවත් කිලෝමීටර් 20 ක පමණ දුරකි. සාරානාත් ප්‍රදේශය බෞද්ධයාගේ තවත් පූජනීය ස්ථානයකි.බුද්ධගයාවල මෙන් සාරානාත් මූලගන්ධ කුටි විහාරයේ දී දෛනිකව පැවැත්වෙන පුද පූජා ඇත. සෑම දිනකම සවස් යාමයේ භික්ෂුන් වහන්සේ පෙරටු කර ගෙන බෞද්ධයෝ ධම්ම චක්ක සූත්‍රය දේශනා කරති. බොදු හැඟීම් පුබුදුවා ලන මේ අවස්ථාව ජීවිතයේ කවරදා හෝ අත්විඳීමට සිදුවන දුලබ සිදුවීමකි.බරණැස නගරය මෙන් ම සාරානාත් ද බෞද්ධයන්ට වැඳ පුදා ගැනීමට මෙන් ම සාප්පු සවාරි යෑමට ද කදිම තෝතැන්නකි. බරණැස නගරය වඩාත් කලබලකාරිය. තනියම ගියොත් අතරමං වන සුලු ය.සාරානාත් එසේ නැත. තේ බීමට හෝ සුළු ආහාරයක් ගැනීමට කුඩා කඩයක් හැරුණු කොට ඇත්තේ සාරි කඩ පමණි. බරණැස සාරි වටිනාකමින් වැඩි අධික මිල ගණන්වලින් යුතු ය. සිංහල හොඳින් කතා බහ කළ හැකි වෙළෙන්දෝ මේ නගරයේ එමට ය.සාරානාත් බෞද්ධ විහාර ආරක්ෂා වන්නේ ද මහබෝධි සමාගම මගිනි. සාරානාත් මහබෝධියේ භාරකාර පැලැන්වන්තේ සීවලී හිමි ඇතුළු බෞද්ධ හිමිවරු මේ පූජනීය ස්ථාන රැක ගැනීමට ගන්නේ අපමණ වෙහෙසකි.දැන් පෙර මෙන් නොව බරණැස නගරයට විශාල වශයෙන් බෞද්ධයෝ එති. ඒ මිහින් ලංකා ඍජු ගුවන් ගමන් ඇරැඹීම නිසාවෙනි.පසුදා උදෑසන අපි නැවතත් මිහින් ලංකා ගුවන් සේවයත් සමඟ එක්වුනෙමු. ඒ නැවතත් අපේ මව් බිමට පැමිණීමේ අරමුණෙනි. ලාල් බහාදුර් ශාස්ත්‍රි ගුවන් තොටුපළ ගයා ගුවන් තොටුපළ මෙන් නිහඬ නැත.මීට වසර දෙකකට පෙර මා ගොඩබට ගුවන් තොටුපොළ වෙනුවට අද ඇත්තේ ජාත්‍යන්තර මට්ටමේ ගුවන් තොටුපොළකි. මේ ගුවන් තොටුපළට විදේශිකයන් ලෙස වැඩිපුරම එන්නේ ශ්‍රී ලාංකිකයෝ ය. හරියටම වේලාව දහවල් 2.10 යි. මිහින් ලංකා ගුවන් සේවය පැමිණ තිබේ. ඒ අප නැවතත් අපේ මවු රටට රැගෙන යෑමට ය.මා පසුපස හැරී බැලුවෙමි. දින දෙක තුනකට හෝ අපේ සිත් ඇඳ බැඳ තබාගත් බුද්ධ භූමිය තවත් පිරිසකට ජීවමාන බොදු භක්තිය ලබාදෙන්නට සැරසෙමින් තිබෙන්නාක් මෙන් පෙනේ.ඉන්දීය සංචාරයකින් පසු විස්තර හා ඡායාරූප සුභාෂිණී ජයරත්නවිශේෂ ස්තුතිය - ගුවන් සේවා අමාත්‍ය ප්‍රියංකර ජයරත්න මහතාට හා ගුවන් සේවා අමාත්‍යාංශයේ මාධ්‍ය ලේකම් ජිනදාස රාජපක්ෂ මහතාටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=as1110164</link>
    <topic>ඉස්පිරිතාලෙ අතරමං කළ දරුවොත් අම්මගෙම දරුවන් වුණා</topic>
    <author>උපාලි සමරසිංහ</author>
    <content>ඉස්පිරිතාලෙ අතරමං කළ දරුවොත් අම්මගෙම දරුවන් වුණාපාණදුර බාලිකා විදුහල්පතිනිය එච්. කේ. අමරා නන්දනීමම පාණදුර බාලිකාවන්ගේ දැනුම් සයුර ඥානාර්ථ ප්‍රදීපය සොයා පියමං කළෙමි. කොළඹ ජනපි‍්‍රය බාලිකා විදුහලක තත්ත්වයටම මෙහි යසෝරාවය කළුතර දිසාවේ නොයෙක් ප්‍රදේශවල පැතිර යයි.“මට ඕනෑ මගෙ අම්මා වගේ ප්‍රතිපත්තිගරුක වෙන්න. මේ ඉස්කෝලෙ කොළඹින් ළමයින් ගෙන්වන තැනට දියුණු කිරීමයි මගේ අරමුණ” එසේ කියන මේ විදුහලේ නියමුවරිය හෙවත් විදුහල්පතිනිය, එච්. කේ. අමරා නන්දනී මැතිනිය දුටුමනතින්ම මගේ සිත පැහැද ගියේ ඒ යෝධ ආත්ම ශක්තිය විනිවිදව මට ද දැනුණු හෙයිනි.අධ්‍යාපන පරිපාලන සේවයේ පළමුවැනි ශ්‍රේණියේ නිලධාරිනියක වන එතුමිය 1981 සිට ගුරු වෘත්තියෙහි යෙදුණු අතර, පරිපාලන සේවයේ පිළියන්දල අධ්‍යාපන කාර්යාලය (රත්මලාන පැවැති සමයේ) සහකාර අධ්‍යාපන අධ්‍යක්ෂිකාව ලෙස ද කටයුතු කළා ය.විශිෂ්ට මාණ්ඩලික හෙදියක ලෙස රජයේ රෝහල්වල කටයුතු කළ තම මෑණියන්ගේ අප්‍රතිහත ධෛර්යය ගුරු තන්හි තබා ප්‍රතිපත්තිගරුකව ජීවිතය මෙහෙයවන අමරා නන්දනී ගුරු මාතාව ඒ විශිෂ්ට මෑණියන් ගැන මා හමුවේ කියන්නට දැන් මා අබිමුව හිඳී.කාරියවසම් කැල්ලපත විතානගේ පෙමි නෝනා කාරියවසම් කියන්නෙ මගෙ අම්මා. රජයේ සේවයට කැපවී අවුරුදු 40 ක් ක්‍රියාකළ මාණ්ඩලික ප්‍රධාන හෙදියක්. පියා යන්ත්‍රෝපකරණ දෙපාර්තමේන්තුවේ කර්මාන්ත ශාලා සහකාර. අම්මගෙ ගම හරිම සුන්දර තැනක්. මතුගම ලිහිණියාව කියන ගම. තවමත් කොන්ක්‍රීට් වනාන්තරයට යට නොවු ගහ කොළ, පැල, ඇළ දොළ, මිටියාවතින් පිරි ලස්සන ගමක්. ස්වභාව සෞන්දර්යය පිළිබඳ අම්මා තුළ තිබු මේ වටිනා හැඟීම් මෝදු කළේ ඒ ගම කියලා හිතෙනවා. තාත්තා හික්කඩුවෙ. අම්මා තාත්තා හා අප ඇතුළු අපෙ පවුලෙ කුටුම්භය තිබුණෙ අලුත්වල. ලෝකෙ මොනතරම් සුන්දර තැන් තිබුණා කීවත් අපට මේ ගම් ලබා දුන් සිහිලස හා සතුට අමතක කරන්න බෑ. ඒ නිසයි මාත් තවම ඒ ගමේ ජීවත්වන්නේ.අපෙ පවුලෙ දරුවො හයදෙනයි. මං දෙවැන්නා. දරුවන් හය දෙනකුගෙ කටයුතුත් කරගෙන ඇය රාජකාරිය අකුරට කළේ කොහොමද කියලා මට මේ මොහොතේත් සිතාගන්න බෑ. ඇය ළඟ කම්මැළිකම ගෑවිලාවත් නෑ. ඇය හැමදාම අවදිවන්නේ උදේ තුනට. තාත්තට බත් ටික හදලා උදේ කෑම දීලා ආයිත් දවල්ටත් කෑම ගෙනියන්න බැඳලා දීලා අපේ කටයුතුත් සියල්ලම කරලයි ඇය රාජකාරියට ගියේ. උදේ 4.30 ට විතර ඇය, තේ හදන සද්දෙට තමයි අප අවදිවන්නේ. ඒ වන විට ඇය උයලා පිහලා ඉවරයි. ‘තේ නිවෙනවා’ කියලා ඇය කෑ ගහන විට කවුරුත් නැගිටින්නට ඕනේ. අප වුණත් අම්මට උදව් කරන්න හිතුවොත් ඇය කියන්නෙ “නුඹලා උඹලගේ ජීවිතයේ මේ කඩඉමේ කරන්න ඕනෑ පාඩම් කිරීම. මං ඒ ටිකයි බලාපොරොත්තු වෙන්නේ. ඒ ටික කළාම ඇති. මගේ වැඩ කොටස මට කරන්න අරින්න. අම්මා එහෙමයි කීවෙ. ඉතින්! අපිත් කළේ උදේ නැඟිටලා පැයක් හමාරක් පාඩම් කිරීම.අම්මා මැහුම ගෙතුමටත් හරිම දක්ෂයි. මං විශ්ව විද්‍යාලයයට යනතුරුත් අම්මා තමයි මටත් ඇඳුම් මැහුවෙ. අපෙ පවුලෙ උපාධිධාරීන් හතර දෙනෙක් බිහි වුණේ අම්මගෙ මේ අප්‍රතිහත ධෛර්යය නිසයි.මගෙ අම්මා මං නිසා අනන්තවත් දුක් සුසුම් උසුලා තියෙනවා. ඒක පටන් ගන්නෙ තිඹිරි ගෙයින්. මං ඉපදිලා තියෙන්නෙ මාස 7 දී. සාමාන්‍යයෙන් මාස හතකින් උපන් ළමයින් ජීවත් කරන්ඩ අමාරුයි කියලා ගම්වල විශ්වාසයක් තියෙනවා. ඒත් මගෙ අම්මා ඒක ප්‍රතික්ෂේප කළා. ස්වභාව ධර්මයෙන් මට ලැබුණු මේ දරුවා මං මොන විදියකින් හරි රැකගන්නවා කියලා ඇය මාව තුරුලු කරගෙන රෑ නොනිඳා හිටියා. බොහොම දුක් විඳලයි හදාගෙන තියෙන්නෙ.නමක් දාන්න ගියාම තාත්තයි - අම්මයි කතාවෙලා තියෙනවා. මේ දරුවා නොමැරී ජීවත්වන නිසාත් ඇය දෙව්දුවක් වගේ අපේ ජීවිත එළිය කළ නිසාත් ‘අමරා නන්දනී’ කියා නම් තබමු කියලා. මගේ පියා මේක අදහස් කළේ ‘නොමැරෙන දෙව්දුව‘ කියලයි.(මටනම් හිතෙන්නේ දෙව්දුව යන්නට වඩා නන්දනී යන්නෙහි තේරුම සතුට දරන්නී යන්නයි.)අම්මා තමන්ගෙ අන්තිම මොහොත දක්වාම සතුටින් හිටියෙ. මහමෙර තමන් වෙත පෙරැළී ආවත් සැලෙන ගැහැනියක් නොවේ. මැරෙන දවසේ රාත්‍රියේ වූල් ගොතමින් හිටියෙ. ලස්සන මල්කම්, ලියකම් ඈ කළා. පුංචි පුංචි සත්තු ද මේස රෙදි ආදිය කොටින්ම තාත්තගෙ මළගමේ දානයට හාමුදුරුවන්ට පාත්තරය වහන්නත් රෙද්ද මසා දුන්නෙ අම්මා.අම්මා තැනින් තැනට මාරු වී යනකොට මටත් අධ්‍යාපනය සඳහා විවිධ පාසල්වලට යන්ඩ සිදුවුණා. අම්මා ඉත්තෑපානේ වැඩ කළ කාලයේ මං ගියේ ඉත්තෑපාන මහ විදුහලට. ඊට පස්සෙ 6 වැනි ශ්‍රේණියෙන් පස්සෙ මං ගියේ හික්කඩුව ශ්‍රී සුමංගල විදුහලට. ඒ කාලෙ අම්මා අම්බලන්ගොඩ පොල්වත්තෙ ඉස්පිරිතාලෙ වැඩ කළේ. උසස් පෙළ කරනකොට මා ගියේ කෑගල්ල පින්නවල මධ්‍ය මහා විද්‍යාලයයට.අම්මා හැමදාම ගෙදර උදව්වට කවුරුන් හරි නවතා ගත්තා අපි පාසල් ඇරිලා ආවාම බලාගන්ඩ. ඉත්තෑපාන ගිය කාලේ මං ගියේම පයින්. අක්කට මිදුල අතුගාන්ඩ දුන්නොත් එදාට මං ගේ අතු ගාන්ඩ ඕනේ. බත තියන්න, එළවළු කපන්න, ඇඟිල්ල තබලා හරියට වතුර ටික හාලට මැනගන්න. මේ හැමදේම අම්මා පරිස්සමට අපට කියා දුන්නා. මැහුම් ගෙතුම් වුණත් එහෙමයි. මටත් හොඳට රේන්ද ගොතන්න පුළුවන්. ඒ අම්මගෙ ඉගැන්වීම්. අම්මා හැම විට කීවේ ‘දුවේ, නුඹලා ඉගෙන ගන්ඩ ඕනැ. ඒත් ගෙදර වැඩට කවුරුන් හරි හිටියත් ඒ වැඩ ටික කරවාගන්ඩ තමන් ඒවා දැන සිටින්නට ඕනෑ’ කියලයි. ඒ කතාව සියයට සියයක් ඇත්ත.අම්මා බුදුන්ට බොහොම ගෞරව කළා. ඒත් දෙවියන් ඇදහුවෙ නැති තරම්. හැබැයි! කතරගම වන්දනාවේ ගියා. (නැකැත් කේන්දර වුණත් ) ඇය අපේ කේන්දර ලියා තිබුණේ කොළ කෑලිවල. අප බඳින වෙලාවෙ විතරයි මේවා බැලුවෙ. අපේ තාත්තා වුණත් එහෙමයි.‘අලුත්වල’ අපේ කියලා ගෙයක් හදන වෙලාවෙ නැකැත් බලන්න. උළුඅහු තියන්න වෙලාවත් බලන්ඩ තාත්තාව පිටත් කළා. පවුලෙ වෙනත් අය. ඔහු ගිහින් වැඩි වේලාවක් නොගිහින් ආවා. අම්මා ඇහුවා ඇයි? මෙච්චර ඉක්මනට බලාගත්තෙ කොහොමද? කියලා. නෑ කට්ටිය මාව දැකලා මට ඉඩ දුන්නා කියලා විතරයි තාත්තා කීවෙ. තාත්තා දිසාව ලියලා වෙලාව ලියලා කොළ කෑල්ලක් දුන්නා. අපි ඒ අනුව මුල්ගල් තිබ්බා. පස්සෙ ගෙදරට උළුඅහුත් තිබ්බා. වසරින් වසර පවුලේ ජයග්‍රහණ. අක්කා ඉහළින් සමත්. ඊළඟට මම. මේ විදියට ජයග්‍රහණ පිට ජයග්‍රහණ පවුලට එනකොට තාත්තා කීවා, කොහොමද පුතේ මගේ නැකැත කියලා. එදා යන විට සෙනඟ හිටි නිසා තාත්තා කොළ කෑල්ල තමන්ට හිතෙන වෙලාවක් ලියා ඇවිත් තිබෙන්නේ. හැබැයි! අවුරුද්දෙ නොනගත වේලාව නම් හරියට අම්මා අල්ලනවා. කැවිලි පෙවිලි හදනවා. අපේ අම්මා අපව බලන ගමන් තරුණ වයසෙ හිටි තමන්ගෙ මල්ලිලාත් බලාගත්ත කෙනෙක්. ඒ පවුලෙත් බොහොම අය ඉගෙන ගත්තා. ඒ අයත් මේවා පස්සෙන් ගියේ නෑ. අපෙ අම්මගෙන් මං ලබාගත් ලොකුම දේ තමයි ‘විනය’ කියන එක. ඇය කිසිම කෙනෙකුට යමක් දෙනවා මිසක් යමක් ලබාගත් කෙනෙක් නොවේ. රාජකාරිය දේවකාරියක් හැටියට සැලකු මවක්. අම්මා අප හයදෙනාට අමතරව බාප්පගෙ දුවකුත් හැදුවා. අරපරිස්සමෙන් හරියට අවශ්‍ය දේ අනුව කටයුතු කිරීමයි ඇය කළේ.ගාල්ලෙ, අම්බලන්ගොඩ, ඇල්පිටියෙ මේ කොයි ඉස්පිරිතාලවලදිත් ඇයට ඒ ඒ තැන්වල හැම විටම දරුවන් 3 - 4 දෙනෙක් හිටියා. මේ අයට බොහෝ විට භාරකාරයො නෑ. මේ අය අසනීපවලට ගෙනැවිත් දාලා අතරමං කරලා ගිහින්. මේ අයට කැඳ හදාගෙන යනවා. සුප් හදාගෙන යනවා. අප හයදෙනාගෙ ඇඳුම් සපත්තු, පොත්පත් මේ කිසිම දෙයක් අම්මා විසි කරන්නෙ නෑ. ඒවා හොඳ තත්ත්වයෙන් නම් නවලා තියලා වාටි මහලා මැදලා ගෙනිහින් ඒ වගේ අහිංසක ළමයිනට බෙදනවා. ගෙදර තියෙන රෙදි පෙරළි ඉස්පිරිතාලෙට ගෙන ගිහින් ඉවරයක් නෑ. කවරදාවත් තාත්තයි - අම්මයි රණ්ඩු වෙනවානම් අප අහලා නෑ. ඉතාම සාමකාමී සහජීවන රටාවක් ඔවුනට තිබුණෙ.අම්මා නිවාඩු ගන්නවා කියන එක හුඟාක් වෙලාවට නොවෙනම දෙයක්. සාමාන්‍යයෙන් ඇයට හිමි නිවාඩු ටිකවත් ඈ ගත්තේ නෑ. හැම විටම ප්ලොරන්ස් නයිටිංගේල් වගේ වැඩ.දවසක් වෙසක් දවසක මං අම්මට කීවා අදනම් වැඩට යන්න එපා. අපිත් එක්ක වෙසක් බලන්ඩ රවුමක් යමු කියලා. ඇය කීවා ඒවා කරන්ඩ තාත්තත් එක්ක. මං වැඩට යනවා. අමාරු ලෙඩෙක් මට බලාගන්ඩ තියෙනවා කියලා. හැබැයි! මේ ලෙඩා ඉස්පිරිතාලෙට ගෙනැවිත් තියෙන්නේ බඩේ ගෙඩියක් කියලයි. අම්මගෙ පළපුරුද්ද අනුව සැක හිතිලා තියෙනවා. මේ දරු ගැබක් වෙන්න ඇති කියලා.අපි එපා කියද්දි වැඩට ගිය දවසෙ අර ළමයා ලැබෙන්නට වැසිකිළියෙදි අර ලෙඩාට අමාරු වෙලා. දරුවාගෙ සද්දෙට අම්මා දුවගෙන ගිහින් අම්මගෙ දණහිස ඇඟෙ සිරුරට සමබරව බිත්තියට තදින් හේත්තු කරගෙන සීරුවට දරුවා බේරාගෙන තියෙන්නේ. ඒ වන විටත් දරුවා වැසිකිළි වළට වැටිලා. අනෙත් අයටත් කෑගහලා ඒ අයගෙත් උදව් ඇතිව මේක කරගෙන තියෙන්නේ. නැත්නම් දරුවයි අම්මයි දෙන්නාම එදා කම්මුතුයි.අම්මා කීවෙ ඒ වෙසක් දවසෙ ඒ වගේ පිනක් කරගන්ඩ මට ලැබුණේ වැඩට ගිය නිසා කියලයි. ඇය ඒ ගැන හරියට සතුටු වුණා. අපෙ අම්මයි - තාත්තයි දෙන්නාම බණ්ඩාරනායකවාදියො. එස්. ඩබ්ලිව්. ආර්. ඩී. බණ්ඩාරනායක මැතිතුමාටත් සිරිමාවෝ මැතිනියටත් ඒ දෙන්නා හරි ගරු කළා. අපට ඉගෙන ගන්ඩ කීවෙ ඒ අය ආදර්ශයට අරන්. චන්ද්‍රිකා මැඩම් ගෙ එහෙම ළමා සාරි ඇඳගෙන ඉන්නා ෆොටෝ තියෙනවනෙ. අපටත් අඳින්න කීවෙ ඒ වගෙ ළමා සාරි. ඒවා ගෙදර තිබුණා. “වැරැදි වැඩ කළොත් බණ්ඩාරනායක මහත්තයා දිව්‍ය ලෝකේ ඉඳලා ඔබට දඬුවම් කරනවා” කියලත් බය කරනවා.අප ලෙඩ වුණත් අම්මා නොවේ ගෙදර නවතින්නෙ, තාත්තා. අම්මා රාජකාරියේ අකුරටම වැඩනෙ. කුප්පි ලාම්පු එළියෙන් ලයිට් නැති ගෙදර පාඩම් කරනකොට අම්මා රෑ වෙනකම් අපිත් එක්ක ඉන්නවා. පොත් මේසෙ අස්කරලා නැත්නම් අම්මට කේන්ති යනවා. ඇය ඒවා තවත් එහෙට මෙහෙට දාලා ගෙදර ආ ගමන් පොත් මේසය අස් කරවනවා. තාත්තා අමුතු චරිතයක්. එතුමා මේසය අස්පස් කරලා ලියුම් කෑල්ලක් ගහලා තියෙනවා. “පොත් මේසයක් අස් කරන්නේ මෙහෙමයි” කියලා. අම්මා නම් පිළියෙල කැඩුණොත් හරිම සැරයි.අම්මා අර විදියට කාරුණික වෙලා බේත් හේත් පොවලා කවලා පොවලා ඉස්පිරිතාලෙ අතරමං වුණු ළමයි හදනවනෙ. ඒ ළමයින් පරිවාසයෙන් අරන් ගිය දවසට අම්මා ගෙදර හරියට අඬනවා. මගෙ අම්මා ඒ වගේ සංවේදීයි. ඒ වගේම හරිම එඩිතරයි.අපෙ අම්මා හදාගත්ත අපෙ නංගි බාප්පගෙ දුව එයාව රැගෙන ආවෙත් ඒ බාප්පා නැතිවෙලා හත් දවසෙ දානෙ දවසෙදයි. අපටත් වඩා ඒ දරුවා අම්මා රැකගත්තා. දීගතල වුණත් දෙනකොට අපටත් වඩා දේවල් දුන්නා කීවත් නිවැරැදියි.අපෙ ඉඩම අක්කර දෙකහමාරක් විතර. අම්මා වැවිල්ලටත් හරිම සූරයි. ඇය කොච්චි වර්ග පළා වර්ග ගණනාවක් වැව්වා. හැමෝටම පාත්ති වෙන් කරලා වවන්න උගැන්නුවා. මාත් වැව්වා. බණ්ඩක්කා, මාළු මිරිස්, මෑකරල් ආදිය වැව්වා.හිටි ගමන් තාත්තා යෝජනා කරනවා “අද අපි වවා ගත් දෙයින් දවල් ආහාරය ගනිමු” කියලා. හරිම සතුටුයි. තුනපහ ටිකයි මාළු ටිකයි විතරයි පිටින් ගත්තේ.අපේ තාත්තා පාසලින් පස්සෙ පිරිවෙන ඇසුරු කළ කෙනෙක්. ඒ නිසා නොයෙක් බණ කතා කියනවා. ඒත් අම්මා තමයි අපට අපේකම සිංහල සංස්කෘතිය, යෝධයන්ගේ විත්ති ආදිය කියන්නෙ.අම්මා වැඩ ඇරිලා ආවම පෝටිකෝවේ යට පැදුරක් දාගෙන ටික වේලාවක් හාන්සි වෙනවා. ඒ වෙලාවට දරුවන් හයදෙනාම ඒ වටේ ඉඳගන්නවා. එදිනෙදා සිද්ධි කතා කරනවා. මමත් අක්කත් යාළුවෙලා බැන්දෙ. ඒවා ගැන කියන්න යනකොටම අම්මා ඒවා ගැන දැනගෙන සිටි බව පෙනෙනවා. ඒ තරම් සියුම් බුද්ධියක් අම්මට තිබුණා. අම්මත් එක්ක ඕනැම දෙයක් කතා කරන්න පුළුවන්. ඇය ඉවසීමෙන් අහනව. අප විශ්ව විද්‍යාල කාලෙ තමයි යාළු වුණේ. විවාහය ගැන වුණත් ඇයට මහා බරපතළ ආකල්ප තිබුණෙ නෑ. ඒත් ඇය හැම විටම මෙහෙම කීවා, දුවේ, තාත්තා ගැන හිතන්න. එයාව ලෙඩ කරන්න එපා. පවුලට ගැළපෙන කාගේත් අයියා කෙනෙක් වගේ ඉන්නා කෙනෙක් ගන්න. විවාහය කියන්නෙ එක වතාවයි. ඒක දෙකක් වෙන්ඩ බෑ. ඒ විදියටනම් කීවා. අප කාටත් වැරැදුණෙත් නෑ.අම්මයි තාත්තයි උපන් දිනවලට අපට දුන්නේ පොත්. මාර්ටින් වික්‍රමසිංහයන්ගෙ, ජී. බී. සේනානායකයන්ගෙ, ලීල් ගුණසේකරගෙ පොත් අප කියෙව්වෙ තුන හතර පන්තිවලදියි. අපේ ගෙදර ලොකු පොත් සංස්කෘතියක් තිබුණා. ඒක ඇති කළේ තාත්තයි අම්මයි දෙන්නාම.මගේ ගණිත ගුරුවරයත් අම්මයි. ඇය හික්කඩුව සුමංගලයේ මා උගන්නා කාලෙ ගණිත පාඩම් මට මඟ හැරුණා ගුරුවරයා නැතිව. ඒ ටික හදා දුන්නෙ අම්මා. මගේ අත් අකුරු ලස්සන නිසා ඇය එය තවත් හැඩ කරන්න සී. ආර්. පොත්වල ලොකුවට ලියෙව්වා. ඒ අනුව පාසලේ සඟරාව ලැබුණෙත් මට. කලින්ම ගුරුවරි කියා තිබුණා අත් අකුරු ලස්සන ළමයාටයි මේක ලැබෙන්නෙ කියලා. ඒ අනුව අම්මා මාව මෙහෙයවූවා. අදත් මගේ අත් අකුරු ලස්සන අම්මා නිසයි.බණ්ඩාරනායක මහත්මයාට හරියට ස්ට්‍රයික්කාරයො හිරිහැර කළා කියලා අම්මා නිතරම කියනව. ඒ නිසා තාත්තට වුණත් ස්ට්‍රයික් කරන්න එපා කියලා එයත් වැඩට යනවා.1980 ජූලි වර්ජනයට ගිහින් තාත්තා රස්සාව නැති කරගත්තෙ මගේ කීමට. මමත් ඔහුට ස්ට්‍රයික් කරන්න කීවා. ඒත් අම්මා ප්‍රායෝගිකයි. අම්මාගෙ වැටුප නැත්නම් අපි ලොකු අමාරුවක එදා වැටෙනවා. අම්මා නිර්භීතයි. 1977 දී අලුත්වල ගමේ විරෝධතාවට පෙරමුණ ගත්තෙ තාත්තයි - අම්මයි. තිරික්කලවලින් යූඑන්පී විරෝධ පාඨ කියමින් ගියා. ඒ නිසා අම්මව යූඑන්පී ආණ්ඩුව 1977 දී කෙළින්ම ඉඟිනියාගලට මාරු කළා. තාත්තව අම්පාරට මාරු කළා. ඒත් අම්මයි තාත්තයි සැලුණෙ නෑ. කාලයක් ඉඳලා යළිත් කොළඹ ආවා.තාත්තා අවසන් කාලෙ අංශභාග රෝගෙන් වැටුණමත් අම්මා ඇහැක් වගේ එතුමා බලාගත්තා. දුලා සියලු දෙනාට කීවා, මෙහෙමයි පුතේ තමන්ගෙ ස්වාමියාට සලකන්න ඕනැ කියලා. ඇය ඒවා කළේ සතුටු මුහුණින්. කවරදාවත් ඒක කරදරයක් කියලා පෙන්වූවේ නෑ. හෙදියක් හැටියට ඈ තුළ වූ ශික්ෂණය අපට හැමවිට පෙනුණා.මගෙ රත්තරං අම්මා ගැන බොහෝ දේ කිව හැකියි. මා මෙතරම් දුරක් ආවෙ අම්මා ඉගැන්වූ ඒ ආත්ම ශක්තියේ යෝධ පාඩම් නිසයි.අම්මා තුළ වූ ඒ ආත්ම ශක්තිය විනය මටත් තියෙනවා.උපාලි සමරසිංහඡායා - සුදත් නිශාන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=as1110162</link>
    <topic>ලෙල්ලොපිටියේ කැලෑ ජෝන්</topic>
    <author>ජැක්සන් ඇන්තනී</author>
    <content>ලෙල්ලොපිටියේ කැලෑ ජෝන්“මෙහෙ වරෙං, ආං බලහං අලියා සැලඩ් එකක් කනවා!”වරක් උඩවලව සංචාරයකදී ජෝ මහත්තයා මට අරුමයක් පෙන්වී ය. මම එතුමන් සමග ලංකාවේ වනාන්තර බොහොමයක් ඇවිද ඇත්තෙමි. උඩවලවේ වනෝද්‍යානයේ අලි තේක්ක ගස්වල පොතු කෑමට ගිජු වී සිටිති. ඒ වනයේ තැන තැන ඇති තේක්ක ගස් කිසිවක කඳේ පොතු නැත. අලින් ඒ ගස් දෙරි ගසා කන උජාරුව බලා සිටීම මට පි‍්‍රය දර්ශනයකි.“බලපං, ඌ දළ කෑල්ලෙන් පොත්ත දෙරි ගහලා නිකං කන්නේ නෑ. ඒකට තව කොළ අහුරකුත් එකතු කරලා හරියට අපි විට කනවා වගේ තමයි හක්කෙ තියාගන්නෙ.”දැවැන්තයාගේ විට කෑමේ හුරතලය දෙස මම බලා සිටියෙමි. ඌ කොළ වර්ග දෙක තුනක් හොඬයට ගෙන කටේ ඇති කුඩා දළයෙන් තේක්ක පොත්ත දෙරි ගසා සියල්ල එකට අනා කටේ දමා රස කර හපා කයි.ජෝ අබේවික්‍රමයන්ගේ වනාන්තර සක්මන වික්‍රමාන්විත ය. එතුමන් වනාන්තරය හොඳින් හඳුනයි. ඉතා ඈත අවදියක සිට ලංකාවේ වනාන්තරවල හොඳින් සක්මන් කර ඇති එතුමන්ගේ අත්දැකීම් අසා සිටීමට පි‍්‍රය ය. මම 80 දශකයේ මැද භාගයක සිට ම එතුමන් හඳුනාගෙන සිටියෙමි. ජෝ අබේවික්‍රමයන්ව මට මුණ ගැස්සුවේ ගම්පෙරළිය ටෙලි නාට්‍යයේදී එහි අධ්‍යක්ෂ බර්ට්‍රම් නිහාල් විසිනි.“ජෝ මහත්තයා මේ අපේ අලුත් පරම්පරාවෙ හොඳ කොල්ලෙක්”කියා බර්ට්‍රම් මා ජෝ අබේවික්‍රමයන්ට හඳුන්වා දුන් කල එතුමන් මගේ අතින් ගෙන තමා වෙතට මා ඇද ගත්තේ අපූරු ඇමතුමකිනි.“මං දන්නවා මේ කාපිරියව. මෙහෙට වර කාපිරියා!”එහෙත් මා එතුමන් හා ඉතා කුළුපග සමීප ඇසුරකට පත් වූයේ 1989 වසරේ දෙසැම්බරයේ සිට යි. කොළඹ එල්ෆින්ස්ටන් රඟහලේ “ඉන්ග්මා බර්ග්මාන්” නම් ලෝ පතල ස්වීඩන් සිනමාකරුවා පිළිබඳ පුරා සතියක චිත්‍රපට උලෙළ පැවැත්වූයේ ශ්‍රී ලංකාවේ ස්වර්ණසංඛ පදනමයි.මේ දින හත ම අපි බර්ග්මාන් චිත්‍රපට නරඹා විශාල සිනමා උද්යෝගයක් ඇති කර ගත්තෙමු. සිනමා උලෙළ සංවිධානය කළ ස්වර්ණසංඛ පදනමේ සභාපති තැන්පත් සුනිල් ෆොන්සේකා මහතා මගේ කල්‍යාණ මිත්‍රයෙක් බවට පත් වූයේ බර්ග්මාන් සිනමාව පිළිබඳ අප අතර සිදු වූ රසාඥ විචාර කථාබහ දුරදිග යෑමෙන් ය. සුනිල් ෆොන්සේකා මිත්‍ර සමාගමේ ජෝ අබේවික්‍රමයන් ප්‍රවීණ සාමාජිකයෙකි. බූෂුවාවාදී කලා රසාඥතාවකින් හෙබි සුනිල් ෆොන්සේකා නිවස එබඳු ම නිර්මාණශීලි කලාකරුවන්ගේ දුර්ලභ එකතුවක කේන්ද්‍රස්ථානය බවට පත් වී තිබුණි. එහි සිටි උත්තම කලාකරුවන් අතර ගුරු අමරදේවයන් සහ ජෝ අබේවික්‍රමයන් ප්‍රමුඛස්ථානයක වැජඹුණි.සිනමාව හා සංගීතය වැනි විෂයයන් අළලා සහෘද සංවාද පැවැත්වූ සුනිලුන්ගේ රොස්මීඩ් නිවස හැරුණු කොට අපි ලද හැම අවස්ථාවක ම ලංකාව පුරා සංචාරය කළෙමු. මේ සංචාර අතර ස්වාභාවික වනාන්තර, අභය භූමි හා වනෝද්‍යාන විෂය වන්නේ නම් එහි නඩේ ගුරා බවට පත් වූයේ ජෝ අබේවික්‍රමයන් ය. ජෝ මහත්තයා සිංහරාජයේ ගස් කොළන් හඳුනයි. පසුකාලීනව ආචාර්ය උපාධියකින් පවා පිදුම් ලද සිංහරාජයේ මාටින් අයියා ජෝ මහත්තයාගේ කුලුපග මිතුරෙකි. උඩුගමින්, රක්වානෙන් සිංහරාජයට ඇතුළු වී එහි කැලෑ පාරවල්වල පවා ඇවිද ගොස් අතරමං වන්නට අප බය නැත්තේ ජෝ මහත්තයාගේ කැලෑ මතකය අපට ට්ර්‍ථඉ විද්‍යුත් සිතියමකටත් වඩා විශ්වාස, ඇති හෙයිනි.දිනක් සිංහරාජයේ මාටින් අයියාගේ ගෙදර රාත්‍රී නවාතැන් ගන්නට තීරණය කළ අප එදින හැන්දෑව වණ අරණේ සංගීත සුව වින්දෙමු. ගුරු අමරදේවයන්ගේ රාග ගායනා චිත්තය ඇවිස්සිය හැක්කේ ජෝ මහත්තයාට පමණි. අමරදේවයන් සිංහරාජ වනාන්තර ගොම්මනේ අරම වීණාව ගෙන සුභාවිත ගී සුසිර කරන්නට සූදානම් වුවද ජෝ මහත්තයාගේ දුර්ලභ රාජ ඥානය අමරදේවයන් ශාන්ති නිකේතනය වෙත ඇරලවයි.“අමරෙ ඕක බිලාවල් නේද?”“අමරෙ භෛරවී අල්ලමුද?”“අම්මපා අමරෙ මටනං දර්බාරි ඛානඩාවලට එහා එකක් නෑ”ගුරු අමරදේවයන් ශ්‍රැතිය අල්ලා කථා කිරීමට රුසියෙකි. ජෝ අබේවික්‍රමයන්ගේ රස සිද්ධාන්තගත ප්‍රශ්න කිරීම් හා යොමු කිරීම් අතර සංවේදී වන අමරදේවයෝ සිංහරාජය පුරා දෝංකාර දෙන්නට රාග ගායනා පවත්වති. එබඳු දිනවල ගස්වැල් තරමට ම අපේ මිත්‍ර සමාගමය ද වාසනා ඇත්තෝ වන්නේ ය. ජෝ මහත්තයා ලෙල්ලොපිටියේ නැදෑයින් තරමට ම ලංකාව පුරා පැතිරුණු වල් අලින් හඳුනන්නේ ය. ශ්‍රී ලංකාවේ අලියා පිළිබඳව ඇති ජීව විද්‍යාත්මක සහ පරිසර විද්‍යාත්මක මතිමතාන්තර පොතපතින් නො හදාළ ද එතුමෝ පැසුණු අත්දැකීමෙන් ම අපේ අලි ඇතුන් වර්ග කරති. “රුහුණු ගැටව් සැරයි තමා, කොච්චි කරල් වගේ. හැබැයි උං සෙල්ලමට බරයි. මෝඩයි!හැබැයි පුතෝ සෝමාවතී විල් අලියා මිනී මරුවා. ගහක් ගලක් වගේ ඛ්ැදෙනවා. මෙන්න උස. හොඳට මතක තියෙනවා. මේං මෙහෙම සද්ද නැතිව ඉන්නවා. හතුරා දුටු ගමං කම්බස් කරනවා. ආයේ දෙකක් නෑ. පොළඟා වගේ”වරක් වස්ගමුවේ මහවැලි නිවාඩු නිකේතනයේදී ජෝ මහත්තයා මට අමු කුණුහරුපෙන් බැණ වැදුණේ මුළු වනාන්තරයම දෙදුරුම් කන හඬකිනි. ඒ සා කෝපාවිෂ්ට ඝෝරයක් මා එතුමන් රඟ පෑ චිත්‍රපටයකවත් දැක නැත.තනිකර රළු දැවයෙන් නිමවා තිබු මේ නිවාඩු නිකේතනය පිහිටා ඇත්තේ වස්ගමු මහා වනයේ මැදින් ගලා යන මහවැලි ගඟ අද්දර ඉවුරේ ය. එදා වන සරණය හමාර කළ අප රාත්‍රී භෝජනයට සැරසුණේ බංගලාවේ දාරුමය බැල්කනියේ සිටය. දිවා කාලයේ අපි දුටු විශාල ප්‍රමාණයේ විල් අලි පිළිබඳ තතු නැවත පහදමින් ඒ මතක රසය තළු මරන අපට ජෝ මහතා එක් ආරංචියක් ගෙනාවේ ය.“මේ ඉසව්වේ ඉන්න සතා මේ බංගලා කෙරුවාවට පුරුදු වෙලයි ඉන්නේ. සමහර දාට රෑට ඕකුං එනවා මිනිස්සුංගෙ ඉඳුල් කන්ඩ”එතැන් සිට අපේ සාකච්ඡා සංවාද අතරවාරයේ ම මා දෑස් දල්වා සිටියේ ඉඳුල් කන්න එන අලියා බලා ගන්නටයි. ගුරු අමරදේවයන්, ජෝ මහත්තයා, මහාචාර්ය සුනිල් ආරියරත්න, ප්‍රසන්න විතානගේ, ලාල් පියසේන, සුනිල් ෆොන්සේකා, ජයන්ත ජයලත් ඇතුළු අපේ නඩය සිනමාව, සංගීතය, වනාන්තරය, ඉතිහාසය ආදී මාතෘකා සංවාද කරයි. සංවාද විසංවාද වී ලාල් පියසේනගේ සංවාද ශ්‍රැතිය උච්ච සා බවට පත් වන අවස්ථාවල දී පවා ජෝ මහත්තයාගේ උපහාස කථාවකින් යළිත් අපි මන්ද්‍ර සා වලට බැස ගන්නෙමු.අප නින්දට යන මහ රෑ රාත්‍රිය වන තුරු ම ඉඳුල් අලියා ආවේ නැත. එහෙත් මට යාන්තම් ඇහැ පියැවෙන විට ම ජයලත් මා අවදි කෙරෙව්වේ ය.“අන්න බඩු ඇවිත්”මම වහා ම ඇඳෙන් පැන ගත්තෙමි. බැල්කනියට විත් බැලු කල යෝධ වල් අලියෙකු ගෙයි පිළිකන්නේ නොසෙල්වී බලා සිටී. වස්ගමු කැලයට පාළොස්සක හඳ පායා තිබුණේ අප පෝය නිවාඩුවට මේ සංචාරය යොදාගෙන තිබු නිසා ය. මහවැලි ඉවුරේ එළිය වූ මිටියාවතක මේ නිවහන තනා තිබු හේතුවෙන් කිරි බැබළෙන හඳපානේ සුදු වැලි තලයේ සිටගෙන නිසොල්මනේ සිටි යෝධ හස්තියා අපට හොඳින් දැකබලා ගත හැකි විය.“කෝ සුනිල්ලා?” මම ජයලත්ගෙන් ඇසුවෙමි.“ඔක්කොම නිදි. ජෝ මහත්තයා නං කලින් ම නිදා ගත්තා”“මචං අපේ ඉතුරු බත් කොහේද?”“අර කුස්සි කෑල්ලේ ඇති. ඇයි?”“හිටහං මං ගිහිං ඒ ටික අරූට දාලා එන්නං”මම කුස්සියට පල්ලම් බැස ඉතිරි බත් සියල්ල ලොකු වට්ටියකට දමාගෙන හරකුන්ට පුන්නක්කු දෙන ගොපල්ලෙක් මෙන් හීලෑවට මේ යෝධ වල් අලියා දෙසට ඇවිද ගියෙමි. ඌ තවදුරටත් පර්වතයක් සේ නො සෙල්වී හිඳී. මම වට්ටියේ ඇති සුදු බත ඌ දෙසට දිගු කරගෙන තව තවත් ඌ වෙත ළං වුණා පමණයි.වෙඩි පුපුරනවා සේ ඉහළ මාලයෙන් කුණුහරුප ප්‍රලය වන්නට විය. බත් වට්ටිය එතැන ම අතහැරුණු මා ක්ෂණිකව අඩි දෙක තුනක් ආ පස්සට විසී විය. ජෝ මහත්තයාගේ අඬහැරයට බිය වූ වල් අලියා ද හෙමින් පසු බැස අන්ධකාර වනාන්තරයේ නො පෙනී ගියේ ය. ජයලත් විත් මා අතින් ගෙන උඩ තට්ටුව වෙත රැගෙන යන තුරුත් ජෝ මහත්තයාගේ හරුප සොලෝක ගායනාව නතර වී නො තිබුණි.සියල්ලෝම අවදි වී සිටිති. ඔවුහු මට සිනාසෙත්. ජෝ මහත්තයා අවංකවම කෝපාග්නි වී සිටිය ද මේ සිදුවීම මුළුමනින් ම ජයලත් ඇඹරූ ලණුවක් බව මම පසුව දැනගතිමි. අප නිදා ගත්ත ද අලියා එනතුරු බලා සිට මා අවදි කරවා, මට ඌ පෙන්වා, මා අලියා වෙත දිව ගිය කල වහා ම ගොස් ජෝ මහත්තයා අවදි කරවා මේ කේලම කියා ඇත්තේ ද ජයලත් ම ය. එහෙත් මේ සිදුවීම අරභයා ජෝ මහත්තයා මේ සා විශාල කෝපාවිෂ්ඨයකට පත් වේ යැයි ඔවුන් කිසිවෙකුත් නොසිතා ඇත. මා ජෝ මහත්තයා හමුවේ වැරදිකාර කොලු ගැටයෙකු සේ බිම බලා ගත්තෙමි. ඒ කෝපය හමුවේ හේ මට පහර දුන්න ද කිසිවෙකුත් පුදුමයට පත් නො වනු ඇත. එහෙත් ඒ වන විට ජෝ මහත්තයාගේ කෝපය පිය ශෝකයක් බවට පත්ව තිබුණේ ය.“ඇයි..., තොට අමු කැවිලද අර තිරිසනා ඉස්සරහට බත් වට්ටිය ඔහෙක් කොරං ගියේ? ඌ වල් සතා. ඌට කවුරුත් බුද්ධාගම උගන්නලා නෑ. තව අඩියක් ඉස්සර වුණා නං ඌ වට්ටිය ගන්නෙ උඹත් එක්ක.”සෙල්ලමේ අවදානම අප හැමෝටම දැනුණි. ඉන්පසු කිසිවෙකුත් සිනාසුණේ නැත. සෙස්සෝ නිහඬව ම නින්දට ගියෝය. ජයලත් කනස්සල්ලෙන් යුක්තව මා අසල ම සිටී. දුක සිතී බිම බලා සිටින මා වෙත පැමිණි ජෝ මහත්තයා මගේ හිස අතගා කරුණාවෙන් කටහඬ අවදි කළේය.“තොගෙ හිත රිදුණ ද?කවදා හරි මගෙ මිනියට කර ගහන්ඩ ඉන්න එකෙක් උඹ!”ජෝ මහත්තයාට යාල කැලය කට පාඩම් ය. කටගමුවෙන් ද, කුමන ගේට්ටුවෙන් ද යාලට රිංගා හැඩ ඔය දිගේ, කුඹුක්කන් ඔය දිගේ වනය ගැඹුරට රිංගන කැලෑ පාරවල් එතුමා හොඳින් දනී. බඹරගස්තලාවේ සැතපෙන බුදු පිළිමගෙය ගැනත්, කොටාදැමූ හෙළ, බාගුරේ හෙළ ඓතිහාසික ස්ථාන ගැනත්, කැබිලිත්ත, සියඹලාව කැලෑ දේවාල ගැනත් මා පසු කාලයේ දී සංචාරය කර අත්දැකීම් ලබන්නට පෙර දැන කියා ගත්තේ ජෝ මහත්තයාගේ කැලෑ කතා වලින් ය. ත්‍රස්ත ප්‍රහාරයට ලක්ව අත් හැර දමන්නට පෙර කුමන ගම්මානයේ සිටි ගැමියන් ජෝ මහත්තයාගේ මිතුරන් ය. කුඹුක්කං ඔයේ ඔරු පැද කුමන මෝයකටට ගිය ජෝ මහත්තයාට වලස් ගෙරියා හදි ගැහුණු හැටි, බාගුරේ හෙළ පා මුල සිට ගෙරවූ දිවියාගේ තරම, ඉටිකළ කලපුවේ කුළුමීමුන්ගේ වග, අතිරිමිතිරි වැවේ කිඹුල් පොර ඒ වනාන්තර කථා අතර ඉතා ත්‍රාසජනක ඒවා වෙයි.කුඩා කාලයේදී පනාමුරේ ඇත් ගාල දෑසින් දැක තිබු ගැමියෙක් මට මුණ ගැසී ඇත්නම් ඒ ජෝ මහත්තයා ය. හීලෑ අලියගෙයි වල් අලියගෙයි න්‍යායික වෙනස්කම් එතුමෝ කටපාඩමින් ම කියා යති.සබරගමුවේ ‘ඔලබොඩයා’ නම් හීලෑ අලියා මිනී හයක් මරා ඇති වග මට ජෝ මහත්තයා කියා දී තිබුණි. මේ හය දෙනාව ම ඌ මරා තිබුණේ හොඬෙන් ගෙන දතට තියා හපා චප්ප කිරීමෙන්ලු. රත්නපුරේ මහා සමන් දේවාලයේදී මට හීලෑ අලි ඇතුන්ගේ සංගමයේ හාමු මහත්තයා හමු වූ විටෙක මම ජෝ මහත්තයා කියූ ඔලබොඩයාගෙ වග ඔහුගෙන් ඇසුවෙමි.“ඔව්, ඔව් ඒකාට තිබුණෙ දළයක් නෙවී දතක්, බැරි ම තැන අපි ඒක කපා දැම්මා. මේ තියෙන්නෙ ඕනෙද ඒක තියාගන්න.”හාමු මහත්තයා ඔලබොඩයාගේ දත මගේ අතේ තැබුවේ ය. අදත් මගේ ලියන මේසයේ බර තබනය වනාහී සබරගමුවේ මිනී හයක් මැරූ ඔලබොඩයාගේ කැපූ දත් කෑල්ලයි.ජෝ මහත්තයා තරම් පරිසරවාදී සංචාරක ගැමියෙකු මා මීට පෙර දැක නැත. පොඩිවී කුඹුරේ, අපේ ගමේ දඩයක්කාරයා වූ කයිතං අප්පුවා හෙවත් මගේ සුදු මාමා මුන්දලමේදී ගල් කුලියේදී කළ දඩ වීරකම් අසා තිබු මට ජෝ මහත්තයාගේ වනසරණ දාර්ශනික ය. වනාන්තර පොළොවේ නිරුවත් පාදයෙන් බර අඩි තබා ඇවිද යන ජෝ මහත්තයාගේ ආරෝහ පරිණාහය තුළ බළන්ගොඩ මානවයාගේ ජාන සංයුතිය නිධන් ගත වී ඇතැයි මට සිතී ගිය වාර අනන්තය.ජැක්සන් ඇන්තනීwww.jacksonanthony.comඡායාරූප - දේවපි‍්‍රය ජයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=as1110163</link>
    <topic>ගිරේට අහුවුණු දෙහි ගෙඩිය හරියට කැපුවොත් කැපුවාමයි</topic>
    <author>කේ.සී.ජේ.රත්නායක</author>
    <content>ගිරේට අහුවුණු දෙහි ගෙඩිය හරියට කැපුවොත් කැපුවාමයි“... ගිරේට දෙහිගෙඩිය හිර කරගෙන කැපිච්ච පණුවෙක් වගේ නටනවා. ඊළඟට උණ විකාරෙන් වගේ ටකස් ටකස් ගාලා දෙහි ගෙඩි පනහක් හැටක් කපනවා. තවත් සමහරුන් ආතුරයව පුදුම කරවන්න දෙහි ගෙඩිය මැද ලේ ගලන හැටිත් පෙන්වනවා. මේක සම්පූර්ණ බොරුවක්.ඉදුණු නිවිති ඇටයක් හෝ වදමල් පෙති හෝ ගිරේ දෙපැත්තේ තවරලා අව්වේ වේලා ගත්තම කිසිම වෙනසක් නෑ. ඒ ගිරේ අරගෙන දෙහි කැපුවම අර වර්ණය දියවෙලා දෙහි බෑයේ තැවරෙනවා. ලේ කියලා පෙන්වන්නේ ඒකයි. දෙහි කපද්දී කවදාවත් ලේ දකින්න ලැබෙන්නේ නෑ. නමුත් කපන දෙහි වතුර භාජනයට දැම්මහම පෙරළෙන පැත්ත අනුව නිමිති කියන්න පුළුවන්. සමහරු ඇස්බැන්දුමක් බවට පත්කර ගත්ත දෙහි කැපිල්ල නියම ශාස්ත්‍රානුකූලව කළොත් අත්දුටු ප්‍රතිඵල ලැබෙන ශාන්තිකර්මයක්...”දෙහි කැපීම හා ශාන්තිකර්ම ආශ්‍රිතව පවතින මිථ්‍යාව හා යථාර්ථය පිළිබඳව මෙවරත් අදහස් පළ කරනුයේ ප්‍රවීණ ඡ්‍යොතිෂවේදී හා පාරම්පරික ගුප්ත විද්‍යා ශාස්ත්‍රඥයකු වන මීපේ ගණිතගේ චන්ද්‍ර භාරතී මහතාය.”.... කෙනෙකුගේ සිරුරේ තිබෙන දොස් ඇද ගැනීමේ පුදුමාකාර බලයක් දෙහි ගෙඩිවල තියෙනවා. පිරිසුදු කිරීමේ ගුණය, කිළි නොවැදීමේ බලය හා විෂබීජ නාශක ගුණය අතින් ගත්තත් දෙහි සුවිශේෂයි. දෙහිවල ගුප්ත බලයක් තියෙන බව පුරාණ කාලයේ සිටම එන පිළිගැනීමකි. ආතුරයකුගේ දොස් සමනය කරන්න දෙහි කපනවා නම් ඒක විශේෂ ගිරයකින් ම කරන්න ඕනේ. පිහිවලින් දෙහි කපලා වැඩක් නෑ. භාවිතා කරන ගිර වර්ග කිහිපයක් තියෙනවා. දෙහි කපන ගිරය වෙනත් කිසිම කටයුත්තකට යොදා නොගැනීම අනිවාර්ය නීතියක්. ඒ වගේ ඒ ගිරය තැන්පත් කරන්නත් වෙනම තැනක් තියෙන්න ඕනේ.””... තව වැදගත්ම කාරණයක් තියෙනවා. නිකං දෙහි කැපුවාටම දොස් දුරු වෙන්නේ නෑ. දෙහි තීන්දුවක් ගන්න ඕනේ. මහා සම්මත රජුගේ මැණික් පාල බිසවුන් වහන්සේට වසවර්ති මාර දිව්‍ය පුත්‍රයා කාම ක්‍රෝධයෙන් කළ අණ වින සූනියම් දෝෂාන්ධකාර එදා ඔඩ්ඩිස නරේන්ද්‍රයා විසින් දෙහි තීන්දුවක් තීන්දුවකට කපා දුරු කළා වූ සත්‍ය තේජානුභාවයෙන් යනාදී හැටියට එන දෙහි තීන්දුවක් ඇතිවයි ඒ සෙත් ශාන්තිය කළ යුත්තේ. දැන් කෙනෙක් අහයි දෙහි තීන්දුව කියන්නේ මොකක්ද කියලා.පංචෝපකාර මල් තට්ටුවක් හදන්න ඕනේ. දෙහි මැතිරිම ක්‍රම පහකට කරන්න ඕනේ. දිෂ්ටි, ජීවම්, මන්තර, ප්‍රාණ කිරීම්, පලිප්පු - සිද්ධි යනාදී වශයෙන් අවසානයේදී ඒ කටයුත්ත ස්ඵුට කර ගන්නත් ඕනේ. එළඹ සිටි සිහියෙන් මේ කටයුත්ත කරන ඇදුරා පිරුවටයකින් සැරසිය යුතුය. ඊළඟට නියමිත මන්තර ජප කරමින් සිරුරේ උචිත නිල ස්ථානවල ස්පර්ශ කරමින් චාරිත්‍රානුකූලව දෙහි කැපීම කළ යුතු වෙනවා...”  ”ළකුණු බලේ උඩ කෙළවර බලාපන්මැදඟිල්ලෙන් එක් පුරුකක් තබාපන්තදින් ගසා මරුවට අඬගසාපන්ගිරේ තබා දොස් හැර දෙහි කපාපන්”ඒ කවියෙන් කියවෙන්නේ එක විදිහකි. නියමිත නිලස්ථානය හඳුනාගෙන නියත පරිදි දෙහි කැපුවොත් සැණෙකින් ප්‍රතිඵල ලබන්න පුළුවන්. ඒත් ඒ ශරීරස්ථානය මොකක්ද කියලා බාහිර කිසි කෙනකුට දැන ගන්න ඉඩ නොතැබීමත් වැදගත්. මේ දෙහි කැපීමේ ශාන්තිකර්මය හරියට කළොත් කළාමයි. හරියට නොකළොත් ගඟට ඉනි කැපුවා හා සමානයි.”... තවත් සමහරුන් කුඩා දරුවන්ට නපුරු මන්තරවලින් දෙහි කපනවා. එය නොකළ යුතුයි. ගර්භණී මාතාවන්ටත් දෙහි කැපීම් නොකළ යුතුයි. ශාස්ත්‍රය නොදැන කරන්නන් වාලේ දෙහි කපන්න ගියොත් දොස් සමනය වීම කෙසේ වෙතත් සිද්ධ වෙන්නේ තවදුරටත් දොස් උග්‍රවීමයි.””... දෙහි යාග ශාන්තිය කරත්දී කපන දෙහි මැටි කොරහකට දාන්න ඕනේ. ඒකට විශේෂ හේතුවක් තියෙනවා. දෙහිවලට ඇද ගන්න සිරුරේ දෝෂයන් ජලයට දියවෙලා යනවා. ඉන්පසුව ඒ දෙහි බෑ සහිත ජල කොරහ ගලාගෙන යන දිය පහරකට දාන්න ඕනේ. එක එක තැන්වලට ඒවා වීසි කිරීම නොකළ යුතුයි. හරියට කළොත් ආතුරයාට ඉක්මනින් සුව වෙනවා.”මේ දෙහි කැපීමේදී සමහරුන් අහිංසක මිනිස්සු මුළා කරනවා. දෙහි කපලා අණවින කොඩිවිණ දුරු කරන්න බෑ. නමුත් විශාල ගුණයක් ලබන්න පුළුවන්. ඇස්වහ කටවහ දෝෂ දුරු කරන්නත් දෙහි කැපීම හොඳයි. දෙහි කැපීම භෞතිකව වගේ මනෝ චිකිත්සාවක් හැටියටත් ක්ෂණික ගුණ දෙන ශාන්තිකර්මයක්. මාරාන්තික රෝගියෙකුට දෙහි කැපීම ඒ තරම් ප්‍රතිඵල දෙන කටයුත්තක් නෙවෙයි. බෝවන රෝග තියෙන අයටත් දෙහි කැපීම යෝග්‍ය නෑ. නමුත් තුන් දොස් කිපීම, තනිකං දෝෂ, වගේ අවස්ථාවලදී නම් දෙහි කැපීම ගුණදායකයි. දෙහි ශාන්තියෙන් පසුව අඹ අත්තෙන් කරන ශාන්තියත් ඉතා වැදගත්. ඒ වගේම අජීර්ණ වගේ රෝගවලින් පෙළෙන කෙනෙකුට දෙහි කැපීමෙන් සෙතක් වෙන්නේ නෑ. දෙහි මතුරා බීමට දීම යම් තරමක් හොඳයි.””.. මා කලින් කී පරිදිම දෙහි ශාන්තිය ඉතා පුරාණ කාලයේ සිට එන අත්දුටු යාග කර්මයක්. දෙහි කැපීමට පෙර අදාළ මන්තරවලින් ජප කිරීම අනිවාර්යයි. එහෙම නැත්තං කෙරෙන්නේ බොරුවක්. නින්ද නොයෑමේ රෝගයන්ගෙන් පෙළෙන අයට දෙහි ශාන්තියෙන් පසුව සැණෙකින් ගුණ අත්දෙනවා. මම මේ දෙහි යාග ශාන්තිය ගැනත් කියන්නේ එය ඉතා ගුණ දෙන ශාන්තිකර්මයක්. නමුත් දෙහි යාග ශාන්තිය දැනගෙන කරන්න ඕනේ. එහෙම නැත්නං බොරු කාරයන්ට අහුවෙලා බොරු සෙත් ශාන්ති කොයිතරම් කළත් ගුණ දෙන්නේ නෑ.කේ.සී.ජේ.රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=as1110166</link>
    <topic>උඩු සුළඟට දැමූ දූවිලි තමා වෙතට එන්නාසේ</topic>
    <author>සාකච්ඡා කෙළේ රමණී සුබසිංහ</author>
    <content>උඩු සුළඟට දැමූ දූවිලි තමා වෙතට එන්නාසේපසුබිම් කතාවඒ භාග්‍යවතුන් වහන්සේ සැවැත් නුවර දෙව්රම් වෙහෙරෙහි වැඩ වෙසෙන සමයෙකි. දිනක් පිඬු පිණිස වඩින බුදුරජාණන් වහන්සේට මහ මඟ තැතිගැන්මෙන් හා නොසන්සුන්ව, හැසිරෙන ළමයින් කණ්ඩායමක් දකින්ට ලැබුණහ. එක් ළමයකු අත දඬු මුගුරු ය. තවත් ළමයකු අත ගල් මුල් ය. ගල් මුල් අතින් ගත් දරුවන් කිසියම් සතකුට හිංසා කරන බව දුටු බුදුරජාණන් වහන්සේ ඔවුන් අමතා මෙසේ විමසූහ.“දරුවනි! දඬු මුගුරු අතින් ගෙන ඔය සතාට හිංසා කරන්නේ කුමක් නිසා ද?”“ස්වාමිනි, මේ සර්පයෙකි. ඌ දෂ්ට කළේ නම් විස පත්තු වී අප මිය යාමට පුළුවනි.”ළමයි පිළිතුරු දුන්හ.එවිට බුදුරජාණන් වහන්සේ මේ අහිංසක සතාට හිංසා නොකොට නිවෙස් බලා යන ලෙස දරුවන්ට පැවසූ හ. ළමයි ඒ ගැන නොකැමැති වූහ. එවිට බුදුරජාණන් වහන්සේ ඒ දරුවන් අමතා ‘දරුවනි! ඔබට කිසිවෙක් දඬු මඟුරුවලින්, කැට කැබිලිතිවලින් පහර දෙනවාට කැමති දැයි ඇසූහ.‘නැත ස්වාමිනී!’දරුවෝ එක හඬින් පිළිතුරු දුන්හ.එවිට බුදුරජාණන් වහන්සේ;දරුවනි, ඔබ කාගෙන්වත් හිංසා පීඩා විඳින්නට කැමති නැත. දඬු මුගුරුවලින් පහර කෑමට ද කැමති නැත. ඔබ මෙන් ම මේ සතා ද වේදනා විඳින්නට, දුක් විඳින්නට කැමති නැත. ඔබ වගේ ම සියලුම සතුන් ගේ බලාපොරොත්තුව සැපය ම ය. දරුවනි, නුඹ සැපයට කැමති නම්, දුක් පීඩා විඳින්න කැමති නොවේ නම් අන් සතුන් ද ඔබ වැනිම යැයි සිතා කටයුතු කරන්න. තමා උපමා කොට අනුන්ට හිංසා කිරීමෙන් වළකින්න. කුලුණු සිතින් මෙත් වඩන්නයි, යථෝක්ත ගාථා ධර්මයත් මතු සඳහන් ගාථා ධර්මයත් දේශනා කළහ.  “සුඛකාමානි භූතානියො දණ්ඩෙන න හිංසතිඅත්තනො සුඛමෙසානොපෙච්ච සො ලභතෙ සුඛං”යම් පුද්ගලයෙක් තමාට සැප බලාපොරොත්තුවෙන් සැප කැමති සත්ත්වයන් දණ්ඩෙන් නො පෙළයි ද ඔහු පරලොව දී සැප ලබන්නේ ය යන්න මෙහි අර්ථයයි. මේ ගාථා රත්නයන් ගෙන හැර පාමින් බුදුරජාණන් වහන්සේ දේශනා කොට වදාළ දහම් ශ්‍රවණය කළ දරුවෝ සන්සුන්ව, ඒ අවවාදයෙහි පිහිටා සෝවාන් වූ හ. බුදුරජාණන් වහන්සේ දරුවන් පිරිසක ගේ ක්‍රියාකලාපයක් අරබයා දේශනා කොට වදාළ මේ ගාථා ධර්මයන් වත්මන් සමාජයට ඉතා වටිනා මඟ පෙන්වීමකි.අනුන් කරන කියන දේ නිසා, අනුන් ගේ හිංසාවට පීඩාවට ගොදුරු වීම නිසා ජීවිතය දුකට පත් වූ පිරිස් මේ සමාජයේ බොහෝ වෙති.තමන් ගැන මෙන් ම අනුන් ගැන ද සිතා කටයුතු කරන පුද්ගලයන් සිටියා නම්, කෙනෙක් ඉතා සුවසේ, සැපයෙන් කල් ගෙවන අතර තවත් කෙනෙක් දුක් පීඩාවන්ගෙන් පිරුණු දුක්ඛිත ජීවිත ගත කරන්නේ නැත. මේ ගාථා ධර්මයට අනුව ‘සුඛ කාමානි’ යන්නෙන් කායික සුවය හා මානසික සුවය යන දෙඅංශය පිළිබඳවම කියැවේ.අපි ජීවත්වන සමාජය දෙස බලමු. තමන් ගේ, තම අඹු දරුවන් ගේ සුවය, සැපය වෙනුවෙන් අනුන් පෙළන අය කොතෙකුත් සිටී ද? ඇතැම් විට තමන්ට හෝ තම ඥාතින්ට කිසිදු ඵල ප්‍රයෝජනයක් නොමැතිව තවත් කෙනෙක් පීඩාවට පත් කරන අය කොතෙකුත් සිටී ද?මදක් සිතන්න. ඔබ සමඟ එකම පාසලේ ඉගෙන ගන්නා, එකට වැඩ කරන, එකට ජීවත් වන අය කොපමණ දෙනෙක් ඔබ සමඟ සිත් අමනාපයෙන් සිටී ද? දෙවරක්, තුන්වරක් නොව එක වරක් හෝ සිතා නොබලා ඔබ කළ ප්‍රකාශයක් නිසා ඔවුන් වේදනාවට පත්ව ඔබ සමඟ අමනාප වූවා වීමට පුළුවන. කෙනකු ගේ සිත රිදවීම, පීඩාවට පත් කිරීම ඒ පුද්ගලයාට දඬු මුගුරුවලින් පහර දෙනවා හා සමානම, පාප කර්මයක් බව අප තේරුම් ගත යුතු ය.තමන් අතින් ඉටුවිය යුතු වැඩ රාශියක් තිබිය දී ඒ සියල්ල කල් දමා නිකරුණේ කාලය නාස්ති කරන අය ඔබ ජීවත්වන සමාජයේ කොතෙකුත් සිටී ද? බොහෝ විට මේ පිරිස් නිකරුණේ ගෙවන කාලය යොමු කරන්නේ තවත් කෙනකුට පීඩා වන ලෙස කටයුතු කිරීමට පුළුවන. එකිනෙකා ගේ ඕපා දූප සොයමින් වැරැදි සොයමින් තැන තැන ඇවිදින, අනුන් ගේ මානසික නිදහස, මානසික සුවය නැති කරන මේ පිරිස් අමතක නොකළ යුතු කරුණකි. එනම් තමන් කරන වරදෙහි විපාකය කවර මොහොතක හෝ තමන් පසුපස පැමිණෙන බවය.එක් අවස්ථාවක බුදුරජාණන් වහන්සේ වැරැදි කරන පුද්ගලයන් පසුපස එහි විපාක පැමිණෙන බව පෙන්වා දීමට මේ ගාථා රත්නය දේශනා කොට වදාළහ.  යො අප්පදුට්ඨස්ස නරස්ස දුස්සතිනැලිගම ශ්‍රී ශෛලාසන්නාරාමාධිපති, අමරපුර අරියවංශ සද්ධම්ම යුක්තික මහා නිකායේ කොළඹ පළාත් අධිකරණ සංඝනායක මහර ප්‍රාදේශීය ශාසනාරක්ෂක මණ්ඩලයේ සභාපති මාකුරේ පියනන්ද නා හිමිසුද්ධස්ස පොසස්ස අනඩ්ගණස්සතමෙව බාලං පච්චෙති පාපංසුඛුමො රජො පටිවාතංව ඛිත්තොදුහුවිලි ටිකක් ගෙන උඩු සුළඟට වීසි කළේ යැයි සිතන්න. ක්ෂණයකින් ඒවා ඔබ වෙතම ආපසු පැමිණේ. අනුන්ට ද්වේෂ නො කරන, අනුන්ට වරද නොකරන පිරිසුදු පුද්ගලයකුට යම් තැනැත්තෙක් අපරාධයක් කරයි නම් එහි විපාක ඒ පුද්ගලයා වෙත පැමිණෙන්නේ උඩු සුළඟට දැමු දුහුවිලි ආපසු තමා වෙතම පැමිණෙන්නා සේ ය. මේ ගාථා රත්නයේ අර්ථය එයයි. කරන ලද පාපයන් ගේ විපාක තමන්ටම විඳින්නට සිදුවන බව මේ අනුව පැහැදිලිය. අප ජීවිතය සකස් කර ගත යුතු වන්නේ මේ ධර්මතාවයන් අනුවය. එසේ නොකොට අනුන්ට හිංසා පීඩා සිදුවන සේ කටයුතු කළේ නම් තමන්ට මෙලොව පමණක් නොව පරලොව ද සැනසීමක් අත් නොවන බව වටහා ගත යුතු ය.යම් පුද්ගලයෙක් කරුණා, මෛත්‍රී ආදි ගුණාංගයන්ගෙන් යුතුව මම කවර ලෙසකින් සැප කැමැත්තේ වෙම් ද, කවර ලෙසින් දුක පිළිකුල් කරන්නේ ද? ලෝ වැසි අන් සියලු දෙනා ද එසේ වෙතියි සිතා කටයුතු කරන්නේ නම්, එසේ සිතා, කිසිවෙක් දණ්ඩනයෙන් නොපෙළෙයි ද, නොතලයි ද හේ මනුෂ්‍ය වූයේ මිනිස් සැප ලබන්නේ ය. දෙවි වූයේ දෙව්සැප ලබන්නේ ය. ඒ දෙකම ඉක්ම වූයේ නිර්වාණ ගාමී මාර්ගයට ළඟා වන්නේ ය.යම් පුද්ගලයෙක් ජීවිතයේ සැප කැමති නම් මෙසේ කල්පනා කළ යුතු ය. මා මෙන් ම මේ ලොව සියලුම සත්ත්වයෝ දණ්ඩනයෙන් තැති ගනිති. මා මෙන් ම මේ ලොව සියලු සත්ත්වයෝ ජීවිතයට පි‍්‍රය ය. ඒ නිසා මම කිසිවෙකු ගේ ජීවිතයට හානියක් නොකරමි. කිසිවකුගේ කායික, මානසික සුවය නැතිවන ආකාරයේ ක්‍රියාවක් නොකරමි. මේ ලොව සියලු දෙනාටම මෙත් සිත් පතුරුවමි යනුවෙනි.තමන්ට මෙන් ම අනුන්ට ද මෛත්‍රීය කිරීමේ අනුසස් රැසක්, තථාගතයන් වහන්සේ මෙත්තානිසංස සූත්‍රයේ දී පෙන්වා දුන්හ. කුඩා දරුවකුට පවා උදේ සවස පුරුදු පුහුණු කළ යුතු මෛත්‍රී භාවනාව සියලු සත්ත්වයින් වෙත මෛත්‍රිය පැතිරවීමට මහෝපකාරී වන උතුම් භාවනාවකි.  “මම නිදුක් වෙම්වාමම නිරෝගී වෙම්වාමම සුවපත් වෙම්වා...”ආදී ලෙසින් ආරම්භ කොටමා මෙන් ම සියලු සත්ත්වයෝනිදුක් වෙත්වානිරෝගී වෙත්වාසුවපත් වෙත්වා...ආදි වශයෙන් මෛත්‍රී භාවනාව වඩන පුද්ගලයා තමන්ට මෙන් ම සියලු ලෝක සත්ත්වයා ගේ සැප කැමති පුද්ගලයෙක් බවට පත් වේ.දිව්‍ය ලෝකය, මනුෂ්‍ය ලෝකය සතර අපාය ආදී කොතැන උපත ලැබුවත් නිර්වාණ මාර්ගයට ප්‍රවිෂ්ට නොවූ පුද්ගලයෝ නැවත නැවත උපදිති. අනාදිමත් කාලයක් ඉපදෙමින්, මැරෙමින් යන මේ සංසාර ගමනේ දී අපට මව, පියා, සැමියා, බිරිය, දුව, පුතා ආදි ඥාතීත්වයන්ගෙන් සසරේ දී හමු නොවූ කිසිදු සත්ත්වයෙක් නොමැත. සියලු සත්ත්වයෝ විවිධ ආත්මයන් හිදී අප ගේ ඥාතීහුය. අනාගතයේ දී ත් එසේමය. නිවන් ලබනාතුරුම එසේම ය.තමන්ට වඩා කුලයෙන්, ධනයෙන් බලයෙන් අඩු යැයි කිසිවකුට තලා පෙළා හිංසා කිරීමේ අයිතියක් කිසිවකුට නැත. මේ ලොව ජීවත් වීමේ පොදු අයිතිය සෑම දෙනාටම එක හා සමානය. අප ජීවිතය හසුරුවා ගත යුතු වන්නේ කිසිවකුට හිංසාවක් පීඩාවක් නොවන ලෙසටය.ධර්මයෙන් ජීවත්වන පුද්ගලයා ධර්මයෙන් ම ආරක්ෂා කරන බව දහමේ සඳහන් ය. අනුන්ට හිංසා පීඩා නොකරන පුද්ගලයාට අනුන්ගෙන් සිදුවන හිංසා පීඩා අවම ය. අනුන් තලා පෙළා හිංසා කරන, අනුන් ගේ දේ පැහැර ගෙන, එසේත් නැතිනම් අවමන් කොට සිත් වේදනා ගෙන දෙන අය පරලොව දී පමණක් නොව මෙලොව දී ද දුකට, පීඩාවට, වේදනාවට පත්වන බව අමතක නොකළ යුතු ය.බෞද්ධ සාහිත්‍යයේ එන කෝක නම් වැද්දාගේ කතාව එය තේරුම් ගත හැකි සරල උදාහරණයකි.කෝක නම් වැද්දා දිනක් දඩ බල්ලන් පිරිවරා දඩයම් පිණිස යන්නේ ය. යන මඟ ඉදිරියේ පිඬු සිඟා වඩින භික්ෂුන් වහන්සේ නමකි. උන්වහන්සේ දුටු වැද්දා ‘අද නම් මට හිස් අතින් ආපසු එන්නට වේ ය’ යි සිතන්නේ ය.වැද්දා සිතු ලෙසම එදින කිසිදු දඩයමක් කර ගන්නට නො හැකි වූයේ ය. රෑ බෝ වී ආපසු එන ගමනේ ද ඒ භික්ෂුන් වහන්සේ හමු වුණි. වැද්දා ගේ කෝපය ඉහ වහා ගියේ ය. කිසිදු වරදක් නොකළ භික්ෂුන් වහන්සේ වෙත දඩ බල්ලන් මෙහෙය වූයේ ය.බල්ලන්ගෙන් බේරෙන්නට මඟක් නොවූ උන්වහන්සේ ගසකට නැඟ ගත්හ. වැද්දා උන්වහන්සේ ගේ කකුලට ඊතල විදින්නේ ය. වේදනාවටත්, කලබලයටත් පත් භික්ෂුක් වහන්සේ ගේ සිවුර ගස පාමුල සිටි වැද්දා ගේ හිස මත වැටුණේය. භික්ෂුන් වහන්සේ ගසින් බිමට වැටුණෙ යැයි සිතූ දඩ බල්ලෝ වැද්දා සපා කා ජීවිතක්ෂයට පත් කළහ.තමන් කළ පවෙහි විපාකය මේ වැද්දාට ඒ මොහොතේ දී ම විඳින්නට සිදුවිය. අනුන්ට හිංසා පීඩා නොවන ලෙස කටයුතු නොකිරීමට, එසේ අනුන් වේදනාවට පත් කිරීමේ විපාක තමන්ටම විඳින්නට සිදුවන බව වටහා ගැනීමට මේ කතා පුවත ම ප්‍රමාණවත් ය.සාකච්ඡා කෙළේ රමණී සුබසිංහඡායාරූපය විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=as1110167</link>
    <topic>ගම්රටවල් අස්වද්දා රටට බත සරිකළ උදවියට සිත් සතොසින් දුන් දානය</topic>
    <author>ඡායාරූප හා විස්තර</author>
    <content>ගම්රටවල් අස්වද්දා රටට බත සරිකළ උදවියට සිත් සතොසින් දුන් දානයඔවුන් මැදිරිගිරිය ජනපදයට පැමිණියේ ජනපද ක්‍රමය ආරම්භ කළ කාලයේදීය. එදා සිට වනයේ සතා සිවුපාවුන්ගේ ගැහැට විඳිමින් මහ පොළොව සමඟ හැපී රටට බත දෙන්න අප්‍රමාණ වූ දහදිය හෙළූහ.එදා එලෙස මැදිරිගිරියට පැමිණ පදිංචි වූ පිරිසෙන් අද ඉතිරිව ඇත්තේ කීප දෙනෙකි. නවරත්න බණ්ඩා වෑත්තෑව මහතා ද ඉන් අයෙකි. ඔහුගේ දැන් වයස අවුරුදු 78කි.වෑත්තෑව මහතා පසුගියදා අපූරු පින්කමක් කළේය. ඒ තම දෙමවුපියන්ට පිං පිණිසත් තම උපන් දිනයත් වෙනුවෙනි. ඔහු මේ අපූරු දානය දුන්නේ මැදිරිගිරිය ජනපදය ආරම්භයේ තමන් සමඟ රජරට පැමිණ ජීවිත පරදුවට තබා පොළොව අස්වැද්දූ සිය සමකාලීනයන් අතරින් දැනට ජීවතුන් අතර සිටින අය සඳහාය.ඒ පිරිස ගණනින් 350කි. පසුගිදා එකම තැනකට කැඳවුණු මේ පිරිසට වෑත්තෑව මහතා දානයත් සමඟ චීත්තයක් හා සරමක් පිරිනැමීය.”මගේ දැන් වයස 78ක් වෙනවා. අපි මේ රටට ඇවිල්ලා රටට බත් දෙන්න අනන්ත අප්‍රමාණ දුක් වින්දා. අලි, කොටි, වලස්සු, කුළු හරකුන්ට මුහුණ දුන්නා.සතා සර්පයා සමඟ පොර බැදුවා. ගංවතුර නියඟ සුළි සුළං අව්ව වැස්ස පින්න, දේශපාලන පෙරළි, භීෂණ, ඇස් ලෙඩ, උණ ආදියට මුහුණ දුන්නා.පොළොව අස්වැද්දුවා, නිදිමැරුවා. වයසට ගියා. වැඩි දෙනකු මැරුණා. ටික දෙනෙක් වයෝවෘද්ධව අහිංසකව ජීවත්වෙනවා.මම අවුරුදු විස්සක් සමථ මූල මණ්ඩලයේ සභාපති වශයෙන් කටයුතු කරන නිසා අද මිනිස් සමාජයේ තිබෙන අමනුස්සකම් අධර්මිෂ්ටකම් හොඳට තේරුම් ගියා. ඒවා පේනවා. මං ඒවා සමථයකට පත් කොට නිරවුල් කරලා දෙනවා.සමහර දරුවෝ මවුපියන්ට සලකන්නේ නෑ. ගහනවා. බණිනවා. අතපය කඩනවා. හරියට කන්න අඳින්න දෙන්නෑ. ඉඩම අයිති කරගෙන මව්පියෝ පාරට ඇද දාන න්‍යායක් තිබෙනවා.සමහර බෑණල බිරියගේ මව්පියන්ට සලකන්නේ ඉතාම පහත් විදියට. ලේලිලා සලකන්නෙ පරම හතුරෝ විදිහටයි. තමා හරියට නොකා නොබී හදපු දරුවෝ සලකන්නෙ ඊටත් නරක විදියටයි.ඕව ගැන කල්පනා කරල දැකලා මට හිතුණා මනුස්සකමක් හා යුතුකමක් කරන්න ඕන කියලා.දැනට ජීවත්වන වයසට ගිහිල්ලා හුදෙකලා වෙලා සිටින මගේ පැරැණි හිතවත් සියලු දෙනාම මගේ ගෙදරට ගෙන්නලා ජීවිතේ ගැන කතා කරල තේ එකක් දීලා ආහාර වේලක් දීලා පොඩි තෑග්ගක් දුන්නා.මේ කටයුත්ත සඳහා මගේ දරුවන්, ලේලිලා, බෑනලා මට සම්පූර්ණ සහයෝගය දුන්නා. මට එය විශාල ශක්තියක් වුණා.” යයි වෑත්තෑව මහතා මෙහිදී පැවසීය.  ඡායාරූප හා විස්තරඅමරසූරිය ගලප්පත්තිහිඟුරක්ගොඩ සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av1110162</link>
    <topic>පිටරටකට නොගියා නම් මමත් අද ප්‍රවීණ සිනමා නිළියක්</topic>
    <author>තුෂාරි වික්‍රමසිංහ</author>
    <content>පිටරටකට නොගියා නම් මමත් අද ප්‍රවීණ සිනමා නිළියක්පේ‍්‍රමා ගණේගොඩසිංහල වේදිකා නාට්‍ය කලාවේ එක් පරිච්ඡේදයක ඇය හැඳින්වූයේ මෙරට ‘වේදිකාවේ රැජන’ ලෙසය. 60 දශකයේ සුගතපාල ද සිල්වාගේ නාට්‍ය ගණනාවකින් වේදිකාවට පිවිසි ඈ සම්මානනීය වේදිකා නාට්‍ය රංගන ශිල්පිනියක ලෙස අභිෂේක ලබන්නට තරම් වාසනාවන්ත වූවාය.පේ‍්‍රමා ගණේගොඩ සිය රංගන ප්‍රතිභාවේ හිණිපෙත්තටම අවතීර්ණව සිටින මොහොතක වේදිකාවෙන් සමුගෙන දුරු රට බලා පියාසර කරන්නට වූවාය. දශක හතරකට ආසන්න කාලයක් දුරු රට දිවි ගෙවන ඇය පසුගිය දා ඇගේ කලා තොරතුරුත් පෞද්ගලික දිවිය පිළිබඳ තොරතුරුත් මා සමඟ බෙදා හදා ගත්තේ කෙටි නිවාඩුවක් සඳහා මෙරටට පැමිණ සිටියදීයි.පේ‍්‍රමා ගණේගොඩ සොඳුරු යුවතිය වේදිකා නිළියක බවට පත් කළ ඒ අතීත ආවර්ජනයෙන්ම අපේ කතාබහ අරඹමු.ඒ කාලේ පණීභාරත වගේ ජනපි‍්‍රය ප්‍රවීණ නර්තන ශිල්පියෙක් හිටියා, හීන් බබා ධර්මසිරි කියලා. ඔහුගේ නර්තන පාසලට මමත් ගියා. මේ කාලසීමාවේදී ලංකාවේ දැවැන්ත සුළි සුළඟක් ඇතිවුණා. එයින් අසරණ වුණු අයට ආධාර දෙන්න, හීන් බබා ධර්මසිරි කලායතනයේ සිසු සිසුවියන් නර්තන ප්‍රසංගයක් සංවිධානය කළා. මමත් ඊට දායක වුණා. මේ ප්‍රසංගය නරඹන්න සුගතපාල ද සිල්වා ඇවිත් තිබෙනවා. ප්‍රසංගය ඉවර වුණාට පස්සෙ ඔහු මාව හොයාගෙන වේදිකාව පිටුපසට ආවා.වේදිකාව පිටුපසට ඇවිත් ඔහු මොනවද කිව්වේ?හරි ලස්සනට නැටුවා. රඟපාන්න ආසයි ද කියලා ඇහුවා.ඔබ මොකද කිව්වේ?මගෙත් පුංචි වයස. මට අවුරුදු 15 ක් විතර ඇති. මම කිව්වා, අනේ! මම රඟපාන්න දන්නෙ නැහැ කියලා. එතකොට ඔහු කිව්වා, රඟපාන්න දන්නෙ නැත්නම් ගොඩාක් හොඳයි. මොකද මට එතකොට ඔයාට රඟපෑම උගන්වන්න පුළුවන් කියලා. ඒ අනුව අම්මයි මමයි ඒ කාලේ නාට්‍ය පුහුණුවීම් කරන ‘රෝයල් ප්‍රයිමරිය’ට ගියා. මුලින්ම කළේ මගේ ෆොටෝ ගත්ත එක.මාව වටකරගෙන කවුදෝ කැමරා කරුවෙක් ෆොටෝ ගන්නවා. බලනකොට ඒ ටෝනි රණසිංහගේ අයියා රැලෙක්ස් රණසිංහ. එයා ළඟට ඇවිත් පින්තූරෙට ඉන්න හැටි කියන කොටත් හිතට බයයි. මොකද මීට පෙර මෙවැනි දේවල් මට හුරු පුරුදු නැති නිසා. පින්තූර අරගෙන පස්සෙ ‘තට්ටු ගෙවල්’ නාට්‍යයේ ස්ක්‍රිප්ට් එක අතට දුන්නා.ඔබත් සමඟ වේදිකාවට එක්වන්නේ ටෝනි රණසිංහ, ජී. ඩබ්ලිව්. සුරේන්ද්‍ර, වික්‍රම බෝගොඩ වැනි ක්ෂේත්‍රයේ නමක් හදාගෙන සිටි දැවැන්ත නළුවන්. හිතේ චකිතයක් බියක් ඇතිවුණේ නැත්ද?මම ඒ ගොල්ලන් ගැන අහලා තිබුණා. බයකුත් දැනුණා. නැත්තේ නැහැ.ඊට පස්සෙ?ඊට පස්සෙ ‘හරිම බඩු හයක්’ නාට්‍යයෙන් මම හුඟාක් ජනපි‍්‍රය වුණා. ඒ නාට්‍යයේ චරිත හයක් තිබුණා. එකම පවුලේ අම්මා, තාත්තා, ලොකු දුව, ලොකු පුතා, පොඩි පුතා, පොඩි දුව කියලා. වරෙක ටයිම්ස් පත්තරේ තිබුණා’Qභඥඥද ධට බඩඥ ඉබචඨඥ’ කියල මාව හඳුන්වා දීලා. ඇත්තටම ඒ කාලේ අද වාගෙ මාධ්‍ය බහුලව තිබුණෙ නැහැ. ජනපි‍්‍රයත්වය හොයාගෙන අපි මාධ්‍ය පස්සෙ ගියෙ නැහැ. මාධ්‍ය අපේ හැකියාව දැකලා අපිව අගය කළා. ඒ ගැන මට තියෙන්නේ හරි සතුටක්.ඔබ හොඳම වේදිකා නාට්‍ය නිළිය ලෙස පිට පිට සම්මාන ලබා ජනපි‍්‍රයත්වයේ ඉහළම තලයේ ඉන්නා කාලේදීම රංගනයට සමු දෙනවා.මම 1971 දී තමයි එංගලන්තයට ගියේ. මගේ මහත්තයාට බ්‍රිතාන්‍ය ගුවන් සමාගමේ රැකියාවක් ලැබුණා. ඒ නිසා ඔහුත් සමඟ එංගලන්තයේ ජීවත්වෙන්නට ගියා.ඔබ සිනමාවටත් පිවිසුණා. ඒත් ඔබේ සිනමා රංගන එතරම් කතාබහට ලක්වුණේ නැහැ. ඒ ඇයි?ඇත්තටම මම සිනමාවට සම්බන්ධ වුණේ රංගනය පිළිබඳ හදාරල නෙමෙයි. ඒ වගේම වේදිකා නාට්‍ය කලාවේ මට සුගතපාල වගේ දැවැන්තයෙක් සිනමාවේදී හම්බ වුණේ නැහැ. වේදිකාව තරමට සිනමාව පිළිබඳ පැහැදීමක් මගේ හිතේ තිබුණෙත් නැහැ. මම මේකප් දාගෙන, අද කොටසක් කරනවා හෙට කොටසක් කරනවා අද අඬනවා, හෙට හිනා වෙනවා, මට ඒ දේවල් ගැලපුණේ නැහැ. ඒ නිසා සිනමාව මගෙන් දුරස්ථ වුණා.ඔබ විදේශගත නොවුණා නම්?මම සිනමාව ගැන හොඳින් හදාරලා සිනමාවේ ලොකු ගමනක් යන්නට ඉඩ තිබුණා. අද මේ රටේ ප්‍රවීණ නිළියන් අතරේ මගේ නමත් රැඳෙන්නට ඉඩ තිබුණා.ඔබේ ජීවිතය ගැන ආපසු හැරී බලත් දී ඔබට හිතෙන්නේ කුමක් ද?අප්‍රමාණ සතුටක් දැනෙනවා. මෙරට සිටි ප්‍රවීණතම නාට්‍ය ශිල්පීන් වන සුගතපාල ද සිල්වා, හෙන්රි ජයසේන, දයානන්ද ගුණවර්ධන, ගුණසේන ගලප්පත්ති වැනි ප්‍රවීණයන්ගේ යුගයේ ඒ කියන්නේ ලංකාවේ වේදිකා නාට්‍ය කලා ඉතිහාසයේ ස්වර්ණමය යුගය නියෝජනය කළ කලා ශිල්පිනියක් වීම හරිම සතුටක්. ඒ වගේම මගේ සැමියා පි‍්‍රය විජය ෆොන්සේකා මට හමුවීමත් ඔහු වැනි ස්වාමි පුරුෂයෙක් ලැබීමත් මගේ ජීවිතේ මා ලැබු භාග්‍යයක් ලෙසයි මම සලක්නේ.ඔබ එංගලන්තයේ ජීවිතයට හුරු වුණේ කොහොම ද?ඒ ජීවිතයට හුරු වෙන්න ටික කලක් ගියා. මමයි පුතයි දෙන්නම ඇඬුවා, එහෙ ඉන්න බැහැ කියලා. ඒත් මගේ සැමියා ඒ හැම විටකම අපිව අස්වැසුවා. පුතාට අවුරුදු තුනයි එහෙට යනකොට. පුතා ටික ටික ලොකු වෙන කොට ඉබේම ඒ පරිසරයට හුරු වුණා. අපි මාස තුනකට සැරයක් ලංකාවට එනවා, යනවා. ඒත් තව ටික කලෙකින් ලංකාවේ ස්ථිර පදිංචියට එනවා. ඒ මගේ සැමියා සේවයෙන් විශ්‍රාම ගත් දවසට.ඔබ දුරු රට හිටියත් ලංකාවේ කලාව සමඟ කලාකරුවන් සමඟ ඉතාම කිට්ටුවන්තියක්.එංගලන්තයේ අපේ ගෙදර, අපේ රටේ කලා ශිල්පීන් එහෙ ගියාම ඒක ඔවුන්ගේ ගෙදර වගේ. ඒ තරම් බැඳීමක් ඔවුන් සමඟ අපේ පවුලේ අයගේ තිබෙන්නේ. හැම කලා ශිල්පියෙක් වගේම එංගලන්තයට ආවහම අපේ ආදර සත්කාර ලබන්න අමතක කරන්නෙ නැහැ. ඒ වගේම තමයි අපි ලංකාවට ආවහම ඔවුන් නිතරම අපි බලන්නත් එනවා. ඒ වගේම අපි නිතරම දුරකථනයෙන්, අන්තර්ජාලයෙන් හමු වෙනවා.ඔබේ අනාගත බලාපොරොත්තු?ප්‍රවීණ ශිල්පින් යොදාගෙන වේදිකා නාට්‍යයක් නිර්මාණය කරන්න ලොකු ආසාවකින් ඉන්නවා.තුෂාරි වික්‍රමසිංහ‘කලා කෙත අස්වැද්දවීමේ’ මහින්ද චින්තන වැඩපිළිවෙළ හා මහින්ද චින්තන ඉදිරි දැක්මට අනුව, කලාකරුවන් උදෙසා සේවා සපයන සියලු ආයතන විධිමත්ව ක්‍රියාත්මක කිරීම අරමුණු කොට ගෙන පසුගියදා (සැප්. 15 වැනිදා) ‘සංස්කෘතික හා කලා කටයුතු ජනාධිපති සම්බන්ධීකරණ ඒකකයක්’ විවෘත විය.සංස්කෘතික හා කලා කටයුතු ඇමැති ටී. බී. ඒකනායක හා ජනාධිපති කාර්ය මණ්ඩල ප්‍රධානී ගාමිණි සෙනරත් මහත්වරුන්ගේ ප්‍රධානත්වයෙන් ආරම්භ වූ මෙම විශේෂ කාර්යාලය මඟින්, සංස්කෘතික හා කලා කටයුතු අමාත්‍යාංශය, සංස්කෘතික කටයුතු දෙපාර්තමේන්තුව, ටවර් හෝල් රඟහල පදනම, කලා මණ්ඩලය හා අනු මණ්ඩල, රැඟුම් පාලක මණ්ඩලය, චිත්‍රපට සංස්ථාව, ජාතික තරුණ සේවා සභාව, ජනාධිපති සුබසාධන අරමුදල, සමාජ ආරක්ෂණ මණ්ඩලය හා රාජ්‍ය මාධ්‍ය ආයතන සෘජුවම සම්බන්ධීකරණය කෙරේ. විශාරද සමන් දිසානායක මෙම ඒකකයේ ජනාධිපති සම්බන්ධීකරණ ලේකම් වශයෙන් කටයුතු කරයි.ස්වාධීන රූපවාහිනි සේවයේ සභාපති රොස්මන්ඩ් සේනාරත්න, ඇමැති ටී. බී. ඒකනායක, ටවර් හෝල් රඟහල් පදනමේ සභාපති ඩග්ලස් සිරිවර්ධන, ජනමාධ්‍ය හා තොරතුරු අමාත්‍යාංශයේ ලේකම් ඩබ්ලිව්. බී. ගනේගල, විශාරද සමන් දිසානායක යන මහත්වරුන් මහා සංඝරත්නයෙන් ආශිර්වාද ලබාගත් මොහොත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av1110163</link>
    <topic>ලබන අවුරුද්දේ මම බඳිනවා</topic>
    <author>ගාමිණි සුසන්ත</author>
    <content>ලබන අවුරුද්දේ මම බඳිනවාඅනුෂා දමයන්තිපසුගියදා නිමාවුණු “ඩාන්සින් ස්ටාර් ඩාන්ස්” නර්තන තරගාවලියේ ජයග්‍රාහිකාව ලෙස කිරුළ හිමිකරගත්තේ ඇයයි. ඇයගේ ජයග්‍රහණය කිසිදු විවාදයකින් තොරව මුළු රටම පිළිගත්තේ ඇය සතු නර්තන හැකියාව නිසාමය. ඇය අනුෂා දමයන්ති. ඉතා නිහතමානී කලාකාරිනියක වන අනුෂා ක්ෂේත්‍රයේ සැමගේ සිත් දිනා ගැනීමට සමත් වූ තැනැත්තියකි. අද ‘තරුවක් සමඟ වරුවක්’ විශේෂාංගයට එක්වන්නේ අනුෂා දමයන්ති නම් වූ මෙම දක්ෂ රංගන නර්තන ශිල්පිනියයි. සිනමා නිළියයි.අනුෂා කොහොමද මේ දවස්වල කාලය ගත වෙන්නෙ?මේ දවස්වල මම තරමක් කාර්යබහුලයි. ‘මිණිපුර හටන’ ටෙලි නාට්‍යයේ රූපගත කිරීම්වලට සහභාගි වෙනවා. ඒ වගේ ම ඉදිරියේදී පැවැත්වෙන නර්තන ප්‍රසංග සඳහා පුහුණුවීම් කටයුතුවල නිරත වෙනවා. ඒ වගේම තවත් චිත්‍රපටයක රූපගත කිරීම්වලටත් සහභාගි වෙනවා. මම රංගනයෙන් දායක වුණු චිත්‍රපට 7 ක් තිරගත වීමට පෝලිමේ තියෙනවා.“ඩාන්ස් ස්ටාර් ඩාන්ස්” තරගාවලියේ හොඳම තරුව ලෙස අභිෂේක ලැබීමට ඔබ මොන වගේ කැපකිරීමක් ද කළේ?විශාල කැපකිරීමක්, උනන්දුවක් ඒ ප්‍රසංගය වෙනුවෙන් මම දැක්වූවා. ඒ අවුරුද්ද පුරාම මම හිටියෙ ඩාන්ස් ස්ටාර් ඩාන්ස් තරගයත් එක්ක. එවැනි කැපකිරීමක් කළ නිසයි මට ඒ තරගය ජයගන්න ලැබුණේ.“ඩාන්ස් ස්ටාර් ඩාන්ස්” තරගාවලියට ඔබ ඉදිරිපත් කළ නර්තන නිර්මාණය කළේ කවුද?ඒ සෑම නර්තන නිර්මාණයක්ම කළේ මම. ඒ වගේම නර්තන සඳහා අඳින ඇඳුම්, වේදිකා පසුතල පිළිබඳ අවසන් තීරණය ගත්තෙත් මමමයි. මේක නර්තනය තුළ මා තනිවම කළ සටනක් කියන්න පුළුවනි.ඔබට ජයග්‍රහණය ලැබෙයි කියල ඔබ විශ්වාස කළා ද?මීට පෙර නර්තන තරගාවලියකදී මට නියම තැනක් නොලැබුණු විට මගේ ආදරණීය පේ‍්‍රක්ෂකයන් ගොඩක් කනගාටු වුණා. නමුත් මේ නර්තන තරගාවලිය ගැන මගේ ආදරණීය පේ‍්‍රක්ෂකයන් විශාල බලාපොරොත්තුවක් තබා තිබුණා. මටත් වඩා මගේ ආදරණීය පේ‍්‍රක්ෂකයන්ට මා ගැන විශ්වාසයක් තිබුණා. ඒ නිසා මම මහන්සි වෙලා නර්තන පුහුණු වුණා. එවිට මටත් කිසියම් විශ්වාසයක් ආව මේක ජයග්‍රහණය කරන්න පුළුවනි කියලා. මේ ජයග්‍රහණය මම තනියෙන් ලබාගත් එකක් කියල මම කොහෙත්ම හිතන්නෙ නෑ. මම හිතන්නෙ මේ ජයග්‍රහණය මට උදව් කළ සැමගේ ජයග්‍රහණයක් කියල.අවසන් මහා තරගයේ ප්‍රතිඵල ප්‍රකාශයට පත්කළ අවස්ථාවේ ඔබට ඇතිවුණු හැඟීම මොකක්ද?ඒ අවස්ථාවේ ඇතිවුණු හැඟීම විස්තර කරන්න අමාරුයි. ඒක ඒ තරම්ම ආස්වාදජනක හැඟීමක්. මට මෙතනදි තියෙන ලොකුම සතුට තමයි මගෙ අම්මගෙ බලාපොරොත්තුව ඉටු කරන්න ඉඩ ලැබීම. ‘අනුෂා ඔබයි ජයග්‍රහණය කළේ’ කියල නිවේදනය කරන විට එකවරම සිහියට නැඟුණේ මගෙ අම්මව.ඔබේ ජයග්‍රහණය ගැන ඔබ තරම්ම සතුටු වුණු ඔබේ සමීපතමයා කවුද?ඒ මගේ අම්මා. මගේ ජයග්‍රහණයේ නියම හිමිකාරිය ඇය. ඒ නිසයි මම හැම විටම කියන්නෙ මේක මගෙ අම්මගෙ ජයග්‍රහණයක් කියල. මම මේ වැඩසටහනට සහභාගි වෙන්න මුලින්ම අකැමැති වුණා. හැබැයි මට කළ ආරාධනයට මම ස්වර්ණවාහිනියට ස්තුතිවන්ත වෙනවා. මම බෑ කියද්දි මට යන්න එපා කියල ගොඩක් දෙනෙක් කියද්දි, නැහැ ඔයා යන්නම ඕන මේ වැඩසටහනට කියල මාව උනන්දු කළේ අම්ම. ඒ නිසයි මේ තරගයේ නියම ජයග්‍රාහිකාව මගේ අම්ම වෙන්නෙ.තරගාවලියේ අවසානයෙන් පසුව එහි ප්‍රතිඵල ගැන කිසිම කතාබහක් ඇතිවුණේ නෑ. ඔබ කොහොමද ඒක දකින්නෙ?ඒක සුවිශේෂි දෙයක්. ඒකෙ සම්පූර්ණ ගෞරවය හිමිවෙන්න ඕන ස්වර්ණවාහිනියෙ වැඩසටහන් අධ්‍යක්ෂ බුද්ධික කුලසේකර මහතාට. මෙම වැඩසටහන “රියැලිටි” කියන වචනයට නියම අර්ථකථනයක් ලබාදුන් වැඩසටහනක්. සෑම තැනකදීම පූර්ණ විනිවිද භාවයකින් මෙම වැඩසටහනේදී කටයුතු සිදුවුණා. අවසන් මහා තරගයේදී එස්. එම්. එස්. ලැබුණු ආකාරය සෑම තරගකරුවකුගේම තරගකාරියකගේම පවුලේ එක් සාමාජිකයකුට නරඹන්න අවස්ථාව ලැබුණා. මේ තරගයේ අව්‍යාජ භාවයට එය කදිම උදාහරණයක්.මෙම තරගාවලියේ එක් නර්තනයක් සඳහා ඔබ වේදිකාවට නයෙක් ගෙනාවේ ඇයි?මට අවශ්‍ය වුණා පේ‍්‍රක්ෂකයන්ට සජීවී අත්දැකීමක් ලබා දෙන්න. ඒ වගේම චිත්‍රපටවල මෙවැනි දර්ශන තිබෙනවා නම් වේදිකාවේ අපට මේක කරන්න බැරි ඇයි කියලා මට හිතුණා. ඒ නිසයි මම එක් අවස්ථාවකදී නයෙක්, තවත් අවස්ථාවකදී අශ්වයෙක් වේදිකාවට ගෙනාවෙ. අවසන් මහා තරගයේදී මම අලි පැටියෙක් ගේන්න අදහස් කළා. ඒත් ඒකට මට අවසර ලැබුණේ නෑ.ඒක පුද්ගල නර්තන ප්‍රසංගයක් ඉදිරිපත් කරන්න අනාගත බලාපොරොත්තුවක් නැත් ද?අනිවාර්යෙන්ම මම ඒක පුද්ගල නර්තන ප්‍රසංගයක් පවත්වනවා. ඒ සඳහා අවශ්‍ය කාලය දැන්ම සොයාගන්න අමාරුයි. ඒත් ළඟදීම ඒක මම කරනවා.දැන් ඉතින් තනිකඩව හිටිය ඇති නේද?ගොඩක් දෙනෙක් මගෙන් අහන ප්‍රශ්නයක් තමයි ඕක. කලා ශිල්පිනියක් හැටියට මම ටිකක් කාර්යබහුල වුණු නිසයි මගේ විවාහය ටිකක් ප්‍රමාද වුණේ. හැබැයි ලබන වසරේ මගේ විවාහය සිදුවේවි.කොහොමද ඔබ ජීවිතය දකින්නෙ?සොබාදහමට අනුගතව අවංකව ජීවත්වන කෙනෙකුට කවදාවත්ම වරදින්නෙ නැති බවයි මගේ හැඟීම. කැපකිරීම් කරන්න පුළුවන්නම් ඕනෑම ජයග්‍රහණයක් ලබාගන්න පුළුවනි කියලයි මම හිතන්නෙ.මොනවද ඉදිරි බලාපොරොත්තු?මගේ ඒක පුද්ගල නර්තන ප්‍රසංගය ඉදිරිපත් කිරීම, චිත්‍රපටයක් නිෂ්පාදනය කිරීම, මගේ නර්තන දැනුම අනෙක් අයට බෙදා දීම වැනි බලාපොරොත්තු කීපයක්ම තියෙනවා.ගාමිණි සුසන්තඡායාරූපය -බර්නාඩ් ශ්‍රී කාන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av1110164</link>
    <topic>හිනා කතා</topic>
    <author/>
    <content>හිනා කතා‘හරි වැඩේ තමයි. මං ඔයාට හාද්දක් දෙනවා ඔයාගෙ පුංචි නංගි දැක්ක නෙ. එයා අම්මලට කියයි ද?’ පේ‍්‍රමපාල සුමාලි ගෙන් ඇසුවේ පසුතැවෙමිනි.‘ඒ ගැන ඔයා බය වෙන්ඩ එපා. නංගිට රුපියල් දහයක් දුන්නම හරි. මීට කලිනුත් එහෙම දුන්නම එයා කටක් හොල්ලන්නෙ නෑ.’ සුමාලි තම පෙම්වතා සනසමින් කීවාය.විවාහයෙන් හරියටම මාසයකට පසු ෂෙල්ටන් රැකියාවක් සඳහා විදෙස් ගත විය. තවත් මාසයකට පසු ඔහු තම බිරිඳට ලිපියක් එවීය. තම සේවා ස්ථානය ගැන කෙටි විස්තරයක් අඩංගු වූ එහි අවසානයේ මෙසේ ලියා තිබුණි.‘මෙහේ වැටුප් ලැබීම ටිකක් පරක්කුයි. වැටුප් ලද වහාම ඔයාට මා මුදල් එවනවා. එතෙක් මගේ දහසක් හාදු ඔබට පිරිනමමි.’සතියකට පමණ පසු ඔහුගේ බිරිය ඔහුට මෙසේ ලියා යැව්වාය.‘ඔයාගෙ හාදු දහස ලැබුණා. ගේ අයිතිකාරයා ඒවා භාර ගැනීමට කැමැති බවක් පෙනුණේ නැහැ. ඒත් බඩු ණයට ගත්ත කඩේ මුදලාලිට ඒවා විකිණීමට පුළුවන් වුණා. මීට ආදරණීය බිරිඳ.’පාර අයිනේ බෝක්කුවක් උඩ වාඩිවී ගලා යන ඇළ පාරට දෙකකුල් දමාගෙන සල්ලාපයේ යෙදී සිටි රොෂාන් සහ චමිල තමන් පසුකර යන්නට ආ සුරූපී තරුණියක් දෙස බලා සෝපහාසයෙන් මෙසේ කීවෝය. ‘මේ කොල්ලො දෙන්නට එක කෙල්ලයි’‘ඉතින් මොකෝ!’ හිස ගස්සා ඔවුන් දෙස නොබැලු තරුණිය මෙසේ ද කීවාය.‘මගෙ කකුල් වල සෙරෙප්පු දෙකක්ම තියෙන්නෙ.’දුමින්ද විවාහයෙන් පසු තම බිරිඳ සහ මව සමඟ සතියක උඩරට සංචාරයක නිරත විය. ඔවුන් මුලින්ම ගියේ ප්‍රසිද්ධ දිය ඇල්ලක් බැලීමට ය.‘පුතේ බැරි වෙලාවත් මෙතනින් මාවයි, චමිලාවයි වතුරට වැටුණොත් එහෙම, උඹ කාවද පැනලා බේරා ගන්නෙ?’ හදිසියේම මව ඇසු විට දුමින්ද අසීරු තත්ත්වයකට පත්ව, ඉතා අසරණ බැල්මක් චමිලා වෙත හෙළීය.‘නෑ... නෑ... ඔයා මාව බේරා ගන්ඩ ඕනෙ නෑ. ඔයා පැනලා අම්මව බේර ගන්න.’ චමිලා සැණෙකින් කීවාය.‘ඇයි දුව එහෙම කිව්වෙ?’ රාණි පුදුමයට පත්ව ලේලියගෙන් විමසුවාය.‘නෑ අම්මේ, මාව බේරාගන්ඩ ඕන තරම් මිනිස්සු පනීවි.’ චමිලා සිනාසෙමින් කීවාය.තම පුත් සනත් විශේෂඥ වෛද්‍යවරයකු වනු දැකීම වෛද්‍ය අමරසේකර ගේ අභිලාෂය විය. ඒ වෙනුවෙන් ඔහු කළ කැපවීමේ ප්‍රතිඵලයක් ලෙස තරුණ සනත් වෛද්‍ය විද්‍යාලයට ඇතුළුව ඉගෙන, වෛද්‍යවරයෙක් විය. විශේෂඥ වෛද්‍යවරයකු වීම සඳහා ඉගෙන ගන්නා අතරතුර හේ තම පියාගේ ඩිස්පැන්සරියේ වෙදකම් කිරීම ඇරැඹීය.චිත්‍රපටියක්, නාට්‍යයක් නැරැඹීම වැනි කටයුත්තකට පවා නිවාඩුවක් නොගෙන එක දිගට වසර ගණනාවක් වෙදකම් කළ වෛද්‍ය අමරසේකර තම ඩිස්පැන්සරිය පුතාට භාර දී විදේශ සංචාරයක් සඳහා ගියේය.මාසයකට පසු ආපසු පැමිණි වෛද්‍යවරයා තම පුතු අමතා මෙසේ ඇසීය.‘කොහොමද පුතා ඩිස්පැන්සරියේ කටයුතු? හොඳට කරගෙන යනව ද?’‘ඔව් තාත්තෙ. ආ... තාත්තට මතකද අර ජෙරමියස් මුදලාලි. එයාගෙ බඩේ අමාරුවක් තිබුණා මතක ද? මම ඒක, එක බේත් වේලෙන් සනීප කළා. තාත්තා අවුරුදු පහක් බේත් කරලත් ඒක නිට්ටාවට සනීප කරන්න බැරි වුණා කියල මුදලාලි ස්තුති කරලා ගියා.’ සනත් කීවේ තරමක ආඩම්බරයකිනි.‘ඇත්ත ද?’ දිග සුසුමක් හෙළා ළය සැහැල්ලු කරගත් වෛද්‍ය අමරසේකර මෙසේ කීය.‘උඹව මෙඩිකල් කොලේජ් යවලා අවුරුදු 5 ක් ඉගැන්නුවේ ජෙරමියස් මුදලාලිගෙ ඒ බඩේ අමාරුව තමයි.’කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av1110165</link>
    <topic>‘ජොනී ඉංග්ලිෂ්’ ආයෙත් ඇවිදින්</topic>
    <author>කුමාර සිරිවර්ධන</author>
    <content>‘ජොනී ඉංග්ලිෂ්’ ආයෙත් ඇවිදින්වසර 2003 දී බ්‍රිතාන්‍යයෙන් ජේම්ස් බොන්ඩ් වර්ගයේ ප්‍රහසනමය ක්‍රියාදාම චිත්‍රපටයක් නිර්මාණය වූයේය. එහි ජොනී ඉංග්ලිෂ් නමැති සුපිරි ඔත්තුකරුවාගේ චරිතය රඟපෑවේ විකට නළුවකු ලෙස ‘මිස්ටර් බීන්’ චරිතය රඟපාමින් ලොව පුරා ජනප්‍රිය වූ රෝවන් ඇට්කින්සන්ය. ඔහු ඊට දශක දෙකකට පෙර නිල වශයෙන් බොන්ඩ් චිත්‍රපට පෙළට ඇතුළත් නොවූවත්, බොන්ඩ් චිත්‍රපටයක් වූ ෂෝන් කොනරි ප්‍රධාන චරිතය රඟපෑ, ‘නෙවර් සේ - නෙවර් අගේන්’ චිත්‍රපටයේ ද රඟපා තිබිණි. ‘ජොනී ඉංග්ලිෂ්’ නමැති එම චිත්‍රපටය ලොව පුරා ප්‍රදර්ශනය වෙමින් ඩොලර් ලක්ෂ 1600ක් ඉපැයුවේය.එම චිත්‍රපටයේ දිගුවක් ලෙස නිර්මාණය වූ ‘ජොනී ඉංග්ලිෂ් රීබෝන්’ මේ වනවිට ශ්‍රී ලංකාවේ ද ලොව පුරා ද ප්‍රදර්ශනය වෙමින් තිබේ.ජාත්‍යන්තර ඝාතකයන් පිරිසක් ලෝක නායකයකු මරා දමා මහත් විනාශයක් කිරීමට සැලසුම් කරති. බ්‍රිතාන්‍ය ඔත්තු සේවාවේ අරමුණ වූයේ එම විනාශය වැළැක්වීමය. මේ වනවිට MI 7 ඔත්තු සේවයේ සුපිරි ඔත්තුකරුවා වූ ශ්‍රීමත් ජොනී ඉංග්ලිෂ් ආසියාකරයේ පිටිසර ගම්මානයක විවේකීව කාලය ගත කරමින් සිටියි. එහෙත් ඔහුගේ නායකයන් වහා ඔහුව සේවයට කැඳවන්නේ ජාත්‍යන්තර ඝාතකයන් චීන අගමැතිවරයා ඝාතනය කිරීමට දරන තැත පරාජය කිරීම සඳහාය.ජාත්‍යන්තර ඝාතකයන් කටයුතු කරන්නේ කේ.ජී.බී., සී.අයි.ඒ. සහ බ්‍රිතාන්‍යයේ MI 7 ඔත්තු සේවා අසරණ කරමිනි.එහෙත් සම්මත ඔත්තු සේවා නිලධාරීන්ගේ උපක්‍රම හා දක්ෂතා පිළිබඳ විමසිලිමත්වන ඔවුන් අසම්මත ඔත්තුකරුවකුගේ මැදිහත්වීමක් කිසිසේත් අපේක්ෂා කරන්නේ නැත.එම අසම්මත ඔත්තුකරුවා ශ්‍රීමත් ජොනී ඉංග්ලිෂ්ය.රෝවන් ඇට්කින්ස් ගේම තිර රචනයක් වන ‘ජොනී ඉංග්ලිෂ් රීබෝන්’ ඔලිවර් පාකර් ගේ අධ්‍යක්ෂණයකි. රෝවන් ඇට්කින්සන්, ගිලියන් ඇන්ඩර්සන්, රොස්මන්ඩ් පයික්, මාෂා ෆට්සලාන්, ඩොමිනික් වෙස්ට් ඇතුළු නළු නිළියෝ මෙහි රඟපාති.මිස්ටර් බීන් මෙන් ප්‍රකට රෝවන් ඇට්කින්සන්හට ජොනී ඉංග්ලිෂ් නමැති අසම්මත සුපිරි ඔත්තුකරුවා ලෙස ජාත්‍යන්තර ඝාතකයන් පරාජය කිරීමට හැකිවේද?හාස්‍යය හා ත්‍රාසය නොමඳව ඇතුළත් ‘ජොනී ඉංග්ලිෂ් රී බෝන්’ පවුලේ සැමට එක්ව රස විඳිය හැකි චිත්‍රපටයකි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av1110166</link>
    <topic>‘කවුරුදෝ අර කවුළුවෙන්’ මුලින් ගැයුවේ මමයි</topic>
    <author/>
    <content>‘කවුරුදෝ අර කවුළුවෙන්’ මුලින් ගැයුවේ මමයිසනත් නන්දසිරි කියයි‘අමරදේවයන් හා නන්දා මාලිනිත් අනුන්ගේ සින්දු කියා තිබෙනවා’ඉහත සඳහන් මාතෘකාව යටතේ ජෝජ් රොබ්සන් ද සිල්වා පසුගිය සැප්තැම්බර් මස 16 වැනි ඉරිදා “රසඳුන” අතිරේක පුවත්පතට සපයා තිබුණු විස්තරාත්මක ලිපියෙහි ඇතැම් තැනෙක මහාචාර්ය සනත් නන්දසිරි ද අනුන්ගේ ගී ගැයු ගායන ශිල්පීන් අතර සිටියි. මුලින් ශාන්ති ගීතදේව ගැයු “කවුරුදෝ අර කවුළුවෙන් සිනාසී එබිකම් කළේ” ගීතය පසුව සනත් නන්දසිරි විසින් ද ගායනා කරනු ලැබීය. යන පුවත ගැනයි.එම ගීතය ඇතුළත් වූයේ 1971 වර්ෂයේ ශ්‍රී ලංකා ගුවන් විදුලි සංස්ථාවේ නිෂ්පාදකවරයකු වශයෙන් සේවය කළ ප්‍රවීණ ගීත රචකයකු වූ ඩෝල්ටන් අල්විස් මහතා විසින් රචනා කොට නිෂ්පාදනය කරන ලද “පංචමධුර” නමැති සංගීතමය වැඩ සටහනෙහිය.එම වැඩ සටහනෙහි සංගීත අධ්‍යක්ෂ වශයෙන් කටයුතු කළේ ශාන්ති ගීතදේව මහතාය. එම වැඩ සටහන් මාලාවේ ස්වභාවය වූයේ මසකට වරක් පැවැත්වීමත්, එක් එක් සංගීත අධ්‍යක්ෂවරුන් සඳහා පැවරීමත්, විවිධ ගායන ශිල්පීන් ශිල්පිනියන් ලවා ගීත ගැයවීමත් විය.එම පිළිවෙත අනුව ‘කවුරුදෝ අර කවුළුවෙන්’ ගීතය සඳහා ද එම ගීතය ඇතුළත් පංචමධුර වැඩසටහන සඳහා ද සංගීතය සැපයූයේ ශාන්ති ගීතදේව මහතාය.ගීතය ගැයවූයේ මා ලවාය. මම එම ගීතය ගැයීමි. පසු සතියෙහි ඩෝල්ටන් අල්විස් මහතා එම ගීතය තැටිගත කොට ගුවන් විදුලියේ සාමාන්‍ය ප්‍රචාරය සඳහා ද යොමු කරන ලදි. මසක් ඇතුළත ගීතය රසික පිරිස් අතරට ද පත්වී ඇති බැව් පෙනිණි.ඉන් මාස 4 කට පමණ පසුව ශාන්ති ගීතදේව මහතා “කවුරුදෝ අර කවුළුවෙන්” ගීතය තමාගේ සරල ගීත වැඩසටහන සඳහා ගයා ඇති බැව් මම දැන ගතිමි. එම ගීතයේ තනුව නිර්මාණය කළේ ඔහු නිසා ඔහු ගැයුවා ද යන්න මම නොදනමි. මම නම් එවැනි දේ නොකරමි.මම කිසිවෙකුගේ ගීත ගයා නමක් සාදා ගත් සංගීත ශිල්පියෙකු නොවෙමි. නැසීගිය ගායන ශිල්පියෙකුට උපහාරයක් සඳහා ඇතැම් විටක ගීතයක් දෙකක් ගයන්නට ඇත. ඒ පෞද්ගලික කීර්තියක් සඳහා නොවන බැව් ද ප්‍රකාශ කරමි.‘කවුරුදෝ අර කවුළුවෙන්’ නමැති ගීතය මා ගයා ඇති දිනය සහ තැටි අංකය ගුවන්විදුලි සංස්ථාවේ තැටි ගබඩාවෙහි පැහැදිලිව සඳහන් කර ඇත. දිනය :- 1971 - 02 - 06 දිනදීය. තැටි අංකය :-L. S. 8339 යනුවෙනි.ශාන්ති ගීතදේව මහතා ගයා ඇති එම ගීතයේ දිනය :- 1971 - 06 - 21 වේ. තැටි අංකය :- L. S. 8441 යනුවෙනි.මෙම දත්ත අනුව මෙම ගීතය මුලින් ගැයුවේ කව්රුන් විසින් ද යන්න පැහැදිලි වේ යැයි මම සිතමි.මෙරට සුවහසක් රසික රසිකාවියන් හට සත්‍යය වටහා ගැනීම් වස් මෙය නිවැරැදි කරන්නේ නම් මැනැවැයි මම යෝජනා කරමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av1110167</link>
    <topic>මිනිස්සු හිනාවෙන්නේ මගේ දැඟලිල්ලට</topic>
    <author>වසන්ත ජයසිංහ ආරච්චි</author>
    <content>මිනිස්සු හිනාවෙන්නේ මගේ දැඟලිල්ලටටෙනිසන් කුරේඅටුවා ටීකා නොලිව්වාට ටෙනිසන් කුරේ කියු පමණින් ඔහුගේ රංගනයත් ස්වරූපයත් ඔබේ මතකයට නැඟෙන බව අපි දන්නවා. හාස්‍ය රංගනයෙන්ම පමණක් පේ‍්‍රක්ෂක ඔබට සමීප වූ ටෙනිසන් මේ දිනවල තිරගත වන ‘කිව්වද නහී නොකිව්වද නහී’ සිනමා පටයෙනුත් ඔබට මුණ ගැහෙනවා.නැවතත් ඔබ අපට මේ දිනවල මුණ ගැහෙනවා ‘කිව්වද නහී නොකිව්වද නහී’ සිනමා පටයෙන්.පැහැදිලිවම මම මේ සිනමාපටය හේතු කාරණා කිහිපයක් නිසා වැදගත් කියන එක කියන්න ඕන. ලාල් පි‍්‍රයදේව හොඳ අධ්‍යක්ෂවරයෙක්. කාලයකට පස්සේ ඔහු සමඟ වැඩ කරන්න ලැබුණා. ඒ වගේම රන්ජන් රාමනායක සමඟ වසර කිහිපයකටම පස්සේ රඟපාන්න ලැබුණා. සිනමාව කියන්නේ හරිම සුන්දර දෙයක්. ‘පාර්ලිමන්ට් ජෝක්’ වලින් පසුවයි රන්ජන් සමඟ එකට රඟපෑවේ. අද වගේ ලොකේෂන් එකට ආවා ගියා කියන නළුවෝ නෙමෙයි එදා හිටියේ. අද එනවා තමන්ගේ කොටස කරනවා, යනවා. නමුත් එදා ලොකු එකමුතුවක් තිබුණා. ඉතිං මට මේ චිත්‍රපටයේදී නැවතත් ඒ පැරණි පුරුදු සිහිපත් වුණා කියලයි හිතෙන්නෙ.එදා වගේ නෙමෙයි අද ටෙනිසන් කුරේලට වැඩ අඩුයි ද?නැහැ. කවුද එහෙම කියන්නෙ.ඒත් දැන් අපි දකින්නේ ඉඳලා හිටලනේ.මෙහෙමයි එක කාලයක් තිබුණා එක දිගටම චිත්‍රපට තිරගත වෙන, රූගත වෙන කාලයක්. දැන් විවිධ ප්‍රශ්න තියෙනවානේ. අද චිත්‍රපටයක් කරලා ප්‍රදර්ශනය වෙන්න දිග පෝලිමක ඉන්න ඕන. බෙදාහැරීම් ප්‍රශ්න තියෙනවා. එතකොට ඉතිං කාලය පැනලා ඉවරයි. අනෙක් දේ මම කියන්නේ චිත්‍රපටයක් නම් චිත්‍රපටයක් වෙන්න ඕන. එතනින් මම කියන්නේ නැහැ සම්භාව්‍ය චිත්‍රපට බිහි නොවිය යුතුයි කියලා.අද අපි මොන තරාතිරමක හිටියත් කැමැතියි සතුටු වෙන්න. චිත්‍රපට ශාලාවකට එන්නේ මානසික ආතතිය හදා ගන්න නෙමෙයි මානසික ආතතිය දුරු කරලා සතුටු වෙන්න. ඒකයි අපි එදා කළ චිත්‍රපට අදටත් මිනිස්සුන්ට මතක. ඔය භූගෝල විද්‍යාව, අංක ගණිතය ඔය මොනවා දාලා චිත්‍රපට හැදුවත් වැඩක් නැහැ මිනිසුන්ට රසයක් නැත්නම්.හැබැයි ඉතිං ඔබ හාස්‍ය රංගනයටම කොටුවුණා මිසක් එතනින් එහාට ගියේ නැහැ කියලා හිතෙනවා.ඕක හරිම අපරාධ ප්‍රශ්නයක්. මොකද හාස්‍ය රංගනය කියන්නේ ලෙහෙසි පහසු දෙයක් නෙමෙයි. චරිතාංග රංගනය හාස්‍ය ඔය බෙදීමට මම කැමැති නැහැ. ජෝ අබේවික්‍රම මහත්මයත් හාස්‍ය රංගනයෙන් ආවේ.හැබැයි ඔහු එතනින් එහා විවිධ පරාසවලට ගියා නේ.ඇත්ත. හැබැයි ඔහු කියලා තිබුණ මිනිස්සු හිනස්සවන එක ලෙහෙසි පහසු දෙයක් නෙමෙයි කියලා. චාලි චැප්ලින් ගත්තොත් චරිතාංග නළුවෙක් නෙමෙයි ද? මේ හිනස්සවන එක හැමෝටම කරන්න බැහැ. පුළුවන් නම් ඔය කියන අයට කරලා පෙන්නන්න කියන්නකෝ. කවුරුත් මේවා අගේ කරන්නේ නැහැ. හැබැයි ලෝකේ අනෙක් රටවල මෙහෙම නැහැ.හාස්‍ය රංගනයෙන් මිදුණු යම් චරිතයක් ලැබුණොත් ඔබ එය භාර ගන්නව ද?අනිවාර්යයෙන්ම භාර ගන්නවා. මම මුලිනුත් කිව්වේ ජෝ අයියා පටන් ගත්තේ හාස්‍යයෙන්. හැබැයි එතනින් පස්සේ චරිතයේ සියුම් තැන් හඳුනාගෙන ඔහු චරිත කළා. හාස්‍ය හැමෝටම කරන්න පුළුවන් දෙයක් ද? මේක පින්සිද්ධ වෙන වැඩක්. මිනිස්සු හිනස්සන්න පුළුවන්නම් ඒක මොන තරම් පිනක් ද?මිනිස්සු හිනස්සන්න කියලා කුණුහරුප කියන එකවත් දෙපිට කැපෙන වචන කියන එක ද හාස්‍ය.මට එල්ල වුණු ප්‍රබලම චෝදනාව ඔය දේනේ. හැබැයි සමහර නිර්මාණ ආවා වැඩිහිටි ලේබලය යටතේ. ඒවට මුකුත් කියන්නේ නැහැ. මම පිළිගන්නවා මගේ නාට්‍යවල දෙපිට කැපෙන වචන තියෙනවා, නැතුවාම නෙමෙයි. හැබැයි අපි කියන්න ඕන දේ ව්‍යංගයෙන් කියනවා. මිනිස්සු අවංක වෙන්න ඕන. හිත කැතවුණ තැනයි ඔය ප්‍රශ්නය එන්නේ.එහෙට මෙහෙට ඇඹරිලා දැඟලිල්ලක් දැමු පමණින් එය හාස්‍ය රංගනයක් කියලා කියන්න පුළුවන් ද?මම සිනමාවට ආවෙත් ඔය දැඟලිල්ල මට තිබුණ නිසා. ඒ නිසා මම ඉන්න නාට්‍යයක් හෝ සිනමා පටයකට මිනිස්සු එනවා බලන්න. මේ ලෝකේ කොහේ ගියත් මිනිස්සු හිනා වෙන්නෙ, සතුටු වෙන්නෙ ඔය දැඟලිල්ල මට තියෙන නිසානේ. සමහර දරාගන්න බැරි අය මට කැපිලි කෙටිලි දැම්මා. නමුත් මට උපතින් ලැබිලා තියෙනවා හැකියාවක්. ඒ මිනිසුන්ව සතුටු කරන්න. මොන දේ කළත් මම ළඟ ප්‍රතිපත්තියක් තියාගෙනයි මම වැඩ කරන්නේ. අර කතාවක් තියෙනවනේ උප්පත්තිය විපත්තිය අතර ප්‍රතිපත්තිය නැති තැන නස්පත්තිය ය කියලා.කැප්ටන් කූල්, කුරුල්ලා, මෑන් ද මෑන්, ටාසන් ද බබා වැනි ඔබේ නාට්‍ය රැල්ලට මොකද වුණේ.මම එක නාට්‍යයක් පෙන්නන්න ඇමරිකාවට ගියා. ඒ ගිය වෙලාවේ නාට්‍යයේ හිටපු එක හාදයෙක් හොරෙන් පැනලා ගියා. එතනින් පස්සේ මට නාට්‍ය එපාවෙලා නිකම්ම හිටියා. පස්සෙ ඔස්ට්‍රේලියාවේ පදිංචි මනෝ වෛද්‍යවරයකු වන ප්‍රසන්න මහත්මයා මාව දිරිමත් කළා එක මනුෂ්‍යයෙක් නිසා මිනිස්සු දහස් ගණනකගේ සතුට නැති කරන්න එපා කියලා. ඔහු කියූ දේට මම නැවතත් උනන්දු වෙලා නාට්‍යයක් කළා. තවත් දෙයක් කියන්න ඕන මගේ නාට්‍ය බලන්න විවිධ ක්ෂේත්‍රවල අය එන්නේ.මහාචාර්යවරු, ඩොක්ටර්ස්ලා, ඉංජිනේරුවෝ, මේ අය මාව දිරි ගන්වනවා. මොකද මම කරන්නේ මිනිස්සුන්ව හිනස්සවලා ලේ පිරිසිදු කරන එක.නමුත් හාස්‍ය රංගන ශිල්පියා අද ඇගැයීමට ලක්වෙලා තියෙනවා ද?ඒ ගැන අහන්න පිළිතුරු දෙන්න මම රටට බාර කරනවා. අපි මිනිසුන්ව හිනස්සලා මොනතරම් පින් රැස්කරගෙන තියෙනව ද? බන්දු, මම ඉන්නවා කියලා දැනගත්තොත් අපි වටා මොනතරම් මිනිස්සු පේළි ගැහෙනව ද? නමුත් කිසිම සම්මාන උළෙලක ඇගැයීමක් නැහැ. නමුත් චාලි චැප්ලින්ට, මිස්ටර් බීන්ට අපේ අය ඔළුව නමාගෙන අගය කරනවා. ඔන්න ඕකයි යථාර්ථය.අවසන් වශයෙන් ඔබේ වේදිකා නාට්‍යයත් කුලුඳුල් සිනමා අධ්‍යක්ෂණය ගැනත් කතා කරමු.I am Sri Lanka මගේ නාට්‍යය දැන් වේදිකාගත වෙන්න පටන් අරන්. ලැබෙන ප්‍රතිචාර ඉතාම ඉහළයි. මෙතැනදි වෙනස්ම හාස්‍ය ශෛලියක් දැකබලා ගන්න පුළුවන්. ඒ වගේම ‘තෑන්ක් යූ බර්ටි’ මගේ ප්‍රථම සිනමා අධ්‍යක්ෂණය. මම හිතනවා එය සාර්ථක සිනමා පටයක් වෙයි කියලා.විශේෂයෙන් ජගත් එම්. යාපා මෙහි නිෂ්පාදක සාර්ථක නිර්මාණයක් කරන්න මට ඉඩ සලසලා දුන්නා.උපරීම තාක්ෂණය වගේම සියලු නළු නිළියන් ඉතාම හොඳින් සිය රංගන දායකත්වය ලබා දුන්නා.බන්දු සමරසිංහ වසර පහකට පසුවයි මාත් සමඟ මේ සිනමාපටයේදී රංගනයෙන් දායක වුණේ. මම විශ්වාස කරනවා මෙම සිනමාපටය අපේ සිනමා පේ‍්‍රක්ෂකයින්ට අලුත් අත්දැකීමක් වෙයි කියලා.වසන්ත ජයසිංහ ආරච්චිඡායාරූපය- ටෙනිසන් එදිරිසිංහ‘රජ කැපිල්ල’ අද ලුම්බිණි රඟහලේ දීකීර්ති බණ්ඩාරගේ ‘රජ කැපිල්ල’ වේදිකා නාට්‍යය අද (16) පස්වරු 6.45 ට හැව්ලොක් ටවුන් ලුම්බිණි රඟහලේදී පැවැත්වෙයි.චිත්‍රපට සංස්ථාවෙන් සිනමා පාඨමාලාවක්සිනමා සංස්කෘතිය පෝෂණය කිරීම, සිනමා සාක්ෂරතාව වර්ධනය කිරීම සහ සිනමාව පිළිබඳ අධ්‍යාපනය විධිමත්ව සහ ක්‍රමානුකූලව ලබාදීමේ අරමුණින් ජාතික චිත්‍රපට සංස්ථාවේ සිනමා සංස්කෘති කාර්යාංශය මඟින් සිනමාකරණ පාඨමාලා ක්‍රියාත්මක කර ඇත.සිනමාකරණ ඩිප්ලෝමා පාඨමාලාව සහ සිනමාකරණය පිළිබඳ සහතික පත්‍ර පාඨමාලාව ලෙස මෙය කොටස් දෙකකි.මේ පිළිබඳ වැඩිදුර තොරතුරු අංශ ප්‍රධානී - සිනමා සංස්කෘති කාර්යාංශය, ශ්‍රී ලංකා ජාතික චිත්‍රපට සංස්ථාව, අංක 303, බෞද්ධාලෝක මාවත, කොළඹ 07 යන ලිපිනයෙන් විමසිය හැකිය. නැතහොත් 0112585721 දුරකථන අංකය මඟින් ලබාගත හැකිය.සරත් ගේ චිත්‍ර දැක්ම 21 දා සිට ලයනල් වෙන්ඩ්ට් හිදීප්‍රවීණ චිත්‍ර ශිල්පි එස්. එච්. සරත් ගේ ඒක පුද්ගල චිත්‍ර දැක්ම මේ මස 21 දා සිට 23 දක්වා කොළඹ ලයනල් වෙන්ඩ්ට් කලාගාරයේදී පැවැත්වෙයි.‘මහා වල්ලි චිත්‍ර දැක්ම’ යනුවෙන් මෙය නම්කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av1110168</link>
    <topic>‘සිංහබාහු’ නාට්‍යයට 50 යි ඒත් කාටවත් ගාණක් නැහැ</topic>
    <author>තුෂාරි වික්‍රමසිංහ</author>
    <content>‘සිංහබාහු’ නාට්‍යයට 50 යි ඒත් කාටවත් ගාණක් නැහැ- ලලිතා සරච්චන්ද්‍රවිසිවන සියවසේ සිංහල නාට්‍ය කලා ඉතිහාසයේ එදා මෙදා තුර බිහිවුණු ශ්‍රේෂ්ඨතම දෘශ්‍ය කාව්‍ය ලෙසට අවිවාදයෙන්ම පිළිගැනෙන්නේ මහාචාර්ය එදිරිවීර සරච්චන්ද්‍රයන් ගේ ‘සිංහබාහු’ නාටකයයි. මහාවංශයේ එන සිංහබාහු පුරාවෘත්තය මුල් කොට ගනිමින් නාඩගම් ශෛලියට අනුගතව නිර්මාණය වූ ‘සිංහබාහු’ නාටකය ඔස්සේ කියැවෙන්නේ සිංහල වර්ගයාගේ සම්භවය ගැනයි. 1961 අගෝස්තු මස 31 වැනිදා මුල්වරට වේදිකා ගත කෙරුණු ‘සිංහබාහු’ නාටකයට පසුගිය අගෝස්තු මස 31 වැනිදාට වසර පනහක් සපිරුණි. ලලිතා සරච්චන්ද්‍ර මහත්මිය සමඟ යෙදුණු පිළිසඳරක් ඇසුරින් සැකසෙන මේ ලිපිය ඒ නිමිත්තෙනි.සිංහල නාට්‍ය කලාවේ මුදුන්මල්කඩ ලෙස නිබඳවම ගෞරවාදරයට පාත්‍රවන ‘සිංහබාහු’ නාට්‍යයට අඩසියවසක් සපිරුණත් ඒ පිළිබඳ ජාතික මට්ටමින් පිළිගැනීමක්, උත්සවයක් දකින්නට ලැබුණේ නැහැ. එයට හේතුව කුමක්ද?’සිංහබාහු’ නාට්‍යයට අවුරුදු පනහක් පිරීම නිමිත්තෙන් අපි කතිකා කරගෙන තිබුණේ පේරාදෙණිය විශ්වවිද්‍යාලයේ උත්සවයක් සංවිධානය කරන්නයි. මොකද මේ නාට්‍යය මුල්වරට වේදිකා ගතවුණේ දැනට අවුරුදු 50කට පෙරාතුව අගෝස්තු මාසෙ 31 වැනිදාවක.එතැනදීම 50 වැනි වර්ෂ පූර්ණයත් අළලා උත්සවයක් ගන්න අපිට අවශ්‍යතාව තිබුණා. පේරාදෙණි විශ්වවිද්‍යාලයේ යම් යම් ගැටලුකාරී තත්ත්වයන් ඇතිවී තිබුණු නිසා සැලසුම් කරපු විදිහට එය කරගන්න බැරිවුණා. නමුත් පසුගිය අගෝස්තු 31 වැනිදා හෝමාගම පාලි බෞද්ධ විශ්වවිද්‍යාලයේ භික්ෂූන් වහන්සේලාගේ මූලිකත්වයෙන් ‘සිංහබාහු’ නාට්‍යයට සම්මාන දීලා, සුළු වශයෙන් උත්සවයක් පැවැත්වූවා.නාට්‍ය අනුමණ්ඩලය, සංස්කෘතික අමාත්‍යාංශය වැනි රටේ පිළිගත යුතු අංශ මඟින් මේ සඳහා දායකත්වයක් අනුග්‍රහයක් දැක්වූයේ නැත්ද?නාට්‍ය අනුමණ්ඩලය ගැන මගේ කිසිම පැහැදීමක් නැහැ. අනෙක් සාහිත්‍යකාරයො, මණ්ඩල ගැනත් මගේ කිසිම විශ්වාසයක් නැහැ. ඕනකමකුත් නැහැ. මට මේ ගමන අද යන්න සිද්ධවෙලා තියෙන්නේ තනිවම. මේ රටේ සංස්කෘතික අමාත්‍යාංශය කියල එකක් තිබුණත් නිකමටවත් ‘සිංහබාහු’ නාට්‍යයට අවුරුදු 50ක් පිරීම ගැන කතා කළේ නැහැ. මම මේ පිළිබඳ එක්තරා උපදේශකවරයකුටත් කිව්වා. ඒත් ඒ කාටවත් මේ නාට්‍යය වැදගත් නැති බවයි පෙනෙන්නේ. කිසිම කෙනෙකුගෙ කිසිම උදව්වක් උපකාරයක් නැහැ. මට හිතෙනවා, මම විතරක් මේවා රැකගෙන මේ නාට්‍ය පෙන්වන්නේ මොකටද කියලත්. ‘සිංහබාහු’ අවුරුදු 50ක් කියන්නෙ එයින් ලෝකෙ හොල්ලන්න තිබුණා නේද?සංස්කෘතික අමාත්‍යාංශයට වගකීමක් තිබුණා මුළු ලෝකෙටම පෙන්වන්න, අවුරුදු 50ක් සම්පූර්ණ වෙන නාට්‍යයක් ලංකාවෙ තිබෙනවා කියලා. එය අපේ රටට,සංස්කෘතියට, ජාතියට ආගමට මොන තරම් ලොකු අභිමානයක් ද? ඇත්තටම එහෙම තියෙද්දී ටවර් හෝල් එකේ අයගේ හිතවතුන්ගේ නාට්‍ය හදාගෙන ජාත්‍යන්තර නාට්‍ය උත්සවවලට ඒවා අරිනවා.ඇත්තටම එකම ජාත්‍යන්තර නාට්‍ය උත්සවයකටවත් ‘සිංහබාහු’, ‘මනමේ’ අරින්නෙ නැහැ. එයට අවස්ථාව දීල නැහැ. අද වේදිකා නාට්‍ය කලාව වටා අමුතු ඒකාධිකාරියක් ඇතිවෙලා තිබෙන බව පේනවා. මම කියන්නේ, මේ නාට්‍ය අනුමණ්ඩල කියන ඒවත්, සංස්කෘතික අමාත්‍යාංශය කියන ඒවත් බොරු. ‘සිංහබාහු’ නාට්‍යයට අවුරුදු 50ක් පිරුණත් මේවායින් කොතනක හරි නාට්‍ය පෙන්නුවද? ‘සිංහබාහු’ ගැන එක සම්මන්ත්‍රණයක්, තිබ්බද? නැහැ. මුකුත්ම නැහැ.‘සිංහබාහු’, ‘මනමේ’ වැනි මහාචාර්ය සරච්චන්ද්‍රයන්ගේ වේදිකා නාට්‍ය පවත්වාගෙන යාමේදී ඔබ මුහුණ දෙන ගැටලු මොනවාද?ඇත්තටම මේවා පවත්වාගෙන යාමේදී නම් කිසිම ගැටලුවක් මට නැහැ. අද අපිට හොඳ නළු නිළියො ටිකක් ඉන්නවා. සල්ලි මම ඉල්ලනවා නම් එක එක අනුග්‍රාහකයෝ මට සල්ලි දේවි. නමුත් එහෙම ඉල්ලගෙන කියලත් මට නාට්‍ය කරන්නත් බැහැනෙ. මම කරන්නේ මගේ සල්ලි වියදම් කරලා නාට්‍ය දිගටම කරගෙන යන එකයි. මට පැන පැන ගිහින් අනිත් මිනිස්සුන්ගෙන් සල්ලි ඉල්ල ගන්න බැහැ. අනෙක් නාට්‍ය කරුවන් නම් ඔය ලොතරැයි මණ්ඩල ඇතුළු හැම තැනින්ම සල්ලි ඉල්ල ගන්නවා.නමුත් මම පස්සෙන් ගිහිල්ලා සල්ලි ඉල්ල ගන්න දන්නෙ නැහැ. අනෙක මම ගැහැනියක්නෙ. සරච්චන්ද්‍ර මහත්තයගෙ බිරිඳ විදිහට මට පුළුවන්ද නාට්‍ය පවත්වගෙන යන්න අපහසුයි කියල ඔය ව්‍යාපාරිකයන් පස්සෙ ගිහිල්ලා මුදල් ඉල්ලන්න. ආඩම්බර කමකට නෙවෙයි මම දන්නෙ නැහැ නාට්‍යවලට මුදල් ලබාගන්න ක්‍රම සහ විධි මොනවද කියලා.කොටින්ම අපිට කියලා තවම වෙබ් අඩවියක්වත් නැහැ. ‘සිංහබාහු’, ‘මනමේ’ වල ඉන්න නළු නිළියො ඉතාම සාමකාමීව මාත් සමඟ මේ නාට්‍ය නිෂ්පාදනය රස විඳිමින් ඒවා ඉදිරියට කරගෙන යන එක තමයි දැනට නම් කෙරෙන්නේ. මගෙන් පස්සේ මගේ දරුවන් මේ දේවල් රැකගෙන ඉදිරියට කරගෙන යාවි.‘සිංහබාහු’, ‘මනමේ’ වැනි වේදිකා නාට්‍ය සඳහා නවක නළු නිළියන් යොදා ගැනීම මොනතරම් දුරට සාර්ථක ද?මගේ තීරණය මේකයි. එදා හිටිය නළු නිළියන්ට වඩා අද ඉන්න නළු නිළියන් දක්ෂයි. ඔවුන් ඉතාම දක්ෂයි. අද රාවයක් යනවා ‘සිංහබාහු’, ‘මනමේ’ නාට්‍යවල නවක නළු නිළියන්ගේ රඟපෑම් නිසා නාට්‍ය කඩාවැටිල කියල. කවුරුත් නෙමේ මෙය ප්‍රචාරය කරන්නේ ‘සිංහබාහු’ නාට්‍යයට එක්තරා කාලයක සම්බන්ධව සිටි නළුවෙක්. ඔහු කියනව දැන් ඉන්න නළු නිළියන් වගකියන්න ඕනලු මේ නාට්‍ය දෙකේ කඩාවැටීමට. අනේ මම නම් දන්නෙ නැහැ එහෙම කඩාවැටීමක්. මේ නාට්‍ය දෙක වැටිල නැහැ. කවදාවත් වට්ටන්නත් බැහැ.මේ නාට්‍යවලට තියෙන ජනතා ආදරය ප්‍රේක්ෂක ආකර්ෂණය එන්න එන්න දියුණු වෙනවා. ඒ නළුවම කියනවා සරච්චන්ද්‍ර මහත්තයගෙ අදහසක් තිබුණලු නෝ, කබුකි නාට්‍යවල වගේ පරම්පරාවෙන් පරම්පරාවට මේ නාට්‍යයත් ගෙන යා යුතුයි කියලා. එහෙම දෙයක් සරච්චන්ද්‍ර මහත්තය කොහේවත් කියලා නැහැ. අද ඒ නළුවා වගේ දහස් ගුණයකට වඩා දක්ෂ නළු නිළියන් ඉන්නවා. ඒ කාලේ ඔහු හොඳට රඟපෑවා. අපි ඒ අයව අගේ කළා. ඒ අයගෙන් පස්සෙ කරන නාට්‍ය නිෂ්පාදනයට මම හිටපු අයට වඩා දක්ෂ පිරිසක් අරගෙන තිබෙනවා. අද ලංකාවේ සෞන්දර්ය විශ්වවිද්‍යාලයක් තිබෙනවා. හුඟාක් දක්ෂතා තිබෙන දරුවන් එයින් එළියට එනවා. ඉස්සර වගේ නෙමෙයි.මුල් ‘සිංහබාහු’ නාට්‍යයට දායක වුණු කලා ශිල්පීන් අතුරින් අදටත් ජීවත්ව සිටින්නේ කවුද?එදා මුල් නාට්‍යයේ පොතේ ගුරු ලෙස රඟපෑ ටෙරන්ස් රණසිංහ අද ජීවතුන් අතර නැහැ. ඒ ඇරුණු කොට ඔක්කොම වගේ ඉන්නවා. මාලනී රණසිංහ (සුප්පා දේවිය), මාක් ඇන්ටනී (සිංහයා), සුනේත්‍රා බුද්ධදාස (සිංහ සීවලී), චාලි ජයවර්ධ (සිංහබාහු) මේ අය තවමත් ජීවතුන් අතර ඉන්නවා.‘සිංහබාහු’ නාට්‍යයේ රඟපෑ මුල් ශිල්පීන්ට උපහාර පිදීමක් සිදුවුණේ නැහැ නේද?මම හිතනවා ඔවුන්ට උපහාරයක් තිබ්බොත් හොඳයි කියලා. පරම්පරා ගණනක නළු නිළියන් කලාකරුවන් 100කට වැඩි පිරිසක් මේ අතර ඉන්නවා. පොදුවේ මේ හැමටම උපහාරයක් සිදුවුණා නම් හොඳයි.අද සරච්චන්ද්‍ර මහාචාර්යතුමා හිටියා නම් ඔහු මේ ගැන මොනවා කරවිද?උත්සව පවත්වන්න, සම්මාන ගන්න එතුමාට අවශ්‍යතාවයක් එදා තිබුණෙත් නැහැ. අද හිටියත් තියෙන්නත් බැහැ.‘සිංහබාහු’ නාට්‍යය ගැන පොදුවේ ගත් කල ඔබට හිතෙන්නේ කුමක්ද?මට හිතෙන්නේ මේ නාට්‍ය හරහා ලෝකෙ හොල්ලන්න පුළුවන් කියන දෙයයි. ‘සිංහබාහු’ නාට්‍යයෙන් කියැවෙන්නේ මෛත්‍රිය ගැන. ඒ වගේම පුත්‍ර ස්නේහය ගැන, දරුවන්ට තිබෙන මව්පියන්ගේ ආදරය කවදාවත් වෙනස් වෙන්නේ නැහැ කියන දෙයයි.”පුතු සෙනේ පිතු හද තුළම මිස නැත පුතුන් හද තුළ රඳන්නේ...”මේක ස්වාභාවික දෙයක්. දරුවන්ට අපි කොච්චර ආදරේ කළත් ලොකු මහත් කළත් ඔවුන් ලොකු වෙනකොට මව්පියන් ගැන හිතන්නෙ නැහැ. අන්න ඒ දේ මෙයින් කියවෙන නිසා තමයි සරච්චන්ද්‍ර මහත්තයට ලෝකෙන්ම සම්මාන ලැබුණේ. ඒ වගේම මේ නාට්‍යයෙන් ප්‍රකාශ වෙන මෛත්‍රී බලයට මුළු ලෝකෙම ගරු කරනවා. සරච්චන්ද්‍ර මහත්තය ජාතියට දීල ගිය මේ සර්වකාලීන සර්ව භෞමික දේ ගැන අපි හිතන්න ඕන. අවුරුදු ලක්ෂ ගාණක් ගියත් සදාතනික දෙයක් මේ නාට්‍යයෙන් ප්‍රකාශ වෙන්නේ. මේ නාට්‍යය ඉදිරි පරම්පරාවටත් රැකගන්න ඕන. එය ජාතික උරුමයක්.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av11101610</link>
    <topic>දෙවෙන්දොරා සං නිදන්න ළඟ මට ඉඩ තියන් ඉන්න...!</topic>
    <author>ජෝජ් රොබ්සන් ද සිල්වා</author>
    <content>දෙවෙන්දොරා සං නිදන්න ළඟ මට ඉඩ තියන් ඉන්න...!දෙවෙන්දොරා සං නිදන්න ළඟ මට ඉඩ තියන් ඉන්න මං දවසක එනවා ඒ එනතුරු ඔබේ නමින් මං ජීවත් වෙනවාඔබත් සමඟ ගිය මඟතොට නැති වුණාට ඔබ පෙර ලෙස මං තනිවම යනවා කෝපි අවන්හල් දුටුවම පිට පාරෙම යනවාඔබේ සුවඳ තැවරීගෙන බිම වැතිරෙන සීතල හිම නෙතට කඳුළු දෙනවා කබුකි නැටුම්හල් දුටුවම දරන්න බැරි වෙනවා  පද රචනය - රවී සිරිවර්ධනසංගීතය - රෝහණ වීරසිංහගායනය - නන්දා මාලිනීරවී සිරිවර්ධනමහාචාර්ය එදිරිවීර සරච්චන්ද්‍රයන්ගේ රමණීය ගද්‍ය කාව්‍ය වන “මළගිය ඇත්තෝ” සහ “මළවුන්ගේ අවුරුදු දා” සාහිත්‍යකාමී කාගේත් සිත්ගත් කෘතීන් දෙකකි. එම කෘතීන්හි ඇතුළත් පුරාවෘත්තයේ ප්‍රධාන චරිත මැවූ පෙම් යුවළ ‘දෙවෙන්දොරා සං’ සහ ‘නොරිකො සං’ දශක ගණනාවකට පසු අදත් අපගේ සිත් අද්දර ජීවත් වන සේය. එම ප්‍රේම වෘත්තාන්තය වර්තමානයේ ගීත සාහිත්‍යයට එක් කරමින් නිර්මාණය වූ ”දෙවෙන්දොරා සං” ගීතය මෙවර “ගී මිහිර” සඳහා අපි තෝරා ගතිමු.පසුගිය දා පැවැති ප්‍රථම රාජ්‍ය සංගීත සම්මාන උලෙළේ දී ප්‍රශස්ත සංයුක්ත ගී තැටිය සඳහා පිදුණු කුසලතා සම්මාන සහතිකය ලද ‘මිලේනියම් පෙම්වතුන්’ ගීත ඇල්බමයේ අඩංගු වන ප්‍රවීණ ගායන ශිල්පිනී නන්දා මාලිනී ගයන මෙම ගීතයේ පද රචනයේ අයිතිකරු රවී සිරිවර්ධන ය. සුභාවිත ගීතය වෙනුවෙන් කැපවී නිර්මාණකරණයේ නියුතු වී සිටින තරුණ පරපුරේ පළපුරුදු ගී පද රචකයකු වන රවි “දෙවෙන්දොරා සං” ගීතය පිළිබඳ අප සමඟ සිය අදහස් පැවසුවේ මෙසේ ය.”මේ ගීතයට මට මූලික වස්තු බීජය සැපයුවේ සරච්චන්ද්‍රයන්ගේ ‘මළගිය ඇත්තෝ’ සහ ‘මළවුන්ගේ අවුරුදු දා’ කෘති කියවීමෙන් ලද උත්තේජනයයි කිව හැකි යි. එම කතාව තුළ අපට හමුවන දෙවෙන්දොරා සං නොරිකො සං නමැති පෙම්වතුන්ගේ ආත්ම කථනය හැටියට මා අතින් ගීත දෙකක් ලියැවුණා.ඉන් එකක් අමල් පෙරේරා ගයන ‘නොරිකො සං’ ගීතය. අනික් ගීතය මේ ‘දෙවෙන්දොරා සං’ ගීතය.””ඔවුන්ගේ කතාන්දරයට පසුබිම් වෙන්නේ ජපානය යි. සරච්චන්ද්‍රයන් ජපානයේ පරිසරය කතාන්දරය තුළ රමණීය ලෙස විස්තර කර තිබුණා. උසස් පෙළ ඉගෙනුම ලබන කාලයේ කියවලා තිබුණු එම කතාන්දරයේ චරිත මම ඕස්ට්‍රේලියාවට ආවට පස්සේ (රවී දැනට වෙසෙන්නේ ඕස්ට්‍රේලියාවේ ය.) මගේ මනසේ යළිත් ජීවමාන වෙන්න පටන් ගත්තා. මොකද සරච්චන්ද්‍රයන් චිත්‍රණය කරපු ජපන් පරිසරයට යම් තාක් දුරකට සමාන සීතල පරිසරයක් තමයි ඕස්ට්‍රේලියාවෙත් තියෙන්නේ. ඒ විතරක් නෙමේ. සීත සෘතුවේ කෝපි අවන්හල්වල පෙම් සුව විඳිමින් කාලය ගතකරන පෙම්වතුන් දුටුවම නොරිකො සං සහ දෙවෙන්දොරා සං නැවතත් මගේ මනසේ ජීවමාන වෙන්න වුණා.””මේ නවකතාව අවසන් වෙන්නේ නොරිකො සංගෙ පෙම්වතා වන දෙවෙන්දොරා සංගෙ හදිසි අභාවයත් සමඟ නොරිකොට සිදුවෙනවා තම ආදරණීය පෙම්වතා එයාගෙ පවුලෙ මුතුන් මිත්තන්ගෙ සුසානය තුළ මිහිදන් කරන්න. ඒ අවස්ථාව හරිම සංවේදී එකක්. ඒ කම්පනය මට තවමත් දැනෙනවා. ‘දෙවෙන්දොරා සං’ ගීතයට මුල් ආරම්භය ලැබුණෙ ඒ කම්පනයත් සමඟයි. දෙවෙන්දොරා සංගෙ වියෝවෙන් පසු නොරිකො සං ගත කරන ජීවිතය පිළිබඳ ඒ කෘතියේ සඳහන් වෙන්නේ නෑ. මට හිතුණා තනිවුණ නොරිකො සංගෙ ජීවිතයට එබිල බලන්න. මේ ගීතයේ තියෙන්නෙ තනිවුණ නොරිකො සංගෙ ආත්ම කථනය. ඇය දෙවෙන්දොරා සංගෙ මතක සමඟ ගෙවන ජීවිතය, ඇය ජීවිතෙන් පලා නොගොස් තම පෙම්වතා වෙනුවෙන් ජීවත් වන පෙම්වතියක්.”රෝහණ වීරසිංහ සංගීතයෙන් ජපානයේ පරිසරය නිරූපණය කරන්න ගෙන ඇති වෑයම ප්‍රශංසනීයයි. නන්දා මාලිනියගේ ගායනයෙන් ද මෙම ගීතයට සාධාරණය ඉටු වී තිබෙනවා. මේ ගීතය ඇසූ බොහෝ දෙනෙකුට නැවතත් සරච්චන්ද්‍රයන්ගේ ’මළගිය ඇත්තෝ’ සහ ‘මළවුන්ගේ අවුරුදු දා’ නවකතා පොත් කියවන්නට ආසා හිතිලා තිබීම මේ ගීතයේ සාර්ථකත්වය පිළිබඳ සාක්ෂියක් ලෙස මට හැඟෙනවා.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av11101611</link>
    <topic>තාත්තලගේ සින්දු කියන්න අපිට අයිතියක් නැද්ද</topic>
    <author>ජෝජ් රොබ්සන් ද සිල්වා</author>
    <content>තාත්තලගේ සින්දු කියන්න අපිට අයිතියක් නැද්දතාත්තලාගේ ගීත කියන පුතාලා කියන කතා2003 නොවැම්බර් 12 වැනි දිනට සිට ශ්‍රී ලංකාවේ බලාත්මක වූ බුද්ධිමය දේපළ නීති සංග්‍රහයේ 2003 අංක 36 දරන වගන්තියෙන් ගී පද රචකයින්ට සහ ස්වර (සංගීත)රචකයින්ටත් ඔවුන් මියගිය පසු ඔවුන්ගේ පවුල් සාමාජිකයින්ටත් ලැබී ඇති ගීතයේ අයිතිය පිළිබඳ විවිධ මතවාද මේ දිනවල කතාබහ කෙරෙනු ඇසේ. අප රටේ ඇතැම් ජ්‍යෙෂ්ඨ ගායන ශිල්පීන් ගැයූ ජනපි‍්‍රය ගීත පවා නැවත ගායනයට වෙනත් ගායන ශිල්පීන් හට ලබා දීම හෝ ආර්ථික ප්‍රතිලාභ උදෙසා විකිණීම දැන් සුලභව සිදුවෙන අතර එම නිසා මුලින් එම ගීත ගැයු ගායකයින්ගේ පවුල් සාමාජිකයින් අසීරුතාවයට පත්වෙනු පෙනෙන්නට ඇත.ඒ සම්බන්ධයෙන් ගායක පියවරුන්ගේ ගීත ගයන පුතුන් හට සිය අදහස් පවසන්නට ‘රසඳුන’ සකස් කර දුන් වේදිකාවයි මේ...!- ඉෂාක් බෙග්“ගී පද රචකයොයි සංගීතඥයොයි කියනවා අපි ලිව්වේ නැත්නම් කොහොමද ගායනා කරන්නෙ, ගීත අයිතිකාරයෝ ඒ ගොල්ලෝ කියලා. එහෙම වෙන්නෙ කොහොමද, ගායනා කරන්නේ නැතිව පද මාලාවකුයි තනුවකුයි තිබුණු පළියට ජනපි‍්‍රය ගීතයක් වෙනවා ද? හඬක් ඕනි ගීතයකට. අද වුණත් ගීතයක් හඳුන්වන්නේ මේ ගීතය ජෝතිපාලගේ, අර ගීතය මිල්ටන් පෙරේරාගේ ඒ ගීතය මොහිදින් බෙග් මාස්ටර්ගේ කියලයි.”“මේවා අසාධාරණ නීති. ගායකයාට තමයි සින්දුවක අයිතිය තියෙන්න ඕනේ. ගායකයා තමයි ගීතය හැඩ කරන්නේ. ගීත රචකයින්ටයි සංගීතඥයින්ටයි අයිතිය තියෙන හින්දා තමයි මගේ තාත්තාගේ සින්දු වෙනත් ගායකයෝ ගායනා කරලා ලක්ෂ ගණන් හම්බ කරන්නේ. දැන් බෙග් මාස්ටර්ගේ ‘සකල සතම’ සින්දුව නෙමේ රිංගින් ටෝන්ස්වල තියෙන්නේ, වෙන ගායකයෙකුගේ සින්දුවකුයි. එක්තරා ළමා ගායකයෙක් (නම සඳහන් කරන ලෙස ඉල්ලුවත් අපි මෙහිදී එම නම නොලියමු.) මගේ තාත්තාගේ සින්දු කියලා වෙබ් අඩවිවලට දාලා. ගීත රචකයින්ගෙනුයි සංගීතඥයින්ගෙනුයි ඒ ගැන අහපුවාම එයාලා කියනවා අපි නම් දුන්නේ නැහැ කියලා. මේවා විසඳන්නේ කොහොම ද?”“බෙග් මාස්ටර් ගීත ගායනා කරලා තියලා ගියේ එයාගේ දරුවන්ටයි. බෙග් මාස්ටර් කියන්නේ මේ ඉෂාක් පුතාගේ තාත්තා. ඒත් දැන් බෙග් මාස්ටර්ගේ ගීතවලින් ජනපි‍්‍රය වෙලා හම්බ කරගෙන කන්නේ බොන්නේ වෙන අයයි. අර ළමා ගායකයා පොඩි ළමයෙක්. එයාට සුදුසුකමක් හෝ අයිතියක් නැහැ බෙග් මාස්ටර්ගේ සින්දු කියන්න. මේ දේවල් හැමදාම වෙන්න ගියොත් මොකද වෙන්නේ? අපි ජීවත් වෙන්නේ තාත්තාගේ සින්දු කියලා. තාත්තාගේ සින්දු අයිති අපිට. ඒවා වෙන කාටවත් ගායනා කරන්න අයිතියක් නැහැ.”- චලක චමුපති“අද තියෙන ලොකුම ප්‍රශ්නය තමයි ඕක. ගායකයාව ඕනි ගීතය අසන්නා වෙත ගෙනියන්න. ගීත පද රචකයොයි සංගීතඥයොයි එකතු වෙලා ගීත විකුණනවා. ගීතයක අයිතිය ගායකයාට නැත්තේ ඇයි?”“ගායකයාට අයිතිය නැති හින්දා තමයි ගී පද රචකයොයි සංගීතඥයොයි එකතු වෙලා ආර්ථික වාසි ගන්න හරියට ගායනය බැරි අයට සින්දු විකුණන්නේ. මුල් ගායකයාට එයින් සිදුවෙන්නේ අසාධාරණයක්. සින්දුවක් ජනපි‍්‍රය වෙන්න එනම් අසන්නන් අතරට ගෙනියන්න දායක වුණු මුල් ගායකයාගේ හඬ නැති කිරීම මෙහිදී සිදුවෙන බලවත්ම අසාධාරණයයි. බුද්ධිමය දේපළ නීතිය වෙනස් විය යුතුයි.ගීතයක් විකුණන්න ගී පද රචකයා, සංගීතඥයා සහ ගායකයා තුන් පාර්ශවයම එකඟ විය යුතුයි. එවිට අසාධාරණයක් නොවේවි. අපි ඉන්න කල් මිල්ටන් පෙරේරා ගයපු සින්දු වෙන කාටවත් තැටි, පටවලට කියන්න අපි දෙන්නේ නැහැ. ඉරානි ඇන්ටි (ගී පද රචක කරුණාරත්න අබේසේකරගේ බිරිඳ) වත්, සාලි ඇන්ටි (සංගීතඥ මොහොමඩ් සාලිගේ බිරිඳ) වත් අපේ තාත්තාගේ ගීත කාටවත් විකුණන්නේ නැහැ.”ඔබේ පියාත් අනුන්ගේ ගීත ගායනා කරලා තියෙනවා නේද?“ඔව්. ඒ කාලේ මෙහෙම ප්‍රශ්නයක් තිබුණේ නැහැ. අපේ තාත්තලා සින්දු මාරු කරගෙන කියලා තියෙනවා. ටියුඩර් ජයශාන්තගේ ‘මගෙ දෑසෙ කඳුළු තව දෑසක සතුටු කඳුළුවේ’ වගේ ගීත ගායනා කරලා තියෙනවා. මමත් පසුව එම ගීතය ගායනා කළා. එවිට මම ඒ ගීතයේ පද රචනය කළ තලවතුගොඩ සරත් චන්ද්‍රසිරි ගී පද රචකයා සොයා ඔහුට මුදල් ගෙව්වා. අපි ඒ විදිහට අපේ යුතුකම් ඉටු කරනවා. අපේ තාත්තලා, ජෝති, කරු, මොහොමඩ් සාලි අංකල්ලා එකතු වෙලා ආදරෙන් කරපු නිර්මාණ එදා තිබුණේ. දැන් ඉන්න අය ඒවා මංකොල්ල කනවා. ඒ නිසා තමයි දැන් හොඳ ගීත නිර්මාණය නොවන්නේ.”“දැන් තවත් අසාධාරණයක් වෙනවා. ආරාධිත ශිල්පීන් හැටියට අපිව ප්‍රසංග වලට ගෙන්වා ගෙන අපි ගයන ගීත පටිගත කරලා විකුණලා කැසට් මුදලාලිලා නිකම්ම මුදල් හම්බ කරගන්නවා. අපිට සත පහක් වත් ලැබෙන්නේ නැහැ. අපේ ගීත ඇල්බමයක් කළත් එහෙමයි. රිංගින් ටෝන්ස් අයිතියක් නිෂ්පාදකයා ලබා ගන්නවා. (තවත් කාරණාවක් තියෙනවා කියන්න. මේ ටික නම් අනිවාර්යෙන්ම ලියන්න.) අද ජෝතිපාල නම් මේ රටේ නැති කරගෙන යනවා. ජෝති අංකල් කියපු ගීත නෙමේ අද ප්‍රචාරය වෙන්නේ සුරේන්ද්‍ර කියපු ඒවා. දැන්මම මේවා නතර කළේ නැත්නම් ගායන ක්ෂේත්‍රයේ ජෝති අංකල් ගැයු ගීත නැත්තටම නැති වෙලා යනවා.”- පි‍්‍රයන්ත ප්‍රනාන්දුසී. ටී. ප්‍රනාන්දු ගායන ශිල්පියාගේ පුතා වන පි‍්‍රයන්ත ප්‍රනාන්දු අප සමඟ එක්වූවේ ඔහුගේ මෑණියන් (සී. ටී. ගේ බිරිඳ ධානා ප්‍රනාන්දු) අසනීපව පසුවන හෙයින් එම කටයුතු අතර මැදයි. “මේක වැරදියි. ගීත රචකයන්ට සින්දු ලියලා තියාගෙන ඉන්න තමයි වෙන්නේ ගායකයෝ නොගයනවා නම්. ගීතයක් රසවත් වෙන්නේ ගායනා කළාමයි. ජනපි‍්‍රය වෙන්නෙත් ගායනා කළාට පසුවයි.”“කොහොම වුණත් ගීත පද රචකයින්ටයි සංගීතඥයන්ටයි අයිතිය තිබුණාට අපිට ප්‍රශ්නයක් වෙන්නෙ නැහැ තාත්තාගේ ගීත සම්බන්ධයෙන් නම්. මොකද තාත්තා ගායනා කරපු ගීත සියල්ලම අම්මා ලියා පදිංචි කරලා තියෙන හින්දා.”එම ආයතනයේ නම කියන්න පුළුවන් ද?“ඒ ආයතනයේ නම දන්නේ අම්මා. අම්මාට මේ දවස්වල සනීප නැහැ. වෙන දවසක ඒ ගැන අහලා දැනගමු.”- අමල් පෙරේරාගායන ශිල්පී මර්වින් පෙරේරා ගේ පුතා වන අමල් පෙරේරා අපේ කතාබහට එක්වූවේ “ගීත පද රචනයයි, සංගීතයයි තමන්ගේ බුද්ධිමය දේපළ කියලා තමන්ගේ ගීතය ගායනයට දායක වූ සමකාලීනයා නැති වුණු තැනදී එම නිර්මාණය විකුණා ගෙන කෑම පහත් ක්‍රියාවක්” යයි පවසමින් ය.“තාත්තාට සින්දු ලියපු ගීත රචකයන් වැඩි දෙනෙක් දැන් ජීවතුන් අතර නැහැ. තාත්තාගේ සින්දු වැඩිපුර තාත්තාමයි මියුසික් කළේ. ඒ නිසා ඒ ගීත විකිණීම ගැන නම් කියන්න දෙයක් නැහැ. ඒත් අද තමන්ගේ සමකාලීන ගායකයා මියගිය පසු තමන්ගේ ගීත විකුණන ගී පද රචකයොයි, සංගීතඥයොයි නම් කරන්නේ පහත් පෙළේ ක්‍රියාවක්. ඒ වගේම තමයි එවැනි පරණ සින්දු අරගෙන කියන ගායකයොත් ගායකයෝ නෙමෙයි. ඔවුන් ගීත ඇල්බම් කරනවාට වඩා හොඳයි කෝච්චිවල බස්වල ගිහින් සින්දු කියනවා නම්.”තමන්ටම කියලා නිර්මාණය හදාගන්න බැරි අයගේ හිඟන වැඩක් විදිහට තමයි මම ඔය අනුන්ගේ ගීත ගායනා කිරීම දකින්නේ. සල්ලි වලට එහෙම ගීත ලබා ගෙන ගායනා කළත් ඒක නින්දිත පහත් වැඩක්. එවැනි පුද්ගලයන්ට ගීත විකුණන ගී පද රචකයොයි සංගීතඥයොයි කියන්නේ නිර්මාණවලට හෝ තමන් සමඟ නිර්මාණයට දායක වූ ගායකයාට කිසිදු ආදරයක් නැති අයයි. ගායකයාගේ අභාවයෙන් පසුව කීයක් හෝ හොයාගන්න නිර්මාණය විකුණන කවුරු වුණත් කරන්නේ ගසා කෑමක්. මොකද ගායකයාටත් එම නිර්මාණයේ අයිතියක් තියෙනවා. එය අමතක කිරීම සදාචාරාත්මක නැහැ.”“බුද්ධිමය දේපළ නීතියෙන් ගායකයාට ගීතයේ අයිතිය නැති හින්දා ‘දෙන දේ කාලා වෙන දේ බලාගෙන ඉන්නයි’ වෙලා තියෙන්නේ.”- ජනේශ් සිල්වාඋපහාස ගීතයෙන් ගීතලෝලීන් පිනවූ ගායන ශිල්පී ෆෙ‍්‍රඩී සිල්වා වෙනුවෙන් අපට අදහස් පවසන්නට ඔහුගේ පුතා ජනේශ් සිල්වා දියණිය සහ චාන්දනී යන දෙදෙනාම එක්වූහ.“තාත්තාගේ සින්දු තාම නම් කවුරුවත් කියලා නැහැ. කියන්න අමාරු හින්දා ද දන්නේ නැහැ, සුපර් ස්ටාර්ස්ලාගෙන් වුණත් කවුරුවත් කිව්වේ නැහැ. හැබැයි ලක්ෂ ගණන් දීලා තාත්තාගේ සින්දු ඉල්ලා ගෙන නම් ආවා. අපි දුන්නේ නැහැ. ඉදිරියේදී වචන වෙනස් කරලා කියයි ද දන්නේ නැහැ.”“කොහොම වුණත් ඔය බුද්ධිමය දේපළ නීතිය අසාධාරණයි. ගීතයේ අයිතිය ඒ ගීතය නිර්මාණය කරපු ගී පද රචකයාට, සංගීතඥයාට සහ ගායකයාට වශයෙන් තුන්දෙනාටම තියෙන්න ඕනේ. ගීතය හරියට තුන් පාද කනප්පුවක් වගේ. කැපවීම් කරලා තාත්තලා දරුවන්ට ඉතිරි කරලා ගිය දේපළ වස්තුව ඔය ගීත විතරයි. ඒවා මංකොල්ල කන්න ඉඩ දෙන්න බැහැ. අපේ තාත්තාගේ සින්දු හොරකම් කළොත් අපි නීතියෙන් කරන්න පුළුවන් හැමදේම කරනවා. තාත්තලාගේ ගීත ඔවුන්ගෙන් පසු දරුවන්ට අයිතියි. කොහේවත් ඉන්න උන්ට ඒ ගීත කියන්න දෙන්න අපි සූදානම් නැහැ.”- මරියෝ ආනන්ද“ගීත පද රචක මාමලයි, සංගීතඥ මාමලයි එකතු වෙලා තාත්තා ගායනා කරපු ගීත විකුණුවොත් එය නවත්වන්න පුළුවන් ද කියන එක මට ලොකු ප්‍රශ්නයක්. මං තාම ළමයෙක්. ඒත් මට හැඟෙන විදිහට ගායකයාට අයිතියක් නැති එක වැරදියි. තාත්තාගේ ගීත වෙන කාටවත් දෙන්න බැහැ. කවුරු හරි එහෙම දෙනවා නම් ඒක අසාධාරණයි. ගී පද රචකයාට සහ සංගීතඥයාට වගේම ගායකයාටත් අයිතිය දෙනවා නම් තමයි සාධාරණ වෙන්නේ.තාත්තා වෙනුවෙන් මම ඔහු ගැයු ගීත ආරක්ෂා කරගෙන පවත්වා ගෙන යාමට බලාපොරොත්තු වෙනවා. ඒ නිසා මගේ තාත්තා ගායනා කළ ගීත නිර්මාණයට දායක වුණු ගී පද රචක සහ සංගීතඥ මාමලාගෙන් සහ ඔවුන්ගේ පවුල්වල නැන්දලා, අයියලා සහ අක්කලාගෙන් මම ඉල්ලනවා ‘මගේ තාත්තා ගයපු ගීත කාටවත් විකුණන්න එපා’ කියලා. මම දැන් එම ගීත ගායනා කරනවා.”- අමිත් වල්පොලඅමිත් වල්පොල ප්‍රවීණ සංගීතඥ ගායන ශිල්පී ධර්මදාස වල්පොලගේ පුතාය. අමිත් මෙම කතාබහට එක් වූවේ ‘ජෝතිපාලගේ ගීතවලට අත තිබ්බට වල්පොලගේ සින්දුවලට කවුරුත් අත තියන්නේ නැහැ. මොකද ඔය ගීත විකුණන සහ ඒවා මිලදී ගන්නා කවුරු කවුරුත් දන්නවා. වල්පොලට කටකාර වැඩකාර පුත්තු ඉන්න බව‘ යයි පවසමිනි.“ඒ වුණාට මේ ගීත විකිණීම අපිටත් බලපානවා. තාත්තාගේ ‘මේ සෞම්‍ය රාත්‍රී’ ගීතය පුන්සිරි සොයිසා වචන වෙනස් කර ගායනා කෙරුවා. අපි කතා කරලා එය විසඳා ගත්තා. ඒත් මෙය සදාචාර විරෝධියි. ජෝතිපාලගේ ගීත අද විකුණගෙන කන්නේ ඒවා ගැන කතා කරන්න කෙනෙකු නැති හින්දා. එය පාළු ගෙයි වළං බිඳිනවා වගේ වැඩක්. රනිල් මල්ලවආරච්චි නම් කිව්වේ ‘තාත්තාගේ සින්දු කවුරු හරි කිව්වොත් ආයේ සින්දු කියන්න බැරි වෙන්න කට කපනවා’ කියලයි. ජෝතිපාලට වගේ අසාධාරණයක් නම් වෙන කාටවත් සිද්ධ වෙන එකක් නැහැ.” “අපේ තාත්තාගේ ගීත වැඩි ගණනක් චිත්‍රපට ගීත. ඒවා චිත්‍රපට නිෂ්පාදකයින්ගේ ගිවිසුම් අනුව අයිති ඔවුන්ටයි. එම චිත්‍රපට මිලදී ගැනීම නිසා ඒ ගීතවල දැන් අයිතිය ඇත්තේ තිස්ස නාගොඩවිතානටයි. රිංගින් ටෝන්ස් අයිතියත් ඔවුන්ටයි. ඉතින් කාටද කියන්නේ?“බටහිර රටවල නම් ගායකයාගේ අයිතිය උරුමක්කාරයන්ට ලැබෙනවා. ඒ නිසා ජිම් රිවුස් ගේ බිරිඳ මල්ටි මිලියන පතිනියක් වුණා. ඒත් අපේ රටේ රිංගින් ටෝන්ස් සඳහා අපේ ගීත ගන්න බැහැ කියනවා. සදාචාරයෙන් තොර අවිචාරවත් පිරිසකගේ ඕනෑ එපාකම් අනුව සිදුවෙන මේ ගීත මංකොල්ලය නතර කරන්න නම් ජනමාධ්‍ය ඇමැතිතුමා මැදිහත් වෙන්නම ඕනේ.”- මිත්‍ර කපුගේ“මම නම් බුද්ධිමය දේපළ නීතිය ගැන හරියට දන්නේ නැහැ. ඒ නිසා මට පැහැදිලි අදහසක් පවසන්න බැහැ ඒ ගැන. ඒත් ඉතින් තාත්තාගේ ගීත නම් කාටවත් විකුණන්න දෙන්න බැහැ. තාත්තාගේ ගීත වැඩි ප්‍රමාණයක සංගීත නිර්මාණයත් ඔහුගේම නිසා මට ප්‍රශ්නයක් වෙන එකක් නැහැ. කොහොම වුණත් ගීතයක අයිතිය ගායකයාටත් තියෙන්නම ඕනි.”“යුරෝපයේ බොහෝ විට සංගීතය සහ ගායකයා වෙන්නේ එකම ශිල්පියාමයි. සමහර විට ගී පද රචනයත් ඔහු විසින්ම කරනු ලබන අවස්ථා ද තියෙනවා. අසියාවේ එහෙම නැහැ. සාහිත්‍ය (ගී පද රචනා) සහ සංගීතයට සුවිශේෂ පුද්ගලයින් ඉන්නවා. ඒ නිසා අපේ රටේදී පොඩි ගැටලුවක් මතු වී තිබුණත් තුන්දෙනාටම අයිතියක් තිබීම තමයි සාධාරණ වෙන්නේ.”“තාත්තාගේ ගීතවල වගේම පණ්ඩිත් අමරදේවයන් සහ වික්ටර් රත්නායකයන් ගායනා කළ ගීත වැඩි ගණනක සංගීත නිර්මාණ ඔවුන්ගේමයි. ඒ නිසා එවැනි ගීත මෙම අර්බුදයට මැදි වෙන්නේ නැහැ. ගීතයක් ශ්‍රාවකයින්ට මතක තිබෙනවා නම් ඒ ගායකයාගේ කට හඬින් තමයි. වෙන කෙනෙකු ඒ විදිහටම ගායනා කළත් මිනිස්සුන්ට මතක තියෙන්නේ මුල් ගායකයාගේ කටහඬයි. අනුන්ගේ ගීත ගායන ගායකයින් කරන්නේ අනුකරණයක් විතරයි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av11101612</link>
    <topic>වීරකැටියෙන් මාධ්‍ය ලොවට ආ පුණ්‍යා ක්‍රිෂාන්ති අමරසිංහ</topic>
    <author>වසන්ත</author>
    <content>වීරකැටියෙන් මාධ්‍ය ලොවට ආ පුණ්‍යා ක්‍රිෂාන්ති අමරසිංහපුණ්‍යාගේ ගම් පළාත වුණේ වීරකැටිය බැදිගම. වීරකැටිය රාජපක්ෂ මහා විද්‍යාලයෙත් ඉන් අනතුරුව පුවක්දණ්ඩාව ධර්මපාල බාලිකා විද්‍යාලයෙත් අකුරු කරමින් පුණ්‍යා සරසවි වරම් ලබන්නේ මාධ්‍ය ක්ෂේත්‍රයට කෙසේ හෝ පිවිසීමේ දැඩි අරමුණින්. පුණ්‍යා ක්‍රිෂාන්ති අමරසිංහ නම් වූ ඇය අද සිය සිහිනය යථාර්ථයක් කරමින් සිරස එෆ්. එම්. ගුවන්විදුලියේ ප්‍රවෘත්ති නිවේදිකාවක් විදිහට ඔබට සමීප වන අතරම විවිධ ක්ෂේත්‍ර ඔස්සේ සිය හැකියාව උරගා බලමින් සිටින යුවතියක්.“කුඩා කාලයේ ඉඳලම මගේ කැමැත්ත තිබුණේ නිවේදන කටයුතු කරන්න. ඇත්තම කිව්වොත් පෙර පාසල් අවදියේ ඉඳලා මට ඒ හැකියාව තිබුණා. ඒ නිසාම පාසල් වේදිකාවටත් මම නැතුවම බැරි චරිතයක් වුණා. හැම උත්සවයකදීම, සාහිත්‍යය කටයුත්තකදීම වේදිකාවේ නිවේදන කටයුතු කරන්න බාර වුණේ මට. එදා ඉඳලම ලොකු ආශාවක්, බලාපොරොත්තුවක් තිබුණා මාධ්‍ය ක්ෂේත්‍රයට සම්බන්ධ වෙන්න. ඒ සිහිනය සැබෑ වුණේ මම කැලණිය විශ්ව විද්‍යාලයට ආවට පසුවයි.”කැලණිය සරසවියේ ජනසන්නිවේදන විශේෂවේදී උපාධිධාරිනියක් වන පුණ්‍යාට ඉන් අනතුරුව ගුවන්විදුලියේ දොරටු විවර වෙන්නේ නිසඟයෙන් ඇය ගෙනා හැකියාව නිසයි.“මගේ ජීවිතයේ ලොකුම බලාපොරොත්තුව ඉටුවුණා කියලා මට දැනුණා ගුවන්විදුලියට සම්බන්ධ වුණාට පස්සෙ. මුලින්ම නාට්‍ය අංශයට සම්බන්ධ වෙලා හඬ කැවීම් ශිල්පිනියක ලෙස කටයුතු කරන්න අවස්ථාව සැලසුණා. ඒ සමඟම ගුවන්විදුලි නාට්‍ය රැසක හඬ කැවීම් ශිල්පිනියක ලෙස කටයුතු කරන්න පුළුවන් වුණා.ඊට පස්සෙ ස්වදේශීය සේවයේ ‘දූවිලි මාවත’ වැඩසටහනත් සිටි එෆ්. එම්. ගුවන්විදුලියේ ක්‍රීඩා අංශයේ ‘ගම්දොර වරුණ’ වැඩසටහනත් සුරභාවල්ලිය, පේ‍්‍රම පාරාදීසේ, සිවුරඟ සේනා, බදාදා ගණිත ගැටලුව වැනි වැඩසටහනුත් කරන්න මට පුළුවන් වුණා. මේ සියලු වැඩසටහන් එකිනෙකට වෙනස් නිසා ලැබුණු අත්දැකීම් විවිධාකාරයි.ගුවන්විදුලි නිවේදිකාවක ලෙස කටයුතු කරන අතරේම පුණ්‍යා ටෙලි නාට්‍ය කිහිපයකටත් සිනමාපට කිහිපයකටත් රංගනයෙන් දායක වෙන්නට අවස්ථාව උදාකර ගත්තා.“ඇත්තටම එය අහම්බෙන් සිදුවුණු දෙයක්. මුලින්ම මට රඟපාන්න ආරාධනා ලැබුණේ ‘සිතක් නම්’ ටෙලි නාට්‍යයටයි. එය නුහුරු අත්දැකීමක් වුණත් මා තුළ රංගනය පිළිබඳ හැකියාවන් තියෙන බව හඳුනාගන්න පුළුවන් වුණා. ඊට පසුව ‘සතර වරම්’ ටෙලි නාට්‍යයටත් ‘අලිමංකඩ’, ‘සදාදර ජෝති’, සිනමාපටවලටත් දෙමළ චිත්‍රපටයකටත් එකතු වෙන්න අවස්ථාව උදාවුණා. ඔය වෙනකොට මම ගුවන්විදුලියේ වසර පහක පමණ කාලයක් විවිධ වැඩසටහන් කළා. ඉන් අනතුරුවයි 2009 වර්ෂයේදී මට සිරස එෆ්. එම්. ගුවන්විදුලියට විධායක ප්‍රවෘත්ති නිවේදිකාවක් හා වාර්තාකාරිනියක් ලෙස එකතු වෙන්න පුළුවන් වුණේ.අද වෙනකොට සිරස ගුවන්විදුලියේ ප්‍රවෘත්ති නිවේදිකාවක් විදිහට කටයුතු කරන මට බොහෝ දෙනෙකුගෙන් ලැබෙන පැසසුම් පිළිබඳ ස්තුතිවන්ත වෙන්න ඕන. මගේ එකම සිහිනය තිබුණේ කෙසේ හෝ මාධ්‍ය ආයතනයක සේවය කරන එක. අද එය මගේ උත්සාහයෙන්ම සාර්ථක කරගන්න මට පුළුවන් වෙලා තියෙනවා. මගේ පවුලේ කිසිම කෙනෙක් මාධ්‍යයට සම්බන්ධ නැහැ. ඒත් මගේ හැකියාව කුඩා අවධියේ ඉඳලම මම හඳුනාගත් නිසා අද මට මේ තාක් දුර එන්න ලැබිලා තියෙනවා. ඉදිරියට මගේ එකම සිහිනය කලා ක්ෂේත්‍රයට හොඳ නිර්මාණ කිහිපයක් කරන එක. ඒ වෙනුවෙන් අවශ්‍ය දැනුම මේ දිනවල මම හොයා යනවා කියන එකත් කියන්න ඕන.වසන්තඡායාරූපය- දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av11101613</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමකොන්ත නෝනගෙ කොණ්ඩේ කොන්ත නෝනට ඕන විදියටලු. කොන්ත නෝනගෙ හැට්ටේ කොන්ත නෝනට ඕනෑ හැටියටයි කියල කිව්වට, කොන්ත නෝනා හැට්ටෙ ගලෝගෙන පාරෙ ඇවිද්දොත් මාර ‘ක්‍රිමිනල් කේස් එකක්’ වෙනව ෂුවර් කියල විජේ මල්ලි ඔයගොල්ලන්ට කියන්න ඕන නෑනේ. කොන්ත නෝනගෙ සීන්එක එහෙම වුණාට ටීවී පැදුරුවල පාටි දාන ඩඩාලයි ඒ ගොල්ලන්ගෙ බේබිලගෙයි ගොන්පාට් සීන් දකින කොට විජේ මල්ලිට නම් හිතුණෙ අනේ ද අපේ ටෙලිවිෂන් චැනල්ස් කියලා.විජේ මල්ලි කියන්නෙ බොරු ද කියල නිකමට ඔය ඉරිදා රෑක ටියුන් කරල බලන්නකො මේ ටීවී පැදුරෙ සින්දු පාටිය. මේ පාටිය බලල ඉවර වුණාට පස්සෙ ඔළුවෙ කැක්කුමට, වමනෙට, ඔක්කාරෙට, මොන ජාතියෙ පෙත්තක් බොන්න ඕනද කියල කමර්ෂල් එකක් දාන්නෙ නැති එක තමයි ලොකුම අප්සෙට් එක. එයාර් ටයිම් එකට සල්ලි දුන්න පලියට, ඕනම දහජරාවක්, මිනිස්සුන්ගෙ මූණෙ උලන්න දෙන්න තරම් මේ ටීවී ස්ටේෂන් පල්ලෙහාට වැටිල ද කියල හිතෙන කොට දුකේ බෑ මෙයාලා. ඔය පාටියට එන කට්ටියයි, ඒ ගොල්ලන්ගෙ ගොන් පාට්සුයි කොහොම හරි බලාගෙන ඉන්නව කියමුකො.ඒත් මේ ඩැඩීල, බේබිල ප්‍රසන්ටර්ස්ල වෙලා පෙන්නන නාඩගම නේ නාඩගම කියන්නෙ. මොනවා කියනවද මොනවා කරනවද කියල ඩබලටම තේරෙන්නෙ නැති එක වෙනම ස්ටෝරියක්. ඒත් දෙයියනේ ටීවී බලන ඕඩියන්ස් එකට ප්‍රසන්ටර් කෙනෙකුගෙයි ප්‍රසන්ටර්ස්ල වෙන්න ට්‍රයි එක දෙන ෆැමිලි බජාර් එකකයි වෙනස තේරෙන්නෙ නැතුවය. තමන්ගෙ කොම්පැනියෙ සල්ලිවලිත් ප්‍රෝග්‍රෑම් ස්පොන්සර් කරන්න පුළුවන් වුණාට ටෙලිවිෂන් ප්‍රෝග්‍රෑම් ප්‍රසන්ටින් බේසික්වත් දන්නව කියල හිතාගන්න බැරි බිස්නස්මන්ල කැමරාව ඉස්සරහට ඇවිත් ගහන බයිල පෙන්නන එක නම් ටීවී ස්ටේෂන් එකක් කරන්න ඕන වැඩක් කියල විජේ මල්ලිට නම් හිතෙන්නෙ නෑ. ඒත් විජේ මල්ලිල මොනව කරන්නද කොන්ත නෝනගෙ හැට්ටේ කොන්ත නෝනට ඕන විදියටයි කියල හිතාගෙන හැට්ටෙ ගලෝගෙනරෑට ඔන්ද එයාර් එනකොට.ටීවී පාටිවලින් පොලිටිකල් පාටි කතා ගැන කියනව නම් කතා කෝටියයි. ඒ පොලිටිකල් පාටි වැඩෙත් ඉවර වුණා. ඒත් විජේ මල්ලිට තමා අප්සෙට්. රටක පොලිටිකල් සීන් එකේ මේ ජාතියෙ ජීවිත විනාසවීම් වෙන එකටයි අප්සෙට් එක. මතට තිත තියන්න කියනව වගේ මේ සීන්ස්වලටත් තිත තියන්න කාලෙ ඇවිත් කියල විජේ මල්ලි මතක් කරන්නෙ කාගෙ වුණත් ජීවිතේක වටිනාකමක් තියෙනව කියල පිළිගන්න නිසා. පහුගිය වීක් එකේම අහන්න ලැබුණෙ හරිම සෑඩ් නිව්ස්. වාරියපොළ ඇක්සිඩන්ට් එක, මොරටුවෙ පොලිස් කේස් එක. එතකොට කරන්දෙනියෙ හිත හොඳ ඩොක්ටර්ට කරපු අපරාදෙ.මුල්ලේරියාවෙ කේස් එක ලේටස්ට්ම එක. විජේ මල්ලිල වගේම ඔයගොල්ලොත් දැන් බලාගෙන ඉන්නෙ අපරාධකාරයො පොතට ගේනකල්. ඒත් පහුගිය කාලෙ ඔය ජාතියෙ කේසස් කොච්චරක් අහන්න ලැබුණද? ඒත් තවමත් අපි බලාගෙන ඉන්නෙ මොකක්ද වෙන්නෙ කියලා. රට යන අත ගැන උදේට රේඩියෝ එකේ ටෝක්ස් දෙන හඩ්සන් ලොක්කා මේ සීන්ස් ගැනත් කියනව නම් තමයි වටින්නෙ. හඩ්සන් ලොක්ක මතක් වුණාම විජේ මල්ලිට මතක් වුණේ එස්එල්බීසී එකේ මහින්ද අල්ගම ළමයා.ළමයි එක්ක ඉඳගෙන ළමයින් හිතන විදිය නියමෙට තේරුම් අරගෙන ළමයින්ට සින්දු ලියපු ළමයින්ගෙ රේඩියෝ ප්‍රෝග්‍රෑම්ස් ප්‍රොඩියුස් කරපු මහින්ද ළමය වෙනුවෙන් එස්එල්බීසී මැනේජ්මන්ට් එක උපහාර උත්සවයක් ඕර්ගනයිස් කරපු එක නියමයි. මහින්දට රාජ්‍ය සංගීත උත්සවේ එවෝඩ් එකක් ලැබුණත් නොලැබුණත්, මෑන්ස්ගෙ කන්ට්‍රිබියුෂන් එක වෙනුවෙන් එස්එල්බීසී එක මෑන්ට සලකන්නම ඕන. ඉතින් කොහොම හරි ඒ වගේ උපහාර උත්සවයක් මහින්ද වෙනුවෙන් පවත්වපු එස්එල්බීසී කට්ටියට විජේ මල්ලි තෑන්ක් යූ කියල කිව්වා.මහින්දටත් විජේ මල්ලි විෂ් කරන්නෙ තව කාලයක් ඔය ජොබ් එකේම තමුන්ගෙ ටැලන්ට්ස් පෙන්නලා, අපේ රටේ ළමයින්ට යහපත් දේ බෙදල දෙන්න කියලයි. ඔන්න තව ඩිංගෙන් අමතක වුණා, ඔය මහින්ද ළමයින්ට ලියපු සින්දු ගැන අපේ රටේ කට්ටිය කොච්චර ඩිංගද දන්නෙ? හවසට ළමා පිටිය රේඩියෝ එකෙන් අහන අය විතරක් දැනගෙන වැඩක් තියෙනවද? අපේ මහා ලොකු නෝනල මහත්තුරු ඉන්නවනේ ඔය එක එක දේවල් විවේචනය කරන්න දන්න කියන. අනේ ප්ලීස් කවුරු කවුරු හරි මහින්ද ළමයල වගේ ළමයින්ට ලියපු සින්දු කවි ගැන විවේචනයක් කරන්නකො. එතකොට ළමයි එක්ක ජීවත්වෙන අනිත් අයටත් දැනගන්න ලැබෙයි නේ මහින්දලගෙ වැඩවල සයිස් එක.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av11101614</link>
    <topic>ඉන්දීය මෙගා විසිවුණේ ‘ටෙලිනිස’ පැනවූ බදු නිසා ද? අපේ සිංහල මෙගා නිසා ද?</topic>
    <author/>
    <content>ඉන්දීය මෙගා විසිවුණේ ‘ටෙලිනිස’ පැනවූ බදු නිසා ද? අපේ සිංහල මෙගා නිසා ද?අධ්‍යක්ෂ සුදත් රෝහණට නිෂ්පාදක උපුල් ජයසිංහගෙන් පිළිතුරු2011 ඔක්තෝබර් 02 දින “සිළුමිණ” පුවත්පතේ “රසඳුන” අතිරේකයට ප්‍රවීණ ටෙලි නාට්‍ය අධ්‍යක්ෂ, ටෙලි නිර්මාණවේදීන්ගේ සංසදයේ කැඳවුම්කරු වන සුදත් රෝහණ මහතා විසින් මා පිළිබඳව පළවූ 2011 සැප්තැම්බර් මස 11 දින විශේෂාංග ලිපියට පිළිතුරු ලිපියක් ලියා තිබු බැවින් ඒ පිළිබඳ මගේ අදහස් මෙසේ ලියා දක්වනු කැමැත්තෙමි.පළමුකොටම මගේ විශේෂාංගයේ මාතෘකාව වශයෙන් පළ කොට තිබු පාඨය ගැන අවධානය යොමු කරමි. “මෙගා ටෙලි නාට්‍යවලින් දවසකට 75 දෙනෙක් යැපෙනවා” යනුවෙන් මාතෘකාව ලෙසින් දක්වා තිබුණ ද එය මා සම්මුඛ සාකච්ඡාවේදී පැවසු එක් වදනක් පමණක් විය.“ශිල්පීන් කී දෙනෙක් දිනකට සාමාන්‍යයෙන් දීර්ඝ ටෙලි නාට්‍ය සඳහා සහභාගි වෙනවාදැයි මගෙන් පුවත්පත් කලාවේදිනිය විමසූ විට “75 ක් පමණ දිනකට සහභාගි වන” බැව් මා පවසා සිටි අතර මෙගා ටෙලි නාට්‍යවලින් යැපෙන්නේ 75 දෙනෙක් පමණක් බවට වන පටු හැඟීමක් එය කියවන සාමාන්‍ය පාඨකයාට ඇතිවන බව මගේ ඒ විශේෂාංගය කියැවූ පළමු අවස්ථාවේදීම මම වටහා ගතිමි. නමුත් විශේෂාංගයකට මාතෘකාව යෙදීම පුවත්පත් කලාවේදීන්ගේ රාජකාරිය මිස මගේ රාජකාරියක් නොවන බව මා වටහාගෙන සිටිනා හෙයින් ඒ පිළිබඳ වැඩිදුරටත් නොසිතුවෙමි.නමුත් සුදත් රෝහණ මහතාගේ පිළිතුරු ලිපියේ ද මාතෘකාව මගේ ලිපියට යෙදු මාතෘකාවට උත්තරයක් ලෙසින් පළවූ තිබු අයුරු දැක මම පුදුමයට පත්වුණෙමි. 75 දෙනෙකු පමණ දිනකට ටෙලි නාට්‍යයක වැඩ කටයුතු සඳහා සහභාගි වන බව මේ ක්ෂේත්‍රයේ ඕනෑම අයෙකු දන්නා කරුණකි. දීර්ඝ ටෙලි නාට්‍යයක් නිසා ඒ හැත්තෑපස් දෙනා පමණක් ජීවත් වෙන්නේ යැයි සිතීම මොනතරම් බොළඳ ද? ජනපි‍්‍රය දීර්ඝ ටෙලි නාට්‍යයක් නිසා ජීවත්වන්නේ එම ටෙලි නාට්‍යයට සම්බන්ධ වූ හෝ රඟපානු ලබන හෝ පිරිස පමණක් ද? චිත්‍රපටියක් රට පුරා සාර්ථකව ප්‍රදර්ශනය වන විට පිබිදීමට ලක්වන්නේ, ජීවත්වන්නේ එම චිත්‍රපටියේ රඟපෑ නළු නිළියන්, කාර්මික ශිල්පීන්, නිෂ්පාදකවරයා, අධ්‍යක්ෂවරයා පමණක් ම ද? පිබිදෙන්නේ මුළුමහත් චිත්‍රපටි කර්මාන්තයමය.කර්මාන්තයක් සාර්ථක වීමට නම් අලුත් නිෂ්පාදන බිහිවිය යුතුය. ඒවා මිනිසුන් අතර ජනපි‍්‍රය විය යුතුය. ජනපි‍්‍රය නිර්මාණ බිහිවන විට ඒ හේතුවෙන් නිෂ්පාදන ශිල්පීන්ගේ ආදායම සරු වී තව තවත් නව නිෂ්පාදන බිහිවී ඒවාට සම්බන්ධ නොයෙකුත් ආකාරයේ පිරිස් අතර ආදායම් සංසරණය වී මුළුමහත් කලාවම සාර්ථක වන බව ආර්ථික විද්‍යාව නොදන්නා නමුත් මොළයක් බිඳුවක් හෝ ඇති අයෙකුට වුවද වැටහෙන සත්‍යයකි.ටෙලිනාට්‍ය කර්මාන්තයත් එසේමය. ජනපි‍්‍රය නිර්මාණ, නිෂ්පාදන නොමැති කාලයක තූත්තුකුඩියෙන් හෝ ටෙලි නාට්‍යයක් ගෙන්වා තම නාළිකාව ජනපි‍්‍රය කර ගැනීමට අලුතින් යමක් සිතන අය කල්පනා කිරීම ඔවුන්ගේ පැත්තෙන් බැලුවොත් සාධාරණය. ‘සිරස’ එදා කළේ එයයි.රසිකයන්ට උවමනා දේ නොව පණ්ඩිතයන්ට උවමනා දේ රසිකයන්ට දිගින් දිගටම දීමට යෑම හේතුවෙන් සම්ප්‍රදායික ටෙලි නාට්‍ය රටාවෙන් හෙම්බත් වී සිටි රසිකයන් එයින් මුදවා ගැනීමට එක් නාළිකාවක් ඉන්දිය දීර්ඝ ටෙලි නාට්‍ය සිංහල දෙබස් කවා අමු අමුවේම හඳුන්වා දුන්නේ මේ නිහැඬියාව බිඳින්නටය.ඒකාකාරී වූ අලස ටෙලි නාට්‍ය නරඹා හෙම්බත් වී සිටි පේ‍්‍රක්ෂකයන් ඒ වටා රොක් වී “ඉන්දියන් මෙගා” රස කර කර වින්දේ කෑම බීම පවා පසෙකට දමමින් බව අපට අමතක නැත. අන්තිමේ “ඉන්දියන් මෙගා” සංස්කෘතික ආක්‍රමණය හරහා අසරණ වූයේ දේශීය ටෙලි නාට්‍ය ශිල්පී සංහතියයි. ඔවුන්ට ඉන්දියාවට ගොස් ටෙලි නාට්‍ය රඟපාන්න හැකියාවක් නොවීය.සුදත් රෝහණ මහතා ‘ටෙලිනිස’ විදෙස් ටෙලි නාට්‍ය සඳහා බද්දක් අය කරන්නට කටයුතු සැලැස්වූ බව සහ ඒ හේතුවෙන් ඉන්දිය මෙගා ටෙලි වසංගතය නැවැත්වූ බවත් උදාරම් හඬින් පවසයි. මොන විලිලැජ්ජා නැති කතාවක් ද? මා කවදත් පවසන දේ මම අදත් පවසමි. නිර්මාණයක හොඳ නරක තීරණය කරන්නට සුදත් රෝහණ මහතාට හෝ මට හෝ වෙනත් කුමන හෝ පාර්ශවයකට හෝ අයිතියක් නොමැත.හොඳ හෝ නරක දෙය තීරණය කරනුයේ පේ‍්‍රක්ෂකයාය. පණ්ඩිතයන්ට හැමදාම වැරදුණේ මෙතනය. “මේ ඔක්කොම මෝඩයෝ - අපි කීප දෙනා පමණයි මොළකාරයෝ” යන උද්ධච්ච මානසිකත්වයෙන් සාමාන්‍ය පේ‍්‍රක්ෂකයන් දෙස උපහාසයෙන් බැලීම එදා මෙන්ම අදත් මේ අයගේ සිරිත වී ඇති බව මේ කියුම් කෙරුම්වලින් නොපෙනේ ද?ඉන්දියන් මෙගා රැල්ල නැති කරන්නට ඔවුන් යෝජනා කළේ ඒවාට බදු පැනවීමයි. වෙනත් රටක ශිල්පියකු හෝ ශිල්පිනියක අපේ ටෙලි නාට්‍යයක රඟපෑවොත් ඔවුන්ටත් බදු පැනවීමයි. ඒ අනුව බලන විට මේ ගෝලීය ගම්මානයක් වූ අලුත් ලෝකයේ අපේ ජැකලීන් ෆර්ඩිනැන්ඩස්ට ඉන්දියාවේ ගොස් රඟපාන්නට පවා නොහැකියි නේද? අනේ අපිට වඩා සිය දහස් ගුණයක් විශාල, සුවිශාල කර්මාන්තයක් තිබෙන ඉන්දියානු සිනමාවේ ප්‍රධාන පෙළේ නිළියන් අතර පෙරමුණේම අද අපේ ජැක්ලීන් ෆර්ඩිනැන්ඩස් ද සිටීම කෙතරම් ආඩම්බරයක් ද? ඉන්දියාවේත් මේ වගේ පණ්ඩිත රැලක් සිටියානම් අද ජැකලීන් නිකම්ම නිකං ලංකාවේ රූ රැජන පමණය. අද ඇය අමිතාබ් භච්චන්, අක්ෂේ කුමාර්, රිතික් රොෂාන් සමඟ රඟපාන ප්‍රධානම හින්දි නිළියකි. එය අපට කෙතරම් ආඩම්බරයක් ද?ඉන්දියන් කලාව කර්මාන්තයක් වශයෙන් දියුණුවෙන් දියුණුවට පත්වෙන්නේ ඒ රටේ මිනිසුන් ගෝලීයව සිතන නිසාය. “ළිඳේ ළිං මැඩියන් සේ තම - තමන්ම බක - බක ගාමින්” නොසිට කර්මාන්තයේ දියුණුව ගැන පමණක් සිතන නිසාය.අද ඉන්දියන් මෙගා නැවැත්තුවේ අපේ බදු ගැසීම නිසා යි කියා සුදත් රෝහණ මහතා පවසන්නේ කිසිදු ලැජ්ජාවක් හෝ හිරිකිතයක් නැතිවය. මොන බද්ද ගැසුවත් මිනිසුන් බලනවා නම් ඉන්දියන් ටෙලි නාට්‍ය තවමත් පෙන්වනවා නොවේ ද? බදු ගෙව ගෙවා හෝ මිනිසුන් බලනවා නම් ඒවා පෙන්වීම ලාභයක් නොවේ ද? නමුත් වූයේ සිංහල දීර්ඝ ටෙලි වෘත්තාන්ත ආරම්භ වීම හරහා ඉන්දියන් මෙගා මිනිසුන්ගෙන් ගිලිහීම නොවේ ද? ඉන්දියන් මෙගා ටෙලි නාට්‍ය බැලීම මිනිසුන් නැවැත්තුවේ සුදත් රෝහණ මහතාගේ බද්ද නිසා ද?එසේත් නැතිනම් සිංහල දීර්ඝ ටෙලි නාට්‍ය පේ‍්‍රක්ෂකයන් අතර ජනපි‍්‍රය වීම නිසාදැයි මේ රටේ මොළය කළඳක් හෝ තිබෙන මිනිසුන් පවා දන්නා සත්‍යයකි. මා “කරුවල ගෙදර” නිෂ්පාදනය කිරීම සඳහා සුදත් රෝහණ පසුපස හඬමින් පැමිණියායි ආකාරයේ වැකියක් ඔහුගේ ලිපියේ සඳහන් වී තිබෙනු දැක මටම සිනා පහළ විය. ඔහු නිර්මාණය කිරිමට බලාපොරොත්තු වූ ‘කරුවල ගෙදර’ නිර්මාණය නිෂ්පාදනය කිරීම සඳහා මගේ කැමැත්ත ප්‍රකාශ කොට ඒ සඳහා මූලික කටයුතු ඔහු හා එක්වී සූදානම් කරා මිස මා ‘කරුවල ගෙදර මට කරන්න - අනේ මට කරන්න’ යි කියමින් ඔහු පස්සේ නොගිය බව දන්නෝ දනිති.මම වෘත්තිය නිෂ්පාදකවරයෙක්මි. ඒත් මා ඕන දහජරාවක් මුදල් පිණිස නිෂ්පාදනය කරන නිෂ්පාදකවරයකු නොවන බව ක්ෂේත්‍රයේ වැඩි පිරිසක් දන්නා බව මම දනිමි. “ඉතිං ඊට පස්සෙ”, “බොඳ මීදුම්”, “ආදරණීය චංචලා”, “සිහින පියාපත්” අද නිපදවමින් මේ අයගෙන් බැණුම් පිට බැණුම් අසන මම, එදා “ගඟ දිගේ”, “යෙහෙළි”, “කන්දේ හන්දිය”, “රාජ සභාව“, “නයිට් ලර්නර්ස්” ආදි ටෙලි නාට්‍ය රාශියක් නිෂ්පාදනය කළ බව අමතක කරති.ඒ උපුල් ජයසිංහම සුදත් රෝහණ ලවා මාර්ටින් වික්‍රමසිංහයන්ගේ ‘කරුවල ගෙදර’ නිෂ්පාදනයට අවතීර්ණ වීමෙන්ම මොවුන් පවසන පරිදි “මෙගා නාට්‍ය නිෂ්පාදනය කරන්නේ රස විඥානයක් නැති අය” යන මතයම බොරු වෙනවා නොවේ ද? (ඔවුන්ගේ නිර්මාණ පමණක් උසස් යැයි ඔවුන් සලකන නිසා) මා තිස්ස අබේසේකරයන් හමුවී තිර නාටකයට මුදල් ගෙවූ බව ද, මාර්ටින් වික්‍රමසිංහ පදනමෙන් ඒ සඳහා මුදල් ගෙවා අවසර ගත් බවට ද සුදත් රෝහණ මහතා පවසන දෙය සත්‍යයකි.නමුත් ‘කරුවල ගෙදර’ නිෂ්පාදනය සඳහා අවසන් නිෂ්පාදන වැය සකස් කිරීමේදී ඒ සඳහා වැයවන අසීමිත වියදම ඇස්තමේන්තුව මට අනුමත කිරීමට නොහැකි වූයෙන් එම නිර්මාණයේ නිෂ්පාදනයෙන් කාරුණිකව ඉවත්වීමට මම තීරණය කළෙමි.සුදත් රෝහණ මහතාණෙනි, සෑම රැල්ලක්ම සෑම ප්‍රවණතාවයක්ම සාර්ථක වෙන්නේ සීමිත කාලයකට බැව් තේරුම් ගන්න. අද ජනපි‍්‍රය දේ ටික කලෙකින් මිනිසුන් අතර සාමාන්‍ය දෙයක් බවට පත්වේ. හෙට තවත් දෙයකි. බෙල් බොටම් ද, සයිඩ් බර්න්ස් ද, රැප් ද, සන්ෆලවර්ස් ද හැමදේම එසේමය. ටිකක් ඉවසන්න පුරුදු වෙන්න. මිනිසුන් කැමැති දේ බලෙන් වෙනස් කිරීමට තැත් කිරීම භයානක ප්‍රතිඵල දෙස සුළු දෙයක් බව මතක් කළ යුතුමය.අද රසිකයන් අතර ජනපි‍්‍රය මෙගා වෙනුවට තව ටික කලෙකින් තව ප්‍රවණතාවයක් (සමහර විට සුදත් රෝහණ මහතා පි‍්‍රය කරන ඉතිහාස නිර්මාණවලට) රසිකයන් යොමුවීමට පුළුවන. ඒ වන විට සිංහල දීර්ඝ ටෙලි නාට්‍යවලට රටේ තැනක් නැති වනු ඇත. ඒ හැර මෙගා - මෙගා යැයි පවසමින් ඒ පිළිබඳ ඉරිසියාවෙන් “අපිට තැනක් නැතෝ - අපිට තැනක් නැතෝ - අපි අනාථෝ යි” කියමින් කෑ මොර දීම නවතා කාලයට ඉඩ දෙන්න. ලෝකය ඉබේ කැරකැවෙයි, ඔබටවත්, මටවත් ටෙලිනිසට වත් එය බලෙන් කැරකැවිය නොහැකි බව සිහි තබාගන්න.සෑම වාදයකම අවසානයේ කලාත්මක යැයි කියන මනෝ ලෝකය වෙනුවෙන් වාදයට බට පුද්ගලයන් එදත් අදත් භාවිත කළ අයුරින් “මිනිසුන් කැමැතිනම් කසිප්පුත් දෙනවාදැයි” සුදත් රෝහණ මහතාත් තම ලිපියේ අසන්නේ ඔහුත් අනෙක් අයත් අතර වෙනසක් නැති නිසා වීමට පුළුවන. කසිප්පු විසය. කසිප්පු අරක්කු තබා බියර් බිංදුවක් හෝ මේ ජීවිතයේදී තොල නොගෑ මේ ක්ෂේත්‍රයේ ජීවත්වන අල්ප වූ පිරිස අතර ඉදිරියෙන්ම සිටින උපුල් ජයසිංහට මිනිසුන්ට කසිප්පු පෙවීමට හෝ එවන් විස සහිත නිර්මාණ විකිණිමට උවමනාවක් නොමැත.කසිප්පුත්, දීර්ඝ ටෙලි නාට්‍යයත් සංසන්දනය කිරීම මොනතරම් අසාධාරණ ද? කසිප්පු විකිණිම නීතියෙන් තහනම්ය, දීර්ඝ ටෙලිනාට්‍ය විකිණීමත් තහනම් කරන්නට නොවේ ද මේ හදන්නෙ?මෙගා ටෙලි නාට්‍ය දුප්පතුන්ගේ පානය වන කසිප්පු වලට සංසන්දනය කිරීමට තැත් කරන සුදත් රෝහණලා මිනිසුන්ට පොවන්නට හදන්නේ මා සිතන විදිහට ඉහළ පෙළේ පොහොසත් අය බොන විස්කි, බ්‍රැන්ඩි ආකාරයේ හර බර ටෙලි නාට්‍ය විය යුතුය.“සුදත් රෝහණ මහතාණනි, ඔය ඉන්නා ඉහළ අධි මානසිකත්වයෙන් ටිකක් පහළට බසින්න.”ටෙලි නාට්‍ය මෙගා රැල්ල නවතා දැමීම වෙනුවෙන් එයට එරෙහිව ලියැවුණු අති ප්‍රබලයන්ගේ හර බර ලිපි ජනමාධ්‍යයන්හි එක දිගටම පළ වෙද්දි, කවදත් කට කන වසාගෙන සිටින පුරුද්දක් නැති මම මගේ අදහස කෙළින්ම පවසමින් මේ මෙගා වාදයට (වදයට?) පැන්නේ මගේ පෞද්ගලික වෘත්තිය සම්බන්ධකම්, මති මතාන්තර පසෙකට ලමින්ය.සත්‍යය කර ගසාගෙන උපුල් ජයසිංහ තනිවම හෝ මේ සටන් කරන්නේ කර්මාන්තයක් වෙනුවෙනි, ශිල්පීන් වෙනුවෙනි, කොටින්ම දශලක්ෂ සංඛ්‍යාත, කෝටි සංඛ්‍යාත අති මහත් පේ‍්‍රක්ෂකයන් වෙනුවෙනි.මෙගා ටෙලි නාට්‍ය හොඳඳ නරකද?පාඨක අදහස් ලබන සතියේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av11101615</link>
    <topic>bollywood news</topic>
    <author>සුජීව තේවහෙට්ටිගේ</author>
    <content>bollywood newsශාරුක් ඛාන් ගේ අලුත්ම නිෂ්පාදනය ‘රා.වන්’. මේ චිත්‍රපටයේ රූපගත කිරීම් දැන් සිදුවෙනවා. බොලිවුඩ් සහ කොලිවුඩ් (දකුණු ඉන්දීය) සිනමා ලෝකයේ ප්‍රවීණ නළු රජ්නි කාන්ත් ගේ දායකත්වය මේ චිත්‍රපටයට ලබාගන්නට ‘කිං ඛාන්’ වාසනාවන්තයකු වෙලා. රජ්නි කාන්ත් ‘රා.වන්’ චිත්‍රපටයට දායක වුණේ එහි ආරාධිත රංගනයකට එක්වීමෙන්. මේ රංගනයට අදාළ දර්ශන රූපගත කිරීම් පසුගිය සතියේ මුම්බායි නුවරදී සිදුකෙරුණා.’රජ්නි සර්ගේ දුව සෞන්දර්යාත් එක්ක වාඩිවෙලා රජ්නි සර් ගේ රඟපෑම් සංස්කරණය කරන හැටි මම හරිම ආසාවෙන් බලාගෙන හිටියා. මම, සෞන්දර්යා විතරක් නොවෙයි එතන හිටපු හැමෝම ඒ වෙලාවෙ හිටියෙ පුදුමාකාර සතුටකින්.” ශාරුක් තම ට්විටර් වෙබ් පිටුවෙහි සටහන් කර තිබුණා.රජ්නි කාන්ත්, ශාරුක් ගේ චිත්‍රපටයේ රංගනයට එක්වුණේ තරමක අසනීප ගතියකින් පසුවන අතරේදියි.”රජ්නි සර් ගේ දායකත්වය නිසා ‘රා.වන්’, චිත්‍රපටය සම්පූර්ණ වුණ බවයි මට දැනෙන්නේ. එතුමාගෙ ආශිර්වාදයත් ලැබුණා. ඒ ගැන එතුමාට ස්තුති කරන්න මට වචන නැහැ.” ශාරුක් තවදුරටත් ට්විටර් පිටුවෙහි සඳහන් කර තිබුණා.ෆර්ඩීන් ඛාන් ගේ රුව ඔබට මතක ඇති. ඔහු දැන් සිනමා රංගනයෙන් මඳක් ඈත්වෙලා. කොකේන් නම් වූ මත්ද්‍රව්‍ය නීති විරෝධීව ළඟ තබා ගත් බවට චෝදනා ලබා සිටින ෆර්ඩීන් නීතිය ඉදිරියේ දී වැරැදිකරුවකු වේද, නිවැරැදිකරුවකු වේදැයි යන්න කෙරෙහි දැන් කාගේත් ඇස්, කන් යොමු වෙලා.ෆර්ඩීන්ට මේ මත්ද්‍රව්‍ය චෝදනාව එල්ල වුණේ 2001 දීයි. එදා ඔහුට චෝදනා කෙරුණේ කොකේන් මිලදී ගන්නට උත්සාහ කිරීම සහ නීති විරෝධී ලෙස කොකේන් ළඟ තබා ගැනීම ගැනයි.”මට එල්ල වුණු චෝදනා දෙකින් එකකටයි නඩු පැවරුණේ. ඒ, කොකේන් මිලදී ගන්න උත්සාහ කළාය කියන චෝදනාවටයි. පහුගිය අවුරුදු 10 තිස්සේම මේ නඩුව ඇහුවා. දැනට තියෙන තත්ත්වය ගැන මම සතුටු වෙනවා.” ෆර්ඩීන් මාධ්‍යවේදියකුට එලෙස කීවේ බලාපොරොත්තු සහගතවයි.  සල්මන් ඛාන් ගේ අසනීපය තවමත් සුව වී නැති පාටයි. ඔහුගේ හනුවෙහි හටගත් වේදනාවක් සුවකර ගන්නට ශල්‍යකර්මයකට මුහුණ දුන්නා. ඉන් පස්සෙ ඔහු චිත්‍රපට රූපගත කිරීමකට අයර්ලන්තයට පිටත්ව ගියා. එහිදී දැඩි සීතලකට මුහුණ දෙමින් තමයි, සල්මන් ඒ චිත්‍රපට රූපගත කිරීම්වලට එක්වුණේ. (චිත්‍රපටයේ නම ‘ඒක් ථා ටෛගර්’)ශල්‍යකර්මයෙන් පසු මාස කිහිපයකින් නැවතත් වෛද්‍ය පරීක්ෂණයකට මුහුණ දෙන්නට නියමිතව සිටින සල්මන් පැවසුවේ ඒ පරීක්ෂණයේ ප්‍රතිඵල යහපත් නම් තමන්ගේ අසනීපය සුවවී ඇතැයි කිව හැකි බවයි. ශල්‍යකර්මයෙන් පසුව තමන්ගේ වේදනාව සුවවී ඇතැයි සල්මන් පැවසුවා. නමුත් පසුගිය සතියේ නැවතත් තමන්ගේ හනුවෙහි වේදනාව මතුවී ඇති බව සල්මන් පැවසුවා.”අයර්ලන්තයේ ඩබ්ලින් නුවර රූපගත කිරීම් කරද්දි තද සීතලක් තිබුණා. ඒක මට ඔරොත්තු දුන්නෙ නැහැ. ඒ නිසයි මේ වේදනාව“ සල්මන් තම මිතුරකුට කීවා.අමීෂා පටේල් ගේ චිත්‍රපට නිෂ්පාදන ආයතනය පසුගියදා විවෘත වුණා. මෙය පිහිටා ඇත්තේ ජූහූ ප්‍රදේශයේයි. මේ ආයතනයට යාබදව ඇයගේ නිවෙසත් පිහිටා තිබෙනවා. “මේ අලුත් තැන මගේ හදවතට ගොඩක්ම සමීපයි. මෙතන සියලුම පහසුකම් තියෙන ශ්‍රවණාගාරයකුත් තියෙනවා. අවට පරිසරයත් හරිම ලස්සනයි.” අමීෂා තමන්ගේ අලුත් නිවහන සහ කාර්යාලය ගැන එලෙස සතුටින් කතාකළා.”මේ ස්ථානයේ චිත්‍රපට අධ්‍යක්ෂවරුන්ට වෙන්කරපු විශේෂ කාමරයකුත් තියෙනවා. එතන ඉඳගෙන චිත්‍රපට අධ්‍යක්ෂවරුන්ට තම තමන්ගේ තිර රචනා ගැන කතාබහ කරන්න, ඒවා ලියන්න එහෙම පුළුවන්.නළු නිළියන් එක්ක සාකච්ඡා කරන්නත් හොඳින් ඉඩකඩ තියෙනවා. මේ කරුණු කීවේ අමීෂාගේ ව්‍යාපාර කටයුතුවලට දායකත්වය දක්වන කුනාල් ගෝමර්.කට්රිනා කායිෆ් දැන් පුංචි පහේ නිළියක් නම් නොවෙයි. ඇය සුපිරි තත්ත්වයේ තරුවක්. ළඟදී රූපගත කිරිම් ආරම්භ කරන්නට නියමිත චිත්‍රපටයක ඇය වෙනුවෙන් ගෙවන ගාස්තුව විශ්වාස කරන්නට බැරි තරමට ඉහළ ගිහින්.මේ චිත්‍රපටයට තවමත් නමක් යොදා නැහැ. එය අධ්‍යක්ෂණය කරන්නේ රාජ් කුමාර් සන්තෝෂි. නිෂ්පාදකවරයා වාෂු භග්නානි. ඔවුන් දෙදෙනා අලුතින්ම නිෂ්පාදනය කරන්නට යන චිත්‍රපටයේ ප්‍රධාන නළුවා හැටියට තෝරා ගත්තේ ජැකී භග්නානියි. ඔහු, වාෂු භග්නානිගේ පුත්‍රයායි. වාෂුටත්, රාජ්ටත් වුවමනා වුණේ මේ චිත්‍රපටයේ ප්‍රධාන නිළිය හැටියට ජනප්‍රිය නිළියක් එක්කර ගන්නටයි. ඒ අනුව ඔවුන් තීරණය කළේ කට්රිනා කායිෆ්ව මේ චිත්‍රපටයේ ජැකී සමඟ රඟපාන්න යොදා ගන්නටයි.කට්රිනා මේ චිත්‍රපටයේ රඟපෑමට එකඟ වෙලා. ඒ වුණත් ගාස්තුව නම් සැරයි. නිෂ්පාදකවරයාට ඇය වෙනුවෙන් රුපියල් කෝටි 30ක්ම වෙන්කරන්න සිදුවෙලා.සුජීව තේවහෙට්ටිගේට්වින්කල් ඛන්නා1. සම්පූර්ණ නම – ටීනා ජටින් ඛන්නා2. භාවිතා කෙරෙන නම – ට්වින්කල් ඛන්නා3. උපන් දිනය – 1974 දෙසැම්බර් 294. මව - ඩිම්පල් කපාඩියා5. පියා - රාජේෂ් ඛන්නා6. නැඟණිය – රින්කි ඛන්නා7. සැමියා - ආක්ෂේ කුමාර්8. දරුවන් - 1 ආරව් (පුතා)9. මුලින්ම රඟපෑ චිත්‍රපටය – ‘බර්සාට්’ (1995)10. රඟපා ජනප්‍රිය වූ චිත්‍රපට – ‘ජබ් ප්්‍යාර් කිසි සෙ හෝතා හේ’ (1998),‘බාඩ්ෂා’ (1999), ‘මේලා’ (2000)11. අවසන් වරට රඟපෑ චිත්‍රපටය – ‘ලව් කි ලියේ කුච් බි කරේනා’ (2001)12. මෙතෙක් රඟපා ඇති චිත්‍රපට සංඛ්‍යාව - 1813. නිෂ්පාදනය කළ චිත්‍රපට – 3යි. ‘ටීස් මා ඛාන්’ (2010 දී), ‘පාෂලා හවුස්’ (2011දී),‘තෑන්ක් යූ’ (2011 දී)14. ලබා ඇති සම්මාන - ‘බර්සාට්’ චිත්‍රපටයේ රංගනය වෙනුවෙන් 1995 වසරේ හොඳමනැගී එන නිළියට හිමිවන ෆිල්ම් ෆෙයාර් සම්මානය15. සිනමාවෙන් ඈත්වීමට හේතුව - 2001 දී ආක්ෂේ කුමාර් සමඟ ෂවාහ වීම නිසා16. දැනට යෙදී සිටින වෘත්තිය – අභ්‍යන්තර ගෘහ අලංකරණ කටයුතු(මේ සඳහා ‘ද වයිට් වින්ඩෝ’ නමින් ආයතනයක් පවත්වාගෙන යයි.)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av11101616</link>
    <topic>අද ප්‍රවීණයන් වූ බොහෝ දෙනකුගේ එදා නවාතැන වුණේ මගේ බෝඩිමයි</topic>
    <author>හේමාලි විජේරත්න</author>
    <content>අද ප්‍රවීණයන් වූ බොහෝ දෙනකුගේ එදා නවාතැන වුණේ මගේ බෝඩිමයිජී.ඇල්. ආරියපාලහැත්තෑව දශකයේ නවකතා ක්ෂේත්‍රයට පිවිසුණු ජී.ඇල්. ආරියපාල නවකතා රැසක් ම රචනා කළ නවකතාකරුවෙක්. එපමණක් නොව වේදිකා නාට්‍ය ක්ෂේත්‍රයට ද ඔහුගේ සුවිශේෂී කැමැත්තක් විය. මේ නිසාම පසුකලෙක ඔහු වේදිකා නාට්‍ය හතක් පමණ නිෂ්පාදනය ද කළේ ය. 1976 වර්ෂයේ දී ඔහු විසින් රචනා කරන ලද ‘චාරුලතා හා නිශ්ශංක’ නවකතාව දශක තුනකට පසු යළිත් ප්‍රකාශයට පත් වී ඇත. මේ කතා බහට මූලික හේතුව වූයේ එයයි. ඔහුගේ ලේඛන දිවියත්, නාට්‍ය ජීවිතයත් පිළිබඳ අළලා කෙරුණු සාකච්ඡාවකින් මේ ලිපිය සැකසිණ.“මේ නවකතාව මුලින් ම එළි දුටුවේ 1976 ජූලි මාසයේදී. ජනප්‍රිය නවකතාකරු ලක්ෂ්මන් මල්ලවආරච්චි සොහොයුරාගේ මඟ පෙන්වීමෙන් ආනන්ද වීරසිංහ මහතාගේ පුබුදු පොතක් ලෙස තමයි චාරුලතා සහ නිශ්ශංක’ ප්‍රථම වරට ප්‍රකාශයට පත් කළේ. එදා මේ කෘතියේ පෙරවදනට මම මෙහෙම සඳහනක් කළා.“වේදිනාව තුළ විවේකය හෝ ආදරය තුළ විනෝදය හෝ බඩගින්න තුළ විශ්‍රාමය හෝ සොයා ගත හැකි බවට කිසිදු නිස්කලංක නිගමනයක් මේ සසර ගමනේ කුමන ඉසව්වක දී හෝ සම්බවෙතැයි මම විශ්වාස නොකරමි. එහෙත් කලාතුරකින් හෝ සොයා ගත යුතු විවේකය, විනෝදය හා විශ්‍රාමය වෙනුවට ආදරය හා එහි වේදනාව ද බඩගින්න හා එහි උග්‍ර මහන්තත්වය ද ශේෂ වූ තැන් පිළිබඳ අප්‍රමාණ කතන්දර නම් අසන්නට ලැබී තිබේ. ‘චාරුලතා හා නිශ්ශංක’ පිළිබඳ කතා පුවත ලියන්නට මා පෙලඹවූයේ මගේ මේ හුදකලා කල්පනාවයි.එවකට මේ කෘතිය කියවූ බොහෝ දෙනකු මෙයින් ගම්‍ය වන්නේ කර්තෘවරයගේ ජීවිත අත්දැකීම් දැයි බොහෝ විට ඔහුගෙන් විමසූ වාර අනන්ත අප්‍රමාණ යි. වර්තමානයේ මා මේ කෘතිය කියවද්දීත් මගේ සිතට ආවේ මෙය ඔහුගේ අත්දැකීමක් ද යන ප්‍රශ්නයයි.“මේ නවකතාව මම ලිව්වේ මනුෂ්‍ය ආධ්‍යාත්මයෙහි උදාරත්වය ඉහළට ඔසවා තබනු පිණිස ඊට පාදක වූ ප්‍රේමය නම් භාවමය සංසිද්ධිය සරල කතා පුවතක් ඔස්සේ වදන් බවට පෙරළා කවියක මතුවන භාවාර්ථය ඉන් මතු පිටට මතුකර ගැනීමටයි. වසර තුනක් ඇතුළත ඒ කාලයේ මේ පොතෙන් පිටපත් හයදාහක් අලෙවි වුණා. පාඨකයෝ ඒ තරම් මේ කෘතියට ආශක්ත වුණාට විචාරක අවධානයට යොමුවුණේ නෑ.ආරියපාලයන් මේ ග්‍රන්ථය රචනා කරන විට ඔහු විසි නව හැවිරිදි වියේ වූ තරුණයෙකි. සමහර විට මෙය විචාරක අවධානයට යොමු නොවන්නට එය ද හේතුවක් වන්නට ඇත.“ඇත්තටම ඒ කාලයේ සාහිත්‍ය විචාරකයන් යොවුන් ලේඛකයන් ලියූ නවකතා නොකියවාම බැහැර කළා. ඒ කාලේ ඒක හැඳීන්වීමට ‘හ්ම්’ නවකතා කියන සරදම් පදයත් යෙදුවා. ඒ කාලේ බහුතරයක් පොත්වල මුද්‍රිත පිටු පිරුණේ සුසුම් පද වලින්. පෙම්වතා පෙම්වතිය අමතන විට ඇය ‘හ්ම්’ යනුවෙන් උත්තර දෙනවා. පෙම්වතිය පෙම්වතා අමතන විට ඔහු ‘හ්ම්’ යනුවෙන් උත්තර දෙනවා. මේ විදියට පිටුවෙන් භාගයක් ම පිරෙන්නේ ‘හ්ම්’ පදයෙන්. ඒ නිසා තමයි විචාරකයින් මේ නවකතාවලට ‘හ්ම්’ නවකතා කිව්වේ. මේ යුගයේ ප්‍රබුද්ධ නවකතා ය, බොළඳ ප්‍රේම කතා අතර දෝලනය වූ සමාජ කතිකාවතක් ද ගොඩ නැඟෙමින් පැවතුණා. ඊට හේතු වුණේ ඩීමන් ආනන්ද ඇතුළු මාරක කතා චක්‍රවර්තීන් සමාජගත කළ මාරක කතා අබිබවමින් යොවුන් ප්‍රේමවන්තයන්ගේ ප්‍රේම කතා රැල්ල සමාජය වෙළා ගනිමින් තිබීමයි.ජී.එල්. ආරියපාලයන් රත්නපුරේ ප්‍රදේශයේ උපන් අයෙක් ය. ඔහු කොළඹට පැමිණෙන්නේ රැකියාවක් පිණිස ය. 1968 ‘ලංකා චලන චිත්‍ර’ පුවත්පතේ සිනමා ලේඛකයකු වශයෙන් ඔහු සිය දිවිය ආරම්භ කරයි. නවකතා රචකයකු වශයෙන් ඔහුගේ ආගමනය සිදුවනුයේ ද මේ අතරතුර ය. ඔහුගේ පළමු පොත වන්නේ ‘මාත් එක්ක මිය යන මම’ ය. ‘ගීතයක හරි අඩක් ගැයුණු පසු,’ ඉන් පසු ‘ඔබේ ආදරේ ගීතයක් නම්’, ‘ස්වයංවරය’ (රාජ්‍ය සම්මාන) ‘සුළි සුළඟ ඉවරයි.’ ‘මාද ඔබම විය’, ‘බෙලි තවාන’, ‘භාව ගීතය’ වැනි නවකතා ඔහු අතින් රචනා විය.“මගේ පළමු කෘතිය ‘මාත් එක්ක මිය යන මම’ 1970 දී ප්‍රකාශයට පත් වුණේ. මේ කෘතියේ ආකෘතිය හා සන්දර්භය එකල පළ වූ සියලු නිර්මාණවලට වඩා වෙනස් මුහුණුවරක් ගත්තා. ජීවිතය පිළිබඳ මගේ කියැවීම තමයි බොහෝ විට මේ පොතේ තිබුණේ. කොහොම හරි ‘චාරුලතා’ නවකතාව තමයි මගේ පොත් අතරින් වැඩිම පාඨක අවධානයක් දිනා ගත්තේ.පොත ප්‍රකාශයට පත් වී වසර එකොළහකට පසුවත් පාඨකයාට මේ පොත දැඩි බලපෑමක් කළා. එකල රූපවාහිනි සංස්ථාවේ භාෂා පරිවර්තකයකු ලෙස කටයුතු කරමින් සිටි ජේ.එම්. කාසිම් මහතා 1987 දී මට ලිපියක් එවලා තිබුණා මේ කතාවෙන් විඳි රසය දෙමළ පාඨකයා වෙත ගෙන යන්න අවසර දෙන්න කියලා. ඒ අනුව 1987 දී ‘තිනකරන්’ දිනපතා දෙමළ පුවත්පතේ මේ නවකතාව පළවුණා. ‘චාරුලතා’ ප්‍රකාශයට පත් වී වසර 17 ට පසු රෝහණ කුමාර ප්‍රකාශයට පත් කළ ‘සෙනෙහස’ නම් යොවුන් පුවත්පතේ ආයිත් මේ නවකතාව පළ වුණා.”වසර 30 ට පසු නැවත ප්‍රකාශයට පත්වන ‘චාරුලතා සහ නිශ්ශංක’ පෙර පරිදිම අද යෞවනයේ සිටින තරුණ තරුණියන් වැලඳ ගනීවි. ‘ප්‍රේමය’ නම් වූ තේමාව ඊයේ අද මෙන් හෙටත් හදවත් සිසාරා එක විදියට ම බලපවත්වයි. ප්‍රේමය ගැන පමණක් ම නොව තවත් බොහෝ මාතෘකා ගැන විවිධ ආකාරයේ පොත පත පළ කර ඇති ආරියපාලයන් ලේඛකයකු පමණක් නොව නාට්‍යවේදියකු වශයෙන් ද එකල නමක් දිනා ගත්තෙකි. ඔහු විසින් නිෂ්පාදිත නාට්‍ය හතකි. මේ සියලු කලා කටයුතු වල නියෙළෙන්නට රත්නපුරේ සිට පැමිණි ආරියපාලයන්ට අපූරු බෝඩිමක් තිබුණේ ය. ඔහුට පමණක් නොව පසු කලෙක කලාවේ ජනප්‍රිය චරිත රැසකට මේ ස්ථානය සෙවණ සැලසූ බව අපි අසා ඇත්තෙමු.“මගේ බෝඩිම වුණේ බොරැල්ල කොටා පාරේ දුම්රිය පොළට නුදුරුව පිහිටි ගෙයක්. මම මේ ගෙදර නිත්‍ය සාමාජිකයා වුණාට කපිල කුමාර කාලිංග, රනිල් ඇල්විටිගල, ගුණසිරි සිල්වා, ජයසේකර අපොන්සු, සොමී රත්නායක, රංජිත් සුරංග, ටී. ඇන්. නිෂාම්, කරුණාතිලක හඳුවල, සුනිල් ලීනස්, ජයන්ත කළුපහන ආදීන් උදේ සවස මෙතනට ආවා ගියා. සුදර්ශියේ නාට්‍ය පුහුණුවීම් අවසන් වෙලා බස් වැරදුණ බොහෝ දෙනාගේ අවසන් නැවතුම වුණේ මේ බෝඩිම.බෝඩිමේ ගෙවුණු වසර ගණනාවක රසබර දිවියට නැවතුම තබා 1977 දී ජී.ඇල්. ආරියපාලගේ සිය ගම්පියස වන රත්නපුරයට නැවත පදිංචියට පැමිණෙන්නේ එකල සිය ප්‍රේමය දිනා ගත් හිතවතිය සිය ආදරණීය බිරිඳ බවට ද පත් කර ගනිමින්.ඉන් පසුවත් ඔහු ‘ලක්බිම’ ආදී විවිධ පුවත්පත්වලට ලේඛකයකු වශයෙන් සම්බන්ධ විය.මේ දිනවල මම ඓතිහාසික චරිතයක් ඇසුරු කරගෙන කතාවක් ලියමින් ඉන්නවා. ‘කුරුවිට රාල’ නමින්. ඉදිරියේදී ඒක ප්‍රකාශයට පත් වේවි. ඔහු කියන්නේ අතීත මතක මැද බොහෝ වේලාවක් සිට යළි වර්තමානයට පැමිණෙමින්.හේමාලි විජේරත්නඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av11101617</link>
    <topic>පුවත්</topic>
    <author/>
    <content>පුවත්විශිෂ්ට ගණයේ සාහිත්‍යධරියක වන අයිලින් සිරිවර්ධන මහත්මිය ස්වකීය ජීවන අත්දැකීම් අළලා ලියු’ජීවන ගීතය’ ග්‍රන්ථයේ දොරට වැඩුම පසුගියදා පිටකෝට්ටේ ලලිතා සරච්චන්ද්‍ර මහත්මියගේ නිවෙසේදී පැවැත්විණි.එම උත්සවයට මහාචාර්ය කාලෝ ෆොන්සේකා මහතා ද සහභාගි වූ අතර සිරිවර්ධන මහත්මියගේ ආදි ශිෂ්‍යාවෝ රැසක් ද ඊට එක් වූහ. මේ එම උත්සවයේ එක් විචිත්‍රවත් අවස්ථාවකි.ලෝක බුද්ධිමය දේපළ සංවිධානය (WIPO) පිළිගන්නා සංවිධානයක් අප රට තුළ ආරම්භ කිරීමට සහ එමඟින් විධිමත් ලෙස සංගීත සහ ගීත නිර්මාණ සඳහා කර්තෘ භාග හිමිකම් ලබා ගැනීමේ වැඩ පිළිවෙළක් ක්‍රියාත්මක කරවා ගැනීමට මෙරට සංගීත ක්ෂේත්‍රයේ නිර්මාණකරුවෝ පිරිසක් එකමුතුව සිටිති.ආචාර්ය වික්ටර් රත්නායක, මහාචාර්ය සුනිල් ආරියරත්න, දයාරත්න රණතුංග, අමරා රණතුංග, එච්. එම්. ජයවර්ධන, රෝහණ බැද්දගේ, නීලා වික්‍රමසිංහ, ලූෂන් බුලත්සිංහල, බුද්ධදාස ගලප්පත්ති, නිරංජලා සරෝජිනි, දයා ද අල්විස්, ප්‍රණීත් අභයසුන්දර, වසන්ත කුමාර කොබවක, සමන්ත හේරත්, තරුපති මුණසිංහ, හර්ෂ බුලත්සිංහල, ආචාර්ය පේ‍්‍රමසිරි කේමදාස වෙනුවෙන් ලතා කේමදාස සහ ධර්මසිරි ගමගේ වෙනුවෙන් ද චමින්ද ගමගේ ආදීන් දැනට එම යෝජිත සංගමයේ කැඳවුම්කාර මණ්ඩලය ලෙස කටයුතු කරන අතර මේ සඳහා උනන්දුව දක්වන සැමට ඔවුන් සමඟ එක්වන ලෙස ද ආරාධනා කරති.ලූෂන් බුලත්සිංහල, 92/1 ඒ - ජය පාර, උඩහමුල්ල, නුගේගොඩ (විද්‍යුත් ලිපිනය - harshabulat@yahoo.com) හෝ දුරකතන අංක 0777 513275 / 075 7287487 අමතා වැඩි විස්තර ලබා ගත හැකිය.ප්‍රවීණ මුද්‍රා නාට්‍ය ශිල්පි වසන්ත කුමාරගේ කලා ජීවිතය අළලා විනීතා කරුණාරත්න අධ්‍යක්ඹණය කළ‘ඉඟිනළු සම්ප්‍රදායක නර්තන රචකයාණෝ’ නම් වූ ආලකමන්දාව විචිත්‍රාංගමය වැඩසටහන මැලේසියාවේ පැවැත්වෙන A B u PRIZE  2011 අවසන් වටයට නිර්දේශිතව ඇත.සුනිල් මිහිඳුකුල තිර නාටකය ලියු මෙය ජාතික රූපවාහිනී සංස්ථාවේ නිෂ්පාදනයකි.ප්‍රවීණ ගේය පද රචක බණ්ඩාර ඇහැළියගොඩගේ ගේය පද රචනා ඇතුළත් සිව්වැනි සංයුක්ත තැටිය ‘සඳුට අවනත වී’ 19 වැනි බදාදා සවස 6.30ට බණ්ඩාරනායක සම්මන්ත්‍රණ ශාලා පරිශ්‍රයෙහි මිහිලක මැදුරට යාබද ‘කමත’හි දොරට වඩී.ප්‍රවීණ සහ නවක ගායක ගායිකාවන් ගී ගයන චන්න විජේවර්ධන, ආරියරත්න කළුආරච්චි, රවිබන්ධු විද්‍යාපති, රන්වල බළකාය, විජය නන්දසිරි සහ අනුර බණ්ඩාර රාජගුරු යන ශිල්පීන්ගේ නර්තනයෙන් ඔපවත් වුණු ප්‍රසංගයක් පැවැත්වෙන අතර ජැක්සන් ඇන්තනී ගේ දේශනයක් ද ඇතුළත්ය. සංගීත මෙහෙයවීම නවරත්නගමගේ ගෙනි.ශ්‍රී ලංකා යුද හමුදා පළමුවැනි ඉංජිනේරු සේවා බළකා රණවිරුවන්ගේ සුබසාධන කටයුතු සඳහා ආධාර පිණිස පරාක්‍රම නිරිඇල්ලගේ ‘චරන්දාස්’ වේදිකා නාට්‍යය 21 වැනිදා සවස 3.30 සහ 6.30 මහරගම තරුණ සේවා යොවුන් රඟහලේ දී වේදිකාගත වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av11101618</link>
    <topic>තාත්තා ගැන අපිට ආඩම්බරයි</topic>
    <author>සේමාලි කැල්ලපත</author>
    <content>තාත්තා ගැන අපිට ආඩම්බරයිදැදිගම වී.රුද්‍රිගුගේ පුත් දිමිත්‍රි කියයිසිංහලට පරිවර්තනය වූ රුසියානු පතපොත ගැන කී පමණින් අප මතකයට නැඟෙන්නේ දැදිගම වී. රුද්‍රිගු නාමයයි. රුසියානු පතපොත සිංහල පාඨකයන් අතර කෙතරම් ජනපි‍්‍රය වීද යත් එහි ගෞරවය හිමි විය යුත්තේ දැදිගම වී. රුද්‍රිගුට ය. සිංහල සාහිත්‍යය රුසියානු බසට පරිවර්තනය කිරීමටත් රුසියානු සාහිත්‍ය සිංහලයට නැඟීමේත් පළමුවැන්නා වූයේ ඔහුය. පුවත්පත් කලාවේදියකු, ගුවන් විදුලි නිවේදකයකු සහ වෛද්‍යවරයකු වූ දැදිගම වී. රුද්‍රිගු මුලින්ම රුසියාවට පා තැබුවේ 1957 දී ය. ඒ ලෝක ශිෂ්‍ය සමුළුවකට සහභාගිවීම සඳහා ය.එතැන් පටන් ඔහු රුසියාවට ඇලුම් කරන්නට වූයේය. පළමු ගමනේදීම ඔහු හා පෙමින් බැඳුණු ලුද්මිලා පසුව ඔහුගේ බිරිය වූවාය. ලාංකික පුරවැසියකු හා සෝවියට් පුරවැසියකු අතර වූ ප්‍රථම විවාහය මෙය යැයි සැලැකේ.ලුමුම්බා මිත්‍රත්ව සරසවියෙන් වෛද්‍ය උපාධිය හදාරා වෛද්‍යවරයකු වූ දැදිගමයන් අනතුරුව වෛද්‍යවරයකු ලෙස මොස්කව්හි ම සේවයට එක්වීය. ඒ අතරතුරදී ඔහු සාහිත්‍ය හා සන්නිවේදන කටයුතුවල ද නියැළිණ. පසුව වැඩිකල් නොයවාම ඔහු වෛද්‍ය වෘත්තිය පසෙකලා පරිවර්තන කාර්යයේ නිරත වන්නට විය. රුසියානු චිත්‍රපටවලට සිංහල දෙබස් කැවීම ද, මොස්කව් ගුවන් විදුලියේ සිංහල අංශයේ නිවේදකයකු ලෙස ද ඔහු කටයුතු කළේය.ඔහු අතින් සිංහලයට නැඟුණු රුසියානු පොත්පත් හා ලිපි සංඛ්‍යාව හාරසියයකට ආසන්නය. බිරිය සහ පුතුන් දෙදෙනා වන වික්තර් හා දිමිත්‍රි සමඟ මොස්කව් හි ජීවත් වුවද දැදිගම වී. රුද්‍රිගු වසරක් පාසා ලංකාවට පැමිණ ගියේය. එකල ලංකාවෙන් සංචාර සඳහා රුසියාවට යන ශ්‍රී ලාංකිකයනට ඔහු සැබෑ මිතුරෙක් හා හිතවතෙක් වූයේය.1988 දී මොස්කව්හි දී ඔහු මිය යද්දී 59 හැවිරිදි වියේ පසුවිය. ඔහු ජීවිත කාලයක් පුරා එක්රැස් කළ පතපොත ඔහුගේ මරණින් පසු ලුද්මිලා සහ පුතුන් දෙදෙනා විසින් ලුමුම්බා මිත්‍රත්ව සරසවියේ ලාංකේය සිසුන්ගේ පරිහරණය සඳහා පරිත්‍යාග කරනු ලැබීය.දැදිගමයන් ගේ පි‍්‍රය බිරිය වූ ලුද්මිලා ඔහු ඇමතුවේ ‘රෝද්’ යන ආදර වදනිනි. රෝද් ඇය අතහැර ගොස් වසරකට පසු ලුද්මිලා ද ජීවිතයෙන් සමුගත්තාය. තාත්තා මිය යද්දී පුතුන් දෙදෙනා පසුවූයේ තරුණ වයසේ ය. ඉතා ආදරයෙන් බැඳී ජීවත් වූ පවුලක් වූ මේ පවුලේ අද ඉන්නේ දිමිත්‍රි නම් වූ දෙවැනි පුතා පමණි. දැදිගම වී. රුද්‍රිගු ගේ වැඩිමල් පුතා වික්තර් ද දැන් ජීවතුන් අතර නොමැත.දිමිත්‍රි පුතාට තාත්තා මිය යද්දී වයස අවුරුදු 24 කි. දැන් ඔහු මොස්කව්හි බොයිං ගුවන් යානා නිෂ්පාදන සමාගමක ගුවන් යානා ඉංජිනේරුවෙකි. දිමිත්‍රි මෑතකදී කෙටි සංචාරයක් සඳහා මෙරටට පැමිණියේය. මේ ඔහුගේ දෙවැනි ශ්‍රී ලංකා සංචාරයයි.ඒ ආ ගමනේ දී දිමිත්‍රි සමඟ ඔහුගේ පියා ගැන මොහොතක් කතාබහ කිරීමට අපි ද අවස්ථාවක් ලදිමු. අපට ඒ අවස්ථාව උදාකර දුන්නේ කොළඹ රුසියානු කේන්ද්‍රය යි. මෙහිදී පළමුවෙන්ම කිය යුත්තේ පියා ශ්‍රී ලාංකිකයකු වුවද සිංහල භාෂාවෙන් කෙතරම් පතපොත ලියුව ද මේ පුතුට නම් සිංහල වදනකු ද බැරි බවය.අප මුලින්ම දිමිත්‍රිගෙන් ඇසුවේ ඔහුගේ මව ලුද්මිලා තමාගේ දයාබර රෝද් සමඟ ලංකාවට පැමිණියේ ද යන්නයි.“මගේ අම්මා ලංකාවට එන්න ආශාවෙන් හිටියෙ. අම්මා රැකියාව කළේ රාජ්‍ය ගුවන් සේවා ආයතනයකයි. ඒ කාලේ රාජ්‍ය ප්‍රතිපත්ති අනුව ඇයට රටින් පිටව යෑම තහනම්. ඒ නිසා අප කාටවත් කුඩා කල ලංකාවට ඒමට බැරි වුණා.”ඔබගේ මව පියාගේ පරිවර්තන කටයුතුවලට උදව් වුණා ද?අපේ ගෙදර තිබුණෙ හරිම සාමකාමී ආදරයෙන් පිරුණු පරිසරයක්. මගේ මව යුක්රේනියානු කාන්තාවක්. රුසියාව කියන්නේ බහු භාෂා තියෙන රටක්. යුක්රේනියානු හා රුසියානු ඇතැම් වගන්ති හා වදන් වෙනස්. අම්මා නිතරම තාත්තාට යුක්රේනියානු වගන්ති පරිවර්තනයට උදව් වුණා. ඒ වගේම තාත්තා ඒ කාලේ කී දෙයක් තමයි රුසියානු කෘතිවල එන බොහෝ දේ සිංහල සංස්කෘතියට සමීප බව.ඔබගේ පියා මෙතරම් කාර්යභාරයක් ඉටුකළ කෙනකු බව ඔබ දැන සිටියා ද?ඔව්. තාත්තා ඔහුගේ කාලයෙන් වැඩි කොටසක් යෙදෙව්වේ ලිවීමටයි. කලක් වෛද්‍යවරයකු ලෙස වැඩකර පසුව ඉන් ඉවත් වී ඔහු දිගටම ලේඛන කටයුතුවල නිරත වුණා. සමහර අවස්ථාවලදී රුසියානු භාෂාවේ එන යම් යම් වාක්‍යාංශ ගැන ඔහු අපෙන් විමසනවා. මෙයට හේතුව වුණේ අප උපතේ සිටම රුසියානුවන් ලෙස භාෂාව දැන සිටීමයි.ඒ කාලෙ තාත්තා ගේ හොඳ රුසියානු මිත්‍රයෙක් හිටියා. ඔහු මහාචාර්ය බෙල් කොවිෂ්. රුසියානු - සිංහල ශබ්දකෝෂය කළේ ඒ දෙදෙනායි. ඔවුන් හොඳ යහළුවො. ළඟින් ඇසුරු කළා. රුසියානු භාෂාවේ එන ගැටලුසහගත තැන් ගැන ඔවුන් දෙදෙනා නිතර සාකච්ඡා කළා.තාත්තා ඇන්ටන් චෙකොෆ් ගේ කෘති බොහොමයක් පරිවර්තනය කළා. චෙකොෆ් වෛද්‍යවරයෙක්. ඔහු සාහිත්‍යකරුවෙක් වුණා. මගේ තාත්තාත් එහෙමයි. ඔහුත් වෛද්‍යවරයෙක් හා සාහිත්‍යකරුවෙක් වුණා. මේ ගැනත් අපි හරි සතුටෙන් හිටියා.“අපේ අම්මයි තාත්තයි ලස්සන පවුල් ජීවිතයක් ගත කළා. දෙන්නා හැම විටම එකට එක් වී සමගියෙනුයි වැඩ කළේ. යුක්රේනයේ අග නගරය කිව්. අපි පවුලේ ඔක්කොම නිවාඩුවට එහෙ යනවා. එහේ අම්මාගේ නෑයො හිටියා. එහෙ ගිහින් අපි සති දෙකක් ගත කරනවා. ඒ අතරතුරදී අම්මාගේ ඥාතීන් බලන්නත් යනවා.අම්මා ගෙදරදී යුක්රේනියානු කෑම හැදුවා. ඉන් තාත්තා වඩාත් ප්‍රිය කළ සුප් එකක් තිබුණා. එහි නම බෝර්ෂ්. කැරට්, ගෝවා, බෝංචි වැනි එළවළු දමා හදන්නේ. තාත්තා හැම වෙලේම එයට ශ්‍රී ලංකාවේ කුළුබඩු වර්ග එකතු කරනවා. එය ශ්‍රී ලංකා හා යුක්රේනියානු සම්මිශ්‍රණයක්.අප කුඩා කල තාත්තා සමඟ ශ්‍රී ලංකාවට ඒමට නොහැකි වුවත් තාත්තා ලංකාවට ආවා. ඒත් තාත්තා ගේ ලංකාවේ නෑදෑයන් සමඟ සම්බන්ධයක් තබා ගන්න අපට අවස්ථාවක් ලැබුණේ නැහැ.රුසියාව නැඟෙනහිර ආසියානු රටක් ලෙස ශ්‍රී ලංකාවේ සංස්කෘතියට ගොඩාක් සමීප බවක් තිබුණා. තාත්තා ඒ බැඳීම වැඩි කළා. අප කුඩා කල සිට ම දැක්කේ තාත්තා ලේඛන කටයුතුවල නිරත වන අන්දමයි. අපි සැමවිටම තාත්තා ගැන ආඩම්බර වුණා.”වික්ටර් පී. දැදිගමයන්ගේ පුත් දිමිත්‍රි විවාහ වී සිටින්නේ වෛද්‍යවරියක සමඟ ය. මොස්කව් හි ඇමෙරිකානු බෝයිං ගුවන් යානා සමාගමක ගුවන් යානා ඉංජිනේරුවකු වන ඔහු කාර්ය බහුල ය. ඔවුන් ගේ පුතා සරසවි පිවිසුම සඳහා ඉගෙනුම ලබමින් සිටින බව දිමිත්‍රි අප හා පැවසීය.දෛනික දිවියේ කාර්ය බහුලත්වය නිසා ඔවුන් තිදෙනාට එක්ව රටින් පිට යෑමට අවකාශ නැතත් රටේ නව ප්‍රතිපත්ති ඔස්සේ දැන් ඔවුනට ඕනෑම රටක සංචාරය කිරීමට ඉඩහසර ලැබී ඇති බව ද දිමිත්‍රි කීවේ ය. එනිසා නුදුරු අනාගතයේදී සිය බිරිය හා පුත්‍රයා සමඟ මේ සුන්දර රටට යළි පැමිණීමට අදහස් කරන බව ද ඔහු අප හා පැවසීය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av11101619</link>
    <topic>‘සු.මිගෙන් අහන්න’</topic>
    <author/>
    <content>‘සු.මිගෙන් අහන්න’මාතලේ ධර්මා ඒකනායකප්‍රශ්නය - සමකාලීන විකට නළුවන්ගෙන් ඔබ වඩාත් කැමැති කාට ද?පිළිතුර - මම කැමැතියි විජය නන්දසිරි, රොඩ්නි වර්ණකුල හා පි‍්‍රයන්ත සෙනෙවිරත්න යන තිදෙනාට.දෙකටන අජිත් කබ්රාල්ප්‍රශ්නය - අපේ රටේ කෝච්චිවලට ගැහැනුන්ගේ නම් යොදන්නේ ඇයි? (රුහුණු කුමාරි, සමුද්‍ර දේවි, උඩරට මැණිකේ, පොඩි මැණිකේ)පිළිතුර - ඔය දෙවර්ගයම හැප්පුණොත් ඉතිං සුනේ සුන්නේ. ඒකයි.පූගොඩ ඩී. බී. කුලතුංගප්‍රශ්නය - ජයවිලාල් විලේගොඩගේ සිනමා විචාර පොතක් වශයෙන් පළවුණා ද?පිළිතුර - ඔව්. ‘ජයවිලාල් විලේගොඩගේ තෝරාගත් සිනමා විචාර’ නමින් 1998 දී මරදානේ දයාවංශ ජයකොඩි සහ සමාගමේ ප්‍රකාශනයක් ලෙස එය පළවුණා.දිසානෑගම තිස්ස කුමාරප්‍රශ්නය - භද්‍රජි මහින්ද ජයතිලක කලාකරුවා ගැන යමක් කියන්න?පිළිතුර - භද්‍රජිට බහුවිධ කලා හැකියාවන් තිබෙනවා. ඔහු ලේඛනයට, චිත්‍ර ශිල්පයට, ගායනයට පුදුමාකාර දක්ෂයෙක්. දැන් චිත්‍රපටයකුත් හදලා තියෙනවනේ.කැලණිය වරාගොඩ මානෙල් විලන්ගමුවප්‍රශ්නය - ප්‍රවීණ සිනමා නිළි සෝනියා දිසාගේ ලිපිනය සොයා දෙන්න?පිළිතුර - සෝනියා දැන් ඉන්නේ පිටරටකොටුගොඩ යාගොඩමුල්ලේ සුනිල් චන්ද්‍රසේකරප්‍රශ්නය - ‘සිංගප්පූරු චාලි’ චිත්‍රපටයේ කාර්මික තොරතුරු දක්වන්න?පිළිතුර - ඩොමී ජයවර්ධන අධ්‍යක්ෂණය කළ එම්. කේ. ඩයස් නිෂ්පාදනය කළ මේ චිත්‍රපටයේ තිර නාටකය ඇන්තනි සී. පෙරේරාගේ. කැමරාව ඇන්ඩෲ ජයමාන්නගේ. පේ‍්‍රමලාල් දනවත්ත සංගීතය අධ්‍යක්ෂණය කළා. පසුබිම් සංගීතය පමණක් පී. ෂෙල්ටන් පෙරේරාගේ. ඩොමී ජයවර්ධන, සන්ධ්‍යා කුමාරි, ඇන්තනී සී. පෙරේරා, රෝයි ද සිල්වා, සුමනා අමරසිංහ, රොබින් ප්‍රනාන්දු, ඇල්ෆ‍්‍රඩ් එදිරිමාන්න මෙහි ප්‍රධාන චරිත රඟපෑවා.කොටුගොඩ සුනිල් චන්ද්‍රසේකරප්‍රශ්නය - ‘හටාරි’ චිත්‍රපටය ගැන විස්තරයක් කරන්න?පිළිතුර - හොවාර්ඩ් හව්ක්ස් අධ්‍යක්ෂණය කළ මේ චිත්‍රපටය 1962 දී තිරගත වූවක්. ජෝන් වේන්, එල්සා මාර්ටිනෙල්ලි මෙහි ප්‍රධාන චරිත රඟපෑවා.බදුල්ලේ ජෙරල් පෙරේරාප්‍රශ්නය - පැරැණි හින්දි චිත්‍රපට නිළි වෛජයන්තිමාලාගේ ලිපිනය සොයා දෙන්න?පිළිතුර - 80 C. P. RAMASAMY ROAD, CHENNAI 60 0018 උඩුගම්පොළ ක්‍රිශාන්ත කරුණාරත්නප්‍රශ්නය - ‘වැලිකතර’ චිත්‍රපටයේ පිටපත් තිබෙනවා ද?පිළිතුර - ඔව්.මේ සතියේ පහත නම් සඳහන් අයත් ප්‍රශ්න එවා තිබුණා. කළුතර එන්. ඩී. ඉසෙඩ් සිරිවර්ධන, කුලියපිටියේ කපිල ජයවිලාල් හේරත්, හෝමාගම පේමරත්න මනතුංග, නෙළුම්දෙණියේ නලින් දිසානායක, මාකොළ උතුරේ ඉන්දිවරි සෙනෙවිරත්න, නිපුනි පෙරේරා, බේරුවල චන්ද්‍රසිරි පීරිස්, පේරාදෙණියේ සඳමාලි පෙරේරා, ගල්කිස්සේ නදි කරුණාරත්න, නිට්ටඹුවේ එන්. ජිනදාස, හලාවත අනුර ශාන්ත පීරිස්, හොරණ පද්මසිරි දසනායක, ගාල්ලේ හසරැල් සුදීප.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’ රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av11101620</link>
    <topic>ඩගීව හෙට රිමාන්ඩ් කරනවා</topic>
    <author/>
    <content>ඩගීව හෙට රිමාන්ඩ් කරනවාලියන්නේ නිව්ටන් ගුණසේකරඅඳින්නේ හර්ෂ ගුණවර්ධනඑහෙනම් අර මනුස්සයා කියපු කතාව ඇත්ත” සේරා බිඳුණ හ¼ඩින් කීවාය. හිතට දැනුණු වේදනාව හා පසුතැවිල්ල දරාගෙන තිසරු ඉවත බලාගෙන සිටියාය. මේ මොහොතේ කළ යුත්තේ හැඟීම්වලට යට නොවී බුද්ධියට ඉඩදීම බව ඇයට සිතෙන්නට විය.නිවෙස තුළ පැවතුණේ කලාතුරකින් ඇතිවන අන්දමේ අසාමාන්‍ය නිහඬතාවයකි. තිසරුත්... සේරාත් තම මනෝ ලෝකවල තනිවී සිටියේ කර කියා ගන්නට දෙයක් නොමැතිවය. මේ කාගේ හෝ ප්‍රබලයෙකුගේ පිළිසරණක් අවශ්‍යම මොහොතක් බව ඔවුන් දෙදෙනාගේම සිත්වල රැඳුණ එකම සිතුවිල්ල විය. එහෙත් කෝපයෙන් දෑස් විළිස්සාගෙන සිටින දේශපාලකයකුට එරෙහිව තමන්ගේ සහායට එන්නකු මේ සමාජය තුළ සිටිය හැකිද?පෝටිපෝව යට වාහනයක් නතර කරන හඬ ඇසුන සැණින් සේරාත් – තිසරුත් සිය මනෝ ලෝකවලින් එළියට ආවේ එකවරමය. “ටොක්..ටොක්” හා සපත්තු හඬ නංවමින් විසිත්ත කාමරය දෙසට එමින් සිටියේ හෙක්ටර් කෑරගලය. ඔහුගේ මුහුණේ ද රැඳී තිබුණේ දැඩි වික්ෂිප්තභාවයකි.”අක්කෙ අර නිව්ස් එක ඇත්ත... තව ටිකකින් ටී.වී. එකෙත් යාවි..” අසල පුටුවකට බරවෙමින් හෙක්ටර් කනස්සලු හඩින් කීවේය.”මේ දැන් ටී.වී. එකේ ගියා හෙක්ටර්..””ඕවා ඉතින් අපේ මාධ්‍යකාරයින්ට හොට් නිව්ස්නෙ අක්කෙ””අපි දැන් මොකද කරන්නෙ මල්ලි?””ඩගී අයියා මේ වෙනකොට ඉන්නෙ පොලිස් හෙඩ්ක්වාටර්ස්වල... හෙට උසාවියට ඉදිරිපත් කරාවි.. අපි කරන්න පුළුවන් දෙයක් කරමු අක්කෙ” සේරාගේ හිතට දිරිය එන්නත් කරමින් හෙක්ටර් දෑස් කොණින් තිසරු දෙස බැලුවේය.”ඩගීව රිමාන්ඩ් කරයිද හෙක්ටර්?””ඔව්.. ඒකනම් සිද්ධ වෙනවා අක්කෙ””මේක හෙට පත්තරවලත් පොල්ගෙඩි අකුරින් යාවි.. දැන් ඉතින් අපේ නම්බුව එහෙම පිටින්ම ඉවරයි. කොහොමද අපි මිනිස්සුන්ගෙ මුහුණු දිහා බලන්නෙ දෙයියනේ?” සේරාගේ කටහඬේ මහත් පශ්චත්තාපයක් රැඳී තිබිණ.”මට හිතෙන විදියට මේ වෙලාවෙ කරන්න තියන්නෙ එකම දෙයයි අක්කෙ””ඒ මොකක්ද?” සේරා දෑස් ලොකු කරමින් හෙක්ටර් දෙස බැලුවාය.”බතලගොඩ ඇමැතිතුමාගෙන් වැඳල හරි සමාව ගන්න එක.. කුසුම්රානි කියන ඔය ඇක්ට්‍රස්ව ෂේප්කරවගන්න එක. වෙන විකල්පයක් නැහැ..””මං නම් හිතන්නෙ නැහැ අප්පච්චි ඒ තරම් බාල්දු තත්ත්වෙට වැටෙයි කියල?”මෙතෙක් නිහඬව සිටි තිසරු කීවේ හෙක්ටර්ගේ මුහුණ දෙස බලමිනි.”සමහර කාරණාවලදි එහෙම කරන්න සිද්ධ වෙනවා තිසරු””මං ඇමැතිතුමාට කතාකරලා සමාව ඉල්ලන්නන් මල්ලි.. මට ඒක කරන්න පුළුවන්””ඒ අදහසත් නරක නැහැ.. ඒත් ඒකට ඩගී අයියා කැමැතිවෙයිද දන්නෙ කොහොමද? අනිත් එක ඇමැතිතුමයි.. කුසුම්රානියි තාම සිංගප්පූරුවල””කවදා තරමෙද ඒගොල්ලො ලංකාවට එන්නෙ?””ඒකනම් කියන්න මං දන්නෙ නැහැ... මං හොයල බලන්නම්..” හෙක්ටර් එසේ කියමින් පුටුවෙන් නැඟිට සිය කාමරය දෙසට පිය නැඟුවේය.සේරාට ඉබේටම සුසුමක් හෙළිණ. තිසරු හැඟීමෙන් බරව අඩ අඳුරේ නිදිකිරමින් සිටි ගෙඋයනේ ගහකොළ දෙස බලා සිටියාය.ඩග්ලස් දැරණියගලව කටුනායක ගුවන් තොටුපළේ දී පොලිස් අත්අඩංගුවට ගැනීමේ සිද්ධිය පසුදින පළවූ සෑම පුවත්පතකම පාහේ මුල් පිටුවේ ලොකු අකුරින් පළකොට තිබිණ. සමහර පුවත් පතක දෙකක ඔහුගේ සහ චිත්‍රපට නිළි කුසුම්රානිගේ ඡායාරූප ද ඊට එක්කොට තිබීම විශේෂයක් විය.. බොහෝදෙනෙක් සේරාට දුරකථනයෙන් කතා කරමින් මෙම සිදුවීමේ අග ගිය මුල ගිය තැන් විමසන්නට වූයේ අමුතු උද්යෝගයක් පාමිනි.ඉන් කීප දෙනෙක් පමණක් ඇත්තටම සිද්ධිය ගැන සිය කනගාටුව පළ කළ අතර... බොහෝ දෙනෙකු යටිහිතින් සිනාසෙමින් කතා කළ බව සේරාට වටහා ගන්නට අසීරු නොවීය. මෙසේ කෙළවරක් නැතුව එක දිගටම ඇමතුම් ගලා එන්නට වූ බැවින් ඇය කෝපයෙන් යුතුව දුරකථනය විසන්ධි කළාය.වැඩි වේලාවක් යන්නට මත්තෙන් තිසරුගේ ජංගම දුරකථනය ද නාදවන්නට වූයේ ඇය සිය කැළඹුණු සිත එකලස් කරගන්නට වෙර දරමින් සිටියදීය. ඇමතුමේ එහා කෙළවර සිටියේ අන් කවරෙක්වත් නොව ඇගේ ආදරවන්තයා වූ සඳුන් කලුපහනය.”තිසරු ඔයා අද පත්තර දැක්කද?””ඔව්.. අනේ බලන්නකො වෙච්ච දෙයක්? මගෙ නම් ඔළුවත් එක්ක අවුල් වෙලා.. සඳුන්. මෙහෙම දෙයක් වෙයි කියල අපි හීනෙකින්වත් හිතුවද?””දැන් වෙච්ච දේට පසුතැවිලා පලක් නැහැ. තිසරු එදා ඔයාගෙ අප්පච්චි මහ මෝඩ විදියට හැසිරිලා තියෙන්නෙ””ඒක නම් සහතික ඇත්ත.. සඳුන් ඔයා අද උසාවි යනවද?””ඔව්.. නොගිහින් බැහැනෙ.. ඒත් ඇප දෙයි කියලා නම් හිතන්න අමාරුයි.. මේ කේස් එක පිටිපස්සෙ ඉන්නෙ බලගතු දේශපාලකයෙක්නෙ.. තිසරු””එයා කාලයක් අප්පච්චිගෙ දකුණු අත වාගෙ හිටියෙ සඳුන්.. ඒත් බලන්නකො මිනිහා අන්තිමට කරපු කැත වැඩේ? ඔය මනුස්සයාව දිනවන්න අපේ අප්පච්චි කොයි තරම් මහන්සි වුණාද? ඒකෙ කළගුණවත් සැලකුවෙ නැහැනෙ?””දේශපාලකයො කියන්නෙ මහ පුදුම ජාතියක්නෙ තිසරු.. මං නම් ශතපහකට විශ්වාස කරන්නෙ නැහැ..”සඳුන් කියන කතාවේද ලොකු සත්‍යයක් ඇතැයි තිසරුට සිතුණාය. බතලගොඩ ඇමැතිතුමා සහ කුසුම්රානි චිත්‍රපට නිළිය සිංගප්පූරු චාරිකාව යාම සඳහා කටුනායක ගුවන්තොටුපළේ රැඳී සිටින වර්ණ ඡායාරූපයක් ජාතික පුවත්පතක සිනමා පිටුවේ පළ වී තිබෙනු තිසරු දුටුවේ මීට දින කීපයකට ඉහතදීය.”මේ ප්‍රශ්නෙ ගැන ඔයාගෙ බැරිස්ටර් උන්නැහේ මොකද කියන්නෙ තිසරු?””හෙක්ටර් අයියා කියන්නෙ ඇමැතිතුමාගෙන් සමාව ඉල්ලලා නඩුව අස්කර ගන්න ට්‍රයි කරන්න කියලයි””ඒ ඇඩ්වයිස් එකත් නරක නැහැ...””ඒත් අප්පච්චි ඒ යෝජනාවට කැමැති වෙයිද කියලා හිතන්න අමාරුයි. සඳුන්? එයාගෙ හිතත් හරිම දරදඬුයි..””එහෙනම් මං නතර වෙන්නම් .. තිසරු.. උසාවියට ගිහින් මං ඔයාට කෝල් එකක් දෙන්නම්..””අනේ ඔව් සඳුන්.. මං ඔයා කතා කරන තුරු බලාගෙන ඉන්නවා.. ඔයාට බුදුසරණයි..”දුරකථන සංවාදය නිමකරමින් තිසරු හැඟීම්බර හ¼ඩින් කීවාය.* * * *නඩුව විභාගයට ගැනුණේ අලුත්කඩේ මහෙස්ත්‍රාත් උසාවියේදීය. මෙම සිදුවීමට ජනමාධ්‍ය මඟින් ලොකු ප්‍රචාරයක් ලබාදුන් නිසා විශාල පිරිසක් උසාවිය තුළ රැඳී සිටියහ. ඒ අතර ඩග්ලස් දැරණියගලගේ හිතවතුන් මෙන්ම චිත්‍රපට ක්‍ෂේත්‍රයේ උදවිය ද දක්නට වූහ.ඩග්ලස් වෙනුවෙන් අධිනීතිඥ හෙක්ටර් කෑරගල පෙනී සිටි අතර පැමිණිලි පාර්ශ්වය වෙනුවෙන් වැල්ලවත්ත පොලීසියේ ස්ථානාධිපතිවරයා පෙනී සිටියේය.දෙපාර්ශ්වය ඉදිරිපත් කළ කරුණුවලට හොඳින් සවන්දුන් විනිශ්චයකාරවරයා පවසා සිටියේ ඩග්ලස් දැරණියගල රටින් පැන යාමට උත්සාහ කිරීම තමන් අනුමත නොකරන බවත් ඔහු රජයේ ඇමැතිවරයකුගේ රාජකාරිමය ක්‍රියාවකට බාධා කිරීම නුසුදුසු බවත්ය. එසේම ජනප්‍රිය නිළියකට මරණීය තර්ජන එල්ල කිරීම ද බලවත් වරදක් බවත් ඔහු පෙන්වා දුන්නේය.”මේ සියලු චෝදනා පොලීසිය විසින් සාවද්‍ය ලෙස ගොතන ලද අමූලික කරුණු මත පදනම් වූ ඒවා බව කියා සිටි හෙක්ටර් කෑරගල තම සේවාදායකයා ඇප මත නිදහස් කරන මෙන් ගෞරවනීය අධිකරණයෙන් ඉල්ලා සිටියේය.ඔහුගේ එම ඉල්ලීම ප්‍රතික්ෂේප කළ මහේස්ත්‍රාත්වරයා ඩග්ලස් දැරණියගලව දින හතරක රිමාන්ඩ් භාරයට පත්කරමින් නඩුව කල්දැම්මේය.තමා දන්න හඳුනන හිතවතුන් බොහෝදෙනෙකු උසාවි ගර්භය තුළ රැඳී සිටිනු දුටු ඩග්ලස් දැරණියගලගේ හිතට දැඩි වේදනාවක් මෙන්ම මහත් අසරණකමක් ද දැනුණේය. ඔහුගේ හිතට වඩාත්ම ශෝකයක් දැනුණේ හේබා වී ගිය මුහුණින් යුතුව තමා දෙස දෑස් දල්වාගෙන සිටි සේරාගේ රුව දුටු විටය. විත්තිකූඩුවෙන් බට ඩග්ලස්ව පොලිසියේ හා බන්ධනාගාර නිලධාරීන්ගේ රැකවල් මත ඉවතට කැඳවාගෙන යන අන්දම සේරා බලාසිටියේ දෑසට කඳුළු පුරවාගෙනය.රජෙක් මෙන් බලපරාක්‍රමය විහිදාගෙන සිටි මේ මිනිසා අද කෙතරම් අසරණ තත්ත්වයකට පත්ව ඇත්දැයි යන ශෝකී සිතිවිල්ල ඇගේ හදගැබින් ඉහළට මතුවූයේ පෙණගොබයක් පරිද්දෙනි. ජනමාධ්‍යකරුවන් ඒ මේ අත දුව පනිමින් ඔහුව සිය කැමරා කාචවලට හසුකරගන්නට වෙර දරනු දුටු ඇගේ සිතට තදබල කෝපයක් ද දැනුණේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av11101621</link>
    <topic>මෙරට ප්‍රථම නිළි-ගායිකාව රද්දොළුවේ ජේන් නෝනා ඒ මගේ අම්මා</topic>
    <author>ඉනෝකා පෙරේරා බණ්ඩාර</author>
    <content>මෙරට ප්‍රථම නිළි-ගායිකාව රද්දොළුවේ ජේන් නෝනා ඒ මගේ අම්මා- එස්. ඒ. මෛත්‍රිපාලමේපඳුරකට ගැසුවත් නිළියන් විසිවන යුගයෙකි. නිළිකම තුට්ටුවට ගොස් තිබේ.යුග යුග පසුවී මෙතරම් හෑල්ලුවට පත්වුවද නිළියන්ට ද ස්වර්ණමය යුගයක් තිබිණි.ඒ මඟ හෙළි කළ මේ රටේ පළමු කාන්තාව රද්දොළුවේ ජේන් නෝනා වන්නීය.එදා කාන්තාවට වේදිකාව තබා ගීයක් ගැයීම පවා තහනම් විය.එහෙයින් ගැහැනුන් සේ හැඳ පැළැඳ වේදිකාවට ආ පිරිමි, නිළියන් සේ රඟන්නට වූහ.එහෙත් සිරිමල් ගුරු, රංසිරිනෙල් ගුරු, සිරිනේරිස් ගුරුගෙන් පැවත ආ පරම්පරාවේ කමල් ගුරු, එය වෙනස් කළේය.ඒ තමන් ගේ දූ, හත් හැවිරිදි ජේන් නෝනා වේදිකාවට රැගෙන එමිනි.හණමිටි අදහස් කැලේට විසිවිය. රද්දොළුවේ ජේන් නෝනා දවසින් දවස වේදිකාව තමන්ටම නතු කර ගති. අද ඈ ශ්‍රී ලංකාවේ පළමු නිළි ගායිකාව ලෙස ඉතිහාස ගත වී තිබේ.මේ රටේ ගැහැනුන්ට නිළිකම කියා දුන්, ඒ මඟ යන්නට මඟ පාදා දුන් රද්දොළුවේ ජේන් නෝනාගේ පුතු දැන් අප ඉදිරියේ සිටියි. ඒ, ජ්‍යෙෂ්ඨ කලාකරු රද්දොළුවේ එස්. ඒ. මෛත්‍රිපාල සූරීන්ය. ඔහුගේ එකොළොස් හැවිරිදි පුතු ද ඔහු සමඟය.තාත්තාත් පුතාත් මේ ගෙවන්නේ ඔවුන්ගේ ජීවිතවල අතිශය දුෂ්කර කාල පරිච්ඡේදයකි.නාඩගං - නූර්ති - ගී - වන්නම් - ගායනය - වාදනය - ජන ගී ඉතිහාසය පිළිබඳ හැබෑ වියතකු වුව අද ඔහුට රැකියාවක් නැත.එදා වේල සරිකර ගැනීම, පුතු පාසල් යැවීම පවා මහා සටනක්ව තිබියදී නිවෙසේ මාසික කුලිය රුපියල් 1500 සොයා ගැනීම ඊටත් වඩා උගහට වී තිබේ.නාඩගම් හෝ නූර්ති පිළිබඳ කතා කරන අද පරපුරේ කිසිවකුත් නොදන්නා වටිනා නිධානයක් බඳු දැනුම් සම්භාරයක් මෛත්‍රිපාලයන් සතුය. එහෙත් මේ රටේ වගකිවයුත්තන්ට ඔහු මඟ හැරී තිබේ.“ඒක ගෑනු ළමයෙක් නාඩගමක් බලන්න ගියත් කෝටු මස් කරපු කාලයක්. ඒ කාලෙ මේ රටේ මද්දලය වැයූ මුල්ම වාදකයා කමල් ගුරු. මගේ සීයා. කොළඹ ප්‍රථම නාඩගම පෙන්නුවෙ කමල් ගුරු සහ මගේ අම්මා ඇතුළු පිරිස. ඒ, මසං ගස් හන්දියෙ, ගෙවල් පහේ වත්තෙ.දුටුගැමුණු, උමංදාව, උන්මාද චිත්‍රා, සාලිය - මාලා, කාලිංග - සිරිමල් එතනා වගේ නාඩගම් බලන්න එදා සෙනඟ පොදි කෑවා. ඈත ඉඳන් කරත්ත බැඳගෙනයි ඔවුන් ආවෙ. විජය - කුවේණි නාඩගමේ, මල් මාලා දමන සභාවේ ගීතය ගායනා කරමින් තමයි අම්මා වේදිකාවට ආවෙ. දේශීය වන්නම් වලට නාඩගං ගී ගැළපුවෙ මගේ සීයා කමල් ගුරු.මගේ මව සුන්දර තරුණියක්ව වේදිකාවේ ජය කෙහෙළි නංවපු ඒ යුගයෙ රට පුරා ඇයට තිබුණේ පුදුම පිළිගැනීමක්. යෝධ වැඩ කරල එකල මේ රටේ ප්‍රසිද්ධ වෙලා හිටි මැටිකොටුවේ නාග ආරොන් අප්පුහාමි මගේ තාත්තා. කමල් ගුරුගේ නාඩගං කණ්ඩායමේ ප්‍රබල චරිතයක්.හිටපු අග විනිසුරු සරත් එන්. සිල්වා මහතාගේ ආතා, ජුවන් සිල්වා ආරච්චිගේ බූදලේ මැනේජර්වරයා වුණෙත් මගේ තාත්තා නාග ආරොන් අප්පුහාමි.ටවර්හෝල් විවෘත වන විට මගේ මව මේ රටේ සුපතළම නිළිය. නමුත් ඇයට කමල් ගුරු (පියා), නාට්‍ය කණ්ඩායමෙන් ඉවත් වන්නට අවස්ථාව දුන්නෑ. ඔහු තැනු සිංහල උරුවේ, ජනපි‍්‍රය නාඩගං වූ දුටුගැමුණු, උමංදාව, විදුර, සාලිය - මාලා, උන්මාද චිත්‍රා, සිරි සඟ බෝ, ස්වර්ණතිලකා, කාලිංග - සිරිමල් එතනා, දසිස් රාවණා, ඇහැළේපොළ, දරුවන් කෙටවීම හා තවත් විසිතුරු නාඩගං කතා රට වටා ගෙන යද්දී ටවර්හෝල් හි ගැහැනු චරිත රැඟුවේ අන්දරේ අප්පු විසින්.අන්දරේ අප්පු තම රඟපෑම් අවසන් වූ සැණින් ජේන් නෝනාගේ රංගනය දැකගන්න ඒ නාඩගං මඩු වෙත දිව යාම පුරුද්දක් කරගෙන තිබෙනවා. සීයාගේ පරපුර, අම්මා සහ තාත්තා එක්ව මේ රටේ ජාතික කලාවක් ගොඩ නැඟුවා හැබැයි අපේ වස්තුව දේපළ අයට ගියා.‘අග හිඟ කලා ශිල්පී ආධාරය’ ලෙස සංස්කෘතික අමාත්‍යාංශය යටතේ ලබා දෙන අවුරුද්දකටම රුපියල් 3000 ක් වන මේ ආධාර මුදල දැන් අවුරුදු තුනක් තිස්සෙ සෙත්සිරිපායෙ සංස්කෘතික අමාත්‍යාංශයේ තියෙනවා. මාදම්පේ ප්‍රාදේශීය ලේකම්තුමා මට පොරොන්දු වුණා මේ මුදල ලබා දෙනවා කියල. නමුත් සංස්කෘතික අමාත්‍යාංශයට දැන් කීප වරක් දැනුම් දුන්නා. කිසි පිළිතුරක් නෑ. මගේ පොඩි දරුවට තවම අවුරුදු 11 යි. බිරිය ඒ දරුවයි මාවයි දමල යන්න ගියා.දරුවා හදාගන්න මං නොවිඳිනා දුක් විඳිනවා. ඒ දරුවා පාසල් යවන්න ඕනෙ. රද්දොළුව පඤ්ඤානන්ද ජාතික පාසලට දරුවා ඇතුළත් කරගන්න ඕනෙ. අම්මා නැති අහිංසකයා මට මොනව හරි වුණොත් ඒ දරුවා මේ ලෝකෙ අතරමං වෙනවා...”ඒ ගැමුණු සිතුරුවන් පුතු තාත්තාගේ හෙවණැල්ල වී සිටියි. තාත්තා විය පත්ව ඇති බව... අම්මා දමා ගිය දුක... ඒ පුතු කෙසේ දරා ගන්නවාදැයි සිතාගන්නට නොහැකිය.හොඳ අධ්‍යාපනයක් ලබා ඇති, අපේ රටේ නාඩගම් නූර්ති ජන ගී ඉතිහාසය පිළිබඳ මහා දැනුමක් ඇති එස්. ඒ. මෛත්‍රිපාල කලා කරුගෙන් නිසි වැඩක් ගතහොත් ඔහුට ද ජීවත්වීමේ ආදායම් මඟක් පෑදේ.“ගරු ජනාධිපතිතුමාටවත් මට මේ වෙලා තියෙන අසාධාරණය පෙනේවා කියල ලියන්න...”ඒ ඔහුගේ ඉල්ලීමය. ලබන නොවැම්බරයේ රද්දොළුව පඤ්ඤානන්ද ජාතික පාසලේදී සුවිශේෂි ප්‍රසංගයක් පැවැත්වීමට ඔහු මේ දිනවල සූදානම් වෙයි.“රද්දොළුවේ ජේන් නෝනා ගායනා කරපු සියලුම නාඩගං - නූර්ති තැටි ගී මේ ප්‍රසංගයේදී මං ගායනා කරනවා. බොහෝ කලක් මං පත්තර ගණනාවකට ලිපි සැපයුවා. මේ කලාවේ වටිනාකම ගැන කියලා. අදත් මං ලෑස්තියි මේ රටට කෝටියක් වටිනා ඒ ඓතිහාසික දැනුම ලබා දෙන්න.අද හැදෙන ටෙලි නාට්‍ය, චිත්‍රපට සඳහා ඒ සංගීතයෙන් බොහෝම හොඳ වෙනසක් කළ හැකියි. ගුවන්විදුලියේ අවුරුදු 20 ක් පමණ ඉතා විශිෂ්ට නාඩගම් ගී, පැයේ ගී කතා ගායනා කළ මට එදා වගේම අදත් සංගීතය අතැඹුලක්. මගේ මේ පොඩි පුතුත් ඒ සංගීත ආරට හැබෑ දක්ෂකම් පානවා. ඒ දරුවා රැකගන්න මට උදව් ඕනෑ... අනික මං සතුව පාරම්පරික යන්ත්‍ර මන්ත්‍ර ගුරුකම් පිළිබඳ විශාල දැනුමක් තියෙනවා.”ඔහු තවම ඉගැන්වීමට රුසියෙකි. සංස්කෘතික අමාත්‍යාංශය යටතේ මේ දැනුම බෙදා දෙනු වස් සුදුසු රැකියාවක් පතනුයේ ද එහෙයිනි.මේ රටේ මුල්ම නිළි ගායිකාව ජේන් නෝනා නමින් පිළිරුවක් ඉදි කිරීමට, මුද්දරයක් නිකුත් කිරීමට, මාවතක් නම් කිරීමට හෝ අසරණ වූ තමා වෙත හිසට සෙවණක් ලබා දෙන්නට මේ රටේ කලාවට ළැදි වගකිවයුත්තන් අවධානය යොමු කරනු ඇතැයි ඔහු තවමත් බලා සිටියි.ඉතින් අසරණ වූ මේ කලාකරුවාගේ බලාපොරොත්තු එසේම ඉටු වේවා! යි අපිත් පතමු.ඉනෝකා පෙරේරා බණ්ඩාරඡායාරූප-දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av11101622</link>
    <topic>මානය සම්මානය සහ අවමානය</topic>
    <author/>
    <content>මානය සම්මානය සහ අවමානයපරණ කෝන්තරයකට සම්බන්ධ පුද්ගලයකුගේ නිවෙසක තොවිලයකට යාමට සිදුවූ බෙර වාදකයෙක් එහි ගොස් වටපිට බලා බෙරය තැබීමට සුදුසු තැනක් සුදානම් කොට නැතැයි දොස් නඟා, ආපසු හැරී ගියේය. කාරණාව වටහා ගත් නිවෙස් හිමියා කොහෙන්දෝ බෙරයක් සොයාගෙන විත් ගුරුන්නාන්සේට උපකාර වෙමින් පද නොදන්නා නමුත් හිතෙන හිතෙන තාලයට වයමින් කෙසේ හෝ තොවිලය කරගෙන ගියේය.මේ හපන්කම දැකීමෙන් සතුටට පත් ආතුරයා ද පසුදා පැදුරෙන් නැඟිට්ටේ සුවය ලබමිනි. එයින් පසු යක් බෙරකාරයාට වැඩ නැතුව ගිය අතර ආතුරයාගේ ඥාතියා තොවිල් ගුරාගේ හවුල්කාරයා බවට පත්විය.මට මේ ජනකතාව අසන්නට ලැබුණේ කලකට ඉහත හාරිස්පත්තුවේ සොකරි කරළියකදී එහි පරයාට රඟපෑ “ජේමිස්” ගෙනි. මෙම ‘ප්‍රතිභාපූර්ණ පරයා’ පසු කලෙක, දළකාරයකු පරදවා ගම්සභාවට ද පත් විය. සමාජ සේවය සඳහා මැම්බර්කම කළ ජේමිස් රස්සාවට කළේ ‘ගස් බිස්නස්’ ය. කොළ කබායක් හැඳ සිටින ජේමිස් පොරෝ කෙටිය හා කඹය අතැතිව සැරිසැරීම සුලභ දසුනක් විය. මීට වසර කීපයකට පෙර ඔහු මියගියේය.ඉහත කතාව යළි මතකයට නැඟුණේ පසුගියදාක පැවැති මධ්‍යම පළාත් කෙටි නාට්‍ය උළෙල පිළිබඳ පසු විපරමක යෙදෙන අතරය. එහිදී දක්නට ලැබුණු ‘ඉඩ්ඩා’ නාට්‍යයේ එන රූකඩ ගුරුන්නාන්සේ, මට ජේමිස් සිහිගැන්වීය. එබඳු පාරම්පරික කලාකරුවන් සමාජයෙන් දුරස්ව ගිය ‘කෞතුකාගාර භාණ්ඩ’ බවට පත්ව ඇත.’සිරිබෝ තට්ටුව‘ තුළින් කේ.බී.හේරත් ද ‘තලමල පිපිලා’ තුළින් ජයලත් මනෝරත්න ද මතුකරලූයේ සාම්ප්‍රදායික කලාකරුවාගේ ඛේදවාචකයයි. එසේම ධම්ම ජාගොඩ නිර්මාණය කළ ඉතා ජනප්‍රිය ටෙලි නාට්‍යයක් වූ ‘පළිඟු මැණිකේ” ද විෂය කර ගත්තේ නවීනත්වය විසින් යටපත් කරලීමට යත්න දරන පැරණි සම්ප්‍රදායයි.නාට්‍ය ක්‍ෂේත්‍රයේ ප්‍රධාන ධාරාවත් පළාත් මට්ටමත් අතර පැහැදිලි පරතරයක් පවතින බව අපගේ අත්දැකීමයි. එහෙත් මධ්‍යම පළාත් කෙටි නාට්‍ය උලෙළේ දී 2010 හා 2011 දෙවසරේදීම ජාතික තලයට ළංවන නිර්මාණ කීපයක් දක්නට ලැබීම සතුටට කාරණයකි.මෙම තරුණ නාට්‍යකරුවන්ගෙන් බහුතරය විෂය කරගත්තේ අධ්‍යතන සමාජය පසුබිම් කරගත් මානුෂික වූ ද, නාටකීය වූ ද ගැටලුය. මා මුලින් කියූ ආකාරයේ සාම්ප්‍රදායික කලාකාර චරිතයක් මුල්කරගත් ‘ඉඩ්ඩා’ නමැති කෙටි නාට්‍යය ද මෙම උලෙළ අලංකාර කළ ලොකු නිෂ්පාදනයකි. පරම්පරා ගෞරවයත් ජීවත්වීමේ අර්බුදයත් අතර දෝලනය වන රූකඩ ශිල්පියෙකුගේ ජාගර චිත්තය රූකඩයක් හා වෙළෙඳ අතරමැදියකු මඟින් සංකේතවත් කිරීමට නාට්‍ය රචක රංජිත් කේ.රාජපක්ෂ උත්සාහ කරයි.වණික් ක්‍රමය හා සම්ප්‍රදාය, මනෝ විද්‍යානුකූල සිද්ධාන්තයක් මත සිටුවාලීමට උත්සාහ කළත් ‘ඉඩ්ඩා’ තුළින් ප්‍රේක්ෂකයා ග්‍රහණය කරගත්තේ සංස්කෘතික ගනුදෙනුවක ඛේදවාචකය පමණකැයි සිතමි.නාට්‍ය උලෙළක් යනු එක්තරා විදිහක වැඩමුළුවකි. ඉන් දුහුනන්ට ලද හැකි අත්දැකීම් බොහෝය.මධ්‍යම පළාත් නාට්‍ය උලෙළේ දී හොඳම සහාය නිළිය සම්මානය නළුවෙකුට හිමිවීමත් හොඳම නාට්‍යයට හොඳම අධ්‍යක්ෂණය අහිමිවීමත් මතභේදකාරී විනිශ්චයක් ලෙස කෙනෙකුට පෙනී යා හැකිය.විනිසුරු මඬුල්ලේ ප්‍රධානියාව සිටියේ පන්සාළිස් වසරක අත්දැකීම් ඇති රංගධරයෙකු වන ජයලත් මනෝරත්නයන්ය. සම්මාන පිළිබඳ නිසරු කතාබහට කාලය වැය නොකර ඔහු ලියූ හේතුපාඨ අධ්‍යයනය නවකයකුට බොහෝ වැඩදායක වනු ඇත.සම්මාන ලැබූවෝ උදම්වෙති. නොලැබුවෝ කනස්සලු වෙති. මෙය පෘථග්ජන ස්වභාවයකි. කලාකරුවන් ද පෘථග්ජනයින් බව සැබෑ නමුත් ඔවුන් ජීවිතය දෙස වඩා ගැඹුරින් හා උපේක්ෂාවෙන් බැලිය යුතුව ඇත. සම්මාන ලෝභය සහ සම්මාන ඊර්ෂ්‍යාව යන දෙකම ගොඩනැඟෙන්නේ ආත්ම මානය මතය. කලාකරුවකුගේ නිර්මාණ වඩා උසස් වනුයේ ඔහුගේ මනස ද, දැක්ම ද උසස් වන තරමට බව ටෝල්ස්ටෝයි වැනි විද්වතුන් පෙන්වා දී ඇත.තම යොවුන් වියේදීම ‘යශෝරාවය’ ටෙලි නාට්‍යයේ රඟපාමින් කීර්තියට පත් අමිත්ත වීරසිංහ පසුකලෙක සම්මානයක් දිනාගත් අවස්ථාවක රූපවාහිනී නිවේදකයකු ඇසූ පැනයකට මෙසේ පිළිතුරු දුන්නේය.”සම්මානය වටින බව ඇත්ත. ඒත් ඒ මේ රාත්‍රියට පමණයි”එදා මට එය පෙනුණේ ‘වැඩි කතාවක්’ ලෙසය. එහෙත් අද මම එහි සැඟව ඇති ගැඹුරු යටි අරුත් දකිමි. සම්මානලාභියෝ මෙන්ම ලෝභියෝ ද අමිත්තගේ කතාව අවබෝධ කර ගැනීමට උත්සාහ කළ යුත්තාහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=av11101623</link>
    <topic>කරීනා ගවුමක් කපා දමයි</topic>
    <author>සුජීව තේවහෙට්ටිගේ</author>
    <content>කරීනා ගවුමක් කපා දමයිසුපිරි නිළි කරීනා කපූර් සමහර චිත්‍රපටවල රඟපෑම් වෙනුවෙන් අඳින ඇඳුම් වෙත රසික රසිකාවියන්ගේ නෙත් යොමුවුණේ වරක් දෙවරක් නොවෙයි. කිහිප වතාවක්ම කරීනාගේ ඇඳුම් පැළඳුම් කැපී පෙනුණ නිසා ඒ රඟපෑම් ඇතුළත් වුණු චිත්‍රපට සාර්ථකව තිරගත කෙරුණා. 2009 දී තිරගතවූ ‘කම්බක්ට් ඉෂ්ක්’ එවැනි චිත්‍රපටයක්. එහි විශ්ව විද්‍යාල සිසුවියක ලෙස හැඳ සිටි ඇඳුම් කෙරෙහි බොහෝ දෙනාගේ අවධානය යොමුවුණා.2009 දී තිරගතවූ, සම්මාන රැසක් දිනාගත් ‘ත්‍රී ඉඩියට්ස්’ චිත්‍රපටයේ කරීනා හැඳ සිටි තැඹිලි පැහැයෙන් අලංකාර වූ සාරිය වෙතට රසික රසිකාවියන්ගේ සිත් යොමු වුණා. මේ කාරණා හොඳින් දන්නා නිසා චිත්‍රපට අධ්‍යක්ෂවරු සහ නිෂ්පාදකවරු, නළු නිළියන්ගේ ඇඳුම් ගැන පෙරටත් වඩා විශේෂ උනන්දුවක් දක්වනවා.මේ දිනවල රූපගත කෙරෙමින් තිබෙන ‘රා. වන්’ චිත්‍රපටයේ රංගනයකදීත් ඔය කාරණය බලපෑවා. කරීනාගේ ඇඳුමක් ගැනයි, චිත්‍රපටයේ අධ්‍යක්ෂවරයා සහ ඇඳුම් නිර්මාණ ශිල්පියාගේ දැඩි අවධානය යොමුවුණේ. මේ අවධානය කොයි තරම් දුරට ඇදී ගියාදැයි කිවහොත්, එය කරීනාට ඇඟලා ගන්නට තිබුණු ලස්සන ගවුමක් කපා කෙටිකර දමන්නට තරමට දුර දිග ගියා. කරීනාට නියමිතව තිබුණේ ‘රා. වන්’ චිත්‍රපටයේ එක්තරා ගීතමය ජවනිකාවක් වෙනුවෙන් නිර්මාණය කළ ගවුමක් හැඳ රඟපාන්නයි.මේ ගවුම නිර්මාණය කර තිබුණේ ලෝක ප්‍රකට ප්‍රවීණ ඇඳුම් මෝස්තර නිර්මාණ ශිල්පියෙක්. ඉතාලි ජාතිකයකු වන රොබටෝ කාවල්ලි නම් වූ ඔහු මේ වන විට හැත්තෑ වැනි විය ඉක්මවා සිටිය ද ඔහුගේ ඇඳුම් නිර්මාණ ‘වයස්ගතවී’ නැහැ. ඒ වුණත් මේ ප්‍රවීණ ශිල්පියා නිර්මාණය කළ ගවුම ඇඟලාගත් පසුව කරීනාට එහි යම්කිසි අඩුවක් ඇති බව හැඟුණා. ඇය ඒ බව අධ්‍යක්ෂවරයාටත් පැවසුවා. අධ්‍යක්ෂවරයා ඒ දෙස බලද්දී, කරීනාගේ ඇඳුම් නිර්මාණ ශිල්පී මනිෂ් මල්හොත්‍රා ද එතැනට පැමිණියා. ඔහුගේ තියුණු ඇස් කරීනාගේ ගවුම දෙසට යොමුවුණා. ඔහු වහාම තීරණයකට එළඹුණා...“කරීනා මුලදී මේ ගවුම අඳින්න කැමැති වුණත් පස්සෙ අකැමැති වුණා. මේ ගවුම විශේෂයෙන්ම මිලදී අරගෙන තිබුණේ ගීතමය දර්ශනයක් වෙනුවෙන්මයි. කොහොම වුණත් මනීෂ් මල්හෝත්‍රා කෙළින්ම කිව්වා මේ ගවුම ටිකක් කොට කරන්න ය කියලා. එහෙම කළොත් කරීනාගේ ලස්සන මතුවෙලා පෙනේවි කියලයි එයා කිව්වේ. ඒ වෙලාවෙ වෙනත් ගවුමක් අරගෙන එන්න තරම් වෙලාවක් තිබුණෙ නෑ. ඉතින් වෙන මොනව කරන්න ද? මනිෂ්ට අවශ්‍ය විදිහට ගවුමෙන් ටිකක් කපලා දැම්මා.” මේ කාරණය කීවේ ‘රා. වන්’ චිත්‍රපටයේ ශිල්පියෙක්. මනිෂ් මල්හෝත්‍රා ද ඒ ගැන කතා කළා...“අපි මේ ගවුම කපල දැම්මෙ දර්ශනය රූපගත කළ තැනදීමයි. ගීතමය දර්ශනයට ඕනැවුණ හැටියට, ගැලපෙන හැටියට අපි ගවුම කොට කළා. ගවුම ආයෙමත් ඇඳගෙන කරීනා හරි ලස්සනට ගීතමය ජවනිකාව නිරූපණය කළා. මං හිතන්නෙ කරීනා රඟපාපු අනෙක් චිත්‍රපටවල චරිතවලට වඩා මේ චරිතයට පේ‍්‍රක්ෂකයන් වශී වේවි ය කියලයි.” මනිෂ් මල්හෝත්‍රා කොට ගවුමේ ගැලපීම එලෙස කියා සිටියා.සුපිරි නිළි පී‍්‍රටි සින්ටා සහ සුපිරි ක්‍රිකට් ක්‍රීඩක යුවරාජ් සිං අතර පෙම් සබඳකමක් පවතින බවට රාවයක් පැතිරී ගියේ මීට මාස කිහිපයකට කලින්. විශේෂයෙන්ම, 20 - 20 ක්‍රිකට් තරගාවලිය පැවති සමයේදී මේ කතාව තදින්ම පැතිරී ගිය බව ඔබට මතක ඇති. ඒ කාලයේදී පී‍්‍රටි සහ යුවරාජ් ඉතාම ළෙන්ගතුව වැළඳගෙන සිටින ඡායාරූප පවා මුද්‍රිත සහ විද්්‍යුත් මාධ්‍යයන්හි පළවුණා. එවැනි වාතාවරණයක් තුළදී ඒ ආරංචිවලට එරෙහිව යමක් ප්‍රකාශ කරන්නට යුවරාජ් සහ පී‍්‍රටි දැඩි උත්සාහයක් ගත්තා. “අපි දෙන්නා අතරෙ ඒ වගේ සම්බන්ධයක් නැහැ. ඔය කතා අමූලික බොරු.” පී‍්‍රටි තරයේම කියා සිටියා. ඒත් ඒ කතා වැඩි දෙනෙකු විශ්වාස කළේ නැහැ.කාලය නොදැනීම ගෙවී ගියේ පී‍්‍රටි - යුවරාජ් සම්බන්ධයක් ගැන පැතිරී තිබු කතන්දර ද යටපත් කරමින්. මේ වන විට ඒ කතන්දරය නිමාවට පත්වෙලා. එවැනි සම්බන්ධයක් තිබුණාදැයි කිසිවෙකුටවත් මතකයක් නැහැ. මෑතකදී විකාශය වූ රූපවාහිනී සාකච්ඡාමය වැඩ සටහනකට මේ ‘පැරණි පෙම්වතුන් යුවළ’ සහභාගි වී සිටියා. ඒ කෙරෙහි කාගේත් අවධානය යොමුවී තිබුණා. එහිදී පි‍්‍රටි, යුවරාජ්ගෙන් මෙහෙම ඇසුවා. “ඔයාට පහුගිය දවස්වල ගොඩක් කටකතා හැදුණා. ප්‍රසිද්ධ අයගේ නම් ඔයාගෙ නමට ඈඳුණා. ඒ ගැන දැන් මොනවද හිතෙන්නෙ?”“මට හිතෙන්නෙ මාව බිල්ලට අහුවුණා කියලයි. මට වගේම ඔයාටත් ඒ දෙය සිද්ධ වුණා. මේ හැම කටකතාවක්ම පැතිරුණේ මම තනිකඩයෙක් නිසයි. ඔයාටත් කටකතාවක් හැදුන නේද බ්‍රෙට් ලී එක්ක සම්බන්ධයක් තියෙනවා කියලා?” යුවරාජ්ගේ මේ ප්‍රශ්නයට පී‍්‍රටි උත්තර දුන්නේ නැහැ. ඉන් පසුව යුවරාජ් නැවතත් කියා සිටියේ, ජනපි‍්‍රයත්වය නිසා තමන් වෙත ළංවන කිසිම යුවතියක විවාහ කර ගන්නට තමන් තුළ බලාපොරොත්තුවක් නැති බවයි.කොහොම වෙතත්, ඇතැම් අය පවසන්නේ මෑතකදී යුවරාජ්, සල්මන් ඛාන්ගේ නැගණිය වන අර්විතා ඛාන්ව කිහිප වතාවක්ම මුණ ගැසී කතාබහ කරමින් සිටිනු දුටු බවයි. කාරණා දන්නා උදවිය නම් පවසන්නේ සල්මන් ඛාන්ලාගේ පවුලේ අය යුවරාජ් කාලයක් තිස්සේ ඇසුරු කර තිබෙන බවයි. ඒ විතරක් නොවෙයි, යුවරාජ් සහ අර්විතා අතර කුඩා කාලයේ පටන් දැඩි මිත්‍රත්වයක් පවතිනවා ය කියලත් සමහරු කියා සිටිනවා.එවැනි මිත්‍රත්වයක් තිබෙද්දී යුවරාජ්ගේ නමත් සමග දීපිකා පදුකෝන්, අමීෂා පටේල්, කිම් ශර්මා වැනි සිනමා නිළියන්ගේ නම් ඈඳී තිබුණා. නමුත් ඒ සම්බන්ධකම් මේ වන විට අතුරුදන් වෙලා.බොලිවුඩ්පුරයේ උකුසු ඇස් දැන් විමසන්නේ යුවරාජ්ගේ ඊළඟ බොලිවුඩ් ගිනි කිරිල්ලිය කවුරුන් විය හැකි ද කියලයි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=am1110161</link>
    <topic> දරුවාගේ හිස තුවාල වුණත් මොළයට හානි වෙන්නේ කලාතුරකින්</topic>
    <author>සාගරිකා දිසානායක</author>
    <content> දරුවාගේ හිස තුවාල වුණත් මොළයට හානි වෙන්නේ කලාතුරකින්කොළඹ රිජ්වේ ආර්යා ළමා රෝහලේ ශල්‍ය වෛද්‍ය විශේෂඥ ආනන්ද ළමාහේවාකුඩා ළමයින් ගේ නොදැනුවත්කම නිසාත් ඔවුන් එතරම් පරීක්ෂාකාරී නොවන නිසාත් ළමයින් හදිසි අනතුරුවලට බඳුන් වීමට ඇති ඉඩකඩ වැඩි ය. බහුලව සිදුවිය හැකි අනතුරු කිහිපයකි හිසට සිදුවන අනතුරු.කුඩා දරුවනට සිදුවන අනතුරුවලට මූලික හේතුව ඔවුන්ට අනතුරක් වේද නැද්ද යන්න පිළිබඳ අවබෝධයක් නොතිබීම ය. කුඩා දරුවන්ට සිදුවන බොහොමයක් අනතුරු වළක්වා ගත හැකි ඒවා ය. වැඩිහිටියන් ළමයින් කෙරෙහි දැඩි අවධානයකින් සිටීමෙන් බොහෝ දුරට ඒවා අවම කරගත හැකි ය. නොතේරෙන අවදියේ දරුවන්ට පමණක් නොව තරමක් ලොකු ළමයින්ට පවා නිතර සිදුවන අනතුරු අතරින් ඉහළ මහලවලින් හෝ උස් ස්ථානවලින් බිමට වැටීම ප්‍රධාන වේ. බොහෝ විට අඩක් නිමකරන ලද නිවාසවල අනාරක්ෂිත පඩිපේළි, ඉහළ මහලයේ ආවරණය නොකළ කොන්ක්‍රීට් තට්ටු වැනි ස්ථානවලින් කුඩා දරුවෝ බිමට වැටෙති. එවැනි අනතුරුවලදී බරපතළ ලෙස හානි වන්නේ හිසට ය.හිසට සිදුවන අනතුරු සහ තුවාලවලින් බරපතළ ප්‍රතිඵල ඇතිවිය හැකි ය. එයට මූලික හේතුව හිස් කබල තුළ ඇති ඉතා වැදගත් ඉන්ද්‍රියයක් වන මොළයට හානි විය හැකි වීමයි. හිස් කබල ඉතා දැඩි ශක්තිමත් ආවරණයක් වන අතර මොළය ඉතා මෘදු ඉන්ද්‍රියකි.හිසට සිදුවන අනතුරු නිසා හිස් කබලේ පිපිරීමකින් හෝ වෙනයම් ආකාරයකින් හිස තුළට ලේ ගැලීමක් ඇති වුවහොත් උද්ගතවන තත්ත්වය ඉතා බරපතළ ය. එයට හේතුව ලීටර් 1 1/2 ක් පමණ වන හිස් කබලේ පරිමාව මොළයේ ඇතුළු කොටස්වලට පමණක් ඉඩ සහිත වීමයි. මොළය අභ්‍යන්තරයට රුධිරය ගැලුවහොත් හිස් කබල තුළ මොළයට ඇති ඉඩකඩ ඇහිරී යාමෙන් මොළය පීඩනයට පත් වුවහොත් ජීවිතයට පවා හානි සිදුවිය හැකි ය.හිසට අනතුරු ඇතිවන්නේ බොහෝ විට ක්‍රීඩා කිරීමේදී, දුවන විට වැටීමේදී, වාහන අනතුරුවලදී, ඉහළ මාලයෙන් හෝ උස් තැනකින් වැටීමෙනි. මේවා අලුත උපන් බිළිඳුන්ගේ සිට තරුණ විය දක්වා වූ ළමයිනට සිදු විය හැකි ය. එවැනි අනතුරුවලින් දරුවන් වළක්වා ගැනීම සඳහා වැඩිහිටියන් දරුවා කෙරෙහි විශේෂ අවධානයකින් සිටිය යුතු යි. හිසට කිසියම් අනතුරක් වූ විට වහාම වෛද්‍ය උපදෙස් ලබා ගත යුතු ය. ඉතා සරල සිදුවීමකදී වුව ද ළමයා කෙරෙහි විශේෂ අවධානයකින් පසුවීම වැදගත් ය.බොහෝ විට ළමයින් වැටීමෙන් තුවාල සිදුවුවත් මොළයට හානි සිදුවන්නේ කලාතුරකිනි. ඊට හේතුව හිස් කබල ගන වීමත් මොළය වටා පටල තුනක් සහ තරලයක් ද තිබීමත්ය. මෙයට අමතරව හිස් කබල සමෙන් හා හිස කෙස්වලින් ද ආවරණය වී තිබේ.යම් අනතුරක් හිසට බලපාන ආකාරය මෙසේ විය හැකි ය.මේ අතරින් හිස් කබල ඇතුළට සිදුවන හානිය ඉතා බරපතළ වූවකි.හිසට සිදුවන අනතුරු නිසා ඇතිවන සංකූලතාවලින් දරුවන් ආරක්ෂා කර ගැනීමට නම් මවුපියන් පමණක් නොව දරුවන් බලා ගන්නා අය ද දරුවන් පිළිබඳ දැඩි අවධානයකින් සිටිය යුතු ය.දරුවා රෝහලට ගෙන යනතුරු කිසිවක් කෑමට හෝ බීමට නොදිය යුතු ය. බරපතළ අනතුරක් නම් දරුවා ලෑල්ලක් මත තබා ගෙන යා යුතු ය. මෙවැනි අනතුරුවලදී විවිධ කොළ වර්ග තළා බැඳීම, තෙල් ගෑම, අපිරිසුදු ;රදි පටිවලින් බැඳීම වැනි දේ නොකළ යුතු ය. රුධිරය ගැලීම සිදුවේ නම් රෙදි කඩක් තබා අතින් තද කිරීමෙන් ලේ ගැලීම පාලනය කළ හැකි ය.තැල්මක් හෝ වැදුණු ස්ථානය නිල් වී ඉදිමී ඇත්නම් අයිස් කැට කිහිපයක් ගනකම තුවායකින් ඔතා තැබීම සුදුසු ය.කුඩා ළමයින් හැමවිටම ලෝකය දෙස බලන්නේ කුතුහලයෙන් යුතුව ය. ඔවුහු අත්හදා බැලීම්වලට නිතර යොමු වෙති. අනතුරු පිළිබඳ හැඟීමක් නැත. නිවසේ ඇති ආයුධ, ක්‍රීඩා උපකරණ, කුස්සියේ උපකරණ අත්හදා බැලීමට උත්සාහ කරති. එවැනි අවස්ථාවලදී මෙන් ම දෛනිකව දිවීම් පැනීම්වලින් කැපීම් තැළීම හා සීරීම් සිදුවිය හැකි ය.තැළීමක් සිදු වූ විට එම ස්ථානයේ වේදනාව හා ඉදිමුම සිදුවේ. ඇතැම්විට හම කළු පාට වේ. එම තැළීම් බරපතළ නම් යටින් ඇති අස්ථියෙහි බිඳීමකට ද ඉඩ තිබේ. තැළීමකදී ප්‍රථමාධාර වශයෙන් ශීතල වතුර හෝ අයිස් කැට ගනකම තුවායකට ගෙන එම ස්ථානය තැවීම සුදුසු ය. අවශ්‍ය වුවහොත් වෛද්‍යවරයකු වෙත යා යුතු ය.සම සීරීම නිසා ඉතා සුළු හෝ යම් ප්‍රමාණයකට ම සම ඇතුළට යන පරිදි තුවාල සිදුවිය හැකි ය. යම් අවස්ථාවලදී රුධිරය වහනය වීම අධික විය හැකි ය. එවැනි අවස්ථාවකදී කළ යුත්තේ පිරිසුදු රෙදි කෑල්ලක් නවා අතින් තද කරගෙන සිටීම ය. ගැට ගැසීම හෝ තුවාලයට ඉහළින් තදින් බැඳීම හෝ ගැට ගැසීම නොකළ යුතු ය. ඉක්මනින් වෛද්‍යවරයා වෙත යාම වැදගත් ය.අද කැපීම්වලින් වන අනතුරු බහුල ය. කැපෙන ආයුධ භාවිතා කිරීම, ගෙදර දොර භාවිතා කරන වීදුරු බිඳීමෙන් වන අනතුරු බහුල ය. ඇතැම් අවස්ථාවලදී පිටතින් පෙනෙනවාට වඩා ගැඹුරු බරපතළ තැළීම් ශරීරය තුළ සිදුවිය හැකි ය. එසේ ම මුහුණ වැනි තැනක ඇතිවන කැළල් මගින් විරූපී තත්ත්වයක් ඇති විය හැකි ය. එවැනි අවස්ථාවලදී රුධිර වහනය ඉහත කී පරිදි වළක්වා වෛද්‍යවරයකු වෙත යන්න.එවැනි තුවාලවලට ඇතැම් විට තුවාලය පමණක් නිර්වින්දනය කර හෝ සම්පූර්ණයෙන් ම නිර්වින්දනය කර හෝ මැහුම් දැමිය හැකි ය. ඇතැම් තුවාලවලට මැහුම් නොදමා කුඩා ප්ලාස්ටර් පටි ඇලවීමෙන් ප්‍රතිකාර කරනු ලැබේ.සාගරිකා දිසානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=am1110162</link>
    <topic>කැපිලා පෙනෙන හාදයා</topic>
    <author/>
    <content>කැපිලා පෙනෙන හාදයාමහනුවර මහ රෝහලේ හදිසි ප්‍රතිකාර ඒකකයේ ප්‍රධානීසායනික මෝහන වෛද්‍යඑච්. දමිත් හෙට්ටිආරච්චිමවුපියන් විතරක් නොවේ නෑ හිතමිතුරන් සෑම දෙනාගේම ආශිර්වාදය ඇතුව, තමා කැමති කෙනෙකු සමඟ විවාහ වීමට ලැබීම සැබවින්ම විශාල භාග්‍යයකි. එම භාග්‍යයට හිමිකම් කී තරුණයෙක් දිනක් මා හමුවට පැමිණියේය. ඔහුගේ විවාහ ගිවිස ගැනීමේ උත්සවය ඉදිරි දින කීපයේ ඉතා උත්කර්ෂවත් ලෙස පවත්වන්නට කටයුතු යොදා තිබිණි.එම අවස්ථාවට ඔහු සතුටින් සූදානම් වුවද ඔහුගේ සිතට වද දෙන ගැටලු කීපයක් විය. එනම් විශාල පිරිසක් සහභාගි වන එම විශේෂ අවස්ථාවට මුහුණදීමට ඔහුගේ සිත තුළ යම් චකිතයක් හා අවිශ්වාසයක් හටගෙන තිබීමයි. මනාලිය ඇතුළු සියලුම දෙනා එදින තමා පිළිබඳ විශේෂ අවධානයක් යොමු කරන බැවින් එම අවස්ථාව සඳහා සාර්ථකව මුහුණදීමට නොහැකි වේදැයි සැකයක් ඔහු තුළ විය.ඕනෑම කෙනෙකුට සමාජය තුළ ස්ථාවරව ජීවත් වීමටත්, අන් අය සමඟ සාර්ථකව කටයුතු කිරීමටත්, සමාජයේ විවිධ වෙනස්වීම් වලට අනුව හැඩ ගැසීමටත් හැකියාවක් තිබිය යුතුය. එම හැකියාව හඳුන්වන්නේ පෞරුෂය(Personality) යනුවෙනි. තව විදියකින් කිවහොත් පෞරුෂය යනුවෙන් හඳුන්වන්නේ යම් පුද්ගලයකු තුළ සමාජය පිළිබඳ පවතින හැඟීම්, ආකල්ප සහ හැසිරීම් රටාවල එකමුතුව මඟින් ඔහු තුළ ගොඩනැඟෙන අනන්‍යතාවයි.යම් අයකු තවත් අයකුගෙන් වෙනස් වන්නේ ඔහුගේ පෞරුෂය අනුවය. ඉහත කතාවේ තරුණයාට තිබුණේ ද පෞරුෂය සම්බන්ධ ගැටලු කීපයකි. ඔහුට අවශ්‍ය වූයේ ද ඒවා නිවැරැදි කරගෙන ස්ථාවර සහ සාර්ථක ජීවිතයක් ආරම්භ කිරීමටයි.සමාජය විසින් යම් පුද්ගලයකු මනින මිම්මක් ලෙස ද පෞරුෂය හැඳින්විය හැකිය. කෙනෙකුගේ පෞරුෂය පිළිබිඹු වන්නේ ඔහු විවිධ අවස්ථාවල සමාජයේ හැසිරෙන ආකාරය අනුවයි. ඔහුට තමා කරන කාර්යය සාර්ථක කරගැනීම සඳහා විශේෂ වූ පෞරුෂයක් තිබිය යුතුය. උදාහරණයක් වශයෙන් ජනපි‍්‍රය පුද්ගලයකු වීමට නම් ජනතාව ආකර්ෂණය කළ හැකි පෞරුෂයක් අවශ්‍යය. ගායකයකුට නම් හොඳ හඬ පෞරුෂයක් තිබිය යුතුය. නළුවෙකුට හෝ නිළියකට නම් හොඳ රංගන පෞරුෂයක් තිබිය යුතුය.පෞරුෂය බොහෝ දෙනෙකු උපතින්ම රැගෙන එන දෙයකි. එසේම ළමයකු කුඩා කාලයේ සිට නිරාවරණය වන සමාජය අනුවත් ඔහුගේ පෞරුෂය ගොඩ නැංවෙයි. පෞරුෂ වර්ධනයේ අඩුපාඩු ඇති අයට හොඳින් සමාජය සමඟ කටයුතු කිරීම අපහසුය. එවැනි ඇතැම් අය රෝගීන් ලෙස ද මනෝ වෛද්‍ය විද්‍යාවේ හැඳින්වෙයි.සමාජයේ විවිධ ආකාර වූ චරිත ඇති අය සිටිති. ඇතැම් අය තම නිවසට එක් ආකාරයකටත්, පිටතට තවත් ආකාරයකටත් සලකති. ඇතැම් අය නිතරම අන් අයව පාලනය කිරීමට උත්සාහ කරති. තවත් අය මිනිසුන් පිළිබඳව නොව තමාගේ කාර්යය පිළිබඳව පමණක් වැඩි උනන්දුවක් දක්වති. ඊට හේතුව ඔවුන්ගේ පෞරුෂවල ඇති වෙනස්කම් ලෙස පෙන්වා දිය හැකිය.එසේ නම් හොඳ පෞරුෂයක් ඇති අය (Healthy Personality) ලෙස හැඳින්විය හැක්කේ කවර ආකාරයේ පුද්ගලයන් ද?සැබවින්ම හොඳ පෞරුෂයක් ලෙස හඳුන්වන්නේ, සමාජයේ වෙනස් වන ඕනෑම තත්ත්වයකට සාර්ථකව හැඩගැසීමට හැකි, මානසික වශයෙන් ස්ථාවර, ආකර්ෂණීය පුද්ගලයකුටය. එවැනි පුද්ගලයකු ඇසුරු කිරීමට බොහෝ අය කැමති වෙති.ඇතැම් අය සිතා සිටින්නේ අනෙක් පුද්ගලයන් පාගාගෙන නැඟී සිටීම, කවර ආකාරයකින් හෝ කැපී පෙනීම සහ තමන්ගේ ප්‍රතිරූපය පුම්බා පෙන්වීම හොඳ පෞරුෂයක ලක්ෂණ බවයි. නමුත් ඒවා දුර්වල පෞරුෂ ඇති අයගේ ලක්ෂණ වෙයි. අහංකාරකම, අනෙක් අයට අනවශ්‍ය පරිදි බලපෑම් කිරීම සහ තමාගේ ඕනෑ එපාකම් පිළිබඳව පමණක් සිතීම දුර්වල පෞරුෂයක් ඇති අයගේ ස්වභාවයයි.ඔබ දැනට කටයුතු කරගෙන යන ආකාරය පිළිබඳව ඔබට සෑහීමකට පත්විය හැකි ද? අනෙක් පුද්ගලයන් අතර ඔබ පිළිබඳව ඇති ප්‍රතිරූපය කුමක් ද? ඇත්තෙන්ම ඔබ කවර ආකාරයේ කෙනෙක් ද?ඉහත සඳහන් සියලු ප්‍රශ්නවලට සාර්ථක විසඳුම් සපයා ගැනීමට නම් ඔබ තුළ යහපත් පෞරුෂ වර්ධනයක් ඇතිකරගත යුතුය.හොඳ පෞරුෂයක් ගොඩනඟා ගන්නේ කෙසේ ද? ඒ සඳහා ක්‍රම බොහෝ තිබේ.වැදගත්ම කාරණය වන්නේ ඒ සඳහා තද අවශ්‍යතාවක් සහ කැපවීමක් තිබීමයි. අපට බොහෝ කාලයක් හුරු පුරුදු වී තිබෙන දේවල් වෙනස් කිරීම එතරම් පහසු නැත. නමුත් එය කළ නොහැකි දෙයක් ද නොවේ.අනාගතයේදී තමා බලාපොරොත්තු වන්නේ කවර ආකාරයේ පුද්ගලයකු වීමට ද? ඒ ගැන කලින්ම නිශ්චය කරගෙන දැන් සිටම ඊට ගැළපෙන ආකාරයට සිතීමටත්, කටයුතු කිරීමටත් පටන්ගත යුතුය.අප අවට සමාජයේ සිටින සාර්ථක පෞරුෂ ඇති අය දෙස බලා ඊට හේතු විමසිය යුතුය. ඔවුන්ගේ එම සාර්ථකත්වයේ ලක්ෂණ තමා තුළ ද ඇතිකරගත යුතුය.හොඳින් ඉගෙන ගැනීම (උගත්කම) හොඳ පෞරුෂයකට අත්‍යවශ්‍ය අංගයකි. අනාගතය පිළිබඳව පැහැදිලි සැලසුමක් සහ ධනාත්මක ලෙස සිතීමක් තිබිය යුතුය.ඇතැම් විට ඔබ දැනට කරන රැකියාව හෝ ජීවත්වන පරිසරය නුසුදුසු නම් එය වෙනස් කරගැනීම පිළිබඳව සිතිය යුතුය.රැකියාව නැමති කාරණය ඉතා වැදගත් වන්නේ බොහෝ දෙනෙකු බාහිර සමාජය සමඟ සම්බන්ධ වන්නේ තම රැකියාව නිසා බැවිනි. එබැවින් තමා කැමති පෞරුෂයට ගැළපෙන රැකියාවක් තෝරා ගැනීම හෝ දැනට කරන රැකියාව තුළ යම් වෙනස්කම් ඇතිකර ගැනීම සුදුසුය.යම් පුද්ගලයකු පිළිබඳව අන් අයට මුලින්ම හැඟීමක් ඇතිවන්නේ ඔහුගේ හෝ ඇයගේ බාහිර ස්වරූපය දෙස බැලීමෙනි. එබැවින් තමාගේ රූපය අන් අයට පි‍්‍රයජනක ලෙස තබා ගැනීම වැදගත්ය. ඇතැම් අය විවිධ විලාසිතා කිරීමෙන් තම ස්වරූපය ඔප් නැංවීමට උත්සාහ කරති. එහි වරදක් නැත. නමුත් ඇතැම් පිරිමින්ගේ සහ ගැහැනුන්ගේ විලාසිතා දකින විට ඔවුනට යම් මානසික රෝගී බවක් ඇත්දැයි සැක සිතෙයි.තමාගේ ශරීර ඉරියවු නිවැරැදි ලෙස පවත්වා ගැනීම අන් අයගේ අවධානය දිනා ගැනීමට හැකි ක්‍රමයකි. ශරීරය සෘජුව පවත්වා ගැනීම, අත් පා ක්‍රමානුකූලව හැසිරවීම සහ යම් අයකු සමඟ කතා කරන විට සෘජුවම ඔහුගේ ඇස් දෙස බලා කතා කිරීම ඉතා වැදගත්ය.මේ ආකාරයට හැසිරිය යුත්තේ සැහැල්ලුවෙන් සහ විශ්වාසයකින් යුතුවය. එසේම ඒවා කළ යුත්තේ එක්තරා පාලනයකින් යුතුව බව සඳහන් කළ යුතුය. පමණට වඩා හිතට ගැනීමට ගියහොත් ඒ බව අන් අයට පහසුවෙන් වැටහෙයි. ඕනෑවට වඩා උජාරුකම් පෙන්වමින් සිරුර කෙළින් කරගෙන යන අය සමාජයේ හඳුන්වන්නේ “මෝල්ගස් ගිල්ල පිඹුරා වගේ” යනුවෙනි.හොඳ පෞරුෂයක් ඇති අයකු නිතරම කල්පනා කරන්නේ තමා අවට සිටින පුද්ගලයන්ගේ සිතුම් පැතුම් සහ ඕනෑ එපාකම් පිළිබඳවය. ඔහු කිසි විටෙකත් අන් අයව අපහසුතාවට පත් නොකරන අතර ඔවුනට හොඳින් සලකයි. කවර තරාතිරමක පුද්ගලයකුට වුවද හොඳින් කතා කිරීම ඉතා වැදගත්ය. අප අවට නිතර සිටින අය අප පිළිබඳව දන්නා බැවින් යම් වරදක් හෝ අඩුපාඩුවක් වුවද එය නිවැරැදි කරගත හැකිය. නමුත් නාඳුනන පුද්ගලයන් සමඟ කටයුතු කිරීමේදී නිතරම කල්පනාකාරී විය යුතුය. ඔවුහු එක වචනයකින් හෝ එක ක්‍රියාවකින් පමණක් ඔබව මුළුමනින්ම තක්සේරු කරති.විවිධ වර්ගවල අදහස් ඇති මිනිසුන් ආශ්‍රය කිරීම ද තම පෞරුෂ වර්ධනය සඳහා ඉවහල් වන කරුණකි. ඔවුන්ගෙන් යම් යම් දේ තම ජීවිතයට එකතු කරගත හැකිය. හැකි හැම අවස්ථාවකම අන් අයට උදව් කිරීමත් ඔවුනට ගෞරවාන්විත ආකාරයට සැලකීමත් ඔබ සමාජයේ ගෞරවයට පාත්‍ර විය හැකි ක්‍රමයකි. විශේෂයෙන්ම කුඩා දරුවන්ට, ළදරුවන්ට ආදරය දක්වන අයට සෑම කෙනෙකුම කැමතිය. ඔබ අන් අයව වැදගත් කොට සලකන බව හැඟවීමට ඇති හොඳම ක්‍රමයක් නම් ඔවුන්ට හොඳින් සවන්දීමය. ඔවුන්ගේ අදහස් ද සලකා බැලීමය.නමුත් අවසාන වශයෙන් නිවැරැදි තීරණය ගත යුත්තේ ඔබ විසිනි. හොඳ පෞරුෂයක් ඇති තැනැත්තාට ඕනෑම ප්‍රශ්නයක් පිළිබඳව තමාගේම මතයක් තිබෙන අතර, සෘජු තීරණ ද ගත හැකිය.ඉතා දැවැන්ත පෞරුෂයකට හිමිකම් කියන අන්තර්ජාතික වශයෙන් ජනපි‍්‍රය රංගන ශිල්පියෙක් කලකට ඉහත අප රටට පැමිණියේය. ඔහු පැමිණි විගසම මාධ්‍ය සාකච්ඡාවක් පැවැත්වූයේ ‘තමාට ආදරය කරන රසික පිරිස ඇමතීම සඳහාය. විවිධ අය ඔහුගේ විවිධ ප්‍රශ්න ඇසු අතර ඒවා බොහොමයකට ඔහුගෙන් ලැබුණේ සරල, හාස්‍යජනක පිළිතුරු වීම විශේෂයකි.හාස්‍යය යනු මිනිසුන් ආකර්ෂණය කරන, සිත් දිනාගත හැකි අපූරු දෙයකි. එබැවින් ඔබට අනෙකුත් පුද්ගලයන්ට හාස්‍ය රසය ද ලබාදිය හැකිනම් එය ඉතා හොඳ දෙයකි. සැබවින්ම අන් අය සමඟ අවංක ලෙස විහිළුවක් කර සිනාසිය හැක්කේ නිරහංකාර, සරල, මෙන්ම මිනිසුන්ට ආදරය කරන අයෙකුට පමණි. එය ඉතා හොඳ පෞරුෂයක ලක්ෂණයකි.මෝහන ක්‍රමය මඟින් ද කෙනෙකුගේ යටි සිතෙහි ඇති දුර්වල ලක්ෂණ ඉවත්කර හොඳ පෞරුෂයක් ඇති අයකු බවට පත්කළ හැකිය. මෝහනය පෞරුෂ වර්ධනය සඳහා ලොව පුරා ප්‍රචලිත ප්‍රතිකාර ක්‍රමයකි.හොඳ පෞරුෂයක් ඇති අය නිසා සමාජයට වන්නේ යහපතකි. එබැවින් සෑම කෙනෙකුම තමා තුළ හොඳ පෞරුෂයක් ඇතිකර ගැනීමට උත්සාහ කළ යුතුය.ඔබට දැනටමත් එය තිබේ නම් ඔබ විශාල ජයග්‍රාහකයෙකි. ඔබ ඇති තැන මෙන්ම නැති තැන ද අනෙක් අය ඔබ පිළිබඳව සතුටින් කතා කරයි නම්. ඔබගේ ඇසුර නිතරම අන් අයට සහනයක් සතුටක් ඇති කරයි නම්, ඔබට අනිවාර්යයෙන්ම හොඳ පෞරුෂයක් හිමි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=ay1110161</link>
    <topic>කෑමෙන් මරු කෑම අඹරාගෙන කෑම</topic>
    <author>කරුණාදාස සූරියආරච්චි</author>
    <content>මෙන්න තවත් ඡන්ද ප්‍රතිඵලයක්”රූපවාහිනී තිරය මත වැටුණේ එහෙම තමාය. හැබැයි කියැවුණේ නම් එහෙම නෙමේය. ඒ අතින් ස්වර්ණවාහිනියේ හරේන්ද්‍ර ට සැලියුට් පාරක් ගහන්ට වටිනවාය. උච්චාරණය නොම්මර එකය. ඔන්න ළමයිනේ අහගෙන ඉගෙනගත්තාට වැරැද්දක් නැතුවාය.ඒක ප්‍රතිපලයක් නෙමේය. ප්‍රතිඵලයක්ය. ප්‍රතිපල අපට වැඩක් නැතුවාය. අපට ඕනෑ කරන්නේ ප්‍රතිඵලය. ඔහොම කිව්වාට නිදිමතේ ඉන්න වෙලාවට මොන කෙහෙල්මලක් හරි කමක් නෑ කියලාත් හිතෙනවාය.සමහර නිවේදක බට්ටෝ බට්ටියෝ අතිගරු ජනාදිපතිතුමාට උත්සවවලට ආරාදනා කරලා ජනාධිපතිතුමාට අපහාස කරනවාය. එෆ්.එම්. බට්ටන් බට්ටියන් විතරක් නෙමේය. ඔය හුඟක් චැම්පියන් ‘එනවුස්’ කට්ටියත් එහෙම කරනවාය. ඕනෑ නැති විධියට ඒ අයත් ජනාධීපති වෙනවාය. එහෙමත් නැත්නම් ජනාදිපති වෙනවාය. නියම විදියට ජනාධිපති වෙන්ට නම් මෙලෝ සම්මජ්ජාතියේ දී බැරි බව ඇත්තය.ස්වර්ණවාහිනියේ හරේන්ද්‍ර ප්‍රවෘත්ති කියවනවා අහගෙන ඉන්ට කියලා මම එෆ්.එම්. බට්ටන්ට බට්ටියන්ට විතරක් නෙමේය. අනෙක් ‘එනවුස්’ පාන්කෑලිවලටයි හාල්කෑලිවලටයි කියා සිටින්නේ ඒක හින්දාය. සමහර ‘එනවුස්’ කට්ටිය ආරෝඝ්‍යශාලාව කියලා කියනවාත් ඇහෙනවාය.ඒ වගේම විදායක නිළධාරීන් කියලා කියනවාත් ඇහෙන්ට යෙදෙනවාය. ඉළත් ඇදෙනවාය. හක්කත් පනිනවාය.ඔන්න නපුංසක කට්ටිය ඉන්නවා නම් එහෙම කිව්වාට කමක් නැතුවාය. නියම කට්ටිය ඉන්නවා නම් විධායක කියලා කියන්ටම ඕනෑය.”සකස්කඩ නොකිව් කට – උගේ කට හුඹස් කට” කියා කියලා තියෙන්නේ කට කහනවාට එහෙම නෙමේය. ඉංගිරිසියට එලකියුසොං යනවාය. සිංහලයට සකස්කඩ තියා කහකඩවත් නැතුවාය. බස හුඹස් වෙනවාය. දිව මලකඩ කනවාය.අනෙක් අතට ණනළල භේදයක් ගැන නිතර නිතර කතාකළාට පඵබභ භේදයක් ගැන හෝ තථ ගැන හෝ කතා බස් හෙවත් කථා බස් කරනවා අහලා නැතුවාය. ඕනැ නැති මහප්‍රාණ ගැන කතාකරන්ට ගිහිල්ලා අත පුච්චා ගන්ටත් වුවමනා නැතුවාය.මේවා නිකං කොලමකට ලියන ඒවා විතරක්මය. වරදවා තේරුම් ගන්ට වුවමනාවක් නැතුවාය. සමහරු කියන්නේ කොලමක් නෙමේය. කෝලමක් කියලාය. හරි වචනය නම් කොලමය. එනම් තීරු ලිපිය කියන එකය. බලාගෙන ගියාම කෝලම කියන එකත් නරකම නැත.මොනවා වුණත් දැන් ඉතින් ප්‍රතිඵලත් ඉවරෙටම ඉවරය. හැම ප්‍රතිඵලයක්ම ඉවසා දරාගන්නට පුරුදු වෙන්ට ඕනෑය. ඡන්දයක විතරක් නෙමේය. ඕනෑම තරගයකදී එහෙම වෙන්ට ඕනෑය. ඒත් කොළොන්නාවේ ප්‍රතිඵලය නම් නැවත වතාවක් කොහේදිවත් ලැබෙන්ට එපාමය. එහෙම ඒවා ලැබෙනවා නම් මේ ඡන්ද නොතිබ්බාට කමක් නැතුවාය.”මෙන්න තවත් මරණයක්”හරේන්ද්‍රට මහප්‍රාණ දාලා කියන්ට වෙන්නේ එහෙම දේවල් ය.ප්‍රතිඵල බලාගෙන එක දවසක මමත් නොඉවසිල්ලෙන් සිටියෙමි. ඒ අ.පො.ස. සාමාන්‍ය පෙළ ප්‍රතිඵල පැමිණි දවසේය. නරකමත් නැත. ඒ තරම් හොඳකුත් නැතුවාය. ඔහේ එගොඩ වෙලා තිබුණාය. හැම එකක්ම එහෙම තමාය.ප්‍රතිඵල ආපු දවසේ මම පාසල් කොරිඩෝවේ පසෙක තිබූ පඩියක් මත වාඩිවී සිටියෙමිය. එතැන තවත් දෙතුන් දෙනකුම සිටියා මතක තිබෙනවාය. මේ කියන්නේ අවුරුදු පනහක් විතර පරණ කතාවක්ය.එවිට තවත් එක්කෙනෙක් ඇවිත් එතැනින්ම පස්සා පැත්ත තබාගන්ට යෙදුණාය. කොලීජියේ ඉතාම ඉහළම ප්‍රතිඵල තිබුණු දෙතුන් දෙනාගෙන් කෙනෙක්ය. ඒක හින්දා ප්‍රතිඵලවලට ඉදිරියෙන් විශේෂණයක් එහෙමත් යොදන්ට පුළුවන්කමක් තිබෙනවාය. අති විශිෂ්ට කියලා යෙදුවාට කමක් නැතුවාය. විශිෂ්ඨ එහෙම නෙමේය. විසිෂ්ඨ කියලා අපහාස කරන්ටත් එපාය. හැබැයි ශ්‍රේෂ්ඨ ප්‍රතිඵලයක් කියලා බොහොම උතුම් තැනක තියන්ට නම් වටිනවාය. එහෙම උතුම් තැනක තියන්ට ගිහිල්ලා ශ්‍රේෂ්ට කියලා බිමට ඇදලා දමන්ටත් එපාය.කොහොම හරි මේ ශ්‍රේෂ්ඨයා ඇවිත් අප ළඟින්ම පස්ස තියලා ඉඳගෙන එදා දවසේ අහපු සවුත්තුම කතාව ඉදිරිපත් කරන්ට යෙදුණාය. ඒ අපේ තවත් යාළුවෙක් ගැනය.” ප්‍රතිඵල සවුත්තුයි කියලා හොස්ටල් එකේ තිබුණු කන්නාඩියට ගලකින් ගහලා බිඳලා. කුඩේ කුඩු.”ඒකත් මුල්ලේරියාවේ ප්‍රතිඵල වර්ගයේම පුංචි එකක් නොවේදැයි කියලා සිතෙනවාය. කොහොම වුණත් අපේ ශ්‍රේෂ්ඨ යාළුවා පස්සෙ කාලෙක දොස්තර මහත්තැන් කෙනෙක් වුණාය. තවමත් ලෙඩුන්ට පිහිට වෙනවාය. හොඳ ප්‍රතිඵල හොඳ මිනිසුන් බිහිකරනවාය.ප්‍රතිඵල හොඳ වුණාම හොඳ මිනිසුන් බිහිවෙනවා වගේම පලාපල හොඳ වුණාමත් හොඳ මිනිසුන් බිහිවෙනවාය. ප්‍රතිඵල එහෙම වුණාට පලාඵල එහෙම වෙන්නේ නැත. පලාපල, පලාපලමය. හරියට ප්‍රතිඵල, ප්‍රතිපල වෙන්නේ නැතුවා වාගේ තමාය. මේවා කොහොම තේරුම් කරන්ඩ දැයි මා නම් දන්නේ නැතුවාය.විද්‍යාව ඉගෙනගන්ඩ ගිහිල්ලා වෙච්චි අලකලංචිය මේක තමාය. ඒකත් හරියට නැතුවාය. මේකත් හරියට නැතුවාය. ඒ වුණාට දෙක තුනෙන්ම ටික ටික තියෙන එකත් නරකම නැතුවාය.විද්‍යාව ගැන කියන කොට එක සර් කෙනෙක් මතක් වෙනවාය. සර් අපිට විද්‍යාව ඉගැන්නුවේ කවියෙන්ය. පුෂ්ප මංජරී වර්ග උගන්නන්ඩ එතුමා අපූරු කවියක් කියාදුන්නේය. අනේ අවාසනාවක මහත, මට මතක එක පදයක් විතරය. කවුරු හරි දන්න කෙනෙක් ඉඳලා ලියලා එව්වොත් කාගේත් යහපත වෙනුවෙන් පළකරන්ට පුළුවන්ය.”ශූකිය බලුනකුට පුච්ඡය කිතුල් මල”හතේ පන්තියේදී උගන්නාපු කවි පදය තාමත් ඒ විදියටම මතකය. රසායන විද්‍යාවේ ආවර්තිතා චක්‍රයත් ඔය විදියටම කවියෙන් ඉගැන්නුවාය. ඒකත් මතක ඩිංගය.”පොත්ත බේරුණු කැහැටු සෝමගෙ“පොටෑසියම්, බේරියම්, කැල්සියම්, සෝඩියම්” ආදී වශයෙන් දිගින් දිගටම තිබුණාය.ඒකත් ලියල එව්වොත් පළකරන්ට පුළුවන්ය. මේවා මෙහෙම කියාදෙන කොට සිංහල පාඩමේදී මෙහෙම කවිත් ඉගෙනගන්ට යෙදුණාය.”ගොඩමඩ දෙකම සරුසාරය පලබරයකටුරොද ගම්මාන තරමක පිටිසරයඒ ගම මැදින් ගලනා ගඟ මනහරයකඩමණ්ඩිය පිහිටියේ ගම කෙළවරය”අපේ ඉගෙන ගැනිල්ල ගලාගෙන ගියේ එහෙම තමාය. දැන් මතක් වෙනකොට බොහොම සුන්දරය. ඉගෙනගැනිල්ල කොහොමටත් කරදරයක් කියලා නම් හිතුණේම නැතුවාය.හැබැයි ඉතින් ගුරුමහත්තුරුන්ගේ භාෂාව නම් ළෙන්ගතු තමාය. එහෙත් ගොරෝසුය. පොල්ලෙන් ගහනවා වාගේය. උඩතුත්තිරිපිටියේ ජයකොඩි මහත්තයාගේ කනේ පාර හෝ ඉස්මුදුනට දෙන ටොක්ක වාගේ තමාය.ගම්පහ බණ්ඩාරනායකයේ සේනානායක මහත්තයා ද එහෙම කෙනෙක්ය. අපට හයේ පන්තියට ආවේ අංක ගණිතයටය. ආවේ අස්ගිරියේ ඉඳලාය. මොරිස් මයිනර් එකකින්ය. අන්තිම සැරය. එක දවසක් අංක ගණිත පාඩමේදී මගෙන් ප්‍රශ්නයක් ඇසුවේය.”කීයද උත්තරේ?”මම මෙලෝ දෙයක් නොදන්නෙමිය. පස්සෙම පේළියට වී කයිවාරුවක් ගහමින් සිටියා විනා මොන මංගල්ලයක්වත් මට ඇසුණේ නැතුවාය. ඇහුණේ නැතුවා නෙමේය. අහගෙන හිටියේ නැතුවාය.”නැගිටපං”වෙවුලමින් නැඟිටිනවා හැරෙන්නට මට කරන්නට දෙයක් තිබුණේ නැතුවාය. මා ළඟ සිටි මෑන් දිසා මගේ කකුළට ඇඟිල්ලෙන් ඇන්නා මතක ඇතුවාය. කඩදාසිය 7.5 කියා ලියා තිබුණාය.7.5යිගොත ගසමින් කිව්වා මට මතකය.සේනානායක සර් විනාඩියක් විතර මා දෙස බලා සිටි හැටි මට අදටත් මතක ඇතුවාය.”ඒකත් එල්ල ගං”ගෑනු ළමයි එක්ක මුළු පන්තියම එක හ¼ඩින් සිනාසෙන්නට පටන්ගත්තේය. මට පුදුම මෑන් දිසා ද සිනාසෙන්නට පටන්ගත් බැවින්ය. මට හුඟක් දේවල් තේරුංගියේ හුඟක් වෙලා ගියාටත් පසුවය.මා සිටගෙන සිටිද්දීම සේනානායක සර් කළුලෑල්ලේ ගණන හදන්නට යෙදුණාය. ඉතාම පහසු ගැටලුවක්ය. උත්තරය දශම එකක්ය.”ගොනෝ ගණං ඉගෙන ගන්ඩ එපා... ලණු නොකා ඉන්ඩ ඉගෙන ගනිං”සේනානායක සර් ජීවිතේටම වටිනා කියන පාඩමක් ඉගැන්නුවේ ඒ විදියටය. මෑන් දිසා කිව්වේ එම්.ඒ.ඇන්.දිසානායකටය. ඔහු පසුව ඉතා දක්ෂ ඉංග්‍රිසි උපදේශකවරයකු මෙන්ම ඉතා දක්ෂ වොලිබෝල් ක්‍රීඩකයෙක් ද විය.වසර ගණනාවකට පසු සේනානායක සර්ව ගම්පහ බණ්ඩාරනායක භූමියේදීම මට හමුවෙන්ට යෙදුණාය. ඒ සිංහල අවුරුදු උත්සවයකදීය. එවකට මම දිවයින පත්‍රයේ වැඩකරමින් සිටියෙමි. සේනානායක සර් පුංචි දරුවකුගේ අතින් අල්ලාගෙන අවුරුදු උත්සවය පෙන්වමින් සිටිනු දකින්ට ලැබුණාය.”සර්..”මම සර්ට හිස නමා වැන්දෙමිය.”මගේ දරුවෙක් වෙන්ට ඇති. අඳුනගන්ට අමාරුයි. මේ ඉස්කෝලෙම වෙන්ට ඇති.””එහෙමයි.. මම කරුණාදාස .. දැන් දිවයින පත්තරේ.. සර්ට මතක ඇති.. මෙන්න මෙහෙම සිද්ධියක් වුණා’මම සිද්ධිය කියන්ට යෙදුණෙමි.”මට නිච්චියක් නෑ දරුවො.. හුඟාක් දේවල් මතක නෑ.. හැබැයි ඒ කාලෙ ගැහුව නම් බැන්න නම් හදාගන්ඩ ඕනැ කියලා හිතුණ අයට තමයි.. බොහොම සන්තෝසයි.. දරුවො. මෙහෙම ඇවිල්ල කතාකරන කොට..””ගොනෝ ගණං ඉගෙන ගන්ඩ එපා.. ලණු නොකා ඉන්ඩ ඉගෙන ගනිං”තවමත් මට නොහැකිවී ඇත්තේ ඒ පාඩම උගෙන අවසන් කිරීමටය. ඒක හින්දා ඒ ප්‍රතිඵල එන දිනය ගැන තවමත් මොකක්වත් කියන්නට බැරුවාය. පලාපල නම් කියන්ට පුළුවන් වෙන්ට පුළුවන්ය. ඒත් ඇති වැඩක් නැතුවාය. පලාපල, පලාඵලත් නොවී පලාඑල වුණොත් ඉතින් අබිලික්ම තමාය.කරුණාදාස සූරියආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=ay1110162</link>
    <topic> තාත්තාගේ මුද්‍රණාලයේ පොත් බැඳලා හම්බ වුණු සල්ලිවලින් අපි පොත් ගත්තා</topic>
    <author>සාගරිකා දිසානායක ජයසිංහ</author>
    <content>පුංචි කාලෙ මතකය අවදි කරමින් මෙවර අප හා පිළිසඳරට එක් වුණේ කොළඹ මහ රෝහලේ සේවය කළ ව්‍යාධිවේදය පිළිබඳ විශේෂඥ වෛද්‍යවරයකු වූ රංග වික්‍රමසිංහ මහතා. හෙළයේ මහා ගත්කරු මාර්ටින් වික්‍රමසිංහ සූරීන්ගේ බාල පුතු වන ඒ මහතා මාර්ටින් වික්‍රමසිංහ භාරකාර මණ්ඩලයෙහි ලේකම්වරයා ලෙස කටයුතු කරනවා. වෛද්‍ය වික්‍රමසිංහ ළමා පොත් හතරක කතුවරයා වන අතර සිය පියාණන් විසින් රචිත තෝරාගත් කෙටිකතා සංග්‍රහයක් සහ ගම්පෙරළිය නවකතාව ද මහාචාර්ය ලක්ෂ්මි ද සිල්වා මහත්මිය හා එක්ව ඉංග්‍රීසියට පරිවර්තනය කළේ ය. මේ දිනවල ඔහු කලියුගය හා යුගාන්තය නවකතා ඉංග්‍රීසියට පරිවර්තනය කරමින් සිටිනවා.නවසිය තිස් දෙකේ ජූලි දාසය වැනිදා ඔහු මෙලොව එළිය දුටුවේ එවකට ඔවුන් පදිංචි වෙලා උන්නු ගල්කිස්සේ නිවසේදී. කොග්ගල මලලගම උපන් මාර්ටින් වික්‍රමසිංහ සහ ප්‍රේමා ද සිල්වා යුවළගේ පවුලේ උපන් මේ හතරවැනි පුතාට ඔවුන් හිමාංශු රංග වික්‍රමසිංහ යන නම තැබුවා.රංගට වැඩිමල් අක්කයි අයියලා දෙන්නයි. බාල නංගිලා දෙන්නයි. රංග ඉපදෙන කාලේ ඔවුන් පදිංචි වෙලා හිටියේ ගල්කිස්සේ. ගාලු පාර අසබඩ පිහිටි පටු මාවතක කෙළවර පිහිටි සොල්දර ගෙදරක. සිය ළමා කාලේ මතකය අවදි කරන විට ඔහුට මුලින් ම මතකයට එන්නේ එවකට ඔවුන් පදිංචි වෙලා හිටි නිවෙසට නුදුරින් පිහිටි සමුද්‍රාසන්න පාරේ තාත්තා අලුතින් නිවෙසක් තැනීමට සූදානම් වූ ආකාරයයි.සමුද්‍රාසන්න පාරේ තරමක් කන්ද උඩ පෙදෙසකට වෙන්නට පිහිටි බිම් කඩෙක ගේ හදන්නට අත්තිවාරම් කැපූ හැටිත් ඒ කැපූ අගල්වලට බැස දුව පැන ඇවිදිමින් සතුටු වූ හැටිත් අදත් ඔහුට මතකයි.රංග ඇතුළු දරුවන් හැම දෙනා ම හැදුණේ වැඩුණේ කොළඹ අවට නගරාසන්න ප්‍රදේශවල වුණත් පුංචිම සන්දියේ පටන් ම ඔවුන්ට ගමේ ජීවිතය ගැමි හැදියාව, ජන ජීවිතය ගැමි සුවඳ දැන හඳුනා ගන්න අවස්ථාව නිරන්තරයෙන් ම ලැබුණා... ඒ හැම සිංහල අවුරුද්දකමත් අවුරුද්දෙ අනෙකුත් නිවාඩු කාලවලටත් මාර්ටින් වික්‍රමසිංහ මහත්තයා දූ දරුවන් කැටුව ගමේ යාම සිරිතක් කොටගත් නිසයි. ඒ පිළිබඳ මතකය අවදි කරමින් වෛද්‍ය රංග වික්‍රමසිංහ මෙසේ පවසනවා.“පුංචි කාලේ පියාගේ අභාවයත් සමඟම මගේ තාත්තාට ගාල්ලේ තමා උගත් බොනවිස්ටා පාසලෙන් ඉවත් වන්නට සිදු වුණා. ඉන් අනතුරුව ගමේ පන්සලට ගිහින් සිංහල පාලි සහ සංස්කෘත ඉගෙන ගත්තා. ඒ ඔහුගේ ලොකු තාත්තා කෙනකුගේ පුතකු වූ කොග්ගල ධීරානන්ද හිමියන්ගෙන්. පන්සලේ අධ්‍යාපනයෙන් පසුව ඔහු අහංගම සිංහල ඉස්කෝලෙට ඇතුළත් වුණා.ආර්ථික අපහසු කම් නිසා රැකියාවක් සොයාගෙන කොළඹට පැමිණි තාත්තා සිය ආත්මය පෝෂණය කරගත්තේ ගැමි දිවිය ඇසුරින් හා පොතපත කියැවීමෙන්. නගරයේ ජීවත් වුවත් උපන් ගමටත් එහි පරිසරයටත් මහත් සේ ඇලුම් කළ තාත්තා හැම මොහොතකම බලා හිටියේ ගමට දිව යන්නට.එහි උන් සිය යහලු මිතුරන් හමුවී නිදහසේ ඔවුන් හා ඇසුරු කරන්නට, ගමේ ගොඩේ ඇවිදලා, මූදු වෙරළේ ඇවිදලා මූදේ පීනලා නාලා මිනිසුන් සමඟ කතා බහ කරලා එන්නට ඔහු ආසා කළා. තාත්තා ලියූ පොත් සියල්ලටම පාදක වුණේ ගැමි දිවියෙන් ඔහු ලද අත්දැකීම් හා ජීවිත පරිඥානයයි. අගනුවර බද ජීවත් වූ අපටත් ළමා කාලයේ පටන් ම ගම පිළිබඳ හැබෑ හැඟීමක් ඇති කරවාලන්නට තාත්තාට වුවමනාවක් තිබුණා.පාසල් නිවාඩුවට කොග්ගල තාත්තාගේ ගමටත් කතළුවේ අම්මාගේ ගමටත් යන ගමන්වලදී පුංචි අපි මුළු නිවාඩු කාලයම අහල පහළ නැදෑ දරුවන් සමඟ එක් වී කෙළි සෙල්ලම් කරමින්, ගමේ ඇවිද යමින් මූදේ නාමින්, වැල්ලේ සෙල්ලම් කරමින් අසීමිත ප්‍රීතියක් හා නිදහසක් භුක්ති වින්දා.” වෛද්‍ය රංග කියනවා.“පුංචි කාලෙ මට මතක සිද්ධි අතුරෙන් වඩාත් සිත් ගත්ත සිද්ධිය අපි නිවාඩුවට ගමේ යන ගමනයි. හැම අලුත් අවුරුදු නිවාඩුවකටම අපි ගමට යනවා. මතක හැටියට එතකොට මට අවුරුදු පහක් විතර ඇති. උදේ පාන්දරම අම්මා අපි හැමෝම අවදි කරනවා. උදේම කාලා බීලා අපි දුම්රියේ නැඟලා කතළුව දුම්රිය පොළට යනවා. එතැනින් ආච්චි අම්මා එවූ බක්කි කරත්තයක නැඟිලා තාත්තාගේ මහ ගෙදරට යනවා. එහේ තාත්තාගේ අම්මයි තාත්තාගේ ඥාති සහෝදරියන් තුන් දෙනෙකුයි ජීවත් වුණා. ආච්චි අම්මා අපිට බොහෝ ම ආදරෙයි. ඈ අප එනදාට දන්නා තරම් කැවිලි පෙවිලි හදා තියනවා.අපි ගියදා පටන් ම අපේ ඥාති සහෝදර සහෝදරියන් එක්ක එකතු වෙලා සෙල්ලම් කරනවා. කොග්ගල ඔයට පැනලා නානවා. තාත්තාත් අපිත් එක්ක මූදේ නාන්න එනවා. අපේ තාත්තා දරුවන්ට බොහෝ ම සමීප පියෙක්. ඔහු සමඟ අපිට ඕනෑ දෙයක් කතා බහ කරන්න පුළුවන්. පුංචි කාලේ පටන් ලෝකය දෙස විවෘත මනසකින් බලන්න තාත්තා අපිට පුරුදු කළා.ඕනෑම කරුණක් ඒ කියන හැටියටම පිළි නොගෙන තර්ක විතර්ක කරන්න ඔහු අපට පුරුදු කළා. රාත්‍රි කෑම මේසයට කවුරුත් එක්ක වාඩි වුණුදාට තාත්තා අපිට කොහෙත් ම පිළිගන්න බැරි අදහසක් ඉදිරිපත් කරනවා. අපි ඉතින් ඊට විරුද්ධව කරුණු ඉදිරිපත් කරනවා. තර්ක විතර්ක කරනවා. තාත්තාත් ඒ කරුණු බිඳින්නට තර්ක කරනවා. අන්තිමේ දී අපි ආයෙත් සාමදාන වෙනවා. වැඩිහිටියන් වෙලාත් මේ පුරුද්ද අපි හැමෝටම තිබුණා.අපේ දරුවන්ටත් ඒ සිරිත ඒ විදිහටම පුරුදු වෙලා. වරක් අපේ අම්මාගේ අම්මා අපේ මේ කෑම මේසේ වාදය අහගෙන ඉඳලා “ඇයි ළමයිනේ තාත්තා එක්ක ඔහොම හරි හරියට වාද කරන්නේ? “ කියලා ඇහුවා. ඈ හිතුවේ අපි සණ්ඩුවක් අල්ලනවා කියලයි” ඒ සණ්ඩු අල්ලනවා නොවෙයි. වාද කරනවා. තාත්තා නෙව ඕවා පටන් ගන්නේ” කියමින් මගේ මව ඈ අස්වසා ලුවා.මට අකුරු කියෙව්වේ තාත්තා කියලයි මට මතක. පළමුවැනි පන්තියේ සිට ම මා ඇතුළත් කළේ ගල්කිස්සේ ශාන්ත තෝමස් විද්‍යාලයට. පාසලට අපේ නිවසේ සිට තිබූ හැතැප්මක් පමණ දුර අපි ගියේ පයින්. ඒ පාසල පෞද්ගලික පාසලක්. ඒ කාලෙත් අතමිට සරු සාර උදවියගේ දරුවෝ ඒ පාසලේ ඉගෙන ගත්තා. අපේ තාත්තාට ඒ හැටි ලොකු ආදායමක් තිබුණේ නෑ.ලේක්හවුසියේ දිනමිණ පත්තරේත්, සිළුමිණ පත්තරේත් රාජකාරි කරලා ලැබුණු සුළු පඩියෙන් අපි හය දෙනාට කන්න අඳින්න දීලා පොත්පත් බේත් හේත් අරන් දීලා ඉස්කෝලෙ කාසිත් ගෙවා ගෙන ගේ දොර නඩත්තු කළේ බොහෝම අමාරුවෙන්.අපේ අම්මා තාත්තා ගෙනත් දෙන මුදල බොහොම අරපරිස්සමෙන් වියදම් කරලා ගේ දොර පරිපාලනය කළා. අම්මා ගේත් තාත්තාගේත් ගමෙන් මුලින් ම කොළඹ පදිංචියට ආපු ඈයො අතරේ අපේ තාත්තා මුලින් ම හිටි නිසා ලෙඩට දුකට බේත් හේත් ගන්න, සම්මුඛ පරීක්ෂණවලට යන්න රස්සාවල් හොයා ගන්න ගමෙන් කොළඹට එන නෑයො නතර වෙන්න එන්නෙත් අපේ ගෙදරට. ඒ එන නෑදෑ හිත මිතුරන්ටත් සලකාගෙන අම්මා කටයුතු කළේ බොහොම අර පරිස්සමෙන්.අපි පාසලට ඇතුළු වූ කාලෙ ශාන්ත තෝමස් විද්‍යාලේ ඉගැන්නූ ධනවත් මහත්තයෙක් වූ එංගලන්ත ජාතික ආචාර්ය හර්මන් ගුරුතුමා අප වැනි ආර්ථික අපහසුතා සහිත දරුවන්ට ශිෂ්‍යත්ව ලබා දුන්නා. මටත් ඒ ශිෂ්‍යත්වයක් ලැබුණා. ලංකාවේ ප්‍රථම වතාවට පිහිනුම් තටාකයක් හැදුවේ ශාන්ත තෝමස් විද්‍යාලේ. පාසලේ ඉංග්‍රීසි මාධ්‍යයෙන් ඉගෙන ගත්තාට අපි තාත්තාගේ පොත්පත් ඇතුළු සිංහල පොත්පත් නිවසේ දී කියෙව්වා.අපේ තාත්තාට ගාල්ලේ බොනවිස්ටාවේ ඉංග්‍රීසි මාධ්‍යයෙන් ඉගෙන ගන්න ලැබුණේ අවුරුදු පහක් වුණාට ඔහුට බොහොම ඉහළ ඉංග්‍රීසි දැනුමක් තිබුණා. තාත්තා සතු වූ පෞද්ගලික පුස්තකාලයේ ලෝකයේ විශිෂ්ට ගණයේ පොත්පත් ඇතුළු වටිනා පොත් හය දහසකට වැඩිය තිබුණා.මේ පොත්පත් වලට තාත්තා සිය පණ මෙන් ආදරය කළා. තාත්තා අඩු වයසෙන් ම රැකියාවට යොමු වූ පසුව හම්බ කළ පඩියෙන් අඩක් ම වැය කළේ පොත්පත් මිලදී ගන්නටයි. ඒ පොත්පත් කියවීමෙන් ලද දැනුමෙන් ඔහු අසාමාන්‍ය ලෙස දැනුම් සම්භාරයක් එක් රැස් කරගත්තා. විධිමත් පාසල් අධ්‍යාපනයෙන් ලබන දැනුමෙන් ඔබ්බට යමින් විමර්ශනශීලීව කරුණු සොයා බලමින් ගවේෂණශීලී අධ්‍යාපනයක් ඔහු සිය ජීවිතය පුරා ලබා ගත්තා. මේ පොත්පත් කියන්නටත් ඒවා විමසා බලන්නටත් අපටත් අවස්ථාව ලැබුණා.ගල්කිස්සේ ශාන්ත තෝමස් විද්‍යාලයෙන් පොතපතේ දැනුම වගේම අපිට බාහිර වැඩ සඳහාත් හොඳ පරිචයක් ලැබුණා. ක්‍රිකට් ගැහුවා. හොකී කණ්ඩායමට නායකත්වය දුන්නා. පිහිනීමට අවස්ථාව ලැබුණා. ඒ කාලයේ ශාන්ත තෝමස් විදුහලටම ආවේණික වූ සෙල්ලමක් තිබුණා. පාසලේ එක් තැනක පිහිටි කොට බිත්තියක් සහිත කාමරයක ටෙනිස් බෝලයක් වැනි බෝලයක් යොදාගෙන ලෑල්ලකට උඩින් ටෙනිස් ගහනවා වගේ කළ මේ සෙල්ලමට කීවේ “ෆයිව්ස්” කියලා. ෆයිව්ස් සෙල්ලමට හැදුණු කණ්ඩායමක්ම අපේ කාලේ හිටියා මට මතකයි.” වෛද්‍ය රංග කියනවා.මට අවුරුදු හයක් හතක් විතර කාලේ අපි පදිංචි වෙලා හිටි නිවසේ තිබුණේ කාමර තුනයි. අපේ පවුලේ ළමයි හය දෙනයි. අම්මයි තාත්තයි සේරම අට දෙනයි. ඔය අතරේ ඇතැම් දවසක ගමෙන් නෑයෙක් දෙන්නකුත් එනවා. ඉතින් අපි තියෙන හැටියකට ඉඩකඩ බෙදා ගන්නවා. අපේ බාල නංගි හොඳටම පුංචියි. අම්මත් ඈත් අක්කත් එක කාමරේක. අයියලා තව කාමරයක ඉස්තෝප්පු කාමරේ තාත්තාගේ පුස්තකාලය සහිත කන්තෝරු කාමරේ.මම නිදාගත්තේ තාත්තාගේ කන්තෝරු කාමරයේ දොරකඩ සාලයේ කොනක එලාගත් පැදුරක. තාත්තා ලේක්හවුසියේ වැඩ ඉවර කරලා ගෙදර එන්නේ රාත්‍රි අටට නවයට. ඒ එනවිට බොහෝ දාට පුංචි අපි නින්දට ගිහින්. අනෙක් හැමදෙනාම නිදාගත්තත් තාත්තාගේ කාමරයේ දොරකඩ සාලයේ බිම නිදා සිටින මට හැමදාම තාත්තා එන සද්දෙට ඇහැරෙනවා.කන්තෝරුවෙන් ආ ගමන් තාත්තා මූණ කට හෝදාගෙන ඇඳුම් මාරු කරගෙන කෑම කනවා. ආයෙමත් කන්තෝරු කාමරයට වැදිලා රෑ එකොළහ දොළහ වන තෙක් පොත් කියවනවා. “රෑ වෙලා දැන් නිදා ගන්නැයි” අම්මා කීවත් තාත්තා නෑසුණා සේ පොත් කියවනවා. මේ දර්ශනය දෙස බලා සිටින මට තාත්තාගේ කන්තෝරු කාමරයේ ලියන මේසය මත දල්වා ඇති චිමිනි ලාම්පුවේ එළිය වැදී සුදු පුළුන් වට්ටියක් සේ දිදුලන කෙහෙරැළි සහිත තාත්තාගේ හිසෙහි සෙවණැල්ල බිත්තියේ අපූරුවට සටහන් වී ඇති ආකාරය පේනවා.මහ රෑ දෙගොඩහරියක් පසු වෙන තුරු පොත් කියවන තාත්තා ආයෙමත් පාන්දර පහ වෙනකොට අවදි වෙලා. හැමදාම පාන්දරට මම ඇහැරෙන්නේ එකම තාලයකට තාත්තා කියන ගීත ඛණ්ඩයක් සවනත වැකීමෙන්.ඒ, “ඕ මා ආදරී, ඕ මා ආදරීඕ මා ආදරී චන්දරාබෝ පේමාදරයෙන් විසූ මටවෙන් වුණා මගේ චන්දරා” යන සින්දුවේ කොටසක්.මුනිදාස කුමාරතුංග මහතා ගේ ‘හා හා හරි හාවා” යන ගීත ඛණ්ඩය හෝ ජෝන් ද සිල්වා මහත්තයාගේ සිරි සඟබෝ නාට්‍යයේ එන “දන්නෝ බුදුන්ගේ” ගීතයේ කොටසක්. තාත්තාගේ සින්දු කීමේ විශේෂත්වය වුණේ මේ සින්දු තුනම ඔහු ගැයුවේ එකම තාලයකට වීමයි. පුංචි අපට පවා මේ වෙනස තේරුණා. ඒ ඒ සින්දුවල තාල වෙනස් කියලා අපි පසු කලෙක තැටිය වාදනය කරලා පෙන්නුවත් තාත්තා කීවේ තමන් හරියටම ඒ තාලයට ඒ ගීත ගායනා කරන බවයි. ඒ මදිවාට හරියට කියන බව පෙන්වන්න හිටපු ගමන් තාත්තා උස් හ¼ඩින් ඒ ගී ගයනවා. එවිට එහි විහිළු ස්වරය තවත් වැඩියි.අපි මේ සින්දු අහලා හිනාවෙනවා. තාත්තාට කිසිම තාලඥානයක් තිබුණේ නෑ. ඒ වගේම ඔහු වර්ණ හදුනාගැනීමේ පරස්පරතාවකුත් දැක්වූවා. අම්මා රතු හැට්ට රෙදි කෑල්ලක් ඉල්ලුවාම ඇතැම් විට තාත්තා ගෙනත් දෙන්නේ කොළ පාට රෙදි කෑල්ලක්.” වෛද්‍ය රංග හඬ නඟා හිනැහෙනවා.අපේ ඉගෙනීම ගැන බොහෝම වෙහෙස මහන්සි වුණේ අම්මා. පොත පතේ වැඩ ගැන ලොකුවට හොයා නොබැලුවාට අපේ ප්‍රගති වාර්තා පොත බලලා ලකුණු වැඩි නම් තාත්තා සතුටුයි. අපි එක්ක ගුණසේන සාප්පුවට ගිහින් අපි කැමති පොතක් පතක් තෝරා ගන්න කියනවා. කැමති පොතක් තෝරාගෙන හොඳ හෝටලයකින් රසකැවිලි කාලා බීලයි අපි ගෙදර එන්නේ. තාත්තා අපිට තෝරා ගෙනත් දුන්නේ ආර්.ඇම්බලන්ටයින් ගේ ‘කොරල් දූපත’ වැනි පොත්. අතට අහුවෙන ඕනෑම පොතක් කියෙව්වාට අපට තහනමක් නැතත් ඇතැම් විට අපි කියවන පොතක් අතට ගෙන පෙරළා බලා එය එතරම් හොඳ එකක් නොවේ නම් “හරිම ජරාවක්!” කියලා හඬ නඟා පරිහාසයෙන් හිනාවෙලා පොත ආපසු දෙනවා.අපි කළ වරදක් දුටු විට තාත්තා අපට සැරවැර කළේ නෑ. අම්මා වරදක් කී විට පමණක් සැරවැර කරනවා. ඒ නිසාම අම්මා පුංචි අපේ වැරදි හොයා බලා උපෙදස් දීම ලොකු අයියාට බාර කළා. අපරාදේ කියන්න බෑ ලොකු අයියා බොහෝම හිතට අරන් ඒ රාජකාරිය නම් උපරිමයෙන් ඉටු කළා.””පාසල ඇරිලා ආ වෙලේ පටන් පොත් පත්වලට ඇලී ගැලී නොසිටියාට අපි හය දෙනාම පොත් කියවන්න හුරු පුරුදු වෙලා හිටියා. තාත්තා ගේ පුස්තකාලෙ තිබුණු පොත් පත් අපටත් කියවන්න අවසර ලැබුණා. අපේ තාත්තා පොත්පත් රැකබලා ගත්තේ දරුවන්ටත් වඩා සැලකිල්ලෙන්. පාන්දරින් නැඟිට පුස්තකාලයට යන තාත්තා එහි සිට යමක් ලියනවා. ඒ අතර යමක් මතක් වුවහොත් ඒ කාරණය සහිත පොතේ හරියටම ඒ අවශ්‍ය පිටුව එකවරම තෝරාගන්න තාත්තාට පුළුවන්.තාත්තා තමාගේ පුස්තකාලයේ තිබුණු හැම පොතක්මත් ඒ පොත්වල අදාළ කරුණු සටහන් පිටුවත් කටපාඩමින් දැනගෙන හිටියා. ඒ මතකය තාත්තා හොඳටම වයසට ගියත් ඒ විදිහටම තිබුණා. පොත්පත් නඩත්තුවටත් තාත්තා සිය කාලයෙන් කොටසක් හැමදාම වැය කළා. පොත් එකින් එක ගෙන හීන් කෙඳි සහිත අත් කොස්සකින් ඒවායේ දූවිලි පිහදන තාත්තා පොත් රාක්ක අතර වේගයෙන් ඇවිදිමින් සියලුම පොත් පිස දමනවා. රාක්කවල මකුළුදැල් කඩනවා.ඒ අතර හදිසියේ යම් කරුණක් මතක් වුණොත් ඒ පොත පෙරළාගෙන බලනවා. පැන්සලක් අරගෙන කටු සටහන් දමනවා. මේ විදිහට දිනපතාම තාත්තා මේ පොත්පත් නඩත්තු කරමින් සෑහෙන වෙලාවක් ඒ හා ගතකරනවා. ඔය අතරේ අපි හයදෙනා නැඟිටලා පාසල් යන්න කරන ගාලගෝට්ටිය තාත්තාට නම් ඇහෙන්නේ වත් නැති තරම්.හැම ඉරිදාවකම තාත්තා අපිව මුහුදේ නාන්න ගල්කිස්ස හෝටලය අසල මුහුදට එක්ක ගියා. පුංචි අපි කරේ තියාගෙන ගැඹුරු මුහුදට ගෙන ගිය හැටි මතකයි. ඒ වගේම වැල්ලේ දිගාවෙලා තාත්තාගේ සිරුර වැසෙන තුරු අපි ලවා වැලි ගස්සවා ගන්නවා. නිකරුණේ වියදම් කරන්නට තාත්තා අපට මුදල් දුන්නේ නෑ.දිනමිණ කන්තෝරුවෙන් අස්වී තාත්තා අච්චු කන්තෝරුවක් පටන් ගත්තා. අපිට අමතර මුදල් ඕනෑ වුණාම මේ “අච්චු කන්තෝරුවට ගිහින් පොත් මහලා හම්බ කරගන්නැයි” තාත්තා කීවා. ඒ කාලේ අච්චු කන්තෝරුවෙ මුද්‍රණය කරන පොත් බැඳීමට යන්ත්‍ර තිබුණේ නෑ. ඒ නිසා තාත්තා විදලා මහන පොතකට සතය බැගිනුත්, අමුණා මහන පොතකට පෝරම ගණන අනුව සත පහක් හෝ හයක් බැඟිනුත් ගෙව්වා. මේ පොත් ගෙදර ගෙන්වාගෙන මසා හෝ අමුණා තාත්තා ගෙන් මුදල් ගන්නා අපි ඒ මුදල් අරපිරිමැස්මෙන් පාවිච්චි කළා.ඇතැම් විටක තාත්තා අපෙන් යම් මුදලක් ණයට ඉල්ලා ගන්නවා. ණය ගණන් තියාගන්නා අපි ඒ මුදල් ඉල්ලූ විට තාත්තා “මුන් මහා පල්හොරු! පොලිත් එක්ක අය කරනවා” යැයි පවසා ණයවලින් කොටසක් ගෙවනවා. ඔහු එසේ කළේ මුදලෙහි අගය පුංචි අපට වටහා දීමේ අදහසින්” .මට වයස අවුරුදු දා හතරක විතර කාලෙ මම ළමා කතා කීපයක් ලීවා. ‘කුකුල් හොරා’, ‘එක දෙක කිරීම’, ‘අපූරු සෙල්ලම’ යන ඒවා. මේ ;පාත් කියවා ඒවා හොඳ නිර්මාණ බව කී තාත්තා ඉන් එක කතාවක් දිනමිණ පත්තරේ පළ කරවා දුන්නා. ලිවීමට මා දිරිමත් කරන අදහසින් ගුණසේන සාප්පුවට ගිහින් දීලා මේ පොත් මුද්‍රණය කරවලා දුන්නා.ඒ පොතක මිල ශත දහයයි. දවසක් තාත්තාත් සමඟ මම ගුණසේන සාප්පුවට පොතක් මුද්‍රණයට බාර දෙන්න ගිය වෙලාවේ එහි සිටි ඇම්.ඩී.සිරිසේන මහත්තයා “මේක නම් අපූරු සෙල්ලමක් තමයි. තාත්තයි පුතයි දෙන්නම පොත් ලියන්න පටන් අරගෙන” කියලා විහිළු කළ හැටි මට තවම මතකයි.” රංග මහතා කියනවා.1950 වනතුරු මා ශාන්ත තෝමස් විද්‍යාලෙ ඉගෙනුම ලැබුවා. පරිණාමවාදය පිළිබඳව හා සත්ත්ව සන්තතිය පිළිබඳව තාත්තා ලියූ පොත් කියැවීමෙනුත් සත්ත්ව පරිණාමය පිළිබඳව වෙනත් පොතපත කියවීමෙනුත් ජීවවිද්‍යාව කෙරෙහි මගේ සිත ඇදී ගියා.1950 දි වෛද්‍ය විද්‍යාලෙට ඇතුළු වුණා. කොළඹ මහ ඉස්පිරිතාලේ වසරක සීමාවාසික පුහුණුවෙන් පසුව මම ගාල්ල මහ රෝහලට ගියා. අනතුරුව රාගම ළය රෝහලට පැමිණියා. අවුරුද්දකට පස්සේ නැවත කොළඹ මහ රෝහලට ඇවිත් ව්‍යාදවේදියකු ලෙස කටයුතු කළා.එංගලන්තයේ වැන්චෙස්ටර්හි ක්වීන්ස්ක්වෙයාර් රෝහලෙහි ස්නායු රෝග සම්බන්ධයෙන් පශ්චාද් උපාධියක් ලබා ගත්තා. ආපසු කොළඹට ඇවිත් කොළඹ මහ රෝහලේ ස්නායු ශල්‍ය ඒකකයේ ස්නායු රෝග හේතුවෙන් ඇතිවන ගෙඩි හා පිළිකා හඳුනා ගැනීමේ කටයුතුවල නියැළුණා.වෛද්‍ය රංග යුග දිවි ඇරඹුවේ 1961 දි. ඔහුගේ අතගත්තේ අම්බලන්ගොඩ කුමුදුනී සද්ධාසේන මෙණෙවිය. ඔවුන්ගේ කුළුඳුල් පුත් හිමාංගු දැන් ඇමෙරිකාවේ ලොස් ඇන්ජලීස් නුවර වෛද්‍යවරයකු ලෙස කටයුතු කරනවා. දෙවැනි දියණිය දිනේෂා තොරතුරු තාක්ෂණය සහ ඉංග්‍රීසි භාෂාව පිළිබඳ ආචාර්යවරියක්. බාල පුතා මාලින් එංගලන්තයේ තොරතුරු තාක්ෂණය පිළිබඳ උපාධියක් ලබා දැන් පෞද්ගලික සමාගමක සේවය කරනවා. 1990 දි රජයේ සේවයෙන් විශ්‍රාම ලැබූ වෛද්‍ය රංග වික්‍රමසිංහ කලක් ඕස්ට්‍රේලියාවේ මෙල්බර්න් නුවර රෝහලක සේවය කළා.වර්තමානයේ මාර්ටින් වික්‍රමසිංහ භාරකාර අරමුදලේ ලේකම්වරයා ලෙස කටයුතු කරන වෛද්‍ය රංග වික්‍රමසිංහ එමඟින් පවත්වාගෙන යනු ලබන කොග්ගල මාර්ටින් වික්‍රමසිංහ ජනකලා කෞතුකාගාරයේ පරිපාලන හා නඩත්තු කටයුතු පිළිබඳ වගකීම් දරනවා. සිය පියා ලියූ පොත් කිහිපයක්ම ඉංගිරිසියට පරිවර්තනය කරමින් සිටින වෛද්‍ය වික්‍රමසිංහ සිය පියාගේ කෘති මුද්‍රණය කිරීමේ කටයුතුවලටත් දායක වෙනවා.සිය පියා සමඟ ගෙවුණු මිහිරි අතීතයේ මතක සුවඳ සිතින් විඳ දරා ගනිමින් අපේ අනාගත පරපුර වෙත සිය පියාගෙන් ලද දායාදය තිළිණ කිරීමේ සද් චේතනාවෙන් යුතුව ඔවුන් හැමදෙනාම කටයුතුª කරනවා.සාගරිකා දිසානායක ජයසිංහඡායාරූපය – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=ay1110163</link>
    <topic>ගුරු සේවයේ රස කතා</topic>
    <author>විශ්‍රාමලත් විදුහල්පති</author>
    <content>විදුහල්පතිවරුන් එදා ස්ථාන මාරු ලබන විට අනුප්‍රාප්තිකයාට වැඩ බාර දෙන්නේ ලොග් පොතෙනි. කිසිදු බඩුවක් සසඳා බලන්නේ නැත. එමෙන් ම අඩුවක් වූයේ ද නැත. අද කාලයේ මෙන් ඒ තරම් බඩු ගොඩක් පාසල්වල නැත. භාණ්ඩ සමීක්ෂණ, විගණන පරීක්ෂණ ඒ කාලයේ නො වූයේ ගුරුවරයා යනු ව්‍යාපාරිකයෙකු නොව ශාස්ත්‍ර දානය දෙන්නෙකු නිසා ය.හැත්තෑවේ දශකයේ මුල් භාගයේ දී මහා විද්‍යාලවල හිටි හැටියේ ම භාණ්ඩ සමීක්ෂණයක් පාසල් මට්ටමෙන් පැවැත්වීමට තීරණය විය. ඒ මෙහි පාසල් වල ගුරුවරුන් සමඟ කාර්යාලයේ ලිපිකරු මහතකු හෝ දෙන්නකුගෙන් සමන්විත මණ්ඩලයක් පත් කෙරිණි.මා මේ විද්‍යාලයේ වැඩ බාරගෙන අවුරුද්දකට වඩා නැත. කිසි දාක සමීක්ෂණ, පරීක්ෂණ, පැවැත්වීමක් නොවීය. කවුරුත් එදා සිට හොරකමක්, බොරුවක් නැතිව සතුටින් සේවයේ යෙදෙති.කොයි එකටත් ගුරුවරු එක් වී භාණ්ඩ සමීක්ෂණයට පෙර ඒ ඒ භාණ්ඩවල අඩුවක් වෙයිද බලන්නට වූහ. එදා පැරණි මුල් ගුරුවරුන් බොහෝ දෙනෙකු කරන්නේ භාණ්ඩ ආරක්ෂා කිරීම මිස භාවිතයට ගෙන අතැන මෙතැන දැමීමක් නොවීය. එහෙත් උදලු තල තිහක පමණ අඩුවක් දකින්නට විය.පාසල අවට ගොවීන් පදිංචි වී සිටින නිසා උදලු මුල්ලු අලවංගු ගොවීන්ගේ ප්‍රයෝජනයට කාලයක් තිස්සේ දෙන බවත් ඇතැම් අය ආපසු දෙන අතර ඇතැම් අය නොදී ඇති බවත් පරණ ගුරුවරුන්ගේ අදහස විය.විදුහල්පතිවරයාට මෙය ලොකු ගැටලුවක් විය. හොඳ අදහසක් ආවේ ය. පසු දා උදේ රැස්වීමට ගියේ ය. ඒ කාලයේ පාසලේ උදේ රැස්වීම සියලු ගුරුවරුන්, සිසුන්ට අනිවාර්යය. සියලු උපදෙස්, නියෝග, කරන්නේ මෙහිදී ය. ඉඳහිට ගුරු මණ්ඩලයට , මවුපියන්ට, ආදි සිසුන්ට දැනෙන යමක් කියන්නේ ද සිසුන් අතරින් ප්‍රචාරය වන නිසා ය.“ළමයි මගේ අදහසක් තියෙනවා ප්‍රාග් වෘත්තිය විෂයට කම්මල් වැඩ උගන්වන්නට, තමන්ගේ කැත්ත, උදැල්ල, පිහිය මුවහත් කරගන්නට බැරි ළමයින් අද ඉන්නවා, ඒ සඳහා අපට අමුද්‍රව්‍ය වශයෙන් ගෙවල්වල තියෙන ගෙවී ගිය උදලු කෑලි, පිහියා කැති ගෙනැවිත් ලෝහ වැඩ බාර ගුරුතුමාට බාර දෙන්න.”දින දෙක තුනක් යනවිට උදලු තල තිහ හතලිහක් එකතු විය. ඇතැම් උදලු තලවල රාජ්‍ය ලාංඡනය වන ඔටුන්න කොටා තිබිණි. ඒ උදලු කැබැලි පාසලෙන් ගෙන ගිය ඒවා බව පැහැදිලි විය.විශ්‍රාමලත් විදුහල්පතිඩී.සී. ද සිල්වාකැස්බෑව, පිළියන්දලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=ay1110164</link>
    <topic>නව සමාගම් දෙකක් වෙළෙඳපොළට</topic>
    <author>තාරක වික්‍රමසේකර</author>
    <content>පළාත් පාලන මැතිවරණය අවසන් වීමෙන් පසුව වුවද වෙළෙඳ පොළේ පිබිදීමක් දක්නට නොවිණි. සතියේ ආරම්භක සඳුදා (10) වැඩිම කොටස් ප්‍රමාණයක් අලෙවි වූයේ ලාෆ් ගෑස් සමාගමේය. අලෙවි වූ කොටස් ප්‍රමාණය 36886000 කි. පෙර දින රුපියල් 48.30 කින් ගනුදෙනු ආරම්භ වූ සමාගමේ කොටසක මිල එදින රුපියල් 50.20 කින් ආරම්භ වී රුපියල් 50.50 ක් දක්වා ඉහළ ගියේය. එසේ වුවද දිනය අවසන් වන විට එහි කොටසක මිල රුපියල් 44.90 ක් දක්වා පහළ ගියේය.එසේම බ්ලූ ඩයමන්ඩ්, ඊස්ට් වෙස්ට්, ජේ කේ එම්, ලක්ෂපාන, නවලෝක, රේණුකා ඇගි‍්‍ර, ෆී‍්‍ර ලංකා සමාගම්හි කොටස් මිලියනයකට වඩා එදින අලෙවි විය.දිනයේ මිල ඉහළ යාම් අතුරින් කැපී පෙනුණේ ඒ එම් එෆ් කම්පැණි ලිමිටඩ් ය. පෙර දින රුපියල් 500 කට අලෙවි වූ සමාගමේ කොටසක මිල එදින රුපියල් 550 ක් දක්වා ඉහළ ගියේය. එසේම ඔට්‍රෝඩ්‍රොම් සමාගමේ පෙර දින රුපියල් 852 කට අලෙවි වූ සමාගමේ කොටසක මිල එදින රුපියල් 895 ක් දක්වා ඉහළ ගියේය.මිල පහළ යාම් අතුරින් කැපී පෙනුණේ කළම්ඹු ෆාමසි සමාගමයි. පෙර දින රුපියල් 1650 කට අලෙවි වූ සමාගමේ කොටසක මිල එදින රුපියල් 1526.10 ක් දක්වා පහළ ගියේය. ඒ පෙර දිනට සාපේක්ෂව රුපියල් 123.90 ක මිල පහළ යාමකි. එසේම මර්චන්ට් ෂිපින්ග්, නෙස්ට්ලේ, ෂර්මිලාර් සමාගම්හි කොටස් මිල ද පහළ ගියේය.11 වැනිදා පුර පසළොස්වක පොහෝ දිනයක් වූ හෙයින් එදින වෙළෙඳ පොළ ගනුදෙනු සිදු නොවීය. 12 වැනිදා සිදුවූ ගනුදෙනු අතුරින් සොෆ්ට්ලොජික් සමාගමේ කොටස් 16144800 ක් අලෙවි වීම කැපී පෙනුණි. ඊට අමතරව අමානා, සෙරන්ඩිබ් හොටෙල්, ෆී‍්‍ර ලංකා, රේණුකා ඇගි‍්‍ර, නවලෝක, පෑන් ඒෂියන් පවර්, රිචඩ් පීරිස්, එස් එම් බී ලීසිං, ජේ කේ එම්, කළම්ඹු ලෑන්ඩ්, බ්ලූ ඩයමන්ඩ්, බ්‍රවුන්ස් ඉන්වෙස්ට්මන්ට් මිලියනයකට වඩා කොටස් අලෙවි වූ සමාගම්ය. දිනයේ මිල ඉහළ යාම් අතුරින් එතරම් කැපී පෙනුණු සමාගම් නොතිබුණු අතර මිල පහළ යාම් අතුරින් එලායන්ස්, ඔටෝඩ්‍රොම්, ටී සර්විස්, ඒෂියන් එලායන්ස් සමාගම්හි කොටස් මිල පහළ ගියේය.සඳුදා දින සමස්ත කොටස් මිල දර්ශකය ඒකක 6669.04 ක් වූ අතර බදාදා එය ඒකක 660423 ක් බවට පත්විය. මිලංකා මිල දර්ශකය සඳුදා දින ඒකක 5935.90 ක්වූ අතර බදාදා දින එය ඒකක 5905.92 ක් දක්වා පහළ ගියේය.චිලව් ෆිනෑන්ස් සමාගම වසරේ අවසාන ලාභාංශ ලෙසින් කොටසකට ශත 50 ක් බැගින් ගෙවනු ලබන බව ප්‍රකාශයට පත් කර තිබුණි.මේ අතර ට්‍රේඩ් ෆිනෑන්ස් ඇන්ඩ් ඉන්වෙස්ට්මන්ට් සමාගම රුපියල් 20 ක් බැගින් වූ සාමාන්‍ය කොටස් මිලියන 6 ක් (6000000) වෙළෙඳ පොළට නිකුත් කරනු ලබන අතර එම සමාගමේ කොටස් 1000 ක් අවම වශයෙන් මිල දී ගත යුතු බව නිවේදනය කර තිබුණි.එසේම පීපල්ස් ලීසිං සමාගම ද රුපියල් 18 ක් බැගින් වූ කොටස් වෙළෙඳ පොළට නිකුත් කිරීමට කටයුතු යොදා තිබුණි. සුළු ආයෝජකයන්ට කොටස් ලබා ගැනීමට නම් කොටස් 100 ක අවමයකට යටතට කොටස් මිලදී ගැනීමට පහසුව සැලසිය යුතු බව ආයෝජකයෝ පවසති.කොටස් වෙළෙඳපොළ සහ ඒකක භාර ඇතුළු ප්‍රාග්ධන වෙළෙඳ පොළ නියාමනය කරනු ලබන ශ්‍රී ලංකා සුරැකුම්පත් සහ විනිමය කොමිෂන් සභාවේ 24 වන සංවත්සරය යෙදීම නිමිත්තෙන් 22 වැනිදා සෙනසුරාදා පෙරවරු 9.30 සිට පස්වරු 5.00 දක්වා ශ්‍රී ලංකා ප්‍රදර්ශන සහ සම්මේලන මධ්‍යස්ථානයේදී අධ්‍යාපනික ප්‍රදර්ශනයක් සහ ආයෝජන දිනයක් ද පවත්වනු ලැබේ. මෙම ආයෝජන දිනය සම්බන්ධව ප්‍රධාන පෙළේ ලැයිස්තු ගත සමාගම් සහභාගි වන අතර එම ආයතන විසින් වෙළෙඳ කුටි 50 කට අධික සංඛ්‍යාවක් පවත්වනු ලැබේ. මෙම සම්මන්ත්‍රණයට ඇතුළුවීම සඳහා කිසිදු ගාස්තුවක් අය නොකෙරේ. එසේම මෙදින ආයෝජකයන් හට කොටස් වෙළෙඳ පොළේ ගනුදෙනු සඳහා ගිණුම් විවෘත කර දීම ද (ඛ්ච්ඉ) සිදු කෙරේ.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=aj1110161</link>
    <topic>උතුරු-දකුණු දරුවන්ට සහජීවනයේ සහ සාමයේ අගය කියන දෙනුවර මිතුරෝ</topic>
    <author>සුනිල් දයා අල්විස්</author>
    <content>උතුරු-දකුණු දරුවන්ට සහජීවනයේ සහ සාමයේ අගය කියන දෙනුවර මිතුරෝදෙනුවර මිතුරෝ වැඩසටහන අවසානයේ පැවැති විසිර යාමේ උත්සවයේදී මදර් ශ්‍රී ලංකා සභාපතිනි ජානකි කුරුප්පු මහත්මිය සභාව ඇමතූ අවස්ථාවසුනිල් දයා අල්විස්කිලිනොච්චිය හා හෝමාගම ප්‍රදේශයේ පාසල් දරුවෝ 200 ක්, උතුර දකුණ පළාත්වල සංස්කෘතික අගයන් චාරිත්‍ර විධි, ජීවන රටා පිළිබඳ අවබෝධයක් ලබා සහෝදරත්වය සුහදතාවය මිතුදම් වර්ධනය කරගන්නා දින පහක කඳවුරකට පසුගියදා සහභාගි වූහ.කිලිනොච්චියේ සිට මීපේ කළමනාකරණ පුහුණු මධ්‍යස්ථානයේ පැවැති මේ කඳවුරට පැමිණි දරුවන් යළි කිලිනොච්චිය බලා ගියේ වර්ග - ජාති - ආගම් කුලමල බේද කිසිවක් තම සහෝදරත්වයට හරස් නොවන වග තහවුරු කර ගනිමිනි.කඳවුර අවසානයේ මේ දරුවන් විසිර ගියේ තම තමන්ගේ දැන හැඳීනකම් තම මවුපියන්ට වැඩිහිටි පරම්පරාවට හඳුන්වා දෙමින් ඇති කර ගත් මිතුදම් ඉදිරියටත් පවත්වාගෙන යාමේ අදිටනින් ය.එවැනි සුහදතාවයක් නොබිඳෙන මිතු දමක් කිලිනොච්චි හා හෝමාගම පාසල් දරුවන් අතර ගොඩනැංවීමට මූලිකත්වය ගෙන කටයුතු කෙළේ මදර් ශ්‍රී ලංකා ආයතනයයි.අධ්‍යාපන අමාත්‍යාංශය හා එක්ව සංවිධානය කර තිබූ මෙම කඳවුර වැඩසටහනට සහභාගි වූ පාසල් දරුවන් භාෂා බේදයකින් තොරව දැන හැඳීන ගැනීම් සිදු කෙළේ භාෂාව මේ සඳහා බාධාවක් නොවන බව සන්නිවේදනය කරමිනි.දරුවන්ගේ අභිමානය ඇති කරවන දෙසුම්, ආගමික අවබෝධය, හා වටිනාකම යෝග හා භාවනා, අධ්‍යාපනික දැනුම සෞඛ්‍ය පණිවුඩ හා ආහාරමය වටිනාකම් හා ජීවන රටා ක්‍රීඩාව ව්‍යායාමය නැටුම් ගැයුම් ආදී අංග රාශියක් මේ කඳවුර පැවැති දින පහේ පැවැත්විණි.මදර් ශ්‍රී ලංකා සභාපතිනි ජානකි කුරුප්පු මහත්මිය පැවසුවේ රටට ආදරය කරන දරු පරපුරක් හැඩ ගැස්වීම මදර් ශ්‍රී ලංකා අධ්‍යාපන අමාත්‍යාංශය සමඟ එක්ව මේ වැඩසටහන ක්‍රියාවට නංවන බව ය. මේ කඳවුරට සහභාගි වූ දරුවන් මෙයින් විසිරී යනු ඇත්තේ ජාතීන් අතර සාමයෙන් සහෝදරත්වයෙන් හා රටට වැඩක් කරන්නට යන සිතුවිලි සමුදායක් ඇතිව යන්න බව තම අදහස යයි ඇය කීවා ය.කිලිනොච්චිය හා හෝමාගම පාසල්වලින් සිසුන් සමඟ පැමිණ කඳවුරට සහභාගි වූ ගුරුවරු පිරිස ද වෙන් වූයේ තම පාසල්වල දරුවන් ;දමාපියන් සමඟ කිලිනොච්චියේදීත් හෝමාගමදීත් යළි හමුවීමේ බලාපොරොත්තු ඇතිව ය. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=aj1110162</link>
    <topic>ආසියානු අග්‍රගණ්‍ය සන්නාම නායකත්ව සම්මානය පැඩීට</topic>
    <author/>
    <content>ආසියානු අග්‍රගණ්‍ය සන්නාම නායකත්ව සම්මානය පැඩීටපැඩී වීරසිංහ මහතා සම්මානය ලබාගත් අවස්ථාව.ඩුබායි හි ටාජ් පැලස් හෝටලයේ පැවැති ආසියානු නායකත්ව සම්මාන ප්‍රදානෝත්සවයේ දී ජනශක්ති හි අලෙවි අංශ ප්‍රධානී පැඩී වීරසිංහ මහතා “අග්‍රගණ්‍ය සන්නාම නායකත්ව සම්මානය” හිමිකර ගත්තේය.ආසියානු නායකත්ව සම්මාන උලෙළ යනු ආසියාවේ ව්‍යාපාරික විශිෂ්ටයන් හඳුනාගැනීම සහ අනාගත ව්‍යාපාරික විශිෂ්ටයන් අතරින් සුපිරි විශිෂ්ටයන් ඇගැයීම සඳහා පැවැත්වෙන්නකි. මෙහිදී විශේෂයෙන් අවධානය යොමු කරනුයේ ඔවුන් නිරත ව්‍යාපාරයන් හි දුෂ්කර කාලවකවානුවල ඔවුන් ඊට මුහුණදුන් ආකාරය, සිය ව්‍යාපාරික මෙහෙවර වෙනුවෙන් කටයුතු කළ ආකාරය පිළිබඳවයි.තමන් ලද ජයග්‍රහණය පිළිබඳ වීරසේකර මහතා මෙසේ පැවැසීය.”මේ වෙනුවෙන් මා වෙත අද්විතීය සහායක් ලබාදුන් ජනශක්ති කළමනාකාරිත්වයටත්, මා පසුපසින් සිට මේ සම්මානය වෙනුවෙන් මාගේ විශ්වාසය ගොඩනැංවූ විකුණුම් හා අලෙවි කණ්ඩායමටත් මාගේ ස්තුතිය පුද කර සිටිනවා” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=aj1110163</link>
    <topic>හේලීස් “ලයිට් ස්ටයිල්ස්” නාරාහේන්පිටදී ඇරේ</topic>
    <author/>
    <content>හේලීස් “ලයිට් ස්ටයිල්ස්” නාරාහේන්පිටදී ඇරේලයිට්-ස්ටයිල් ස්ටෝර් එනම් හේලීස් ලයිට් ක්‍රාෆ්ට් මඟින් පුළුල් පරාසයක විදුලි බුබුලු හා විදුලි උපාංග සපයනු ලබන අතර එමඟින් ගෘහ අභ්‍යන්තරය, ගෙමිදුල හෝ ඕනෑම ස්ථානයක් සිත්ගන්නා සුලු පරිසරයක් ලෙසට ආලෝකවත් කර ගැනීමට ඔබට අවස්ථාව උදාකර දෙයි.දිනෙන් දින වෙනස් වන ආලෝකකරණ ක්‍ෂේත්‍රය අඛණ්ඩව පුද්ගල ජීවිත ආලෝකවත් කර වෙනස් කිරීමට දායකත්වය සපයනු ලබයි. මනා ආලෝකයක් සඳහා ඉහළ මිලක් වැය නොකළ යුතු අතර නිවැරැදි විශේෂඥ දැනුමකින් ලබාගන්නා ආලෝකය හරහා ඕනෑම පරිසරයක් සැණෙකින් සිත්කලු පරිසරයක් බවට පත් කළ හැකි වනවා මෙන්ම අවම පිරිවැයකින් හා විදුලිබලය පිරිමැස්මක් හරහා ආකර්ශණීය ජීවන පරිසරයක් ඇතිකර ගත හැකි වනු ඇත.”හේලීස් ලයිට් ක්‍රාෆ්ට්” ප්‍රදර්ශනාගාරය නාරාහේන්පිට, නාවල පාරේ අංක 130 දරන ස්ථානයේ විවෘතව ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=aj1110164</link>
    <topic>ෆැඩ්නා ඩයබ් ටී සායනය කම්කරු අමාත්‍යාංශයේ</topic>
    <author/>
    <content>ෆැඩ්නා ඩයබ් ටී සායනය කම්කරු අමාත්‍යාංශයේකම්කරු ඇමැති ගාමිණී ලොකුගේ සායනයට එක්වීෆැඩ්නා ඩයබ් ටී නිෂ්පාදනය කරනු ලබන ෆුඩ් ඇන්ඩ් නේචර් පුද්ගලික සමාගමේ සමාජ සත්කාරක ව්‍යාපෘතිය වන ‘ෆැඩ්නා අරුණැල්ල’ සෞඛ්‍ය අමාත්‍යාංශය හා ඔඒසීස් පුද්ගලික රෝහලේ සත්කාරක දායකත්වය සමඟින් පසුගියදා කම්කරු අමාත්‍යාංශ පරිශ්‍රයේදී පැවැත්විණ.දැනුවත් භාවය හා අවබෝධය මඟින් දියවැඩියාව පිටුදැකීමේ අරමුණින් ආරම්භ කරනු ලැබූ ෆැඩ්නා අරුණැල්ල සංවිධානය වන්නේ දීප ව්‍යාප්ත සායන මාලාවක් ලෙසයි. එහි පළමු පියවර මැයි මස මහරගම වජිරඥාන විහාරස්ථානයේදී පැවැත්විණි.දියවැඩියාව පිළිබඳ අවදානමක් පවතී ද යන්න පිළිබඳ ජනතාවට අදහසක් ලබාගැනීම ඉලක්ක කරගනිමින් සිදුකරනු ලබන සියලු පරීක්ෂා පළපුරුදු වෛද්‍ය කාර්ය මණ්ඩලයක් මඟින් සිදු කර ගැනීමට ‘ෆැඩ්නා අරුණැල්ල’ සායනය සඳහා සහභාගි වන්නන් හට අවස්ථාව උදා වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=aj1110165</link>
    <topic>අනාගත සාර්ථකත්වය තහවුරු කිරීමට කොමාර්ෂල් ක්‍රෙඩිට් උපක්‍රමික සැලසුමක්</topic>
    <author/>
    <content>අනාගත සාර්ථකත්වය තහවුරු කිරීමට කොමාර්ෂල් ක්‍රෙඩිට් උපක්‍රමික සැලසුමක්සුසන්ත පින්ටෝ (අධ්‍යක්ෂ), රොෂාන් එගොඩගේ (අධ්‍යක්ෂ / ප්‍රධාන විධායක නිලධාරි), වාග්දේවි ප්‍රනාන්දු (සභාපතිනිය), ගෙයා එගොඩගේ (ක්‍රියාකාරී අධ්‍යක්ෂිකා), සමන්ත ගුණරත්න (අධ්‍යක්ෂ), ඇන්ඩෲ සැමුවෙල් (නියෝජ්‍ය සාමාන්‍යාධිකාරි - උපක්‍රමික සැලසුම්) සහ යූසුෆ් ඉසාම්(MTI උපදේශන සේවා ආයතනය) යන මහත්ම මහත්මීන් සමඟ කොමර්ෂල් ක්‍රෙඩිට් උපක්‍රමික සැලසුම් කණ්ඩායම.කොමර්ෂල් ක්‍රෙඩිට් සමාගම උපක්‍රමික මූලෝ්පායික වර්ධනීය සැලැස්මක් එළි දක්වා ඇත.එම සැලැස්ම එළිදුටුවේ, “ජයග්‍රාහී උපක්‍රමයන් – විශිෂ්ටත්වයේ හා සාමූහික ප්‍රයත්නයේ නව යුගයක්” යන්න තේමාව කර ගනිමිනි. මෙම තුන් අවුරුදු උපක්‍රමික සැලැස්ම අවධාරණය කෙරුවේ, සමාගමේ වත්මන් කාර්යඵල ඉහළ නංවමින්, සමාගම මෙතෙක් නියෝජනය නොකළ ව්‍යාපාරික ක්‍ෂේත්‍රයන් කරා පා නඟමින් මෙරට අංක එකේ මූල්‍ය සමාගම බවට පත්වීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=aj1110166</link>
    <topic>බිලෙන් අඩුවන මුදල් ත්‍යාග පිරිනමන ආපිකෝ Share the Bill</topic>
    <author/>
    <content>බිලෙන් අඩුවන මුදල් ත්‍යාග පිරිනමන ආපිකෝ Share the Billශ්‍රී ලංකාවේ එකම හා විශාලතම සුපිරි වෙළෙඳසල් දාමය වන, ආපිකෝ සුපර්සෙන්ටර්ස් තම පාරිභෝගිකයන්ගේ වැඩිවන වියදම්වලට සහනයක් ලබාදීමේ අරමුණෙන් Share the Bill නමින් පාරිභෝගික ප්‍රවර්ධන වැඩසටහනක් ආරම්භ කර තිබේ.”එදිනෙදා අවශ්‍යතා මිල දී ගැනීමේ දී යම් ප්‍රතිලාභයක් තිබීම සහනයක්. එය මැනවින් තේරුම්ගත් අපි අපේ පාරිභෝගිකයින්ට උපරිම සහනයක් ලබාදීමේ අරමුණෙන් මෙය දියත් කරනු ලැබුවා.” යැයි රිචඩ් පීරිස් ඩිස්ට්‍රිබියුටර්ස් සමාගමේ ප්‍රධාන විධායක නිලධාරි, ඇන්ඩෘ ඩැල්බි මහතා පැවැසීය.මේ නව පාරිභෝගික ප්‍රවර්ධන වැඩසටහනට එක්වීමට දිවයින පුරා පිහිටි ආපිකෝ සුපර්සෙන්ටර්ස් වෙත පැමිණ නම් කළ භාණ්ඩ 3ක් සමඟින් රුපියල් 3000කට වැඩි වටිනාකමකින් මිලදී ගැනීම් සිදුකරන පාර්භෝගිකයන්ට රුපියල් 10,000 දක්වා ක්ෂණික ත්‍යාග සේම, සතිපතා කුසපත් ඇදීමෙන් රුපියල් 100,000ක් හිමිකර ගැනීමට අවස්ථාව උදා වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=aj1110167</link>
    <topic>ශ්‍රවණ ඩිප්ලෝමා අධ්‍යයන ආයතනයට වෛද්‍ය සභාවේ අනුමැතිය</topic>
    <author/>
    <content>ශ්‍රවණ ඩිප්ලෝමා අධ්‍යයන ආයතනයට වෛද්‍ය සභාවේ අනුමැතියවික්‍රමාරච්චි සහ සමාගම ආරම්භ කළ ශ්‍රවණ ඩිප්ලෝමා අධ්‍යයන ආයතනයට රජයේ වෛද්‍ය සභාවේ අනුමැතිය ලැබිණි. ඒ පිළිබඳව මාධ්‍ය දැනුවත් කිරීමේ අවස්ථාවක් පසුගියදා වික්‍රමාරච්චි සහ සමාගමේ ප්‍රධාන කාර්යාලය ශ්‍රවණාගාරයේ දී පැවැත්විණි.එම අවස්ථාවට ප්‍රධාන ආරාධිත අමුත්තා ලෙස ජර්මන් නියෝජ්‍ය මහ කොමසාරිස්වරිය වන එයින්ග් මරියා මහත්මිය ඇතුළු පිරිසක් එක්ව සිටියහ. වික්‍රමාරච්චි සහ සමාගමේ කළමනාකාර අධ්‍යක්ෂ ආචාර්ය මිහිර වික්‍රමාරච්චි මහතා තම අදහස් දැක්වූ අතර ශ්‍රවණ වේදියකුගේ වගකීම සහ එහි විකාශනය පිළිබඳව ශ්‍රවණවේදිනි විජේසිංහ මෙනවිය විසින් අදහස් දැක්වූවා ය.වික්‍රමාරච්චි සහ සමාගමේ කළමනාකාර අධ්‍යක්ෂ ආචාර්ය මිහිර වික්‍රමාරච්චි මහතා විසින් තම ධන පරිත්‍යාගයෙන් ආර්.ඒ. සිරිසේන මහතාට ශ්‍රවණාධාරකයක් එම අවස්ථාවේ පිරිනමන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=aj1110168</link>
    <topic>ලෝක කොණ්ඩා මෝස්තර ශූරතාවයේදී නයනා කරුණාරත්නගේ සේවාව ඇගයේ</topic>
    <author/>
    <content>ලෝක කොණ්ඩා මෝස්තර ශූරතාවයේදී නයනා කරුණාරත්නගේ සේවාව ඇගයේනයන කරුණාරත්න මහත්මිය OMC හි හිටපු සභාපති පියර් සෙසාරි මහතා අතින් සම්මානය ලබාගනිමින්. OMC හි උප සභාපති ගොරෙලික් මහතා හා සැල්වටෝර් ෆෙඩෙරා මහතා ද මෙහි වෙති.ලෝක කොණ්ඩා මෝස්තර ශිල්පීන්ගේ ඒකාබද්ධ සංගමය(OMC) විසින් ප්‍රවීණ කොණ්ඩා මෝස්තර හා රූපලාවණ්‍ය ශිල්පිනී මෙන්ම ශ්‍රී ලංකා කොණ්ඩා මෝස්තර සහ රූපලාවණ්‍ය ශිල්පීන්ගේ සංගමයේ ආරම්භක සභාපතිනිය වන නයනා කරුණාරත්න මහත්මියට හෝල් ඔෆ් ෆේම් ගෞරව සම්මානය පිරිනමන ලදී.නයනා මහත්මියට එම සම්මාන ප්‍රදානය සිදු කෙරුණේ ඉතාලියේ මිලාන් නුවර පැවැති ලෝක කොණ්ඩා මෝස්තර ශූරතාවයේ දී වන අතර ශ්‍රී ලංකාවේ කොණ්ඩා මෝස්තර හා රූපලාවණ්‍ය ශිල්පීන්ගේ ආයතනය සංවර්ධනයට මෙන්ම ආසියානු කලාපයේ OMC සාමාජිකත්වය ඉහළ නැංවීමට ආසියානු කලාප OMC සභාපතිනිය ලෙස ඇය ලබාදුන් සාර්ථක දායකත්වය එම ඇගයීමට හේතු විය.නයනා මහත්මිය පැවසුවේ කොණ්ඩා මෝස්තර හා රූපලාවණ්‍ය ක්‍ෂේත්‍රයට තමා විසින් ලබාදුන් දායකත්වය අගයමින් මීට පෙර සම්මාන ලැබී ඇති නමුත් ක්ෂේත්‍රයට ලබාදුන් ශාස්ත්‍ර ඥානය වෙනුවෙන් ජාත්‍යන්තර මට්ටමේ ඇගයීමකට ලක්වූ පළමු අවස්ථාව මෙය බවය.ක්‍ෂේත්‍රයේ වසර 30කට වඩා වැඩි අත්දැකීම් සමුදායක් නයනා කරුණාරත්න මහත්මිය සතුය. ශ්‍රී ලංකාවේ මෙන්ම ඉන්දියාවේ රූපලාවණ්‍යාගාර රැසක් පවත්වාගෙන යන ඇයගේ කාර්යමණ්ඩලයට සාමාජිකයින් 150කට වඩා ඇතුළත්ය. සැලොන් නයනාට අමතරව ඉමේජ් ඇකඩමි ඔෆ් පර්සනැලිටි ඩිවලොප්මන්ට් හා ඉමේජ් ඇකඩමි ඔෆ් හෙයා ඇන්ඩ් බියුටි යන ආයතන ද ඇය විසින් කළමනාකරණය කරනු ලබයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=aj1110169</link>
    <topic>ලෝක රූ රැජන තරගයට යන පුෂ්පිකාට සුබපැතුම්</topic>
    <author/>
    <content>ලෝක රූ රැජන තරගයට යන පුෂ්පිකාට සුබපැතුම්පුෂ්පිකා ද සිල්වා රෙකිට් බෙන්සකීර් ජ්‍යෙෂ්ඨ කළමනාකාරිත්වය සමඟරෙකිට් බෙන්කිසර් නිෂ්පාදනයක් වන වීට් විසින් පවත්වන ලද “මිස් ශ්‍රී ලංකා 2011” තරගයේ ජයග්‍රාහිකා පුෂ්පිකා ද සිල්වා මෙනෙවිය 2011 ලෝක රූ රැජින තරගය සඳහා පිටත්ව යාම නිමිත්තෙන් ඈට සුභාශිංසන පිරිනැමීම පසුගියදා සිදු කෙරිණි. “මම ඔබයි” යන තේමාව යටතේ පැවැත්වුණු එම අවස්ථාව සඳහා රූපලාවණ්‍ය, සංගීත, චිත්‍රපට ආදී ක්ෂේත්‍ර රැසක ප්‍රවීණ ආරාධිතයෝ සහභාගි වූහ.”ගෘහණියන්ගේ සිට ව්‍යාපාර ලෝකයේ ජයග්‍රහණය කළ දිරිය කාන්තාවන් දක්වා විවිධ ක්ෂේත්‍රයන්, ජීවිතයේ විවිධ පැතිකඩවල සිට කාන්තාවන් ලෝකය සුන්දර කරනවා.මේ සුවිශේසී අවස්ථාව මේ සියලු කාන්තාවන්ට උපහාරයක්. සියලුදෙනා එක්ව වීට් ශ්‍රී ලංකා රූ රැජිනට සෑම ශ්‍රීී ලාංකික කාන්තාවකගේම සිහිනය සැබෑ කිරීමට හැකි වේවා යැයි සුබ ප්‍රාර්ථනා කරනවා” රෙකිට්ස් සමාගමේ කළමනාකාර අධ්‍යක්ෂ රාහුල් මුර්ගායි මහතා පැවැසීය. අලෙවි අධ්‍යක්ෂක රෙස්වාන් සෙයිඩ් ටන්සිම් මහතා මෙහිදී කීවේ “රෙකිට් සමාගම පැහැදිලිවම සමාගමේ නිෂ්පාදන පාරිභෝගිකයා සමඟ ඇති සම්බන්ධතාවයට නව අර්ථකථනයක් සපයමින් සිටිනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=aj11101610</link>
    <topic>ඒෂියා ඩිජිටල් එන්ටර්ටේට්මන්ට් SHOWTIME එළිදක්වයි</topic>
    <author/>
    <content>ඒෂියා ඩිජිටල් එන්ටර්ටේට්මන්ට් SHOWTIME එළිදක්වයිඒෂියා ඩිජිටල් එන්ටර්ටේට්මන්ට් පුද්ගලික සමාගමේ ප්‍රධාන මෙහෙයුම් නිලධාරි ලලින්ක මුතුකුමාරණ සීමාසහිත ඒෂියා කැපිටල් හි වැඩබලන ප්‍රධාන විධායක නිලධාරි ස්ටෙෆාන් අබේසිංහ සීමාසහිත ඒෂියා කැපිටල් හි මානව සම්පත් හා පරිපාලන සමූහ ප්‍රධානී පීටර් ජැන්සන් මහත්වරු මාධ්‍ය හමුවේදී.ඒෂියා ඩිජිටල් එන්ටර්ටේට්මන්ට් සමාගම ශ්‍රී ලංකාවේ ප්‍රමුඛතම විනෝදාස්වාද සඟරාව ලෙස SHOWTIME  සඟරාව එළිදක්වන ලදී. ද්විමාසික සඟරාවක් වන SHOWTIME  හි දේශීය මෙන් ම ජාත්‍යන්තර චිත්‍රපට, සංගීතමය වැඩසටහන් හා දේශීය රූපවාහිනී වැඩසටහන් ඇතුළත් ය. ඒෂියා කැපිටල් සමූහයේ කොටසක් වන ඒෂියා ඩිජිටල් එන්ටර්ටේට්මන්ට් විසින් දේශීය හා ජාත්‍යන්තර චිත්‍රපටි නිපදවන අතරම ශ්‍රී ලංකාවේ විනෝදාස්වාද ක්ෂේත්‍රය නඟා සිටුවීමේ අරමුණින් මේ සඟරාව හඳුන්වා දී ඇත.ඒෂියා ඩිජිටල් එන්ටර්ටේට්මන්ට් සමාගම විසින් නිපදවා ඇති චිත්‍රපට පිළිබඳ අදහස් දක්වමින් ඒෂියා කැපිටල් සමූහයේ සභාපති මනෝහාන් නානායක්කාර මහතා ප්‍රකාශ කළේ “අප නිපදවන්නේ ඉංග්‍රීසි සහ සිංහල චිත්‍රපට වන අතර ඒවා නව තාක්ෂණයෙන් මෙන් ම ජාත්‍යන්තර නළු නිළියන්ගෙන් සමන්විත යි. එසේ ම අප තරුණ චිත්‍රපටි නිපදවන්නන් සමඟ එක්ව ස්වදේශීය චිත්‍රපටි නිපදවීමටත් ඔවුන්ට සිනමාවට පිවිසීමට මාර්ගය සකස් කර දීමටත් කටයුතු කරනවා” යනුවෙනි.“මෙම සඟරාව හරහා 1960 හා 1970 දී ක්ෂේත්‍රයේ පැවැති වෘත්තිමය බව යළි ස්ථාපනය කිරීමට අප බලාපොරොත්තු වෙනවා” යනුවෙන් අදහස් දැක්වූ ඒෂියා ඩිජිටල් එන්ටර්ටේට්මන්ට් හි ප්‍රධාන මෙහෙයුම් නිලධාරි ලලින්ක මුතුකුමාරණ මහතා, “එය අපට කළ හැකි නම්, නිෂ්පාදනයට දායක වන සියල්ලන්ටම එය වැඩි දියුණු කිරීමට හැකියි. එමඟින් ක්ෂේත්‍රයේ ගුණාත්මක බව ඉහළ නැංවීමට හැකි වෙනවා” යනුවෙන් වැඩිදුරටත් ප්‍රකාශ කළේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>16</day>
    </date>
    <link>http://www.silumina.lk/2011/10/16/_art.asp?fn=aj11101611</link>
    <topic>ඊසි රේසින්-ක්‍රොකඩයිල් මිලියන 40ක ආයෝජන හවුල්කාරිත්වයක</topic>
    <author/>
    <content>ඊසි රේසින්-ක්‍රොකඩයිල් මිලියන 40ක ආයෝජන හවුල්කාරිත්වයකශ්‍රී ලංකාවේ මෝටර් රථ ධාවන තරග ක්‍ෂේත්‍රයේ ප්‍රමුඛයකු වන ඊසි රේසින් ජාත්‍යන්තර ඇඟලුම් ක්‍ෂේත්‍රයේ දැවැන්තයකු වන ක්‍රොකඩයිල් සමඟ වසර 04ක කාලයක් සඳහා රු.මිලියන 40ක හවුල්කාරිත්වයකට එළැඹියේය. ”උසස්ම තත්ත්වය මෙන්ම නවතම මෝස්තර පිළිබඳව ඇති කීර්තියත් සමඟ අපගේ වෙළෙඳ නාමවල ඇති ප්‍රභාව අන්‍යොන්‍ය වශයෙන් සමාගම් දෙකටම වාසි සකසන බව ඊසි හෝල්ඩිංග්ස් හි ප්‍රධාන විධායක සහ ඊසි රේසින් සමාගමේ ප්‍රධානී ශෆ්රාස් හම්සඩීන් මහතා පැවැසීය.ක්‍රොකඩයිල් සමාගම 2012 වසරේ ප්‍රධාන ධාවන තරග 5-6ක් සඳහා විශේෂිත ඇඳුම් සැපයීමට අපේක්ෂා කරයි.ක්‍රොකඩයිල් විශේෂ රියදුරු ඇඳුම් නිෂ්පාදන සීමිත ප්‍රමාණයක් රටපුරා එහි වෙළෙඳ නියෝජිතයින් මඟින් අලෙවි කෙරෙනු ඇත. ඊට අමතරව ක්‍රොකඩයිල් වෙතින් ඊසි රේසින් ද්විත්ව වෙළෙඳ නාම සහිත නිෂ්පාදන හඳුන්වා දෙමින් මෙම හවුල්කාරිත්වය ශක්තිමත් කරමින් තම නිෂ්පාදන වඩාත් පුලුල් පාරිභෝගික පිරිසක් වෙත ගෙන යන බවද හම්සා ඩීන් මහතා කියයි.චීනය සමඟ සිදු කරන ආනයන අපනයන ගනුදෙනුවලදී යුවාන් මුදල් ඒකකය භාවිත කිරීමට කොමර්ෂල් බැංකුව විසින් ව්‍යාපාරිකයින්ට අවස්ථාව ලබාදී ඇත.ශ්‍රී ලංකා මහ බැංකුව විසින් ‘රෙන්මින්බි’ මුදල් ඒකකය ජාත්‍යන්තර ගනුදෙනු සඳහා භාවිතයට ඉඩ ලබා දීම හේතු කොට ගෙන කොමර්ෂල් බැංකුව මේ වරප්‍රසාදය සිය ගනුදෙනුකරුවන් උදෙසා ලබා දී තිබේ. වර්ධනය වෙමින් පවතින චීන ශ්‍රී ලංකා වෙළෙඳ සහයෝගීතාවයෙහි වැදගත්කම අවබෝධ කර ගනිමින් ගනු ලැබූ මෙම පියවර හේතුවෙන් ජාත්‍යන්තර ගනුදෙනුවලදී සිදුවන විනිමය හුවමාරුවෙහිදී ඇති විය හැකි පාඩුව අවම කර ගත හැකි අතර වෙනත් විනිමය වර්ගයක් ‘යුවාන්’ වලට හුවමාරු කිරීමේදී ගත වන කාලය අවම කර ගනිමින් සිදු කෙරෙන ද්විපාර්ශ්වික ගනුදෙනු තවත් ශක්තිමත් කර ගැනීම මෙහි අරමුණ වී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aa1110231</link>
    <topic>හදිසි ධනවත්වීම සැක සහිත නම් නිර්නාමිකව හෝ පැමිණිලි කළ හැකියි</topic>
    <author>සුභාෂිණී ජයරත්න</author>
    <content>සුභාෂිණී ජයරත්නරජයේ නිලධාරීන්, ආයතන ප්‍රධානීන්, විදුහල්පතිවරුන් මෙන්ම ඕනෑම රාජ්‍ය සේවකයකු විශ්වාස කළ නොහැකි ආකාරයෙන් දේපළ, ධනය රැස්කරගෙන තිබේ නම් ඒ පිළිබඳව තොරතුරු සහිතව නිර්නාමිකව අල්ලස් හෝ දූෂණ විමර්ශන කොමිසම් සභාවට පැමිණිලි කළ හැකි යැයි අල්ලස් හෝ දූෂණ වැළැක්වීමේ අධ්‍යක්ෂ ජනරාල් නීතිඥ ලක්ෂ්මී ජයවික්‍රම මහත්මිය ‘සිළුමිණ’ට පැවසුවාය.වත්කම් නඩු යටතට ගැනෙන මේ පැමිණිලි පැය 24 පුරාම ක්‍රියාත්මක වන ක්ෂණික දුරකතන අංක 1954 ඔස්සේ හෝ ලිඛිතව දැන්විය හැකි අතර ඒ තොරතුරුවලට අනුව විමර්ශන කටයුතු ආරම්භ කිරීමට කොමිසම් සභාව කටයුතු කරයි.2011 මැයි මස 16 දා සිට මේ දක්වා පාසල්වලට දරුවන් ඇතුළත් කරගැනීමේ පැමිණිලි 226ක් අල්ලස් හෝ දූෂණ විමර්ශන කොමිසම් සභාවට වාර්තා වී ඇත. අල්ලස් ගැනීමේ වරදට හසුවන අය අධ්‍යක්ෂ ජෙනරාල්ගේ අවසරය ඇතිව මහේස්ත්‍රාත් අධිකරණයට ඉදිරිපත් කැරෙන අතර නඩු විභාගය අවසන් වන තෙක් රිමාන්ඩ් බාරයේ රඳවා තැබේ.රුපියල් 2000 වැඩි වටිනාකමින් යුත් අල්ලස් ලබාගැනීම් කොළඹ මහාධිකරණයට හා රුපියල් 2000ට අඩු වටිනාකමින් යුතු අල්ලස් ලබාගැනීම් කොළඹ මහේස්ත්‍රාත් අධිකරණයෙනුත් විභාග කිරීමට යොමු කැරේ. මේ චෝදනාවලට වැරැදිකරුවන් වන අයට රුපියල් 5000 හෝ / සහ අවුරුදු 7ක බරපතළ වැඩ සහිත සිර දඬුවමක් නියම කැරේ.70 වැනි වගන්තිය යටතේ පාසල්වලට දරුවන් ඇතුළත් කර ගැනීමේදී යමකුට අයුතු ලෙස වාසි ගෙන දෙන හා තවත් අයකුට අවාසිදායක ලෙස තීරණයක් ගෙන තිබේ නම් ඔහු හෝ ඇය දූෂණ චෝදනා යටතේ වරදකරු වන අතර අදාළ විමර්ශනවලින් අනතුරුව අධ්‍යාපන අමාත්‍යාංශයේ සහය ඇතුව එම දරුවන්ට පාසල් ලබාදීමට ද කොමිසම් සභාව කටයුතු කරනු ඇත.සාධාරණ අවශ්‍යතාවකට අනුව වුවද විදුහල්පතිවරු මුදල් ලබා ගත යුත්තේ අධ්‍යාපන අමාත්‍යාංශයේ හෝ පළාත් අධ්‍යාපන දෙපාර්තමේන්තුවේ අවසරය ඇතිව බව අධ්‍යක්ෂ ජෙනරාල්වරිය අවධාරණය කරයි. එසේ නොමැතිව මුදල් හෝ වෙනත් දෙයක් ගැනීම, ඉල්ලීම හෝ ලබාදීම අල්ලස් චෝදනා යටතේ වරදක් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aa1110232</link>
    <topic>මෙවර අයවැයෙන් සංවර්ධනයට නව ජවයක්</topic>
    <author>සුනිල් දයා අල්විස්</author>
    <content>සුනිල් දයා අල්විස්දැනට ක්‍රියාත්මක වන සංවර්ධන වැඩ කටයුතුවලට වඩා පුළුල් සංවර්ධන වැඩසටහන් ලබන වසර සඳහා වූ අයවැයෙන් සිදු කිරීමට රජය සූදානම් වෙයි.මහින්ද රාජපක්ෂ ජනාධිපතිතුමා මේ බව සඳහන් කළේ 2012 අය වැය සැකසීමේදී පුද්ගල අදහස් හා යෝජනා සලකා බැලීම පිණිස අරලියගහ මන්දිරයේදී එතුමාගේ ප්‍රධානත්වයෙන් රජයේ මන්ත්‍රීවරුන්ගේ සහභාගිත්වයෙන් පැවැති සාකච්ඡාවකදී ය.විවිධ බාධක මධ්‍යයේ වුව ද රටේ ආර්ථික වර්ධනය 2010 වසරේ සහ 2011 වසරේ සියයට 8 මට්ටමක පවත්වාගෙන යාමට හැකි වූ බවත් උද්ධමනය සියයට 11 සිට සියයට 5.7 අගයකට අඩු කර ගැනීමට හැකිවීම ද රජය ලැබූ ජයග්‍රහණයක් යයි ද ජනාධිපතිතුමා මෙහිදී අවධාරණය කෙළේ ය.ධීවර ක්ෂේත්‍රයේ උන්නතිය වෙනුවෙන් දැනට අතහැර දමා ඇති ඉස්සන් වගා කළ බිම් වෙනත් පැලෑටි සහ මසුන් වගාව සඳහා ලබාදීමට විශේෂ වැඩපිළිවෙළක් සකස් කිරීමට ඉදිරිපත් වූ යෝජනාවක් සඳහා අවශ්‍ය කටයුතු සොයා බලන ලෙස අදාළ මන්ත්‍රීවරු වෙත ජනාධිපතිතුමා උපදෙස් දුන්නේ ය.දිවයින පුරා පාසල් පද්ධතියේ දරුවන්ගේ සනීපාරක්ෂාව සම්බන්ධයෙන් ඇති පහසුකම්වල තත්ත්වය වැඩි දියුණු කිරීමට ද පාසල්වල ක්‍රීඩා විෂය සම්බන්ධයෙන් පවතින පුහුණු ගුරු හිඟය අඩු කර ගැනීම කෙරෙහි ද විශේෂ අවධානය යොමු වූ අතර, පුරාවිද්‍යා වටිනාකමක් සහිත ස්ථාන රැකගැනීම සඳහා ද විශේෂ වැඩපිළිවෙළක් සකස් කිරීම කෙරෙහි ද අවධානය යොමු විය. වන බිම් ආසන්නයේ ඇති ගම්මානවලට වන අලින්ගෙන් ඇතිවන හානි අවම කරගැනීම සඳහා විදුලි වැටවල් තැනීමට අමතරව ගම්මානවලට වන අලින්ට ඇතුළු විය නොහැකි වන පරිදි අගල් සකස් කිරීම කෙරෙහි ද මෙහිදී යෝජනා ඉදිරිපත් කැරිණි.මෙම අවස්ථාවට ආර්ථික සංවර්ධන අමාත්‍ය බැසිල් රාජපක්ෂ, මුදල් අමාත්‍යාංශ ලේකම් ආචාර්ය පී.බී. ජයසුන්දර යන මහත්වරුන් ද මුදල් අමාත්‍යාංශ නිලධාරීන් පිරිසක් ද එක් ව සිටියහ.මාර්ග ඉදිකිරීම හා කාපට් අතුරා ප්‍රතිසංස්කරණය කිරීම වෙනුවෙන් විශාල මුදලක් ලබාදීම ගැන මන්ත්‍රීවරු ජනාධිපතිතුමාට ස්තුතිය පළ කළහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aa1110233</link>
    <topic>නොබැඳි ජාතීන්ගේ ආයෝජනයට හොඳම රට ශ්‍රී ලංකාවයි</topic>
    <author>අරුණි මුතුමලී</author>
    <content>- බ්‍රිතාන්‍යයේ ශ්‍රී ලංකා මහ කොමසාරිස්අරුණි මුතුමලීනොබැඳි ජාතීන්ගේ රටවලට ආයෝජනය සඳහා හොඳම ආසියාතික රට ශ්‍රී ලංකාව බවත් ඒ සඳහා අවශ්‍ය දේශපාලන ස්ථාවරත්වය සාර්ව ආර්ථික පරිසරය හා යටිතල පහසුකම් රට තුළ ගොඩනැඟී ඇති බවත් බ්‍රිතාන්‍යයේ ශ්‍රී ලංකා මහ කොමසාරිස් ආචාර්ය ක්‍රිස් නෝනිස් මහතා පවසයි.ඔහු මේ බව ප්‍රකාශ කර ඇත්තේ ලන්ඩන්හි ශ්‍රී ලංකා මහ කොමසාරිස් කාර්යාලයේ පැවැති නොබැඳි ජාතීන්ගේ ව්‍යාපාර කවුන්සිලය මඟින් නොබැඳි ජාතින්ගේ වෙළෙඳ කටයුතු පුළුල් කිරීම සඳහා වන නොබැඳි ජාතින්ගේ රාජ්‍ය නායක හමුව 2013 දී ශ්‍රී ලංකාවේ පැවැත්වීම පිළිබඳ පැවැති සාකච්ඡාවකදී බව බ්‍රිතාන්‍ය මහ කොමසාරිස් කාර්යාලයේ අරංචි මාර්ග සඳහන් කරයි. එහිදී ආචාර්ය ක්‍රිස් නෝනිස් පවසා ඇත්තේ 28 අවුරුද්දක ගැටුම්කාරි තත්ත්වයෙන් පසු 2009 දී සාමය උදාකර ගැනීමත්, දේශපාලන ස්ථාවරත්වයත් සමඟ ප්‍රතිපත්තිමය වශයෙන් ඇති කරගෙන ඇති ප්‍රගතිය හොඳ ව්‍යාපාරික පරිසරයක් ගැටුම් පැවතුණු ප්‍රදේශ ඇතුළු රටපුරා ඇතිකර ඇති බවයි.දුප්පත්කමට එරෙහිව මෙන්ම සියලු දෙනාට සමානව ආර්ථික වර්ධනයක් ඇතිකර ගැනීම සඳහා මහින්ද චින්තන වැඩසටහන මඟින් ගෙන යන වැඩපිළිවෙළ රටේ සෑම ක්ෂේත්‍රයකම වර්ධනයට දිගුකාලීන සාමයේ පැවැත්වීමටත් හේතු වන බව ද ඔහු පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aa1110234</link>
    <topic>විදෙස් ආයෝජනවල සියයට 99ක වර්ධනයක්</topic>
    <author/>
    <content>මේ වසරේ ජනවාරි මාසයේ සිට ජූනි දක්වා මෙරට සිදු කරන සෘජු විදේශ ආයෝජනවල සියයට 99 වර්ධනයක් සිදුවී ඇතැයි ශ්‍රී ලංකා ආයෝජන මණ්ඩලය පෙන්වා දෙයි.පසුගිය වසරට සාපේක්ෂව බලන විට මෙය ඩොලර් මිලියන 413ක් වන අතර එය ඩොලර් මිලියන 205ක වැඩිවීමක් ලෙස ද පෙන්නුම් කරයි. පසුගිය වසරේ මෙරට සිදුකර තිබෙන විදේශ ආයෝජනවල වටිනාකම ඇමෙරිකානු ඩොලර් මිලියන 208කි.මේ වසරේ ජනවාරි සිට අගෝස්තු දක්වා ව්‍යාපෘති 92ක් වෙනුවෙන් ආයෝජනය කර ඇති මුදල රුපියල් 2,94,765කි.මේ වසරේ අගෝස්තු මාසය දක්වා නව ව්‍යාපෘති 95ක් සඳහා දේශීය හා විදේශීය ආයෝජකයන් සමඟ ශ්‍රී ලංකා ආයෝජන මණ්ඩලය ගිවිසුම්වලට එළැඹී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aa1110235</link>
    <topic>රාජ්‍ය සාහිත්‍ය සම්මාන 28දා මහව දී</topic>
    <author>ටෙක්ලා කාරියවසම්</author>
    <content>ටෙක්ලා කාරියවසම්2011 රාජ්‍ය සාහිත්‍ය සම්මාන ප්‍රදානෝත්සවය මේ 28 වැනිදා පස්වරු 2ට මහව විජයබා ජාතික පාසලේ දී පැවැත්වෙයි.සංස්කෘතික කටයුතු දෙපාර්තමේන්තුව හා ශ්‍රී ලංකා කලා මණ්ඩලයේ රාජ්‍ය සාහිත්‍ය අනුමණ්ඩලය එක්ව සංවිධානය කරනු ලබන සම්මාන ප්‍රදානෝත්සවයේදී සිංහල දෙමළ හා ඉංග්‍රිසි මාධ්‍යයෙන් පළ කරන ලද විශිෂ්ට නවකතා , කෙටිකතා, පද්‍ය, පරිවර්තන, ළමා සාහිත්‍ය හා ශාස්ත්‍රීය ග්‍රන්ථ සඳහා සම්මාන හා මුදල් ත්‍යාග පිරිනමනු ලබයි.ශ්‍රී ලාංකික සාහිත්‍ය ක්‍ෂේත්‍රයට කරන ලද විශිෂ්ටම සේවාව අගයමින් සිංහල, දෙමළ, ඉංග්‍රිසි ලේඛකයන් තිදෙනකුට මෙහිදී ‘සාහිත්‍ය රත්න සම්මානය’ පිරිනැමීමට ද කටයුතු යොදා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aa1110236</link>
    <topic>හොඳම තරුණයා සම්මානය වරාය සභාපතිට</topic>
    <author/>
    <content>නාවික ක්ෂේත්‍රය සඳහා වසරේ හොඳම තරුණයාට හිමි සම්මානය (Seatrade Young Person of the Year) ශ්‍රී ලංකා වරාය අධිකාරියේ සභාපති ආචාර්ය පි‍්‍රයත් බී වික්‍රම මහතාට හිමි වී ඇත. මේ සම්මානය ප්‍රදානය කළේ මැදපෙරදිග හා ඉන්දියානු අර්ධද්වීපය සඳහා වන නාවික ක්ෂේත්‍රයේ 2011 වර්ෂය වෙනුවෙන් පවත්වනු ලැබු අන්තර්ජාතික සම්මාන උලෙළේදීය.නිර්නායක 6 ක් යටතේ වරාය හා නාවික ක්ෂේත්‍රයේ උන්නතිය වෙනුවෙන් සිදුකළ කාර්යභාරය සලකා ඔහුට මේ සම්මානය ප්‍රදානය කර ඇත. මෙම සම්මාන උලෙළ සඳහා මැදපෙරදිග, යුරෝපා හා ආසියා ඇතුළු රටවල් 25 කට අයත් 800 ක් පමණ නියෝජිතයෝ සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aa1110237</link>
    <topic>බුද්ධිකගේ, ශිරාල්ගේ තහනම ඉවතට?</topic>
    <author/>
    <content>එ.ජා.ප. පාර්ලිමේන්තු මන්ත්‍රී බුද්ධික පතිරණ මහතා සහ බස්නාහිර පළාත් සභා මන්ත්‍රී ශිරාල් ලක්තිලක මහතා ඉදිරියේදී එ.ජා.ප. යෙන් නෙරපා හැර ඔවුන්ගේ මන්ත්‍රී ධූර අහෝසි කිරීමට එ.ජා.ප. නායකයා ගෙන තිබූ තීරණය මේ වන විට වෙනස් කැර ඇතැයි එ.ජා.ප. අභ්‍යන්තර ආරංචි මාර්ග පවසයි.මෙලෙස එ.ජා.ප. නායකයා සිය තීරණය වෙනස් කොට ඇත්තේ එ.ජා.ප. පාර්ලිමේන්තු මන්ත්‍රීවරුන්ගේ දැඩි බලපෑම නිසා බවද වාර්තා වෙයි. ගිය සතියේ පැවැති එ.ජා.ප. පාර්ලිමේන්තු මන්ත්‍රී කණ්ඩායම් රැස්වීමේදී එ.ජා.ප. මන්ත්‍රීවරු රැසක් අවධාරණය කොට තිබුණේ අදාළ මන්ත්‍රීවරු දෙදෙනාට එරෙහි සියලු ක්‍රියාමාර්ග අත්හිටුවන ලෙසටයි. කෙසේ වෙතත් එ.ජා.ප. නායකයා මීට පෙර තීරණය කොට තිබුණේ අදාළ මන්ත්‍රීවරු දෙදෙනාට චෝදනා පත්‍ර බාරදීමෙන් අනතුරුව දින හතක් ඇතුළත නිදහසට කරුණු දැක්වීමට ඉඩදීමෙන් පසු ඉදිරි කෘත්‍යාධිකාරී මණ්ඩල රැස්වීමකදී දැඩි තීරණයක් ගැනීමටයි.එ.ජා.ප. අභ්‍යන්තර ආරංචි මාර්ග පවසන පරිදි ඉදිරි කෘත්‍යාධිකාරී මණ්ඩලයේ දී මන්ත්‍රී බුද්ධික පතිරණ සහ බස්නාහිර පළාත් මන්ත්‍රී ශිරාල් ලක්තිලකට එරෙහි තාවකාලික පක්ෂ තහනම ඉවත් කිරීමට නියමිතය.එ.ජා.ප. නායකයා මීට පෙර පවසා තිබුණේ අදාළ මන්ත්‍රීවරුන්ට එරෙහිව ඉතා තදින් කටයුතු කරන බවය. එහෙත් එ.ජා.ප. මන්ත්‍රීවරුන්ගේ දැඩි බලපෑම මත එ.ජා.ප. නායකයා අසරණ වී ඇතැයි එ.ජා.ප. අභ්‍යන්තර ආරංචි මාර්ග අනාවරණය කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aa1110238</link>
    <topic>ලොව හොඳම ‘ගයිඩ්’ අපෙන්</topic>
    <author>සාගරිකා දිසානායක</author>
    <content>සාගරිකා දිසානායකලෝක සංචාරක කර්මාන්තයෙහි ප්‍රමිතීන් හා තත්ත්ව සහතික ප්‍රකාශනය කැරෙන බ්‍රිතාන්‍යයේ පළකැරෙන වොන්ඩර්ලස්ට් (Wanderlust) සඟරාව මඟින් පැවැත්වූ ලෝකයේ හොඳම සංචාරක මාර්ගෝපදේශකයා තේරීමේ තරගයෙන් ශ්‍රී ලාංකිකයකු ප්‍රථම ස්ථානය දිනාගෙන ඇතැයි බීබීසී සිංහල සේවය වාර්තා කරයි.ශ්‍රී ලංකාවේ උපන් ද්‍රවිඩ ජාතිකයකු වන ‘නොඑල් බෲනෝ ඩෝසන්’ මෙම ජයග්‍රාහී සංචාරක මඟපෙන්වන්නාය. සිය ජයග්‍රහණය පිළිබඳ අදහස් දක්වමින් නොඑල් බීබීසී සිංහල සේවයට පවසා ඇත්තේ සිය ජයග්‍රහණය හුදු පෞද්ගලික ජයග්‍රහණයක් මතු නොව ශ්‍රී ලංකාවේ සංචාරක කර්මාන්තයෙහි නව පිබිදීමක් ඇතිවෙමින් පවතින මෙකල එය ශ්‍රී ලංකාව විසින් අත්පත් කරගත් සුවිශාල ජයග්‍රහණයක් බවයි.මෙම විශ්ව තරගයේ දෙවැනි ස්ථානය ඉතාලි ජාතිකයකු සහ තෙවැනි ස්ථානය බ්‍රිතාන්‍ය ජාතික සංචාරක මඟපෙන්වන්නකු විසින් දිනා ගෙන ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aa1110239</link>
    <topic>මාර්ග සිතියම පරණ පාරෙන් අලුත් පාරට හැරේ</topic>
    <author>තාරක වික්‍රමසේකර</author>
    <content>තාරක වික්‍රමසේකරපසුගිය කාලයේ මෙරට සිදුවූ මාර්ග හා පාලම් සංවර්ධන කටයුතු නිසා ශ්‍රී ලංකාවේ මාර්ග සිතියම ලබන වසරේදී වෙනස් කිරීමට කටයුතු කරන බව මිනුම්පති මහේෂ් ප්‍රනාන්දු මහතා පවසයි.පසුගිය සතියේ ත්‍රිකුණාමලය - මඩකළපුව හා ත්‍රිකුණාමල - යාන්ඔය අතර නව පාලම් 8 ක් විවෘත කිරීමත් සමඟ එම මාර්ගයන්ගේ පාලම් පාරු වෙනුවට පාලම් යෙදීමත් නැඟෙනහිර ඇතුළු මෙරට බොහෝ ප්‍රදේශවල මාර්ග සංවර්ධනයේදී මාර්ග ඉහළ ශ්‍රේණිවලට උසස් කිරීම් හා අධිවේගී මාර්ග ඉදිකිරීම ඇතුළු හේතු රැසක් මාර්ග සිතියම වෙනස් කිරීමට හේතු වී ඇතැයි ඒ මහතා පවසයි.දැනට භාවිත කරනු ලබන ශ්‍රී ලංකා මිනින්දෝරු දෙපාර්තමේන්තුවේ මාර්ග සිතියම නවීකරණයට ලක්වීම අනිවාර්යයෙන්ම සිදුවිය යුතු බවට වරාය හා මහාමාර්ග නියෝජ්‍ය ඇමැති නිර්මල කොතලාවල මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aa11102310</link>
    <topic>දිවි නැඟුම දෙවැනි අදියර 27 ඇරැඹේ</topic>
    <author>නිහාල් පී. අබේසිංහ</author>
    <content>ඉලක්කය ගෙවතු ලක්ෂ 20 ක් සංවර්ධනයනිහාල් පී. අබේසිංහමෙරට ගෙවතු සංවර්ධනයේ නව පිටුවක් පෙරළු දිවි නැඟුම ජාතික වැඩ සටහනේ දෙවැනි අදියර 27 වැනිදා ආරම්භ කරයි.දිවි නැඟුම දෙවැනි අදියරේ ගෙවතු ලක්ෂ විස්සක් කෘෂිකර්ම, පශු සම්පත් හා ගෘහ කර්මාන්ත ක්ෂේත්‍රවලින් සංවර්ධනය කිරීමට අපේක්ෂිත බව ආර්ථික සංවර්ධන අමාත්‍යාංශයේ ගෘහ ආර්ථික අංශයේ අධ්‍යක්ෂ එච්. එම්. ජයතිලක හේරත් මහතා පවසයි.මේ යටතේ දිවි නැඟුම දෙවැනි අදියරේදී මෙවර මහ කන්නයේ බීජ හා රෝපණ ද්‍රව්‍ය සිටුවීමේ ජාතික වැඩ සටහන 27 වැනිදා පෙරවරු 9.59 ට උතුර බලා දීප ව්‍යාප්තව ආරම්භ කිරීමට කටයුතු යොදා ඇත.මෙම ජාතික වැඩ සටහන සාර්ථකව ක්‍රියාත්මක කිරීම සඳහා රාජ්‍ය ආයතන රැසක් සහයෝගයක් කටයුතු කරයි. ඒ අනුව ඔක්තෝබර් 26 වැනිදා ප්‍රාදේශීය දේශපාලන අධිකාරිය රාජ්‍ය නිලධාරීන් සමෘද්ධි නිලධාරීන් ග්‍රාම නිලධාරී වසම් මට්ටමින් දැනුම්වත් කර බීජ කට්ටල ලබාදීම සිදු කෙරේ.රටේ ගෘහ ආර්ථික ඒකක දසලක්ෂයක් සංවර්ධනය කිරීම පිණිස මහින්ද රාජපක්ෂ ජනාධිපතිතුමා උපදෙස් පරිදි ඇමැති බැසිල් රාජපක්ෂ මහතාගේ මෙහෙයවීමෙන් ක්‍රියාත්මක කළ දිවි නැඟුම වැඩ සටහනින් දැනට ගෘහ ආර්ථික ඒකක ලක්ෂ 13 ක් සංවර්ධනය කර තිබෙන බව ආර්ථික සංවර්ධන අමාත්‍යාංශයේ අතිරේක ලේකම් ආර්. ඒ. ඒ. කේ. රණවක මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aa11102311</link>
    <topic>ජාතික හැඳුනුම්පත වෙනුවට නව ආරක්ෂිත විද්‍යුත් හැඳුනුම්පතක්</topic>
    <author/>
    <content>පුද්ගලයන් ලියාපදිංචි කිරීමේ දෙපාර්තමේන්තුව විසින් දැනට නිකුත් කරන ජාතික හැඳුනුම්පත වෙනුවට ආරක්ෂාව සඳහා වැදගත් තොරතුරු ඇතුළත් ආරක්ෂිත විද්‍යුත් හැඳුනුම්පතක් නිකුත් කිරීමට කටයුතු සම්පාදනය කරමින් පවතියි.මෙම නව හැඳුනුම්පත දැනට භාවිත කෙරෙන ජාතික හැඳුනුම්පතෙහි අන්තර්ගත කර නොමැති නවීන ආරක්ෂිත සංකේත ඇතුළත් කර වර්තමාන අවශ්‍යතාවට ගැළපෙන අයුරින් ජාත්‍යන්තර ප්‍රමිතියෙන් යුක්තව සකස් කෙරෙනු ඇත.ශ්‍රී ලංකාවේ ප්‍රථම වරට නිකුත් කිරීමට අපේක්ෂිත මෙම ඩිජිටල් හැඳුනුම්පත් ව්‍යාපෘතිය යටතේ මූලික අවස්ථාවේදී දැනට ජාතික හැඳුනුම්පත් ලබා ගෙන ඇති පුරවැසියන් වෙත විද්‍යුත් ජාතික හැඳුනුම්පත නොමිලේ ලබාදීමට කටයුතු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=ab1110231</link>
    <topic>සන්ධානය ඉහළට එජාපය පහළට</topic>
    <author/>
    <content>කරුණු කාරණාකරුණු කාරණා කිහිපයක්ම කෙටියෙන් හෝ සාකච්ඡා කරන්නට සිදුව තිබේ.. එකතිස්ස මහත්තයාත් රනිල් මහත්තයාත් කියන්නේ කොළඹ ජයග්‍රහණය ඔවුන්ගේ හැරවුම් ලක්ෂයක් කියාය. එනම් ආණ්ඩුව බිම ඇද දැමීම, ඒ ලක්ෂයෙන් ආරම්භ වූ බවය. මොන මෝඩ කතාවක් ද! 2002 දී එ.ජා.ප.ය කොළඹ නගර සභා ඡන්දයේදී ඡන්ද එක්ලක්ෂ තිස් දහස් ගණනක් ලබා ගත්තේය. මන්ත්‍රීවරු 30ක් පත්වූහ. සන්ධානය ලබාගත්තේ ඡන්ද තිස් අට දහස් ගණනක් පමණි. ලබාගත්තේ මන්ත්‍රී ධූර 8ක් පමණි. 2011 දී එනම් මෙවර එ.ජා.ප.යට ලැබුණේ ඡන්ද එක් ලක්ෂ එක්දහස් ගණනකි. හිමිවූයේ මන්ත්‍රී ධූර 24ක් පමණි.ඉතින් මෙය ජයග්‍රහණයක්ද? කතාවට කියන්නේ ආණ්ඩුවක් පත්වූ දවසේ සිට පල්ලමට තල්ලුවෙනවා කියලාය. එනම් අවුරුදු පහක් යනවිට බිංදුවටම වැටිලා යන එන මං ද නැතිවෙන බවය. එහෙත් සිදුවී ඇත්තේ කුමක්ද?2011 දී සන්ධානයට ඡන්ද හැත්තෑදහස් ගාණක් ලැබිණි. මන්ත්‍රී ධූර 16ක් හිමි විය. ඉතින් එහෙම බැලුවොත් ඇත්ත ජයග්‍රහණය ලැබී ඇත්තේ කාටද? පස්වැනි පන්තියේ ශිෂ්‍යයකුට වුවද පැහැදිලි කරගත හැකි කාරණාවකි. අනෙක් අතට කොළඹ නගර සභාවේ විපක්ෂ මන්ත්‍රීවරුන්ගේ සංඛ්‍යාව එකතු කළ විට එ.ජා.ප. මන්ත්‍රී සංඛ්‍යාවට වඩා වැඩිය. ඉතින් මේකද විශිෂ්ට ජයග්‍රහණය? මෙයද හැරවුම් ලක්ෂය?අවසාන පළාත් පාලන මැතිවරණයේදී ආයතන 23න් 21කම බලය හිමිවූයේ සන්ධානයටයි. එ.ජා.ප.යට හිමිවූයේ කොළඹ පමණි. ඉතින් මෙයද හැරවුම් ලක්ෂය? මේ හැරවුම් ලක්ෂයේ ඉඳගෙන ආණ්ඩුව වට්ටන්ඩ නම් තවත් බොහෝ කලක් බලා සිටින්නට සිදුවනු ඇත. මොන මෝඩ කතාද? රනිල් මහත්තයා එහෙම කතා කියන බවට ඉතිහාසය සාක්ෂි දරයි. ඒත් තිස්ස මහත්තයා මේ තරමටම පල්ලම් බැස ඇතැයි විශ්වාස කළ නොහැකි තරම්ය. ඒත් එය එසේ සිදුවී තිබේ. වැරැදි ආස්ථානයක සිටගත් කල්හි අන් සියල්ල වැරදෙන්නට පටන් ගනී. එ.ජා.ප.යට සිදුව ඇත්තේ අන් කිසිවක් නොව නිවැරැදි ආස්ථානයක සිට ගැනීමට නොහැකිවීමේ අයහපත් ප්‍රතිඵල අකමැත්තෙන් හෝ භුක්ති විඳින්නටයි.. දෙකසජිත් කරන්නේ ද නායකත්වයේ සිහිනය ඔස්සේ හඹා යාම මිසක අන් කිසිවක් නොවේ. අන්තිමේ දී නායකත්වය පමණක් නොව තමන් සමඟ සිටි පිරිස ද ක්‍රම ක්‍රමයෙන් අහිමිවන තැනට කරුණු කාරණා සැකසෙමින් තිබේ.ජනතාවට සමීපවීමේ දී එ.ජා.ප.යේ ආස්ථානය වැරැදිය. චුවින්ගම් බ්‍රේස්ලට් ගැන කතා කළේ ඒ නිසාය. යුද්ධය පිළිබඳව ඔවුන්ගේ ආස්ථානය වැරැදිය. කිලිනොච්චිය – මැදවච්චි කතාව වැනි තුන්වැනි පන්තියේ බොළඳ විහිළුවක් බවට එ.ජා.ප.ය පත්වූයේ ඒ නිසාය. ආහාර අර්බුදය පිළිබඳව ඔවුන්ගේ ආස්ථානය වැරැදිය. පතෝල එකසිය පනහයි කියමින් හඬනැඟුවේ ඒ නිසාය.වැස්ස තූරල් වනවිට ඔවුන්ගේ විග්‍රහය සහ ප්‍රකාශ අවලංතු වී ගියේය. අන්තර්ජාතික සබඳතා පිළිබඳව ඔවුන්ගේ ආස්ථානයන් ද නිවැරැදි නැත. ආර්ථිකය පිළිබඳව ඔවුන්ගේ ආස්ථානය මුළුමනින්ම වැරැදිය.කුඹුරු ගොඩකරන්නට අවසර දී ගොවිතැන වැදගැම්මක් ඇති දෙයක් නොවන බව කියාපෑවේ ඒ නිසාය. එහෙත් ලෝකයේ රටවල් බොහොමයක ආහාර අර්බුදයක් පැනනැඟෙද්දී ඒ නිසා මහා කලකෝලාහල ඇතිවෙද්දී ශ්‍රී ලංකාව තුළ ආහාර ප්‍රශ්නයක් පැන නොනැග්ගේ් මේ රජය ආර්ථික සංවර්ධනය පිළිබඳ නිවැරැදි ආස්ථානයක සිටින නිසාය. එ.ජා.ප.ය දේශීයත්වය සම්පූර්ණයෙන් බැහැර කොට බටහිර ගැති ප්‍රතිපත්ති සහ මූලධර්ම ඇසුරු කරන්නට වීම නිසා දිනෙන් දින ප්‍රතිවිරෝධතා මතුවෙන්නට පටන්ගත්තේය.බොහෝ දෙනා සිතුවේ සජිත් විකල්ප ප්‍රතිපත්ති මාලාවක් රැගෙන නිවැරැදි ආස්ථානයක සිට ගනීවි කියාය. එහෙත් ඉතා ඉක්මනින් එනම් කොක්කෙන් හෝ කෙක්කෙන් නායකත්වයට පත්වීමේ දැඩි ආසාව හැරෙන්නට හරවත් දේශපාලන, ආර්ථික දර්ශනයක් ඔහු කෙරෙන් ද විද්‍යාමාන නොවීම එ.ජා.ප.යේ වර්තමාන අර්බුදයට තවත් හේතුවක් විය. අද වනවිට එ.ජා.ප.ය රුවල් කැඩුණු නෞකාවක් බවට පත්ව තිබේ.කරු ජයසූරිය ගේ දේශපාලනයේ ද බරක් හෝ හරයක් ඇති බවක් පෙනෙන්නට නැත. ඔහුගේ ඇත්තේ කලිසම කමිසය වෙනුවට රෙද්ද බැනියම ඇඳීම පමණි. පුළුල් ආස්ථානයක් තබා සරල ඒකමිතියක්වත් නැත. බුද්ධිකලා ගේ ප්‍රශ්නය ඉදිරියේ ඔහු නිකං වචන වීසිකරන්නෙක් පමණක් බවට පත්වී තිබේ. රනිල් ඒ වචන තුට්ටුවකටවත් මායිම් කරන බවක් පෙනෙන්නට නැත. කොටින්ම දේශපාලකයකු වශයෙන් තිබිය යුතු පෞරුෂය සහ ශක්තිය පැත්තෙන් බැලුවොත් බුද්ධික, කරුට වඩා ඉදිරියෙන් සිටී..තුනමොනවා වුණත් අවසානයේදී රනිල් දිනුවේය. ඒ රජයට එරෙහි සටනේදී නොවේ. සජිත්ට එරෙහි සටනේදී ය. රනිල් කොළඹ දිනුවේය. සජිත් හම්බන්තොට පැරදුණේය. සජිත් කොළඹට බැස්සේ නැත.රනිල් හම්බන්තොටට බැස්සේ නැත. කරු මහත්තයා ගම්පහ බිංදුවටම බැස්සුවේය. ගම්පහ, මීගමුව දෙකම පරාදය. අන්තිමේදී සජිත් සමඟ එකට සිටි රෝසි, රනිල් සමඟ පාරවල් දිගේ ගියාය.සිදුවූයේ සජිත් පසුපස ගිය බුද්ධිකත්, ලක්තිලකත් එ.ජා.ප. දොරෙන් එළියට වීසිවීමය.රෝසි විධායක සභාවට පත් නොවූවත් අන්තිමේදී රනිල් සමඟ පාරවල් දිගේ යාමට තරම් සමීපව ෂේප් වූවාය.දයාසිරි ඉතාම සූක්ෂ්ම ලෙස දෙපා සීරු මාරු කරන්නෙකි. දේශපාලන වශයෙන් ඔහු දෙවැනි වන්නේ මංගලට පමණි.මේ යන වේගයෙන් ගියහොත් ඔහු මංගල පරාජය කරනු නිසැකය.පසුගිය දවසක දයාසිරි පාර්ලිමේන්තුවේ දී තම දේශපාලන ගුරුවරයා වූ ජී.එල්.පීරිස් සමඟ ගැටුණේය.ඒ ජනාධිපතිතුමාගේ නිව්යෝර්ක් සංචාරයේ වියහියදම් ගැන ප්‍රශ්න කරමින්ය.විදේශ කටයුතු අමාත්‍යාංශයේ වියදම්වලට අමතරව නිව්යෝර්ක් තානාපති කාර්යාලය මහින්දට වියදම් කළාදැයි දයාසිරි ප්‍රශ්න පිට ප්‍රශ්න කෙළේ ඔහුගේ වාග් චාතුර්යය තම දේශපාලන ගුරුතුමාට මොනවට ප්‍රදර්ශනය කරමිනි. බොහොම ඉවසීමෙන් තම ගෝලයාට කරුණු කාරණා පැහැදිලි කරදීමට ජී.ඇල්.පීරිස් මහතාට සිදුවිය. සාමාන්‍යයෙන් ගෝලයෙක්, බොහොම රළු අන්දමින් ගුරුවරයකු සමඟ ගැටෙන්නේ නැත. අනික් අතට මොන අර්ථයෙන් ගත්තත් පාර්ලිමේන්තුවේ අද සිටින දේශපාලකයන් අතර ජී.ඇල්.පීරිස් මහතාට හිමිවන්නේ සුවිශේෂී තැනකි. ඒ ඔහුගේ නිහතමානී සහ නිසංසල ඇවතුම් පැවතුම් නිසාය.දේශපාලනයට මොනම සදාචාරයක්වත් නැතිදැයි විටෙක සිතේ. එහෙත් මේ එක් සිද්ධියක් පමණි. සිත සනසන අපමණක් සිදුවීම් දේශපාලනයෙහි සිදුවෙයි.. හතරපාර්ලිමේන්තුවේ සිටින්නේ මැරයින් යැයි හිටපු ජනාධිපතිනි චන්ද්‍රිකා මහත්මිය ප්‍රකාශ කළ බවක් මාධ්‍ය මඟින් දැනගන්නට ලැබිණි. එතුමිය මීට පෙරද බොහෝ ආන්දෝලනාත්මක ප්‍රකාශ කළාය. චැනල් -4 පෙන්වූ ‘කිලිං ෆීල්ඩ්’ චිත්‍රපටය පදනම් කොටගෙන ද කතා කළාය.දැන් එතුමිය සිටින්නේ විශ්‍රාම සුවයෙනි. විශ්‍රාම සුවය යනු අප්‍රමාණ සැහැල්ලුවක් ගෙන දෙන්නක් යැයි මහා වගකීම් දැරූ පුරුෂයෝ කියන්නාහ. ඔවුහු ඉන්පසු සමාජ සේවයට බසිති.පුළුවන් පුළුවන් අන්දමට සේවය කරති. විශේෂයෙන් රෝගීන්ට, දරුවන්ට, සතුන්ට, මේ විශ්‍රාමික මහා පුරුෂයින්ගේ සේවය ලැබේ.ක්‍රියාකාරී දේශපාලනයේ යෙදී සිටියදී කිසිසේත්ම අනුමත කළ නොහැකි බොහෝ දේවල් ශ්‍රී ලාංකේය දේශපාලනයට එකතු කොට, ඇතැම් විට ජනයා පිඩනයට පත්කොට තම පාලනය ගෙන ගිය ද ජේ.ආර්. විශ්‍රාම ගිය පසු ;ගවූ නිහඬ ජීවිතය මතු මතුත් විශ්‍රාම යන විධායක ජනාධිපතිවරුන්ට පූර්වාදර්ශයක්ම වන්නේය.විශ්‍රාම ගොස් විශ්‍රාම සුවයෙන් සිටින විට එක්තරා මාධ්‍යවේදිනියක් ජේ.ආර්. හමුවන්නට ගොස් දේශපාලනික ප්‍රශ්නයක් ඇසූ විට ඔහු කියා ඇත්තේ, “දරුවා මගේ ජීවිතය පිළිබඳව, දැන් කන බොන හැටි, විවේකය ගත කරන හැටි, අලුතින් කියැවූ පොත පත ගැන ඕනෑ දෙයක් අහන්ඩ - දේශපාලනය ගැන නැතුව. හේතුව මම දැන් දේශපාලනයෙන් විශ්‍රාම අරගෙන ඉන්නේ..”චන්ද්‍රිකා මැතිනියටත් ජේ.ආර්.ගේ මේ ප්‍රකාශය ඇසෙන්නේ නම් එය අනුගමනය කරන්නේ නම් මීට වඩා ගෞරවනීය ලෙස ජීවිතයේ ඉතිරි කාලය ගෙවා දැමීමට තවමත් ඉඩ තිබෙන බව නිසැකය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=ab1110232</link>
    <topic>හැරවුම් ලක්ෂයේ කතාව බැලුම් බෝලයක් පමණි</topic>
    <author/>
    <content>කොළඹ මහ නගර සභාවක් ඇති කළ යුතු බවට මුල් වරට අදහසක් මතු වුණේ 1850 දීය. ඒ අනුව බ්‍රිතාන්‍ය පාර්ලිමේන්තුවේ පනතක් සම්මත කරමින් මීට වසර 161 ට පෙර ඒ සඳහා කටයුතු ඇරැඹිණි. ඒ අනුව කොළඹ මහ නගර සභාව පිහිටුවීමේ පණත ව්‍යවස්ථාදායක මන්ත්‍රණ සභාව වෙත ඉදිරිපත් කර ඇත්තේ 1865 සර් හර්කියුලිස් රොබින්සන් මහතා විසිනි. ඉන් පසු එම වසරේ නොවැම්බර් 25 රජය මඟින් ප්‍රසිද්ධ කළ නිවේදනයක් අනුව කොළඹ නගරය ඡන්ද කොට්ඨාස නවයක් සහිත ප්‍රදේශයක් බවට පත්විය.ශ්‍රී ලංකාවේ පළාත් පාලන ආයතනයකට තේරී පත්වූ පළමුවැනි සභිකයා ද කොළඹ නගර සභාවෙන් බිහි වී ඇති අතර වැඩි ඡන්ද ලබාගෙන තිබුණේ 69 කි. මෙසේ කටයුතු සිදු වෙමින් පවතිද්දි 1921 දී පත් කරන ලද කමිටුවක් මඟින් කාන්තාවන්ට ද ඡන්දය භාවිත කිරීමට අවස්ථාව ලැබිණි. 1936 වන විට 132808 ක පමණ ඡන්දදායකයින් සංඛ්‍යාවක් කොළඹ ඡන්දයට සහභාගි විය.පක්ෂ දේශපාලනය පළමුවරට කොළඹට පැමිණියේ 1940 දීය. ඒ ලංකා කම්කරු පක්ෂයත් සමඟය. කොළඹ නගර සභාවේ එක්සත් ජාතික පක්ෂය ලැබු වාර්තාගත ජයග්‍රහණය වන්නේ කොට්ඨාස 47 න් 40 ක්ම දිනු 1962 වර්ෂයයි. ඉතිරි ආසන 7 න් තුනක් සම සමාජ පක්ෂයට ද ස්වාධීන මන්ත්‍රීවරු දෙදෙනෙක් සහ ශ්‍රී ලංකා නිදහස් පක්ෂය සහ කොමියුනිස්ට් පක්ෂය ආසනයක් බැගින් දිනා ගන්නට සමත් විය.කෙසේ වෙතත් එතෙක් මෙතෙක් වැඩි වාර ගණනක් කොළඹ ජය ගත්තේ එජාපයයි. වැඩිම කාලයක් කොළඹ නගරාධිපති ධුරය හෙබවූයේ 1978 මැයි සිට 1989 පෙබරවාරි දක්වා කාලය තුළ සිරිසේන කුරේ මහතාය.ඉන් පසු මැතිවරණ ක්‍රමයේ වෙනස්කම් බොහෝ සිදු වූ අතර මනාප ක්‍රමය ක්‍රියාත්මක විය.ඒ අනුව සසඳා බැලීමේදී පසුගිය පළාත් පාලන මැතිවරණ තුනෙන් 2002 සහ 2011 එජාපය තේරී පත් වූ අතර 2006 ස්වාධීන කණ්ඩායම් 3 කොළඹ නගර සභාව අත්කර ගන්නට සමත් විය.2002 මැයි මස 20 වැනිදා පැවැත්වූ පළාත් පාලන මැතිවරණයෙන් කොළඹ නගර සභාව ජය ගත්තේ ඡන්ද 136,845 ක් ලබා ගනිමිනි. ලියාපදිංචි මුළු ඡන්ද සංඛ්‍යාව 416276 ක්ව තිබියදී ඉන් සියයට 59.45 ක් වූ 247476 ක ඡන්ද සංඛ්‍යාවකිනි ඒ.එවර ඉදිරිපත් වූ මුළු පක්ෂ හා ස්වාධීන කණ්ඩායම් සංඛ්‍යාව 10 කි. වලංගු ඡන්ද සංඛ්‍යාවෙන් සියයට 57.83 ක් ලබා ගනිමින් මන්ත්‍රී ධුර 30 ක් සහ ප්‍රසාද ආසන 2 ක්ද සහිතව මන්ත්‍රී ධුර 32 ක් ලබා ගැනීමට එජාපය සමත් විය.එවර පොදුජන එක්සත් පෙරමුණට දිනා ගත හැකි වූයේ ඡන්ද 38002 කින් මන්ත්‍රී ධුර 8 ක් පමණි.ඉන් පසු පළාත් පාලන මැතිවරණය පැවැත්වූ 2006 වසරේ කොළඹ නගර සභාවට ඉදිරිපත් වූයේ කණ්ණාඩි කුට්ටම හා එක්සත් ජනතා නිදහස් සන්ධානය ඇතුළු පක්ෂය. එයින් ස්වාධින කණ්ඩායම් 3 යටතේ ඉදිරිපත් වූ කණ්ණාඩි කුට්ටම ඡන්ද 82580 ක් ලබාගෙන සමස්ත ප්‍රකාශිත ඡන්ද සංඛ්‍යාවෙන් සියයට 40.24 ක් දිනා ගනිමින් මන්ත්‍රී ධුර 23 ක් සහ ප්‍රසාද මන්ත්‍රී ධුර 2 ක් ලෙස මන්ත්‍රී ධුර 25 ක් ලබා ගැනීමට හැකියාව ලැබිණි. එවර එක්සත් ජනතා නිදහස් සන්ධානයට ලැබුණේ ඡන්ද 57158 ක් හා මන්ත්‍රි ධුර 14 ක් පමණි. එවර ප්‍රතිශතය සියයට 27.85 ක් පමණි.මෙවර කොළඹ පළාත් පාලන මැතිවරණ ජයග්‍රහණය පිළිබඳ එජාපය උදම් අනන්නට පටන්ගෙන ඇත. නමුත් පක්ෂය සෘජුවම ඉදිරිපත් වූ 2002 හා 2011 වසර සසඳද්දී එජාපය ලබා ඇත්තේ සැබෑ ජයග්‍රහණයක් ද යන්න පිළිබඳ සැකයක් ජනතාවට මතු වෙයි.මෙවර එජාපය කොළඹ මහ නගර සභාවට ලබාගෙන ඇත්තේ ඡන්ද 101920 ක් පමණි.ප්‍රතිශතය සියයට 43.01 කි. සමස්ත මන්ත්‍රී ධුර සංඛ්‍යාව 24 කි. එය 2002 වසරේ ඡන්ද සංඛ්‍යාවට වඩා 24925 ක පමණ පහළ වැටීමකි. එසේම මන්ත්‍රි ධුර 6 ක්ද මෙවර එජාපයට අහිමි වී ඇත.මේ අතර 2002 දී 38002 වූ ශ්‍රී ලංකා නිදහස් පක්ෂය ප්‍රමුඛ පොදුජන එක්සත් පෙරමුණ ලබාගත් මන්ත්‍රි ධුර 8 වෙනුවට 2011 දී ශ්‍රී ලංකා නිදහස් පක්ෂය ප්‍රමුඛ එජනිසය මන්ත්‍රි ධුර 16 ක් හිමිකර ගනිමින් ඡන්ද 77089 ක් ලබා ගැනීමට සමත්ව ඇත.සියයට 27.85 ක් වූ එවර ප්‍රතිශතය වෙනුවට මෙවර සියයට 32.53 දක්වා ප්‍රතිශතමය වර්ධනයක් ද එජනිසයට ලබා ගැනීමට හැකිව තිබේ. ඒ අතර එජාපය මේ දශකය තුළ අහිමි කරගෙන ඇති ඡන්ද ප්‍රතිශතය සියයට 14.82 කි.මේ අනුව බලන කල සමස්ත පළාත් පාලන මැතිවරණය හා කොළඹ මහ නගර සභාවේ ජය පිළිබඳව සතුටු වීමට තරම් එක්සත් ජාතික පක්ෂයට හැකියාවක් ඇත් ද යන තර්කය ජනතාව මතු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=ab1110233</link>
    <topic>පක්ෂයක විනයක් තියෙන්නම ඕනෑ</topic>
    <author>සංවාද සටහන සුමේධා නවරත්න</author>
    <content>එජාපයේ ප්‍රධාන සංවිධායක රවී කරුණානායකමන්ත්‍රීවරුන්ට පුවත්පත් නිවේදන නිකුත් කිරීම තහනම් කරමින් එජාප නායකත්වය නිවේදනයක් නිකුත් කර තිබෙනවා. මොකද මේ ගැන හිතන්නෙ?පක්ෂයේ සමහරු පක්ෂයේ විනය කඩ කරන්න, ව්‍යවස්ථාව උල්ලංඝනය කරන්න කටයුතු යොදමින් ඉන්නවා.සමහරු පසුගිය පළාත් පාලන ආයතන මැතිවරණයේදී පක්ෂයේ ජයග්‍රහණයට උදව් නොකර ස්වාධීන කණ්ඩායම්වල ජයග්‍රහණයට උදව් කර තිබෙනවා.පක්ෂයේ හිඳිමින් වෙනත් න්‍යාය පත්‍රවලට කටයුතු කර තිබෙනවා. දිගින් දිගටම මෙහෙම වෙන්න දෙන්න බැහැ.පක්ෂය ශුද්ධ කළ යුතුයි. පක්ෂයක විනයක් තිබිය යුතුයි. අපේ පක්ෂයට විතරක් නොවේ, ශ්‍රීලනිපයටත් මෙය පොදුයි.දැන් ශ්‍රීලනිපය ක්‍රියාත්මක වෙන්නෙ ජනාධිපතිතුමාටත්, පක්ෂයේ කෘත්‍යාධිකාරී මණ්ඩලය ආදි මණ්ඩලවලටත් ඕනැ හැටියටයි. ඒ ක්‍රියාදාමය එජාප නායකත්වයට විතරක් වලංගු නොවෙන්නෙ කොහොම ද?කොහොම වෙතත් පක්ෂයේ ප්‍රජාතන්ත්‍රවාදයට මේ තීරණ පටහැනියි නේද?මේ තීරණය කිසිසේත්ම පක්ෂයේ ප්‍රජාතන්ත්‍රවාදයට පටහැනි නැහැ. වසර පහළොවකට විතර කලින් ගන්න ඕන තීන්දුයි නායකත්වය දැන් මේ ගන්නෙ. මේ තීරණ මුලින් ගත්තා නම් මෙවැනි විනය කඩකිරීම් වෙන්නෙ නැහැ.අනික අනෙක් කිසිම පක්ෂයක අපේ පක්ෂයේ තරම් ප්‍රජාතන්ත්‍රවාදයක් නැහැ. අපි උත්සාහ කරන්නෙ සැලසුමක් ඇතිව පක්ෂය ගොඩ නඟන්නයි.බස්නාහිර පළාත් විපක්ෂ නායකවරයා පවසන්නෙ විනය කඩකරන්නන් පක්ෂයෙන් එළවා දැමිය යුතු බවයි.එතුමා ඉතිං ඉදිරිපත් කරලා තියෙන්නෙ හොඳ අදහසක්.මේ හැලහැප්පීම් සමඟ එජාපයේ ඉදිරි ගමන්මඟ කෙබඳු වේවි ද?පක්ෂයේ බෙදීමක් නැහැ. කුමන්ත්‍රණකාරයො සහ ආණ්ඩුව නම් කියනවා විපක්ෂයක් නැහැ කියලා. ඉදිරියේදී අපි දිනන්නෙ කොහොමද කියලා අපි පෙන්වන්නම්.කොළඹ අධිකාරියක් බවට පත් වුණොත් මොකද වෙන්නෙ?එහෙම වෙන්නෙ නැහැනෙ. එහෙම කරන්නත් බැහැනෙ. ජනතා අයිතිය ආණ්ඩුව විසින් රැකිය යුතුයි.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=ab1110234</link>
    <topic>මම හැමදාම එජාපයේ</topic>
    <author>සංවාද සටහන සුමේධා නවරත්න</author>
    <content>එජාප පාර්ලිමේන්තු මන්ත්‍රී බුද්ධික පතිරණපක්ෂය ඇතුළත ඔබේ ස්ථාවරය කෙබඳු ද?මෙතැනදි කරුණු දෙකක් ගැන මා කිව යුතුයි. පළමු කාරණාව මා නියෝජනය කරන නිල ධූරාවලිය. ඒ ධූරාවලිය ඇතුළත මා තවමත් එජාපයේ පාර්ලිමේන්තු මන්ත්‍රීවරයෙක්.එහෙත් මම හීනෙකින්වත් නොසිතූ, මම නොපිළිගන්නා වරදකට මගේ පක්ෂ සාමාජිකත්වය තාවකාලිකව අත්හිටුවා තිබෙනවා.දෙවැනි කරුණ පාක්ෂිකයා අතර මගේ ස්ථාවරත්වය. මේ සියලු ක්‍රියාකාරකම්, සිදුවීම් හමුවේ මහජනයා අතර මගේ ස්ථාවරත්වය ගව් ගණනක් ඉදිරියට ගිහින් තියෙනවා. එජාප පාක්ෂිකයන් අතර වෙනදටත් වඩා හොඳට මම ස්ථාවරයි.පාර්ලිමේන්තු මන්ත්‍රී කණ්ඩායම් රැස්වීමට සහභාගි වීමට ඔබට ඉඩ ලැබුණෙ නැහැ. එජාප මන්ත්‍රීවරයකු ලෙස ඔබට ඔබේ වලංගු භාවය ගැන මොකද හිතෙන්නෙ?මාගන්ධියා සාමාවතීට ගිනි තිබ්බා. මේ සිදුවීම දේශනාවකට ගත් බුදුන් වහන්සේ සංඝයා වහන්සේලාට දේශනා කළේ මාගන්ධියා ජීවත් වුණත් මැරිලා වගේ කියලයි. සාමාවතිය මැරුණත් ජීවත් වුණා වගේ කියලයි. ඒ වගේ මේ බුද්ධික පතිරණවත් කවදාවත් කාටවත් මරන්න බැහැ.මාධ්‍යයට නිවේදන නිකුත් කිරීම නායකත්වය නම් කර තිබෙන කෙනෙකු හැර සෙසු මන්ත්‍රීවරුන්ට තහනම් කර තිබෙනවා. එජාපයේ ප්‍රජාතන්ත්‍රවාදය නොරැකෙන බවට එය තවත් එක් උදාහරණයක් නේද?මම පුවත්පත්වල මේ නිවේදනය දුටුවා. ඒත් මට මේ ගැන නිසි අධ්‍යයනයක් කරන්න නොහැකි වුණා. ඒ නිසා වැඩි යමක් කියන්න අමාරුයි.කොහොම වුණත් නිවේදන නිකුත් කිරීම ගැන පමණයි එහි සඳහන් වෙලා තියෙන්නෙ. ඒ හැර මාධ්‍ය සමඟ සාකච්ඡා පැවැත්වීම, මාධ්‍යයට අදහස් ප්‍රකාශ කිරීම තහනම් කරල නැහැ.පක්ෂයේ විනය කඩන්නන්, පක්ෂයෙන් එළවා දැමිය යුතු බව බස්නාහිර පළාත් විපක්ෂ නායකයා පවසනවා?ව්‍යවස්ථාව උල්ලංඝනය කරන, ව්‍යවස්ථාවට වැරැදි අර්ථකථන දෙමින් තමන්ගේ බලය පවත්වාගෙන යෑමට ක්‍රියා කරන, මූල්‍ය විනය කඩ කරන ඕනෑම කෙනෙක් ව්‍යවස්ථානුකූලව එළවා දැමීමට කටයුතු කළ යුතු බව මමත් කියනවා. ඒ වෙනුවෙන් අත් දෙකම ඔසොවා මගේ කැමැත්ත පල කරනවා.කැපිලි දැම්මට කල්ලි ගැහෙන්නෙ නැහැ කියා ඔබ කියා තිබුණා. ඇයි මේ කැපිලි?දේශපාලන ලෝකයත් මාධ්‍ය ලෝකය වගේ තමයි. දවසක දුගියා, රජා වෙනවා. තවත් දවසක රජා දුගියා වෙනවා. හොඳට පායලා තියෙන හඳට බල්ලො බිරුවට හඳ පාත් වෙන්නෙ නැහැ. හඳ මෝරන කොට සමහරුන්ට පිස්සු වැටෙනවා.එජාපයේ සමහරු විවිධ හේතු නිසා ආණ්ඩුවේ කල්ලිවලට එකතු වුණා. සමහරු වෙනත් පක්ෂ හදාගත්තා. මම නම් හැමදාම එජාපයේ.සර් ජෝන් කොතලාවල කියා තිබෙනවා වීර සොල්දාදුවො දර්ශන තලයෙන් මකා දැම්මට මරන්න බැහැ කියලා. ඒ කියමන මටත් අදාළයි.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=ab1110235</link>
    <topic>ඉදිරියේදී වැඩ කරන්නේ මෙහෙමයි</topic>
    <author>සාකච්ඡාකෙළේ සුභාෂිණී ජයරත්න / අරුණි මුතුමලී</author>
    <content>පළාත් පාලන මැතිවරණයේ තෙවැනි අදියර පසුගිය 8වැනිදා නිමාවිය. ඉන් තේරීපත් වූ ධුරධාරීහු 17වැනිදා දිවුරුම් දුන්හ. සිය වගකීම් ඉදිරියේදී ඉටුකරන ආකාරය ඔවුන් අතරින් කිහිප දෙනකු කඩුල්ලට විස්තර කෙළේ මෙසේය.මුළු රටක් ම බලා සිටි කොළඹ නගර සභා ඡන්දය පසුගියදා අවසන් වුණා. මුලින් ම මම කොළඹ නගර සභා ඡන්දයෙන් එක්සත් ජාතික පක්ෂය දිනවන්න ඡන්දය දුන් සැමටම ගෞරවය හා ස්තුතිය පුද කරනවා. කොළඹ ජනතාව එක්සත් ජාතික පක්ෂයට ඡන්දය දුන්නේ විවිධ අභියෝග මැදයි.මෙවර ඡන්දයෙන් මම වාර්තාගත මනාප ප්‍රමාණයක් ලබා ගෙන පුරපති වුණා. ඒ මා ගැන ජනතාව තුබූ විශ්වාසය නිසයි. අපි ජාති, ආගම් කුල භේදයකින් තොරව ජනතාවට එක හා සමානව සේවය කරනවා. දැන් ඡන්දය ඉවරයි. දැන් මම කොළඹ මහ නගර සභාවේ පුරපති. මම අතීතයේ සිදුවූ දේ බලන්නෙ නැහැ. අපිට අවශ්‍ය අනාගතයයි. වර්තමානයයි. මම මුලින් ම නගර සභාවේ පරිපාලනය විධිමත් කරනවා. සෑම දෙයක් ම විනිවිද භාවයෙන් යුතුව කරනවා. මම කවමදාවත් දූෂණය වංචාව අනුමත කරන්නෙ නැහැ.මේවා ජනතාවගේ මුදල්. මුදල් වියදම් කරන සෑම දෙයක් ම විනිවිද භාවයකින් සිදුවිය යුතුයි. මගේ ප්‍රතිපත්ති ප්‍රකාශයට අනුව ජනතා හිතවාදී පරිපාලන ක්‍රමයක් ඇති කරනවා. අපේ වැඩ පිළිවෙළ ජනතා හිතවාදීවයි පෙළ ගස්වන්නේ. අපි කරන්නේ ජනතාවට අවශ්‍ය දේ යි. මම වැඩ කරන්නේ ජනතාවත් සමඟ කිට්ටු සම්බන්ධතාවකිනුයි. හිටපු ජනාධිපති රණසිංහ ප්‍රේමදාස මහතා සමඟ මම වැඩ කළ නිසා නෑ, බෑ කියන පුරුද්දක් මට නැහැ. ජනතාවට අපි හොඳ දේශපාලන නායකත්වයක් දිය යුතුයි. ජනතාවට අවංකව වැඩ කළ යුතුයි. එහෙම වුණොත් කවමදාවත් ප්‍රශ්න පැන නඟින්නෙ නැහැ. අපි හැම පක්ෂයක් ම, හැම ආයතනයක් ම සම්බන්ධ කරගෙන කොළඹ නගර සභා පාලනය ඉදිරියට ගෙන යනවා.මේ ජයග්‍රහණ ලබා ගන්න පක්ෂයේ සියලුම දෙනාම එකතු වුණා. රනිල් වික්‍රමසිංහ මහතාගේ නායකත්වය, කරු ජයසූරිය, සජිත් ප්‍රේමදාස යන මහත්වරුන්ගේ නියෝජ්‍ය නායකත්වය, කොළඹ සියලුම ආසන සංවිධාන නායකත්වයන්, මන්ත්‍රීවරුන් කැපවීම ඉවහල් වුණා. අපි බලාපොරොත්තු වෙනවා මින් ඉදිරියට රජය සමඟ සහයෝගයෙන් කටයුතු කරන්න.මෙදා ඡන්දය රාජ්‍ය බලය උපරිමයෙන් භාවිතා කළ ඡන්දයක්. ජනතා පරමාධිපත්‍යයට විශාල බලපෑමක් එල්ල කළා. ඒ සියලුම බලපෑම් මැද ජනතාව ඉදිරියට පැමිණ තම මතය ප්‍රකාශ කළා. රාජ්‍ය මාධ්‍ය පමණක් නොවේ පෞද්ගලික මාධ්‍ය පවා අපිට සහය දැක්වූවේ නැහැ. කෙසේ වෙතත් මේ සියලු අභියෝග මැද අපේ පක්ෂයත්, මාවත් දිනවන්න කටයුතු කළ සියලු දෙනාටම මම නැවතත් සුබ පතනවා.අවුරුදු 58 ට පස්සේ මහනුවර නගර සභාව එක්සත් ජාතික පක්ෂයට අහිමි වුණේ. මම හිතන විදිහට එක්සත් ජනතා නිදහස් සන්ධානයෙන් ඉදිරිපත් වූ අපේ කණ්ඩායමේ ජයග්‍රහණයට හේතුව මහනුවර ජනතාව දැනගෙන හිටියා, රට වටේ සිදුවන දැවැන්ත සංවර්ධනය සමඟ මහනුවර ගමන් නොකරන්නේ නගර සභාව එජාපයේ තිබුණ නිසායි කියලා. අපේ ඡන්ද ව්‍යාපාරයේ දී අප කතා කළෙත් ඒ ගැනයි. ආණ්ඩුව එක් පසෙක තිබියදී නගර සභාවක් වෙනත් පසෙක තිබීමෙන් ඒ ප්‍රදේශයේ ජනතාවට රටේ සංවර්ධනය සමඟ ගමන් කිරීමට නොහැකි වන ආකාරය අප පෙන්වා දුන්නා. ඒ බව අවබෝධ කරගත් ජනතාව මේ ඓතිහාසික ජයග්‍රහණය අපට ලබා දුන්නා.ජනතාව සමඟ සහයෝගය හා සම්බන්ධතාව මගේ පියාගේත් වැඩිමල් සොහොයුරාගේත් දේශපාලන කටයුතු නිසා තහවුරු වී තිබුණේ. එය අපේක්ෂකයකු වශයෙන් ඉදිරිපත් වෙද්දී මට විශාල රුකුලක් වුණා.මහනුවර නගර සභාවේ අඩුපාඩු බොහොමයක් තිබුණු බව අප දන්නවා. නමුත් ඒවා නියම ආකාරයෙන් අධ්‍යයනය කරන්න හැකි වන්නේ දැනුයි. ආයතනය තුළ සිදුවූ අඩුපාඩු ඡන්ද ව්‍යාපාරය කරගෙන යන අතරත් අපට පැමිණිලි ලෙස පෙන්වා දෙන්න බොහෝ දෙනා ඉදිරිපත් වුණා. නමුත් අද මා නගරාධිපති වශයෙන් පත් වූ පසු අන් අයගේ වැරැදි පෙන්වමින් සිටීමෙන් පලක් නැහැ. ඒ වැරැදි නිවැරැදි කර ගැනීමට කටයුතු කිරීමයි දැන් වගකීම. කෙසේ වුවත් ඒ ආ පැමිණිලි අප සටහන් කරගෙන තිබෙනවා. ඒවා ගැන පුළුල් වශයෙන් සොයා බලා නිවැරැදි කරන්න අප කටයුතු කරන්න සූදානම්.මහනුවර නගරය ගැන සලකා බැලූ විට යටිතල පහසුකම් අතින් විශාල වෙනසක් සිදු කරන්නට තිබෙනවා. රජය විසින් ඉදිරිපත් කර තිබෙන ‘තව නගර සැලැස්ම’ මගින් මේ වැඩි දියුණු කිරීම්වලට සම්පූර්ණ සහයෝගය ලැබෙනවා. මෙතෙක් කල් එජාප පාලනයට යටත්ව තිබූ නගර සභාව පැවතී තිබෙන්නේ තනි වූ ආයතනයක් ලෙසයි. ඒ නිසා රජයේ හෝ අන් කිසිම ආයතනයක්, අමාත්‍යාංශයක් හෝ වෙනත් සම්බන්ධතාවක් තබාගෙන ඉඳලා නැහැ. මට හැඟෙන ආකාරයට මේ හුදෙකලාවීම නිසා ආණ්ඩුවෙන් ලබාගත හැකි සහයෝගයවත් ලබා ගන්න බැරි වී තිබෙනවා. අපේ මහ නගර සභා සීමාව තුළ ග්‍රාමසේවා වසම් 23 ක ඡන්ද දායකයින් 75000 ක් පමණ සිටිනවා. ඒ සියලු තැන්වල අඩු පාඩු අප දැක්කා. නමුත් ඒ සියල්ල සපුරාලන්න නම් නිසි සැළැස්මක් අනුව යා යුතුයි. මොකද එක කොටසකට පහසුකම් ලබා දෙද්දී අනිත් කොටස අපහසුවට පත් කරන්න අපට බැහැ.අපට තිබෙන ලොකුම අභියෝගය තමයි ලෝක උරුම නගරයක් ලෙස පවතින මහනුවර ඓතිහාසික, සංස්කෘතික හා ආගමික වටිනාකම් සුරැකෙන ආකාරයටත් ජනතාවට සුවපහසුව ගෙනෙන ආකාරයටත් නගරය සංවර්ධනය කිරීම. ඒ සඳහා නගර සභාවේ මෙන් ම පුරවැසියන්ගේ සහභාගිත්වය සහිත කමිටුවක් පත්කර නිසි සැළැස්මක් අනුව සංවර්ධන කටයුතු කළ යුතුව තිබෙනවා.නුවර කසළ ප්‍රශ්නය ජනතාවටත් ඔවුන්ගේ සෞඛ්‍යයටත් බලපානවා. ප්‍රධාන නගරයේ කසළ ප්‍රශ්නය දැනටමත් විසඳී තිබුණත් ගුහාගොඩ ප්‍රශ්නය තවමත් නියම ලෙස විසඳී නැහැ. එය බාරදුන් ආයතනය සමඟ සාකච්ඡා කර ඔවුන්ට මේ ගැටලුව ඉක්මනින් විසඳිය නොහැකි නම් ඉදිරියේදී වෙන ක්‍රමයක් හෝ ක්‍රියාත්මක කර ප්‍රශ්නය විසඳීමට අප සූදානම්.මේ සියල්ල අපට අපේ බදු මුදලින් පමණක් කරන්න පුළුවන් යැයි සිතන්න අමාරුයි.ඒ නිසා අදාළ අමාත්‍යාංශ සමඟ සහයෝගයෙන් ඔවුන්ගේ ප්‍රතිපාදන හා ව්‍යාපෘති මගින් මහනුවරට ලබා ගත හැකි සෑම සියලු සහයෝගයක් ම ලබාගෙන ඉදිරි වසර හතර ඇතුළත අනිවාර්යයෙන් ම මහනුවර මේ රටේ ලස්සනම නගරය කරනවා.මෙය මගේ ජයග්‍රහණයක් නොවේ. ජනතාවගේ ජයග්‍රහණයක්. මිනිසුන් සිටියේ එ.ජා. පක්ෂ දූෂිත පාලනයෙන් බැටකමින්. ඔවුනට මේ පාලනයෙන් මිදීමට අවශ්‍ය වුණා. දෙහිවල ගල්කිස්ස විනාශ වෙලා තිබුණේ. ජනතාව තේරුම් ගත්තා දෙහිවල ගල්කිස්සට අවශ්‍ය කොන්ද පණ තියෙන නායකත්වයක් කියා. එම නිසා මෙදා ජනතාව කොන්ද පණ තියෙන නායකත්වයක් තෝරා ගත්තා. මෙතරම් ඡන්ද ප්‍රමාණයක් (25700) මීට පෙර කිසිම නායකයෙක් ගෙන තිබුණේ නැහැ. මම මීට කලින් නගරාධිපති වුණේ ඡන්ද 13000 ලබාගෙන. එ.ජා.පක්ෂයේ එපා වීමත්, නිවැරදි නායකත්වයක අවශ්‍යතාවත් නිසා තමයි මෙදා මම මෙතරම් ප්‍රමාණයකින් ජයග්‍රහණය කළේ.අභියෝගයක් තිබුණා නම් තිබුණේ අපේම කණ්ඩායමෙන්. එ.ජා. පක්ෂයෙන් අභියෝග තිබුණේ නැහැ. සුනේත්‍රා රණසිංහ මහත්මිය පවා වැඩ නොකර ජනතා අප්‍රසාදයට පත් වුණා. පසුගිය කාලයේ බොහෝ දේ අඩපණ වුණා. මදුරු වසංගතය දරුණු වුණා. මාසයකට ඩෙංගු වලින් 8 - 12 අතර පිරිසක් මිය ගියා.අසාත්මික රෝගීන් මාසයකට 600 ක් පමණ එකතු වෙනවා. කාණු පද්ධතිය විනාශ වෙලා තිබුණේ. ක්‍රියාවිරහිත විදුලි ලාම්පු අලුත්වැඩියා වුණේ නැහැ. කුණු ඇද්දේ සතියකට දවසයි. ව්‍යාපාරික ස්ථානවලත් එහෙමයි. මට මේ යාන්ත්‍රණය නැවතත් හදන්න කාලයක් යනවා. දිනපතා කුණු අදින්න ක්‍රමවේදයක් සැකසිය යුතුයි. පසුගිය කාලයේ නගර සභාවෙන් ප්ලෑන් පාස් වුණේ නැහැ.ඒ එක් නිලධාරිනියක් නිසා මේ නිසා මිනිසුන් අපහසුතාවට පත්වුණා. සිය ගණනක් රස්තියාදු වුණා. මම දින දහයක් තුළ සැලසුම් අනුමත කරන්න කාල සටහනක් සකසනවා.අපිට තියෙන ලොකුම ප්‍රශ්නය කුණු. මිනිස්සු කුණු කාණුවලට විසිකරනවා. අපි පළාතේ පොලිසියත් සමඟ එකතු වෙලා මේ තත්ත්වය නවත්වනවා. පාරවල් වල දෙපැත්තේ ම ගස් සිටුවනවා. කොළ පාටින් පරිසර හිතකාමී පරිසරයක් සකසනවා. සංචාරක කර්මාන්තය වෙනුවෙන් මුහුදු වෙරළ තීරයේ වූ අනවසර ඉදිකිරීම් නිත්‍යානුකූල තත්ත්වයෙන් ඉදිකර වෙරළ තීරය ලස්සන කරනවා.මේ වනවිට සියලුම මන්ත්‍රීවරු පත්වෙලා ඉවරයි. දැන් අපි වැඩ කරගෙන යනවා. ආණ්ඩු පක්ෂය හා විපක්ෂය එකතු වී වැඩ කරගෙන යනවා.මින් ඉදිරියට පාර ආලෝක කරන බල්බයක් දැවී පැය 48 ක් ඇතුළත අලුත්වැඩියා කරන්න ක්‍රමවේදයක් සකසනවා. ගම්වල මාර්ග අදාළ මන්ත්‍රීවරු හරහා සංවර්ධනය කරනවා. දෙහිවල ගල්කිස්ස සියලුම මාර්ග අපි අලුත්වැඩියා කරනවා.මේ පළාතේ දූෂණ, අපරාධ, මත්ද්‍රව්‍ය ජාවාරම් කෙරෙනවා. ජනාධිපතිතුමා අපිට පාතාලය මර්දනය කරන බවට පොරොන්දු වුණා. අද තරුණ අහිංසක ළමයි මත්ද්‍රව්‍ය වලට ගොදුරු වෙලා. ඒ අය පුනරුත්ථාපනය කළ යුතුයි. මේ සඳහා දෙහිවල හා රත්මලාන යන ස්ථාන දෙකේ පුනරුත්ථාපන මධ්‍යස්ථාන දෙකක් ආරම්භ කරනවා.මගේ සිහිනය දෙහිවල ගල්කිස්ස අගනුවර ලස්සනම නගරය බවට පත් කිරීමයි. එදා මම නගරාධිපතිව සිටි කාලයේ දෙහිවල ගල්කිස්ස බස්නාහිර පළාතේ හොඳම නගර සභාව කළා. දැන් මම බලාපොරොත්තු වෙන්නේ එය දිවයිනේ හොඳම නගර සභාව බවට පත් කරන්නටයි, නගර සභාවේ පරිපාලනය සෑදිය යුතුයි.ජනතාවට ප්‍රශ්න තියෙනව නම් මට දුරකථන අංක හරහා හෝ ඍජුව දැනුම් දෙන්න පුළුවන්.ජනතාව මා ජයග්‍රහණය කෙරෙව්වා. ඒ ජයග්‍රහණය ඵල දරන්න හැමෝම එකතු විය යුතුයි. පළාතේ අඩු පාඩු ගැන මා දැනුවත් කරන්න. එවිට අපිට ලොකු ගමනක් යා හැකියි.මගේ පියා සෝමසිරි සේනානායක නොහොත් අපේ අමරේ මහතා ගේ අභාවයත් සමඟමයි ජනතාව මට දේශපාලන වරමක් ලබා දුන්නේ. 2009 මම නගරාධිපති වුණේ එ.ජා. පක්ෂ ඡන්දයෙන්. නමුත් රජය සමඟ ඍජු සබඳතාව නොමැති නිසා සංවර්ධන වැඩසටහන් කරගෙන යන්න අපහසු වුණා. මම 2009 රජයට එකතු වුණා. ලංකාව එක්සේසත් වූ වකවානුවක ගම්පහ ජනතාව වෙනුවෙන් ගම්පහ ජනතාවට විශාල දායාදයක් වුණා මගේ එක්වීම. මම සියලුම දෙනාගේ සහයෙන් ආශිර්වාදයෙන් නැවතත් නගරාධිපති වුණා. ගියවර මම ගත්තේ 2000 ක පමණ මනාප ප්‍රමාණයක්. මෙවර මා 23731 ක මනාප ප්‍රමාණයක් ලබා ගත්තා. ආර්ථික සංවර්ධන අමාත්‍ය බැසිල් රාජපක්ෂ මහතාගේත්, පණ්ඩු බණ්ඩාරනායක නියෝජ්‍ය ඇමැතිතුමාගේත් සහය ඇතිව අපි ගමත් නගරයත් සංවර්ධනය කරන වැඩසටහන් පටන් ගත්තා...පළාත්බද මාර්ග සංවර්ධන අධිකාරියට අයත් මාර්ග හතක් මේ වනවිට කාපට් ඇතිරුවා. එසේ ම ගම්පහ මහ නගර සභාවට අයත් නාගරික සීමාවේ මාර්ග 5 ක් මෙන් ම තවත් මාර්ග 20 ක් පමණ මේ වනවිට සංවර්ධනය කර අවසන්. දෛනිකව 12,000 කට අධික මඟීන් සංඛ්‍යාවක් ගමන් කරන දෙවැනි ආදායම් මාර්ගය වූ ගම්පහ දුම්රිය ස්ථානය නවීකරණ වැඩ පටන් ගත්තා. ගම්පහ බස් නැවතුම්පළේ වැඩ අවසන්. ප්‍රධාන පිවිසුම් මාර්ග හතරෙන් දිනකට රථවාහන 6000 කට වැඩි ප්‍රමාණයක් එනවා. මේ වාහන නවත්වන්න තැනක් නැහැ. බස් නැවතුම් පළ අලුත් ස්ථානයට ගෙන ගිය පසු එතන රථගාලක් හදනවා.දුම්රිය නිල නිවාස සියල්ල පොරොන්දු වූ පරිදි සකසා අවසන්. නාගරික කඩ පේළි සියල්ල කඩා ඉවත් කර ඉදිකළ මාළු වෙළෙඳ සලේ ද වැඩ අවසන්. අපි එළවළු වෙළෙඳ සල නවීකරණය කරනවා. පදික වෙළෙදුන්ට නව ස්ථානයක් ස්ථාපිත කරනවා. ගම්පහ අධ්‍යාපන කේන්ද්‍රස්ථානයක්. දරුවන්ගේ අධ්‍යාපනය වෙනුවෙන් පාඨකයන් 20,000 කට සකස් කළ අති නවීන පුස්තකාලයේ වැඩ අවසන්.මීට අමතරව නගර සභාව තුළ ඇති විශාල අඩුපාඩු හඳුනාගෙන ඒවාට විසඳුම් දෙන්නත්, නගර සභාව සමඟ ජනතාවගේ විශ්වාසය වැඩි කර එහි සේවාවන් විධිමත් කරන්නත් කටයුතු යොදනවා. ඒ අනුව අපි පසුගියදා වැසී පැවැතුණු යක්කල උප කාර්යාලය විවෘත කළා. මාතෘ සායනක් නගර සභාව ස්ථාපනය කරන්නටත් කාර්ය සාධන සැලැස්මක් හදා ඒ නගර සභාවට එන ජනතාවට අවශ්‍ය සේවය විධිමත් කරනවා. නවීන තාක්ෂණය උපයෝගි කරගෙන නගරාධිපති හමු නොවී පණිවිඩ දෙන ක්‍රමයක් සකසනවා.මේ පළාතේ ග්‍රාම සේවා වසම් 33 ක් තියෙනවා. ඒවායේ මාර්ගවල අඩුපාඩු තියෙනවා. අපි දැනට ඒවා හඳුනා ගනිමින් පවතිනවා. අපි කුණු කසල ප්‍රශ්නයට විසඳුම් ලබා දෙමින් පරිසර හිතකාමී නගරයක් ඇති කරනවා. මම ගම්පහ නගරය පරිසර හිතකාමී සුන්දර නගරයක් බවට පත් කරනවා. පසුගිය වසර එකහමාර තුළ ජනතාව මාව පිළිගත්තා. මෙදා ඡන්දයේදීත් ජනතාව මගේ වැඩපිළිවෙළ තේරුම් අරගෙන තියෙනවා. මගේ සිහිනය වන ගම්පහ සුන්දර නගරයක් කර එය සැබෑ වූ පසු ජනතා විශ්වාසය පණ මෙන් රැකගෙන ඔවුන්ගේ සැබෑ අපේක්ෂා ඉටු කරලීමට මම කැප වෙනවා.වසර 34 ක් එක්සත් ජාතික පක්ෂයේ බලයට යටත්ව තිබුණු නුවරඑළිය මේ වර එක්සත් ජනතා නිදහස් සන්ධානයට අයත්වීම ඓතිහාසික පෙරළියක්. මේ ප්‍රදේශයේ ජනතාවට අප තේරුම් කර දුන්නා පළාත් පාලන ආයතනයක් රජය සමඟ ගමන් නොකිරීමෙන් සිදුවන ගැටලුව. මොකද මහ නගර සභාවක් වුවත් රජය සමඟ එක්ව රජයේ වැඩ පිළිවෙළින් සහයෝගය ලබා නොගෙන ගියහොත් ප්‍රදේශය සංවර්ධනය කිරීමට අපහසු බව ජනතාවට අවබෝධ වී තිබුණා. ඒ වගේ ම මා ගැනත් අප කණ්ඩායම ගැනත් ජනතාව දැක්වූ විශ්වාසය තමයි අද අපට මෙසේ ජයග්‍රහණය ලබාදී තිබෙන්නේ.මම 2002 සිට නාගරික මන්ත්‍රී වුණා අවස්ථා දෙකකදී. ඉන්පසු වසර දහයකට ආසන්න කාලයක් ජනතාවට සේවය කළා. ඒ අවස්ථාවලදී ජනතා සිතුම් පැතුම් මොනවගේ ද යන්න මෙන්ම ප්‍රදේශයේ පවතින අඩුපාඩු මොනවාද යන්න ගැනත් මැනවින් අවබෝධයක් ලබාගෙන ඉන්නේ.විශේෂයෙන් යටිතල පහසුකම් සම්බන්ධවත් බදු හා වරිපනම් ප්‍රශ්න රැකියා ප්‍රශ්න විශාල වශයෙන් පවතින ප්‍රදේශයක් මෙය. පානීය ජලය, මහාමාර්ග හා අතුරු මාර්ග, කාණු පද්ධති, වීදි ලාම්පු ආදිය නිසි පරිදි සකස් කර දීමේ විශාල කාර්ය භාරයක් නාගරික සීමාව පුරා පැතිරී තිබෙනවා. නගරයේ පාරවල් ජනාධිපතිතුමාගේ හා බැසිල් රාජපක්ෂ ඇමැතිතුමාගේ උපදෙස් මත කාපට් කරගෙන යනවා. ඒ සමඟම අතුරු පාරවල් මැනීම් කිරීම පහු ගිය බ්‍රහස්පතින්දා ආරම්භ වුණා. ඒ වගේ ම වීදි ලාම්පු ප්‍රශ්නය මේ සතියේ විසඳීම ද ආරම්භ කෙරෙනවා.පානීය ජලය පිළිබඳව අපට කෙටිකාලීන හා දිගුකාලීන සැළසුම් තිබෙනවා. මොකද එය ක්ෂණිකව විසඳිය හැකි ගැටලුවක් නොවෙයි. ප්‍රදේශයේ රැකියා ප්‍රශ්නය නගර සභාවකට අයිති නොවුණත් ස්වයංරැකියා, රට රැකියා හා සංචාරක ව්‍යාපාර ආශ්‍රිත රැකියා මගින් ප්‍රදේශයේ රැකියා වියුක්තිකයන් හට සහනයක් ලබාදීමට අප සැළසුම් සූදානම් කරමින් තිබෙන්නේ. ඒ අනුව හෝටල් පාසලින් 421 දෙනකුට රැකියා අවස්ථා ලබාදීමටත් සැළසුම් කර තිබෙනවා. නුවරඑළිය කියන්නේ දෙස් විදෙස් සංචාරකයන්ගේ ආකර්ශනය ඉතාම අධික ස්ථානයක්. නමුත් මෙතෙක් කල් මධ්‍යම වෙළෙඳ පොළ පවා පැවතියේ ඉතාම අඩු පහසුකම් සහිත පහළ තත්ත්වයක. මේ වැනි දේ නිසා නගරයේ බොහෝ දේ වෙනස් විය යුතුයි කියා අප විශ්වාස කරනවා. විශේෂයෙන් ගොඩනැඟිලි ආදිය නිසි පරිදි සකස් විය යුතුයි. මධ්‍යම වෙළෙඳ පොළේ ගැටලුව විසඳීමට වෙළෙඳ සංකීර්ණ දෙකක් ඉදි කිරීමට අප කටයුතු යොදනවා. නගර සභාවේ ආදායම් තත්ත්වය වර්ධනය කර ගැනීමට නාගරික බදු අය කිරීම් විධිමත් කරන්නට අප සූදානම්. මේ වනවිට ප්‍රදේශයේ ඇති විශාලම ප්‍රශ්නයක් වන්නේ නුවර එළියට එන සංචාරකයින්ට එක් රැයකට වඩා නවාතැන් ගැනීමට පහසුකම් නොමැති වීමයි. නමුත් අප නගර සභාව මගින් සංචාරකයන් හට දින 21 ක් දක්වා නවාතැන්ගෙන ප්‍රදේශයේ සිරිය නැරඹීමට අවශ්‍ය කටයුතු යොදන්න වැඩසටහනක් ක්‍රියාත්මක කරන්න සූදානම්. දිය ඇලි නැරඹීමට ආසා සංචාරකයන් හට පැය 6 කදී දිය ඇලි 6 ක් නැරඹීමටත් අවස්ථාව සළසා දෙනවා. මේවා නගර සභාවෙන් ක්‍රියාත්මක කෙරෙන නාගරික කොමසාරිස්තුමාගේ අනුමැතිය ඇතිව කරගෙන යා හැකි වැඩසටහන්.මේ වනවිට ලක්ෂ 5 ක් පමණ වන විදෙස් සංචාරකයින් ඉදිරියේදී ලක්ෂ 15 සිට 30 ක් දක්වා වර්ධනය වෙතැයි අදහස් කරනවා. එවිට ඔවුන්ට මෙන් ම දේශීය වෙළෙඳපොළට අවශ්‍ය එළවලු ආදී ප්‍රාදේශීය වගාවන් දියුණු කිරීමටත් අවශ්‍ය සැළසුම් අප හඳුනාගෙන තිබෙන්නේ. එළවලු පමණක් නොවේ නුවරඑළිය කියන්නේ මල් සඳහා නමගිය ප්‍රදේශයක්. මෙහි ගෘහ කර්මාන්තයක් ලෙස මල් වගාකිරීමත් සිදුවෙනවා. මල් වගා කරුවන්ටත් දේශීය මෙන් ම විදේශීය වෙළෙඳ පොළක් විධිමත් ව ඇති කිරීමෙන් ඔවුන්ට ආර්ථික වශයෙන් ශක්තිමත් වීමට අවස්ථාව ලබාදිය හැකියි. මේ සියලු දේ වසර හතරක් ඇතුළත ප්‍රදේශවාසීන්ට ඉටු කරදීමේ අභියෝගය මා බාරගෙන ඒ වෙනුවෙන් අවශ්‍ය සැළසුම් සකස් කරලයි තිබෙන්නේ. නුවරඑළියේ ඇති ස්වභාවික වටිනාකම තවත් ඔප් නංවමින් වඩාත් සැලසුම් සහගත විධිමත් සහ ආකර්ශනීයම නගරය බවට පත් කිරීමට කටයුතු කරනවා.අපට විශේෂ අභියෝගයක් තිබුණේ නෑ. ගියවර මැතිවරණයේ අපේක්ෂක ලැයිස්තුවෙන් වැඩීම ඡන්ද ලබාගන්නත් හැකි වුණා. ජනතාවට ළං වෙලා ඔවුන්ගේ අවශ්‍යතා හඳුනාගෙන කටයුතු කරනවා නම් මොන මතවාදය ගැන ප්‍රචාරයන් ඇති වුණත් ජනතා විශ්වාසය නැති කරන්න බැහැ.මම වසර 15 ක් නාගරික මන්ත්‍රීවරයා හැටියටත්, පසුව විපක්ෂ නායකයා ලෙසත්, ආණ්ඩු පක්ෂයේ මන්ත්‍රීවරයකු ලෙසත් මේ ආයතනයේ අත්දැකීම් ලබා තිබෙනවා. මේ නගරයේ ග්‍රාමසේවා වසම් 12 ක සියලු ප්‍රජා සංවිධාන ඔස්සේ අප ජනතාවට තිබෙන ප්‍රශ්න හා ඒවාට ලබාදිය යුතු විසඳුම් මොනවාද යන්න හඳුනාගෙන තිබෙනවා.අපට තිබෙන ලොකුම ගැටලුව නගරයේ බදුගෙවන ජනතාවගේ කසළ ප්‍රශ්නයට මෙතෙක් විසඳුමක් ලබාදී නොමැති කමයි. නගරයට එන රථවාහන නැවැත්වීමට ස්ථානයක් නැහැ. ඒ ගැන කිසිම විසඳුමක් මේ වනතුරු ලබාදී නැහැ. ඒ නිසා රථවාහන තදබදය දැඩිව දැනෙන නගරයක් බවට පත්වෙලා. මාර්ග සංවර්ධන අධිකාරිය මගින් මාර්ගවල සංවර්ධන කටයුතු කෙරුණත් නගරයෙන් කෙළවර ඇති ග්‍රාමීය පාරවල් නඩත්තු නොවීම, කාණු පද්ධති සකස් නොවීම වැනි ප්‍රශ්න රැසක් සඳහා කඩිනම් පියවර ගැනීමට අපට සිදුව තිබෙනවා. ‘වෙනසක ඇරඹුම’ කියන ආදර්ශ පාඨය යටතේ අප හොඳම නගර සභාව වනවාට වඩා හොඳම නගරය බිහි කිරීමටයි කටයුතු කරන්නේ.ඒ සඳහා අපට රජයේ සහය ලබාගැනීම අත්‍යවශ්‍යයි. ජනාධිපතිතුමාගේ සහ බැසිල් රාජපක්ෂ මහතාගේ උපදෙස් හා ඒ අදාළ අමාත්‍යාංශවල සහයෝගයෙන් ප්‍රදේශයේ අඩුපාඩු සකස් කර ගැනීමට අප අවශ්‍ය පියවර ගෙන තිබෙනවා. මධ්‍යම රජයේ හා පළාතේ ප්‍රධාන ඇමැතිතුමාගෙත් සහය මේ ජනතාවට සේවය කිරීමේ දී ඉතා වැදගත්.විශේෂයෙන් ම කුරුණෑගල කියන්නේ ඓතිහාසික පුරාවිද්‍යාත්මක හා සෞන්දර්යාත්මක වශයෙන් වැදගත් පෙදෙසක්. නමුත් මේ නගරය පසු කරගෙන සංචාරකයන් යනවා මිස ඔවුන් නතර කර ගැනීමේ වැඩපිළිවෙළක් මෙතෙක් ඇති වුණේ නැහැ. අපි බැසිල් රාජපක්ෂ ඇමැතිවරයා සමඟ මේ පිළිබඳ කළ සාකච්ඡා අනුව සංචාරක ව්‍යාපාරය වැඩිදියුණු කිරීමේ ව්‍යාපෘතියක් සැලසුම් කර තිබෙනවා.අපි අපේක්ෂා කරන්නේ ඇතුගල්පුරයේ ඒ පූජනීයත්වය, ඓතිහාසික වැදගත්කමින් යුත් අනන්‍යතාවය රැකගන්නා අතරම ජනතාවට අවශ්‍ය සංවර්ධනය කර දීමයි.ලංකාවේ නගරයක් මැද වැවක් පිහිටන්නේ ඉතා අඩුවෙන්. එනිසා නුවර වැවට මෙන් ම කුරුණෑගල වැවේ ඇති වටිනාකම පිළිබඳ ජනතාව දැනුම්වත් කර අද වනවිට කුරුණෑගල වැව අවට පරිසරය පවතින ජනාකීර්ණ වූ මට්ටමින් මුදාගෙන එය වටේ මංපෙත් සහ පිරිසිදු පරිසරයක් ගොඩනැඟීමට අප අරමුණු කර තිබෙනවා. එමගින් ඒ අවට ව්‍යායාමයේ යෙදෙන්නට සුදුසු පරිසරයක් ගොඩනැඟීමටත් අප බලාපොරොත්තු වෙනවා. මෙය දේශීයව මෙන් ම විදේශීය සංචාරකයන් ආකර්ෂණය වන වැඩපිළිවෙළක් ලෙස කිරීමටයි අප කටයුතු සූදානම් කර තිබෙන්නේ.පානීය ජල ප්‍රශ්නය නගර මධ්‍යයේ එතරම් නූනත් ගම් කෙළවරට වන්නට පවතිනවා. එසේ ම අඩු ආදායම් ලාබී පවුල් රැසක් විලේගෝඩ ලුණුකැටිය කන්ද, එළුවිල වැනි ප්‍රදේශවල වෙසෙනවා. ඔවුන්ගේ මූලික අවශ්‍යතා පවා සැපිරෙන්නේ ඉතා පහළ මට්ටමකිනුයි. අප ආර්ථික සංවර්ධන අමාත්‍යාංශය හා සමෘද්ධි අධිකාරිය සමඟ දිවි නැඟුම වැඩපිළිවෙලේ සහයෝගය යටතේ ඔවුන් සඳහාත් යම් ශක්තියක් ලබාදීමට බලාපොරොත්තු වෙනවා.අවුරුදු ගණනාවක් පැරැණි නගර ශාලාවේ ඇති අඩුපාඩුකම් සකසා එහි එළිමහන් රංග පීඨය ප්‍රදේශයේ කලාකරුවන් වෙනුවෙන් වැඩිදිය‍්‍රුණු කර දීමටත් ඔවුන්ට එමගින් වැඩි අවස්ථාවක් ලබාදීමටත් අප සැලසුම් කර තිබෙනවා.මේ ආකාරයෙන් දිගු කාලයක් පුරා ජනතාව සමඟ සිටීමෙන් ලද අත්දැකීම් හා දැනුම මත පදනම්ව නගර සීමාවට අදාළ ගැටලු ප්‍රායෝගිකව සියලු දෙනාට සාධාරණවන අයුරින් සකස් කර දෙමින් ඉදිරි වසර හතරේදී ඇතුගල්පුරයට ආකර්ෂණීය හා සංවර්ධනය අතින් වෙනසක් ඇති කිරීමටත් එමගින් ජනතාවට අවශ්‍ය යටිතල පහසුකම් හා සෞඛ්‍ය ආදි නගර සභාවකින් ඉටුවිය යුතු යුතුකම් සපුරාලීමත් මගේ අරමුණයි.සාකච්ඡාකෙළේ සුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=ab1110236</link>
    <topic>දේශපාලනයේදී අභියෝග එනවා ඒවට කලබල වෙන්ඩ එපා</topic>
    <author>චන්දන බණ්ඩාර</author>
    <content>ගිය සතියේ සඳුදා උදෑසන බස්නාහිර පළාත් ඇමැති නිමල් ලන්සා ගේ මීගමුවේ පිහිටි නිවෙස පොලිස් විශේෂ කාර්ය බලකාය සෝදිසියට ලක් කළේ ය. ඒ වනවිට පළාත් ඇමැතිවරයා නිවෙසේ සිටියේ ද නැත. ඇමැතිවරයා මේ බව දැනගත් වහාම සිය නිවෙසට ආවේ ය. ඒ සමඟම පොලිස් විශේෂ කාර්ය බලකායේ පොලිස් පරීක්ෂකවරයකු කීවේ මේ නිවෙස ඇමැතිතුමාගේ බව නොදන්නා බවත් වාහන එකලස් කොට සිදු කරන ජාවාරමක් ගැන ලද තොරතුරක් මත පරීක්ෂණ කිරීම් සිදු කරන බවත් ය. ඒ සමඟම නිමල් ලන්සා පළාත් ඇමැතිවරයාට දැනගන්නට ලැබුණේ තමන්ගේ හිතවත් ව්‍යාපාරිකයන් 6 දෙනෙකුගේ නිවෙස් ද ඒ මොහොතේ පරීක්ෂා කිරීම් සිදු වෙන බවය.ඒ සමඟම පළාත් ඇමැති නිමල් ලන්සා කතා කළේ පොලිස්පතිවරයාට ය. පොලිස්පතිවරයා ඒ මොහොතේ කීවේ තමා ඒ ගැන කිසිවක් නොදන්නා බව ය. ඉන් පසුව පසු දින පුවත්පත් වල පළවී තිබුණේ මත්කුඩු, අනවසර ගිනි අවි සොයා නිමල් ලන්සා ඇමැතිවරයාගේ නිවෙස පරීක්ෂා කොට ඇති බව ය.මේ අතර මේ පුවත පුවත්පත්වල පළවීමත් සමඟ ම පළාත් ඇමැතිවරයාගේ නිවෙසට මහ ජනතාව ඇදී එන්නට වූහ. මේ බව බස්නාහිර පළාත් මහ ඇමැති ප්‍රසන්න රණතුංගට ද දැන ගන්නට ලැබිණි. ඒ සමඟම මහ ඇමැතිවරයා නිමල් ලන්සාට කතා කළ පසුව ඔහු කීවේ තමාට නඟන අභූත චෝදනා නිසා තමන් මහත් කළ කිරීමට පත්ව සිටින බව ය. මේ නිසා තමා දේශපාලනයෙන් සමුගන්නා බව ද හෙතෙම කීවේ ය.ඒ සමඟම ඇති වී තිබෙන තත්ත්වය මහ ඇමැති ප්‍රසන්න ඇමැති බැසිල් රාජපක්ෂ මහතාට කීවේය. ඒ සමඟම මහ ඇමැති ප්‍රසන්න ගියේ පළාත් ඇමැති ලන්සාගේ නිවෙසට ය. ඒ වෙනවිට පළාත් මන්ත්‍රීවරුන් වන මෙරිල් පෙරේරා, නෙලුක් මල්ලව ඇතුළු විශාල ජනතාවක් නිමල් ලන්සාගේ නිවෙසට පැමිණ සිටියහ.ඒ සමඟම ඇමැති බැසිල් රාජපක්ෂ මහතා ද නිමල් ලන්සාගේ නිවෙසට ගියේ ය. ඇමැති බැසිල් ඇතිවී තිබෙන තත්ත්වය ඒ මොහොතේම ජනාධිපතිතුමාට දුරකතනයෙන් පැහැදිලි කළේ ය. ජනාධිපතිතුමා කීවේ නිමල් ලන්සාට දුරකතනය දෙන ලෙසට ය. “සර් මට විරුද්ධව දේශපාලන වශයෙන් හානි කරන්න කුමන්ත්‍රණයක් තිබෙනවා. මට දේශපාලනය කරන්ඩ හිතෙන්නේ නෑ. මං අයින් වෙනවා සර්” පළාත් ඇමැති ලන්සා ජනාධිපතිතුමාට කීවේය.කලබල වෙන්න එපා. මං දැන් ඔයාගේ ගෙදරට එනවා. අභියෝග දේශපාලනයේ දී එනවා. ඒ නිසා ඒවා ගණන් ගන්ඩ එපා” ජනාධිපතිතුමා කීවේය.ඉන් පසුව ජනාධිපතිතුමා පැයක පමණ කාලයකට පසුව පළාත් ඇමැති නිමල් ලන්සාගේ නිවෙසට ආවේ ය. “මල්ලී ඔයා කලබල වෙන්ඩ එපා කියලා මං ආයෙත් කියන්නේ. දේශපාලනයේ දී විවිධ ගැටලු එනවා. ඒවාට මුහුණ දෙන්න. කවුරු මොනවා කීවත් මං ඔයාලා එක්ක ඉන්න බව මතකයේ තියා ගන්ඩ” ජනාධිපතිතුමා පළාත් ඇමැති ලන්සාට කීවේ ය. ඉන් අනතුරුව ජනාධිපතිතුමා පොලිස්පතිවරයාට කතා කොට කීවේ වහාම පළාත් ඇමැති ලන්සාගේ නිවෙස පරීක්ෂා කිරීමට හේතු සහිත වාර්තාවක් ලබාදෙන ලෙසට ය.මේ අතර ගිය සතියේ දී ජනාධිපතිතුමා කොළඹ දිසාවේ එක්තරා තරුණ මන්ත්‍රීවරයකු කැඳවා විශේෂ උපදෙසක් ලබා දුන්නේ ය. “ඔයා සමහර ගැටලු මැදට පැනලා වැඩ අවුල් කරන්න එපා. ටිකක් පරිස්සමෙන් වැඩ කරන්න. එක එක්කෙනාට ඔයා උපදෙස් දෙන්ඩ යන්නත් එපා. ඒක හොඳට තේරුම් ගන්ඩ. ජනාධිපතිතුමා තදින් උපදෙස් ලබා දුන්නේ ය.ගිය සතියේ දී ජනාධිපතිතුමා අනුරාධපුර මධ්‍ය මහා විද්‍යාලයේ විවෘත කිරීමේ උත්සවයකට සහභාගි විය. එම විවෘත කළ සමරු ඵලකයේ ඒබ්‍රහම් ලින්කන් සිය දරුවාගේ ගුරුවරයාට ලියා යැවූ ලොව ප්‍රකට ලිපිය ඇතුළත් කොට තිබිණි. එය ජනාධිපතිතුමාගේ අවධානයට යොමු විය. විවෘත කිරීමෙන් අනතුරුව පැවැති තේ පැන් සංග්‍රහයේදී ජනාධිපතිතුමා විදුහලේ විදුහල්පතිනියගෙන් විශේෂ යමක් විමසා සිටියේ ය. “ඇත්තටම අපේ රටේ පඬිවරයකු ගේ වටිනා ආදර්ශ පාඨයක් තිබුණේ ම නැද්ද? අපේ දේශීය පඬිවරු මොන තරම් ඉන්නවාද? අඩුම තරමෙ අපේ අලගියවන්න මුකවෙටිතුමා ගැනවත් මතකයට ආවේ නැද්ද” ජනාධිපතිතුමා විමසා සිටියේ ය.මෑතකදී රත්නපුර, කුරුවිට පැවති උත්සව සභාවකට ප්‍රධාන ආරාධිතයා වශයෙන් ආර්ථික සංවර්ධන අමාත්‍ය බැසිල් රාජපක්ෂ මහතා එක්විය. රැස්වීම අතරතුර මහ ඇමැති මහීපාල හේරත් පෙන්වමින්, බැසිල් රාජපක්ෂ මහතා , පවිත්‍රා වන්නිආරච්චි ඇමැති වරියට අපූරු කථාවක් කීය.පවිත්‍රා ඇමතිතුමිය ඔයගොල්ලන්ගේ මහ ඇමැතිතුමා දිස්ත්‍රික් භේදයක් නැතිව එයා නියෝජනය කරන කෑගල්ලට වගේ ම රත්නපුර දිස්ත්‍රික්කයටත් එක සේ සලකනවා. ඒක ලොකු ආදර්ශයක්. බැසිල්ගේ කතාව අනුමත කළ පවිත්‍රා සඳහන් කළේ ඒකනම් ඇත්ත. අපේ මහ ඇමැතිතුමා කෑම බීම නින්ද ඒ කිසිවක් ගණන් ගන්නේ නෑ. දවස පුරා ම රැයක් දවාලක් නෑ. එතුමාට ඕනෑ සබරගමු පළාතට වැඩ කරන්න විතරයි කියා ය.ඒ ආසන්නයේ දිනක නිවිතිගල සුමන මහා විද්‍යාලයේ පැවැති රැස්වීමකදී නියෝජ්‍ය ඇමැති ප්‍රේමලාල් ජයසේකර සඳහන් කළේ ප්‍රපාතයට වැටී තිබූ රත්නපුර දිස්ත්‍රික්කයේ අධ්‍යාපනය ඉහළට ගෙන ඒම පිණිස කෑගල්ලෙන් පැමිණි මහීපාල හේරත් මහ ඇමැතිවරයා සමත් වූ බව ය.මහ ඇමැති වරයා එම උත්සවය අතරතුර නිවිතිගල කලාප අධ්‍යාපන කාර්යාලයේ ප්‍රයෝජනය සඳහා නවතම කැබ් රථයක යතුර ප්‍රේමලාල් ජයසේකරට භාර දෙමින් පැවසුවේ ඔන්න මම අධ්‍යාපන කලාප කාර්යාලවලට ලැබුණු මුල් ම කැබ් රථය දුන්නේ රත්නපුරයට මහීපාල හේරත් කීය.රත්නපුර මහ නගර සභාවට තේරී පත්වූ පාලක එක්සත් ජනතා නිදහස් සන්ධානයේ මෙන් ම විපක්ෂ නාගරික මන්ත්‍රීවරු පිළිගැනීමට පසුගිය 17 වැනි දින නාගරික කාර්ය මණ්ඩලය උත්සවයක් සංවිධානය කර තිබුණි. මහ ඇමැති මහීපාල හේරත් ප්‍රධාන ආරාධිතයා විය.වසර 28 ක් නාගරික මන්ත්‍රී වරයකු ලෙසින් ද දෙවරක් මහජන ඡන්දයෙන් රත්නපුර පුරපති ධූරයට තේරී පත් වූ චන්ද්‍රදාස ජයසිංහ මෙවර ද තේරී පත් වුව ද ඔහු මෙදා සන්ධාන මනාප ලයිස්තුවේ 3 වන තැන දක්වා පසුබෑමෙන් රත්නපුර පුරපති පුටුව අහිමි විය. එහෙත් මේ පිළිගැනීමේ උලෙළට ජයසිංහ නාගරික මන්ත්‍රීවරයා ද එක්ව සිටියේ ය.සරම කමිසය අඳින බොහෝ විට දෙපයට අඩු තරමින් රබර් සෙරෙප්පුවක් වත් නොපලදින හිටපු රත්නපුර පුරපතිවරයා සිය නිල කැබ් රථය කාර්යාලයේ තබා සිය නිවෙසට පයින් එසේත් නැත්නම් ත්‍රිරෝද රථයකින් යෑමට පුරුදු වූ අයෙකි.නගර වාසින් ඔහුට ‘හා මල්ලී’ නම් අපර නමක් ද පටබැඳ තිබිණි. හේ ඕනෑම අයෙකුගේ ඕනෑම ඉල්ලීමකට “හා මල්ලී” යනුවෙන් සැනසිලි දායක පිළිතුරක් දෙන බැවිනි.මීට කාලයකට පෙර රත්නපුර නගරාධිපති ධූරය හෙබවූ තවත් අයකුට නගර වාසින් පටබැඳ තිබූ නාමය “බෑ මල්ලි” යන්නයි. ඒ ඕනෑම ඉල්ලීමකට මුලින් ම “බැ මල්ලී” යනුවෙන් පිළිතුරු දීම ඔහුගේ පුරුද්ද බැවිනි. මීට පෙර පැවති ඡන්දයකදී බෑ මල්ලීට පුරපති පුටුව පමණක් නොව නාගරික මන්ත්‍රී ධූරය ද අහිමි විය. එහෙත් බෑ මල්ලීට සිදුවූ දෙයම මෙවර හා මල්ලීටත් සිදුවීම රත්නපුර නගර වාසීන්ට ප්‍රශ්නාර්ථයකි. කලක් පාර්ලිමේන්තුව නියෝජනය කළ කපිල් අබේරත්න මෙවර රත්නපුර පුරපති ධූරයට වැඩිම මනාප ලබමින් තේරී පත්විය. ඔහු මෙන් ම ඔහුගේ පියා ද මීට පෙර රත්නපුර නගරාධිපති වරයා වශයෙන් වාර ගණනක් කටයුතු කළහ.ඇමැති ආරක්ෂක අංශ නිලධාරීන් රාජකාරි සිදු කරන අවස්ථාවලදී පොලිස් නිල ඇඳුමෙන් සැරසි සිටිය යුතු බවට නියෝගයක් පසුගියදා පොලිස් මූලස්ථානයෙන් සිදු කොට තිබිණි. ඒ ගැන විවිධ අදහස් මැති ඇමැතිවරු දක්වති. පසුගියදා පාර්ලිමේන්තු සැසිවාරය පැවැති දිනවල මැති ඇමැතිවරු ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ නිල කාමරයට එක් වූහ.මහින්ද යාපා අබේවර්ධන, මහින්දානන්ද අලුත්ගමගේ, ජගත් පුෂ්පකුමාර, හේමාල් ගුණසේකර, මාලිනී ෆොන්සේකා ඇතුළු මැති ඇමැතිවරු එහි වූහ.“යුනිෆෝම් ඇඳගත්ත නිලධාරීන් එක්ක කඩේකට ගිහින් තේ එකක් බොන්නවත් බහින්න බැහැ. මිනිස්සු අපේ දිහා බලන්නෙ අමුතු විදියකට” ඇමැති මහින්දානන්ද අලුත්ගමගේ කීවේය.“ඔය මොන ප්‍රශ්නයක්වත් නැහැ අනවශ්‍ය ආරක්ෂකයෝ නැතුව ගියාම. මං යන්නෙ එක වාහනයක. අපට සහායට එක්කෙනෙක් හිටියාම ඇති. දැන් මොකටද ආරක්ෂාවට කියලා ආරක්ෂකයෝ පිරිවරාගෙන අපි යන්නෙ.” ඇමැති මහින්ද යාපා අබේවර්ධන කියද්දී බොහෝ දෙනා ඊට එකඟ වූහ.“මන්ත්‍රීවරයකුට ආරක්ෂාවක් දෙනවා කියන්නෙ බිය සැක නැතිව ගිහින් සමාජයේ වැඩ කරන්න කතා කරන්න ඉඩ තිබිය යුතුයි කියන දෙයයි. ඒකේ අර්ථය ඒකයි.” ඇමැති බැසිල් රාජපක්ෂ මහතා කීවේය.මේ අතරතුර ඇමැති බැසිල් රාජපක්ෂ මහතා සහ ජනාධිපතිතුමාගේ පාර්ලිමේන්තු කටයුතු ලේකම් කුමාරසිරි හෙට්ටිගේ කතාබහක නිරතව සිටියදී මන්ත්‍රී නාමල් රාජපක්ෂගෙන් හෙට්ටිගේට දුරකථන ඇමතුමක් ලැබිණි. මන්ත්‍රී නාමල් භූතානයේ රජ පවුලේ විවාහ මංගල උත්සවයකට සහභාගි වී යළි මවුබිමට පැමිණි බව ද මන්ත්‍රී නාමල් කියා සිටියේය.ඒ සමඟම එම දුරකථනය අතට ගත් ඇමැති බැසිල් රාජපක්ෂ මහතා මන්ත්‍රී නාමල්ගෙන් විමසා සිටියේ “ආ පුතා කොහොමද භූතාන රජ පවුලේ මංගල්‍යයේ තොරතුරු” කියාය.එක්සත් ජාතික පක්ෂය තුළ පසුගියදා ඇති වූ විවිධ මත ගැටුම් හා හැලහැප්පිලි නැවැත්වීම සඳහා ඉදිරිපත් වන්නැයි පසුගිය සතිය මුළුල්ලේ කරු වෙත ඉදිරිපත් වූ ඉල්ලීම් බොහෝය. විශේෂයෙන්ම එක්සත් ජාතික භික්ෂු පෙරමුණ වෙනුවෙන් මීටියාගොඩ ගුණරතන නාහිමියන් ඇතුළුව සංඝයා වහන්සේ ලිඛිතව කරුගෙන් ද ඉල්ලීමක් කර තිබුණේ දැන්වත් පක්ෂය සමගි වී ඉදිරියට යා යුතු බැවින් ඒ සඳහා කටයුතු කරන ලෙසය. එසේම පාර්ලිමේන්තු, පළාත් සභා හා පළාත් පාලන මන්ත්‍රීවරුන් ඇතුළුව එක්සත් ජාතික පක්ෂයට ආදරය කරන ජනතාවගෙනුත් විවිධ සිවිල් සංවිධානවලිනුත් කරුගෙන් කර තිබුණේ එකම ඉල්ලීමකි. එනම් පක්ෂයේ සියලු කොටස් සමඟි කරගෙන මේ ඇති වී තිබෙන හැලහැප්පීම් නැවැත්වීමට ක්‍රියාමාර්ග ගන්නා ලෙසයි. මෙහිදී පක්ෂයේ සමඟිය වෙනුවෙන් කරු ගන්නා උත්සාහය අගය කරමින් ඊට පැසසුම් කළ අය බොහෝ වූ අතර, දැඩි මතධාරින් කිහිප දෙනකුගෙන් කරුට විවේචන ද එල්ල විය.“මේ අවස්ථාවේදී අපගේ මුළු ශක්තිය යොදා දේශපාලනය කළ යුතු බවත්, තමා ද විනය පවත්වා ගැනීමේ අවශ්‍යතාව තදින් පිළිගන්නා අතරම, අභ්‍යන්තර ප්‍රශ්න සාකච්ඡා මාර්ගයෙන් විසඳා ගත හැකිව තිබිය දී ඒවා රට හමුවේ තැබීම කාටත් හානිදායක බව මේ සම්බන්ධව කෙරුණු කතාබහේදී කරුගේ මතය වූයේය.සබරගමුව පළාත් සභාවේ පක්ෂ විපක්ෂ සියලු මැති ඇමැති මන්ත්‍රීවරුන් එම පළාත් සභාවේ සියලුම මහජන නියෝජිතයන් දැනටමත් ජාතික භාෂාවක් ලෙස පිළිගෙන ඇති දෙමළ භාෂාව හැදැරිය යුතු යැයි පොදු සම්මුතියකට පැමිණියහ.සබරගමුව පළාත් සභාවේ සමස්ත මන්ත්‍රි ධුර සංඛ්‍යාව 44 කි. ඉන් 26 ක් පාලක එක්සත් ජනතා නිදහස් සන්ධානයට අයත්ය. එම 26 දෙනා අතුරින් ලංකා සම සමාජ පක්ෂය ශ්‍රී ලංකා මහජන පක්ෂය වශයෙන් මන්ත්‍රී ධුර 03 හැරුණු විට සෙසු සියලු දෙනාම ශ්‍රී ලංකා නිදහස් පක්ෂයට අයත් වෙයි. එම සභාවේ ඉතිරි මන්ත්‍රි ධුර වලින් 16 ක් එක්සත් ජාතික පක්ෂයටත් ඉතිරි දෙක ජනතා විමුක්ති පෙරමුණටත් අයත් වේ. මෙම මන්ත්‍රි ධුර 44 න් මුස්ලිම් මන්ත්‍රීවරුන් තිදෙනා හැර සෙසු සියල්ලෝම සිංහලයෝ වෙති. මුස්ලිම් මන්ත්‍රිවරුන් තිදෙනා ද සිංහල මාධ්‍යයෙන් අධ්‍යාපනය ලද සිංහල භාෂාව මැනැවින් වැහැරිය හැකි පුද්ගලයෝය.එහෙත් සබරගමුව පළාත් සභාවේ සියලු මන්ත්‍රීවරුන් මැති ඇමැතිවරුන් ජාතික සංහිඳියාව සඳහා එක් පියවරක් වශයෙන් දෙමළ භාෂාව ඉගෙන ගත යුතු යැයි යනුවෙන් වූ යෝජනාව ගෙනාවේ සන්ධානයේ පළාත් සභා මන්ත්‍රී සලිත කරුණාරත්න ය. එම යෝජනාව ස්ථිර කිරීම සඳහා සන්ධානයේම රම්‍ය කුමාර වීරසිංහ මන්ත්‍රීතුමා සූදානම් වී සිටිය ද ඊට පෙර එක්සත් ජාතික පක්ෂයේ සහ ජනතා විමුක්ති පෙරමුණේ මන්ත්‍රීවරුන් දෙදෙනකු එම යෝජනාව ස්ථිර කළහ. මෙහිදී මහ ඇමැති මහිපාල හේරත් සඳහන් කළේ දෙමළ භාෂාවට ජාතික භාෂාවක් වශයෙන් මෙරට ඇති පිළිගැනුම ජාත්‍යන්තරයට ගෙන යාමට ජනාධිපති මහින්ද රාජපක්ෂ මහතා දැනටමත් කටයුතු කර ඇති බවය. එක්සත් ජාතින්ගේ මහ සමුළුවේදී දෙමළ භාෂාවෙන් කතා කළ ප්‍රථම සහ එකම රාජ්‍ය නායකයා වෙමින් මහින්ද රාජපක්ෂ මැතිතුමා එදා ලබා දුන්නේ කථාවෙන් පමණක් නොව ක්‍රියාවෙන් ද දමිළ ජනතාව සහ එම භාෂාව කෙරෙහි සිංහල ජනතාවගේ ගෞරවය සහ පිළිගැනීම යැයි කී මහ ඇමැතිවරයා කොහොමටත් එතුමාගේ අනුගාමිකයන් වන අප එම ආදර්ශය සබරගමුව පළාත තුළ ද ක්‍රියාත්මක කරන බව ද කීය. ඒ අනුව සබරගමුවේ ආණ්ඩු පක්ෂයේ සහ විපක්ෂයේ සියලු මහජන නියෝජිතයන් සඳහා රාජ්‍ය භාෂා දෙපාර්තමේන්තුව පවත්වාගෙන යන දෙමළ භාෂා වැඩපිළිවෙළ ක්‍රියාත්මක කරන බව ද මහ ඇමැතිවරයා කීය. ආර්ථික සංවර්ධන අමාත්‍යාංශයේ විෂයයන් පිළිබඳව සාකච්ඡා කිරීමට රැස්වූ උපදේශක කාරක සභාවේදී වාරිමාර්ග නඩත්තු ගැන ද සාකච්ඡා විය. බැසිල් ඇමැතිවරයා විසින් ආරම්භ කර ඇති මාතෘ සායන නවීකරණය, සති පොළ සංවර්ධනය, පාසල් වැසිකිළි ඉදි කිරීම ආදි ව්‍යාපෘති පිළිබඳව ප්‍රශංසා කළ මන්ත්‍රීවරු ප්‍රජා ශාලා වැඩිදියුණු කිරීමේ ව්‍යාපෘතියක් ආරම්භ කරන ලෙස ද ඉල්ලා සිටියහ. ඒ පිළිබඳව තම අවධානය යොමු වී ඇති බව සඳහන් කළ ඇමැතිවරයා ගමේ ඇති කඩමණ්ඩිය දියුණු කිරීමටත් එවැනි තැනක තිබිය යුතු අත්‍යවශ්‍ය දේවල් පිළිබඳව සලකා බලමින් සිටින බවත් ප්‍රකාශ කළේය.වාරිමාර්ග නඩත්තුව ගැන ද සාකච්ඡා විය. බැසිල් ඇමැතිවරයා ඒ පිළිබඳව විස්තරයක් කළේය. “ඉස්සර ගොවින් සෑම කන්නයකම වගකීමකින් යුක්තව ඇළවල් නඩත්තු කළා සාමූහිකව. ඒත් කොන්ක්‍රීට් ඇළවල් නිසා එම ක්‍රමය බිඳ වැටුණා. දැන් වාරිමාර්ග නඩත්තුව ගැටලුවක් බවට පත් වෙන තත්ත්වයක් ඇති වෙලා. පාරවල් සංවර්ධනය කරන විට අපි ඇළ මාර්ග ඒ තිබෙන ස්වරූපයෙන්ම බෝක්කු යොදා සකස් කළා.”රැස්වීම අවසන් වීමට ආසන්නයේ පැමිණි සජිත් පේ‍්‍රමදාස මන්ත්‍රීවරයා සහ බුද්ධික පතිරණ මන්ත්‍රීවරයා අසුන් ගත් නමුදු සාකච්ඡාවට අවතීර්ණ නොවූහ. එවිට බැසිල් ඇමැතිවරයා “මොකද තුන්දෙනා එක එක්කෙනාගේ මුහුණ බලමින් ඉන්නේ” යැයි විමසුවේය. සජිත් පේ‍්‍රමදාස ප්‍රකාශ කළේ “කවුද පටන් ගන්නෙ කියන එක තීරණය කරනතුරු ඉන්නෙ කියා” යි.උපදේශක සභාව අවසන් වූ විට පක්ෂ විපක්ෂ සියලු මන්ත්‍රීවරුන්ගේ ප්‍රසාදය බැසිල් ඇමැතිවරයාට හිමි විය. ඒ බැසිල් ඇමැතිවරයාගේ අමාත්‍යාංශ උපදේශක කාරක සභාව මේ වන විට දොළොස් වතාවක් රැස්වීම් පවත්වා තිබෙන බැවිනි.ජාතික නිදහස් පෙරමුණේ දේශපාලන මණ්ඩලය පසුගිය සතියේ අඟහරුවාදා බත්තරමුල්ලේ පිහිටි එහි ප්‍රධාන කාර්යාලයේ දි පක්ෂ නායක විමල් වීරසිංහ හා ප්‍රධාන ලේකම් ප්‍රියන්ජිත් විතාරණගේ ප්‍රධානත්වයෙන් රැස්විය.2008 අප්‍රේල් 08 වැනිදා සිට ජාතික නිදහස් පෙරමුණ මෙතෙක් ආ මඟ පිළිබඳව දීර්ඝ සමාලෝචනයක් මෙහිදී සිදු වූ අතර ඉදිරිපත් වූ මැතිවරණවලදී ලබා ඇති ප්‍රතිඵල ද මෙහිදී දීර්ඝ ලෙස විෂ්ලේෂණය කෙරුණි.“අද ලෝක දේශපාලනය තුළ මෙන් ම අප රට තුළ ද මතු වී ඇති තත්ත්වය දෙස විමසිලිමත්ව බැලීමේ දී පෙනී යන දෙයක් තමයි, ජනතාව නව ප්‍රවේශයක් ඉල්ලා සිටින බව. නව ප්‍රවේශයක් ඉල්ලා සිටින ජනතාවට මඟ පෙන්වීම, නායකත්වය සැපයීම අපේ වගකීම” එහිදී පක්ෂ නායක, අමාත්‍ය විමල් වීරවංශ පෙන්වා දුන්නේ ය.“අද ජනතා විමුක්ති පෙරමුණ සීසීකඩ වී තිබෙනවා. එය දැන් අතීතයට අයිති දෙයක් බවට පත්ව තිබෙනවා. ප්‍රධාන විපක්ෂ දේශපාලන පක්ෂය වන එජාපයත් එවැනිම ඉරණමකට මුහුණ පා තිබෙනවා” හිටපු අමාත්‍ය පියසිරි විජේනායක එහිදී සඳහන් කළේ ය.“ඔව්! එවැනි තත්ත්වයක් තුළ තමයි අපේ දේශපාලන භූමිකාව මේ රටට ඉතා වැදගත් වන්නේ. ජාතික නිදහස් පෙරමුණ බිහි වුණේ ම අන් අයට නොපෙනෙන, නොදැනෙන, නොතේරෙන තියුණු දේශපාලන අභියෝග හරියට හඳුනා ගන්න විතරක් නොවෙයි, ඒවා පිළිබඳව කල් තියා ජනතාව දැනුවත් කරන්න. ජාතියේ පෙර ගමන්කරු විදිහට, මඟ පෙන්වන්නා විදිහට, පුරෝගාමියා විදිහට, ජාතියේ සුජාත දූ පුතුන් නිසි මඟට මෙහෙයවන්නා මේ රට වෙනුවෙන් අපේ ජාතික වගකීම ඉටු කරන්න” විමල් වීරවංශ ඇමැතිවරයා එහිදී දීර්ඝ වශයෙන් කරුණු දක්වමින් අවධාරණය කළේ ය.“එදා බෙදුම්වාදී කොටි ත්‍රස්තවාදය පැරැදවීමට ආණ්ඩුවට හා වීරෝදාර රණවිරුවන්ට කොන්දේසි විරහිතව සහයෝගය ලබාදිය යුතු මොහොතේ ජවිපෙ පාර්ලිමේන්තුව අස්ථාවර කරන්න හදපු හැටිත් අපි ‘පක්ෂයට පෙර රට’ කියන ඉතාම නිවැරැදි දැක්ම සිට අපේ ජාතික වගකීම ඉටු කරපු හැටිත් මේ රටේ ජනතාවට අමතක නැහැ.ඒ නිසා ජවිපෙත් හා එජාපයත් ගිලිහෙන, කලකිරීමට පත්වූ විද්වතුන් කලාකරුවන්, වෘත්තිකයන්, වෘත්තිය සමිති, ගොවි, ශිෂ්‍ය සංගම් අපත් සමඟ සම්බන්ධ වී දේශපාලන ගමනක් යන්න සූදානමින් ඉන්නවා. ඔවුන්ට අලුත් මඟ පෙන්වීමක් අවශ්‍යයි. ඒක අලුත් දාර්ශනික මඟ පෙන්වීමක් විය යුතුයි. අපි පක්ෂයක් ලෙස අද දීර්ඝ ලෙස සාකච්ඡා කළ යුත්තේ ඒ පිළිබඳවයි.” විමල් වීරවංශ ඇමැතිවරයා වැඩිදුරටත් අවධාරණය කළේ ය.“අපේ රටට එරෙහි අන්තර්ජාතික කුමන්ත්‍රණය ඉතා බරපතළ ලෙස ක්‍රියාත්මක වෙනවා. අපේ රට නීතිය හා සාමය නිසි ලෙස පවත්වා ගෙන නොයන රටක් විදිහටයි මේ රටට එරෙහි කුමන්ත්‍රණකරුවන් පෙන්වා දෙන්නේ. එවැනි දේවලින් රණවිරුවන් දිනා දුන් ජයග්‍රහණය කිලිටි කරන්න ඉඩ දෙන්න බැහැ” පියසිරි විජේනායක හිටපු සංස්කෘතික අමාත්‍යවරයා එහිදී අවධාරණය කළේ හැඟීම්බරවයි.ගිය සතියේදී එජාපයේ මන්ත්‍රී කණ්ඩායම් රැස්වීම පැවැත්විණි. ඒ පාර්ලිමේන්තුවේ කමිටු ශාලා අංක එකේදීය. මෙවර එජාප මන්ත්‍රීවරු 20 ක් පමණ රැස්වීමට පැමිණ සිටියහ. පෙරවරු 11.30 ට එජාප කණ්ඩායම් රැස්වීම ආරම්භ වීමට නියමිතව තිබුණ ද එය ආරම්භ වූයේ දහවල් 12.00 ට පමණය.මෙවර එජාප මන්ත්‍රී කණ්ඩායම් රැස්වීමට තාවකාලික පක්ෂ තහනමකට ලක්ව සිටින මන්ත්‍රී බුද්ධික පතිරණ ද එක්ව සිටියේය.මේ දුටු එජාප මන්ත්‍රී රවි කරුණානායක කියා සිටියේ බුද්ධික පතිරණ මන්ත්‍රීවරයා එජාප කණ්ඩායම් රැස්වීමේ සිටීම ප්‍රශ්න සහගත බවය. ඒ සමඟම ඒ බව විපක්ෂ නායක ලේකම් අබ්දුල් නවුෆර් රහුමාන් එජාප නායකයාට කියා සිටියේය.ඉන් පසුව එජාප නායකයා මන්ත්‍රී කණ්ඩායම් රැස්වීමට පැමිණියේය. රැස්වීම ආරම්භයේදීම නැඟි සිටියේ විපක්ෂයේ ප්‍රධාන සංවිධායක ජෝන් අමරතුංග මන්ත්‍රීවරයාය.“බුද්ධික මන්ත්‍රිතුමාට මේ රැස්වීමේ ඉන්න බැහැ. එතුමාගේ පක්ෂ සාමාජිකත්වය තහනම් වෙලා තියෙන්නේ.” මන්ත්‍රී ජෝන් අමරතුංග කියා සිටියේය.ඒ සමඟම එජාප නායකයා කියා සිටියේ ව්‍යවස්ථාව අනුව මේ කණ්ඩායම් රැස්වීමේ සිටිය හැක්කේ එජාප සාමාජිකයකුට පමණක් බවය.ඒ සමඟම මන්ත්‍රී බුද්ධික නැඟි සිටියේය. “මට අදහස් දැක්වීමට අවශ්‍යයි. මගේ පක්ෂ සාමාජිකත්වය අත්හිටවූ ලිපිය ලැබුණේ ගිය සඳුදා. නමුත් එම ලිපියේ ඇති චෝදනා මා ප්‍රතික්ෂේප කරනවා.මගේ පක්ෂ සාමාජිකත්වය අත්හිටුවීම මා පිළිගන්නේ නැහැ. නායකතුමනි ඔබ කියනවා මගේ පක්ෂ සාමාජිකත්වය තහනම් බව, නමුත් මගේ ලිපියේ තිබෙන්නේ පක්ෂ සාමාජිකත්වය අත්හිටවූ බවයි.ඇත්තටම සාමාජිකත්වය අත්හිටුවීමක් විතරයි. එහෙමනම් මට මේ කණ්ඩායම් රැස්වීමේ ඉන්න අයිතියක් තිබෙනවා” මන්ත්‍රී බුද්ධික කියා සිටියේය.ඒ වගේම තමයි නායකතුමනි ඔබ මීට පෙර කියා තිබුණා. මේ මන්ත්‍රී කණ්ඩායම් රැස්වීමේ එජාපයේ දේශපාලන කටයුතු ගැන කතා කළ නොහැකි බව. මෙහි කතා කළ හැක්කේ පාර්ලිමේන්තු කටයුතු ගැන පමණක් බව ඔබ කියා සිටියා. ඒ නිසා මා මෙහි සිටින්නේ පාර්ලිමේන්තු මන්ත්‍රීවරයකු විදියට. මගේ සාමාජිකත්වය අත්හිටුවා තිබෙන්නේ එජාපයට නම් ගැටලුවක් පැන නඟිනවා. මට මේ මන්ත්‍රී කණ්ඩායම් රැස්වීමේ සිටිය හැකියි.මීට පෙර එජාප අර්බුදය ගැන මන්ත්‍රී කණ්ඩායමේ සාකච්ඡා කළ නොහැකි බවයි ඔබ කීවේ. මට පෙනෙන්නේ ඔබතුමාම පක්ෂ ව්‍යවස්ථාව කඩ කරනවා.” එසේ කියමින් මන්ත්‍රී බුද්ධික සිය අසුනේ හිඳ ගත්තේය.ඒ සමඟම එජාප මන්ත්‍රී කණ්ඩායමේ සියලු දෙනා තුෂ්නිම්භූතව මන්ත්‍රී බුද්ධික දෙස බලා සිටියේය. “බුද්ධික මන්ත්‍රීතුමාට දින 7 ක් දීලා තිබෙනවා නිදහසට කරුණු කියන්න. ඒ නිසා ඊට පසුව මේ ගැටලුව නිමාවට පත් වේවි.” එජාප නායකයා කියා සිටියේය.ඉන් පසුව නැවතත් මන්ත්‍රී බුද්ධික නැඟි සිටියේය. “මම එජාපයට ආදරෙයි. මගේ විශ්වාසය මේ පක්ෂයේ නායකයා ඔබතුමා කියායි. මං මේ රැස්වීමෙන් නැඟිටලා යනවා.මං ගිය පසු එජාපයේ දේශපාලන කටයුතු ගැන කතා කිරීමේ අයිතිය මේ මන්ත්‍රීවරුන්ට ලැබෙනවා. ඒ වගේම මා දැනගන්න කැමැතියි මට පාර්ලිමේන්තුවේ කතා කිරීමට වෙලාව වෙන්කර දෙන්නේ කවුද මන්ත්‍රී බුද්ධික විමසා සිටියේ එජාප නායකයාගෙනි.ඒක විපක්ෂයේ ප්‍රධාන සංවිධායකතුමා එක්ක කතා කරලා ලබා ගන්න.” එජාප නායකයා කියා සිටියේය.ඉන් පසුව මන්ත්‍රී බුද්ධික එජාප මන්ත්‍රී කණ්ඩායම් රැස්වීමෙන් පිටව ගියේය. ඒ සමඟම නැඟි සිටියේ මන්ත්‍රී දයාසිරි ජයසේකරය. “නායකතුමනි බුද්ධිකගේ මේ ගැටලුව සුහදව විසඳා ගමු. අපි මේ මොහොතේ පළි ගැනීමේ චේතනාවෙන් බැහැර විය යුතුයි.ඒ වගේම අප සාමුහිකව වැඩ කළ යුතුයි.” මන්ත්‍රී දයාසිරි එජාප නායකයාට කියා සිටියේය.“බුද්ධික මන්ත්‍රීතුමා කොළඹ මගේ රැස්වීම් කීපයකට සහභාගි වුණා. එතුමා දිවා රෑ නොබලා පසුගිය පළාත් පාලන මැතිවරණයේදී වැඩ කළේ. මා හිතන්නේ මන්ත්‍රී බුද්ධික වෙනත් කණ්ඩායම් දිනවීමට වැඩ කළේ නෑ.ඒ වගේම එතුමා පසුගිය මැතිවරණ සමයේ නායකතුමා විවේචනය කරනවා මා දුටුවේ නැහැ.” මන්ත්‍රිනි රෝසි කියා සිටියාය.ඉන් අනතුරුව නැඟී සිටියේ කුරුණෑගල දිසා එජාප මන්ත්‍රී අශෝක් අබේසිංහය. “බුද්ධික පසුගිය පළාත් පාලන මැතිවරණ කටයුතුවලට සහාය දුන්නා. කුරුණෑගල එජාපය දිනවීමට ඔහු කැපවී වැඩ කළා.ඒ නිසා ඔහුට සාධාරණය ඉෂ්ට විය යුතුයි.” මන්ත්‍රී අශෝක් අබේසිංහ කියා සිටියේය.මන්ත්‍රී දයාසිරි ජයසේකර ද මන්ත්‍රී බුද්ධික පසුගිය පළාත් පාලන මැතිවරණයේදී කළ මෙහෙය අගය කළේය.මන්ත්‍රී බුද්ධිකට සිදුවූ අසාධාරණය පිළිබඳව එජාප නියෝජ්‍ය නායකවරු දෙදෙනා වන සජිත් පේ‍්‍රමදාස සහ කරු ජයසූරිය සිය විරෝධය කණ්ඩායම් රැස්වීමේදී ප්‍රකාශ කළේය.එමෙන්ම මන්ත්‍රී රුවන් විජයවර්ධන සහ මන්ත්‍රි හරින් ප්‍රනාන්දු මන්ත්‍රී කණ්ඩායම් රැස්වීමේදී ඉල්ලා සිටියේ බුද්ධිකගේ ප්‍රශ්නයට සාධාරණය ඉටුකරන ලෙසටය. ඔහුගේ පක්ෂ තහනම ඉවත් කරන ලෙස ද එම මන්ත්‍රිවරු එජාප නායකයාගෙන් ඉල්ලා සිටියහ.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=ab1110237</link>
    <topic>සැමට සමෘද්ධිය</topic>
    <author/>
    <content>තුන්වැනි සිතිවිල්ලඅප රටේ සුබසාධන ව්‍යාපාර පටන් ගත්තේ සුද්දාගේ කාලයේ සිටය. දෙවන ලෝක යුද්ධ සමයේ හිඟ ආහාර ද්‍රව්‍ය සමාගම් කඩෙන් ලබාගැනීමට ලබාදුන් කූපන් පොතේ සිට විවිධ ආකාරයේ සහනාධාර ක්‍රම ක්‍රියාත්මක විය. ඒ එක ක්‍රමයකින්වත් සහනාධාර ලබන්නා සහනාධාර එපා කියන ශක්තිමත් තැනට ගෙන ඒමේ වැඩපිළිවෙළක් තිබුණේ නැත. නමුත් සමෘද්ධි ව්‍යාපාරයේ එම ජාතික කර්තව්‍ය නිසි අයුරින් ඉටුකිරීමට ඇති කරන ලද්දකි.1994 පිහිටුවූ පොදුජන එක්සත් පෙරමුණු රජයේ ප්‍රධානතම ව්‍යාපෘතියක් වූයේ මෙයයි. මේ සඳහා බඳවාගත් නිලධාරීන් බොහෝ විට සැදුම් ලද්දේ වසර 17ක සාපයෙන් බැට කෑ කිසිදු රැකියාවක් ලබාගැනීමට නොහැකි වූ පවුල්වල දෙමවුපියන්ගේ දරුවන් ගෙනි.ආරම්භ කරන විට පවුල් ලක්ෂ 20කට ආසන්න ප්‍රමාණයක් පුද්ගලයන් වශයෙන් බැලුවහොත් ලක්ෂ 70කට වැඩි පිරිසක් සහනාධාර ලැබීමට සුදුසුකම් ලැබූහ. නිලධාරීන් හැටියට බඳවාගත් 30000කට ආසන්න ප්‍රමාණයෙන් හරි අඩක් පසුව කෘෂිකර්ම පර්යේෂණ සහකාර නිලධාරීන් ලෙස ගොවිජන සේවා දෙපාර්තමේන්තුවට අනුයුක්ත විය. ඉතිරි අය සමෘද්ධි සංවර්ධන නිලධාරීන් ලෙස මෙම මහා ව්‍යාපාරයට ප්‍රාණය දුන්නේය.මේ ව්‍යාපාරය තුළ සහනාධාර ලබා දීමට වඩා වැදගත් වූ රක්ෂණ ක්‍රමයක්, ඉතිරි කිරීමේ ක්‍රමයක්, ශිෂ්‍යත්ව ක්‍රමයක්, ස්වයං රැකියා සඳහා මඟ පෙන්වීමේ ක්‍රමයක් පමණක් නොවී ප්‍රදේශයේ සංවර්ධන ව්‍යාපෘති ක්‍රියාත්මක කිරීමේ ක්‍රමයක් ද ගැබ්වී තිබීම ඉතා වැදගත්ය. සමෘද්ධියෙන් කළේ මොනවාදැයි ඇසීමට තරම් සමහරුන් ගුණමකු වුවත් 1994 වන විට තිබූ සමස්ත ජනතාවගේ දිළිඳුකම 28.8%ක් වූ අතර එය 2000 වනවිට 22.7% දක්වා අඩුවීමටත් 2006 දී එය 15.2% දක්වා ද 2010 වන විට 8.9% කින් ද කැපී පෙනෙන ලෙස පහත බැසීමට හේතු කාරණා වූ ප්‍රධානතම සාධකය සමාජයේ උපකාර ලැබිය යුත්තා පසුපස ගොස් උපකාර කරන, සමෘද්ධි ව්‍යාපාරය බව පැවසීම අතිශයෝක්තියක් නොවේ.සමෘද්ධි ව්‍යාපාරයට මෙන්ම එය ඇති කළ රජයටත් බොහෝ සේ ඇලුම් කළ 1994 දී හිරිමල් වයසේ සිටි තරුණ සමෘද්ධි සංවර්ධන නිලධාරියා, නිලධාරිනිය මෙන්ම ඊට එක්වූ උපාධිධාරී සමෘද්ධි කළමනාකරුගේ කැපවීම ද අගය කළ යුතුය. එය දේශපාලන වශයෙන් ද ප්‍රගතිශීලී ආණ්ඩුව ආරක්ෂා වීමට විශාල හේතුවක් වූ බව අප පිළිගත යුතුව ඇත. 2001 එ.ජා.ප. රජය පිහිටුවූ පසු වැඩිම කෙනෙහිලිකම්වලට ලක් වූ නිලධාරීන් වූයේ සමෘද්ධි සංවර්ධන නිලධාරියාය. ඒ සමයේ ප්‍රසිද්ධියේ සමෘද්ධි නිලධාරීන් හම ගැසිය යුතුය කියූ අවස්ථා ද විය.සමෘද්ධි සංවර්ධන නිලධාරීන්ට ප්‍රධාන ගැටලුවක් පැවතුණි. ඒ විශ්‍රාම වැටුපක් ලබා ගැනීම පිළිබඳ ප්‍රශ්නයයි. 1994 සිට 2005 දක්වාම නොවිසඳුනු මෙම ප්‍රශ්නයට නිසියාකාරයෙන් විසඳුම් සෙවීම ඇරඹුණේ 2005 මහින්ද රාජපක්ෂ ජනාධිපතිතුමන්ගේ ආගමනයත් සමඟය. කවුදෝ විශ්‍රාම වැටුපක් ගැන කථා කරද්දී “තාමත් අර සමෘද්ධි කොල්ලො ටිකටවත් විශ්‍රාම වැටුප හදන්න බැරිවුණා, අපි එතැනිනුයි පටන් ගත යුත්තේ.” කියා කීමට තරම් ඔවුන්ගේ සේවය ඇගයූ ආදරණීය නායකයා ලෙස ජනාධිපතිතුමා මේ ප්‍රශ්නයට ගැඹුරින් මැදිහත් විය.2010 දී බැසිල් රාජපක්ෂ මැතිතුමන් යටතේ වූ ආර්ථික සංවර්ධන අමාත්‍යාංශයට සමෘද්ධි ව්‍යාපාරය පැවරීම ජනාධිපතිතුමාගේ අවශ්‍යතාවය ඉටු කිරීමට මහා පිටුවහලක් වූවා මට මතකය. බැසිල් රාජපක්ෂ ඇමැතිතුමාගේ අමාත්‍යාංශයේ නියෝජ්‍ය අමාත්‍යවරයා ලෙස එතුමා මට පැවරූ ප්‍රධාන හා පළමුවන රාජකාරිය වූයේ අදාළ නිලධාරීන් සමඟ සමස්ත කමිටුවක ප්‍රධානියා ලෙස දින 45ක් තුළ සමෘද්ධි ව්‍යාපාරයේ ඉදිරි ගමන් මඟ සම්බන්ධයෙන් මෙන්ම විශේෂයෙන් ම සමෘද්ධි සංවර්ධන නිලධාරීන්ගේ විශ්‍රාම වැටුප් අවශ්‍යතාව ඉටු කිරීමේ හැකියාව පිළිබඳ ප්‍රායෝගික වාර්තාවක් ලබාදීමයි. හරියටම දිනයට පාර්ලිමේන්තුවේ දී වාර්තාව අමාත්‍යතුමන්ට භාරදුනිමු.දැන් සමෘද්ධි කොමසාරිස් ජෙනරාල් දෙපාර්තමේන්තුව හා සමෘද්ධි සංවර්ධන අධිකාරිය එක්කොට ඊට සමගාමී කාර්යයවල යෙදුණු උඩරට ගැමි පුනරුත්ථාපන දෙපාර්තමේන්තුව ද එක්කොට බැසිල් රාජපක්ෂ අමාත්‍යවරයා ඉදිරිපත් කළ කැබිනට් පත්‍රිකාවට අනුව දිවි නැඟුම ඒකාබද්ධ ග්‍රාමීය සංවර්ධන දෙපාර්තමේන්තුව නිර්මාණය කර ඇත. පසුව ඊට ශ්‍රී ලංකා දක්ෂිණ සංවර්ධන අධිකාරිය ද, ශ්‍රී ලංකා උඩරට සංවර්ධන අධිකාරිය ද එක්වේ. එක සමාන අරමුණුවල යෙදුණු ආයතන කිහිපයක් එක්කිරීම ජාතික වශයෙන් ඉතාම පිරිමැසුම් දායක, කාර්යක්ෂම වැඩපිළිවෙළක් ලෙස ද, එමෙන්ම ඒ තුළින් සමෘද්ධි සංවර්ධන නිලධාරියාට විශ්‍රාම වැටුපක් හිමි තෘප්තිමත් අයකු ලෙස ජාතික සේවයට වැඩි වැඩියෙන් කැපවීම ධෛර්යය ලැබීම ද ඉතා වැදගත්ය. සමෘද්ධි බැංකු ද යෝජිත දෙපාර්තමේන්තුවට අයත් වත්කම් ලෙස වඩාත් ශක්තිමත්ව ක්‍රියාත්මක වීමට නියමිතය.දෙපාර්තමේන්තු අධිකාරි බවට පත්කර විකුණා දැමූ යුගයක් පසු කළ අප අද අරමුණ කරා යන ගමන වඩා ශක්තිමත් කර අධිකාරියක්, දෙපාර්තමේන්තුවක් කිරීමේ අලුත් අත්දැකීමක් මහින්ද චින්තනයෙන් ලැබීමට වාසනාවන්ත වීමු. ඒ සමඟම යුතුකම ඉටුවන සමෘද්ධි සංවර්ධන නිලධාරියාට ද මහා වගකීමක් පැවරේ. ඒ වඩා වැඩියෙන් ආසියාවේ ආශ්චර්යවත් රට නිර්මාණය කිරීමේ දී අත්‍යවශ්‍ය කොටසක් වන දිළිඳුකම තුරන් කිරීමේ කාර්යයට අවංකවම වැඩි වැඩියෙන් දායක වීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=af1110231</link>
    <topic>විශ්‍රාම ගිහින් මාසෙකින් විශ්‍රාම වැටුප ගෙවන්න දැන් පුළුවන්</topic>
    <author>ඉනෝකා සමරවික්‍රම</author>
    <content>විශාම වැටුප් දෙපාර්තමේන්තුවේ අධ්‍යක්ෂ ජනරාල් කේ. ඒ. තිලකරත්නගුරු සේවයේ යෙදී විශ්‍රාම ලැබු ගුරු මහත්මයකු සිය විශ්‍රාම වැටුප ලබා ගැනීමට අදාළ කටයුතු කර ගැන්ම සඳහා වසර කිහිපයක්ම ඈත ගමේ සිට කොළඹ පැමිණියේය. අවසානයේ ඔහුට විශ්‍රාම වැටුප ලැබුණේ රෝගියකුව ඇඳට වැටුණු පසුවය. මේ එක් අයකුගේ කතාවක් නොව, මීට කලකට පෙර විශ්‍රාම ගිය රජයේ සේවකයන්ගෙන් බොහෝ දෙනකුට අත්වූ ඉරණම පිළිබඳ කනගාටුදායක කතාවේ එක් පැත්තකි.දැන් විශ්‍රාම වැටුප් දෙපාර්තමේන්තුවේ එවැනි ප්‍රමාදයක් නැද්ද?කෙනකුට ප්‍රශ්නයක් මතුවන්නට පුළුවනි. එවැනි ප්‍රමාදයක් තිබේනම් ඉකුත් දා මලයාසියාවේ පුත්‍රරාජ නගරයේ සයිබර් බීච් හෝටලයේ පැවැති “අනාගතය සඳහා රාජ්‍ය සමුළුවේදී” (Future government award - 2011) දකුණු ආසියාවේ රටවල් අතරින් හොඳම රාජ්‍ය ආයතනයට හිමි සම්මානය ශ්‍රී ලංකාවේ විශ්‍රාම වැටුප් දෙපාර්තමේන්තුවට ලැබේවි ද?මේ ප්‍රශ්න දෙකටම පිළිතුරු දැනගැනීම සඳහා අපි ඉකුත් දා විශ්‍රාම වැටුප් දෙපාර්තමේන්තුවේ අධ්‍යක්ෂ ජනරාල් කේ. ඒ. තිලකරත්න මහතා හමු වූයෙමු.රජයේ සේවයේ නියුතු ස්ථිර විශ්‍රාම වැටුප් ලබන්නන් ලක්ෂ දහයක් පමණ මේ වන විට සිටින අතර ඉන් විශ්‍රාමිකයෝ හාරලක්ෂ අසූහයදාහක් විශ්‍රාම වැටුප් ලබන්නෝ වෙති. මේ සඳහා වාර්ෂිකව රුපියල් කෝටි දහදාහක් පමණ වැය වේ. එමෙන්ම කොළඹ දිස්ත්‍රික්කයට එක මාසයකට විශ්‍රාම වැටුප් සඳහා කෝටි එකසිය තිස්පහක් මුදා හරිනු ලැබේ. මෙබඳු තත්ත්වයක් යටතේ විශ්‍රාමිකයන් සඳහා එම වැටුප කඩිනමින් ලබාදීමට විශ්‍රාම වැටුප් දෙපාර්තමේන්තුව ක්‍රියාත්මක වන්නේ කෙසේ ද?“ලංකාවේ තිබෙන සමාජ ආරක්ෂණ ප්‍රතිපාදන ලබා දෙන දෙපාර්තමේන්තුව තමයි විශ්‍රාම වැටුප් දෙපාර්තමේන්තුව. රාජ්‍ය ආදායමින් සියයට දහයක් වියදම් වන්නේ විශ්‍රාම වැටුප සඳහා. විශ්‍රාමිකයන්ට උපරීම සේවයක් ලබාදීමයි අපේ අරමුණ. ඒ අනුව තමයි අපි ‘e’ ව්‍යාපෘතිය ආරම්භ කළේ.”“රාජ්‍ය ආයතනවලින් ලබා දෙන සේවය වඩා නම්‍යශීලි වීමට නම් එය කඩිනම් කිරීමට නම් කළ යුතු එකම දෙය තොරතුරු තාක්ෂණය කියලා අපි හිතුවා.පසුගිය කාලෙදි බොහෝ රාජ්‍ය ආයතන විශේෂයෙන්ම ආගමන විගමන දෙපාර්තමේන්තුව, මෝටර් රථ දෙපාර්තමේන්තුව, රෙජිස්ටාර් ජනරාල් දෙපාර්තමේන්තුව ‘ඥ’ ව්‍යාපෘතිය ආරම්භ කළා. අපටත් ඕනැ වුණා. අපේ දෙපාර්තමේන්තුවේ එය ආරම්භ කරන්න මේ සඳහා මූල්‍ය පහසුකම් ලබා දෙනු ලැබුවේ ලෝක බැංකුවයි. ගුරුහරුකම් ලබා දෙනු ලැබුවේ ශ්‍රී ලංකා තොරතුරු හා සංනිවේදන තාක්ෂණ නියෝජිතා අයතනයයි.එම ආයතනයේ මඟ පෙන්වීම යටතේ තමයි අපි විශ්‍රාම වැටුප් දෙපාර්තමේන්තුවට තොරතුරු තාක්ෂණය ලබා ගත්තේ.“මුලින්ම අපි නියැදියක් හැටියටයි මෙය භාවිත කරනු ලැබුවේ. මේ වන විට අපි ව්‍යාපෘතිය අවසන් කර ඉවරයි. කොළඹ, සීතාවක, මොරටුව, ප්‍රාදේශීය ලේකම් කාර්යාල, බන්ධනාගාර දෙපාර්තමේන්තුව, සිවිල් ආරක්ෂක දෙපාර්තමේන්තුව, දුම්රිය දෙපාර්තමේන්තුව යන ආයතන හරහා තමයි මුලින්ම මෙය ක්‍රියාත්මක කරනු ලැබුවේ. මෙය ඉහළ සිට පහළට ගමන් කරන ව්‍යාපෘතියක්.”විශ්‍රාම වැටුප් දෙපාර්තමේන්තුව තුළ ප්‍රධාන ක්‍රියාවලි හයක් යටතේ කාර්යයන් සිදු කැරේ.ලියාපදිංචි කිරීමේ ක්‍රියාවලිය, අරමුදල් කළමනාකරණ ක්‍රියාවලිය, පාරිතෝෂික ගෙවීමේ ක්‍රියාවලිය, මාසික විශ්‍රාම වැටුප් ගෙවීමේ ක්‍රියාවලිය හා විමසුම් කළමනාකරණ ක්‍රියාවලිය වශයෙනි. එක් දවසකට විශ්‍රාම වැටුප් දෙපාර්තමේන්තුව දුරකථන ඇමතුම් තුන්දහසක් පමණ ලැබෙන අතර, ලිපි විශාල සංඛ්‍යාවක් ද ලැබේ. ‘ඥ’තාක්ෂණය යටතේ සිදුකර ඇති වෙනස්කම් බොහොමයකි.විශ්‍රාම වැටුප් අධ්‍යක්ෂ ජනරාල් කේ. ඒ. තිලකරත්න මහතා ඒ පිළිබඳව අදහස් දක්වනුයේ මෙසේ ය.“මේ වන විට අපි හාරලක්ෂ අසූහය දහසකගේ මාසික විශ්‍රාම වැටුප් ගෙවීමේ තොරතුරු අන්තර්ජාලයට යොමුකර තියෙනවා. ඕනෑම කෙනකුට තම විශ්‍රාම වැටුප් අංකය අන්තර්ජාලයට යොමු කිරීමෙන් ඒ තොරතුරු ලබා ගැනීමේ හැකියාව තිබෙනවා. එමෙන්ම අදාළ සේවා කඩිනමින් ලබාදීම සඳහා විමසීම් කවුළු අරඹා තියෙනවා. සියලුම සේවා එකම ස්ථානයකදී ලබාගැනීමට ඉඩකඩ සැලැසෙනවා. මීට අමතරව අපි මහජනතාවට දුරකථන අංකයක් ලබාදීලා තියෙනවා. ඒ 1970. ඕනෑම කෙනකුට මේ අංකයට ඇමැතීමෙන් අදාළ තොරතුරු කඩිනමින් ලබාගැනීමට පුළුවන්.”ඉතා හොඳ සේවා පරිසර තත්ත්වයක් යටතේ කාර්යාල නිලධාරීන්ට සේවය කළ හැකි වාතාවරණයක් වර්තමානයේ මේ දෙපාර්තමේන්තුව තුළ ඇති අතර දෙපාර්තමේන්තුවේ මාණ්ඩලික නිලධාරීන්ට ලැප්ටොප් පරිගණක ද ලබා දී ඇත. එමෙන්ම නොමිලේ අන්තර්ජාල පහසුකම් ද ලබා දී තිබේ. ඊ ව්‍යාපෘතියට අවශ්‍ය විශාල පරිගණක ජාලයක් දෙපාර්තමේන්තුව තුළ ක්‍රියාත්මක වේ. මේ අනුව මාණ්ඩලික නිලධාරීන්ට තම නිවෙසේ සිට වුවද කටයුතු කිරීමට පුළුවන් තරමට විශ්‍රාම වැටුප් දෙපාර්තමේන්තුව නවීකරණය වී ඇත.“අපේ දෙපාර්තමේන්තුවට මානව සම්පත් තිබෙනවා. එමෙන්ම කාර්යක්ෂම කඩිනම් සේවාවක් ලබාදීමට මේ දෙපාර්තමේන්තුවේ සියලු දෙනාම වගකීමෙන් කටයුතු කරනු ලබනවා. අපේ දෙපාර්තමේන්තුවේ කාර්යය මණ්ඩලයට විටින් විට විවිධ පුහුණු වැඩසටහන් ලබා දී තිබෙනවා. ඉදිරියේදී වෙබ් අඩවි හරහා විශ්‍රාම වැටුප් දෙපාර්තමේන්තුව ක්‍රියා කිරීමට කටයුතු කරනවා.ඒ අනුව අනාගතයේදී ශ්‍රී ලංකාවටම ගැළපෙන විශ්‍රාම වැටුප් ජාලයක් සැකසීම සඳහා තොරතුරු තාක්ෂණය ඉහළින් යොදා ගනු ලබනවා. මේ සෑම දෙයකින්ම අපි බලාපොරොත්තු වන්නේ ඉතා හොඳ මහජන සේවාවක් ලබාදීමටයි.”“ඒ අනුව ඉදිරියේදී යම් අයකු විශ්‍රාම ගොස් එළැඹෙන ඊළඟ මාසයේදී ඔහුගේ හෝ ඇයගේ විශ්‍රාම වැටුප ලබාදීමටත්, විශ්‍රාමිකයකු මියගියහොත් එළැඹෙන ඊළඟ මාසයේ සිට ඔහුගේ දරුවන්ට හා භාර්යාවට ලැබීම් ලබාදීමට කටයුතු කරනු ලබනවා. විශ්‍රාමිකයකුට විශ්‍රාම වැටුප් සම්බන්ධව තමන්ට තිබෙන ගැටලු විසඳා ගැනීමට අපගේ 1970 අංකයට හෝ මාලිගාවත්තේ පිහිටි අපගේ දෙපාර්තමේන්තුවේ සේවා කවුළුවට පැමිණෙන්න පුළුවන්.සම්මානයට පාත්‍ර වීම ගැන ඔබට ඇත්තේ මොන වගේ හැඟීමක් ද?“අපගේ සේවය ඇගැයීම ගැන තිබෙන්නේ නිහතමානී සතුටක්. මේ සම්මානය ලැබීමට මගේ දෙපාර්තමේන්තුවේ ඉහළම නිලධාරියාගේ සිට සුළු සේවකයා දක්වාම සහාය ලැබුණා. සිංගප්පූරුවේ “අනාගතය සඳහා රාජ්‍ය සමුළුව“ විසින් සංවිධානය කරන ලද සම්මානය සඳහා චීනය, ඉන්දියාව ඇතුළු රටවල් 21 ක් ඇගැයීමට ලක් කෙරුණා. මේ සඳහා නියෝජිතයන් දෙසීයක් පමණ සහභාගි වුණා.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=af1110232</link>
    <topic>පොලිසිය විවේචනය කිරීමේදී මාධ්‍ය සදාචාරාත්මක විය යුතුයි</topic>
    <author>සංවාද සටහන සරත් පෙරේරා</author>
    <content>අපේ සමාජයේ නීති කඩකරන්නන්ට අපරාධකාරයන්ට තැනක් නැතැයි ද ප්‍රබල සමාජ උවදුරක් වන නිත්‍යනුකූල නොවන ගිනිඅවි හා මත්ද්‍රව්‍ය උවදුර දුරලීමට පොලීසිය කාර්යක්ෂමව කටයුතු කරමින් සිටින බව ද පරිපාලන කටයුතු පිළිබඳ ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා පවසයි.‘සිළුමිණ’ සමඟ සම්මුඛ සාකච්ඡාවකට එක්වෙමින් නියෝජ්‍ය පොලිස්පතිවරයා මේ ප්‍රකාශය කළේය. එහිදී ඇසු ප්‍රශ්න කිහිපයක් හා ඒවාට නවරත්න මහතා දුන් පිළිතුරු මෙසේ ය.පාතාලය ගැන යළිත් සමාජ අවධානය යොමු වෙලා. පාතාලය මැඬලීමට ගන්නා වත්මන් වැඩපිළිවෙළ ගැන පොලිස් ප්‍රධානියකු ලෙස ඔබ කුමක් ද කියන්නෙ?මහින්ද චින්තන වැඩ පිළිවෙළ තුළ ආරක්ෂක ලේකම් ගෝඨාභය රාජපක්ෂ මහතාගේ මඟපෙන්වීම මත සාමය සුරක්ෂිත කරලීමට පොලීසිය ක්‍රියාමාර්ග ගන්නවා. දැනට දීප ව්‍යාප්තව මහජන උවදුරක් වශයෙන් පවතින දරුණු අපරාධකාරයන් මැඬලීමට කාර්යක්ෂමව ක්‍රියාත්මක වන අතරම දිනපතා සිදුවන සෙසු අපරාධ සම්බන්ධයෙන් ඒවා අවම කිරීමට ද අවශ්‍ය ක්‍රියාමාර්ග ගනිමින් සිටිනවා.සමාජයේ ගුණ ධර්ම නොසිතූ අයුරින් නොසලකා හරිමින් අතළොස්සක් වන පුද්ගලයන්ගේ නොමග යෑම් නිසා එම පුද්ගලයන් අපරාධවලට යොමු වෙනවා. එයින් සමාජයේ විනය පවත්වාගෙන යාමට වගකිව යුතු පොලීසිය ඇතුළු අනෙක් සියලුම ආයතනවල ද වගකීමක් වශයෙන් පවතින විනය ගරුක සමාජයක් ගොඩනැංවීම සඳහා අභියෝග එල්ල වී තිබෙනවා.කුඩා කල පටන් දරුවකු යහමඟට ගැනීමට අවුරුදු දහස් ගණනක් පැරැණි අපේ සංස්කෘතිය හා ආගමික ඉගැන්වීම්වලින් ලොකු පිටුබලයක් ලැබෙනවා. වැඩිහිටියන් ඇතුළු මුළුමහත් සමාජයම අපේක්ෂා කරන්නේ සාරධර්මවලින් පිරුණ ගුණ ගරුක විනය ගරුක සමාජයක් ගොඩ නැංවීමටයි. එවැනි සමාජයක නීති කඩකරන්නන්ට අපරාධකාරයන්ට තැනක් නැහැ.අපරාධ කරුවන් ගැන කතා කරන විට ඒ සමඟම පැන නඟින ඊළඟ කරුණ වන්නේ නීති විරෝධි ගිනිඅවි භාවිතයයි. මේ නීති විරුද්ධ අවි නිත්‍යනුකූල අවි තරමටම නිදහසේ සංසරණය වන බව පෙනී යනවා.නීත්‍යනුකූල සමාජයක රටේ පවතින නීතියේ ආධිපත්‍ය පැවැතිය යුතුයි. නීතියට ඉහළින් කිසිවකුට යන්න බැහැ. ජන ජීවිතවලට විශාලම අනතුර වන නීති විරෝධී අවි ආයුධ සමාජයේ සංසරණය වීම අපරාධ වැඩිවීමට හේතු වන බව අමුතුවෙන් කිව යුතු නැහැ. අවි පරිහරණය සඳහා අනුමැතිය ලැබු ආයතන වන ත්‍රිවිධ හමුදාව, පොලීසිය හැරුණ විට නීති විරුද්ධ පුද්ගලයන් අතට තුවක්කු හෝ බෝම්බ පත්වීම සම්පූර්ණයෙන් නැවැත්වීම අනිවාර්යයෙන් කළ යුත්තක්.සමාජයක් හැටියට මහජන හැඟීම් අනුව සිදුවන කලකෝලහාල හෝ ගැටීම් ස්වභාවික වන නමුත් මෙම අවස්ථාවලදී නීති විරෝධී ගිනිඅවි හෝ බෝම්බ පරිහරණයට ගැනීම සිදුවන විනාශය තවත් බරපතළ කරවන්නකි. මෙම නීති විරෝධී අවි ආයුධ හා බෝම්බ ඒවා අත දරන්නන් ද සමඟ අත්අඩංගුවට ගැනීමට පොලිස් දෙපාර්තමේන්තුව සැම විටම ක්‍රියා කරන අතර පොදු මහජනතාවගෙන් මේ සම්බන්ධයෙන් තොරතුරු අපේක්ෂා කරමු. මේ නීති විරුද්ධ අවි සඟවා ඇති තැන් පිළිබඳව ආරක්ෂක අංශ දැනුවත් කිරීමෙන් මහජනතාවට ද මෙහිදී විශාල සේවයක් කළ හැකිය.කොතරම් දැඩි නීති පැනවූවත් අදටත් අඩුවක් වී නැති මත්ද්‍රව්‍ය ජාවාරම තුරන් කරලීමට පොලීසියට නොහැකි වී ඇත්තේ ඇයි?මෙවැනි උවදුරු සම්පූර්ණයෙන් මැඬලීමට නම් එයට මුළුමහත් සමාජයේම සහාය පොලීසියට ලැබිය යුතුයි. අද සමාජයේ සිදුවන මත්කුඩු ජාවාරම්වලින් විශාල විනාශයක් සමාජයේ පැවැත්මට කරමින් තිබෙනවා. මෙම තත්ත්වය සම්පූර්ණයෙන් තුරන් කිරීමට කටයුතු කිරීම අත්‍යවශ්‍ය බව පිළිගන්නවා. එය පොලිසියේ ද වගකීමක් වෙනවා. පොලිස් නිලධාරීන් දිවා රෑ අව්ව වැස්ස තම පහසුකම් නොබලා කරන පොලිස් රාජකාරි වගකීමෙන් ඔබ්බට ගොස් තම ජීවිත පවා කැප කිරීමෙන් කටයුතු කරන අවස්ථා ද තිබෙනවා. පොලීසිය මෙලෙස කැපවීමෙන් කටයුතු කළත් යම් අඩුපාඩුවක් ඇස ගැසුණ විට පොලීසිය සමාජයේ නිර්දය විවේචනයට ලක්වීම ද අප අත්දකිමින් සිටිනවා.පොදු මහජනතාවට බියෙන් සැකෙන් තොර සමාජයක් නිර්මාණය කිරීම සඳහා පොලිස් දෙපාර්තමේන්තුව හා සෑම නිලධාරියෙක්ම මහජනතාවගේ සේවකයෙක් ලෙස කැපවී ක්‍රියා කිරීම අනිවාර්ය වගකීමක් වෙනවා. ඇතැම් මාධ්‍ය ආයතන රහසිගත පුද්ගලික න්‍යාය පත්‍ර ඔස්සේ ඔවුන්ගේ අලෙවි භාණ්ඩයක් බවට පොලිස් සේවය පත්කර ගැනීම මගේ කල්පනාව අනුව නොසිදුවිය යුත්තක්.පොලීසියේ වැරැදි ඇත්නම් ඒවා පෙන්වීමට මාධ්‍යයටත් අයිතියක් තිබෙනවා නේද?පොලීසියේ වැරැදි ඇත්නම් සමාජයට පෙන්වා දීමේ වගකීමක් මාධ්‍යයට තිබුණත් සදාචාර විරෝධී ලෙස ඒක පාර්ශවික බාල ගණයේ විවේචන නොසිදුවිය යුත්තක් යැයි මා විශ්වාස කරනවා. අවුරුදු 145 ක් මේ දක්වා ක්‍රියාත්මක වූ පොලීසිය ඉදිරියට ද ප්‍රජාතන්ත්‍රවාදී සමාජයක ජීවිත හා දේපොළ ආරක්ෂාවට ක්‍රියාත්මක වීම අවශ්‍යයි.වැරැදි අඩුපාඩු අවම කරගනිමින් රටේ පුරවැසියන්ගේ උපරීම ආරක්ෂාව සැලසීම සඳහා සෑම ලොකු කුඩා පොලිස් නිලධාරියෙක්ම කැපවී ක්‍රියා කරනවා. ප්‍රජාතන්ත්‍රවාදී සමාජයක පැවැත්මට කාර්යක්ෂම පොලිස් සේවයක් අත්‍යවශ්‍යයි. එවැනි සමාජයක පොලීසිය නීතිය හා සාමය ආරක්ෂා කරන්නට කටයුතු කරන විට සාමකාමී ජන ජීවිතය සුරක්ෂිත කෙරෙනවා.නව පොලිස්පති ඉලංගකෝන් මහතාගේ සුහදශීලී ආකල්පමය ප්‍රවේශය තුළ අද පොලිස් සේවයේ මහජන මෙහෙවර තවත් ඉදිරියට ගොස් ඇති අතර සියලුම පොලිස් නිලධාරීන් තම රාජකාරි තෘප්තිමත්ව ඉටුකිරීම සේවයේ කාර්යක්ෂමතාව නැංවීමට ඉවහල් වී තිබෙනවා.පොලිසියෙන් කෙරෙන වැරැදි මෙන් පොලීසියට විරුද්ධව කෙරෙන වැරැදි ද රටේ සිදුවන ඇතැම් අපරාධ ද සාමය දිනු රටේ හොඳ නමට කළු පැල්ලම් ලෙස එකතු වෙමින් තිබෙනවා. මේ තත්ත්වය ගැන කියන්නේ කුමක් ද?කිසිවකු නීතිය අතට ගෙන ක්‍රියා නොකළ යුතුයි. රටක පොලීසියක් තිබෙන්නේ නීතිය හා සාමය ආරක්ෂා කරලීමටයි. යුක්තිය පසිඳලීම අධිකරණයට බාර කටයුත්තක්.රටේ සේනාධිනායකයා ලෙස ජනාධිපතිතුමා අභීතව දූරදර්ශීව ක්‍රියා කරමින් රටට දුන් නායකත්වය තුළ තිස් අවුරුද්දක කුරිරු කොටි ත්‍රස්තවාදය මෙරටින් අතුගා දැමීමට ආරක්ෂක හමුදා හා පොලීසිය සමත්වීම කිසිදා අමතක කළ නොහැකි ඉතිහාසයේ රන් අකුරින් ලියැවෙන සිද්ධියක්.එලෙස රටට දිනා දුන් සාමය තුළින් සෞභාග්‍යය කරා ගමන් කිරීමට රටවැසියාට මාර්ගය විවර කර ඇත. එම ගමනේ දී සාමය දිනාගත් රටේ නීතිය හා සාමය සුරැකීමට ආරක්ෂාව සැලසීම පොලීසියේ වගකීමක් ලෙස පවතී.සෑම අතින්ම සාමය උදාවීමෙන් පසු ශ්‍රී ලංකාව ඉදිරියට ගමන් කරන බව පැහැදිලියි. එය රටපුරා සිදුවන සංවර්ධන කටයුතුවලින් හොඳින් දැකිය හැකිය. මේ මාර්ගයේ ගමන් කිරීමෙන් ලෝකයේ රටවල් අතරින් ජීවත්වීමට සුරක්ෂිතම රට වශයෙන් ශ්‍රී ලංකාව පත් කරලීමට හැකි වනු ඇතැයි සිතමි.මහජන සේවය වඩාත් කාර්යක්ෂම කරන්න පොලීසිය හා මහජනතාව අතර ඇති සමීප බව වැඩි කරන්න නව ක්‍රියාමාර්ග ගෙන ඇති බව ඔබ කිව්වා...?ඔක්තෝබර් 1 වැනිදා සිට සෑම පොලිස් කොට්ඨාසයකම පැමිණිල්ලක් කරන්න එන ඕනෑම කෙනෙකුට ඒ පැමිණිල්ල කළ පසු ජ්‍යෙෂ්ඨ නියෝජ්‍ය පොලිස්පති ඒ ප්‍රදේශයේ ඉන්න නියෝජ්‍ය පොලිස්පති, කොට්ඨාස බාර නිලධාරියාගේ දිස්ත්‍රික්ක බාර නිලධාරියාගේ සියලුම දුරකථන අංක සඳහන් කරල පැමිණිල්ලේ ලදුපතක් දෙනවා.ජනතාවගේ ඕනෑම ප්‍රශ්නයක් සම්බන්ධයෙන් පැමිණිලිකරුට ජ්‍යෙෂ්ඨ නියෝජ්‍ය පොලිස්පතිවරයා දක්වා ඕනෑම වේලාවක දුරකථනයෙන් අමතල තම අවශ්‍යතාව ඉටුකරගන්න පුළුවන්. තවදුරටත් පොලීසිය මහජනතාවට සමීප කිරීමේ අභිලාෂයෙන් තමයි මේ පියවර අරන් තියෙන්නේ. පොලිස් මූලස්ථානයෙන් පොලිස් වාර්තා ලබාගැනීමට එන සෑම කෙනෙකුටම එම වාර්තා ලබාගන්නා තෙක් ප්‍රගතිය රාජ්‍ය තොරතුරු සේවාවෙන් 1919 දුරකථන අංකයෙන් ලබාගැනීමට ද තාක්ෂණික පහසුකම් සලසා තිබෙනවා.සියලුම රාජ්‍ය ආයතනවලින් රාජ්‍ය තොරතුරු සේවාවට මහජන සේවය සම්බන්ධයෙන් සපයා දී ඇති තොරතුරු අනුව ලංකාවෙන්ම පළමු ස්ථානය සඳහා ත්‍යාගය පොලීසිය ලබාගත්තා. එම ත්‍යාගය මේ සතිය මුල පොලිස්පතිතුමා, රංජිත් සියඹලාපිටිය ඇමැතිතුමා අතින් ලබා ගත්තා. මහජන සේවාව සම්බන්ධයෙන් නූතන තාක්ෂණය ඔස්සේත් පොලීසිය උපරීම කාර්යක්ෂමතාවයෙන් කටයුතු කරන බව මේ අනුව පේනවා.මහජනතාවට සෑහීමට පත්විය හැකි සේවාවක් ලබාදීම සඳහා පොලීසිය හැම විටම කටයුතු කරමින් සිටිනවා. සෑම ප්‍රාදේශීය පොලිස් කොට්ඨාසයකම පොලිස් නිලධාරීන් සඳහා උපදේශන වැඩසටහනක් ක්‍රියාත්මක කිරීමට පියවර ගත්තා. ඒ මඟින් පොදු මහජනතාව බලාපොරොත්තු වන සුහදශීලී මහජන හිතකාමී මහජන සේවාවක් ජනතාවට ලැබෙන බව තහවුරු කිරීමට පියවර ගනිමින් සිටිනවා.සංවාද සටහන සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=af11102310</link>
    <topic>කලින් දැන්වුවොත් වටලන්න පුළුවන්</topic>
    <author>සාකච්ඡා කෙළේ සුභාෂිණි ජයරත්න ඡායා - දුෂ්මන්ත මායාදුන්න</author>
    <content>අල්ලස් හෝ දූෂණ වැළැක්වීමේ අධ්‍යක්ෂ ජනරාල්නීතිඥ ලක්ෂ්මී ජයවික්‍රමජනතා කඳුළු පිසදාලන්නට හැකිනම් එය රාජ්‍ය සේවකයා ලද හැකි උතුම්ම දායාදයකි. අල්ලස් හෝ දූෂණ විමර්ශන කොමිසම් සභාවත් ජනතා කඳුළු පිසලන තවත් ස්ථානයකි. මේ පාසල්වලට තවත් දරු පිරිසක් ඇතුළු කරගන්නා කාලයකි. එමෙන්ම බහුතර මවුපිය පිරිසක් ද අතරමං වන කාලයකි. පාසල්වලට දරුවන් ඇතුළත් කරගැනීමේදී අල්ලස් ඉල්ලීම, අල්ලස් ගැනීම, මෙන්ම අල්ලස් දීමේ බරපතළකම ගැන මෙවර මවුපියන් හා අදාළ බලධාරීන් දැනුම්වත් කරන්නේ අල්ලස් හෝ දූෂණ වැළැක්වීමේ අධ්‍යක්ෂ ජනරාල් නීතිඥ ලක්ෂ්මි ජයවික්‍රමයි.අල්ලසක් නිර්වචනය කරන්නේ කොහොම ද?අල්ලසක් කියන්නේ යම් නීති විරෝධී තුටු පඬුරක්. තුටු පඬුරක් ලෙස මුදල් හෝ මුදල් නොවන ඕනෑම දේපළක්, සේවයක්, උපකාරයක්, විශේෂ සැලැකිල්ලක් අල්ලසක් විය හැකියි. අල්ලසක් සෘජුව හෝ වක්‍රාකාරව දිය හැකියි. අල්ලස් පනතේ 89 වන වගන්තියට අනුව අල්ලස් ගැනීමට එකඟතාව පළ කිරීමත් අල්ලසක් ගැනීම සමානයි.අල්ලසක් දෙන තැනැත්තා වැරැද්දක් කරන්නේ නැද්ද? නැතිනම් ගන්න කෙනා පමණ ද වැරැදි කාරයා?අපේ නීතියට අනුව අල්ලස් දීමත්, ඉල්ලීමත්, බාර ගැනීමත් වරදක්. නමුත් අල්ලස් දෙන කෙනාට විශේෂ සහනයක් තියෙනවා. මන්ද අල්ලස් දෙන්නේ යමකුගේ ඉල්ලීම පිට. ඔහු අපරාධ සහායකයකු ලෙස සලකන්නෙ නැහැ.අල්ලස් චෝදනා වැඩිපුර දකින්නට තියෙන්නේ කුමන අංශවල ද?අල්ලස් චෝදනා වැඩිපුර දකින්නට තියෙන්නේ මහජනයා සමඟ වැඩිපුර ගැවසෙන කණ්ඩායම් අතරයි. මහජනතාවට නිතරම අවශ්‍ය කරන පොලිස් නිලධාරීන් පිළිබඳ වැඩිපුර පැමිණිලි තියෙනවා. තවත් වකවානුවක වැඩිපුර පැමිණිලි අධ්‍යාපන ක්ෂේත්‍රයෙන් ලැබෙනවා. ඒ පාසල්වලට ළමයින් ඇතුළත් කරන කාලයේදී. ග්‍රාම නිලධාරීන්ට විරුද්ධව පැමිණිලි තවත් කාලයක වැඩියි. වැඩි පැමිණිලි තියෙන්නේ මේ ක්ෂේත්‍රවලයි.අධ්‍යාපන අමාත්‍යාංශය කොයිතරම් චක්‍රලේඛ නිකුත් කළත් පාසල්වලට ළමයින් ඇතුළත් කිරීමේදී අල්ලස් ගැනීම දිනෙන් දින වැඩි වෙනවා. කොහොමද මේ තත්ත්වය ඔබ දකින්නෙ?ඕනෑම පාසලක තියෙන්නෙ සීමිත සම්පත්. මේ පාසල් දියුණු කරන්නට නම් යම් යම් සේවා හෝ මුදල් අවශ්‍ය වෙනවා. එය ලබාගත යුත්තේ මධ්‍යම රජයෙන් හෝ අධ්‍යාපන දෙපාර්තමේන්තුවෙන්. අපි රජයේ සේවකයකු ලෙස රජයේ පත්වීමක් ලැබ යම් විදුහලකට යන විට තමන් වැඩ කළ යුතු නීති රාමව ඔවුන් දැනගත යුතුයි. රජයේ සේවකයන්ට නීති රාමුව කඩා බිඳගෙන ගිහින් වැඩ කරන්න බැහැ. කටයුතු කළ යුත්තේ චක්‍රලේඛ, නීති, රෙගුලාසි අනුවයි. අධ්‍යාපන අමාත්‍යාංශයෙන් කියලා තියෙනවා සාධාරණ අවශ්‍යතාවන්ට මුදල් එකතු කරගන්නා ආකාරය. ඒ කටයුත්ත කළ යුත්තේ අධ්‍යාපන අමාත්‍යාංශයේ පූර්ණ අනුමැතිය ඇතිවයි. මේවායේ ගණන් හිලව් ඉදිරිපත් කිරීමේ වගකීමත් රජයේ සේවකයා සතුයි. මේ එක දෙයක්වත් නොකිරීම නිසා ඒ රජයේ සේවකයාට විරුද්ධව විනයානුකූල ක්‍රියාමාර්ග ගත හැකියි. අල්ලස් පනතට අනුව රජයේ සේවකයකු යම් නිල කාර්යයක් ඉටුකිරීමට තුඩු පඬුරක් ලබා ගනීනම් ඔහු අල්ලස් පනතට අනුව වැරැදිකාරයෙක්. 19 සී වගන්තියට අනුව රජයේ සේවකයාට යම් දෙයක් ලබා ගැනීමට නිත්‍යානුකූලව බලය ලැබී තියේනම් එය අල්ලසක් නොවේ. නිත්‍යානුකූලව බලය ලැබී තියෙනවා ද නැද්ද තීරණය කරන්නේ චක්‍රලේඛවලින්.ඔබ එසේ පැවසුවත් මෙතැනදි මවුපියන් අසරණ වෙනවා. විදුහලකින් යම්කිසි කටයුත්තක් කිරීමට දෙමව්පියන්ගෙන් යම් යම් මුදල් ඉල්ලීමේදී ඒ සඳහා නිත්‍යානුකූල අවසර ලැබී තිබේදැයි සෘජුව විමසීමට මවුපියන්ට හැකියාවක් නැහැ. එය ප්‍රශ්නකාරියි.මවුපියන්ට ආයතන තුළට ගොස් පොත් පත් පරීක්ෂා කරන්න ක්‍රමයක් නැහැ. මවුපියන්ට අදාළ කලාප, පළාත් අධ්‍යාපන කාර්යාලවලින් මේ ගැන විමසිය හැකියි. ඉල්ලු දේ දුන්නට පසුව හෝ මවුපියන්ට කොමිසම් සභාවට පැමිණිලි කළ හැකියි. දීමට පෙර නම් වැටලීමක් සංවිධානය කළ හැකියි. විදුහල්පතිවරයකුට යම් කටයුත්තකට මුදල් අවශ්‍යනම් ඒ පිළිබඳ අධ්‍යාපන අමාත්‍යාංශය දැනුවත් කළ හැකියි.එහෙම නොවි හිතුමතේට මුදල් ඉල්ලන්න බැහැ. මේ තත්ත්වය අවම කිරීමට කටයුතු කිරීම අධ්‍යාපන බලධාරීන් ඇතුළු විදුහල්පතිවරුන්ගේත් වගකීමයි.අල්ලසක් ගැනීමේදී එය විදුහල්පතිවරුන්ට පමණක් සීමා වෙන්නේ නැහැ. ඊට ඉහළ අධ්‍යාපන බලධාරීන් දක්වාත් එය දිව යනවා. ඔබ කියන ආකාරයට ඒ තැන්වලින් මේ දේවල් විමසීම හොරාගේ අම්මාගෙන් පේන ඇසීමක් වෙන්න පුළුවන් නේද?රජයේ යාන්ත්‍රණයක් ක්‍රියාත්මක වෙනවා, අල්ලස් ගත්තොත්, දුන්නොත්, ඉල්ලුවොත් මොකද කරන්නෙ කියා. ඒ යාන්ත්‍රණය තමයි අල්ලස් හෝ දූෂණ විමර්ශන කොමිසම් සභාව. ඒ අයට මෙතැනට ඇවිත් පැමිණිලි කළ හැක. ඒ පැමිණිල්ලත් සමඟ ඔහුට තවත් ප්‍රශ්නයක් පැන නඟිනවා. ඒ තම දරුවාට පාසලෙන් වන හිරිහැර. පසුගිය සතියේ අධ්‍යාපන අමාත්‍යාංශයේ ලේකම් සමඟ අපි සාකච්ඡාවක් පැවැත්වූවා. අපි එකඟතාවකට ආවා, ඒ කොමිසම් සභාවේ ඉල්ලීම පරිදි අදාළ සුදුසු පාසලක් ලබාදීමට කටයුතු කරන බවට.ඔබ පවසන්නේ අල්ලස් ඉල්ලීමක් ගැන කොමිසම දැනුවත් කළොත් ඒ දරුවාට පාසලක් ලබා දෙනබව ද?එහෙම නැහැ. මේ කතාවේ දෙපැත්තක් තියෙනවා. තමන්ගේ ඒකායන අරමුණ දරුවන් හොඳ පාසලකට දමා ගැනීමයි. මේ නිසා බොරුවක් කියන්න පුළුවන්. මෙය කොමිසම් සභාව විමර්ශනය කරනවා. සුදුසුකම් තියන දරුවකුට පාසලක් නොලැබී යනවානම් කොමිසම් සභාවට සෘජුවම මේ සඳහා අධ්‍යාපන අමාත්‍යාංශයත් සමඟ මැදිහත් විය හැකියි.බොරු පැමිණිල්ලකට විරුද්ධව ක්‍රියාත්මක වෙන්න බැරි ද?අපිට ඉදිරිපත් කරන පැමිණිල්ල අසත්‍යයක් බව දැනගත්තොත් එයට විරුද්ධව මහේස්ත්‍රාත් උසාවියේ දඬුවම් දෙනවා. කොමිසම් සභා පනතට අනුව මෙයට විරුද්ධව තද දඬුවම් තියෙනවා.පැමිණිලි කරද්දි අවශ්‍ය ලේඛන හෝ තොරතුරු මොනවා ද?අපේ සාක්ෂි නීතියේ කියා නැහැ යම් සිද්ධියක් ඔප්පු කරන්න මෙපමණ සාක්ෂිකරුවන් අවශ්‍යයි කියා. තනි සාක්ෂිය ප්‍රබලනම් එය මත වරදකරුවකු කරන්න අධිකරණයට හැකියි. ඒ නිසා යම් දෙයක් තහවුරු කරන්න යම් ලේඛන අවශ්‍යනම් අපි ඒවාත් එකතු කර ගන්නවා.යමකුගෙන් අල්ලසක් ඉල්ලුවොත් පැමිණිලි කළ යුත්තේ අල්ලස දුන් පසු ද? ඊට පෙර ද?මේ අවස්ථා දෙකේදීම පුළුවන්. අවස්ථානු ගුප්ත කරුණු අනුවයි එය සිදුවන්නේ. අපිට මුදලක් ඉල්ලු බව සඳහන් වුණොත් වැටලීමක් සංවිධානය කළ හැකියි. කාලයකට කලින් මුදලක් දී තිබුණේනම් ඒ මුදල දීපු හේතුව ඔප්පු කරන්නට ඔහුට හැකි විය යුතුයි.වැටලීමක් ගැන සඳහන් කළොත්?වැටලීමක් කරන්න නම් අනිවාර්යයෙන්ම පැමිණිල්ලක් අවශ්‍යයි. ඕනෑම වේලාවක 1954 යන ක්ෂණික දුරකතන අංකය හා සම්බන්ධ වී අදාළ තොරතුර කෙටියෙන් දුන්නොත් නිසි උපදෙස් අපි එවිටම ලබා දෙනවා. පැය 24 ම විවෘතයි.වැටලීමේදී පැමිණිලිකරුගේ ආරක්ෂාව ගැනත් සිතිය යුතු වෙනවා නොවේ ද?අපි එයාගේ තොරතුරු ඉදිරිපත් කරන්නේ අධිකරණ ක්‍රියාමාර්ගයකට ගියායින් පසුවයි. බොහෝ විට වැටලීමේදී පැමිණිලිකරු හඳුනාගන්නට පුළුවන්. ඔහුට හිරිහැර කළොත් කොමිසම් සභා පනත යටතේ නඩු විභාගය අවසන් වන තෙක් රිමාන්ඩ් බාරයේ තබාගත හැකියි.පාසල්වලට දරුවන් ඇතුළත් කිරීමේදී සමහර විදුහල්පතිවරු පාසලට යමක් කැමැත්තෙන් දෙන්න කියා හෝ යම් දෙයක් කැමැත්තෙන් කරන්න කියා ඉල්ලනවා. මේ කැමැත්තෙන් යමක් කරන්න යැයි කරන ඉල්ලීමත් අල්ලසක් ද?මෙයත් යම් ආකාරයේ ඉල්ලීමක්. නමුත් රජයේ සේවකයාට එහෙම ඉල්ලන්න බැහැ. මවුපියන් කැමැත්තෙන් යමක් දෙනවා නම් එය ලේඛනගත විය යුතුය. මේ වගේ අවස්ථාවලදී අපි දන්නැහැ එය භාවිත කරයි ද, විකුණා ගනියි ද කියලා. සමහර අය කියනවා යම් භාණ්ඩයක් අරගෙන දිය යුත්තේ අසවල් කඩෙන් යැයි කියලා.මෙය වැරැදියි. එහෙම බල කිරීමක් කරන්න බැහැ. මීට විරුද්ධව විනයානුකූලව ක්‍රියා කිරීම අධ්‍යාපන බලධාරීන්ගේ වගකීමක්.මේ කාලය තුළ විදුහල්පතිවරු හා අධ්‍යාපන බලධාරීන් පිළිබඳව කෙතරම් පැමිණිලි වාර්තා වී තිබෙනවා ද?පසුගිය කාල සීමාව තුළ එනම් 2011 මැයි මස 16 සිට මේ දක්වා අධ්‍යාපන ක්ෂේත්‍රයේ පැමිණිලි 226 ක් ලැබී තියෙනවා.අල්ලස් ගන්නා විදුහල්පතිවරුන්ට විරුද්ධව ගන්නා ක්‍රියාමාර්ගය කුමක් ද? අවශ්‍ය විනයානුකූල පියවර ගන්න කොතරම් කාලයක් යනවා ද?ගතවන කාලය තීරණය වන්නේ කළ යුතු විමර්ශනයේ ප්‍රමාණය අනුව. අතරමඟ ඇනහිටින්නේ නැහැ. මෙය ස්වාධීන තැනක්. කිසිම බලපෑමක් නැහැ.සියලු පියවරක්ම අධීක්ෂණය වෙනවා. තීරණය ගන්නේ කොමිසම් සභාවේ සාමාජිකයන්. අල්ලස් වැටලීමේදී කෙනෙක් අත්අඩංගුවට ගත්තොත් වහාම අධ්‍යක්ෂ ජනරාල්ගේ සහාය ඇතිව මහේස්ත්‍රාත් අධිකරණයට ඉදිරිපත් කරනවා.නඩු විභාගය අවසන් වන තෙක් ඔහු රිමාන්ඩ් භාරයේ තැබිය යුතුයි. නමුත් අතිවිශේෂ අවස්ථා ගත කරුණු යටතේ පමණක් ඇප පිට මුදා හරිනවා. රු. 2000 ට වැඩි අල්ලස් නඩු කොළඹ මහාධිකරණයේත්, රු. 2000 ට අඩු වටිනාකමින් අඩු නඩු කොළඹ මහේස්ත්‍රාත් අධිකරණයේත් විභාගයට ගැනෙනවා. වරදකරු වුණොත් ඔහුට රුපියල් 5000 ක් සහ / හෝ අවුරුදු 7 ක බරපතළ වැඩ සහිත සිර දඬුවමක් නියම වෙනවා. සමහර විට සිර දඬුවම අත්හිටුවූ සිර දඬුවමක් විය හැකියි.විදුහල්පතිවරු අතින් සිදුවන දූෂණ චෝදනා වලදීත් අල්ලස් හා දූෂණ කොමිසමේ පිහිට පැතිය හැකියි නේද?විදුහල්පතිවරුන්ට පැවැරී ඇති කටයුත්තකදී ඔහු යම් පුද්ගලයකුට වාසි වන ආකාරයට තීරණයක් ගෙන තිබේනම් හෝ තවත් පුද්ගලයකුට අවාසි වන ආකාරයට තීරණයක් ගෙන තිබේනම් දූෂණය යන වරදටත් වරදකරු වෙනවා. මුදල් ගනුදෙනු නොවුණත් තමන්ට හෝ අනුන්ට වාසියක් වන ආකාරයට කටයුතු කරනවානම් එය දූෂණයක්. සුදුසුකම් ඇති ළමයකු ඇතුළත් කර නොගැනීම හෝ සුදුසුකම් නැති ළමයකු ඇතුළත් කර ගැනීම ආදියේදී 70 වගන්තිය යටතේ දූෂණය යන වරදට වරදකරු විය හැකියි. ඒ පිළිබඳවත් මවුපියන්ට පැමිණිලි කළ හැකියි. 1994 සිටම අපිට මේ පැමිණිලි ලැබී තියෙනවා. අපි අධිකරණ ක්‍රියාමාර්ගයකට නොගියත් අපි අධ්‍යාපන අමාත්‍යාංශයත් සමඟ සම්බන්ධ වී ඒ අයට පාසල් ලබා දුන්නා.කිසිම අනුමැතියකින් තොරව පාසල්වල දරුවන්ගෙන් මුදල් එකතු කිරීම අද සුලබ සිද්ධියක්. එයත් අල්ලස් ගණයට ඇතුළත් ද?එය අල්ලස් පනතට ඇතුළත් වෙන්නෙ නැහැ. ගත හැකි හොඳම පියවර තමයි අදාළ පළාත් / කලාප අධ්‍යාපන කාර්යාලයට දැන්වීම.ළමයින් ඇතුළත් කර ගැනීමේදී විදුහල්වලින් පමණක් නොව ඊට පහළ අංශවලින් පවා මුදල් ලබා ගැනීම් කරනවා. උදාහරණයක් ලෙස ග්‍රාම සේවා නිලධාරීන් පවා. මේ අයට ගන්නා පියවර කුමක් ද?අපි ඒ අයට නඩු පවරා තියෙනවා. ග්‍රාම සේවා නිලධාරියාගේ රාජකාරිය පදිංචි ස්ථානය ගැන සහතික නිකුත් කිරීම. ඔහු ඒ රාජකාරිය, නිල රාජකාරියෙන් බැහැරව මුදල් වටිනාකමක් සඳහා කරනවා.මේ අවස්ථාවේදී ඒ සහතිකය මත දරුවා පාසලට ඇතුළත් වීමට හැකිවූවා නම් ඒ ග්‍රාම සේවක 70 වන වගන්තිය යටතේ වරදකරු වෙනවා.අපි දන්නා තරමින් අල්ලස් ගන්නා බොහෝ දෙනෙක් තවමත් යහතින් වැජඹෙමින් ඒ අල්ලස් ගැනීම දිගටම කරගෙන යනවා. මෙතනදි ජනතාවට අල්ලස් හා දූෂණ කොමිසම පිළිබඳ තබා ඇති විශ්වාසයට සිදුවන්නේ කුමක් ද?කොමිසම් සභාවේ විෂය පථය යටතේ අල්ලස් ගැනීමේදී හෝ දීමේදී අල්ලස් චෝදනාවට ලක්කරන්න පුළුවන්. නොඑසේ නම් දූෂණ චෝදනාව යටතේ චෝදනා කරන්න පුළුවන්. තවත් විෂය පථයක් තියෙනවා මේ යටතේ. ඒ තමයි වත්කම් නඩු. යමකු අල්ලස් ගෙන අධික ලෙස ධනය රැස්කරගෙන තියෙනවානම් ඒ බව දන්නා යම් කෙනකුට නිර්නාමිකව සියලු තොරතුරු සහිතව පැමිණිල්ලක් කොමිසම් සභාවට දැමිය හැකියි.කොමිසම් සභාව මේ ගැන සොයා කටයුතු කරනවා. නිර්නාමික තොරතුරක් නම් සියලු තොරතුරු අවශ්‍යයි. විමර්ශන නිලධාරියාට සියලු තොරතුරු සොයා යාමේ හැකියාව තිබිය යුතුයි.මේවාට අනිවාර්යයෙන්ම ක්‍රියාත්මක වෙනවා.මේ සම්බන්ධයෙන් ඔබ මවුපියන්ට දෙන පණිවිඩය කුමක් ද?මවුපියන්ට යම් ආකාරයෙන් මුදල් ඉල්ලීමක් හෝ දීමක් දරුවන් ඇතුළත් කරගැනීමේදී සිදුවී ඇත්නම් (නියමිත ගාස්තුවලට අමතරව) අල්ලස් හෝ වංචා දූෂණ විමර්ශන කොමිසම් සභාවට වාර්තා කරන්න. ලිඛිතව හෝ පැමිණ හෝ නැතිනම් අංක 1954 හරහා නාමිකව දැනුම් දිය හැකියි.සාකච්ඡා කෙළේ සුභාෂිණි ජයරත්න ඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=af1110233</link>
    <topic>මේ පුතුන්ට නිල් අහස දකින්න උදවු කරන්න</topic>
    <author>සටහන - සුභද්‍රා දේශප්‍රිය</author>
    <content>සුදු වළාපෙළ ඒ මේ අත පාවෙමින් තිබේ. එහෙත් අහස අපැහැදිලි නැත. මිදුලේ අඹගස් සෙවණක වාඩිවී සිටින ලක්මාල් අහස දෙස හිස් බැල්මක් හෙළීය. ඒ අසලින් සමීර මල්ලී මව සිටින ඉසව්වට සීරුවට අඩිය තැබුවේය. මේ අහස යට ඉන්න පුංචි සමීරටත් ලක්මාල්ටත් නිල්පාට අහසේ ලස්සන දකින්න වාසනාවක් නැත. තණකොළ පැළයක්වත් දලු ලා වැඩෙන්න වතුර බිඳක් නැති කර්කෂ පොළව සමඟ ගැටෙන දෙමවුපියෝ දරුවන් දෙස කම්පාවෙන් බලා සිටිති. ගිනි අව්වේ දවසෙම මහන්සි වුණත් ජීවත් වෙන්න තරම් මුදලක් ඔවුන්ට නොලැබුණෙන් ඉරේ ගින්දරට වඩා වැඩියෙන් දරු ගින්දර ඔවුන්ට දැනිණි.පදියතලාව මරංගල වෙසෙන ඩී.එම්.ගුණවර්ධන සහ ඩී.එම්.ඉන්ද්‍රා යුවළට දරුවන් සිව්දෙනෙකි. ඔවුන්ගේ පිරිමි දරුවන් දෙදෙනා මේ වන විට අන්ධභාවයට පත්ව සිටිති. ඔවුන්ගේ වැඩිමල් දියණිය වන උදේශිකා ප්‍රියදර්ශනී රාත්‍රි අන්ධභාවයෙන් පෙළෙන්නීය. කුඩා කල සිට අසාමාන්‍ය වර්ධනයක් පෙන්නුම් කරන මේ පිරිමි දරුවන් දෙදෙනා විශේෂඥ වෛද්‍යවරුන් වෙත යොමු කළ යුතු බව වෛද්‍යවරුන් දෙමවුපියන් දැනුවත් කළ ද දරුවන් පේරාදෙණිය රෝහල දක්වා රැගෙන යාමටවත් ආර්ථික හැකියාවක් ඔවුන් සතුව නොතිබිණි.තම දරුවන් පිළිබඳ දුක්බර කතාව ඔවුනගේ මව ඩී.එම්.ඉන්ද්‍රා පැවසුවේ මෙසේය.”අපිට දරුවන් හතර දෙනෙක් ඉන්නවා. පිරිමි දරුවන් දෙන්නට පුංචි කාලේ ඉඳලම ටිකක් පේනවා අඩුයි. ටික ටික පෙනීම දුර්වල වුණා. දොස්තර මහත්තයලා කිව්වා දරුවෝ පේරාදෙණිය රෝහලට ගෙන ගොස් පරීක්ෂණ කරන්න ඕන කියලා. ඒත් අපි එදා වේල හොයාගන්නෙත් හරිම දුක් මහන්සියෙන්. දරුවෝ දෙන්නා දාලා අපිට කොහේවත් යන්න බැහැ. ඔවුන්ගේ ළඟින්ම ඉන්නත් ඕන. ළමයි දෙන්නා ඉස්පිරිතාලෙට ගෙනියන්න වත් අපි ළඟ සල්ලි නැහැ.””අපේ දරුවෝ පුංචි කාලේ ඉඳලම අසාමාන්‍ය විදිහට වැඩුණා. ලොකු පුතා මාස තුනේදි පවුල් සෞඛ්‍ය සායනයට ගෙනිහින් බර කිරුවා. ඒ වෙලාවේ කිලෝ දොළහක් තිබුණා. පොඩි පුතත් ඒ වගේම බරයි. ඒ දවස්වල සායනවලට ගියා. ඊට පස්සේ ගියේ නැහැ. දොස්තර මහත්තුරු දරුවෝ අසාමාන්‍ය විදිහට වැඩෙනවා කියලා පේරාදෙණිය රෝහලට පෙන්වන්න කිව්වා. අපිට යන්න බැරිවුණා. දරුවෝ දෙන්නාම දැන් කිලෝ හැත්තෑවක් අසූවක් විතර බර ඇති. දරුවෝ දෙන්නටම වේල් හයක් කන්න දෙන්න ඕන.අපි කොහොම හරි බඩවල් පුරවනවා. ලොකු පුතාටයි පොඩි පුතාටයි දැන් පේන්නෙම නැහැ. ඒ නිසා ඉස්කෝලේ ගමන නතර වුණා. ඒ අය කටහඩින් අප අඳුනගන්නවා. ඒ හැරෙන්න පේන්නේ නැහැ. දරුවන්ට කන්න බොන්න දෙන්නෙත් අමාරුවෙන්. දරුවෝ දෙන්නගේ ඇස් දෙක පෙන්නගන්නත්, දරුවෝ දෙන්නගේ මේ අසාමාන්‍ය වැඩීමත් ගැන දොස්තර මහත්තයකුට පෙන්න ගන්න අපිට කවුරුහරි උදව් කරනවා නම් පින්සිද්ධ වෙනවා.අපිට ඉන්නේ දරුවෝ හතරදෙනයි. ඒ හතරදෙනාගෙන් පිරිමි ළමයි දෙන්නම අන්ධයි. අපේ අනාගතය කොයි වගේ වෙයිද දන්නේ නැහැ. අපිට බැරි වුණ දවසට දරුවෝ දෙන්නා වෙනුවෙන් අපි කිසිම දෙයක් ඉතුරු කරලා නැහැ. අපිට ඉතිරි කරන්න දේකුත් නැහැ. දරුවෝ සනීප කරගන්න කවුරු හරි උපකාර කරනවා නම් ඒක ලොකු පිනක් ඇය අප සමඟ පැවසුවා.මේ දරුවන් වෙනුවෙන් මවටත් පියාටත් කළ හැකි එකම දේ ඔවුන්ගේ කුස පිරවීම පමණය. ඒ හැරෙන්නට ඔවුන්ට කළ හැකි දෙයක් නැත. ගොවිතැනින් ජීවත්වන ඔවුන් උපයන දෙයින් වෙනත් කිසිදු දෙයක් ඉතිරි කර ගැනීමට හැකියාවක් නැත. මේ දරුවන් දෙදෙනා අසාමාන්‍ය වර්ධනයක් පෙන්නුම් කරන අතර දිනකට ආහාර වේල් හයක් ලබාදීම දෙමවුපියන්ට අතිශය දුෂ්කර කාරණයක් වී ඇත.මේ දරුපැටව් දෙදෙනා වෙනුවෙන් ඔබට යම් දායකත්වයක් ලබාදිය හැකි නම් සමීරටත්, ලක්මාල්ටත් ලෝකයේ ලස්සන දකින්න ඔබට දායකත්වය ලබාදිය හැකි නම් එය මහඟු පිනකි.අංක 92, මරංගල, දොරකුඹුර, පදියතලාව ලිපිනයෙහි වෙසෙන සමීර සහ ලක්මාල් දරුවන් වෙනුවෙන් ඔබට උපකාරයක් කළ හැකි නම් 0776321568 යන දුරකතන අංකයෙන් විමසිය හැකිය.සටහන - සුභද්‍රා දේශප්‍රියඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=af1110234</link>
    <topic>විමානය රැකගන්න ශක්‍රයත් දුක් වින්දා</topic>
    <author>අරුණි මුතුමලී</author>
    <content>ඊයේ රාත්තිරියේ තිබුණු රස්නෙයි දාඩියයි තරමට හරියන්න පාන්දර ම වැස්සා. මහ පොළොව තෙතබරියන් වෙලා නිසා මිදුලට බහින්නත් කම්මැලියි. බංකුවත් තෙමිලානේ. කුස්සියේ දොරකඩ තියෙන පිල් කණ්ඩියේ ඉඳගෙන පිළිකන්න දිහා බලාගෙන හිටියා. පොල් ගහ යට පොල් ලෙලි නවලා තියෙන තැන දෙමළිච්චො රංචුවක් කෑම හොයනවා.“කුසුමා... ඔන්න ඔය මොනව හරි ටිකක් දාන්නකො මේ ගොල්ලන්ට” මම කීවා.බත් අහුරකුයි පාන් කෑලියි කොළේක දාලා කෑම ලෑල්ලෙ ඉක්මනට තියූ කුසුමා මොකක් දෝ ඈතට විසි කළා.දඩහ්”එක හඬින් කී.... ස් ගෑ ලේන්නු, මයිනො, දෙමළිච්චෝ රෑනට සීසීකඩ ඉගිළුණා.“මොකක්ද කුසුමා ඒ කළේ” මම තරමක් කේන්තියෙන් ඇහුවා.“අර... මේ... යකා කාපු පොල් බෑයක්” කුසුමට මගේ කතාව තේරුණේ නෑ.”“මේ වැස්ස කාලේ ඕවයේ වතුර පිරුණම මදුරු කරදරේ දන්නෙ නැද්ද?”“නෑ... නෑ... බේබි මම ඒවා අනිත් පැත්ත නවනවා. එකතු කරලා වෙනම පුච්චනවා.”ඒ අතරේ කොට්ටෝරුවෙක් යකා කෑ පොල් බෑය ගාවට එනකොට ම ඒකට ඉව කර කර හිටි ලේනා වහා කොට්ටෝරුවාගේ පෙඳය හපන්නට මෙන් පැන්න පාර කොට්ටෝරුවා නතර වුණේ පොල් ගහ මුදුණේ.“අනේ අම්මපා මනුස්ස ලෝකේ වගේ ම තමයි තිරිසන් ලෝකෙත්. පෙනේද තරම?” එතැනට ආ ආච්චි කීවා.“එහෙම තමයි තමන්ගේ උරුම කරුම බේරගන්න හැම කෙනාම සටන් කරනවා” කුසුමා කීවා.“හප්පේ කුසුමත් දන්න දේවල්” කියූ මම තේ කෝප්පය සෝදන්න කුස්සියට ගියා.ටං... ටිං...“කවුද මේ කුකුළත් අරගෙන?” කියූ ආච්චි වහා ගේට්ටුව ළඟට ගියා.“ආ... ලොකු අක්කේ?” ආච්චි පිළිගැනීමකුත් ප්‍රශ්නාර්ථයකුත් එකට මිශ්‍ර හඬින් කීවා.අම්මයි තාත්තයි මායි මල්ලියි දොර ළඟ පෝලිම් ගැහුණ. කුසුමා පිටි පස්සෙන් ඉඳන් කකුළේ ඇඟිලි තුඩුවලින් ඉස්සී අපේ උරහිස්වලට උඩින් ලොකු ආච්චි දිහා බලාගෙන“හානේ... ගමේ නෝනා ඇවිත්” කීවා.“ත්‍රීවීලරයෙන් මලු දෙක තුනක් බාගත් ලොකු ආච්චි” මෙන්න මේවා ඇතුළට ගන්ඩලා මට නං බෑ” කීවා.කුසුමා අප අතරින් රිංගා ගොස් පුපුරන්න තරම් පිරුණු මලු කීපය වරින් වර දොර ළඟටත් ඉන් පසු ගෙතුළටත් රැගෙන ගියා.“ලොකු අම්මා මොනවට මහන්සි වෙනවද මේ...?” තාත්තා ඇහුවා.“නෑ... නෑ... මම කැමැති නෑ අතපය හතර විතරක් අරන් තැනකට යන්න. අපේ පරම්පරාවේ කවුරුත් එහෙම කරන්නේත් නෑ” ලොකු ආච්චි ඔසරි පොටේ කෙළවරින් බෙල්ලට හුළං පොදක් ගසාගන්න ගමන් කීවා.“ඉතින් ලොකු අම්මා වාඩි වෙන්නකෝ ගෙට ඇවිත්” ආරාධනය කාගෙන් හෝ ලැබෙනතුරු දොරකඩ සිටගෙන සිටි ලොකු ආච්චි සාලයට ගොඩ වුණේ ඉන් පසුවයි.“ඇයි මේ බස් වලයි ත්‍රීවීල්වලයි රස්තියාදු වුණේ මල්ලිලා කොහෙ හරි ගිහින් ද? ඇයි මට කීවේ නැත්තේ මගට හරි එන්න.” තාත්තා හරි කලබලෙන් කීවා.“අනේ මගෙ බල්ලටවත් එපා ඒ ගොල්ලන්ගෙ කාර් බාර්. මම මගේ කොටහ අරගෙන මගේ වියදමින් මගේ සතුටින් ආපු ගමනක් මේක. මං කාගෙවත් දේවල් ගන්නෙත් නෑ. මගේ දේවල් කාටවත් ගන්න දෙන්නෙත් නෑ. ඉහේ පණ තියෙනකල්.” ආච්චිගේ කතාව අපට වෙන කතාවක් කීවා වගේ හය දෙනාම එකිනෙකාගේ මූණු බලගත්තා.කුසුමා තේ එකක් වත් කරපං ලොකු නෝනට” අම්මා අණඥාවක් දුන්නා. පවුලේ ප්‍රශ්නයක් නම් කුසුමා ඉන්න තැන කීම එතරම් සුදුසු නැති බවට ද ඉඟියක් ලෙසයි.“ඉස්සෙල්ලා වතුර වීදුරුවක් ගෙනෙංකෝ. පස්සේ කහට ටිකක් බොන්න බැරියැ අර අළුවා වගේකුත් ඇති කළු මල්ලේ” ලොකු ආච්චි කීවා.“අළුවා! කජුත් දාලාද? මල්ලිට ඉවසුම් නැතුව ගියා.“කරදඬු දික් වුණාට තාමත් පුංචි එකා ම තමයි නේද?” ආච්චි මල්ලිගේ කේශාන්තයේ සිට පාදාන්තය දක්වා ආදරෙන් බලා කීවත්, මල්ලිට ලජ්ජා හිතුණා වෙන්න ඕන ආයේ කටක් ඇරියේ නැහැ.”“අක්ක මොනවැයි උදේට කන්න කැමැති. අපි නම් ලෑස්ති කළේ ඉඳිආප්ප. රතු බත් ටිකක්වත්...?”“නෑ... නෑ... අමුතුවෙන් මහන්සියක් ඕන නෑ. ඉඳිආප්ප මට හොඳයි”“හා... එහෙනං මූණ කට හෝදං ඇඳුම් මාරු කර ගන්නකෝ. පස්සේ බැරියැ විස්තර අහන්න. දැන් මහන්සිත් ඇතිනේ...?”ලොකු ආච්චිගේ පැමිණීමේ කලබලය හා ලැබෙන පිළිතුරු ගැන ඇති වූ කසු කුසුව නිසා අපේ උදේ කෑම වේල ගන්න වුණේ දහයත් පැනලා. ලොකු ආච්චිගේ සෝබාව දන්න නිසාදෝ අපේ ආච්චි අමුතුවෙන් ම බත් දීසියක් මේසෙට තිබ්බේ කරවල බැඳුමකුත් එක්ක.ආච්චි හිතුවා හරි. ලොකු ආච්චි බෙදා ගත්තේ බත් සමඟ ඉඳිආප්ප කෑමට සෑදූ හොදියි කරවල බැදුමයි තමයි.“මං ආවේ ටික කාලයක් මෙහෙ ඉඳලා මගේ අගේ උන්ට පෙන්නන්ඩ” ලොකු ආච්චි බත් කටවල් කීපයක් ගිල දමමින් කීවා.පොඩි අපට ලැබුණු උපදෙස් අනුව කටක් නොසොල්වා සිටින්නට සිදුවුව ද මල්ලීත් මාත් ඇස් ගෙඩි ලොකු කර මුහුණින් මුහුණ බලා යළි ඉඳි ආප්ප ගිලින්න වුණා.“දැන් මොනවද අක්කට තියෙන ප්‍රශ්න” අපේ ආච්චි නඩුකාර උන්නාන්සේ වගේ ඇහුවේ බැරෑරුම්වයි.“අර ගෙනාවේ අලුතින් ලේලි පොඩ්ඩ, එයායි එයාගේ හත්මුතු පරම්පරාවයි තමයි ගෙදර අයිති කාරයෝ. මම පිටස්තරයා.” කැස්සත් සම¼ඟ වතුර උගුරක් දෙකක් බීව ලොකු ආච්චි ආපහු පටන් ගත්තා.“මට ඕන විදිහට කිසි දෙයක් කරගන්න බෑ නෙව. ගෙවල් අස් කරන්නේ, මල් පැළ හිටවන්නේ, උයන්නේ පිහන්නේ කන්නේ බොන්නේ ඔක්කොම උන්දලට ඕන විදිහට. මගේ කොල්ලත් ඒකටම ලෑස්තිවෙලා. හ්ම්හ්”ආච්චිගේ කතාවල අගක් මුලක් නොතේරුණු අපි නිහඬවම සිටියා.“ඒ කියන්නේ නංගි ද ඔක්කොම වැඩ කරන්නේ” තාත්තා ඇහුවා.“මම ඔක්කොම යතුරු දාලා වහලා ආවේ මගේ ඒවා. බලමු ළමා තැනී මම නැතිව කොරගන්න හැටි.” ලොකු ආච්චි තනිවම ගස්සමින් කීවා.“ඉතින් අක්කා ඔහොම දමලා ගහලා ආපු එක හරිද එතකොට ඒ ගතිය තවත් වැඩිවෙයිනේ” ආච්චි හරස් ප්‍රශ්නයක් දැම්මා.“එදා ඉඳන් ඔය ගෙදර වැඩ කටයුතු කෙරුණේ මට ඕන විදිහට මොකද මමත් ළමයි තුන් දෙනෙක් හදපු ගෑනියෙක් තමයි. මගේ හුස්ම තියෙන කල් ඒ ගෙදර කාටවත් ලොකුකම් කරන්න දෙන්න මට බෑ” ලොකු ආච්චි කාරණය නොව වට පිටාවේ දේවල් කියන බව අපට තේරුණත් ප්‍රශ්න කිරීමෙන් වැඩක් නැති බව ද ඒ වනවිට අප තේරුම් අරගෙනයි තිබුණේ.“ලොකු අම්මගේ ප්‍රශ්නේ නංගි වැඩ ටික ඔක්කොම කරන එකද” තාත්තා ලා සිනාවකුත් එක්ක ඇහුවා.“ඔහෙ මොනව කරගත්තත් මට වගක් නෑ. අර ළමා තැනී මගේ වහළ යට ඉඳන් මගෙත් කරේ නගින්න යන එකයි වැඩේ” ලොකු ආච්චි කීවා.“අනේ මන්ද වැඩ පළ ටික ඔක්කොම කරන ලේලියක් ඉන්නව නම් මොනවා කරන්න බැරිද?’ අපේ ආච්චි නිකමට වගේ කීවා.“කුසුමා මේ අඩු පාඩු බලන්න” අම්මා එය නෑහුණා සේ කුසුමාට හොදි සම්බෝල දීසියක් දිගු කළා.මගෙ පණ කෙන්ද තියෙන කල් ඒවට මම ඉඩ තියන්නේ නෑ” එහෙම කියමින් ලොකු ආච්චි බත් පිඟාන ඉවර කළා.“ලොකු අම්මා පොඩ්ඩක් මහන්සි නිවා ගන්නකෝ ඇල වෙලා ඔය කතා අපට පස්සේ කතා කරන්න බැරියැ” අම්මා හීන් සීරුවේ කීවා.“මොන මහන්සියක් ද කාලා නිදාගන්න හොඳ නෑ. ගහක් කොළක් යටවත් ඇවිදින්න ඕන. කෑම දිරවන්නත් එක්ක”මල්ලී අසීරුවෙන් වහගෙන හිටිය කට ඇරගන්න හොඳම වෙලාව ආවා.මොකක්ද තාත්තේ ලොකු ආච්චි කියවන්නේ?” මට කලින් මල්ලි ඇහුවා.“ඔහොම තමයි ළමයෝ වයසට යනකොට සමහරුන්ට නිකං හරිදේත් වැරදියට පේනවා, තණ්හා ගතිය වැඩිවෙනවා. තමන්ට බැරි දෙයක් කවුරු හරි කළොත් ඒකට කේන්ති යනවා.”තෙත තණකොළ උඩින් ඔහේ ඇවිද යන ලොකු ආච්චි දිහා බැලූ තාත්තා කතාවට පුළුල් තේරුමක් දෙන්න උත්සාහ කළා. “ගෙදරක වුණත් කන්තෝරුවේ වුණත් තමන්ගේ තනතුරු කතාන්තර රැකගන්න සමහරු සෑහෙන දුක් විඳිනවා, වෙලාවකට ඉරිසියාකාරකම් පවා කරනවා. සක්කරයත් එහෙම කරපු එකේ මිනිස්සු ගැන මොන කතා ද?”“සක්කරයා” මල්ලියි මායි එකට ඇහුවෙ නාට්‍යයක වගේ.“ඔව් ඇයි අර මිගසිංග කියලා උග්‍ර තපස් රකින තාපසයෙක් හිටියලු. ඒ සිල් බලේට ශක්‍ර විමානය රන් වුණාලු. ඒ පාර ශක්‍රය බය වුණාලු මේ තාපසයා ශක්‍ර තත්ත්වයට පත් වෙයිද කියලා.“ඉතින්”ඉතින් මිගසිංග තවුසාගේ තපෝ ගුණ ශීලය බින්දොත් හරි කියලා හිතාගෙන ශක්‍රයා කරපු වැඩේ අලම්බුස කියලා දිව්‍ය කන්‍යාවක් තාපසයා ළඟට එව්වලු. පළමු වැනි දවසේ තාපසයා දිව්‍යාංගනාව දැකලා පැනලම ගිහිං හැංගුණාලු. ඒත් දෙවැනි දවසේ ආසාව උහුලගන්න බැරුව දිව්‍ය කන්‍යාවකගේ අතින් ඇල්ලුවලු.“අප්පච්චියේ” මල්ලි නළලේ අත ගහ ගත්තා.“ඔව් ඉතිං ඒ දිව්‍ය ස්පර්ශයෙන් සිහි මුර්ජා වෙච්ච පාර තවුසාට සිහිය ඇවිත් තියෙන්නේ අවුරුදු තුනකටත් පස්සෙලු. ඔන්න ශක්‍රයත් තමන්ගේ විමානේ බේරගන්න කරන වැඩ.ඉතින් ඔය ලොකු ආච්චි ඔහොම දමලා ගහලා ආපු එක ඊට වඩා හොඳයි එක අතකට.”“එහෙම කියන්නෙපා මම අපේ ලොකු අක්කා ගැන හොඳට දන්නවා” අපේ ආච්චි අපේ හිනාව නතර කළා.ට්‍රීං... ට්‍රීං...“හලෝ? ආ... පොඩි මල්ලි අය්යා ඉන්නවා” අම්මා තාත්තාට දුරකථනය බාර දුන්නා.“මොකෝ මල්ලි හදිසියේ?” තාත්තාත් අම්මාත් දිගටම පොඩි මාමා සමඟ කතා කළා.“මොකද පුතා කියන්නේ?” තවමත් තණකොළ බිස්සේ ඇවිදින ලොකු ආච්චිට නෑසෙන්නට මෙන් අපේ ආච්චි ඇහුවා.“ලොකු අම්මාත් අනේ මන්දා. නංගිගෙ දරුවා බලාගන්න ඒ ගොල්ලන්ගේ අම්මා ඇවිත්. ඒගොල්ලන්ගේ විදිහට වැඩ කරනවලු. ඒකට මේ අපේ එක්කෙනාට කේන්ති ගිහිං. ඒකයි ඔය ඇවිත් තියෙන්නේ” තාත්තා කතාව සැකෙවින් කීවා.“අක්කත් දරුවො තුන් දෙනෙක් ම හදලා ලොකු දරුවන්ගේ දරුවොත් හැදුවනේ ඉතින්?” ආච්චි අසරණ විලාසෙන් කීවා.“තමන් කොයි දේ කළත් අනික් අයත් කරන දේ ගැන අවතක්සේරුවෙන් හිතන්න හොඳ නෑ. ඒවට ඊර්ෂ්‍යා කරන්න හොඳ නෑ” අම්මා කීවා.“දැන් මේ කතාවේ රස්නේ පිටින් මුකුත් කියන්න එපා. අම්මා ගිහින් මොකද වෙලා තියෙන්නේ කියලා හිමීට අහල බලන්නකෝ” තාත්තා කීවා.“ඒත් කතාව දන්න බවක් අඟවන්නෙපා... හිමීට තේරුම් කරලා දෙමු...” අම්මා කීවා.“ශක්‍රයාට නම් දිව්‍යාංගනාවො වත් හිටියා ලොකු ආච්චි ඉතින් විමානේ බේරගන්න මොනව කරයිද දන්නෙ නෑ” මල්ලි මං දිහා බලා කීවා.“මේ... මේ ඇවිලෙන ගින්නට පිදුරු දාන්නෙ නැතිව කට පියාගෙන ඉන්නවා හරිද?” තාත්තා කීවේ “යමු ලොකු අම්මා තනියමනේ කියමින්.”මල්ලී කාමරයට වැදුණා. මම ආපහු පිල් කණ්ඩිය උඩට වී කුරුල්ලන්ගේ ලේන්නුන්ගේ රණ්ඩු දිහා බලමින් කල්පනා කළේ මේ ලෝකේ කල්පනා කරන්න කොයිතරම් නම් දේ තියෙනවද කියලයි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=af1110235</link>
    <topic>කෑවොත් බඩේ ඒ වුණාට ලෙඩේ</topic>
    <author>සටහන</author>
    <content>දුවනගිරියෙන් කෑම බලාගෙනයිකෑම පාර්සල් සඳහා ප්‍රමිතියක් ඇති කිරීමට නගර සභාව මූලික වී ගත් උත්සාහය පිළිබඳව වෙළෙඳපොළ තත්ත්වය පිළිබඳව විමර්ශනයකට කොළඹ නගරය පුරා සැරිසැරූ අපට වැටහී ගියේ ‘මුද්‍රා’ තබන ලද බත් අලෙවි කිරීමේ නීතිය ඇතැම් තැනක ඉතාමත් හොඳින් ක්‍රියාත්මක වුවද ඇතැම් තැනක ඒ පිළිබඳව කිසිදු සැලකිල්ලක් නොමැති බවයි.උදේ පාන්දරින් දුම්රියෙන් හෝ බස්රියෙන් බැස කාර්යාලයට දිවයන ඔබ අතරමඟ විනාඩියකට දෙකකට නතර වන්නේ උදේ කෑමට යමක් මිලදී ගැනීමටය. දවල් කාලයේ කාර්යාලයේ කැන්ටිමට දෙහි කපමින් හෝ වෙළෙන්දියක සොයා යන්නේ බත්පතක් මිලදී ගනු රිසියෙනි. නමුත් බත්පත දිග හැර උඩින් පල්ලෙන් අනා කටක් දෙකක් කෑමෙන් පසු කුණු කූඩයට විසි කළ අවස්ථා ඔබ කොතෙකුත් අත්දැක ඇත් ද?එබඳු දිනවලට බත් විකුණු අය සිහි වී දත්මිටි කනු හැර වෙනත් කළ හැකි කිසිවක් නැත. පාර අයිනේ තැන තැන එලෙස විකුණු කෑම පිළිබඳව පැමිණිලි කළ හැකි තැනක් ස්ථානයක් හෝ ආයතනයක් මෙතෙක් තිබුණේ නැත. එහෙත් ඒ තත්ත්වය දැන් වෙනස් වී ඇත.පසුගිය ජූනි මාසයේ සිට කොළඹ මහ නගර සභාවේ නියමයකට අනුව නගර සභා බල ප්‍රදේශය ඇතුළත් අලෙවි වන කෑම පාර්සල් සඳහා විධිමත් ක්‍රමවේදයකට අනුව සකස් කිරීමට පියවර ගත යුතු බව නීති පැනවුණේ මෙබඳු දුර්වලතා මඟ හැර නගරයේ කොතැනකින් හෝ කෑම මිලදී ගැනීමේදී ඒවාට නිසි ප්‍රමිතියක් ඇති කිරීමේ අපේක්ෂාවෙනි.මේ නව වැඩ පිළිවෙළට මූලිකත්වය ගෙන ක්‍රියා කළේ කොළඹ මහ නගර සභාවේ ප්‍රධාන සෞඛ්‍ය වෛද්‍ය නිලධාරී ප්‍රදීප් කාරියවසම් මහතාය. “කොළඹ නගරයේ කෑම පාර්සල්වලට ප්‍රමිතියක්” ඇති කිරීම පිළිබඳව ඒ මහතා අදහස් පළ කළේ මෙසේයි.“කොළඹ ලංකාවේ ජනාකීර්ණම නගරයයි. දිනපතාම ආගන්තුකයින් වගේම පිටස්තරයින් දස දහස් ගණනින් කොළඹට රැස් වෙනවා. මේ අයගේ සෞඛ්‍යය පිළිබඳව අපිට විශේෂ වගකීමක් තියෙනවා. කෙනකුට හිතෙන්න පුළුවන් මෙය ඉතා සරල කරුණක් කියා. නමුත් මෙය ඉතා සංකීර්ණයි.කොළඹ නගර සභාවේ ප්‍රධාන සෞඛ්‍ය වෛද්‍ය නිලධාරී ප්‍රදීප් කාරියවසම්මාර්ග, යටිතල පහසුකම්, කර්මාන්ත, ව්‍යාපාර දියුණු වෙනව වගේම අපේ ජනජීවිතයත් දියුණු වෙන්න ඕන. ජනජීවිතය දියුණු කිරීමේදී සෞඛ්‍ය මූලික වෙනවා.”“කෙනෙක් කොතැනකින් හෝ බත් පාර්සලයක් ගෙන කන්නේ බඩගින්නට නමුත් ඒක කාලා ලෙඩ වෙනවානම්. ගෙවන මුදලට සරිලන විදිහේ කෑම පාර්සලයක් නොලැබෙනවානම් එය ගැටලුවක්.”“ආහාරපාන සම්බන්ධයෙන් ලෝකයේ විවිධ ප්‍රමිති තියෙනවා. නිරෝගිකම පිළිබඳව සැලකිලිමත් වන ලෝකයේ බොහෝ රටවල අපේ රටේ වාගේ තැන තැන ඕනෑම කෙනකුට ඕනෑම දෙයක් විකුණා මුදල් ඉපයීමට ඉඩ තියන්නේ නෑ. ඒ සඳහා ප්‍රමිතියක් සකස් කරලා තියෙනවා.”“කෑම පාර්සල් පිළිබඳව මෙවැනි ප්‍රමිතියක් ඇති කළේ මූලික අධ්‍යයනයකට අනතුරුවයි. අපි මුලින්ම නගරය අවට විකුණන බත් පාර්සල් අරගෙන විධිමත්ව පරීක්ෂා කළා. අපගේ විද්‍යාගාරවලින් කළ පරීක්ෂාවලින් හෙළි වූයේ විශ්වවිද්‍යාල අසල විකුණු කෑම පාර්සල්වලින් සියයට 35 ක් පමණ මනුෂ්‍ය ආහාරයට නුසුදුසු බවයි. ඒ වගේම වාහනවල තබාගෙන විකුණන පාර්සල් වගේම නගරයේ තැන තැන විකුණන කෑම වලින් 40% පමණ මනුෂ්‍ය පරිභෝජනයට සුදුසු නැති බව හඳුනාගත්තා.”“කෑම පාර්සල් විකිණීම ගෘහස්ථ සුළු කර්මාන්තයක්. එයින් ජීවත්වන අයගේ ජීවිකාව නැති කිරීම හෝ ඊට බාධා කිරීම අපගේ අරමුණ නොවේ. අපිට වුවමනා වුණේ පිරිසුදුව ආහාර සකස් කිරීම පිළිබඳව එසේ ආහාර සකස් කරන අයට ප්‍රමිතියක් ලබාදීමයි.”“අපගේ මූලික පරීක්ෂණයට අනුව පෙනී ගියේ කෑම පාර්සල් සකස් කිරීම නගරයෙන් පිටස්තර ස්ථානවල සිදුවන බවයි. බොහෝ වෙලාවට කෑම සකස් කරන අය පාර්සල් සාදා අලෙවි කරන අයට ලබා දෙනවා. අලෙවි කරන පුද්ගලයාගේ පිළිවෙළ පිරිසුදුකම පිළිබඳව සලකා බොහෝ අය ආහාර මිලදී ගත්තත් එම කෑම සකස් කරන්නේ වෙනත් පිරිසක්.”සිසිර කුමාර -කොළඹ විශ්ව විද්‍යාලය ඉදිරිපිටඅපිට පී. එච්. අයි. මහත්තුරු උපදෙස් දීල තියෙන්නෙ නගර සභාවේ සීල් එක තියෙන බත් පැකට් විතරක් විකුණන්න කියලා. අපි ඒ නිසා විකුණන්නේ සීල් යෙදූ බත් පැකට් විතරයි.ඉස්සර වගේ නොවෙයි දැන් නීති ගණනාවක්ම තියෙනවා. ඉස්සර නම් අපි පාර අයිනේ පොඩි මේසයක් උඩ බත් පැකට් ටික තියාගෙන හිටියා. දැන් පාරෙන් ඇතුළට වෙන්නයි කෑම පාර්සල් ටික තබාගෙන ඉන්නෙ. අපි අව්වට වේළුණත් නිතරම උත්සාහ කරනවා කෑම ටික අව්වෙන් ආවරණය කර තියාගන්න.අපි මෙයින් තමයි දවස පිරිමහ ගන්නෙ. විශ්ව විද්‍යාලෙ වහපු දවසට අපට මේ ආදායමත් නෑ. ඉස්සර අපි ගත්ත බත් පැකට් ටික කීයට හරි විකිණෙන තුරු ඉන්නවා. ඒත් දැන් දෙක පහුවුණාට පසු අපි මේ කෑම විකුණන්නේ නෑ.බත් එක උයන වේලාව පැකට් එකේ තියෙනවා. ඒ උයන වෙලාවෙ සිට පැය හතරක් ඇතුළත විකුණන්න ඕනේ.ඊ. ඒ. ඉන්ද්‍රාණි රණසිංහ - පීපල්ස් පාර්ක්උදේ වගේම දවල් කෑම පාර්සල් 100 ක් 150 ක් විතර විකිණෙනවා. දවල් කෑමවලට තමයි ‘සීල්’ නීතිය ඇවිත් තියෙන්නෙ.පී. එච්. අයි. මහත්තයා නම් දවස ගානේ ඇවිත් බලනවා. අපිට කෑම දෙන අයට අපිත් නිතර මතක් කරනවා සීල් එක ගහන්න කියලා.මේ ස්ථානයේ කෑම පාර්සල් බොහොමයක මුද්‍රා තිබු අතර මුද්‍රා නොතබන ලද කෑම පාර්සල් ද තිබෙන බව දුටුවෙමු.ඩබ්ලිව්. ඒ. ඩී. කුසුමාවතී - මහ රෝහල අසලබත් පැකට් වෙළෙඳාම දැන් හරිම සවුත්තුයි. මම විකුණන්න ගෙනාවෙ බත් පැකට් 5 යි. එකක්වත් තවම විකුණුනේ නැහැ.සීල් ගහපු බත් පැකට් විකුණන්න ඕන බවක් මම දන්නෙ නෑ. බත් පැකට් සකස් කරන එක්කෙනෙක්ගෙන් අරගෙන තමයි අපි බත් පැකට් විකුණන්නේ. අපි එයාගෙන් අරගෙන විකුණනවා.කෝසල ගමගේ කොළඹ මහ රෝහල අසලබත් පැකට් පහක් ගත්තාට තවම එකක්වත් විකුණුනේ නෑ. මේ පැකට්වලනම් නගර සභාවේ අනුමත සීල් එක නෑ. මේ සීල් කතාව ගැන දැන ගත්තෙත් ළඟදී. පී. එච්. අයි. මහත්තයා දැන් දෙපාරක් ඇවිත් කිව්වා නගර සභාවේ ලියාපදිංචි අයගෙන් බත් පැකට් ගන්න කියලා. අපි බත් ගන්න කෙනාට කීවා නගර සභාවේ අනුමැතිය ගන්න කියලා.සීල් එක බල බලා ඉන්නෙ නෑ. කීයක් හරි අඩු මුදලකට කෑම එකක් තමයි ඉල්ලන්නෙ.“එසේ ආහාර සකස් කරන ස්ථාන හා පුද්ගලයින් පිළිබඳවත් අප සොයා බැලුවා. එවිට හෙළි වුණේ ඇතැම් අය ආහාර සකස් කරන ස්ථාන ඉතාමත් අපිරිසිදු බව. එසේම ඇතැම් ස්ථානවල ආහාර පිසීම සඳහා භාවිත කරන ජලය ඒ සඳහා නුසුදුසු බව. එක් තැනෙක ආහාර සකස් කළේ කමතක. සමහර තැන්වල ආහාර පිසීමට භාවිත කළ වතුර ඉතාමත් අපිරිසුදුයි.”“මේ නිසා ආහාර සකස් කරන අය ලියාපදිංචි කිරීමට අපි තීරණය කළා. ඒ අනුව කොළඹ නගරය ඉලක්ක කරමින් ආහාර සකස් කරන අය 350 ක් පමණ ලියාපදිංචි වීමට ඉල්ලුම්පත් ලබාගත්තා. මේ වන විට ඒ අය අතරින් ලියාපදිංචි වී සිටින්නේ 125 දෙනෙක් පමණයි. කොළඹින් පිටත ස්ථානවල ආහාර සකස් කරන අය ලියාපදිංචිය සඳහා ඉදිරිපත් වීමේදී පදිංචි ප්‍රදේශයේ මහජන සෞඛ්‍ය පරීක්ෂකගේ නිර්දේශය ලබාගත යුතුයි. මෙහිදී අදාළ සෞඛ්‍ය පරීක්ෂකවරයා තම නිර්දේශය ලබාදිය යුත්තේ කරුණු ගණනාවක් පිළිබඳව සැලකිලිමත් වෙමින්.“ඒවා අතර ආහාර පිළියෙල කරන ස්ථානයේ පිහිටීම හා පරිසරය පිළිබඳව විශේෂයෙන්ම සැලකිලිමත් වෙනවා. ස්ථානය, මැස්සන්, බල්ලන්, බළලුන්, මීයන්, කැරපොත්තන් ආදින්ගෙන් තොරවීම වැදගත්. කෑම සකස් කරන තැන ඉඩ පහසුකම් ඇති බව, දොර ජනෙල්, පිහිටීම, වාතාශ්‍රය ඇති බව, භාවිත කරන උපකරණවල පවිත්‍රතාව, කුණු බැහැර කරන ආකාරය, ආහාර ගබඩා කර තිබෙන අන්දම විශේෂයෙන් මස්, මාළු, බිත්තර, එළවළු ආදිය අසුරා තිබෙන ආකාරය පිළිබඳව සැලකිලිමත් වෙනවා.”මීට අමතරව ජලය ලබාගන්නා ආකාරය පිසීම සඳහා ගන්නා ආහාරවල තත්ත්වය මෙන්ම උයන පිහන අය මෙන්ම ආහාර අසුරන අයගේ සෞඛ්‍ය තත්ත්වය ඔවුන්ගේ පවිත්‍රතාව පිළිබඳව විශේෂ අවධානයක් යොමු කරනවා. මේ කරුණු පාදක කරගනිමින් ලියාපදිංචියට ඉදිරිපත් වන්නන්, මේ අනුව ලියාපදිංචි වන්නන්ට නගර සභාව මඟින් අංකයක් ලබා දෙනවා. සෑම බත් පාර්සලයකම එම අංකය ද සමඟින් අප විසින් ලබා දෙන සීල් සටහන මුද්‍රා කිරීම අනිවාර්ය වෙනවා. මෙම මුද්‍රාවේ අනිවාර්යයෙන්ම සඳහන් විය යුතු කරුණු කීපයක් වෙනවා. ලියාපදිංචි අංකය, නිෂ්පාදකයාගේ නම සහ ලිපිනය, නිෂ්පාදිත දිනය සහ වේලාව ඒ අතරින් වැදගත්.ඔබ කෑම පාර්සලයක් මිලදී ගැනීමට පෙර මුලින්ම බැලිය යුත්තේ මස් ද, මාළු ද, බිත්තර ද, එළවළු ද යන කරුණු වගේම එය ලියාපදිංචි මුද්‍රාව සහිත පාර්සලයක් ද යන්නයි. එහි නිෂ්පාදිත වේලාව සටහන් වන නිසා උදේ 7 ට පිසින ලද කෑම පාර්සලයක් නම් සවස 2 ට පමණ නම් ඔබ එය මිලදී ගන්නේ වේලාව අනුව එය පිළිණු වූ හෝ පිළිණු වීමට ආසන්න බව ඔබටම නිගමනය කළ හැකි වෙනවා.එසේම එම කෑම පාර්සලය සම්බන්ධයෙන් යම් පැමිණිල්ලක් තිබේනම් ඒ පිළිබඳව කොළඹ නගර සභාවේ මහජන සෞඛ්‍ය දෙපාර්තමේන්තුවේ ඇති 011-2676161 දුරකතන අංකයට පැමිණිලි කළ හැකියි. අප යටතේ ලියාපදිංචි පුද්ගලයකුගේ බත් පාර්සලයක් සම්බන්ධයෙන් නම් පැමිණිල්ල ඉදිරිපත් වන්නේ ඒ සම්බන්ධව නීතිමය වශයෙන් කටයුතු කිරීමට අප බැඳී සිටිනවා.මීට අමතරව ලියාපදිංචි අංකය සහිත මුද්‍රාව නැතිව කෑම විකිණීම කොළඹ නගරය ඇතුළත මුළුමනින්ම තහනම් කර තිබෙනවා. මෙම නීතිය දැනට ක්‍රියාත්මක වන්නේ දිවා ආහාරය සම්බන්ධව පමණයි. ඉදිරියේදී උදෑසන මෙන්ම රාත්‍රි ආහාර සම්බන්ධව ද ක්‍රියාත්මක කිරීමට අපේක්ෂා කරනවා.”“නිරෝගීකම පරම ලාභය බව බුදු හිමියන් දේශනා කර තිබෙන්නේ දැනට වසර දෙදහස් හයසීයකට පෙරයි. එය සදාතනික දහමක්. අප බොහෝ විට නොසැලකිලිමත්කමින් රෝගී වෙනවා. ඒ වගේම වැඩි ලාභයක් ඉපයීමට සිතාගෙන අන් අය රෝගීන් බවට පත් කරනවා. මේ දෙකම සීමා විය යුතුයි.කොළඹ නගරයේ තරු හෝටල් වගේම තරු පහේ හෝටල් සෑම එකකටම පවා විවිධ අවස්ථාවල අපි නඩු පවරා තිබෙනවා. ඊට හේතුව ඒවායේ පවතින අපිරිසුදු කමයි.”“කොළඹ නගර සභාව යටතේම සේවයේ යෙදී සිටින්නේ සෞඛ්‍ය වෛද්‍ය නිලධාරීන් හයදෙනයි. නමුත් කොළඹ නගරයේම අවශ්‍යතාව සඳහා අවම වශයෙන් 12 දෙනකුගේවත් සේවය අවශ්‍ය වෙනවා. මහජන සෞඛ්‍ය පරීක්ෂක නිලධාරීන් සිටින්නේ පහළොස් දෙනයි. කොළඹ නගරය සඳහා නිලධාරීන් 47 ක් පමණ වුවමනා වෙනවා. මෙලෙස නිලධාරීන් සීමා වීම නිසාත් එක් පුද්ගලයකුට විශාල ප්‍රදේශයක් භාරවීම නිසාත් ඇතිවන අක්‍රමිකතා බහුලයි.”“නමුත් අප සෑම විටම උත්සාහ කරන්නේ ඇතිවන දුර්වලතා අක්‍රමිකතා මඟ හරිමින් අපගේ මූලික ඉලක්කය ජය ගැනීමයි. කොළඹ කුණුවලින් තොර කිරීම වගේම රෝග කාරක ආහාර විකිණීම වැළැක්වීමත් ඉතා වැදගත්. ලෝකයේ දියුණු රටවල ප්‍රමිතිය වන්නේ පිසින ලද ආහාරයක් පැය දෙකක කාලයකට පසුව ඉවත් කළ යුතු බවයි. දැන් ලෝකයේ ප්‍රවණතාව වන්නේ ගැණුම්කරු ඉදිරිපිටට පිසින ලද ආහාර ඒ මොහොතේම පිළිගැන්වීමයි. අපේ රටවලත් මෙවැනි ක්‍රම ඉදිරියේ ඇතිවිය යුතුයි.සටහනබුද්ධිකා බ්‍රාහ්මණගේඡායාරූපවිමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=af1110236</link>
    <topic>පාලම් පහ එයි පාලම් පාරු යයි සහෝදරත්වය නොනැවතී ගලයි</topic>
    <author>තාරක වික්‍රමසේකර</author>
    <content>නැඟෙනහිර ප්‍රධානම නගරයන් දෙක වන්නේ මඩකලපුව සහ ත්‍රිකුණාමලයයි. එහෙත් මඩකලපුවේ සිට ත්‍රිකුණාමලය මහා මාර්ගයේ ගමන් කරන්නකුට තිබු බාධා සුළුපටු නොවේ. මහා මාර්ගයේ ගමන් කර ස්ථාන 5 කදී ජලාශ තරණය කර යා යුතු විය. ඒ සඳහා පිහිටට තිබු එකම මාර්ගය පාලම් පාරුවයි. අධික වර්ෂා කාලයට පාලම් පාරු මතින් ගමන් කිරීම ද ගැටලු සහිත විය. මේ ප්‍රදේශවල දෙමළ හා මුස්ලිම් ජනතාව බහුලව ජීවත් වේ. සිංහල ජනතාව ද මෙහි නිතර යති. එති.දශක තුනක් තිස්සේ පැවැති ත්‍රස්තවාදී බලපෑම් නිසා මෙම නගර අතර කඩිනම් ප්‍රවාහනයක් ලබා දීමට නොහැකි විය.ආර්ථික සංවර්ධන අමාත්‍ය බැසිල් රාජපක්ෂ මහතා උප්පාරු පාලම විවෘත කළ අවස්ථාව.උප්පාරු පාලමරාල්කුලි පාලමකායන්කර්ණි පාලමගංගෙයි නව පාලමවෙරුගල් පාලමත්‍රස්තවාදය අවසන් වීමෙන් පසු නැඟෙනහිර නවෝදය යටතේ ප්‍රධානම අවධානයක් යොමු වූයේ මඩකලපුව ත්‍රිකුණාමලය මාර්ගය සංවර්ධනය කිරීමයි. ඒ - 15 මාර්ගය නමින් හඳුන්වන මඩකළපුව - ත්‍රිකුණාමලය මාර්ගයේ ත්‍රිකෝණ්ඩියාමඩු හන්දියේ සිට ත්‍රිකුණාමලය දෙසට ගමන් කිරීමේදී තරණය කළ යුතු වූ ජල මාර්ග සඳහා සැලකිය යුතු වේලාවක් ගත විය. මඩකළපුවේ සිට ත්‍රිකුණාමලයට දුර කිලෝමීටර් 138 කි. එහෙත් එම දුර ගමන් කිරීමට ඇතැම් විට පැය 6 ක් 7 ක් හෝ ඇතැම් විට ඊටත් වඩා වැඩි වේලාවක් ගත විය. පාලම් පාරුව නියමිත වේලාවට ගමන් කළහොත් ගැටලුවක් නැත. එහෙත් ඇතැම් විට ඒ සඳහා සැලකිය යුතු වේලාවක් ගත කළ යුතු විය.ඒ - 15 මාර්ගයේ කිලෝමීටර් 41.5 ක් ගමන් කිරීමේදී කායන්කර්නි පළමු ජල තරණය හමු වේ. ඒ සඳහා මාර්ග සංවර්ධන අධිකාරියේ පාලම් පාරුව භාවිත කළ යුතු විය. එහෙත් ඒ පාලම් පාරුව වෙනුවට කායන්කර්නිහි නව පාලමක් ඉදිවිය. කායන්කර්නි පමණක් නොව, වෙරුගල්, රාල්කුලී, ගංගෙයි හා උප්පාරුහි සියලු පාලම් පාරු වෙනුවට නව පාලම් ඉදිකර පසුගිය 18 වැනිදා ජනතා අයිතියට පත් කරන ලදි. ආර්ථික සංවර්ධන අමාත්‍ය බැසිල් රාජපක්ෂ, වරාය හා මහාමාර්ග නියෝජ්‍ය අමාත්‍ය නිර්මල කොතලාවල, නැඟෙනහිර පළාත් මහ ඇමැති සිවනේෂතුරෙයි චන්ද්‍රකාන්තන් නියෝජ්‍ය ඇමැති සුසන්ත පුංචිනිලමේ ප්‍රංශ තානාපතිනි ක්‍රිස්ටීන් රිබ්ෂොන් ඇතුළු පිරිසක් සහභාගි වූහ.මෙම අවස්ථාවේදී අදහස් දැක්වූ බැසිල් රාජපක්ෂ අමාත්‍යවරයා පවසා සිටියේ පානම සිට කල්මුණේ මඩකලපුව, ත්‍රිකුණාමලය හරහා යාන්ඔය දක්වා යාමට තිබු සියලු බාධා දුරු කර පාලම් පාරු වෙනුවට නව පාලම් ඉදිකර ඇති බවයි. විශේෂයෙන්ම ත්‍රිකුණාමලයෙන් ඉහළ මාර්ගයේ ඇති ඉරක්කණ්ඩි, පුදුවෙයිකුට්ටු හා යාන්ඔය පාලම් පාරු වෙනුවට නව පාලම් ඉදිකර ඇති නිසා කුමන සිට යාන්ඔය දක්වා කිසිදු ගැටලුවකින් තොරව ගමන් කළ හැකි බව ද ඇමැතිවරයා කියා සිටියේය.මෙහිදී කතා කළ වරාය හා මහාමාර්ග නියෝජ්‍ය ඇමැති නිර්මල කොතලාවල මහතා මෙහිදී කියා සිටියේ මෙරට මාර්ග සිතියම වෙනස් කිරීමට කටයුතු කළ යුතු බවයි. සාමාන්‍ය මාර්ග මහාමාර්ග බවට පත්වීමත් පාලම් පාරු වෙනුවට පාලම් ඉදිකර තිබීමත් නිසා ලංකාවේ මාර්ග සිතියම වෙනස් කිරීම කළ යුතු යැයි ද ඒ මහතා මෙහිදී කියා සිටියේය.දශක තුනකට ආසන්න කාලයකට පසු එක්වරම ස්ථාන පහක් මෙසේ ජනතා අයිතියට පැවරූ පළමු අවස්ථාව මෙයයි. එමෙන්ම මෙය ගමනාගමනය හා සම්බන්ධ වීම විශේෂිතම සිදුවීමයි.මඩකලපුවේ සිට ත්‍රිකුණාමලයට යාමේදී ත්‍රිකෝණ්ඩියාමඩු හන්දියෙන් පසු කිලෝමීටර් 41.5 ස්ථානයේදී මහවැලියේ අතු ගංගාවක් හරහා කායංකර්ණි පාලම ඉදිකරන ලදි. එහි දිග මීටර් 85 කි. වැය කළ මුදල මිලියන 202 කි.දෙවැන්න හමුවන්නේ එම මාර්ගයේ කිලෝමීටර 85 සීමාවේය. මහවැලි ගඟේ අතු ගංගාවක් හරහා වෙරුගල් තොටුපළ හරහා වෙරුගල් පාලම ඉදිකර ඇත. දිගින් මීටර් 105 ක් වන එම පාලමට මිලියන 250 ක් වැය කරන ලදී.තුන්වැන්න රාල්කුලි පාලමයි. එයත් මහවැලියේ අතු ගංගාවක් හරහා ඉදිකරන ලදි. දිගින් මීටර් 175 ක් වන එම මාර්ගයේ කිලෝමීටර් 111.9 ප්‍රදේශයේ ඉදිකරන ලදි. ඊට වැය කළ මුදල මිලියන 571 කි.එම පාලමට ආසන්නයේම කිලෝමීටර් 114.4 ස්ථානයේ මහවැලිය හරහා ඉදිකරන ලද ගංගෙයි පාලමේ දිග මීටර් 245 කි. ඊට වැය කළ මුදල මිලියන 956 කි. මෙය මහවැලි ගඟ මුහුද කරා යන ඉසව්වේ ඉදිකර ඇත.මෙම ව්‍යාපෘතියේ අවසාන පාලම වන්නේ මහවැලියේ තවත් අතු ගංගාවක් හරහා ඉදිකළ උප්පාරු පාලමයි. එය මෙම ව්‍යාපෘතියේ වැඩිම මුදලක් වැය කළ පාලම මෙන්ම දිගින් වැඩිම පාලමයි. එය කිලෝමීටර් 117.3 සීමාවේ පිහිටා ඇති අතර පාලම දිගින් මීටර් 315 කි. වැය කළ මුදල මිලියන 995 කි.මේ පාලම් ඉදිකිරීම නිසා ත්‍රිකුණාමලයේ සිට මඩකලපුව දක්වා යාමට ගතවන කාලය පැය 2 1/2 ක් දක්වා අඩු වනු ඇත.මෙය ත්‍රිකුණාමලය සහ මඩකලපුව අතර නව සැපයුම් මාර්ගයක් ලෙසින් ඉදිරියේදී භාවිත කෙරේ. එමෙන්ම ස්ථාන 5 කදී වාහනවලින් බැස ගමන් කළ ජනයාට විශාල සහනයකි. පොදුවේ ගත් කල මෙරට සැම ලැබු ජයග්‍රහණයකි. සංචාරකයන්ට ද මෙය මහත් පිටිවහලක් වනු ඇත. එය මෙරට දෙමළ මුස්ලිම් ඇතුළු සියලු ජාතීන්ගේ සහෝදරත්වයේ එකමුතුවක් ඇති කරන පාලම් ව්‍යාපෘතියක් වනු ඇත. අප වඩාත් සතුටු විය යුත්තේ එහෙයිනි.තාරක වික්‍රමසේකරඡායාරූප: මහාමාර්ග අමාත්‍යාංශය හා ආර්ථිකසංවර්ධන අමාත්‍යාංශය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=af1110237</link>
    <topic>ජනතා අපේක්ෂා යථාර්ථයක් කළ සොඳුරු මිනිසා</topic>
    <author>ලක්ෂ්මන් හුළුගල්ලේ</author>
    <content>17 වසරක ගාමිණී දිසානායක මතක අවලෝකනයකඩිනම් මහවැලි ව්‍යාපාරය” වැනි අති දැවැන්ත සංවර්ධන යෝජනා ක්‍රම දේශයට දායාද කළ මෙරට දේශපාලන ඉතිහාසයේ පතාක යෝධයකු වූ ගාමිණී දිසානායක නම් දේශපාලනඥයා අපෙන් සමුගන ගියද ඒ සුන්දර හමුවීම හා ඔහුගේ කාර්යශූර දේශපාලන ජීවිතය 17 වසරකට පසු යළිදු අවලෝකනය කරමි. එවක පාසල් සිසුවකුව සිටි මා තරුණ වියේදී හඳුනාගෙන ඉතා සමීපව ඇසුරු කළ ගාමිණී දිසානායක නම් සොඳුරු මිනිසාගේ නික්ම යෑමෙන් දාහත් වසකට පසු එතුමන්ගේ ගුණසමරුව යෙදෙන මේ මොහොතේ ඒ මතක සිතිවිලි අතර මොහොතක්.70 දශකයේ මුල් භාගයේ එවක මා පාසල් සිසුවෙකුව සිටි සමයේ ගාමිණී දිසානායක මහතා පාර්ලිමේන්තුවට පත්වූ තරුණ මන්ත්‍රීවරයකු විය. ගාමිණී කාර්යශූර අවංක දේශපාලනඥයෙකි. එදා ඔහු සතුව තිබූ තාරුණ්‍යයත්, කඩවසම් බවත් තරුණ පිරිස් ඔහු වෙත තව තවත් ආකර්ශනය කරගැනීමට සමත් විය. එක්සත් ජාතික පක්ෂයේ නායකත්වයේ සිටි ඩඩ්ලි සේනානායක මහතා වැනි පරිණත දේශපාලනඥයින් සේම මුල සිටම දීර්ඝ ගමනක් යා හැකි අපූර්ව සැලසුමක් ගාමිණී දිසානායක මහතා සතු විය. ආධුනික මන්ත්‍රීවරයකු වුව ද ඔහු සතුව තිබූ සැලසුම්ශීලී භාවයත් ඒ වෙනුවෙන් වූ අප්‍රතිහත කැපකිරීමත් ඔහු දේශපාලන ක්‍ෂේත්‍රයේ ඉහළ තලයක ඔසවා තබන්නට සමත් විය. එසේම ලංකාවේ විවිධ ප්‍රදේශවල සිටි නායකත්වය ගත හැකි තරුණ පිරිස් හඳුනා ගැනීමේ සියුම් ඥානයක් ද ඔහු සතුව පැවතිණි. ගාමිණී දිසානායක දර්ශනය අනුගමනය කළ මහත්මා දේශපාලනයට අනුගත තරුණ අනුගාමීන් පිරිසක් බිහි කරන්නට ඔහුට හැකි විය. 1970 වර්ෂයේ මහා මැතිවරණයෙන් පසුව ඉතා කෙටි කලක් තුළ දේශපාලන ක්‍ෂේත්‍රයේ අමරණීය නමක් රඳවන්නට සමත් වූ ඔහු පක්ෂය තුළින් බිහි වූ චතුර කථිකයකු ද විය. ඔහු සතුව තිබූ චතුර කථිකත්වයත්, උගත්කමත්, කඩවසම් බවත් නිසාම ජන හදවත් තුළ ඔහු ජීවමාන චරිතයක් විය.1978 තෙවන කාර්තුවේ දී මා උසස් අධ්‍යාපනය නිමා කොට සිටි සමයේ ගාමිණී දිසානායක මහතාගේ සම්බන්ධීකරණ ලේකම්වරයා ලෙස එතුමන්ගේ දේශපාලන ගමනට අත්වැල සපයන්නට ලැබීම මා ලද භාග්‍යයක් යැයි මට සිතේ. අපි සැවොම එකම කණ්ඩායමක් ලෙස එක ඉලක්කයක් උදෙසා ක්‍රියා කළෙමු. ඔහු තුළින් මා දුටු විශේෂත්වය නම් එවක විපක්ෂයේ සිටි ජ්‍යෙෂ්ඨයින් අභිබවා ඔහු කාර්යශූර, වැඩක් පිළිවෙළට කළ හැකි දක්ෂකමත්, තාරුණ්‍යයත් කැටි කරගත් නායකයකු ලෙස වගකීම් සහිතව පෙරමුණ ගැනීමයි. මේ නිසාම ඔහු ඉතා වේගයෙන් පරිණත දේශපාලනඥයකු බවට පරිවර්තනය විය. 1979 වර්ෂයේ හෙතෙම ඉඩම්, ඉඩම් සංවර්ධන හා මහවැලි සංවර්ධන අමාත්‍යාංශයේ අමාත්‍ය ධූරයට පත් විය.මේ අමාත්‍යාංශය රාජ්‍ය දෙපාර්තමේන්තුවෙන් ද සංස්ථා, කාර්ය මණ්ඩල, ව්‍යවස්ථාපිත ආයතනයන් හා අධිකාරි වැනි ආයතන 28කින් සමන්විත එවකට ආණ්ඩුව සතුව තිබූ විශාලතම අමාත්‍යාංශයයි. දේශපාලන විචාරකයින් කෙබඳු අදහස් දැක්වුව ද අනාගතය පිළිබඳ දුරදක්නා තියුණු ඉවක් තිබූ ජනාධිපති ජේ.ආර්.ජයවර්ධන මහතා තරුණ ක්‍රියාකාරී නායකයකු වූ ගාමිණී දිසානායක මහතාට ඉඩම් වාරිමාර්ග විදුලිබල අමාත්‍යාංශය පවරන ලද්දේ ඔහු රටේ අනාගත නායකත්වයට හුරු කරවීමේ අරමුණ පෙරදැරි කරගෙනය. ඒ සමඟම ලංකාව ආර්ථික වශයෙන් සංවර්ධනය කිරීමට එවකට තිබූ එකම විකල්පය වන දිවයිනෙන් පහෙන් එකක භූමි ප්‍රමාණයක් ආවරණය වන තිස් අවුරුදු මහවැලි සංවර්ධන ව්‍යාපෘතිය සය වසරකින් නිම කිරීමේ අභියෝගය භාර දුන්නේ ද තරුණ ගාමිණී දිසානායකයන්ටය. මෙය නිදහසින් පසු ශ්‍රී ලංකාවේ බිහිවුණු දැවැන්තම සංවර්ධන යෝජනා ක්‍රමයයි.එදා මහවැලි ව්‍යාපෘතිය සක්‍රීයව පැවැති සමයේ ඉංජිනේරුවන්, ඉංජිනේරු සමාගම්, නිලධාරීන් පමණක් නොව පෞද්ගලික කාර්ය මණ්ඩලය පවා ඔහු තෝරා ගත්තේ ඉදිරි ගමනේ ප්‍රයෝජනවත් පුද්ගලයින් වනු ඇතැයි විශ්වාසයක් තැබිය හැකි අය වීම විශේෂත්වයකි. එදා ඔහුට හිමිවූයේ ඉංජිනේරු තාක්ෂණය පිළිබඳ අමාත්‍යාංශයකි. වෘත්තියෙන් අධිනීතිඥයකු වූ ගාමිණී දිසානායකයන්ට තාක්ෂණය පිළිබඳව වූ අමාත්‍යාංශයක් හිමි වුවද ඔහු සිය කාර්යය නිවැරැදිව ඉටු කරන්නට යුහුසුළු විය. ඔහු සැමවිටම පාහේ වාහනයක ගමන් කරද්දී සංචාරක නිකේතනයක ගිමන් නිවද්දී ග්‍රන්ථ පරිශීලනය කළේය. ජලය පිළිබඳව, ඉංජිනේරු තාක්ෂණය පිළිබඳව, ඉදිකිරීම් ක්ෂේත්‍රය පිළිබඳව පොතපත පරිශීලනය තුළින් ඔහු ලැබූ දැනුම භාවිත කරමින් ඉංජිනේරුවන් සමඟ මනා සම්බන්ධීකරණයෙන් කටයුතු කරන්නට තරම් ගාමිණී දිසානායක මහතා දක්ෂ දේශපාලනඥයෙකු විය. තමන්ට පැවරුණු කාර්යයෙන් විශාල කොටසක් ඔහු කළේ ස්වකීය ඥාණය වැඩි දියුණු කිරීම තුළිනි. මහවැලි ව්‍යාපාරය සිදුකළ සමයේ අවුරුදු 30ක ව්‍යාපෘතිය අවුරුදු 6න් සිදු කරන කඩිනම් මහවැලි සංවර්ධන ව්‍යාපෘතියෙහි ඔහු අවුරුදු දෙකක් නික්ම යද්දී පැවසුවේ තමන් ඇතැම් ව්‍යාපෘති ස්ථානවලට ගොස් දෙනෙත් පියා කල්පනා කරද්දී ඉදිරි වසර හතරේ කටයුතු අවසන් වන්නේ කෙසේ දැයි යන දැක්ම හා විශ්වාසය තමන් අත්දකින බවයි.1983 වසරේ කොත්මලේ මහවැලි මහසෑයට මුල්ගල් තබන අවස්ථාව වනවිට ගාමිණී දිසානායක මහතා අනාගත දේශපාලන නායකත්වයට පත්වීමේ නියත විවරණ ලබන තත්ත්වයට සමත් විය. එදින මහවැලි මහා සෑයට මුල්ගල් තැබූ ජනාධිපති ජේ.ආර්.ජයවර්ධන මහතා ලක්ෂ සංඛ්‍යාත ජනතාවක් ඉදිරියේ ගාමිණී දිසානායක මහතාට නිදහස් ඉන්දියාවේ ප්‍රථම අග්‍රාමාත්‍ය ශ්‍රී ජවහල්ලාල් නේරු තුමාගේ ජීවිත කතාව ඇතුළත් ග්‍රන්ථයක් උපන්දින තෑග්ගක් වශයෙන් පිළිගන්වමින් මේ අඩිපාරේ ගමන් කළොත් ඔබට මේ රටේ නායකත්වයට පත්විය හැකි බව පැවැසීය.එකල සිටි දේශපාලන විචාරකයෝත් ප්‍රවීණ මාධ්‍යවේදීනුත් ලිපි හා කතුවැකි මඟින් එම සිදුවීම නායකත්වයට පත්වීමේ නියත විවරණ ලබාදීම යනුවෙන් සටහන් කළහ. මේ අවදිය වනවිට ජේ.ආර්.ගෙන් පසු පක්ෂයේ නායකත්වයත් ජනාධිපති අපේක්ෂකත්වයත් ලබාගැනීම සඳහා ගාමිණී, ලලිත් සහ ප්‍රේමදාස අතර තිබූ සීතල යුද්ධය විවෘත සටනක් බවට පත්වූයේ මෙම නියත විවරණයත් සමඟය.ගාමිණී දිසානායක චරිතය තුළ මා දකින සුබවාදී ලක්ෂණය වන්නේ භාරගත් කාර්යය ඒ කාලය තුළම අවසන් කිරීමේ අපූර්ව ශක්තියක් ඔහු සතුව තිබීමයි. එසේම ඔහු සමීපයේ සේවය කරන තරුණ පිරිස්වලට ඔහුගේ මෙම ආදර්ශය සුබ පෙරනිමිත්තක් විය. මාගේ මතකයට අනුව ඔහුගේ දේශපාලන ජීවිතයේ ඔහු මුහුණ දුන් ඉතාම කනගාටුදායක සිද්ධිය සිදුවූයේ 1988 වර්ෂයේදීය. 1989 පැවැති මැතිවරණයේදී ශ්‍රී ලංකාවේ වැඩිම මනාප හිමිකරගත් ඔහුට ලැබිය යුතුව තිබූ අගමැති පදවිය නොලැබී යාම ඔහුගේ දේශපාලන ගමන පිළිබඳව ඔහු තුළ කළකිරීම දනවන සුළු විය. රටට වැඩක් කළ හැකි දක්ෂ දේශපාලන නායකත්වයක පහස ලබන්නට ලාංකීය ජනතාවට තිබූ අමිල අවස්ථාව මේ තුළින් ගිලිහී ගියා දැයි මට සිතේ. 1994 වර්ෂයේ එ.ජා.ප. ජනාධිපතිවරණ අපේක්ෂකයාව මැතිවරණ වේදිකාවේ සිටියදී ගාමිණී දිසානායක මහතා කුරිරු එල්.ටී.ටී.ඊ. ත්‍රස්තවාදීන්ගේ මරාගෙන මැරෙන බෝම්බ ප්‍රහාරයකින් සදහටම දැයෙන් සමුගෙන ගියද 1989 ඔහුට අහිමිව ගිය දේශපාලන අහිමිවීම් තුළ ඔහුගේ දේශපාලන ගමන එදා අතරමඟ නැවතුනාදෝ යන සිතිවිල්ල මා තුළ පවතී.ගාමිණී දිසානායකයන් එදා එල්.ටී.ටී.ඊ. ත්‍රස්තවාදය පරාජය කර සාමකාමී රටක් බිහිකරන්නට පෙරමුණ ගත්ත ද එම උත්සාහය ත්‍රස්තවාදීන් විසින්ම ව්‍යර්ථ කරන ලදී. එහෙත් 1970 ඔහු සමඟින් එකට පාර්ලිමේන්තුවට ආ මහින්ද රාජපක්ෂ ජනාධිපතිතුමා එල්.ටී.ටී.ඊ. ත්‍රස්තවාදය මවුබිමෙන් පළවා හැර ගාමිණී දිසානායක නම් තම කුළුපග දේශපාලන සහෘදයාගේ ප්‍රාර්ථනාව ඉටු කළා යැයි වරෙක මට සිතේ.මහවැලියෙන් ගලා යන නිල් දියවරින් සුවහසක් ජනතාවගේ බලාපොරොත්තු මල්පල ගන්වමින් අටු කොටු පුරවා රට සශ්‍රීක කරද්දී ගාමිණී දිසානායකයන්ගේ නාමය ද යුග යුග අමතක නොවන අමරණීය නමක් වනු ඇත.ලක්ෂ්මන් හුළුගල්ලේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=af1110238</link>
    <topic>කපු මහත්තයාත් මරා දැම්මාද?</topic>
    <author>ඡායාරූප - අයි.එම්.පී. සී. ගුණසේකරනෙළුව සමූහ</author>
    <content>හිත හොඳ දොස්තර ගැන කී කතාවටඒ ඉකුත් සැප්තැම්බර් මස 29 වනදා ය. අදින් දින විසි හතරකට කලියෙන් ය. වේලාව රාත්‍රි දහයට පමණ ඇත.කරන්දෙනිය දොස්තර මහතා මහඒදණ්ඩ ප්‍රදේශයේ සිය පෞද්ගලික බෙහෙත් ශාලාව වසා දමා නිවෙසට යාම සඳහා පිටතට ආවේ ය. ඒ සැණින් එතැනට පැමිණියේ මෝටර් සයිකලයකි. දෙදෙනාම හෙල්මට් පැලඳ සිටියහ. කළු පැහැති ඇඳුමින් සැරසී සිටි ඔවුන්ගෙන් එකෙකු එකවරම ඉනේ සඟවා ගෙන තිබූ නයින් එම්.එම්. පිස්තෝලයක් ඇද දොස්තර මහතාට වෙඩි තැබුවේ ය. එසැණින් තුවක්කුකරු මෝටර් සයිකලයෙන් ම පළා ගියේ ය.වෙඩි වැදුණු දොස්තර මහතා එතැනම ඇද වැටුණේ ය. සිද්ධිය සැළවුණු කරන්දෙණිය පොලිසිය වහා එතැනට ආවේ ය. වෙඩි වැදී වැටී සිටි දොස්තර මහතාගේ සිරුර අවට නයින් එම්.එම්. උණ්ඩ නවයක් තිබී පොලිසිය සොයා ගත්තේ ය.පොලිසිය සිද්ධිය පිළිබඳ පරීක්ෂණ ආරම්භ කරමින් කීවේ දොස්තර මහතාගේ ඝාතනය කාගේ හෝ කොන්ත්‍රාත්තුවක් මත වූ බවක් ය.කරන්දෙණිය දිසා රෝහලේ වෛද්‍යවරයකු වූ ප්‍රියංක පªසාද් ජයසිංහ මහතාගේ ඝාතනය කිරීමත් සමඟ මුළු කරන්දෙණියම විමතියට පත්වූහ. ප්‍රදේශවාසීහු නොසන්සුන් ව හැසිරුණහ. ඊට හේතුව වූයේ ජයසිංහ දොස්තර මහතා කරන්දෙණිය ජනතාවට ජීවකයෙක් බඳු වීම ය.කරන්දෙණි ජනතාව ඔහු හැඳින්වූයේ හිත හොඳ දොස්තර මහත්තයා කියා ය. ඊට හේතු රාශියක් විය. ඔහු ගමේ අහිංසක මිනිසුන් ගැන සිතුවේ ය. සහන මිලකට බෙහෙත් දුන්නේ ය. ගමෙන් පිට රෝහලට මාරුවීම් ලැබුණත් ඔහු කරන්දෙණියට සේවය කරන්නට ඕනෑ බව කියමින් ඒවා අවලංගු කර ගත්තේ ය.ජයසිංහ දොස්තර මහතාගේ ඝාතනය කාටත් ගෙන දුන්නේ ප්‍රහේළිකාවක් ය. පරීක්ෂණ පැවැත්වූ කරන්දෙණිය පොලිසිය කීවේ නාඳුනන තුවක්කුකරු ඔහුට වෙඩි තබා ඇත්තේ නයින් එම්.එම්. රිවෝල්වරයකින් බව ය. ඊට හේතුව වූයේ ඒ අවට වැටී තිබූ හිස් පතොරම් කොපු ය.පොලිසිය නොයෙකුත් හෝඩුවාවන් ඔස්සේ පරීක්ෂණ ඇරඹීය. වෛද්‍යවරයාගේ ඝාතනයත් සම¼ඟ කුපිත වූ කරන්දෙණිය ප්‍රදේශවාසීහු ඒ අවට ඇති තවත් පිටස්තර බෙහෙත් ශාලා දෙකකට පහර දුන්හ. ඔවුන් සිතුවේ එවන් අරගලයක් මේ පිටුපස ඇතැයි කියා ය. පොලිසිය ද කීවේ ‘චැනල්’ ප්‍රශ්නයක් මේ පිටුපස ඇතැයි සැකකරන බව ය. ඊට ද නොයෙකුත් හේතු කාරණා තිබිණ. වෛද්‍යවරයා මරා දමන්නට දින කිහිපයකට කලියෙන් ඔහු දිගාසි පරීක්ෂණ වෛද්‍ය සේවාව නමින් ‘චැනල් සේවයක්’ ඇරඹීය. ඊට මිනිසුන් වැල නොකැඩී ඇදී ආහ. රෝගීන් ගෙන් දිගාසි වෛද්‍ය සේවාව පිරි පැවතිණ. මීට උරණ වූ කිසිවකු වෛද්‍යවරයා ඝාතනය කරන්නට ‘කොන්ත්‍රාත්තුවක්’ දුන් බව පොලිසියේ අදහස විය. ප්‍රදේශවාසීහු ද එසේ සිතූහ.පොලිස් පරීක්ෂණ දිගින් දිගටම පැවතිය ද වෛද්‍යවරයා මරා දැමූ ඝාතකයා කොටු කර ගැනීමට පොලිසිය සමත් නොවීය. දින සති ගණනන් මෙසේ ගෙවී ගියේ ය. වෛද්‍යවරයාගේ ඝාතනය නො විසඳනු තැන ගම පුරා නොයෙකුත් කටකතාද පැතිර යන්නට වූහ. වෛද්‍යවරයා ඝාතනය වී ගත වුනේ හරියට දින දහ අටක් ය. කරන්දෙණියෙන් යළිත් වෙඩි හඬ ඇසුණේ ය. කරන්දෙණිය ජනතාව බියටත් ත්‍රාසයටත් පත්වූයේ නාදුනන තුවක්කුකරුවන් කරන්දෙණිය හා ඒ අවට හොල්මන් කිරීම නිසා ය.නාඳුනන තුවක්කුකරුවන්ට කරන්දෙණිය ගමේ තවත් අයෙකු බිළිවිය. ඔහු ද වෛද්‍ය ජයසිංහ මහතා මෙන් ගම පුරා ජනප්‍රිය පුද්ගලයෙකු විය. රූපානන්ද කපු මහත්තයා කී පමණින් ඔහු නොදන්නා කෙනෙක් ගමේ නොවී ය. නාඳුනන තුවක්කුකරුවන් ඔහු ද වෙඩි තබා ඝාතනය කළේ යටපත් වී තිබූ ගිනි අඟුරු යළි දල්වමින් ය.රූපානන්ද කපු මහත්තයා ගමට සේවයක් කළේ දෙවියන් සමඟ මහත් බැඳීමකින් ය. ඒ අද ඊයේ නොවේ. වසර තිහක් තිස්සේ ම කපු මහත්තයා සිය මඩකුඹුරේ සූනියම් දේවාලය පවත්වාගෙන ගියේ ය. මුදල් බලාගෙනම සේවය කළේ නැත. ඇප නූලක්, යන්ත්‍ර මන්ත්‍ර වැඩක්, ශාන්ති කර්මයක් කර දුන්නේ නම් ඒ මුදලට ම නොවී ය. නැති බැරි එවුන්ගේ දුක කඳුළ ඔහු හොඳින් තේරුම් ගෙන සිටියේ ය.කරදරයක් විපතක් වූ විට දෙවියන් ගෙන් සහනයක් බලාපොරොත්තුවෙන් එන අහිංසක දුප්පතුන්ට ඔහු දේව පිහිට ලබාදුන්නේ ය. මුදල් ඇතත් නැතත් ඔහු කාටත් පිහිට විය. ඒ නිසා සූනියම් දේවාලය මෙන්ම රූපානන්ද කපු මහත්තයා ද ගමේ පමණක් නොව පිටස්තරව ද බෙහෙවින් ජනප්‍රිය විය. බොහෝ දෙනා උදේ හවස දෙවියන්ට පුද පූජා පවත්වන්නට මෙහි ආව ගියහ. පේන කීමට ඔහු රුසියෙක් විය. ඔහු කී දේ බොහොමයක් හරි ගිය බව ප්‍රදේශවාසීහු කීහ.ඒ නිසා සිදුවන හොරකම් හා වෙනත් අභිරහස් දේ පිළිබඳ නම් ගම් සහිතව කීමට ඔහු දස්කම් ඇත්තකු බව ප්‍රදේශවාසින් අතර මතයක් ද ඇත.පස්වරුවේ ඔහු සිටියේ සිය නිවසේ ය. දේවාලයේ පහන් පත්තු කිරීමට අවශ්‍ය පහන් තිර සකස් කරමින් සිටියදී කිසිවකු ඔහු හමුවීමට පැමිණ ඇති බව ඔහු දුටුවේ ය. ඒ වනවිට ඔහුගේ බිරිය පහන්වලට දැමීම සඳහා අවශ්‍ය පොල්තෙල් මිලදී ගැනීමට අසළ කඩයකට ගොස් සිටියා ය.පහන් තිර සකසමින් සිටි කපු මහත්තයා සිතුවේ දේවාලයෙන් වැඩක් කිරීමට ඔවුහු පැමිණ ඇති බවකි. කරමින් සිටි වැඩය නතර කොට ඔහු සිනහ මුසු මුහුණින් අමුත්තන් ළඟට ගියේ ය.“අපිට ශාන්තියක් කරගන්න කියලා” එකෙකු කපු මහතාට කීවේ ය.“පොඩ්ඩක් ඉන්න බලන්න. රාහු කාලය ඉවරද කියලා.” එතැනින් හැරුණු කපු මහතා ඒ අසලම වූ කාමරයට ගියේ බිත්තියේ එල්ලා තිබූ ලිත බලන්නට ය. ලිත ද රැගෙන ඔවුන් ඉදිරියට ගිය කපු මහත්තයාට රාහු කාලය ගැන කියන්නට ඔවුන් ඉඩ දුන්නේ නැත. සඟවා ගෙන සිටි ගිනි අවිය අතට ගත් එකෙකු කපු මහත්තයාට එය උලුක් කොට ‘කොකා’ ගැස්සුවේ ය. ඩෝං... හඬින් පිට වූ වෙඩි උණ්ඩය කපු මහත්තයාගේ උදරයට වැදුණේ ය. කපාලු කෙසෙල් කඳක් මෙන් කපු මහත්තයා ලේ විලක් මැද සාලයේ ම මැරී වැටුණේ ය.වෙඩි ශබ්දය නිවසේ තවත් කාමරයක ඇඳුම් මාරු කරමින් සිටි දිනේෂ් කුමාරට ඇසුණේ ය. ඔහු කපු මහත්තයාගේ බාල පුතා ය. දිනේෂ් කාමරයෙන් පිටතට ආවේ එ හඬ කුමක් දැයි බලන්නට ය. දුටු දෙයින් ඔහු විස්මිත විය. දෙනෙත් උඩ ගියේ ය. එකෙකු අත තිබූ තුවක්කුව දිනේෂ් දෙසට එල්ල විය. වෙඩිල්ලක් පත්තු විය. බිත්තියට මුවා වූ දිනේෂ් ගෙදර පිටුපස කුරුඳු කැළෑවට දිවගොස් නතර විය.සියල්ල නිමා කළ තුවක්කුකරුවන් පැමිණි මෝටර් සයිකලයට නැග එතැනින් පළා ගියහ. කඩයෙන් පොල් තෙල් මිලට ගත් රූපානන්ද කපු මහත්තයාගේ බිරිය ඒ වනවිට නිවෙස කරා එමින් සිටියා ය. රතිඤ්ඥා පිපිරෙන හඬක් ඇයට ඇසුන ද ඇය ඒ ගැන එතරම් තැකීමක් කළේ නැත. නිවෙස දෙසින් පැමිණි නාඳුනන තුවක්කුකරුවන් පැමිණි මෝටර් සයිකලය ඇය පසුකර වේගයෙන් පළා ගිය ද ඇයට එය එතරම් වැදගත් නොවූවා ය. එවැන්නවුන් දහස් ගණනක් සිය සැමියාගෙන් වැඩ කරගන්නට නිවෙසට ඒම ඇයට සාමාන්‍ය දසුනක් වූවා ය. ඇය පොල්තෙල් ද රැගෙන ගෙට ඇතුළු වූවා ය. සාලය පුරා විසිරී ගිය ලේ ය. ඇය දෙනෙත් යොමා බැලුවා ය. සිය සැමියා ලේ විලක් මැද ය. ඇය අත තිබූ පොල් තෙල් එතැනම බිම වැටිණි.“මහත්තයා...”ඇය මරළතෝනි දුන්නා ය. විලාප දුන්නා ය. කෑගැසුවා ය. ඇගේ විලපයට එකා දෙන්නා කපු මහත්තයාගේ නිවෙසට දිව ආහ. මෙතෙක් බලා සැඟව සිටි දිනේෂ් පුතා ද එතැනට ආවේ ය. ඔහු සිද්ධිය එකක් නෑර කීවේ ය. කෙසේ හෝ රූපානන්ද කපු මහත්තයා සිය අවසන් හුස්ම හෙළා තිබිණ.සිදුවීම දරාගත නොහැකි වූ කපු මහතාගේ බිරිය ද රෝගාතුරව රෝහලට ද ඇතුළු කළාය.සිදුවීම පිළිබඳ පරීක්ෂණ භාර වූයේ කරන්දෙණිය පොලිසියටම ය. පොලිස් අධිකාරි සිසිර කුමාර මහතාගේ අධීක්ෂණය මත පරීක්ෂණ සිදුවිය. ජයසිංහ දොස්තර මහතාගේ ඝාතනය සම්බන්ධයෙන් පරීක්ෂණ සිදු කරමින් සිටි පොලිසියට ඒත් සමඟම සිදුවූ මෙම ඝාතනය මහත් ප්‍රශ්නයක් ගෙන දුන්නේ ය. පොලිසිය ද නොයෙකුත් ප්‍රශ්න සමුදායකට මැදි විය. පිට පිට සිදු කළ දෙවැනි ඝාතනයත් සමඟ ගිනි අවි දරා ගත් ඝාතකයන් කරන්දෙණිය හා ඒ අවට ගැවසීම තවත් ඝාතනයකට ඉඩදීමක් විය හැකි බව නිලධාරීහු තේරුම් ගත්හ. ප්‍රදේශවාසීහු බොහොමයක් පොලිස් පරීක්ෂණ කෙරෙහි එතරම් සතුටුදායක ව කතා නොකළහ. අපරාධකරුවන් අල්ලා ගැනීමේ ප්‍රමාදය නිසා ඔවුහු පොලිසියට ඇඟිලි දිගු කළහ.පොලිසිය කීවේ කපු මහත්තයාට වෙඩි තබා ඇත්තේ ටී පනස් හය ගිනි අවියකින් බව ය. ජයසිංහ දොස්තර මහත්තයා නාඳුනන තුවක්කුකරුවන් ඝාතනය කළේ නයින් එම්.එම්. වර්ගයේ ගිනි අවියකිනි.එහෙත් ඝාතන දෙක එකම කල්ලියේ වැඩක් දැයි සොයා බලන බව පොලිසිය කීය. පොලිසිය කපු මහත්තයා ගේ ඝාතකයන් ඇසින් දුටු ඔහුගේ පුතාගෙන් ද ප්‍රශ්න කළේ ය. ඔවුන්ගේ හැඩරුව විමසුවේ ය. ඒ අනුව ඝාතකයන් එකම පිිරිස දැයි සෙවීමට පොලිසිය යුහුසුළු විය.ඒ වනවිට ප්‍රදේශය පුරා නොයෙකුත් කූට කතා පැතිර යන්නට විය. දොස්තර මහත්තයාට වෙඩි තැබීම ගැන කපු මහත්තයා කළ කී දෙයක් ඔහුගේ ඝාතනය පිටුපස ඇතැයි ඔවුහු සැක කළහ. පොලිසිය මේ කිසිවක් බැහැර නොකළහ. කපු මහත්තයා විසින් කළ ‘දේව‘ කටයුත්තක් හෝ පේන බැලිල්ලක ප්‍රතිපලයක් ඝාතනයට ඉවහල් වූයේ ද යන්න ද සැකකරන බව පොලිසිය සඳහන් කළේ ය. ඊට පළිගැනීමක් ලෙස මෙය සිදු වූවා දැයි සොයා බලන බව ද පොලිසිය කීවේ ය.කෙසේ වෙතත් කරන්දෙණිය පුරා පැතිර ගිය වෙඩි හඬ දෝංකාරය තවමත් ප්‍රදේශවාසීන්ගේ සිත්වලින් බැහැර ගොස් නැත. පිට පිට සිදුවූ දෙවැනි මිනිස් ඝාතනයෙන් වික්ෂිප්තව සිටින ඔවුන් ඝාතකයන් කවුදැයි මෙන් ම ඔවුන් මෙවන් කර්තව්‍යයක් කරන්නට හේතුවූයේ මන්දැයි දැන ගැනීමට දැඩි විමසිල්ලෙන් සිටින බව නම් කිව යුතු ය.අපි මේ සම්බන්ධයෙන් ඇල්පිටිය කොට්ඨාස බාර පොලිස් අධිකාරි සිසිර කුමාර මහතාගෙන් විමසීමක් ද කළෙමු.“අපිට තොරතුරු බොහොමයක් තියෙනවා. විමර්ශන කටයුතු දිගටම කරගෙන යනවා. එහි බොහෝ දුරට අපි ගිහින් අවසන්... ඉදිරි සතියක් දෙකකදී අපි ඝාතකයන් කොටු කර ගෙන සියල්ල හෙළි කරනවා...” ඔහු කීවේ එවැන්නකි.කෙසේ වෙතත් මෙම ද්විත්ව ඝාතනයම කාගේ හෝ කොන්ත්‍රාත්තුවක් මත සිදුවූ බවට පරීක්ෂණවල නිගමනය වී ඇත.කෙසේ වෙතත් දින දහ අටක් ඇතුළත නාඳුනන තුවක්කුකරුවන්ට මුළු කරන්දෙණිය නීතියට පත් කරන්නට සමත් වී තිබේ. කරන්දෙණිය ගමට අවශ්‍යම වූ පුද්ගලයන් දෙදෙනකු ගමට අහිමිකර තිබේ. ප්‍රදේශය සාමාකාමී තත්ත්වයක පැවැතිය ද වෙඩි හඬේ දෝංකාරය ඔවුන් ගේ සිත් තුළින් පහව ගොස් නැත. ඝාතකයන් නීතියේ රැහැනට හසු කරගන්නා තුරු ඔවුන් ඇඟිලි ගනින්නේ ඒ නිසා ය. කරන්දෙණිය පොලිසිය හා ඊට වගකිවයුත්තන් විසින් ඝාතකයන් කොටු කර ගැනීම සිදු කිරීම ප්‍රමාද වීම තුවක්කුකරුවන්ට නිදැල්ලේ හැසිරීමට මං පෙත් බැඳීමක් වනු නොඅනුමාන ය.ඡායාරූප - අයි.එම්.පී. සී. ගුණසේකරනෙළුව සමූහකීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=af1110239</link>
    <topic>පැය හතරක් ගැඹුරු මුහුදේ පීනා ජීවිතය බේරාගත් ශාන්තානා</topic>
    <author>දයා ඩී. ෆොන්සේකා</author>
    <content>මේ දිනවල උතුරේ මසුන් අස්වැන්න ඉතා සරුය. වේළු හා සුමන්තිරන් සිය ධීවර යාත්‍රාවෙන් ඩෙල්ප්ට් දූපත අවට මහ මුහුදේ මාළු අස්වැන්න නෙළා ගනිමින් සිටියහ. ඔවුන්ට එක්වරම ඈත මුහුදේ කවුදෝ වතුරේ පාවෙමින් සිටින අයුරු දිස්විය. ඔවුන්ගෙන් එක් අයකු සිවිල් ආරක්ෂක නිලධාරියෙකි.“ඒයි සුමන් අන්න මුහුදේ කවුදෝ පාවෙනවා. වතුරේ ගහගෙන යනවා වගේ” වේළු කෑගැසුවේ ඈත මුහුද දෙස බලමිනි. ඔවුන්ගේ ඇසට දිස්වන මානයේ කවුදෝ අමාරුවෙන් පීනන අයුරු හෝ පාවෙන අයුරු දුටු ඔව්හු ඒ දෙසට ධීවර යාත්‍රාව පැද යන්නට වූහ.“මුහුද හරි සැරයි පරිස්සමෙන්”“කවුරුහරි පීනන්නෙ හරි අමාරුවෙන් යකෝ, ගෑනියෙක් වගේ” මඳක් ළංවූ පසු සුමන් කෑගැසීය.“අයියා අයියා මාව බේරගන්න උන් මාව මරන්නයි හැදුවේ” ඇය කීවේ හති අරිමිනි.ධීවරයෝ දෙදෙන මහත් උත්සාහයෙන් ඇය බේරාගෙන යාත්‍රාවට ගොඩකර ගත්හ.ඇය හොඳටම හෙම්බත්ව සිටියාය.ධීවරයන්ගේ වාරුවෙන් යාත්‍රාව ඇතුළට ආ ඇය ගති අරින්නට වූවාය. ඉකි බිඳිමින් හඬන්නට ද වූවාය.තමන් ගෙනා උණු වතුර බෝතලයෙන් කෝපි උගුරක් ඇයට බොන්නට දුන් ධීවරයෝ දෙදෙනා යමක් කතිකා කරගත්හ. ඒ ඇය වහා පොලීසියට ගෙන යා යුතු බවයි.“තංගච්චි මොකද බං වුණේ?” සුමන්තිරන් ඇසුවේ ඇගේ මහන්සිය මඳක් මඟහැරි ගිය අනතුරුවය.“මාව එයා මූදට තල්ලු කළා”“කවුද එයා?”“ජෙගලන් මං යාළුවෙලා හිටිය කෙනා.”මහ මුහුදට වඩාත් ළංව පිහිටියේ ඩෙල්ෆ්ට් දූපතයි. මෙය මිනිමැරීමට තැත් කිරීමක් බව වටහාගත් ධීවරයෝ වහා ඇය ඩෙල්ෆ්ට් දූපතේ පොලීසිය වෙත ගෙන ගියහ.ඇගේ නම ශාන්තානා පේ‍්‍රමානන්ද්‍රය. වයස අවුරුදු 30 යි. කයිට්ස් දූපතේ උපත ලද ඇය විවාහ වුණේ යාපනයේ කොන්ඩාවිල් වැසියෙකු වූ සුනීතන් සමඟය. විවාහයෙන් පසු ඔව්හු සුනීතන් ගේ ගම වූ කොන්ඩවිල් හි පදිංචියට ගියහ.නව යුවළ ඉතා සතුටින් ගත කළ ද අලුත ගෙනා මනමාලියට අසල්වැසි තරුණයන්ගේ ඇස්වලින් බේරී සිටීමට මහත් වෑයමක් ගන්නට සිදුවිය. නව යුවළට තවත් අඩුපාඩුවක් විය. ඒ දරුවකු නැතිකමයි. අසල්වාසී කොයි කා සමඟත් ඇය හොඳින් කතාබහ කළාය. මේ අතරින් අසල්වැසි නිවෙසක සිටි කන්දසාමි ජෙගලන් ඇයට සුවිශේෂි වූයේ ඇයට අවශ්‍ය නොයෙක් උදව් පදව් දෙමින් ඔහු නිතර නිතර ඇගේ නිවසට ආ ගිය බැවිනි. ඇගේ සැමියා සුනීතන් සමඟ ද ඔහු හිතවත් විය. ජෙගලන් වැඩ කෙළේ යාපනය රෝහලට අනුබද්ධ ශාන්ත ජෝන් ගිලන් සේවයේ ය. ශාන්තානාට ජෙගලන්ගේ බැල්මේ හා ඇසුරේ යම් වෙනසක් ඇති බව වැටහෙන්නට වැඩි කලක් ගියේ නැත.එහෙත් ජෙගලන් විවාහ වී දරු තිදෙනකුගේ පියෙකු වූ බැවින් ඇය එය එතරම් ගණන් ගත්තේ නැත. කලක් ගතවෙද්දී සැමියා ගෙදර නොමැති අවස්ථාවලදී ද ශාන්තානාගේ නිවසට එන්නට පුරුදු වූ ජෙගලන් ඇයට වඩාත් කිට්ටු විය. දෙදෙනාගේම හදවත් තුළ පේ‍්‍රමයක් හටගත්තේ ඔවුනොවුනට නොදැනීමය. මුලින් හදවතින් බැඳුණු එය ශාරීරික වශයෙන් ද දියුණු වූ පේ‍්‍රමයක් වීම විශේෂයකි. ටික කලක් යද්දි පේ‍්‍රමයෙන් මුසපත් වූ දෙදෙනාට දෙදෙනා නොදැක සිටීමට නොහැකි විය. සැමියා ගෙදර නැති අවස්ථාවන්හි ශාන්තානාට තනි රකින්නට ආවේ ජෙගලන් ය. මේ අතර පනින රිලවුන්ට ඉණිමං තබමින් ශාන්තානාගේ සැමියා කැනඩාවේ රැකියාවකට ගියේය. ජෙගලන් ඇයට තවත් කිට්ටු වූයේ මේ අවස්ථාවේදීය. තහනම් ගහේ ගෙඩි කමින් හැංගි හැංගී පෙම් කරන ශාන්තානාට ජෙගලන් එක්තරා යෝජනාවක් කළේ මේ අවස්ථාවේදීය.“ශාන්තා අපි මෙහෙන් පැනල කොහේ හරි යමු.”ජෙගලන් යෝජනා කළේය. ශාන්තා බිය වූවාය. ජෙගලන් සිය දරු දෙදෙනා හා බිරිය අතහැර තමා සමඟ පැන යන්නේ කෙසේදැයි ඇය කල්පනා කළාය. කැනඩාවේ රැකියාවට ගිය සුනීතන් මාස පහක් හයක් ශාන්තාට ලියුම් හා මුදල් එවුවද ක්‍රම ක්‍රමයෙන් ඒවා මඟහැරී ගියේය.“අපිට මෙහේ එකට ඉන්න බැහැ ශාන්තානා. අපි පැනල යමු.” ජෙගලන් ඇයට යළිත් යෝජනා කළාය.“අපි කොහාටද යන්නෙ?”“අපි යමු ඉරණවේලිවලට. ඒක දූපතක්. අපට එහෙ ගිහිං මාළු බිස්නස් කරගෙන ජීවත්වෙන්න පුළුවන්.”ශාන්තානාට සැමියාගෙන් ලිපියක්වත් නොලැබ ගිය තැන ඇගේ පාළුව තනිකම දුරලන්නටත් දුක සැප සොයා බලන්නටත් සිටියේ ජෙගලන්ය. එහෙත් ජෙගලන්ගේ සිත තිබුණේ ඇගේ රන් අභරණ කෙරේ බව ඇය නොදැන සිටියාය. ඇය ජෙගලන්ට පෙම් කළේ ඉත සිතිනි.“එයා කලින් එල්ටීටීඊයේ හිටපු සාමාජිකයෙක්. යමක් කිව්වොත් කිව්වා. මං නං මුලින් කැමැති වුණේ නැහැ පැනල යන්න. ඒත් එයා මට පෙරැත්ත කළා. මං පස්සෙ කැමති වුණා. එයා කිව්වා මා ළඟ තියෙන රත්තරන් බඩු සේරමයි සල්ලියි අරගෙන යමු කියල. අපිට ඒවයින් ටිකක් විකුණලා බිස්නස් එකක් කර ගත්තැකි කියල.”ශාන්තානා පොලිස් පරීක්ෂක ඒකනායක මහතා ඇතුළු නිලධාරීන් ඉදිරියේ කීවාය.“අන්තිමේදී 13 වැනිදා හවස මං රත්තරන් බඩු සේරම බෑග් එකක දාගෙන ජෙගලන් එක්ක ඩෙල්ෆ්ට් දූපතට ගියා. අපිට උදව් කළේ එයාගේ යාළුවෙක්.”ජෙගලන් සාන්ත ජෝන් ගිලන් සේවයේ සිටිද්දී මිතුරු වූ ඩෙල්ෆ්ට් දූපත් වැසියකු වන ජාකොබ් ජෙයපාලන් ඔවුන්ට උදව් කළේය. ජෙයපාලන් ධීවර රැකියාවේ යෙදෙන්නෙකි. ඔහු සතුව ධීවර යාත්‍රාවක් ද තිබේ. 13 වැනිදා සවස යාපනයෙන් ඩෙල්ෆ්ට් දූපතට ගිය ශාන්තනා ජෙගලන් හා ජෙයපාලන් එදින රාත්‍රිය එහි ගත කළහ. ශාන්තනා ජෙගලන්ව කොතරම් විශ්වාස කළා ද කිවහොත් තම තැල්ල ඇතුළු ලක්ෂ 10 කට වඩා වටිනා ස්වර්ණභරණ මෙන්ම සිය අත තිබු මුදුව ද ගලවා බෑගයක දමා ජෙගලන් අත තැබුවාය.14 වැනිදා ඩෙල්ෆ්ට් දූපතේ සිටි ඔවුහු 15 දා ඉරණවේලි කරා ඒමට ජෙයපාලන්ගේ බෝට්ටුවට නැංගේය. මහ මුහුදේ සීත සුළඟේ ජෙගලන්ට තුරුළු වී බෝට්ටුවේ ගමන් කළ ශාන්තනාගේ සිතට බියක් නොදැනුණා ද නොවේ. ජෙයපාලන් කතා නැතිව යාත්‍රාව පැදගෙන ගියේ හිතේ යටි අදහස පෙරදැරි කරගෙනය.මේ මිතුරන් දෙදෙනා තමන් මරා දමන්නට කුමන්ත්‍රණයක යෙදෙතැයි ශාන්තනා සිහිනයකින්වත් සිතුවේ නැත. 15 දා අලුයම් කාලයේ සීත සුළඟ දැඩිය.“ශාන්තනා බෝට්ටුවේ තල්ලට නැඟල බලන්න නේවි එකෙන් එන්න පුළුවන්.” ජෙගලන් කීය. ශාන්තනා ද යාත්‍රාවේ තල්ලට ගොඩවුණේ අවට සිරිය හොඳින් නැරැඹීමේ සිත ඇතිවය.ජෙයපාලන් බෝට්ටුවේ ඇංජිම බාල කළේ දෙදෙනාගේ කුමන්ත්‍රණය අනුවය.ජෙගලන් ශාන්තනා එක්වරම මුහුදට තල්ලු කළාය. පරක් තෙරක් නොපෙනෙන මුහුද මැද ඇය තනි වූයේ නොසිතු පරිදිය.“යමං යමං ඕකි මූදෙ ගිලිල මැරෙයි. ”ජෙගලන් සිය සගයාට කීය. ජෙයපාලන් බෝට්ටු ඇංජිම උපරීම වේගයෙන් ක්‍රියාත්මක කරමින් ඩෙල්ෆ්ට් දූපත දෙසට ගියේය.මුහුදට වැටුණු ශාන්තනාට කිසිවක් සිතන්නට කාලයක් නොවීය. ඇයට තිබුණේ එකම අරමුණකි. ඒ සිය ජීවිතය බේරා ගැනීමේ අරමුණ පමණකි.ඇය දන්නා සියලු දෙවිවරුන්ට කන්නලව් කරමින් මුහුද මැද නොගිලී සිටින්නට දැඩි උත්සාහයක යෙදුණාය.ජෙගලන් තමාට පෑවේ බොරු සෙනෙහසක් බව ඇයට දැන් පැහැදිලිය. කුඩා කල සිටම කයිට්ස් මුහුදේ පීනා ජල ක්‍රීඩා කොට පළපුරුද්දක් ඇතිව සිටි ඇයට මුහුද හොඳින් හුරුපුරුදුය. ජීවිතය බේරා ගැනීමේ අරමුණින් මුහුද මැද පැය ගණනාවක් (සාමාන්‍යයෙන් පැය තුනහමාරක් පමණ) පිහිනන ඇයට ඈත පෙනෙන ගොඩබිම් යාන්තම් පෙනෙන්නට පටන්ගත්තේ කෙමෙන් කෙමෙන් හිරු අහසට මෝදු වන්නට වූ බැවිනි.අලුයම කැදලිවලින් ඉවතට ආ කුරුල්ලෝ අහසේ පියඹා යන්නට වූහ. ඔවුන්ගෙන් පිහිටක් ඉල්ලන්නාක් මෙන් ඇය ඔවුන් දෙස බලා කෑ ගැසුවාය.යට කී ධීවරයන්ගේ යාත්‍රාවට ඇය ඇස ගැසුණේ මේ අවස්ථාවේදීය.ඇය යාත්‍රාවට නංවාගත් ධීවරයන් උණු වූ හදවතින් වහා ඇය රැගෙන ගියේ ඩෙල්ෆ්ට් දූපතටය. ඩෙල්ෆ්ට් පොලීසියේ ස්ථානාධිපති පොලිස් පරීක්ෂක ඊ.ජේ. එල්. ඒකනායක මහතා ඉදිරියට යොමු කැරිණි.ඔහු මුලින්ම කළේ ඇයට ප්‍රථමාධාර දීමය.“මේ කාන්තාව පැය 3 1/2 ක් හතරක් විතර මහ මුහුදේ සීතලේ පීනමින් ඉඳලා තියෙනව. මේක මහත් ආශ්චර්යයක්. පුදුමයි ඇගේ ජීවිතය ආරක්ෂා වීම. ඇගේ තොරතුරු සියල්ල රැස් කරගත් අපි ඇයට ප්‍රථමාධාර දීමෙන් අනතුරුව වහාම අපරාධ කරුවන් අල්ලා ගැනීමේ මෙහෙයුමටයි ගියේ.”වහාම ක්‍රියාත්මක වූ ඩෙල්ෆ්ට් දූපතේ පොලිස් ස්ථානාධිපති පොලිස් පරීක්ෂක ඒකනායක මහතා මුලින්ම යාපනය පොලිස් අධිකාරී කාර්යාලය දැනුම්වත් කළේය.ඊළඟට සැකකරු කොටුකර ගැනීමේ මෙහෙයුමට සිය පොලිස් කණ්ඩායම් ද එකතුකර ගෙන පිටත් විය. මෙහෙයුම සඳහා ඩෙල්ෆ්ට් ප්‍රදේශය හොඳින් හුරුපුරුදු පො. සැරයන් සේනාරත්න (42694) පො. සැ. බණ්ඩාර (45307) පො. කො. අනුර (57333) පො. කො. ගොඩිගමුව (58694) සහභාගි වූහ. ඩෙල්ෆ්ට් දූපතට යළිත් ගිය ජෙයපාලන් හා ජෙගලන් ශාන්තනා මියගිය බව සිතා එතැනින් වෙන් වූහ. අපරාධකරුවන්ගේ සිත් හොඳින් හඳුනන පොලිස් පරීක්ෂක ඒකනායක මහතා මුලින්ම ඩෙල්ෆ්ට් දූපතේ ජැටියෙන් පරීක්ෂණ ආරම්භ කළේය.අපරාධකරු ඩෙල්ෆ්ට් දූපතේ සිටීනම් ඔහුගේ එකම අරමුණ එයින් පැන යාම බව දත් පොලිස් පරීක්ෂකවරයා ජැටියේ සිට සිය පොලිස් දැල එලීය. වැඩි වේලාවක් ගත වූයේ නැත. නියම මාළුවා දැලට හසුවිය. නිකම්ම නොවේ ශාන්තනාගෙන් පැහැරගත් ඇගේ තැල්ල වළලු ආදි ස්වර්ණාභරණ සියල්ලත් සමඟය.ඔහුගෙන් ප්‍රශ්න කර ඊළඟට ඩෙල්ෆ්ට් දූපතේදීම ජෙයපාලන් ද කොටුකර ගැනීමට හැකි විය.යම් හෙයකින් ශාන්තනා මියගොස් තිබුණානම් එය ආරක්ෂක අංශවල ගිණුමට බැර වන අපරාධයක් වී අන්තර්ජාතික ප්‍රශ්නයක් වන්නට ඉඩ තිබුණු බව පොලිස් පරීක්ෂක ඒකනායක මහතා කීය.පොලීසියට ගෙනා සැකකරුවන් දෙදෙනා එහි සිටි ශාන්තනා දැක පුදුමයට පත්වූහ. තමන් විසින් මුහුදට තල්ලු කළ ඉසව්ව අනුව ශාන්තනාගේ දිවි ගැලවීම ඔවුන්ට පුදුමයක් විය.ඔවුන්ට කටඋත්තර නැති වූයේ ශාන්තනා ඔවුන් ඉදිරියේදීම සිදුවූ සියලු දේ පවසද්දීය.වැඩිදුර පරීක්ෂණ සඳහා සැකකරුවන් වහා යාපනය පොලීසියට රැගෙන යන ලදි. එහිදී යාපනය පොලිස් අධිකාරී අබේසිංහ බණ්ඩාර මහතාගේ අධීක්ෂණය යටතේ මේ පිළිබඳව පරීක්ෂණ පැවැත්විණ. සැකකරුවන් උසාවියට ඉදිරිපත් කිරීමෙන් අනතුරුව ඔවුහු රක්ෂිත බන්ධනාගාරයට පත්වූහ.පොලිස් පරීක්ෂණ හමුවේ කතා කළ ජෙයපාලන් කියා සිටියේ තමන් මීට සම්බන්ධ නැති බවත් තමන්ට බෝට්ටුවේ කුලිය වශයෙන් ඇගේ මුදුව පමණක් ලැබුණු බවත්ය. කෙසේ වෙතත් සිදුවෙන්නට ගිය මහා අපරාධයක් වැළකුණේ ඇගේ පිහිනීමේ දක්ෂතාවත්, කලට වේලාවට ශාන්තනා ධීවරයන්ට හමුවීමත් නිසාය.යම් විදිහකින් මේ කාන්තාව මියගියා නම් එය අභිරහස් මිනීමැරුමක් වන්නට තිබුණා. සමහරවිට එය ආරක්ෂක හමුදාවන් කෙරේ දෝෂාරෝපණය යොමුවන අපරාධයක් විය හැකිව තිබුණා.” ජ්‍යෙෂ්ඨ පොලිස් අධිකාරී අබේසිංහ බණ්ඩාර කීය.ඩෙල්ෆ්ට් දූපතේ පොලීසිය වහා ක්‍රියාත්මක වී අපරාධකරුවන් කොටුකර ගැනීම නිසා අපරාධයේ සියලු සුළමුල ඉතා ඉක්මනින් සොයාගත හැකි විය.තහනම් රසයට වහ වැටී තහනම් ඵල බුදින්නට යන ශාන්තනා වැනි කතුන් ප්‍රවේසම් විය යුත්තේ තමන් පසුපස තහනම් රස බුදින්නට එන පිරිමින් කොතරම් දුරට විශ්වාස කළ යුතු දැයි සිතමිනි.ජ්‍යෙෂ්ඨ නියෝජ්‍ය පොලිස්පති ගාමිණී සිල්වා මහතාගේ අධීක්ෂණය යටතේ පොලිස් අධිකාරී නෙවින් පද්මදේව, උප පොලිස් අධිකාරී හේරත්, උප පොලිස් අධිකාරි අබේසිංහ බණ්ඩාර මහතුන්ගේ උපදෙස් පරිදි ඩෙල්ෆ්ට් පොලිස් ස්ථානාධිපති ඊ. එන්. පී. ඒකනායක මහතා තවදුරටත් පරීක්ෂණ සිදු කරති.ශාන්තනා බේරාගත් ධීවරයාට හා සිවිල් ආරක්ෂක භටයාට තෑගි මුදලක් පිරිනැමීමට සූදානම් කොට තිබේ.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=af11102311</link>
    <topic>ලසිත් මාලිංග ගැන කිසිවකු නො කියූ කතාවක්</topic>
    <author>හේමන්ත වර්ණකුලසූරිය</author>
    <content>ලසිත් මාලිංගගේ පන්දු යැවීමේ විලාශය ඔහුගේ කොණ්ඩා මෝස්තරය මෙන් ම ගතානුගතිකත්වයෙන් හා සම්ප්‍රදායෙන් බැහැර විණ. චම්පක රාමනායක මෙම විලාශයේ ඇති වටිනාකම හොඳින් ම වටහා ගත්තේ ය. පැරණි ක්‍රිකට් පුස්තකයන්ගේ තිබූ පුහුණු කරුවන්ගේ උපදෙස් මාලාවට පූර්ණයෙන් පටහැනි වූ මේ පන්දු යැවීම වෙනස් නොකිරීමට චම්පක රාමනායක ගත් තීරණය අප විශේෂයෙන් ම පැවසිය යුතු ය. ලසිත් මාලිංග එක්දින හා ටෙස්ට් තරග වලට එක්වූ පසු ලොව පුරා විසිරී සිටින ක්‍රීඩා විචාරකයන්ගේ හා පුහුණු කරුවන්ගේ විශ්ලේෂණයට මොහුගේ පන්දු යැවීම භාජනය විය. මොහුගේ පන්දු යැවීමේ විලාශය ගතානුගතික සම්ප්‍රදායන්ට පටහැනි වූ නිසා අනිකුත් කණ්ඩායම්වලට එවැනි පන්දු යවන්නකු ලොව නොසිටි නිසාත් ඒ ගැන උපදේශනයක් දීමට හෝ ක්‍රිකට් පුහුණු කරුවන්ට නොහැකි වූ අතර, පිතිකරුවන්ට පන්දු තෝරා බේරා ගැනීමට ද නොැහකි විණ. ‘යෝකර් පන්දුව‘ වේග පන්දු යවන අයට ද ඕවරයකට යෝකර් පන්දු එකක් හෝ දෙකක් පමණක් යැවීමට හැකි වුව ද ලසිත් මාලිංග ඕවරයකට පන්දු හතරක් හෝ පහක් නිවැරැදි ඉලක්කයට යෝකර් පන්දු යැවීම ඔවුන්ට අදහා ගත නොහැකි විය. ලසිත් මාලිංග ශ්‍රී ලංකාව වෙනුවෙන් සහභාගි වූ ටෙස්ට් හෝ එක්දින හෝ තරගවලදී වැඩිම කඩුලු ලැබූ හෝ දෙවැනියට වැඩිම කඩුලු ලැබූ ක්‍රීඩකයා බවට පත්විය.2007 වර්ගයේ බටහිර ඉන්දියානු කොදෙව්වේ පැවැත්වූ ලෝක කුසලාන තරගයේදී ලසිත් මාලිංග හැට්රික් එකක් හෝ පන්දු තුනකට පිට පිටම කඩුලු තුනක් ලබාගත්තේ ය. එහෙත් මුළු ලොවම විස්මයට පත් කරමින් ඔහු එක දිගට යැවූ සිව් වෙනි පන්දුවෙන් ද ඔහු හතරවෙනි කඩුල්ල ද ලබා ගත්තේ ය. කඩුළු හතරක් පන්දු හතරකදී ලබාගත් එකම පන්දු යවන්නා ඔහු බවට පත් කරමින් ලෝක වාර්තාවක් ද පිහිටුවේය. එය ද එසේ මෙසේ ප්‍රතිවාදී කණ්ඩායමකට එරෙහිව නොව අදටත් දක්ෂ ක්‍රීඩකයන් සිටින දකුණු අප්‍රිකානු කණ්ඩායමට එරෙහිව ය. ක්‍රිිකට් විස්තර විචාරකයින් විකට් තුනක් දවාගත් විට ‘හැට්රික්’ නම ප්‍රතිබන්ධනය කළ ද විකට් හතරක් ලබා ගත්තකුට එවැනි නමක් ප්‍රතිබන්ධනය නොකළේ එවැනි පන්දු යවන්නකු ක්‍රිකට් ක්‍රීඩාව පටන්ගත් දා සිට අද දක්වා නොසිටි නිසා ය. ලෝක කුසලාන අවසාන තරගයට ශ්‍රී ලංකාව සහභාගි වී පරාජය වූවත්, ශ්‍රී ලංකාවට පැමිණි ක්‍රිකට් කණ්ඩායමේ ලෝක වාර්තාවක් පිහිටවූ මේ ජගත් වීරයා පිළිගැනීමට ක්‍රිකට් මණ්ඩලය විශේෂ සූදානමකින් නොසිටියේ ය. ජනතාව ඒ ගැන අනවබෝධයෙන් සිටියේ ය. ඔහුට පෞද්ගලිකව ස්තුති කරන්නටවත් කිසිවෙක් ඉදිරිපත් නොවුහ.ඔහු ලංකාවට පැමිණ ටික දවසකින් පාදයේ ආබාධයක් ඇති විණි. එය කෙතරම් උත්සන්න වූවා ද කිවහොත් ඇඳෙන් බැසීමට වත් ඔහුට නොහැකි විය. ඔහුට ඇවිදීමට තබා බිමට අඩිය ගැසීමටවත් නොහැකි විය. තම ක්‍රිකට් දිවියේ අවසානය මෙය යැයි ඔහුට සිතිණි. වේදනාවෙන් කඳුළින් රැය පහන් කළ ද ඔහුගෙන් ඒ පිළිබඳ තොරතුරු විමසන්ට කිසිවෙක් ඉදිරිපත් නොවූහ. කෙනක්, මේ ආබාධයට ප්‍රතිකාර කිරීමට වෛද්‍යවරු සිටින්නේ ඕස්ට්‍රේලියාවේ බව දැනුම් දුන්නේය. එහෙත් ඕස්ට්‍රේලියාවේ යෑමට තරම් මුදලක් ඔහුට නොතිබූ අතර එවකට සිටි ක්‍රිකට් බලධාරීන්ට අමාරුවෙන් දුරකථනයෙන් කථා කොට තමාගේ පාදයේ ඇති වී තිබෙන ආබාධය ගැන පැවසීය. එහෙත් ඔහුට ලැබුණේ අනපේක්ෂිත පිළිතුරකි. ටෙලිෆෝන් එකෙන් මේවා කියන්න මේක මාළු කඩයක් නෙමෙයි. තමන්ට අවශ්‍ය දේවල් ලිඛිතව හෝ පැමිණ කියන්න යැයි ඔහු අණ කළේ ය. දුරකථනයෙන් කථා කරන්නේ මාළු කඩේ පමණක් දැයි ඔහුට අසන්නට සිතුණ ද ඔහු නිහඬ විය.වෘත්තියපසුව ඔහුට ඕස්ට්‍රේලියාවට යාමට හැකි විය. එහි සිටින විශිෂ්ටතම ක්‍රීඩා ශල්‍ය වෛද්‍යවරයා හමු විය. ඔහු ලසිත් මාලිංගව මැනවින් පරීක්ෂා කළේ ය. ඔහු දුන් පිළිතුර නැවතත් ලසිත් මාලිංගගේ නෙත් කඳුළින් පිරීමට හේතු විණි. මේ පා ආබාධය ලොව ඉතාම විරල ඝනයේ ආබාධයක් බවත් මෙවැනි ආබාධයක් සැදි ඔහුගෙන් ප්‍රතිකාර ගත් ලොව සිටින දක්ෂම පා පන්දු, බොක්සිං හා මලල ක්‍රීඩා කරුවන්ගේ ඡායාරූප හා ඔවුන්ගේ පාදයේ ආබාධ සම්බන්ධයෙන් ගත් එක්ස්රේ ද පෙන්වා සිටියේ ය. ඔහු කියා සිටියේ ඔවුන්ට කිසි කලෙකත් තම ක්‍රීඩා වෘත්තියේ යෙදීමට නොහැකි වූ බව ය.පසුව අනිකුත් ක්‍රීඩකයන්ට මෙන් ම ලසිත් මාලිංගට ද විශේෂ එන්නතක් දෙනු ලැබීය. ඔහුට ඇවිදීමට හැකි වූවත් දිවීමට හෝ වෙනත් ශාරීරික ව්‍යායාම වල යෙදීමට නොහැකි විය. ඔහු තම සිතින් ක්‍රිකට් ක්‍රීඩාවෙන් සමු ගත්තේ ය.අනතුරුව ශ්‍රී ලංකාව හා ඉන්දියාව අතර දඹුලු ක්‍රීඩා පිටියේදී පැවති ක්‍රීඩාව ඔහුගේ ක්‍රීඩා දිවිය වෙනස් කිරීමට හේතු විය. එම තරගය නැරඹීමට පැමිණි ජනාධිපති තුමන් ලසිත් මාලිංග කොහේ දැයි බලධාරීන්ගෙන් අසා ඇත. ඔහු පා ආබාධයෙන් පෙළෙන බවත්, එය සුව කිරීමට නොහැකි බවත් ජනාධිපතිතුමන්ට බලධාරීන් විසින් දන්වන ලදී. මේ බව කිසිත් නොදත් මාලිංග දුරකථනයට පවා පිළිතුරු දීමට නොහැකි ව තනිව තම ගමේ නිවෙසේ ඇඳකට වී තම අනාගතය ගැන සිතමින් සිටින විට ජනාධිපති මන්දිරයෙන් දුරකථන ඇමතුමක් ලබා දී ඔහු සම්බන්ධ කරගැනීමට උත්සාහ කළ ද එය ව්‍යර්ථ වී තිබිණ. කෙසේ හෝ ජනාධිපති මන්දිරයට කථා කරන ලෙස ඔහුගේ යාළුවෙක් ඔහුට කියා සිටියේ ය.මේ වනවිට ජනාධිපතිතුමා විමසන්නේ තමා හා ක්‍රිකට් මණ්ඩලයේ ඇති මධ්‍යම ගිවිසුම අහෝසි කොට තමා හතරවෙනි පන්තියේ ගිවිසුමට ඇතුළත් කිරීම ගැන යැයි සිතා ගෙන සිටිය ද ඔහු ජනාධිපතිතුමන්ට කතා කළේ ය. ජනාධිපතිතුමා ඔහුගෙන් මුලින් ම විමසුයේ මාලිංග ක්‍රිකට් නොගසන්නේ මන්දැයි යන්න ය. එහිදී ඔහු තම පාදයේ ආබාධය හා ඕස්ට්‍රේලියානු වෛද්‍යවරයාගේ පිළිතුර ගැන ද සඳහන් කළේ ය. ඊට පසු දින ම තමා හමුවන ලෙස ලසිත් මාලිංගට ජනාධිපතිතුමාගෙන් උපදෙස් ලැබිණ.පසුව ජනාධිපතිතුමන් හමු වී සියලු විස්තර කතා කළ පසු ජනාධිපතිතුමා පුද්ගලයකු කැඳවා ලසිත් මාලිංගගේ පාදයේ ආබාධය පිළිබඳ විස්තර පවසන ලදී. ලසිත් මාලිංග පසුව දැනගත් පරිදි ඒ දොස්තර එලියන්ත වයිට් මහතා ය.දින හතරෙන් ඔහුට වඩාත් පහසුවෙන් ඇවිදීමට හැකි විණ. ඔහුගේ පාදයේ වේදනාව ද ක්‍රමයෙන් අඩුවන බව ඔහුට දැනුනේ ය. පසුව ක්‍රමයෙන් වැල්ලේ දුවන ලෙසත් ශාරීරික ව්‍යායාම කරන ලෙසත් දොස්තර වයිට්ගෙන් ඔහුට උපදෙස් ලැබුණි. ඒ අනුව තම ආබාධය බොහෝ දුරට සුව වී ඇති බව ඔහුට වැටහුණ ද ක්‍රිකට් ගැසීමට හැකි වෙතැයි ඔහු සිහිනෙකින්වත් සිතුවේ නැත. ක්‍රම ක්‍රමයෙන් ඔහු ක්‍රිකට් ක්‍රීඩාවට ද අවතීර්ණ වී පුහුණුවීම් තරග කිහිපයකට සහභාගි විය.විලාශයගතානුගතිකත්වයෙන් මිදී අමුතුම විලාසයකට පන්දු යවන ලසිත් මාලිංග දෙස ලොව සියලු දෙනාම විස්මයෙන් බලා සිටියා මෙන් ම තරුණ ක්‍රීඩාලෝලීන්ගේ සිත්ගත් තවත් වෙනසක් ලසිත් මාලිංගගෙන් ඔවුහු දුටුවෝ ය. එනම් ඔහුගේ රන් වන් ලෙස පාට කරන ලද කොණ්ඩා මෝස්තරයයි. මෙය ලෝකයේ විශිෂ්ටතම කොණ්ඩා මොස්තරකරු යැයි පිළිගන්නා ඩැනියෙල් ගැල්වින්ගේ කොණ්ඩා මෝස්තරයක් නොවේ. ලසිත් ගේ කොණ්ඩා මෝස්තරය ක්‍රිකට් ලෝලීන්ගේ මොනතරම් ආකර්ෂණයට ලක්වූවා දැයි කිවහොත්, ශ්‍රී ලංකාවෙන් පිටත සිටින ක්‍රිකට් ලෝලී තරුණයන් ලසිත්ගේ කොණ්ඩයට සමාන බොරු කොණ්ඩයකින් සැරසී ක්‍රීඩා පිටියට ඒම සුලබ දර්ශනයක් විය. බීට්ල්ස් සංගීත කණ්ඩායම සංගීතයෙන් පමණක් නොව ඇදුමෙන් හා කොණ්ඩ මෝස්තරයෙන් ලොව රසිකයන්ගේ හද බැඳ ගත්තාට පසු ක්‍රීඩකයකු විසින් හඳුන්වාදෙන ලද ක්‍රීඩා ලෝලීන් අතර මහත් පෙරළියක් කල අනිකුත් කොණ්ඩා මෝස්තරය ලසිත් මාලිංගගේ කොණ්ඩා මෝස්තර යැයි බව ක්‍රීඩා විස්තර විචාරකයින් පවසා තිබේ.එහෙත් මෙම කොණ්ඩා මෝස්තරය හා කනේ දැමූ කරාබුව නොරිස්සූ ක්‍රිකට් බලධාරියෙක් කියා සිටියේ ඔහුට තවදුරටත් ක්‍රිකට් ගැසීමට අවශ්‍ය නම් කොණ්ඩය කපාගෙන කරාබුව ගලවා එන ලෙස ය. තමාගේ කොණ්ඩා මෝස්තරය තමාගේ ස්වාධීන චින්තනයේ කොටසක් වන අතර එය කිසි සේත්ම ක්‍රිකට් ක්‍රීඩාවේ විනය නීතීන්ට එරෙහිව වන දෙයක් නොවේ. මීට පෙර ශ්‍රී ලංකාවේ සිටි වේග පන්දු යවන්නෙකු වූ රුමේශ් රත්නායක ද තම කොණ්ඩය මුහුණට වැටෙන හෙයින් සුදු පටියක් බැඳ සිටියේ ය. ඔහුගේ කොණ්ඩය කපා සුදු පටියක් නොබැඳ ක්‍රීඩා කිරීමට එවකට ක්‍රිකට් නායක වූ අර්ජුන රණතුංග හෝ වෙනත් කෙනෙකු අණ කළේ නැත. එලෙසම කලක් ශ්‍රී ලංකා විශිෂ්ටම පිතිකරුවා වූ අරවින්ද ද සිල්වා කනක කරාබුවක් පැලඳ සිටියේ ය. ක්‍රිකට් ක්‍රීඩාවේ නීතිවලට එරෙහි නොවන ලසිත් මාලිංගගේ කොණ්ඩා මෝස්තරය නිසා ම ඔහුට ක්‍රීඩාව තහනම් කරන්නේ නම්, එය හාස්‍යයට කරුණකි. ලසිත් කියා සිටියේ මගේ කොණ්ඩයෙන් කාටවත් බාධාවක් නොමැති නම් එය කැපීමට හෝ මොස්තරය වෙනස් කිරීමට ඔහු සූදානම් නොමැති බව ය. මේ නිසා ම දඬුවමක් ලෙස ලසිත් මාලිංග මධ්‍යම කොන්තරාත්තුවෙන් ඉවත් කොට හතර වෙනි පන්තියේ කොන්තරාත්තුවක් පිරිනැමීමට බලධාරීහු සූදානම් වූහ.එලෙසම ඉන්දියානු ක්‍රිකට් මණ්ඩලය ඉන්දියන් ප්‍රිමියලීග් නැමති ලීග් තරග පෙළක් සංවිධානය කර තිබිණි. මෙය සිදුකරන ලද්දේ මිට පෙර කපිල් දෙව් විසින් සංවිධානය කරන ලද ඉන්දියන් ක්‍රිකට් ලීග් ක්‍රීඩාවලියට එරෙහිව ය. අද ඉන්දියන් ප්‍රිමියලීග් ක්‍රීඩාවලිය හේතු කොට ගෙන ක්‍රිකට් ක්‍රීඩා කරුවන්ට ක්‍රිකට් ඉතිහාසයේ කිසි කලෙක නොගෙවූ නොලැබූ මුදලක් ලබා ගත හැකිව තිබේ. මෙම තරගාවලිය පකිස්ථානයට හැර ලොව සියලුම රටවල ක්‍රීඩකයන්ට ආරාධනා කරනු ලැබීය.තරග පෙළඒ අනුව ශ්‍රී ලාංකික ක්‍රිකට් මණ්ඩලය ද ක්‍රීඩකයන් මෙම තරගාවලියට යැවීමට කැමැත්ත දක්වන ලදී. ඕස්ට්‍රේලියාවේ විශිෂ්ටතම ක්‍රීඩකයන් වන ෂේන් වෝන්, මැතිව් හේඩන්, ඇඩම් ගිල්ක්‍රිස්ට් හා හෙලන් මැග්රා හා තවත් ක්‍රීඩකයන් කිහිප දෙනෙකු ක්‍රිකට් ක්‍රීඩාවෙන් විශ්‍රාම ගොස් ඉන්දියන් ප්‍රිමියලීග්හි තරග කිරීමට තීරණය කළේ ය. මෙයට ප්‍රධානතම හේතුව වූයේ ක්‍රිකට් ක්‍රීඩකයකු වසරක් පුරා උපයන මුදලට වඩා දහ ගුණයක් පමණ මාසයක් ඇතුළත ඉන්දියන් ප්‍රිමියලීග් තරගයට සහභාගි වීමෙන් ලබාගත හැකි වීම ය. අද මෙම තරගාවලියට එරෙහිව තම මත පළ කරන බොහෝ ක්‍රිකට් ක්‍රීඩා කරුවන්ට මෙවැනි අවස්ථාවක් නොලැබුණු අයවේ. ප්‍රිමියලීග් තරගාවලි බොහෝ ක්‍රීඩා වලට ආවේණික වූ දෙයකි. එංගලන්තයේ, පා පන්දු කරුවන්ට ඩොලර් මිලියන ගණනක් ඉපැයීමට හැකි වන්නේ ඉංග්ලිෂ් ප්‍රිමියලීග් නැමැති තරගාවලිය හේතුවෙනි. එමෙන් ම ලොව සිටින ගොල්ෆ් , බොක්සිං, පා පන්දු හා දැල් පන්දු ක්‍රීඩා කරුවන්ට ගෙවන මුදල හා සැසඳීමේ දී ඉතා සුළු මුදලක් ඉන්දියන් පි‍්‍රමියලීග් ක්‍රීඩා කරුවන්ට ගෙවනු ලැබේ. මෙම මුදල ඇත්තටම සොච්චමකි. එහෙත් එය ක්‍රිකට් මණ්ඩලයක් විසින් තම ක්‍රීඩකයන්ට ගෙවන මුදලට වඩා විශාල මුදලකි. මෙම විවේචකයන් තේරුම් ගත යුතු එකක් ඇත. ඕනෑම ක්‍රීඩා කරුවෙකුට ක්‍රීඩා කිරීමට ලැබෙන්නේ ඉතාම සුළු කාලයකි. එය අවුරුදු 18 සිට 35 දක්වා පමණ සීමාවේ. එසේ නම් ඒ කාලය තුළ ඕනෑම ක්‍රීඩකයකු තමන්ට ඉපැයිය හැකි විශාලතම මුදල නීත්‍යානුකූල ඉපයීමේ වරද කුමක්දැයි මට නොපෙනේ. අද ඇති ආර්ථික විෂමතාවන් අනුව මෙම කාලය අනුව ඔවුන් සොයාගන්නා මුදල තම අනාගතයටම බලපාන්නකි. සාමාන්‍ය පුද්ගලයෙකු අවු. 62 කින් විශ්‍රාම යන අතර ක්‍රීඩකයකු හොඳින් ම ක්‍රීඩා කළොත් අවු. 35 න් විශ්‍රාම ගැනීමට හෝ තරගවලින් සමු ගැනීමට ඔහුට සිදුවනවා ඇත.වේගපන්දුලසිත් මාලිංග 20 ය 20 තරග වලදී අද ලෝකයේ සිටින දක්ෂතම වේගපන්දු යවන්නා බව අන්තර්ජාතික විචාරකයන් තුළ හා ක්‍රිකට් ක්‍රීඩකයන්ට ද, පුහුණු කරුවන් ද පිළිගත් කරුණකි. එම නිසා මෙවැනි මුදලක් උපයන විශිෂ්ටතම දක්ෂතම ක්‍රීඩකයන් ගැන බලධාරීන් කෙනිහිලිකම් කිරීම කනගාටුවට කරුණකි. ඔවුන් මෙවැනි මුදලක් උපයන්නේ නීති විරෝධී ජාවාරමක් කර හෝ ක්‍රීඩා පාවා දීමෙන් හෝ නොවේ. තම සහජ දක්ෂතාවයෙන් ය.අද ලෝකයේ ම 20 ය20 තරග වලදී වේග පන්දු යවන ලසිත් මාලිංග වැනි දක්ෂයෙක් නැත. චැම්පියන් ෂිප් කුසලානයේ දී ප්‍රධානතම විස්තර විචාරකයා වූ හර්ෂා බෝග්ලේ අවසාන තරගයට කලකට පෙර අනාවැකියක් පළ කළේ ය. අද ලෝකයේ සිටින 20 20 විශිෂ්ටතම ක්‍රීඩකයා කවුද යැයි ඔහු අනිකුත් ක්‍රීඩා විචාරකයින්ගෙන් ප්‍රශ්නයක් නැගුවේ ය. ඒ ඉන්දියාවේ දේවත්වයෙන් පුදන සචින් ටෙන්ඩුල්කාර්වත් ඉන්දියාවට ලෝක කුසලානය ගෙන ආ මහේන්ද්‍ර සිං දෝනිවත්. ලෝකයේ දිගම හා උසම හයේ පහර ගැසූ බටහිර ඉන්දියානු කොදෙව් පිලේ ක්‍රිස්ගේල්වත් 20 20 තරගයට සහභාගි වී පිට පිට ම ශතක දෙකක් ලබාගත් ඕස්ට්‍රේලියාවේ ඩේවිඩ් වෝන් වත් නොවේ. ඒ රත්ගම වැල්ලේ සැහැල්ලු පන්දු යවා චම්පක රාමනායක විසින් කුසලතාවන් හඳුනාගත් අපේ පුංචි දිවයිනේ කොලු ගැටයකු වූ ලසිත් මාලිංග ය.ඔහු චැම්පියන් ෂිප් කුසලානයේ තරගාවලියේ වීරයා ලෙස සම්මාන ලබන විට සනත් ජයසූරිය එවැනි සම්මානයක් ලබා ගත් පළමු ශ්‍රී ලංකිකයා වීමත් එවැනි සම්මානයක් ලබාගත් දෙවැනි ක්‍රීඩකයා ලසිත් මාලිංග වීමත් අපට නිම් හිම් නැති සතුටකි.ලසිත් මාලිංග ටෙස්ට් ක්‍රිකට් ක්‍රීඩාවලට නැවත සහභාගි කරගත හැකි වේ යැයි මා නොසිතමි. මන් ද නැවත වරක් ඔහුගේ කකුල කැඩුණහොත් ඔහු සදාකාලික ආබාධිතයකු වනු බැවිනි. එහෙත් ක්‍රිකට් ක්‍රීඩා මණ්ඩලයට ඔහු වෙනුවෙන් කළ හැකි දෙයක් ඇත. එනම් ඔහුට ක්‍රිකට් මණ්ඩලයෙන් සිදුවූ කෙනෙහිලිකම් වලට ප්‍රසිද්ධියේ සමාව ගැනීමයි.ජනාධිපතිතුමන්ගේ මැදිහත්වීම නොතිබෙන්ට අද ලසිත් මාලිංග වැනි ක්‍රීඩකයෙක් සිටියා ද කියා වත් බොහෝ දෙනකුගේ මතකයෙන් ගිලිහී යනු ඇත. මාලිංග වීරයකු වූයේ නම් එම ගෞරවය ජනාධිපතිතුමන්ට ද හිමිවිය යුතු බව මගේ අදහසයි.හේමන්ත වර්ණකුලසූරියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=af11102312</link>
    <topic>ජීවිතය සුන්දරයි</topic>
    <author/>
    <content>මම මිදුලේ තිබෙන පුංචි පොකුණ දිහා බලාගෙන හිටියේ හිතේ දුකත් කෝපයත් පුරවාගෙන. ඒ පොකුණේ සිටින රතුපාට ප්ලේටියෝ එහෙ මෙහෙ පීනා යද්දී සෙලවෙන වතුර තුළින් ගඩාෆිගේ මුහුණ පේනවා නොපෙනෙනවා වගේ. ගඩාෆිගේ මරණය ගැන ඇත්තටම මට දුකයි. මේ මොහොතේ අචල ගෙදරට ගොඩවැදුණු එක හොඳයි. ඔහු ආවේත් සුනිල් අයියේ අන්න ගඩාෆිටත් වැඩක් දීලා කියාගෙනයි.ඇමෙරිකන්කාරයෝ අපේ මානව හිමිකම් ගැන මහ ලොකුවට කෑ ගහනවා. මානව හිමිකම් බල්ලට දානකොට කෑගහන්න එකෙක්වත් නැහැ. අඩුම ගානේ රුසියාව චීනය වගේ රටවල්වත් කෑගහන්නේ නැහැ. අඩුම ගානේ ගඩාෆිට රටින් පිටවෙන්න ඉඩ දෙන්න කියලවත් කියන්න එකෙක් හිටියෙ නැහැ.“එහෙම ඉල්ලීමක් ඉදිරිපත් වුණත් ගඩාෆි නොගිහින් ඉන්න ඉඩ තිබුණා. මැරෙන්නේ මේ රටේමයි” කියලා ගඩාෆි කීප වරක්ම කිව්වානේ.“ඒක වෙනම කතාවක්. කවුද මචං ඇමෙරිකාවට මේ බලය දුන්නේ. රටක් ආක්‍රමණය කරලා ඒ රටේ නායකයන් මරලා දාන්න ඇමෙරිකාවට කිසිම අයිතියක් නැහැ. එදා කියවුණෙත් එකම දේනේ. සදාම් හුසේන් පණ පිටින් අල්ල ගත්තට පස්සෙ එල්ලා මැරුවා. ගඩාෆි මැරුවෙත් අල්ලා ගත්තට පස්සෙ. එහෙම අමානුෂික දේ කරන ගමන් අපේ රටේ කොටි මැරුවා කියලා කෑගහනවා.අචල නිහඬව සිටි නිසා මම යළිත් කතා කළා.“අනිත් එක මචං අවුරුදු හතළිස් දෙකකට කලින් ලිබියාව තිබුණේ මොන තත්ත්වයක ද කියලා ලිබියාවේ අද ජීවත්වන හුඟක් අය දන්නේ නැහැ. ගඩාෆි කුමන්ත්‍රණයකින් ලිබියාවේ බලය ගත්තේ රජ කෙනෙක් බලයෙන් පන්නලා. ඒ කාලේ රජවරු ගැන උඹට අමුතුවෙන් කියන්න ඕන නැහැනේ. ලේ නොසැලුණු කුමන්ත්‍රණයකින් බලය ගත් ගඩාෆි මුලින්ම කළ එක දෙයක් තමයි ඇමෙරිකාවට අයිති වෙලා තිබුණ තෙල් කොම්පැණි ජනසතු කරපු එක. ඊට පස්සෙ තමයි ලිබියාවේ ජනතාවගේ ජීවන තත්ත්වය ඉහළ නැංවූවේ. ඒක වෙන්න කලින් තෙල්වල සල්ලි බෙදිලා ගියේ රජ පවුලටයි ඇමෙරිකාවටයි. ඒ පරිවර්තනය අද ඉන්න පරම්පරාව දන්නෙ නැහැ.“සුනිල් අයියේ ගඩාෆිත් පාලනය කළේ ඒකාධිපතියෙක් වගේ නේද? මිනිස්සුන්ට නිදහස කියන දේ වටිනවා නේද?“ඒක ඇත්ත නිදහස ඉල්ලා මිනිස්සු අරගල කළ යුතුයි. ඒත් මචං ඇමෙරිකාවේ කුලප්පු කිරීම නිසා නම් මේ දේ වෙන්නේ නම් ඒ මිනිස්සුන්ට වෙන්නේ කබලෙන් ළිපට වැටීමක්. දැන් බලපං පකිස්ථානයේ ඉරාකයේ වෙන්නේ මොනවද කියලා. එක දවසකට සාමාන්‍ය මිනිස්සු කී දෙනෙක් මැරෙනව ද? ඒක විතරයි ඒ රටවලට ඉතුරු වුණේ. ලිබියාවෙත් වැඩිකල් යන්න කලින් ඔය දේ වෙනවා. මේ හැම දේකටම වග කියන්න ඕන අර ගොර්බචොෆ් නේද කියලා මට හිතෙනව. ඔය මිනිහා පෙරෙස්ත්‍රොයිකා කියලා කෙහෙල්මලක් ගැන කතා කරන කොට මම මිනිහා දැක්කේ සී අයි ඒ කාරයෙක් හැටියට. කොහොමහරි ගොර්බචොෆ්ගේ වැඩ නිසා රුසියාව ඇතුළු නැඟෙනහිර යුරෝපීය රටවල් අනිත් පැත්ත ගැහුවා. මම කියන්නෙ කොමියුනිස්ට් පාලනය හොඳයි කියන එක නොවේ. ඒක කිසිම රටක හරියට ක්‍රියාත්මක වුණේ නෑ පුංචි වෙනස්කම් ගණන් ගන්නෙ නැතුව රුසියාවේ කෘෂෙෆ් අන්තිමට ද්‍රෝහියෙක් වුණා.ඒත් මචං ඒ රටවල කඩා වැටීම නිසා ලෝකයේ බලය පිළිබඳව තිබුණ සමතුලිත බව නැති වුණා. අන්තිමට වුණේ ඇමෙරිකාව එකම චණ්ඩියා වීමයි. අද වෝර්සෝ නැහැ නේටෝ තියෙනවා. අද නේටෝ එකට කරන්න බැරි දෙයක් නැහැ.අපේ ජනාධිපතිතුමාට විරුද්ධවත් මානව හිමිකම් පිළිබඳ චෝදනා එල්ල කරන්නෙත් ඔය කට්ටියමනේ. අපේ ජනාධිපතිතුමා ඔය කට්ටිය ගණන් ගන්නෙ නැති එකට උන් කැමැති නැහැ.බොහෝ වෙලාවක් නිහඬව සිටි අචල ඒ වෙලාවේ කතා කළා.“සී අයි ඒ කාරයොත් නිකං ඉන්න එකක් නැහැ.”ඔය අරාබියෙත් අපි‍්‍රකාවෙත් වැඩ සිදුවෙන්නෙ සී අයි ඒ බලපෑම් නිසයි. අපේ රටේ යූඑන්පී එක කරන්න උත්සාහ ගත්තෙත් ඒ වගේ බලපෑමක් නිසාද කියලා කියන්න බැහැ. අපේ රටේ සමහර එන් ජී ඕ කාරයොත් ඒකට එකතු වෙලානේ.අචල කිසි දෙයක් නොකියා මගේ දෑස දෙස බලා සිටියා.“මම අද එක දෙයක් කිව්වයි කියලා හොඳට මතක තබා ගනින්. අද අපේ රටේ කොටි බලයක් නැහැ තමයි. ඒත් යුරෝපයේ හැම රටකම වගේ උන්ට එක්තරා අන්දමක බලයක් තිබෙනවා. අනිත් එක මරාගෙන මැරෙන්න සූදානම් කොටි අදත් අපේ රටේ සිටිනවා කියන එක මම විශ්වාස කරනවා.උන්ගේ මොළේ බ්‍රේන් වොෂ් කරලා තියෙන්නේ. උන්ට කරන්න පුළුවන් එකම දේ තමයි මරාගෙන මැරෙන එක. උන්ගේ බෝම්බ තුවක්කු තාමත් තැනින් තැන හම්බ වෙනවානේ. රටේ කලබල ඇති කරන්න උන් ක්‍රියාත්මක වෙන්න පුළුවන්.“සුනිල් අයියා කියන එක මට පැහැදිලි නැහැ” අචල කිව්වා.ඇමෙරිකාවටයි නේටෝ එකටයි එල්ටීටීඊ එකටයි එන් ජී ඕ කාරයන්ටයි උන්ට අවශ්‍ය දේ කරන්න ඉඩ දෙන්න බැහැ මචං.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=af11102313</link>
    <topic>කල් ඇතිව හඳුනා ගැනීමෙන් පිළිකා සුව කරන්න පුළුවන්</topic>
    <author>ශ්‍රී ලංකා පිළිකා සංගමයේ මහජන අධ්‍යාපන නිලධාරි</author>
    <content>පිළිකාව යන වචනය ඇසූ පමණින් ඕනෑම අයකුගේ සිතට නැඟෙන්නේ භීතියකි. ඒ; මෙම රෝගයේ ඇති භයානක බව නිසා ය. එහෙත් අතීතයේදී මෙන් වර්තමානයේදී පිළිකා රෝගයට බිය විය යුතු නැත. කලින් හඳුනා ගැනීමෙන් ඇතැම් පිළිකා තත්ත්වයන් සම්පූර්ණයෙන් මර්දනය කර ගැනීමටත් ඇතැම් පිළිකා සෛල වර්ධනය පාලනය කිරීමෙන් පිළිකාව පැතිරීම පාලනය කිරීමටත් අද හැකියාව ඇත. ඒ දිනෙන් දින දියුණු වන ප්‍රතිකාර ක්‍රම නිසා ය. මේ අතර පිළිකා රෝගයට ගොදුරු වූවන්ට පිහිටවීම, පිළිකා රෝගය පිළිබඳව සමාජය දැනුවත් කිරීම වැනි අරමුණු පෙරදැරිව පිහිටුවා ගන්නා ලද “පිළිකා සංගම්” ලොව බොහෝ රටවල ඇත. ශ්‍රී ලංකාව ද ඉන් එක් රටකි. ඉතා හොඳ ක්‍රියාකාරී මට්ටමක පවතින “ශ්‍රී ලංකා පිළිකා සංගමයට” ඇත්තේ ඉතා දිගු ඉතිහාසයකි.1948 වසරේ ස්වේච්ඡා ආයතනයක් ලෙස පිහිටුවාගන්නා ලද ශ්‍රී ලංකා පිළිකා සංගමය ක්‍රම ක්‍රමයෙන් ඉදිරියට යමින් මේ වනවිට දිවයිනේ ප්‍රදේශ කීපයකම අනුබද්ධ ශාඛාවන් කීපයක් ම පිහිටුවා ඇත. මොරටුව, නුවර, ගාල්ල, මඩකලපුව, අනුරාධපුරය එලෙස අනුබද්ධ ශාඛාවන් පිහිටුවා ඇති නගර කීපයකි. ශ්‍රී ලංකා පිළිකා සංගමයේ මූලස්ථාන ශාඛාව පිහිටා ඇත්තේ කොළඹ 07, බුලර්ස් පටුමගේ අංක 37/25 දරන ස්ථානයේ ය.ශ්‍රී ලංකා පිළිකා සංගමය මගින් පිළිකා රෝගීන්ට සත්කාර කිරීම, වෙනත් සුබසාධන සේවාවන් සැපයීම, රෝගීන්ගේ ජීවිත කාලය දීර්ඝ කර ගැනීම සඳහා මෙන් ම එම රෝගීන්ගේ ඥාතීන්ගේ මානසික අවපීඩන තත්ත්වයන් මඟහරවා යථාර්ථයට මුහුණදීමට අවශ්‍ය පරිසරයක් ගොඩනැඟීම, පිළිකා රෝග තත්ත්වයන් වළක්වා ගැනීමට අවශ්‍ය තොරතුරු සහ අධ්‍යාපනය මහජනතාව වෙත සැපයීම වැනි සේවාවන් රැසක් ම ශ්‍රී ලංකා පිළිකා සංගමය මගින් සැපයේ. විශේෂයෙන් ම දිවයිනේ ප්‍රදේශ කීපයකම පිහිටුවා ඇති අනුබද්ධ ශාඛාවන් මඟින් එම ප්‍රදේශවල රෝගී සත්කාර සේවාවන් ඉතාම සාර්ථකව පවත්වාගෙන යන අතර පිළිකා රෝගයෙන් වැළකී සිටීමට අවශ්‍ය දැනුම පාසල්, ප්‍රජාව, විවිධ සමාජ සංවිධාන මට්ටමින් පවත්වා ගෙන යනු ලැබේ.රෝගී සත්කාර සේවාවන් යටතේ මහරගම පිළිකා රෝහලට ආසන්නයේ ශ්‍රී ලංකා පිළිකා සංගමය මගින් වාට්ටු සංකීර්ණ දෙකක් පිහිටුවා ඇත. මින් එක් ආයතනයක් ශාන්ත සෙවණ (හොස්පිරේ) නමින් හඳුන්වන අතර එය මූලික ප්‍රතිකාර අවසන් කළ රෝගීන් සඳහා වෙන්කර ඇත. අනෙක් වාට්ටු සංකීර්ණය පිහිටුවා ඇත්තේ ප්‍රතිකාර ගන්නා රෝගීන් සඳහා ය. මහරගම පිළිකා රෝහල් පරිශ්‍රය ආසන්නයේ පිහිටුවා ඇති ‘කාර්ල් බෙවන්’ අනුස්මරණීය වාට්ටු සංකීර්ණය මූලික ප්‍රතිකාර අවසන් කළ පිළිකා රෝගීන් සඳහා ම වෙන් වූ තවත් පිළිකා සංගමය මගින් පාලනය වන වාට්ටු සංකීර්ණයකි. 1958 වසරේ පිහිටුවන ලද මෙම වාට්ටු සංකීර්ණය තුළ, ජීවිතයේ ඉතිරි කාල සීමාව වේදනාවෙන් තොර සැහැල්ලු මානසික සුවයකින් සහ ආගමික පරිසරයක් යටතේ ගත කිරීමට රෝගීන්ට අවශ්‍ය සියලු ම පහසුකම් නොමිලයේ සලස්වා තිබීම විශේෂත්වයකි. මහරගම පිළිකා රෝහලෙන් මෙන් ම දිවයිනේ ඕනෑම රෝහලකින් පිළිකා රෝගය සඳහා මූලික ප්‍රතිකාර ලැබූ ඕනෑම රෝගියකුට මෙම ආයතනයට ඇතුළත් වීමේ හැකියාව ඇත. ඒ සඳහා නියමිත පෝරමය පුරවා වෛද්‍යවරයකු මගින් පිළිකා සංගමය වෙත එවිය යුතු අතර පුරප්පාඩු ඇත්නම් අයදුම්පත් ලැබෙන අනුපිළිවෙළ අනුව රෝගීන් ඇතුළත් කර ගැනේ. දැනට මෙම ආයතනයේ කාන්තා රෝගීන් 16 කට සහ පිරිමි රෝගීන් 18 කට පහසුකම් සළස්වා ඇත. ස්වේච්ඡාවෙන් සේවය කරන වෛද්‍යවරු දෙදෙනෙක් මෙහි සේවයේ යොදා සිටින අතර සම්පූර්ණ සෞඛ්‍ය කාර්ය මණ්ඩලයකින් ද මෙම ආයතනය සමන්විත ය.1962 වසරේ දී පිළිකා සංගමය මගින් පිහිටුවන ලද “බණ්ඩාරනායක නිවස” නමින් හැඳින්වෙන වාට්ටු සංකීර්ණය පිරිමි වාට්ටු 3 කින් ද කාන්තා වාට්ටු 2 කින් ද විශේෂ කාමර 12 කින් ද හෙදි නේවාසිකාගාරයකින් ද සමන්විත වන අතර මෙහි රෝගීන් 85 දෙනෙකුට පහසුකම් සළසා ඇත. මෙහිදී ආහාර සහ අනෙකුත් සියලුම අවශ්‍යතා නොමිලයේ සැපයේ. විශේෂ කාමර 12 භාවිතා කරන රෝගීන් රැකබලා ගැනීම සඳහා අයකු නතර කළ යුතු අතර එම පුද්ගලයාගේ ආහාර පාන පිටතින් සපයා ගත යුතු ය.ශ්‍රී ලංකා පිළිකා සංගමය මගින් පවත්වාගෙන යනු ලබන මෙම ආයතන වල රැකවරණ ලබන රෝගීන් සඳහා දානය ලබාදීමේ හැකියාව ඕනෑම අයකුට ඇත. ඒ සඳහා ඕනෑම අයකුට දැන් අවස්ථාව ඇති අතර 0112840312 දුරකතන අංකය අමතා වැඩිදුර විස්තර ලබාගත හැකි ය. ප්‍රධාන ආහාර වේල් වලට අමතරව ඕනෑම අවස්ථාවක පැමිණ රෝගීන් වෙත රස කැවිලි, යෝගට්, අයිස්ක්‍රීම්, පලතුරු ආදිය සැපයිය හැකි ය.පිළිකා රෝගීන් හඳුනා ගැනීම සඳහා වෛද්‍ය සායන පැවැත්වීම ශ්‍රී ලංකා පිළිකා සංගමය මගින් ඉටු කරනු ලබන තවත් වැදගත් සේවාවකි. මෙම සායනවල දී විශේෂයෙන් ම ගැබ් ගෙළ පිළිකා, මුඛ පිළිකා, පියයුරු පිළිකා ආදියෙහි පූර්වලක්ෂණ ඇති දැයි සොයා බැලෙන අතර එහිදී හමුවන රෝගීන් නිසි ප්‍රතිකාර සඳහා යොමු කෙරේ. දෙසැම්බර් මස හැර සෑම මසකම දෙවැනි ඉරු දින පෙ.ව. 8.30 සිට ප.ව. 12.00 දක්වා ශ්‍රී ලංකාවේ පිළිකා සංගම් මූලස්ථානයේදී මෙම වෛද්‍ය සායනය ;නාමිලේ පැවැත්වේ.ශ්‍රී ලංකා පිළිකා සංගමය මගින් ඉහත සේවාවන් නොමිලයේ සපයන අතරම පිළිකා රෝගය මර්දනය කිරීම මෙන් ම වළක්වා ගැනීම සඳහා ද පොදු මහජනතාව දැනුවත් කිරීම සඳහා අධ්‍යාපනික සේවාවන් ද දිවයින පුරා ක්‍රියාත්මක වේ. මෙම සෑම සේවාවක් ම නොමිලයේ සැපයෙන අතර ප්‍රාදේශීය ලේකම් කොට්ඨාස, පාසල්, රජයේ මෙන් ම පෞද්ගලික ආයතන, සමාජ සංවිධාන මට්ටමෙන් ඕනෑම අයකුට මෙම වැඩසටහන් සංවිධානය කල හැකි අතර ලිඛිතව පිළිකා සංගමයේ මූලස්ථාන ශාඛාවෙන් හෝ දුරකතන අංක 0112581700 හෝ 0112585879 මගින් විමසා වැඩිදුර විස්තර ලබාගත හැකි ය.ශ්‍රී ලංකා පිළිකා සංගමයේ මහජන අධ්‍යාපන නිලධාරිඩී.ඩබ්ලිව්.එස්. ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=as1110231</link>
    <topic>රෝහල්වල දැන් ලෙඩුන්ට දෙන කෑම හොඳයි</topic>
    <author>ඉනෝකා සමරවික්‍රම</author>
    <content>රෝහල්වල දැන් ලෙඩුන්ට දෙන කෑම හොඳයිමේ හාරදහසකට කෑම පිසිනජාතික රෝහලේ මුළුතැන්ගෙයි කතාවයිසුසිතා වැලිකල - ප්‍රධාන ආහාර නිරික්ෂිකාවරෝහලක කාර්යය භාරය බෙහෙත් කිරීම පමණක් ම නොව. නේවාසික රෝගීන් සඳහා ආහාර ලබාදීම ද ඔවුන් පෝෂණය කිරීම ද රෝහල සතු වගකීමකි.. ඉස්සර මෙන් නොව, වර්තමානයේ රෝහල්වල ආහාරවලට යම් වටිනාකමක් තිබෙන්නේ ය... පිරිසිදුකම, පිළිවෙළ මෙන් ම සුවඳ, පාට ද රස, ආහාරයක් ගැනීමට රුචි බවක් ඇති කරයි. ජාතික රෝහලේ පිසින ආහාරවල මේ සියල්ල එක්තැන්ව ඇතැයි වර්තමානයේ එහි යන එන රෝගීන්ගේ අදහස ය. දිනකට තුන්, හාර දහසකට පමණ ආහාර පිසින ජාතික රෝහලේ මුළුතැන් ගෙය පිළිබඳව කළ විමසුමකි මේ.අප කුඩා කාලයේ අම්මා ශල්‍ය කර්මයක් සඳහා රෝහල් ගත වූවා ය. සැමදා ම තාත්තා අම්මා බලන්නට ගියේ ආච්චි අම්මා විසින් සකස්කර දුන් බත් මුලක් ද රැගෙන ය. අප තරුණ වියට එළැඹුන පසු අම්මා අධිරුධිර පීඩනය නිසා රෝහල් ගත වූවා ය. අපි ද ඒ ආකාරයටම අම්මාට බත් රැගෙන ගියෙමු.“මට ගෙදරින් කෑම එපා. මෙහෙන් දෙන කෑම දැන් හොඳයි... ලෙඩේට ගැලපෙන්නයි කෑම දෙන්නේ.” අම්මා කීවා ය.අපේ අම්මා පමණක් නොව වර්තමානයේ රෝහල් ගතවන බොහෝ රෝගීන් පෙර මෙන් නිවෙසින් කෑම ගෙන එන තුරු බලා සිටින්නේ නැත. ඔවුහු රෝහලින් දෙනු ලබන කෑම ආහාරයට ගනිති.“ආපෝ... ඉස්පිරිතාලේ දෙන්නේ වතුරයි බතුයි.” රෝහල් ගත වූ පුද්ගලයින් මීට කලකට පෙර රජයේ රෝහල්වලින් ලබාදෙනු ලබන උදෑසන දිවා, රාත්‍රි ආහාර පිළිබඳව එසේ මැසිවිලි නැඟුව ද වර්තමානයේ එම තත්ත්වය හාත්පසින් ම වෙනස් වී ඇති සෙයකි.එළවළු වර්ග පිළියෙල කරමින්බත් පිසින අයුරුදැන් රජයේ රෝහල් වල කෑම හොඳ ද?දවසකට තුන්හාර දහසකට අධික පිරිසකට ආහාර සපයනු ලබන කොළඹ ජාතික රෝහලේ මුළුතැන් ගෙය පිළිබඳව විශේෂයෙන් තොරතුරු සොයන්නට අපි ඉකුත් දිනෙක එහි ගියෙමු.“ඉස්සර වගේ නෙමෙයි. දැන් ඉස්පිරිතාලවල කෑම හොඳයි. හොඳට පිරිසුදුවට රසට හදනවා. ඇවිල්ල ඇහින් දැකලා ඔයාලගෙ පත්තරයට ලියන්න.”එසේ කීවේ සොයිසා කාන්තා රෝහලේ ආහාර නිරික්ෂිකා කුමුදුනී ධම්මිකා යකුපිටිය මහත්මියයි.ඒ අනුව අපි ජාතික රෝහලේ මුළුතැන්ගෙට ගොඩ වන්නට සිතුවෙමු.ජාතික රෝහලේ මුළුතැන් ගෙයට අප යනවිට උදෑසන අටට පමණ ඇත. ඒ ඔවුන්ට බෙහෙවින් කාර්යය බහුල වේලාවකි. අරක්කැමියන් අත්උදව්කරුවන් යුහුසුළුව තම කාර්යයන් හි නිරත වෙති. තැනෙක දියවැඩියා රෝගීන් සඳහා ආහාර පිළියෙළ වේ. තවත් තැනෙක ගෙවන වාට්ටුවල සිටින රෝගීන් සඳහා කෑම පිළියෙළ වේ. ප්‍රධාන මුළුතැන් ගෙයින් අනෙක්පස රෝහලේ සේවකයින් සඳහා ආහාර පිළියෙළ කරනු ලැබේ.මේ සියලු කටයුතු අධීක්ෂණය කරනු ලබන්නේ ප්‍රධාන ආහාර පාලිකාව ඇතුළු සෙසු නිලධාරිනියන් විසිනි. ජාතික රෝහලේ පමණක් නොව රජයේ රෝහල්වල වෛද්‍යවරු හෝ වෙනත් වෘත්තිකයන් කිසියම් වෘත්තිය අයිතීන් වෙනුවෙන් වැඩ වර්ජනය කළ ද මුළුතැන් ගෙයි සේවකයෝ කිසි ලෙසකින්වත් වර්ජනයේ නොයෙදෙති.ජාතික රෝහලේ මුළුතැන්ගෙය උදෑසන කාලයට බෙහෙවින් කාර්යය බහුල වුවද තම කාර්යයන් හි නිරත වන අතරතුර ම ඔවුහු අපට තොරතුරු පැවැසීමට ද එක් වූහ.ඇය ජාතික රෝහලේ ප්‍රධාන ආහාර නිරීක්ෂිකා සුසිතා වැලිකල මෙනෙවියයි.සෑම දිනකම දහවල් දෙකට පෙර එදා දිනයේ දහවල් දොළහවනතුරු සිටින රෝගීන් ප්‍රමාණය වාට්ටුවේ ලිපිකරු විසින් දන්වා එවනවා. ආහාර සැකසෙන්නේ එම ගණන් අනුවයි.එය පහුවදා දහවල් ආහාරය සැකසීම දක්වා වලංගු වෙනවා. රෝගීන් සඳහා ආහාර පිළියෙළ කරන්නේ ඒ තොරතුරු වලට අනුවයි. ආහාර අංශයෙන් දවසේ ආහාර වට්ටෝරුව ඉන් අනතුරුව ලබාදෙනු ලබනවා.”වාට්ටු සඳහා ආහාර රැගෙන යමින්බිත්තර බෙදමින්ජාතික රෝහලේ මුළුතැන් ගෙයින් සාමාන්‍යයෙන් දවසේ ආහාර සකසනු ලබන්නේ මේ ආකාරයට ය. දියර ආහාර, සාමාන්‍ය රෝගීන් සඳහා ආහාර දියවැඩියා රෝගීන් සඳහා ආහාර සහ ළමයින් සඳහා ආහාර වර්ග ද සකසනු ලැබේ.“අපි දියර ආහාර වර්ග සකසනු ලබන්නේ බට මාර්ගයෙන් ආහාර ලබාදෙන රෝගීන් සඳහා. මේ අය සඳහා කැඳවතුර, එළවළු සුප් ආදිය සැකසෙනවා. ළමයින් සඳහා කිරිමාලු සකස් කරනු ලබනවා. සාමාන්‍යයෙන් මේ මුළුතැන්ගෙය උදේ දවල් රාත්‍රි වේල් තුනටම රෝගීන් හාර දහසකට පමණ ආහාර සකස්කරනු ලබනවා. දවල්ට හාල් කිලෝ එකසිය අසූවකට වැඩියෙන් පිසිනු ලබනවා. මීට අමතරව උදේට සහ සවසට කිරි තේ ලබාදෙනවා. ගෙවන වාට්ටුවල සිටින රෝගීන් සඳහා ඔවුන්ගේ කැමැත්ත පරිදි ආහාර පිළියෙල කරනු ලබනවා.”සුසිතා මෙනෙවිය බෙහෙවින් කඩිසරය. ඇය මුළුතැන්ගෙයි එහෙටත් මෙහෙටත් යමින් කටයුතු සොයා බලන්නීය.පිරිසිදුකම උපරිමයෙන් රැකගැනීම සඳහා මුළුතැන්ගෙයි කෑම පිස අවසන් වූ වහාම එහි භාජන ආදියත් බිමත් සෝදා දමනු ලැබේ.අරක්කැමියන්, සේවකයන් විසින් පිළියෙළ කරනු ලබන ආහාර එකවිටම රෝගීන් සඳහා බෙදා දෙන්නේ නැත. එම ආහාර පෝෂණ වේදිනියගේ පරීක්ෂාවට ද ලක්වෙනු ලබයි.පෝෂණවේදිනි ප්‍රියංවදා අමරසිංහ. වසර පහකට වැඩි කාලයක් ජාතික රෝහලේ පෝෂණවේදිනි තනතුරේ කටයුතු කරන්නීය.“අපි හැමවිටම රෝගියාගේ පෝෂණය සඳහා මුල් තැන දෙනු ලබනවා. ආහාර ගබඩා කිරීම, අමුද්‍රව්‍ය භාර ගැනීමේ සිට පිළියෙල කිරීම දක්වාම විමසිලිමත්ව අප කටයුතු කරනවා. විශාල පිරිසකට කෑම වර්ග පිළියෙල කළත් අපි එය ආවාට ගියාට කරන්නේ නෑ. සාමාන්‍යයෙන් රෝගියකුට ආහාර පිළියෙල කිරීමේදී ඒවා ලිපේ තැබිය යුතු වෙලාවක් තියෙනවා.එමෙන් ම බට මගින් ආහාර ලබාදෙන, දැඩි සත්කාරයේ සිටින රෝගීන්ට අවශ්‍ය සුප් වර්ග පිළියෙල කිරීමේ ක්‍රමයක් තිබෙනවා. පිසූ ආහාර රෝගීන්ට බෙදා හැරීමට පෙර අපි ඒවා පරීක්ෂා කර බලනවා.මේ රෝහලට පෝෂණවේදීන් දෙන්නයි ඉන්නේ. සෑම රෝහලකටම පෝෂණවේදියෙක් සිටිය යුතු යි. සාමාන්‍යයෙන් රෝහලක දැඩි සත්කාර ඒකකය වගේ තමයි මුළුතැන් ගෙය. අපි රෝගීන්ගේ ඇඳ ඉහපත බලා තමයි ඒ රෝගියාට දිය යුතු ආහාර තීරණය කරනු ලබන්නේ. රෝගීන්ට ගෙවල්වලින් ආහාර ගෙන ඒමේ දී දක්වන සැලකිල්ලට වඩා සැලකිල්ලක් රෝහල මඟින් රෝගියා පිළිබඳව දක්වනු ලබනවා.”පෝෂණවේදීන් විසින් රෝගීන් සඳහා ආහාර වර්ග නිර්දේශ කිරීමේ දී රෝගියාගේ පෝෂණ මට්ටම පිළිබඳව පූර්ණ අවධානයක් යොමුකරනු ලබයි. සෞඛ්‍ය අමාත්‍යාංශයේ ටෙන්ඩර් පටිපාටියකට අනුව කොන්ත්‍රාත්කරුවන් විසින් අවශ්‍ය ආහාර වර්ග සපයනු ලැබේ.රෝගීන්ට අමතරව සුළු සේවකයින් සඳහා ද මෙහි ආහාර සැකසෙනු ලැබෙයි.ගෑස් ලිප් උපයෝගි කරගෙන සියලු ඉවුම් පිහුම් කටයුතු කරනු ලබන අතර ඒ සියලු කටයුතු උපරිම පිරිසිදු භාවයෙන් කිරීමට ඔවුහු උත්සාහ දරති.මේ අතර විශේෂ දක්ෂතා ඇති අය ද නැතිවා නොවේ. සේවකයන් සඳහා ආහාර සකසන මුළුතැන්ගෙයි සිටින ප්‍රසන්න ගුණවර්ධන එවැන්නෙකි. ඔහු ආහාර පිළියෙල කරන අතරතුරු එළවළු වර්ග භාවිතයෙන් මල් සැකසුම් ද කරන්නේ ය.සේවක මුළුතැන්ගෙය භාරව හිඳින්නි ආහාර නිරීක්ෂිකා තමරා හෙට්ටිමුල්ලගේ මහත්මියයි.වර්තමානයේදී රෝහල්වල රෝගීන්ට පාන් ලබාදීම තහනම් කර ඇත්තේ ය. මේ නිසා උදෑසන ආහාරයට ඇට වර්ග ද බත් ද පිළියෙළ කැරේ. උදේ රාත්‍රි සේවා මුර අනුව සේවය කරනු ලබන සේවකයෝ දහවල් ආහාරය පෙරවරු එකොළහ වන විට ද රාත්‍රි ආහාරවේල සවස 5 වනවිට ද උදෑසන ආහාරවේල පෙ.ව. හය හමාරට පෙර ද සකස් කර වාට්ටුවලට බෙදා හැරීමට කටයුතු කරති.අපි දවසට තුන් වතාවක් කුස්සිය අස්පස් කරලා හෝදනවා. උදේ හතයි තිහ වෙනකොට දවල්ට උයන්න පටන් ගන්නවා. දවල් එක වෙනකොට රාත්‍රි කෑම වේල උයන්න පටන්ගන්නවා. උදේ හය වෙනකොට උදේ කෑම උයලා ඉවරයි. අපි මෙය රස්සාවකටත් වඩා හොඳින් සැලකිල්ලෙන් කරනු ලබනවා. නම කීමට අකමැති වූ මුළුතැන් ගෙයි සේවකයකු පැවැසුවේ ය.ජාතික රෝහලේ ආහාර නිරීක්ෂිකා තනතුරේ දහ දෙනෙකු වෙති. උපරිම කැපවීමෙන් කටයුතු කිරීම නිසා ඔවුහු ඵලදායිතා සම්මානයෙන් ද ඉකුත් වසරකදී පිදුම් ලැබූහ.මුළුතැන් ගෙයි කටයුතු වලට අමතරව මුළුතැන් ගෙයි කටයුතු කරන්නෝ වරින් වර විවිධ උත්සව ද සංවිධානය කරන්නේ ය. ඒ අතර ලේ දන්දීමේ පින්කම්, අවුරුදු උත්සව, දන්සල්, ආදියත් ධර්මදේශනා පින්කම් ද පවත්වන්නේ ය.රෝගියකුගේ පැවැත්ම සඳහා, එනම් ඔහු නිරෝගී වීම සඳහා වෙදකම මෙන් ම හෙදකම ද වැදගත් වෙයි. ඖෂධ ප්‍රතිකාර මෙන් ම පෝෂණය ද වැදගත් ය. මෙය හොඳින් තේරුම් ගෙන ඇති රෝහල් මුළුතැන්ගෙයි කාර්ය මණ්ඩලය පෝෂණය රකිනා අයුරින් ආහාර සැකසීමට උත්සාහ දරන්නේ ය.එළවළු මල් සැරසිලි“ඉස්සරට වඩා දැන් රෝහල්වල කෑම හොඳයි. මම නම් කියන්නේ රෝගීන් රෝහල් ගත වුණාම ඔවුන් රෝහලෙන් ආහාර ගැනීම තමයි සුදුසුම දේ. ඒ අපි ඔවුන් වෙනුවෙන් ම ආහාර සකසන නිසා. රෝගීන් බිය විය යුතු නෑ මුළුතැන්ගෙයි ආහාර අපිරිසිදුුයි කියා.” පෝෂණවේදිනි ප්‍රියංවදා මහත්මිය පවසන්නීය.ඇය කියන්නත් සත්‍ය බව අපට වැටහුණේ පෙර මෙන් නොව මුළුතැන් ගේ අසලින් යනවිට ම ආහාර වලින් හමන්නා වූ සුවඳත්, මුළුතැන් ගේ තුළ ඇති පිරිසිදු බවක් ඇස ගැටුන විට ය.ඈත දුර බැහැර ගම්වලින් පැමිණ ජාතික රෝහලේ ප්‍රතිකාර ගන්නා රෝගීන්ට නම් මේ ආහාර වේලේ වටිනාකම මිල කළ නොහැකි තරම් ය. ඔවුහු තුන් වේලටම ආහාර ලබා ගන්නේ රෝහලෙනි.පෙරට වඩා රෝහල් සේවය දැන් බොහෝ පහසුකම්වලින් සමන්විත ය. “වතුරයි බතුයි’ දෙනවා යැයි කියා ඉස්සර රෝගීන් රෝහලේ ආහාර ප්‍රතික්ෂේප කළ ද අද එසේ සිදුවන්නේ නැත. අද රෝහල් මුළුතැන් ගෙයි සැකසෙන ආහාරවලට තුනපහ, පොල්කිරි අවශ්‍ය පමණට යෙදේ. ලුනු අඩු වන්නේ රුධිර පීඩනය ඇති රෝගීන් ගේ ආහාර සඳහා පමණි.උදේ හයවනවිට සේවයට වාර්තාකරන ආහාර නිරීක්ෂිකාවෝ රෝගීන් වෙනුවෙන් කටයුතු කර යළිත් පිටත්ව යන්නේ රාත්‍රි ආහාර වේල ද පිළියෙළ කිරීමෙන් පසුව ය. ඒ ඔවුන්ගේ රාජකාරි ස්වභාවයයි.(විශේෂ ස්තුතිය - ජාතික රෝහලේ වැඩබලන අධ්‍යක්ෂිකා වෛද්‍ය සුජාතා සේනාරත්න මහත්මියට.)ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=as1110232</link>
    <topic>අපෙ ගෙදර බොහෝ වෙලාවට ඉදුණේ බතයි එක වෑංජනයයි</topic>
    <author>උපාලි සමරසිංහ</author>
    <content>අපෙ ගෙදර බොහෝ වෙලාවට ඉදුණේ බතයි එක වෑංජනයයිසාහිත්‍යවේදී බටුවන්ගල රාහුල හිමිබටුවන්ගල රාහුල හිමියන් මේ ලෝකයේ මට හමුවූ ගිහි පැවිදි උගතුන් අතර එක්තරා සුවිශේෂ චරිතයකි. බුද්ධ ශාසනයේ චිරස්ථිතිය හා බෞද්ධ සංස්කෘතිය පෝෂණය කිරීමෙහි ලා යම්බඳු කාර්යභාරයක් ඉටුකරන අතරම, අපේ ප්‍රබන්ධ සාහිත්‍යය නැංවීමෙහි ලා උන්වහන්සේගෙන් සිදුවන කාර්යභාරය ද විශාල වීම මට එසේ සිතීමට සානුබල වූ හේතුව වන්නට ඇත.මුල් කාලයේ කෙටිකතාකරණයට ඇලුම් කළ උන්වහන්සේ ‘ප්‍රභානි’ නවකතාව හරහා මුල්ම නවකතාවෙන්ම රාජ්‍ය සම්මානයට පාත්‍ර වූවෙකි. අනතුරුව ‘බොර තෙල්’ නවකතාවෙන් ගොඩගේ සාහිත්‍ය සම්මානය දිනාගන්නා උන්වහන්සේ “රන්පාට චිත්‍රයක් අතින් ගත් මහල්ලා” නවකතාවෙන් ප්‍රබන්ධ සාහිත්‍යයේ තවත් සුවිශේෂ එළිදහරක් මතු කරමින් සිටිනු පෙනෙයි.මේ ප්‍රබන්ධ සාහිත්‍යකරණය උන්වහන්සේ තුළ පැළපදියම් කළේ ජීවිතය හා ලෝකය අරබයා බොහෝ දේ කියා දුන් තම දයාබර මෑණියන් බව උන්වහන්සේ කල්පනා කරයි. මම ඒ පිළිබඳ තතු විචාරමි.නිර්ව්‍යාජ ගැමි සුවඳ විහිඳුවන, ගොවිතැන් බතින් ජීවිතය සරු කැරගත්, වවා ගත් බත බුලත බෙදා හදා ගන්නා සුන්දර ගැමියන්ගෙන් පිරි ගාල්ල දිසාවේ උඩුගම කියන්නෙ මගේ අම්මාගේ ගම් පළාත. ඉතාම සශි‍්‍රක ගම්මානයක්.එතුමියගේ නම මැදගම ගමගේ නිමල්හාමි. අම්මගෙ තාත්තා අපෙ සීයා නන්දිරිස්. ආච්චි කළුපාන හාමිනේ. ගොවිතැන් කරලා ජීවිත හරි කරගත් අය. අපෙ තාත්තත් ගොවියෙක්. විදානකාරියකරනගේ කරුණාරත්න. දෙන්නා මුලින් දැන හඳුනාගෙන පසුව මාපිය ආශිර්වාදයෙන් විවාහ කටයුතු සිදුවෙලා තියෙන්නෙ. තාත්තා පාරම්පරිකව බටුවන්ගල වැසියො. තාත්තයි අම්මයි එක්කාසු වුණාම මුලින් ජීවත්වූ පුංචි පැල් කොටය තවම මට මතකයි. මේකෙ කෙළිදෙලෙන් කලක් හිටියත් ආච්චි අම්මයි සීයයි මාව හැම තිස්සෙම උඩුගමට ගෙන යනවා. මං මුලින්ම ගියේ උඩුගම මහා විද්‍යාලයයට. මං මුල් කාලෙ ආච්චි අම්මටයි අම්මා කීවෙ.අම්මටත් ‘අපෙ අම්මා’ කියලා තියෙනවා. අම්මාගේ රූපය ලෙස පුංචි සිතේ පැළපදියම් වුණේ මගෙ ආච්චි. පටිය දාපු ජංගියක් අන්දවලා අවුරුදු 7 දී විතර මං යන්නෙ ආච්චිගෙ ගෙදර ඉඳන් ස්කෝලෙට. ඒත් අම්මා තමයි කිරිබත් උයලා කවලා පොවලා අන්දවලා මාව ගෙනයන්නෙ. ඉස්කෝලෙ හෝඩියෙ පන්තියට ඇතුළු කරන්නට ප්‍රථම මට අකුරු කියෙව්වෙත් බටුවන්ගලදි තිබ්බටුවාවේ ඉස්කෝලෙ මහත්තයා. වෙනත් ළමයින් වගේ නොවෙයි මං එකපාරටම අකුරු කියවලා තියෙනවා. එදාත් අම්මයි - තාත්තයි හරියට සතුටු වෙලා මගේ පුතාට අකුරු සෑස්තරේ වරදින්නෙ නැහැ කියලා හීන් ආඩම්බරයක් ලැබුවලු. මං පවුලෙ වැඩිමලා.මට තවම මතකයි දෙපැත්තෙම සූප්පු තියෙන රවුම් බෝතලයකින් අම්මා මට කිරි පෙව්වෙ. ඒ කිරි පොවපු බෝතලය අම්මා ළඟ සුරැකිව මේ ළඟක් වෙනකම්ම තිබුණා. මට පස්සෙ හිටි නංගිලා මල්ලිලා සියලු දෙනාම කිරි බීවෙ ඒ බෝතලයෙන්මයි. පුංචි කාලෙ දාපු සපත්තු පවා අම්මා තවමත් සුරැකිව තබාගෙන ඉන්නවා.අම්මයි - ආච්චියි දෙන්නගෙ ප්‍රබල මව් සෙනෙහස මගේ ජීවිතය තවත් හැඩ කළා. පුංචි සන්දියේ මගෙ ගිහි නාමය සුදත්. අම්මත් එක්ක පොළට යන එක මගේ රසවත් විනෝදාංශයක්. අම්මගෙ හැඹිලියෙ තියෙන මුදලකින් රසකැවිල්ලක් බූන්දි මස්කට් වැනි දෙයක් කන්ඩ ලැබීමත්, එළවළු විකුණන්නන්ගේ කෑගැසීම් විවිධ රටාවලට තැබු එළවළු වට්ටි, බයිසිකල්කාරයො, සරුවත්කාරයො, මාළු වෙළෙන්දෝ ආදීන්ගේ ක්‍රියාකාරිත්වයත් ඔවුනගේ මානව සබඳතාත් හඳුනා ගන්ඩ බලන්ඩ මාත් ආසයි.තාත්තා මහාමාර්ග දෙපාර්තමේන්තුවෙ කම්කරු රැකියාවක් ටික කලක් කළා. හැබැයි! ඊළඟට දිගටම එතුමා කළේ කුඹුරු වැඩ. එතුමා ලබා දෙන මුදලින් තමා අප හැමෝගෙම රාජකාරි අම්මා කළේ. ඒ නිසා දරිද්‍රතාව අපේ ගේ දොර ගිල ගත්තා. අපි හැමවිටම කෑවෙ එක වෑංජනයක් එක්ක බත්. වෑංජන දෙකක් උයලා පුංචි සන්දියෙ බත් කාපු දවසක් මතක නැති තරම්. අතට ලැබෙන දේ ණයක් නැතිව සකසුරුවම්ව වියදම් කරන්ඩ අම්මා දන්නවා. ඒ නිසා පොළට ගියත් අවට සිරි බලනකොට සරුවත්කාරයො හිටියට මුකුත් ඉල්ලන්ඩ බෑ. අම්මා ගෙදරට අවශ්‍ය අඩුම කුඩුම අරගෙන මට කමිසයක් අරන් දෙන්න රෙදි විකුණන වෙළෙන්දා ළඟට ආවා.මගේ පුතාට කමිසයක් බලන්ඩ” අම්මා එහෙම කියනකොට වෙළෙන්දා මා කැමැති කමිසයක් තෝරා දුන්නා. එහි වටිනාකම රුපියල් 20 යි. රුපියල් 20 ගෙවන්න හැඹිලිය අත ගෑවට අම්මගෙ හැඹිලියේ තිබුණේ රුපියල් 10 ක් විතරයි. අම්මා කීවා ඒක ගන්ඩ කියලා. ඒත් වෙළෙන්දා රුපියල් 15 ක්වත් ඉල්ලා සිටියා. අම්මා ආයිත් රෙද්දෙ ගැටයෙ හැඹිලියෙ මල්ලෙ මේ හැමතැනම අත ගගා සොයනවා.මැදගම ගමගේ නිමල්හාමි මාතාවපොඩි එකා වුණත් මගෙ හිතටත් දුකක් ආවා. මං කීවා අම්මෙ, මට එපා ඒක කියලා. ඒත් අම්මගෙ හිතට හරි නෑ. අම්මා ආයිත් ආයිත් සල්ලි හොයනවා. ඊට පස්සෙ ඇය වෙළෙඳපළෙන් ගත් බඩු එකක් දෙකක් වෙළෙන්දාට දීලා කීවා පුතාට මේකත් අරන් රුපියල් 10 ත් අරන් කමිසය දෙන්ඩ කියලා. වෙළෙන්දා අර බඩු ගත්තෙත් නැතිව ඒ වතාවෙ කමිසය රුපියල් 10 ට දුන්නා. මගෙ අම්මා ඒ වගේ දුක් විඳි ගැහැනියක්.ඒත් මගෙ අම්මා හැමදාම කී කතාවක් තිබුණා. “පුතා උඹ අපට මැණිකක්. නුඹ ලැබෙන්න ඉන්දැද්දි තාත්තා කට්ටියක් එක්ක ඉල්ලමක වැඩ කරන්න ගියා. නුඹ මගේ කුසට ආපු ආරංචිය දැනගත් මොහොතේම නුඹෙ තාත්තට මැණික් ගලක් හම්බ වුණා. කණ්ඩායම හැටියට වැඩ කළ නිසා එදා තාත්තට ලැබුණු මුදල රුපියල් දහදායයි. ඒ මුදල අද ලක්ෂයකටත් වැඩියි. පොඩි කාලෙ මං අම්මත් එක්ක නාන්න ගිහින් තව ටිකෙන් ඇළක ගිලිලා ගහගෙන යනවා. අම්මගෙ හැට්ටයක් මං පුංචිකමට සබන් ගගා ඉන්නකොට මාව වතුරට වැටුණා. අම්මා කොහෙන් පැන්න ද දන්නෙ නෑ. මාව වතුරේ ගිලෙද්දි ඇය තමන්ගේ ජීවිතේ නොතකා මං වෙනුවෙන් සටන් කරලා තියෙනවා.උඩුගම විද්‍යාලයයේ ඉඳලා 4 වැනි පන්තියේදී අම්මලා මාව බටුවන්ගල කනිටු විදුහලට ගන්නවා. ඒ අම්මගෙ ගෙදර මාව තියාගන්ඩ. අපේ ගේ අද්දරයි පන්සල තිබුණෙත්. පන්සලේ ඝණ්ඨා හඬ, පින් සුවඳ, බෝපත්වල සිලි සිලිය අපේ වත්තෙ හිටියත් ඇහෙනවා දැනෙනවා. ඒ කාලෙ වෙනකොට තාත්තයි - අම්මයි එකතුවෙලා අර මැටි ගෙදරට උඩහින් කොටසේ සිමෙන්තියෙන් බැඳලා රට උළු හෙවිල්ලා තරමක ගෙයක් හැදුවා. මේ කියැවෙන කාලෙ මා හිටියෙ ඒ ගෙදරයි. බටුවන්ගල රාජමහා විහාරය එහා පැත්තෙ නිසා මාත් ඒ පන්සල ඇසුරට කිට්ටු වුණා. අම්මා තාත්තත් කොහොමත් ධර්මානුකූල අය. 5 පන්තිය පාස් වෙනකොට නම් පොතේ ඉඳලා බුද්ධ ගජ්ජය, සකස්කඩ, ගණදෙවි හෑල්ල වගෙ පන්සල් පොත් මා හොඳට කියවා අවසන්. අපෙ පවුලෙ දරුවො 5 ක්.මගෙ අම්මා ඉගෙන ගෙන නෑ. අකුරු දන්නෙ නෑ. කණ අස්සන ගහන්නේ. තාත්තත් මූලික 4 පන්තියට ගිය කෙනෙක්. මං ඒ පොත් මහ හයියෙන් කියවනකොට මේ අයට හුඟාක් සතුටුයි. දවසක් ලොකු හාමුදුරුවො මගෙන් අහනවා මහණ වෙන්න කැමැති ද කියලා. මං එකපාරටම ‘හා’ කියනවා. ඒ ගැන අම්මා තාත්තගෙන් අවසර ගන්ඩ කියලා නායක හාමුදුරුවො කියනවා. මං ඒ ගැන කීවාම අම්මයි තාත්තයි ටිකක් කලබල වුණා. අම්මා කීවා කොහොමද පුතේ, උඹ පැවිදි වෙලා. බාල තවත් දරුවො ඉන්නවා. උන්ව බලාගන්ඩත් ඕනැනෙ කියලා. තාත්තා දිගින් දිගටම ඇහුවාම මා කීවා තාත්තෙ මට පැවිදි වෙන්ඩ දෙන්න කියලා. මධ්‍යස්ථව කල්පනා කළ පියා කැමැති වුණා වගේ. ඒත් අම්මගෙ ඇස්වල කඳුළු කියා පෑවෙ ඒක දරාගන්ඩ බැරි බවයි.ඉස්කෝලෙ තිබුණු එක්තරා ප්‍රදර්ශනයකදී නාට්‍යයක් පෙන්වන්න සූදානම් වුණා. නාට්‍යයේ නම ‘වෙස්සන්තර’ මේ කතා පුවතේ ජාලිය කුමරා ලෙස රඟපෑවෙ මමයි. හවස වෙනකම් පුරුදු පුහුණු වීම් තිබෙන නිසා බත් මුල් ගෙදරින් ගෙන එන්න ඕනෑ. අනෙක් ළමයින්ට ඒ අම්මලා බත් බැඳන් ආවා වගේම මගේ අම්මත් මට දහවල් කෑම ගෙනාවා. එක වෑංජනයක් එක්ක හරි බතක් කන්ඩ ඒ වෙලාවට පුහුණුවීම් කරලා හරි මහන්සියි. මං බත් මුල දිගහැරියාම ඒකෙ බත් නෑ. තිබුණෙ පොලොස් මාළුවක්. ළමයින් ඔක්කොම හිනාවුණා, මට ඇඬුණා. අම්මා ඒ වෙලාවෙ එතැනින් පිට වී ගෙදර ගිහින්. මං යක්ෂාවේශයෙන් වගේ ගෙදර ගිහින් අම්මාට බැන්නා. ඇයි! පොලොස් එව්වෙ.අම්මට බතක් මාළුවක් එවන්න බැරි වුණා ද? යාළුවො හිනා වුණා. මං අයිනකට ගිහින් ඒක කෑවා කියලා. අම්මගෙ ඇස්වල කඳුළු පිරෙනවා මං ආයිත් දැක්කා. අනෙ මගේ පුතේ, රස මසවුළු හදන්න මට වත්කමක් නැහැනෙ පුතේ. බොහොම අමාරුවෙන් ඕකවත් හැදුවෙ. ඇයට කී වදන් මට පෙරළා පහර දුන්නේ ඒ මොහොතේ. හීන් ඉදිකටුවක් මගේ උගුරේ තිරස් අතට නොව සිරස් අතට ගමන් කරනවා වගේ පුදුමාකාර වේදනාවක් මට ආවා. මං අම්මට කීවා “මට සමාවෙන්න අම්මෙ” කියලා. ඊට පස්සෙත් නාට්‍ය පුහුණුව දිගටම තිබුණා. ජාලිය කුමරා ඉන්නත් එපායැ. අම්මා කොහොම කළා ද දන්නෙ නෑ ඊට පස්සෙ හැම දවසෙම අම්මා වෑංජන තුනක් හතරක් එක්ක ලොකු බත් ගෙඩියක් මට බැඳගෙන ආවා. අම්මට එදා හිටම තුනටිය අමාරුවක් තිබුණා. ඒ අමාරුවත් එක්ක ඇවිදලා ඇවිත් අර බත් ගෙඩිය දිගු කරනකොට මට ඊටත් වඩා වේදනාවක්.මං ආයිත් අම්මට කිව්වා අම්මෙ, මට පැවිදි වෙන්න ඕනෑ කියලා. අම්මා ඒ වෙලාවෙත් කීවෙ අපට උඹ වැඩි නෑ පුතේ කියලයි. කොහොමින් කොහොමින් හරි මට මහණ වීමට යම්තම් අවසර ලැබුණා තාත්තගෙ මධ්‍යස්ථවාදී වදන් නිසා. අම්මා ඒ අක්කර එකහමාරක් විතර ගෙවත්තෙ පලා ටික කොස් ටික මයියොකු ටික වගා කරගත්තේ අර සිද්ධියෙන් පස්සෙ. තුනටිය අමාරුවත් එක්ක බැරි බැරි ගාතේ ඇය ඒවා කරන්ඩ ඇති.මං සමහර දිනට ගෙදරදි අඳිනවා අම්මගෙ රෙද්දක්. මේ රෙද්ද අඳින්නෙ සිවුරක් අඳිනවා වගේමයි. මේක දැකලා දැකලා අම්මා අන්තිමේ මහණ වෙන්ඩ අවසර දුන්නා. අම්මා සමහරදාට ‘කිරි රොටියක්’ හදාගන්ඩ රබර් ගස් අතර ගිහින් කොතරම්නම් දුක් විඳිනව ද? රබර් ගස් අතපත ගාලා මේක හදාගන්ඩ බැරිව පාඩු වෙලා ලඩවලට විකුණන අවස්ථා වැඩියි. අපේ තාත්තගෙ ශරීරය හරිම කෙට්ටුයි. ඒත් පුදුමාකාර ජවයක් ඒ කෙට්ටු ශරීරය ඇතුළෙ තිබුණෙ. අම්මයි - තාත්තයි එකමුතුව අප සරි කරන්ඩ ගන්නා මහන්සියත් මට රිදුම් දෙනවා. ඒ නිසා තාත්තා කරන වැඩවලට වෙලට කුඹුරට බැහැලා මාත් වැඩ කරනවා. අපෙ ගේ තිබුණෙ කන්දක් උඩ.අම්මා වතුර ගෙනෙන්න යන්නෙ පහළ පන්සල් වත්තට. එතැන ඉඳන් කන්දෙ උඩට අම්මා වතුර අරගෙන එනවා දර ටික අරගෙන එනවා. අන්තිම දුෂ්කරයි. අපේ සියලු කටයුතු කෙරෙන්නෙ අර විදියට අම්මා ගෙනෙන වතුර කළගෙඩිවලින්. ඉතින්! අර පිරිමැස්ම අපට නිතැතින් පුරුදු වුණා. ඉස්කෝලෙ නොගියාට බණ මඩුවෙ අහපු කතන්දර ඇය හැමදාම අපට කියනවා. පුදුමාකාර මතක ශක්තියක්. වැඩ කරලා මහන්සි වුණාම අම්මා හා තාත්තා අපට ගෙනැවිත් දෙන ලොකුම දේ තමයි අලියා බීම ;බීතලයක්. අපිත් ඉල්ලන්නේ ඒකමයි.රෙද්දයි බැනියමයි අඳින බුලත් කහටින් පිරි දත් පෙන්වලා හිනාවෙන ගැමියන් අතර අම්මත් ඉන්නවා. තාත්තත් ඉන්නවා. පන්සලේ, තොවිල් පළේ, පිරිත් ගෙදර, වස් පින්කමේ, කඨින පින්කමේ, දෙවොල් මඩු පොළේ ඒ අයත් ඉන්නවා. 1981 වසරේ කාලයක් පන්සලේ ඉගෙන ගත් මා වැලිපැන්න මඩවල පන්සලේදී මහණ කරවනවා. හප්පිටියේ ලොකු හාමුදුරුවෝ ගේ ළඟ බටුවන්ගල විහාරයෙ නායක හාමුදුරුවො තමයි මාව මෙහෙට එවන්නෙ. මද්දේගම කල්‍යාණධම්ම හිමියන් තමයි මාව පැවිදි කරවන්නෙ.මුලින්ම මගේ හිස බූ ගාන වෙලාවෙ අම්මා ඇඬුවා. ඊට පස්සෙ සුදු රෙදි පොරවලා හාමුදුරුවො හැටියට එනකොට අම්මා එකවරම මගේ පාද නමස්කාරය කරන්ඩ හැදුවා. ඊට ඉස්සෙල්ලා මොහොතකට පෙර හිස බූ ගාන්ඩ කලියෙන් මං අම්මට තාත්තට වැන්දා. දැන් විනාඩි ගණනකට පස්සෙ අම්මා මට වඳින්ඩ යනවා. ඒ බුද්ධ පුත්‍රයකුට වඳින හැඟීමෙන්. මං පස්සෙන් පස්සට ගියා. “නෑ. පොඩි හාමුදුරුවනේ මට වඳින්ඩ දෙන්ඩ. සුවාසු දහසක් ඔටුනු පළන් රජවරුන් දිව්‍ය විමානවලින් බැහැලා දැන් මෙතැන ඔබ වහන්සේට වඳිනවා” ඇය හඬමින් කීවා මතකයි. මට එතකොට වයස 11 යි.පන්සලට ගිය කාලෙ 1980 අපේ‍්‍රල් 21 දා පළමු රාත්‍රිය මට හරිම බියකරුයි. අම්මත් එක්ක ගෙදරදි ගුලිවෙලා තුරුළු වෙලා නිදාගත් මට දැන් ආරක්ෂාවක් නැහැයි මට හිතුණා. මං ලොකු හාමුදුරුවන්ගෙන් අම්මා තාත්තාගේ ආදරය කරුණාව පැතුවා. ඒක මට ලැබුණා. මං ලොකු හාමුදුරුවො ළඟින්ම එහා ඇඳේ නිදාගත්තා. රාත්‍රියේ අම්මා මතක් වෙලා ඇඬුවා. එතකොට මහණ වෙලා නෑ. එදා මහණ දවසෙ මට මේවා මතක් වුණා.ලොකු හාමුදුරුවො එදා කීවෙ, මං තමයි පුතේ උඹේ අම්මා, තාත්තා. බයනම් මගෙ ඇඳ ළඟ පැදුරක් දාලා නිදාගන්න.” මං මහණ වෙලා නැති නිසා මට උන්වහන්සේගේ ඇඳ ළඟ ම ඇඳක ඇල වෙන්ඩ බෑ. මං ලොකු හාමුදුරුවන්ගේ ඇඳ යට රිංගා ගත්තා. ඒක වටේටම ඇඳ රෙද්දේ මෝස්තරය වැටිලා බිමට යනකම් වැහෙන නිසා මට ඒක හරිම ආරක්ෂිතයි. ලොකු හාමුදුරුවො මගෙ අම්මා තාත්තා වගේ වුණා.1980 මං මහණ වුණා. කලින් කීවේ ඒ ආපු ගමනේ මතකය. අම්මා මුලින් තදින් ඇඬුවත් මගේ භික්ෂු රූපය දැකලා කඳුළු සඟවනවා වගේ දැනුණා. තාත්තා රහසින් අඬනවා. අම්මා මහණ වෙන්ඩ කලියෙන් පන්සලට කීප වරක් ආවා. පුතේ උඹේ අදහස මහණ වෙන්ඩමද ඇය නිතරම ඇසුවා. මා කීවා එහෙමයි කියලා. අම්මා නිහඬ වුණා. අම්මා බැරිම තැන කැමැත්ත දෙන බව මට නැවතත් වැටහුණා. ඊළඟ අවුරුද්දෙ අවුරුදු දා ගෙදර ගිහින් එන්නට මං නායක හිමියන්ගෙන් අවසර ගත්තා. අපේ ගෙදර තිබුණෙ අලුත් අවුරුද්දට පුදුමාකාර චාරිත්‍රයක්.ඒක හැම ගෙදරම තිබිය යුතු දෙයක්. එදාට පවුලෙ දරුවො සියල්ලම අම්මයි - තාත්තයි එක්ක එක්ව කෑම ගත්තෙ. අම්මා ලොකු මැටි කෝප්පයකට කිරිබත් අනලා ලුණු මිරිස් එක්ක තවත් තියෙන රසවත් කෑම එක්කාසු කරලා දරුවන් එක පෙළට තියලා කවනවා. තාත්තා මුලින්ම. ඊළඟට දරුවො. හැබැයි! දරුවන්ට බත් කට කට කැව්වට තාත්තට දරුවන් ඉදිරියේ කවන්නෙ නෑ. තාත්තගේ අත්ලට බත් කට තියන්නෙ.ඒ අවුරුද්දෙ මාත් ඉතින් ගෙදර ආවානෙ. අම්මට හරි සතුටුයි. අම්මා අර විදියට මැටි කෝප්පයට බත් අනලා දැන් පෙළට කවාගෙන එනවා. නංගිලාට මල්ලිලාට කවලා මගෙ දිහාටත් ආවා. ඒත්, හාමුදුරු කෙනෙකුට බත් කවන්ඩ ඒ ඇඟිලි එසැවෙන්නෙ නෑ. මට බුද්ධ පුත්‍රයකුට කවන්ඩ පුළුවන් ද? කියලා ඇය හිතනවා ඇති. මටත් මේක දරාගන්ඩ බෑ. හැම වසරෙම අම්මගෙන් කාපු බත් කට මේ වසරෙදි අහිමි වුණා කියලා හිතුණා. අම්මා තාත්තට සෙනෙහස දක්වන්න ඔවුනට උදව් කරන්ඩ බුදු හාමුදුරුවො තහනම් කළේ නෑ. ඒ නිසා මං ඉදිරියට පැනලා අම්මගෙ බත් පිඬ මගේ කටට ගත්තා. “අම්මට පව් නෑ මගෙ අම්මෙ. බුදු හාමුදුරුවො මේකට සමාව දෙනවා” කියලා. අම්මා ඒ බත් පිඬ කවලා කොච්චර ආසාවෙන් මා දිහා බැලුවා ද කියලා හිතුණා. ඒත් අම්මගෙ ඇස්වල හැමදාම දැක්ක කඳුළු.අම්මා පන්සලෙන් කිසිම දෙයක් ගන්නේ නෑ. මං ‘බිස්කට්’ පැකැට්ටුවක් අරන් අම්මා බලන්න ගියේ. ඒත් අම්මයි - තාත්තයි මට පොත් පත් පෑන් පැන්සල් තුවා මේ හැමදේම පිරිකරත් එක්ක එවනවා.මං ඒ විදියට සාමාන්‍ය පෙළ ලියලා 1988 පමණ වෙන කොට ලොකු හාමුදුරුවන්ගේ කීමට මේ පන්සලටම ඇවිත් මතුගම පැත්තේ එක්තරා පන්සලක (අභිනවාරාමය) බෝධි පූජා තියෙනවා. ඒ කාලෙ තරුණ කැරැල්ලක් මතුවෙමින් තියෙනවා. හැබැයි! මේක ගැන හැඟීමක් නැතිව මං ඝණ්ඨාව දාගෙන බෝධි පූජා කරනවා. අපෙ ලොකු හාමුදුරුවො එක්තරා පක්ෂයක ක්‍රියාකාරීව හිටියා. හිටි ගමන් ඒ තරුණ දේශපේ‍්‍රමි ව්‍යාපාරයේ නමින් පන්සලට ලියුමක් ආවා. දින 3 ක් යන්ට ප්‍රථම මාව මරන බවට. මේ ආරංචිය අපෙ ගෙදරට කොහොම ගියාද දන්නෙ නෑ. අම්මා විලාප දෙන්න පටන් ගත්තා. ඇය ගාටමින් තාත්තත් එක්ක පන්සල ළඟට ආවා. “මහණකමට ඉස්සරින් ජීවිතය බේරාගන්ඩ පුතේ” කියලා ඇය මාව උපැවිදි කරගෙන ගෙදර රැගෙන ගියා. ඒ ගිහින් මාව නැවැත්තුවෙ තමන්ගෙ ගම උඩුගමයි.මගෙ අධ්‍යාපනය බොඳ වුණා. අවුරුදු 1 1/2 කට පස්සෙ ඒ ජනතා ව්‍යාපාරය නැතිවුණාම ලොකු හාමුදුරුවන්ගේ කීමට නැවත පන්සලට ආවා. පස්සෙදි දැනගත්තේ මේ ලියුම එවලා තියෙන්නෙ අර ව්‍යාපාරයෙන් නොවේ වෙනම කට්ටියක්. ඊට පස්සෙ නැවත පැවිද්දෙන් පසුවයි මං නැවත ඉගෙන ගත්තෙ. අම්මා හැමදාම මට කීවෙ ;පාඩි හාමුදුරුවනේ පරිස්සම් වෙන්න. චීවරයේ ගුණ සුවඳ රැකගන්න කියලයි. හාමුදුරු කෙනෙක් ගැන මොනවා හෝ නරක දෙයක් ඇහුවොත් ඇය පන්සලට ඇවිත් මේ ටික කියනවා. මගේ ප්‍රබන්ධ සාහිත්‍යය ගැන එතුමිය කතා කරලා නෑ. ඒ ගැන කතා කරන්ඩ එතුමිය දන්නෙත් නෑ. ඒත් අප හරි දෙයක් කරන බව ඈ දන්නවා. “බොර තෙල්” සම්මාන ලැබුවාම වුණත් ඇය සතුටු වෙනවා මිසක් වෙනත් යමක් කීවේ නෑ.තාත්තා හදිසියේ නැතිවුණාට පස්සෙ අම්මගෙ අහිංසකකම තවත් වැඩිවුණා කියලා හිතෙනවා. “බොර තෙල්” නවකතාවේ එන වසුන්දරා රැකබලා ගත් මවගේ ගති ලක්ෂණ අම්මා ඇසුරින් ලියැවුණේ. ප්‍රබන්ධකාරයකුට ‘අම්මා’ ගැන ලියන්න වුණාම ඉස්සෙල්ලාම මතකයට එන්නෙ තමන්ගෙ අම්මා. මට ලියන්න ගියොත් අම්මාගේ ගුණ ලියලා ඉවර කරන්ඩ බැරි වුණත් මං කවරදා හරි අම්මා ගැන පොතක් ලියනවා.ඇගේ ජීවිතයෙන් මා උගත්තේ සියල්ල විඳ දරා ගැනීම. මහා ඉවසීම. ප්‍රබන්ධකරණය ඒ තමයි මගේ නිර්මාණ සාහිත්‍යයේ තිඹිරි ගෙය. මිනිසුන්ගේ ඇවතුම් පැවතුම් ක්‍රියාකාරකම් සම්බන්ධතා ඇය පුංචි සන්දියේ ඇඟිල්ල දිගු කැරලා කියා දුන්නා. ඇය පුදුමාකාර විදියට විඳ දරා ගන්නා කෙනෙක්. ඇගේ ශීලයත් එහෙමයි. මං දවසක් එන විට ඇය රූපවාහිනියේ චිත්‍රපටියක් බලනවා. තවත් කට්ටිය ගෙදර පිරිලා සතුටින් හිටියෙ. චිත්‍රපටිය “පරසතුමල්” ගාමිණි ෆොන්සේකා රඟපාන බොබි මහත්තයා චරිතයෙ එක්තරා කාන්තාවක් සිප වැළඳ ගන්නා දර්හනයක් විකාශය වූ මොහොතේ ඇය නැඟිටලා කාමරයට ගියා. ඇය එවැනි අහිංසක කාන්තාවක්.අදත් මගේ රත්තරං අම්මා ජීවත් වෙනවා. ඒ අම්මා දඹදිව රැගෙන යන එකයි මගේ එකම ප්‍රාර්ථනය. මං කළුතර දිස්ත්‍රික්කයේ පාසල් ගණනාවක ‘මව්පිය වන්දනා’ වැඩ සටහන් ක්‍රියාත්මක කරන්නෙ ඒ අම්මලාට වගේම මගේ අම්මටත් දීර්ඝායු පතන්නයි.උපාලි සමරසිංහඡායාරූප -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=as1110233</link>
    <topic>වැරැදි කරන අය තම වැරැදි සඟවාලීමට අන්‍යයන්ද වරදට පොලඔවති</topic>
    <author>සාකච්ඡා කෙළේ -රමණී සුබසිංහ</author>
    <content>වැරැදි කරන අය තම වැරැදි සඟවාලීමට අන්‍යයන්ද වරදට පොලඔවතිපුද්ගලයා ගේ ජීවිතයේ දියුණුව සඳහාත්, සමාජයේ සාමකාමී බව සඳහාත් වටිනා ආදර්ශයක් ගෙන දෙන ගාථා රත්නයකි. බුදුරජාණන් වහන්සේ මිනිසා පිළිබඳව කළ ධර්මානුකූල විග්‍රහයක් ධම්ම පදයේ බාල වග්ගයේ දී හා පණ්ඩිතය වග්ගයේ දී පැහැදිලි වේ.පසුබිම් කතාවබාල වග්ගයේ එන යථෝක්ත ගාථා ධර්මයෙන් ඇසුරට තෝරා ගත යුතු වන්නේ කවර පුද්ගලයකු ද යන බව සඳහන් කරයි. බාලයා පිළිබඳ ඉතා සරල බෞද්ධ නිර්වචනය නම් හොඳ නරක තේරුම් ගැනීමේ ශක්තිය නොමැති පුද්ගලයා ය. අනුන් ගේ යහපත පිණිස නොව අයහපත පිණිසම කටයුතු කරන අඥානයා ය. අංගුත්තර නිකායේ බාලයා පිළිබඳ කරන අර්ථකතනයේ දී ඔහු නපුරක් ම සිතන අතර නපුරක් ම කරන බව සඳහන් වේ. යථෝක්ත ගාථා රත්නයට විස්තර වූ පසුබිම් කතාව කියැවීමෙන් එහි අර්ථය මනාව අවබෝධ කරගත හැකිය.බුදු රජාණන් වහන්සේ සැවැත් නුවර ජේතවනාරාමයෙහි වැඩ වෙසෙන සමයෙහි එක් අකීකරු භික්ෂුවක් අරභයා මේ ගාථා රත්නය දේශනා කොට වදාළහ. රජගහ නුවර වූ සිදුවීමක් එයට මුල් විය. රජගහ නුවර අසළ විහාරයක වැඩ විසූ මහා කස්සප තෙරණුවන්ට භික්ෂුන් වහන්සේ දෙනමක් උපකාර කළහ. ඒ අතරින් එක් භික්ෂුන් වහන්සේ නමක් ශ්‍රද්ධා සිතින් අවංකවම උපකාර කළ අතර අනෙක් භික්ෂුන් වහන්සේ පළමුවැන්නා කළ දේ තමන් විසින් කරන ලද සැටියෙන් පෙන්වූහ. තෙරුන් වහන්සේට මුවදෝනා, පැන්, දැහැටි පිළියෙල වී ඇති බව දැන වහා උන්වහන්සේ සමීපයට ගොස්“ස්වාමීනි! මුවදෝනා සූදානම් ය. පැන් දැහැටි සූදානම් ය.” යි කීහ. පා දෝවන ස්නානය ආදි අවස්ථාවන් හි දී ද එසේ ම කියති.අනෙක් භික්ෂුන් වහන්සේ මෙසේ සිතූහ.“මුන් වහන්සේ සෑම දිනෙක ම මවිසින් කරන දේ තමන් කළ බව කියති. අඥාන කමක සැටිය. මොහුට කළ යුත්ත කරමි.”පසුදින තමන් විසින් ඇප උපකාර කරන බව හඟවන අකීකරු භික්ෂුව සුපුරුදු ලෙස දන් වළදා සැතපී විවේක ගත්තේය. අනෙක් භික්ෂුන් වහන්සේ ද ස්නානය පිණිස ජලය උණුකොට වෙනත් සැළියකට වත්කොට එය සඟවා තැබූහ. වෙනදා උණු ජලය වත්කරන බඳුනට වතුර ටිකක් දමා පසෙකට වී සිටියහ.වේයන්ගොඩ දඩගමුව රජමහා විහාරාධිපති මැටිකොටමුල්ලේ පේමරතන හිමිඅනෙක් උපස්ථායකයා ද නින්දෙන් පිබිද උඳුනෙහි දුම් දමන සැළිය දැක වතුර උණුකොට ස්නානය පිණිස සූදානම් කර ඇතැයි සිතා තෙරණුවන් වෙත ගොස්,“ස්වාමිනි! ජලය සූදානම් කොට ඇත. ස්නානය කරනු මැනවයි කීවේය. ඒ තෙරණුවන් ද සමඟම ස්නානය පිණිස පැමිණියේ ය. තෙරණුවෝ එහි ජලය නොදැක‘ඇවැත්නි, ජලය කොහිද’ යි ඇසූහ. ගිනි ශාලාවට ගොස් බඳුනට හැන්දක් දමා සැළිය හිස් බව දැන‘බලන්න මේ දුෂ්ඨයා ගේ වැඩ. හිස් බඳුන උඳුනේ තබා කොහේ ගියේ ද? මම කොටුවෙහි ජලය ඇතැයි සිතා දැන්වූවෙමි’ යි දොස් නගමින් කළය ද රැගෙන ජලය ගෙන එනු පිණිස තොටට ගියේ ය.අනෙක් භික්ෂුව ද පසෙක සඟවා තැබු උණු ජලය ගෙන කොටුවෙහි බහාලීය. මේ දුටු තෙරණුවෝ,“මේ බාලයා මා විසින් ජලය උණු කරන තබන ලදි. ස්වාමිනි නහනු මැනව‘යි කියා දැන් දොස් බස් පවසමින් කළයත් රැගෙන තොටට යයි. ‘මේ කිමෙක් ද?’ මොහු විසින් කරන ලද වතාවත් තමන්විසින් කළාක් මෙන් කීවේ ය.” යි සිතා සවස පැමිණි කළ ඔහුට මෙසේ කීහ.“ඇවැත්නි, නොකළ දෙයක් නො කිව යුතු ය. අනුන් කළ වත් පිළිවෙත් තමා කළ සේ හැඟවීම නුසුදුසුය. නිවැරැදි පුද්ගලයකු සේ මහණ දම් රැකිය යුතු ය.”මේ ඔවදන් ඇසූ අකීකරු අතවැසි නම මුළාවෙන් කිපුණේ ය. ඔවදන් නොපිළිගත්තේ ය. පෙරවරු දන් වළඳනු සඳහා පිඬු සිඟා ගොස් මහ තෙරුන් වහන්සේ අපහසුවෙන් වෙහෙර වැඩ සිටින බව දන්වා දන් ඉල්වා ගෙන ගොස් වළඳා නිසොල්මන්ව සිටියේ ය. දෙවන දිනයේ ද එසේම කළේ ය. මේ දැනගත් මහ කස්සප තෙරහු ඒ භික්ෂුව කැඳවා“අවැත්නි! භික්ෂුන්ට පිඬු සිඟා ලද දෙය මිස ආහාර ඉල්ලා වැළඳීම නුසුදුසුය” යි කීහ. අකීකරු භික්ෂුව ඒ අසා තවත් කෝප විය. මහ කස්සප තෙරුන්ගෙන් පළි ගැනීමට සිතුවේය.පසු දින තෙරුන් වහන්සේ කීකරු නම සමඟ පිඬු පිණිස වැඩියහ. එකල අකීකරු නම දඬු පොලු ගෙන පැන් බඳුන් බිඳ දමා තෙරුන් වෙසෙන වෙහෙරට ගිනි ලා පලා ගියේ ය. මේ පුවත නිමිති කොට බුදුරජාණන් වහන්සේ තමන් ගේ ඇසුරට, ගුණ දහමින් තමන්ට වඩා වැඩි වූ හෝ සමාන වූ හෝ කලණ මිතුරකු සොයා ගත නොහැකි නම් තනිවම විසීම යහපත් යැයි දේශනා කොට වදාළහ.යම් පුද්ගලයකු ඇසුරු කිරීමේ දී ඉතා සිහි කල්පනාවෙන් ආශ්‍රය කළ යුතු බව මෙහි දී අපට උගත හැකි ඉතා වැදගත් පාඩමකි.එදිනෙදා ජීවිතයේ දී අපට සමාජය සමඟ නිරන්තරයෙන් ගැටීමට සිදු වේ. එහි දී විවිධාකාර පුද්ගලයන් හමු වේ. මේ අය ගේ අදහස් උදහස් එකිනෙකාට සපුරා වෙනස් ය. චර්යා රටාවන් විවිධාකාර ය. කෙනෙක් එකක් කියා තවෙකක් කරති. තවත් කෙනෙක් කළ දේ නොව වෙනත් දෙයක් කියති. මෙවැනි සමාජයක ඉතා සිහි බුද්ධියෙන් හැසිරිය යුතු බව බුද්ධ දේශනාවේ සඳහන් වන්නේ ඒ නිසා ය.එදිනෙදා ජීවිතයේ දී අපට බිය උපදවන කරුණු බොහෝ ය. සොර සතුරු බිය එහි දී ප්‍රධානය. එහෙත් මෙහි දී අප වඩාත් සිහි කල්පනාවට ගත යුතු කරුණක් තිබේ. එනම් මිතුරන් ලෙස පෙනී සිටිමින් අප ගේ ඇසුරට පත්වන සතුරන් නිසා වන විපත මහත් බව ය. කලණ මිතුරන් ලෙස සිතා සිටියත් ඔවුන් ධර්ම ග්‍රන්ථයන් හි සඳහන් වන ලෙස පාප මිත්‍රයන් ය. මේ පාප මිතුරන් තමන් වැරැදි කරනවා පමණක් නොව ඇසුරු කරන අය ද වැරැදිවලට පොළඹවා ගනී. නිතර සිහි කල්පනාවෙන් කටයුතු කළ යුතු වන්නේ මේ නිසාය. මනුෂ්‍යයකු වශයෙන් උපත ලැබීම ඉතා අපහසුය. ධර්ම ග්‍රන්ථයන්හි එන ලෙස එය කණ කැස්බෑවකු විය සිදුරකින් අහස බලනවා තරම් දුර්ලභ අවස්ථාවකි.මැද සිදුරු විය දණ්ඩක් මහා සාගරයෙහි ඒ, මේ අත පාවෙමින් තිබෙනවා යැයි සිතන්න. අවුරුදු සියයකට වරක් ජලය මතුපිටට පැමිණ හිස ඔසවා බලන කණ කැස්බෑවකුට ඒ වියදඬු සිදුරෙන් ආලෝකය දකින්නට හැකිවීම මොනතරම් අපහසු, දුර්ලභ අවස්ථාවක් ද, එහෙත් මිනිසත් බව ලැබීම නම් ඊටත් වඩා අපහසු කරුණකි. මෙසේ අපහසුවෙන් ලැබුවා වූ මිනිසත් බව යහපත් කටයුතු සඳහා යෙදවිය යුතුය. මැරෙමින් උපදිමින් යන මේ සසර මග කෙටිකර ගැනීමට කුසල් රැස් කළ යුතුය.අප ගේ ජීවිතය යහපතට හෝ අයහපතට මෙහෙය වීම සඳහා අප ඇසුරට පත්වන අය ගේ ක්‍රියා කලාප බොහෝ දුරට බලපායි. මේ ගාථා ධර්මයේ‘සෙය්‍යං’ යන වදනින් අර්ථවත් කැරෙන්නේ ඉතා උතුම් පුද්ගලයකුය. සිල්වත්, සමාධි ගුණ වැඩුමෙන් යුතු උසස් පුද්ගලයකුය.‘සදිසං’ යනු සමානයකු ය. සීල සමාධි ගුණයෙන් තමා හා සමාන වූවෙකු ය. අප ඇසුරට ළං කර ගත යුතු වන්නේ එවැනි පුද්ගලයකු ය. සිල්වත් පුද්ගලයා ගේ ඇසුරට පත්වන පුද්ගලයා ද සිල්වතකු වේ. එවැනි පුද්ගලයකු ගේ ඇසුරින් යහපතක් ම මිස අයහපතක් බලාපොරොත්තු විය නොහැකිය. කුඩා කල මවුපියන්ට කීකරු වන දරුවන් සමාජ ඇසුරත් සමඟ වෙනස් වන ආකාරය ඔබ දැක ඇත. දෙමවුපියන්ට, වැඩිහිටියන්ට කීකරුව හැදුණ වැඩුණ මේ දරුවන් සමාජ ගතවෙත්ම අකීකරු දඩබ්බර, තරුණ තරුණියන් බවට පත්වන්නේ ඇයි? අයහපත් මිතුරු ඇසුර නිසාය. දරුවන් යන එන තැන්, ඇසුරු කරන අය ගැන වැඩිහිටියන් නිරන්තර අවධානයෙන් සිටිය යුතු වන්නේ ඒ නිසා ය.විවිධ අපරාධවලට සම්බන්ධ වූවන්, වැරැදි නිසා නීතියේ රැහැනට හසු වූවත්, සිරගත වූවන් වෙත අවධානය යොමු කරන්න. මේ අය මොනතරම් නම් දුක් පීඩා විඳිනවා ද? සමාජයේ අපවාදයට ගැරහීමට ලක්වනවා ද? ඇතැම් විට ඔවුන් ගේ ජීවිතයෙන් හරි අඩක්ම ගෙවී යන්නේ සිර මැදිරියක ය. ඒ ද බරපතළ වැඩ සහිතවය. සමීක්ෂණවලින් පැහැදිලි වන්නේ මෙසේ අපරාධවලට යොමුවන අයගෙන් සියයට අසූවකටත් වඩා ඒ වැරැදිවලට පෙළඹී ඇත්තේ මිතුරන් නිසා වන බව ය. පාප මිතුරන් නිසා වන බවය.ගිහියා ගේ ජීවිතය සාර්ථක කර ගත හැකි ප්‍රතිපදාවක් බුදු දහමේ ඉගැන්වේ. අපි ඇසුරු කළ යුතු වන්නේ ඒ ප්‍රතිපදා මාර්ගයේ ගමන් කරන අය ය. මෙසේ සිතන්න. ඔබ ඇසුරු කරන කෙනෙක් සොරකමෙහි ලජ්ජා බය නොවේ නම් ඔහු ඔබ ද ඒ සඳහා පොළඹවා ගැනීමට පුළුවන. එසේත් නොවේ නම් කරන ලද සොරකමකට ඔබව පාවා දීමට පුළුවන. පවෙහි ඇළුණු පුද්ගලයාට ලජ්ජා බය නැත. තමන් කළ වරද වසා ගන්නට ඔහුට ඕනෑම දෙයක් කිරීමට පුළුවන. තමන්ට වරදින තැන හේ මිතුරුකම සලකන්නේ නැත. නිවැරැදි, ඔබ වරදට හසු කර ඔහු වරදින් ගැලවෙනු ඇත.අධ්‍යාපනය ලබන යොවුන් දූ දරුවන්ට ද මේ ගාථා ධර්මය ඉතා වටිනා මඟ පෙන්වීමකි. ඉගෙනීම ලබන කාලයේ පෙම් සබඳතා ඇති කර ගැනීම නුසුදුසු ය. එවැනි සබඳතා ඇති මිතුරු මිතුරියන් ඇසුර ද නුසුදුසු ය. එවන් අය ඇසුරින් තමන්ද නොදැනුවත්වම එවැනි සබඳතාවලට යොමු වීමට ඉඩ ඇති බැවිනි. ඉහත දැක්වූ පරිදි වැරැදි කරන අය තම වැරැදි සඟවා ගැනීමට අන්‍යයන් ද වරදේ පොළඹවන බව දරුවන් වටහා ගත යුතු ය. ඉගෙනුමට දක්ෂ, ඉගෙනුමට මුල් තැන දෙන දරුවකු ඔබ ගේ ඇසුරට පත් වූයේ නම් ඔබ ද නොදැනුවත්වම අධ්‍යාපනයට මුල් තැන දී කටයුතු කරනු ඇත. අනාගතය සාර්ථක වන්නේ එවිට ය.පංච ශීල ප්‍රතිපදාව බුදුරජාණන් වහන්සේ ගිහියාට අනුදැන වදාළ හ. ප්‍රාණඝාතයෙන් වැළකුණ, සොරකමින්, බොරුවෙන් වැළකුණ, කාමයෙහි වරදවා හැසිරීමෙහි ආදීනව තේරුම් ගත්, සුරාව ප්‍රතික්ෂේප කරන අය අපට ඔවුන් ගේ ක්‍රියා කලාපයෙන් වටහා ගැනීමට පුළුවන. අඩුම තරමේ එවන් සිල්වත් පුද්ගලයකු හෝ ඇසුරට තෝරා ගත්තේ නම් අප ගේ මෙලොව පරලොව ජීවිතය සාර්ථක කර ගැනීම අපහසු වන්නේ නැත.සාකච්ඡා කෙළේ -රමණී සුබසිංහඡායාරූපය -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=as1110234</link>
    <topic>ස්වීඩන් රටෙන් විත් අපේ අයත් සමඟ හරි හරියට වැඩ</topic>
    <author>ප්‍රියදර්ශනී කහවල</author>
    <content>ස්වීඩන් රටෙන් විත් අපේ අයත් සමඟ හරි හරියට වැඩගිනි අව්වේ වේලෙමින් අපේ බාස් උන්නැහැලා සමඟ හරි හරියට වැඩ කරන සුදු ජාතිකයන් පිරිසක් අපට පසුගියදා දැක ගැනීමට ලැබුණේ හොරණට නුහුරු මදුරාවල ප්‍රදේශයේදී ය. වැලිකැටැල්ල ගමට පෙර පාසලක් හදා දීමට මුදල් මෙන් ම සිය ශ්‍රමය ද වැය කරන මේ පිරිස ස්වීඩන් ජාතිකයෝ වෙති.ස්විස්ටර්ලන්ත මිතුරු කණ්ඩායම - හැන්ඩයිඩ් සමාගම නම් වූ මෙම මිතුරු පිරිසට දකුණු අප්‍රිකාව, ස්විස්ටර්ලන්තය, ඕස්ට්‍රේලියාව, ජර්මනිය, ශ්‍රී ලංකාව, කැනඩාව, ඇමරිකාව ආදී රටවල් රැසක් නියෝජනය කරන සාමාජික සාමාජිකාවන් ඇතුළත් වෙති. වැලිකැටැල්ල පුණ්‍ය ක්ෂේත්‍රාරාම විහාරස්ථ භූමියේ පැවැත්වෙන පෙර පාසල වෙනුවට මදුරාවල ප්‍රාදේශීය සභාවට අයත් කඩුවලදෙණිය ඉඩමක මෙම පෙර පාසල ඉදි කිරීමට ඔවුහු දැන් ඇප කැප වී වැඩ කරති.මේ පිළිබඳව අපට අදහස් දැක්වූ මදුරාවල ප්‍රාදේශීය සභාවේ සභාපති පුෂ්පජිත් සීලවික්‍රම මහතා කියා සිටියේ ස්වීඩනයේ පදිංචි ශ්‍රී ලාංකික කාන්තාවක වන සුනීතා ප්‍රනාන්දු මහත්මිය මෙම පිරිස ගමට සම්බන්ධ කරදුන් බවයි.අංගසම්පූර්ණ පාසලක් ඉදි කිරීමට ප්‍රාදේශීය සභාවෙන් ඉඩමක් ද වෙන්කර දුන් බවත් මේ සඳහා ස්වීඩන් ජාතික පිරිස රුපියල් ලක්ෂ 35 ක මුදලක් පරිත්‍යාග කිරීමට නියමිත බවත් ඔහු කීය.ස්වීඩන් ජාතික පරිත්‍යාගශීලී පිරිස ශ්‍රී ලංකාවට හඳුන්වා දුන් සුනීතා ප්‍රනාන්දු මහත්මිය කීවේ, ස්වීඩනයේ වෙසෙන තම හිතවත් මේ පිරිස සමඟ ලංකාවට පැමිණි ගමනේ දී මෙම කාර්යයට ඔවුන් ඉදිරිපත් වූ බවයි.ලංකාවේ නරත වී සිටින කාලය තුළ මෙහි ඉදිකිරීම් කටයුතු නිම කිරීමට බලාපොරොත්තු වන බව ද ඇය පැවසුවා ය.කළුතර සංචාරක හෝටලයක නතරව සිටින මෙම පිරිස දිනපතා මදුරාවලට පැමිණ මෙම කටයුතුවල නිරතව සිටින අයුරු දැකගත හැකි ය.මුදල් වැය කර පසෙකට වී සිටින අපේ බොහෝ ඇත්තන්ට මෙම පිරිස කදිම ආදර්ශයක් බව කිව යුතු ය.සිමෙන්ති කලවම් කරමින්, වැලි, ගඩොල් ආදිය බාසුන්නැහැලාට සපයා ;දමින්, අව්වේ වේලෙමින් එම ඉදිකිරීම් කටයුතුවල නිරතව සිටින මෙම පිරිස සිය වෙහෙස මහන්සියට වඩා සිය කාර්යය ඉටු කිරීම උතුම් කොට සලකන පිරිසකි. මේ පිරිස ‘සිළුමිණ’ ට සම්බන්ධ කරදුන් හොරණ ප්‍රාදේශීය සභාවේ සභාපති යාමිත් චන්දන හතුරුසිංහ මහතාට අපේ ස්තූතිය.ප්‍රියදර්ශනී කහවලඉංගිරිය මධ්‍යම සමූහගිනි අව්වේ වේලෙමින් ශ්‍රී ලාංකික කාර්මික පිරිස සමඟ හරි හරියට වැඩ කරන විදේශිකයන් පිරිස. පසෙකින් සිටින්නේ හොරණ ප්‍රාදේශීය සභාවේ සභාපති යාමිත් චන්දන හතුරුසිංහ මහතා ය.ගොඩනැඟිල්ල ඉදිකිරීමේ නිරත සිංහල කාර්මික පිරිස සමඟ විදේශීය මිතුරු පිරිසකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=as1110235</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිමා මෙන් ම මා පිය බිරිය ද දැන් වියපත් ය.මා කළේ පෞද්ගලික අංශයේ විධායක රැකියාවකි. ඇය ගුරුවරියක ව සිටියා ය.එදා බෙහෙවින් ප්‍රිය මනාප ගුරුවරියක ව සිටි ඇය හොඳ සිසු පරපුරක් බිහි කිරීමට වෙහෙසුණා ය. එකල පැටි වියේ සිටි මපුතුත්, මාත් ඇය මොහොතකට අප අමතක කර පාසල් වැඩ කෙරෙහි ම කැපවීම ගැන උරණ වූ අවස්ථා ද විය.එදා ඇය අප හා කෑම මේසයට හිඳ සිටිය දී පවා මාතෘකා කොට ගත්තේ සිය පාසලේ දරුවන් පිළිබඳ කතා ය.අද ඉහළ තැන්වල සිටින ඇගේ ගෝලයන්ට ඇය අමතක ව ගිය සේ ය.ඈ අද දරුණු රෝගයකින් පීඩා විඳින්නී ය.මෑතක දී දිනෙක මම ඇය කැඳවා ගෙන රෝහලට ගියෙමි. ඒ යන ගමනේදී මිතුරකුත්, මිතුරාගේ බිරියත් අප හා එක්වීමට නියමිත ව සිටියහ. අපි ඔවුන් රැඳී සිටි අලුත්ගම නගරයට ගියෙමු.වෙළෙඳ සලකින් යමක් මිල දී ගත් අප ආපසු හැරුණා පමණි.“මිස්! මිස්!”තරුණියක ගේ ඇමතීමක් ඇසී අපි පාරේ අනිත් පස බැලීමු.තරුණියක් මා බිරිය දෙස දෑස දල්වා බලා සිටියා ය. ඇගේ මුව පුරා විසිරී තිබුණේ ළෙන්ගතු සිනාවකි. බයිසිකලයෙන් බැසගත් ඇය සෙනග පීරා ගෙන අප කරා ආවා ය.ඇය හඳුනා ගත් මා බිරිය ගේ මුහුණ පිපී ගියේ ය.“අනේ පුතේ ඔයා! මට එක පාරටම අඳුන ගන්නවත් බැරුව ගියා!” ඇය තමා සමීපයට ආ තරුණිය ගේ කොපුල සිප ගත්තා ය.“මං එක පාරට ම මිස්ව අඳුන ගත්ත. මං මිස්ව දැක්කෙ ඉස්කෝලෙන් අවුට් වෙලා අවුරුදු හයකට පස්සෙ. අනේ මිස් ඒ විදිහෙමයි. මාව අඳුන ගත්ත නේද?”විසි හැවිරිදි වියේ පමණ වෙසෙති’ යි සිතිය හැකි තරුණිය දීප්තිමත් ව හිනැහුණා ය. මා බිරිය ගේ දෑස කඳුළින් පිරී ගියේ ය. ඒ දුටු අර තරුණිය ගේ දෑස ද කඳුළින් පිරිණ.තරුණිය සමුගත්තේ මා බිරිය ගේ දෙපා නැමදීමෙන් අනතුරු ව ය.ඒ දසුන දුටු අප කාගේත් නෙතු තෙත් විය.මේ සිද්ධියෙන් හට ගත් ප්‍රීතිය මා බිරිය හැර නො ගියේ ය. ඇය ඒ ගැන වෛද්‍යවරයාට ද කීවා ය. ඔහු ද තරුණිය පැසසුවේ ය.රෝගයෙන් පීඩා විඳිමින් ජීවිතය ගැන කලකිරී සිටි ඇය මෙසේ ප්‍රීතියෙන් දවස ගත කරනු දැක්ම අප සනසාලන්නක් විය.ඉන් පසු දවසක අපි අපේ මිතුරු පවුලට දිවා අහරකට ඇරියුම් කළෙමු.ඔවුහු ද ඇරියුම පිළිගෙන පැමිණියහ. මේ හමුවේ දී මා මිතුරා ගේ බිරිය අර සිද්ධිය සිහිපත් කළා ය. ඉන් යළිඳු මහත් සේ සතුටට පත් මා බිරිය ඈ සතුව තිබූ මනරම් දසුනක් සහිත නිසඳැස් කවි පොතක් සිය යෙහෙළියට පා අතීතාවර්ජනයක යෙදුණා ය.“... ශ්‍රියා, ඔය පොතේ එක කවියක් තියනව ‘ගැහැනියක වී ඉපදී...’ කියල. බලන්නකො අවුරුදු 14 ක කෙල්ලට ඔය තරම් අර්ථවත් කවියක් ලියන්න පුළුවන් ද කියල. ඔය කෙල්ලට (කෙල්ල යැයි කීවේ ආදරයට ය) මං එක ම එක පාඩමක්වත් උගන්නල නෑ. ඒත් ඔයාට මං ජීවිතේ ගැන කියල දීල තියනව ශ්‍රියා. මං ඔය කෙල්ලට තියෙන්නෙ පුදුම ආදරයක්. සංඝමිත්තෙ හිටිය දක්ෂ ම කෙල්ලක් තමයි ඔය. ඒ වගේ ම තමයි, ගුණ යහපත්කම. දෙමවුපියොත් එහෙමයි. සමහර දවස්වල ඔය මංජරී දුව මට වඳින කොට එයාගෙ අම්මත් මට වඳිනව. ඒ වෙලාවට ගුරු ජීවිතේ ගැන ඇතිවෙන්නෙ පුදුමාකාර භක්තියක්. ඔය දරුවත් දෙමවුපියන්ට වගේ ම මටත් පණ වගේ ආදරෙයි.”“... අනේ ශ්‍රියා ඔයාට කියන්න මං උගන්නපු ළමයි අනන්තවත් මට පාරෙදි හම්බ වෙනව. හුඟ දෙනෙක් මේ මං ඉගෙන ගත්තු මිස් නේද කියල හැරිලවත් බලන්නෙ නෑ. මං බස්වලට නගද්දි සමහරු අගේට ඉඳගෙන ඉන්නව මං දැකල තියනව. ඒත් හැරිලවත් බලන්නෙ නෑ. ඒ වෙලාවට හිතෙනව අනේ මොවුන්ට ද මං උගුර කඩාගෙන කෑගහල ඉගැන්නුවෙ කියල.”“... ඒත් මංජරීට මං ආශිර්වාද කරනව ශ්‍රියා. ඒ කෙල්ලට නං කවදාවත් වරදින්නෙ නෑ. පුදුම ගුණ යහපත් දරුවෙක්. ඔය දරුවට පන්තියෙ සමහර ළමයි දීල තියෙන්නෙ පුදුම මානසික වධයක්. උන් තමයි බොරු කේළම්වලට පටළවල ඔය ළමයගෙ ඉගෙනීම නැති කරල දාන්ඩ හැදුවෙ. ඒ දවස්වල ඔය ළමයගෙ වැඩේ ම අඬන එක. ඒත් ගුරුවරු නං ඔය ළමයට ආදරෙයි. පව්, මාව දැක්ක හැටියෙ දුවගෙන ඇවිත් සාරි පොට අල්ල ගෙන හිනාවෙවී කතා කරනව.“මිස් හින්දයි මං ජීවිතේ ජයගත්තෙ” කියල හැමදාම කියනව. ඒ වචන ටික ම ඇති ශ්‍රියා. මට හැම ගුරුවරයෙක් ම කියල තියනව ඔය ළමය කොතනදි දැක්කත් කතා කරල වැඳල යන්නෙ කියල. ඉස්කෝලෙන් පිට වෙච්ච දවසෙ ඉඳල හැම අවුරුද්දෙම ගුරු දිනේට ඉස්කෝලෙට ගිහින් ගුරුවරුන්ට වඳිනවලු දැනුත්. පුදුම දරුවෙක්! “ලොවින් එකෙක් එක දේකට වෙයි සමත” කියන කතාව බොරුවක් කියල මගෙ ජීවිතේ දී ඔප්පු කරපු එකම දරුව තමයි ඔය. නටන්න ගියත් පුදුම ලස්සනක්. කවි ලිව්වත් පුදුම රසයක්. කතා කරන්න ගියත් බට්ටිච්චියෙක් වගේ හරිම හුරතල්. දවසක් ඉස්කෝලෙ නිසඳැස්වලින් ම වැඩසටහනක් කෙරුව. ඒ හැකියා ලැබිල තියෙන්නෙ පිනට!”“... මට මැරෙන්න මොහොතක් තියෙද්දිත් මතක් වෙන සිද්ධියක් තියනව ශ්‍රියා. මගෙ අමාරුව වැඩි වෙච්ච කාලෙ දවසක මං පුතත් එක්ක අලුත්ගම ගියා. අනේ මේ දරුව මාව දැකල දුවගෙන ඇවිත් කතා කෙරුව. එවෙලෙ මං එයාට කිව්ව “අනේ පුතේ මං මැරෙන්න ළඟයි, ඔයා වගේ දරුවෙක් දකිද්දි මට මැරෙන්න ලෝබයි, අපේ මේ ගුරු ජීවිතේ දි ලැබිච්ච එක ම තෑග්ග ඔයා වගේ දරුවෝ” කියල. අනේ මේ දරුව එතකොට අඬ අඬා කියනව, “අනේ මිස් මගෙ ආයුසත් අරන් ජීවත් වෙන්න ඕනැ.මිස්ට හොඳ වෙනකං මං කන්දෙ විහාරෙ බෝධි පූජා තියනව“ කියල. ඉන් පස්සෙ මිස්ට මොකුත් වෙන්නෑ කියල මගෙ ඔළුව අත ගෑව. මං එවෙලෙ හිතුව අනේ මේ දරුව හැම ආත්මෙම මගෙ කුසේ ම ඉපදෙන්න ඕන කියල. ඇත්තටම ශ්‍රියා මට එදා මැරෙන්න ලෝබ හිතුණ. ‘මං මැරෙයි’ කියන එක නොකිය මං කෙල්ලට කිව්ව “ඔයා ඉක්මනට කසාද බඳින්නකො. එතකොට මගෙ පුංචි කෙල්ල මනමාලියක් වෙලා ඉන්නව දකින්න මේ මිස්ට පුළුවන්නේ” කියල. මේ දරුව මගෙ කුසින් වදාපු දරුවෙක් වගේ...”මේ කතාව අසාගෙන සිටි අප කාගේත් නෙතු තෙත් විය. ජීවිතය කෙරෙහි බලාපොරොත්තු අත හැරදා සිටි මා බිරිය දැන් මංජරී දූ නිසා ජීවත්වීමේ ආසාවෙන් පෙළෙන්නී ය. එය මහා භාග්‍යයකි.ආදරණීය මංජරී දුවේ, අප නිවෙසෙහි ආලෝකය වන ඔබේ ගුරුතුමියට ඔබ ජීවය පිඹ ඇත. එහෙයින් ම’ පුතණුවන් සමඟ මම ඔබට සදා ණය ගැති බව කියමි.කඳුළු වපුරන අතර ම ඒ පිසලමින් සිනා සලන රත්තරන් දුවේ, මතු හැම භවයකදී ම ඔබ අප ගේ ම දියණිය වේවා! මෙය අකුරු කර දුන් පියුමි ගිම්හානි දුවට ද තුති පුදමි.  මතුගම වැලිපැන්න පාරේ, ජයන්ත සෙනෙවිරත්න මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=as1110236</link>
    <topic>අග්ගලා කන්ඩ ඕනෙ පුතා</topic>
    <author>ජැක්සන් ඇන්තනී</author>
    <content>අග්ගලා කන්ඩ ඕනෙ පුතාඅග්ගලකන් ඩෝං පුතාහෙලේ නගින් ඩෝං පුතාඅපේ බුදුන් අපි වදින්ඩපෙරළි පෙරළි අපි වදින්ඩඅද බැතිමතුන් සිරීපාදේ කරුණා කරන ප්‍රධාන පාරවල් තුනක් ඇත. කුරුවිට එරත්න පාර, රත්නපුර පලාබද්දල පාර සහ හැටන් නල්ලතන්නි පාර වශයෙනි. මම ඉන් මාවත් දෙකක් මුළුමනින්ම කරුණා කොට ඇත්තෙමි. කුරුවිට එරත්න පාරෙන් බටදොඹ ලෙන දක්වා පමණක් සංචාරය කොට ඇති මම, ඒ මාවත ගොස් ආඬියාමල තැන්නේදී පලාබද්දල සිට එන දුෂ්කර මාවතට එකතු වන නිසා එතැන් සිට උඩමලුව දක්වා වූ “කැලෑ පාරෙන්” ද සිරිපා කරුණා කර ඇත්තෙමි.මගේ පළමු සිරිපා කරුණා කිරීම සිදු වූයේ 1978 වර්ෂයේදී කවුරුත් යනෙනා හැටන් - නල්ලතන්නි පාරෙන් ම ය. මා ගලහිටියාව මධ්‍ය මහා විද්‍යාලයේ උසස් පෙළ ඉගෙන ගන්නා අවධියේ මාවනැල්ලේ නඩයක් හා එක් වූ අපි පාසල් මිතුරු කල්ලිය හොඳින් පේ වී, පුවක් මලක් ගැසු ලොරි බාගයක හැටන් බලා ගොස් එතැන් සිට උඩ මලුවට ම පයින් කරුණා කෙරුවෙමු. මගේ දෙවැනි සිරිපා කරුණාව දුම්රියේ හැටන් දක්වා ගොස් නල්ලතන්නියට බස් රථයේ යාමෙන් කෙළවර විය.සෑම ශ්‍රී ලාංකේය පුරවැසියෙක් ම එක් වතාවක් හෝ සිරිපා කරුණා කළ යුතු ම යැයි සංස්කෘතික නියෝගයක් අපේ ජනශ්‍රැතිය තුළ තිබුණි. සිරිපාදය වනාහී ලංකා භූගෝලය තුළ බිහි වී ඇති අති සුවිශේෂී ම ස්වභාවික පිහිටීමයි.සිරිපා කරුණා කිරීම සඳහා වාරයක් අවාරයක් යෙදී ඇත්තේ ස්වාභාවධර්මයේ විධි නියාම මේ සංචාරය සමඟ යාවජීවව බැඳී පවතින නිසා ය. එහෙත් මා තෙවැනි වර සිරිපා කරුණා කළේ අවාරයේ ය. අවාරයේ සිරිපා කරුණා කරන්නට මා තෝරා ගත්තේ කවුරුත් යනෙනා හැටන් පාර නොව 2003 වර්ෂය වන විටත් බැතිමතුන් තෝරා නොගත් හේතුවෙන් වන වැදී තිබු “කැලෑ පාර” හෙවත් රත්නපුර පලාබද්දල පාරෙන් ය.එහෙත් ලංකාවේ අතීතය සිරිපා කරුණා කොට තිබුණේ රත්නපුර පලාබද්දල පාරෙන් ය. සිරීපාදයේ පරවේණි භාරකාරත්වය පැවරී ඇත්තේ ද ඛ්ැටන් පළාත අයත් වන කන්ද උඩරටට නොව පලාබද්දල පාර අයත් වූ සබරගමු පළාතට ය. බුදුහාමුදුරුවන් සිරීපාදයට වඩින්නේ සුමන සමන් දෙවියන්ගේ ආරාධනාවෙන් යැයි අපි විශ්වාස කරමු. සුමන සමන් දෙයියන්ගේ අඩවිය වනාහී සබරගමුවයි.එහෙයින් මම සබරගමුවේ මහා සමන් දේවාලයත් වන්දනා කරගෙන රත්නපුරේ සිට “සිරිපා මාවතේ” රත්නපුරා පාරේ මීහිටිය, මල්වල, ඉලුක්වත්ත, ගිලීමලේ, ඉඳුරුව, ගුරුළුවාන හරහා පලාබද්දලට සංචාරය කෙරුවෙමි. පසුදින අලුයමින් ම කරුණාව ආරම්භ කරන්නට ඇති හෙයින් එදින රාත්‍රිය පලාබද්දල රජමහා විහාරයේ නායක හාමුදුරුවන්ගේ අනුග්‍රහයෙන් විශ්‍රාම ශාලාවේ ගත කරන්නට මගේ කණ්ඩායමට හැකි විය. ඉර අවදි වන්නට පෙර පසු දිනට අවදි වූ අපි විහාර මලුවේ ඉදි වී තිබු කුඩා සමන් දේවාලයෙන් ද පූජා ආශිර්වාද ලැබ වන ගමනට පිටත් වීමු. ඒ දිනවල කැලෑ පාර අලුත්වැඩියා වී නො තිබුණි. සිරිපා කරුණාවට අවාරය යනු වර්ෂා සෘතුවයි. නිබඳව ඇද හැලෙන මොර සූරන වර්ෂාව හේතුකොටගෙන පඩි නො බැඳ තිබූ ධූර්ග අඩි පාර හොඳට ම අබලන් වී ඇතැයි නායක හාමුදුරුවෝ දැනුම් දුන්හ. එහෙයින් අප අතරමං වී වෙනතක යා හැකි වූ හෙයින් උන්වහන්සේ අපේ පිළිසරණයට පලාබද්දල විහාරයේ කුඩා සමන් දේවාලයට තේවා පවත්වන කපු මහත්තයාව ද අපේ මාර්ගෝපදේශක තානාන්තරයට පත් කළහ.පලාබද්දල සිට ලිහිණි හෙලේ දක්වා දිග දුර මාවත සිමෙන්ති පඩි බැඳීම සඳහා සූදානම් කර තිබුණි. ඒ සඳහා යොදවා තිබුණේ ශ්‍රී ලංකා යුද හමුදාවයි. ඔවුන් දවසේ වැඩ පටන්ගන්නට ලක ලෑස්ති වන අල්ල පනල්ලේ අපි ලිහිණි හෙලේ අම්බලමට ම කරුණා කෙරුවෙමු. ලිහිණි හෙල යනු අතීතයේ කඳු කඩා වැටීමෙන් සෑදුණු භයානක මොහොරක් සහිත ගල් බෑවුමකි. අප පෙරදා පලාබද්දලට එන්නට පෙර ගිලීමලේ දී මේ හෙල ඈතින් දර්ශනය වූවේය. කඳු නැගීමේ ආශ්වාදය දැනෙන්නේ සංචාරකයා ඈත සිට දකින කන්දේ හඳුනාගත හැකි ඉසව්වකට දෙපයින් ම ඇවිද ගිය කල ය.ගිලීමලේට පෙර මල්වලදී ම සිරීපාදය පෙනෙන්නට පටන් ගනී. වැසි රහිත කාලවල පමණක් වලාකුළුවලටත් ඉහළින් පෙනෙන සිරිපා මුදුන මල්වල ගමට දර්ශනය වන විට නරඹන්නා විඳගන්නේ සුරංගනා කථාවක ඇති අරුමැසි අසිරියක් ය. ලංකාවේ ජනශ්‍රැතිය තුළ සුරංගනා කථා ඇත්තේ අල්පයකි. ඉන් එකක් මල්වලට පෙනෙන සුන්දර සිරීපාදය මූලාශ්‍ර කොට ගෙන ගොඩනැඟී ඇත.ලංකාවේ බොහෝ රජවරු සිරීපාදය කරුණාකර තිබුණ ද සෙල්ලිපි සාධකයක් සහිතව ඉතිහාසගත වී ඇත්තේ පොළොන්නරුවේ නිශ්ශංකමල්ල රජ්ජුරුවන් ය. මල්වල යනු නිශ්ශංකමල්ල රජ්ජුරුවන්ගේ මල්වත්තලු. එතුමා එහි වවා තිබු දුර්ලභ මල් වර්ග සිරීපාදයට පූජා කරන්නට වෙන් කොට තිබුණේලු. එහෙත් සමහර කාලවල රජ්ජුරුවන්ගේ මල් උයනේ මල් අතුරුදන් වන්නේලු.රජු චර පුරුෂයින් යොදවා මේ ගැන සොයා බැලු කල දැනගන්නට ලැබුණේ රාත්‍රියට සුරංගනාවන් අවුත් උයනේ මල් නෙළා රහසින් ම ගොස් සිරීපාදයට පූජා කරන බවයි. මේ කදිම ආරංචියට ලොල් වූ රජු සේනාව ද සමඟ රාත්‍රියේ සැඟ වී සිට සුරංගනාවන් අල්ලා ගන්නට උපක්‍රම යෙදූහ. එහෙත් රාජ පුරුෂයින්ගේ අත්අඩංගුවට පත් සුරංගනාවෝ වහාම තම වෙස් හැර සමනලුන්ගේ වේෂය ගෙන සිරීපාදයට ම ඉගිළ ගියෝ ය. සිරීපාදයට සමනලුන් යන්න පටන්ගත්තේ එදා සිට යැයි මේ අපූරු කථාවේ සඳහන්ව ඇත.උදේ කෑමට පලාබද්දලින් බැඳ දුන් බත් ගෙඩිය ලිහා ලිහිණිහෙල අම්බලමේදී කා දැමූ අපි “ළිහිණි අක්කාට” කෑ ගසන්නට හෙල මුදුනට ගියෙමු. ළිහිණි අක්කා මේ හෙලෙන් පහළට වැටී මිය ගියේලු. එහෙයින් කැලෑ පාරෙන් සිරීපාදේ යන වන්දනාකරුවන් ලිහිණි අක්කාට කෑ ගසා යාම චාරිත්‍රයක් කර ගත්තේ ය.“ළිහිණි අක්කේ... අපි යනෝ...!”හෙල මුදුනේ සිට මහ හඬින් ළිහිණි අක්කාට කෑ ගැසු කල ඒ හඬ කන්දේ හැපී දෝංකාර දී යළිත් අපට ම ඇසෙන්නට වෙයි. ඒ අරුමැසි දෝංකාරය විඳින්නට රුචි වූ වන්දනා නඩ මේ ඉසව්වේ ගිමන් හරින්නේ ළිහිණි අක්කාට කෑ ගැසීමෙන් ය.වැසි සහිත කාලගුණයක ධූර්ග මාර්ගයක ගමන් කිරීම වනාහී ත්‍රාසජනක සංචාරයකි. ළිහිණි හෙලේ සිට ධර්මරාජ ගලට පඩිපෙළ දක්වා මාර්ගය බොහෝ සෙයින් අබලන් වී තිබුණි. මාර්ගය යැයි කීවාට ඇත්ත වශයෙන් ම මාර්ගයක් නො වී ය. මාර්ගය යනු පහළට ගලා එන කුඩා දොළ පාරවලට ඛාදනය වූ නිම්නයයි. ඒ නිම්න, නෙරු වල ගස් මුල් පෑදී තිබේ. ඒවාට අඩිය තියමින් දිය සෙවෙල සහිත ගල් මතට ගොඩවෙමින් වන්දනාකරුවා ඉතා දුෂ්කර භක්ති අභ්‍යාසයක නිමග්න විය යුතුය.මේ ඉසව්වේ ගල් ගුහාවක භාවනා යෝගී ස්වාමින් වහන්සේ නමක් වැඩ ඉන්නේ යැයි පලාබද්දල නායක හාමුදුරුවන් මට දැනුම් දී තිබුණෙන් උන්වහන්සේ බැහැදැක යාමේ අභිරුචියක් මට ඇති වී තිබේ. අපට මඟ කියා දෙන ගුරුන්නාන්සේ මේ සුසිල්වත් යථිවරයාණන් වහන්සේ දුෂ්කර භාවනා කරන ගල්ගෙය පිළිබඳ දනිතත් උන්වහන්සේගේ ධ්‍යාන සුවයට හානි වෙතැයි කියා අප ඒ වෙත ගෙන නො යන්නට වග බලා ගත්තේ ය. ගමේ ඇත්තන් උන්වහන්සේට දානය රැගෙන මේ ධූර්ගය තරණය කරන්නට කැමැත්තෙන් සිටියත් උන්වහන්සේගේ නො කැමැත්ත හේතුකොටගෙන එවැන්නක් ද සිදු නොවී පවතින්නේලු. හාමුදුරුවන් කර කොළ වළඳමින් භාවනාවේ නිමග්නව සිටින බව ගුරුන්නාන්සේ අප සමඟ කීවේය.මේ ඉසව්වේ ඇති දුර්ලභ වෘක්ෂ ලතා අතර “කටු කිතුල් ගස්” බොහොමයක් දැකගත හැකි විය. සාමාන්‍ය කිතුලකට වඩා තරමින් කුඩා වූ මේ කිතුල් ගස්වල කඳ පුරාම ඉකිරි කටු වැනි දිග උල් කටු පිහිටා ඇත. සිංහල රජ කාලේ දඬුවම්වලට කටු ඉඹුලෙ අරින්නෙ කටු කිතුල්වලින් යැයි ගුරුන්නාන්සේ අපට කියා දෙයි.මම “ධර්මරාජ පඩිපෙළ” අසලට පැමිණ සිටියෙමි. ඉන්දියාවේ සිට ආ ධර්මරාජ නම් බ්‍රාහ්මණ පුත්‍රයෙකු මේ ගල් පඩි කොට සිරීපාදයට පූජා කොට ඇතැයි ජනශ්‍රැතියේ සඳහන්ව ඇත. ධර්මරාජ පඩිපෙළේ ඇති චාරිත්‍රය නම් එහි ඇති ගල් පඩි ගැනීමයි. “ධර්මරාජ ගලේ නැගී ගල් පඩි ගනිමු” කියා පැරණි ගීතයක් ඇත්තේ ද මේ සෙල්ලම පිළිබඳව ය. දුෂ්කර කඳු තරණය කළ ගැමියා එහි තිබු දුෂ්කර බව අමතකව යන්නට තැනින් තැන වෙනත් අරමුණකට හිත ගෙන යන සන්සිද්ධීන් සොයා ගනී. ළිහිණි අක්කාට කෑ ගැසීම සහ ධර්මරාජ ගල් පඩි ගැනීමත් එබඳු චාරිත්‍රයකි. හත්දින්නත් තරු කියන්නේ කවදාවත් පියවි ඇසින් බලා ගණින්නට බැරි තරු හතක පොකුරක් යැයි අපට පොඩි කාලේ කියා දී තිබුණි. එවැනි ම විශ්වාසයක් ධර්මරාජ ගල්පඩිවලට ද ඇත. ධර්මරාජ ගලේ ගල් පඩි කවදාවත්, කිසිවෙකුටවත් ගණින්නට බැරිලු. මම විඩාව යන්නටත් එක්ක ම මේ ගලේ කොටා ඇති ගල් පඩි ගණින්නට පටන් ගත්තෙමි. කාරණාව සැබෑ ය. එය මට වරදින්නේ ය. සමහර ගල් පඩි එකක් ද දෙකක් ද කියා නිශ්චය කර ගැනීමට නො හැක. සමහර තැනක පඩි ඇත ද නැත ද කියා සිතා ගැනීම ද දුෂ්කර ය.අපේ නඩය දස දෙනෙකුගෙන් පමණ සමන්විත ය. කෝසල මකුලොලුව වැඩසටහනේ අධ්‍යක්ෂවරයා ය. ලලිත් මඩිහේ ගජමන් කැමරා ශිල්පියා ය. මනෝජ් ලක්සිරි මගේ දුකට සැපට සිටින ගමන් සගයා වූ වේෂ නිරූපණ ශිල්පියා ය. මේ ස්වර්ණවාහිනි මාධ්‍ය කණ්ඩායමේ නිෂ්පාදන කළමනාකාර වරයා වූ උපුල් මංජුලට හොඳට රසට ඉවුම් පිහුම් ද කළ හැක. හයිය හත්ති අර්ජුනගේ කරේ ඇති මල්ලේ හාල් තුනපහ ද, එළවළු කරවල ද තිබේ. තව එකෙකු අත කුඩා ගෑස් ළිපක් ද තිබුණෙන් අපි ධර්මරාජ ගල්පඩි මණ්ඩියේදී දිවා භෝජනය උයාගෙන කෑවෙමු.ඒ වන විට බොහෝ සවස් වී තිබුණෙන් අපට පය ඉස්සර කරන්න සිදුවිය. තවම ගමනින් තුනෙන් එකක්වත් අප පසුකර තිබුණේ නැත. ඉඳිකටුපානේ අම්බලමේ තහඩු ගැලවී තිබුණත් ඒ ඉසව්ව රැය පහන් කිරීමට සුදුසු යැයි ගුරුන්නාන්සේ තීරණය කර තිබුණි. අප හැම කෙනෙකුගේම කරේ තම තමන්ගේ බඩු පොදි තිබු අතර හැම කරකම Sleeping Bag එක ගණනේ ද විය. වහලක් නැති වැස්සක හෝ මේ මෙට්ට බෑගය තුළට රිංගා ගත් කළ හොඳින් නිදාගත හැකි බව දුෂ්කර සංචාරකයෝ අත්දැකීමෙන් දනිති.“ගජමන් අම්බලම” යනු ගජමන් නෝනා සිරිපා වන්දනාකරුවන්ට තනා දුන් අම්බලම යැයි ජන කථාවක් තිබුණ ද එහි ඇත්තේ වෙනත් නිරුක්තියක් විය යුතු යැයි මම විශ්වාස කරමි. “ගජ මං” යනු “අලි මංකඩ” නැතහොත් “අලි මඟ” හෝ “අලි පාර” විය යුතු ය. මගේ හුරුපුරුදු කැමරා ශිල්පියාගේ නමත් ලලිත් මඩිහේ ගජමන් ය. ඔහු නම් විශ්වාස කරන්නේ තම පරම්පරාවේ ගජමන් නෝනා විසින් තනා දුන් අම්බලම මෙය විය යුතු බවයි. එහෙත් දැන් ගජමන් අම්බලම වල් බිහි වී ඇත. අප ගමන් කරන දුෂ්කර අඩි පාරට එපිටින් ඇති වන බූටෑවේ අතීතයේ තිබු අම්බලමක බිත්ති තවමත් පෙනෙන්නට තිබේ. හොඳට ම ගොම්මන් වී ඇති අල්ල පනල්ලේ ගජමන් අම්බලමේ සුන්බුන් රූපගත කරන්නට තැත් දැරූ අපට මගේ මතය ඔප්පු වන සාධකයක් හමුවිය. මේ වන බූටෑවේ නොසෙල්වී සිටි හස්තිරාජයකු අපට දැක ගත හැකි විය. ඌ හෙමින් සීරුවේ මේ මඟ පියමැන යන්නට ගියේය.“දැක්කද මම කීවේ බොරු ද? මේක තාමත් ගජ මඟක් ම තමයි. ඒකයි ගජමං කීවේ” මම ලලිත්ට කීවෙමි,මින් එහාට ගමන් කිරීම ඉතා ම දුෂ්කරය. බලාපොරොත්තු වූ ඉසව්වට කලින් අඳුර ගලා ආවෙන් අප හැමෝගේ ම නළලේ බැඳගත් කුඩා ටෝච් එළිය අපට හව්හරණ සැපයීය. මේ වන විට මහ වැසි බොහොමයකට තෙමී සිටි අපි රුදුරු ශීතලයෙන් වෙව්ලමින් සිටියෙමු.උපුල් මංජුල නිවැරැදි වෙලාව බලා අග්ගලා මල්ල ලිහුවේය. සිරීපාදේ කරුණා කරන අය අග්ගලා කන්නේ හීතල යන්නය. ඒවා ගම්මිරිස් කොටා තදට අඹරා හදා තිබු නිට්ටඹුවේ අග්ගලා ය. “හීතල යන්ඩ නං අග්ගලා කන්ඩ ඕනෙ පුතා” කියා මම කීවෙමි. මට මේ වචනය කියා දුන්නේ මහාචාර්ය ජේ. බී. දිසානායකයන් ය. “අග්ගලා කන් ඩෝං පුතා” කියන යෙදුම හැදුනේ “අග්ගල කන්ඩ ඕනෙ පුතා” කියන යෙදුමෙන්. “හෙලේ නගින්ඩ ඕනෙ පුතා” යන කියමන පසු කාලීනව “හෙලේ නගින් ඩෝං පුතා” විය. ගම්මිරිස් සැරට අග්ගලා කා සීත දුරු කරගත් අපේ නඩය තව තවත් වැසිවල තෙමෙමින්, සීතලයේ වෙව්ලමින්, අන්ධකාරයේ අතපත ගාමින්, වැටෙමින්, නැගිටිමින් මධ්‍යම රැයට ආසන්නව හැරමිටිපානට සේන්දු විය. අම්බලමක් ඇත. එහෙත් වහලය කැඩී ඇත. මොර සූරන වැස්සේ මේ රැය පහන් වූ ආකාරය ඉතාම ත්‍රාසජනක ය.  ලබන සතියේඋගුඩුවන්, උණහපුළුවන් සමඟ අවදි වීමි.ජැක්සන් ඇන්තනීwww.jacksonanthony.com කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av1110232</link>
    <topic>යාත්‍රා</topic>
    <author>තුෂාරි</author>
    <content>යාත්‍රාහිමාලි සයුරංගි කියූ විට රසිකයන් බොහෝ දෙනෙක් ඈ හඳුනාගත්තේ නිවේදිකාවක ලෙසයි. අද වනවිට ඇය අපට සිටින දක්ෂ රංගන ශිල්පිනියක්. මේ දවස්වල හිමාලි ඇගේ නිවේදන ජීවිතයේ සුවිශේෂී අත්දැකීමකට මුහුණ දෙමින් සිටිනවා. ඒ ගැන හිමාලි කතාකරන්නේ බොහොම සතුටින්.”මට නිවේදන කලාව නුහුරු නුපුරුදු දෙයක් නෙමෙයි. ඒත් ලංකාවේ ජනප්‍රියතම රියැලිටි වැඩසටහන වන ’රණවිරු රියල් ස්ටාර්’ දෙවැනි අදියරට නිවේදිකාවක ලෙස මටත් එක්වන්නට වාසනාව ලැබුණා. ඇත්තටම, මම මීට පෙර රියැලිටි වැඩ සටහන්වල නිවේදිකාවක ලෙස කටයුතු කරලා නැහැ.ඒ නිසා මේ ලැබුණු අවස්ථාව මගේ නිවේදන ජීවිතයේ සුවිශේෂී අත්දැකීමක් වේවි. කොහෙම වුණත් මේ වැඩසටහනේ නිවේදන කටයුතු සාර්ථකව කරන්නට මම බලාපොරොත්තු වෙනවා. හිමාලි පැවසුවේ නිහතමානීව.පසුගිය දිනවල කලාකරුවන් කීප දෙනකුට අපූරු ඇරියුම්පතක් ලැබී තිබුණා. එය එවලා තිබුණේ ජනප්‍රිය ප්‍රවීණ කලාකරුවෙක්. ඔහු රොඩ්නි වර්ණකුල. එහි උඩින් ම සඳහන් වුණේ ‘මට තිහයි’ කියලා. හැමෝ ම බැලුවේ රොඩ්නිට තිහක්? කීයටවත් වෙන්න බැහැනෙ? කොන්ඩෙත් සුදුයි. මොකක්ද හැබෑටම මේකෙ තේරුම? මේ ගැන අහන්න අපි රොඩ්නිට කතා කළා.“ඇත්තටම මට තිහයි. හැමෝ ම අහනවා. මේකාට තිහක් වෙන්න බැහැනෙ කියලා. පොඩි කුතුහලයක් ඇති කරන්නත් එක්කයි මම මේ විදිහට සඳහන් කළේ. "ඇත්තටම මේ වෙනකොට මගේ කලා ජීවිතයට අවුරුදු 30 ක් ඉවරයි. මම කලා ක්ෂේත්‍රයට එක් වුණේ 1981 ලූෂන් බුලත්සිංහලගේ ‘තාරාවෝ ඉගිලෙති’ වේදිකා නාට්‍යයෙන්.ඉතින් අද මම ඒ විදිහට පටන් ගත්තු මගේ කලා ජීවිතයට අවුරුදු 30 ක් පිරුණු මේ මොහොතේ මාත් එක්ක උන්නු මාත් එක්ක හිනැහුණු, මටත් හිනැහුණු මාත් හිනැහුණු මට හිනාව දීපු - මගෙන් හිනාව ගත්තු මාව අගය කරපු හැමදෙනා මම අගය කරන්න ඔවුන් මුණ ගැහෙන්න තමයි ‘මට තිහයි මල් හතයි’ ප්‍රසංගය සංවිධානය කළේ. එය පසුගිය 20 වැනිදා කොළඹ රාජකීය විදුහලේ නව රඟහලේ දී පැවැත්වුණා.එදින මම මගේ ‘සඳ එළිය වගේ’ ගීත ඇතුළත් සංයුක්ත තැටිය එළිදැක්වූවා. එය මම පිරිනැමුවේ ආචාර්ය පණ්ඩිත් අමරදේව සර්ට. ඒ වගේ ම මගේ හිතමිතුරන් ගේ නැටුම් ගැයුම් රැඟුම් වැයුම්වලින් මේ ප්‍රසංගය ඉතා ම සොඳුරුව පවත්වන්න හැකි වුණා."මෙලනි අශෝකා අපි බොහෝ දෙනෙක් දැනගෙන හිටියේ කලා ලොවේ විවිධ ඉසව් නියෝජනය කළ කලා ශිල්පිනියක් ලෙසයි. මෙලනි සාහිත්‍යකරණයට පිවිසිලා සම්මාන රැසකින් පිදුම් ලැබූ ලේඛිකාවක් බවට පත්වෙලා කියලා පසුගිය දිනෙක අපිට ආරංචි වුණා. “2011 වසරේ කඩුවෙල සාහිත්‍ය උළෙලේ පද්‍ය රචනා (විවෘත අංශය) පළමු ස්ථානය දිනාගන්නට ඇය සමත් වෙලා.“මා නූපන් මගේ ගම” කියන පද්‍ය රචනාවට තමයි ඒ සම්මානය මට හිමිවුණේ. මීට පෙරත් ඒ කියන්නේ, 2010 වසරේදීත් මේ සාහිත්‍ය උළෙලේ දීම මගේ ‘නුඹට පව් නැත’ කෙටිකතාවට දෙවැනි ස්ථානය හිමිවුණා. 2009 වසරේදී ‘සිංහල නෑයා’ කෙටිකතාව පළමු ස්ථානය දිනාගත්තා.”ඒ බැව් මෙලනි පවසන්නේ සතුටිනි. සාහිත්‍ය කලාවට යොමු වීම ජීවිතයේ තමා ලද ඉතා ම භාග්‍ය සම්පන්න සිදුවීමක් ලෙසයි ඇය දකින්නේ. මෙවැනි ඇගයීම් ලැබෙන විට තව තවත් සාහිත්‍යකරණයට යොමුවීමට හැකිවේවි කියලයි මෙලනි සමඟ කතා බහ කරන විට අපිට සිතුනේ. ඒ අතරට මෙලනි වේදිකා නාට්‍ය නිෂ්පාදනයටත් එක්වෙලා කියලා අපිට දැනගන්න ලැබුණා. ඇගේ නවතම වේදිකා නාට්‍යය ‘ධනස්කන්ද’ අද (23) පස්වරු 3.00 ටත් 6.00 ටත් බොරැල්ල නාමෙල් මාලිනී පුංචි තියටර් හිදී වේදිකාගත වෙනවා.වජිර කමල් ද සිල්වා මාධ්‍ය ක්ෂේත්‍රයේ නිතර කියවෙන නමක්. ඔහු ජාතික රූපවාහිනියේ තරුණ වැඩසටහන් ඒකකයේ නිෂ්පාදකවරයෙක් ලෙසයි මේ දිනවල කටයුතු කරන්නේ. වෘත්තියෙන් ජනමාධ්‍යවේදියෙක් වුණාට වජිර හොඳ නර්තන ශිල්පියෙක් කියලත් අපිට දැනගන්නට ලැබුණා.ඒ පසුගිය දිනෙක නවසීලන්තයේ ඔක්ලන්ඩ් හි පැවැති නර්තන ප්‍රසංගයකට ඔහුත් එකතු වීමයි. ඒ නර්තනයෙන් සහ නිවේදනයෙන්. එහිදී ජාතික රූපවාහිනිය වෙනුවෙන් සුවිශේෂී කාර්ය භාරයක් සිදු කරන්නට යෙදුණු බව වජිර පැවසුවා. ඒ ගැන ඔහු කතා කළේ මේ විදිහට.“මට නවසීලන්තයේ ඕක්ලන්ඩ් වල මුතුහර ළමා සමාජයක් ආරම්භ කරන්නට හැකි වුණා. එය ජාත්‍යන්තරව පළමු වතාවට ආරම්භ වුණේ ඕස්ට්‍රේලියාවේ. එහි දෙවැනි පියවර ලෙස නවසිලන්තයේ අරඹපු මේ මුතුහර ළමා සමාජය හඳුන්වන්න පුළුවන්.” රූපවාහිනියේ සභාපතිතුමා සහ අධ්‍යක්ෂ ජෙනරාල්තුමා වගේ ම පාලිත විජේසිංහ, මුතුහර නිෂ්පාදක උදාන්ත ගුණතිලක කළ ඉල්ලීමකට අනුව මෙලෙස මුතුහර ළමා සමාජය ඒ රටේ ආරම්භ කිරීමේ කටයුතු සාර්ථකව ඉටු කරන්න හැකි වූ බව වජිර පවසයි. එය තමා ලැබූ භාග්‍යයක් ලෙස සලකන ඔහු මේ කාර්යය සඳහා නවසීලන්තයේ දී උදව් උපකාර කළ එක්සත් ශ්‍රී ලංකා සංගමයටත් එහි සියලු නිලධාරීන් වෙතත් තම ස්තුතිය පුද කරන්න අමතක කළේ නැහැ.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av1110233</link>
    <topic>හිනා කතා</topic>
    <author/>
    <content>හිනා කතාඑක් එළ දෙනක් සිය පැටියා සමඟ මනෝ ගේ වත්තට පැන, ඔහු වවා තිබූ එළවළු කොටුව කා, පාගා, සහමුලින් ම විනාශ කරමින් සිටියා ය. හදිසියේ වත්තට ආ මනෝ සතුන් කර තිබූ විනාශය දැක තදින් කෝප වී එළදෙන සහ පැටියා අල්ලා ගස් බැඳ, ග්‍රාමසේවක වෙත ගොස් ඒ පිළිබඳ පැමිණිලි කළේ ය.ග්‍රාම සේවක මහතා පැමිණිල්ල විභාග කිරීමට පැමිණි කල ඒ අවට පදිංචිකරුවන් රැසක් ම ග්‍රාම සේවක මහතා අසල රොක් වූහ.“කාගෙද මේ එළදෙනයි, පැටියයි?” ග්‍රාම සේවක මහතා අවට රැස්වූ අය දෙස බලා තියුණු උස් හඬකින් විමසීය. කිසිවකු ගෙන් පිළිතුරක් ලැබුණේ නැත. ග්‍රාම සේවක මහතා නැවතත් එම ප්‍රශ්නයම ඇසුවේ වඩාත් උච්ච ස්වරයකිනි.“එළදෙන කාගෙද කියන්ඩ නං මං දන්නෙ නෑ ආයුබොවන්ඩ. ඒත් පැටියා කාගෙද කියල නං මං දන්නවා.” හඩු ගැසුණු සරමක් හැඳ, උඩුකය නිරුවත්ව බුලත් විටක් හපමින් සිටි මාටින් එවර ඉදිරිපත් වෙමින් කීවේ ය.“කියනවා බලන්ඩ. පැටියා කාගෙද? ග්‍රාමසේවක උනන්දුවෙන් ඇසීය.“වෙන කාගෙද? එළදෙනගෙ මිසක්” මාටින් කීවේ ය.“තණමල්විල ඉඳලා කොළඹට ගංජා කිලෝ එකක් ගෙනාවොත් මට කොච්චර විතර හම්බ වෙයිද?”පහසුවෙන් මුදල් සෙවීමේ කෑදර සිතක් ඇති අජිත් තමා සමඟ එකම කන්තෝරුවේ සේවය කරන ජයසේකර ගෙන් ඇසී ය.“අවුරුද්දක් වත් උඔට හම්බවෙයි.” සෝපහාසි සිනහවක් නඟමින් ජයසේකර කීවේය.මනෝට හැම විටෙකම අවශ්‍ය වූයේ අන් අයට වඩා කැපී පෙනීමට ය. ඒ සඳහා කොපමණ මුදලක් හෝ වැය කිරීමට ද ඔහු මැලි නොවීය... දිනක් හේ ලොකු හෝටලයකට ගොස් අඩියක් ගැසුවේ ය. ඔහු ඇණවුම් කළේ ඉස්තරම්ම මත්පැන් වර්ගයකි. මිලෙන් අධික කට ගැස්මක් ද ඔහු ගෙන්වා ගත්තේ ය. මත්පැන් උගුරක් ගිල දමා ඔහු හෝටල් ශාලාව සිසාරා ආඩම්බර බැල්මක් හෙළා වේටර්ට අඩ ගැසීය.“තමුසෙට මේ හෝටලේ දි හම්බ වෙලා තියෙන ලොකුම ටිප් එක කීයද?” මනෝ වේටර් ගෙන් ඇසීය.“රුපියල් සීයයි සර්.” වේටර් හිස නමා ගරු සරුව පිළිතුරු දුන්නේ ය.“ආ... තියා ගන්නවා මේක...” ඔහු රුපියල් 200 ක් වේටර් වෙත දිගු කරමින් කීවේ ය.“කවුද තමුසෙට රුපියල් 100 ක ටිප් එකක් දුන්න මිනිහා...? යමක් හදිසියේ මතක් වූවාක් මෙන් මනෝ ඇසීය.“ගිය පාර ආපු වෙලාවේ සර්මනෙ දුන්නෙ...” වේටර් කීවේ ය.මහින්ද ගේ කුඩා පුතා බාල දක්ෂ පෝතකයෙකි. සෑම දිනෙකම කිසියම් යහපත් ක්‍රියාවක් ඉටු කිරීමට බාල දක්ෂයකු ලෙස ඔහුට උපදෙස් ලැබී තිබුණි.“අදට කරන්ඩ ඕනෙ යහපත් වැඩේ මං කරලා ඉවරයි. කාර්යාලයට යාම සඳහා උදේ තේ බොමින් සිටි පියා අසලට ගිය පොඩි එකා කීවේ ය.“මේ තරං උදෙන්! ඇරත් කොහේවත් නොගොහින් ඔයා කරපු යහපත් වැඩේ මොකක්ද. මහින්ද පුදුමයෙන් විමසීය.“අල්ලපු වත්තෙ මනෝ අංකල් උදේ හතේ කෝච්චිය අල්ලා ගන්ඩ ඔරලෝසුව දිහා බල බලා දුවගෙන ඇවිත් ගේට්ටුව අරිනවා. මං දැක්කා. කෝච්චියට තිබුණේ විනාඩි දහයයි. ඉතින් එයාට විනාඩි 10 කින් කෝච්චිය අල්ලා ගන්ඩ බැරි හින්දා මං අපේ ටොමිය ලිහලා මනෝ අංකල් පස්සෙ පැන්නුවා” පොඩි එකා කීවේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av1110234</link>
    <topic>මට යමක් හිතුණොත් ඒක කොහොම හරි කරනවා</topic>
    <author>තුෂාරි වික්‍රමසිංහ</author>
    <content>මට යමක් හිතුණොත් ඒක කොහොම හරි කරනවාමනීෂා නාමල්ගමවෙළෙඳ දැන්වීම් නිරූපිකාවක, වේදිකා, ටෙලි නාට්‍ය සහ සිනමා නිළියක ලෙස ඇගේ රංගන දිවිය ඈතට දිවයන්නක්. දැනට දශක එක හමාරකට ප්‍රථම කලා ලොවට පිවිසි මේ රුවැත්තිය මනීෂා ශ්‍යාමලී නාමල්ගම. මනීෂා මේ දිනවල පේ‍්‍රක්ෂකයන්ගේ කතාබහට, ආකර්ෂණයට ලක්වන චරිතාංග නිළියක් බවට පත්ව තිබෙනවා. ඇයගේ විවිධ රංගන ඇතුළත් ටෙලි නාට්‍ය කිහිපයක්ම මේ දිනවල රූපවාහිනී නාලිකා කිහිපයක් ඔස්සේම විකාශනය වෙනවා. එනිසාම ඇය තමාගේ නවතම කලා තොරතුරු පිළිබඳ හෘදයාංගම කතාබහකට මා සමඟ එක්වුණා. ‘තරුවක් සමඟ වරුවක්’ විශේෂාංග දිග හැරෙන්නේ ඒ කතාබහ වෙනුවෙන්.මේ දවස්වල මනීෂාගේ රඟපෑම් රසිකයන් අතර වඩ වඩාත් කතාබහට ලක්වෙනවා නේද?මේ දවස්වල මම රඟපාන ටෙලි නාට්‍ය කිහිපයක් විකාශය වෙනවා. ‘සිරි වාසල’ ටෙලි නාට්‍යයටත් ‘බාගෙට නෑදෑයෝ’ ටෙලි නාට්‍යයටත් මම රංගනයෙන් දායක වෙනවා. ඒ නිසා මේ දවස්වල පේ‍්‍රක්ෂකයන් මා ගැන වැඩියෙන් කතාබහ කරන බව දන්නවා. ඉදිරියේදීත් ටෙලි නාට්‍ය කීපයකටම දායක වෙන්න බලාපොරොත්තුව ඉන්නවා.ඔබ රඟපාන බොහෝ චරිත එක රාමුවකට කොටුවෙලා ද?මෙහෙමයි. මට ලැබුණු චරිත ගත්තොත් බොහොමයක් ඒවා එකිනෙකට වෙනස් චරිත කියල කියන්න පුළුවන්. කලාතුරකින් තමයි සමාන චරිතයක් ලැබුණොත් ලැබෙන්නේ.ඔබේ නිර්මාණ ජීවිතේ ආරම්භය වේදිකාව ද?පාසල් වේදිකාව. එතැනින් පසු මම ටෙලි නාට්‍ය රංගනයට පිවිසුණා. පාසල් කාලයේ මට අවුරුදු 6 ඉඳලම මම නැටුම් ගැයුම්වලට දක්ෂයි. අපේ පාසලේ තමයි ‘ගොළු හදවත’ ටෙලි නාට්‍යය රූගත කළේ. එතැනදී මට එයට දායක වෙන්නට අවස්ථාව හිමි වුණත් මගේ පවුලේ අයගේ අකැමැත්ත සහ ඒ වන විට මම සමස්ත ලංකා ක්‍රීඩා තරගවලට යොමු වී සිටි නිසා ඒ අවස්ථාව මගෙන් ගිලිහී ගියා. ඒත් උසස් පෙළින් අනතුරුව මම මෝස්තර නිරූපණ පාඨමාලාවකට යොමු වුණා. අනතුරුව ටෙලි නාට්‍ය කලාවට අවතීර්ණ වුණා. අද වෙනකොට මම ටෙලි නාට්‍ය කලාවේ හා සිනමාවේ බොහෝ දුරක් පැමිණ තිබෙනවා කියා හිතනවා.ඔබ ඔබේ රුව ගැන හුඟාක් සැලකිලිමත් වෙනවා නේද?ඇත්තටම රුව පවත්වාගෙන යන්න කියල මහා ලොකු විශේෂ දේවල් මම කරන්නෙ නැහැ. මට උපතින්ම හොඳ රූපයක් තිබුණා. මිනිසුන්ට දැක්කහම පි‍්‍රයමනාප වන දේහ ලක්ෂණ මා සතුව තිබුණා. උපතින්ම හොඳ රුවක් දෙවියන් මට දීලා තිබෙනවා. ඒ නිසා ඒ ගැන සතුටුයි. අනෙක මම විශ්වාස කරන දෙයක් තමයි අපේ හිත සතුටින් තිබෙන්න ඕන කියන දෙය. අපි ළඟ හොඳ මානුෂිය ගුණාංග තිබුණොත් අනිවාර්යයෙන්ම අපේ රූපය ලස්සන වෙනවා.ඔබේ සැමියාත් කලා ලොවේ ජනපි‍්‍රය පුද්ගලයෙක්. සරත් නාමල්ගම. ඔබ දෙපළගේ හමුවීම සිදුවුණේ කොහොම ද?අපේ විවාහ ජීවිතයට දැන් අවුරුදු නමයක්. ඔහුව මුණගැහුණේ අහම්බෙන්. කවදාවත් හිතේ හිටපු, හිතපු කෙනෙක් නෙමෙයි. අහම්බෙන් මුණ ගැහිලා සීමිත කාලයක් ඇසුරු කරලා අපි විවාහ වුණා. ඇත්තටම අද ඔහු මගේ පිටුපස ඉඳගෙන මගේ කලා ජීවිතයට අත්වැලක් වෙලා ඉන්නවා. යා යුතු හරිමඟ පෙන්වනවා. අපි දෙන්නා බොහොම හෙමින් බොහොම සංයමයෙන් සහයෝගයෙන් ජීවිතය ගෙන යනවා.ඔබ ජීවිතය ගැන හිතන්නෙ මොන විදිහට ද?මම ජීවිතය ගැන බොහොම සුබවාදීව දකින කෙනෙක්. ජීවිතේ දිහා බොහොම සාධාරණව බලමින් මගේ පසුපසින් ඉන්න අයට යුතුකම් සහ වගකීම් මට හැකි උපරීමයෙන් ඉෂ්ට සිද්ධ කරමින් තමයි මම ජීවත් වෙන්න උත්සාහ කරන්නේ.කලා ජීවිතේත් පෞද්ගලික ජීවිතේත් සමබරව පවත්වාගෙන යන්නට ඔබ සමත් වී තිබෙනවා ද?මම කවදත් ජීවිතේ පිළිවෙළට වැඩ කරපු කෙනෙක්. කලා ජීවිතේ වේවා පෞද්ගලික ජීවිතේ වේවා කාල සටහනකට අනුව මා කළ යුතු වැඩ ඉලක්කයකට කළ කෙනෙක්. ඒ ඉලක්කය පසුපස තමයි මගේ ජීවිතේ ඉදිරියට යන්නෙ. මට හිතුණොත් දෙයක් කරන්න ඕනෙ කියලා මම ඒක කොහොම හරි කරනවා. මම හරි ධෛර්යවන්තයි. කිසිම අභියෝගයකට බය නැහැ.ඒ කියන්නෙ ඔබ පරාජය වෙන්න කැමැති නැහැ කියල ද?පරාජය කියන දේත් මට හොඳට පුරුදුයි. ජය පරාජය දෙකම අපට උරුමයි. හැම තිස්සෙම ජය සතුට විතරක් අපිට ලැබෙන්නෙ නැහැ. බුදුන්ගේ අටලෝ දහම අපිට හැමදාමත් උරුමයි. මම දුක කියන දේ මේ ජීවිතේ ඕන තරම් අත් විඳලා තියෙනවා. රංගන ශිල්පීන් විදිහට අපේ මුහුණෙන් ශරීරයෙන් පෙනෙන සුන්දරත්වයට වැඩි ගැඹුරු දේවල් අපේ ජීවිත තුළ තිබෙනවා. ඒ හැම දේම අපිට ලෝකෙට කියන්න බැහැ. දුක සැප දෙකම දරාගෙන බොහොම ඉවසීමෙන් බොහොම අමාරුවෙන් ජීවිතය ඉදිරියට ගෙන යනවා.කලා ක්ෂේත්‍රයේ ඇතිවන කටකතා ගැන ඔබ මොකද හිතන්නෙ?වාසනාවකට අද මේ ක්ෂේත්‍රයේ හැදෙන කටකතා මං දන්න තරමින් මට නම් හැදිල නැහැ. මං ගැන කිසිම කටකතාවක් මට ඇහිලත් නැහැ. මම හිතන විදිහට යමක් නිවැරැදිව පිළිවෙළට කරන මිනිස්සුන්ට තමයි මොනව හරි කට කතාවක් ගොතන්න උත්සාහ කරන්නෙ. මම නම් කටකතා ගැන එච්චර හිතන්නෙත් නැහැ. දුක් වෙන්නෙත් නැහැ.ඔබේ අනාගත බලාපොරොත්තු මොනවා ද?මගේ හිතේ කාලෙක පටන් තියෙන දෙයක් තමයි මගේ ජීවිත කතාව ලියන්න ඕන කියන දේ. මොකද අපේ ජීවිතවලින් අද කාලේ කාන්තාවන්ට, දැරියන්ට යමක් ගන්න පුළුවන් කියලා හිතෙනවා. ජීවිතේ තේරුම් ගන්න, ආදර්ශවත් වෙන්න ඔවුන්ට ඒ ඔස්සේ යමක් පෙන්වා දෙන්න පුළුවන් කියා හිතනවා. ඒ නිසා මම මගේ ජීවිත කතාව ලියන්න බලාපොරොත්තු වෙනවා.තුෂාරි වික්‍රමසිංහඡායාරූපය -ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av1110235</link>
    <topic>රසිකයිනි, අහුවෙන්න එපා මගේ නමට ෆේස් බුක් නැහැ</topic>
    <author>වසන්ත ජයසිංහආරච්චි</author>
    <content>රසිකයිනි, අහුවෙන්න එපා මගේ නමට ෆේස් බුක් නැහැවිශ්වනාත් කොඩිකාරමෑත භාගයේ රංගනයට එක්වූ නවක නළුවන් අතර විශ්වනාත් කොඩිකාර බොහෝ දෙනා දැන හඳුනාගත්තේ ‘පබළු’ ටෙලි නාට්‍යයේ හසරැල්ගේ චරිතයෙන්. විශ්ව මේ දිනවල ‘අමා’ ටෙලි නාට්‍යයෙන් ද ඔබට මුණගැහෙනවා. ප්‍රවීණ චිත්‍රපට අධ්‍යක්ෂ පද්මසිරි කොඩිකාරගේ පුතණුවන් වන විශ්වනාත් කොඩිකාර පසුගිය දවසක ‘රසඳුන’ හා කළ සංලාපයයි මේ.විශ්වනාත් කොඩිකාර කියන්නෙ කවුද?මේ සමාජයේ සාමාන්‍ය විදිහට ජීවත්වෙන සාමාන්‍ය තරුණයෙක් පමණයි.විශ්වනාත්ට කලාවට එන්න මඟ විවර වෙන්නේ පියා කලාව තුළ ඉන්න නිසා ද?ඔව් ක්ෂේත්‍රයට එන්න මගේ තාත්තගේ බලපෑම මට ලැබුණා. ඔහුගෙන් ලැබුණු පන්නරය මට බලපෑවා. මහේන්ද්‍ර පෙරේරා යටතේ අවුරුදු දෙකහමාරක් මම රංගනය ඉගෙන ගත්තා.මම හිතන්නේ ඔබ කලාවට පය ගහන්නේ සිනමාවෙන්?පැහැදිලිවම. ‘සදාදර ජෝති’ චිත්‍රපටයෙන් මම රංගනයට එන්නේ. ඒත් ඊට කලින් 1993 දී ‘නොහඬන් ළඳුනේ’ චිත්‍රපටයේ රංජන් රාමනායක ගේ ළමා කාලය රඟපාන්න අවස්ථාව මට ලැබුණා. ඊට පසුව 2009 මුල් කාලයේ ‘බෝම්බ හා රෝස’ සිනමාපටයටත් එක්වුණා. 2010 දී ‘පබළු’ ටෙලි නාට්‍යයෙන් මා පුංචි තිරයට ආවා.දැන් ඔබ හිතනවද ඔබ බොහෝ දෙනෙක් දන්නා හඳුනන ජනපි‍්‍රය චරිතයක් කියලා.කොහෙත්ම මම එහෙම හිතන්නෙ නැහැ. මොකද මම ජනපි‍්‍රය නැහැ. මාව කිහිප දෙනෙක් දන්නවා ඇති. ඒ ඇරෙන්න මම ඔය ගැන වැඩිය හිතන්නෙ නැහැ.ක්ෂේත්‍රයට එන්න නම් රංගනය පිළිබඳ අවබෝධයක් තිබිය යුතුයි කියලා ඔබ විශ්වාස කරනව ද?මම විශ්වාස කරනවා පුළුල් අවබෝධයක් තිබිය යුතුයි කියලා. මොකද හරි දේ කරන්න බැරි නම් අද මේ තුළ රැඳෙන්න බැහැ. දැනුමක් නැතුව හරියට දෙයක් කරන්න බැහැ කියලයි මම හිතන්නේ.හැබැයි ඔබට කරන්න වුණේ සීනි බෝල චරිත කියලා කෙනෙක් කියනවානම්.කොහොමද චරිතයක් එහෙම වර්ග කරන්නෙ? සීනි බෝල ද නැති ද කියලා කියන්නෙ මොන පදනමින් ද? මොකද අපි දන්නවා අපි චරිතයක් කරන්න ගියාම ඒ විඳින දුක. මොන දේ කරන්නත් ඒ චරිතය හඳුනගන්න ඕන. ඒක හදාරන්න ඕන. සීනි බෝල හදන්න වුණත් ඒක දැන ගෙන කරන්න ඕනනේ.හොඳයි ඔබට ලැබෙන ඕනෑම චරිතයක් කළ හැකියි කියන තැන ද ඔබ ඉන්නෙ.අනිවාර්යයෙන්ම රංගන ශිල්පියෙක් වුණාම තමන්ට ලැබෙන ඕනෑම චරිතයක් කරන්න පුළුවන් වෙන්න ඕන. මගේ ගුරුවරයා මහේන්ද්‍ර පෙරේරා පවා කියලා තියෙන්නේ රංගන ශිල්පියෙක් විදිහට ඒ අභියෝගය භාරගන්න පුළුවන් මට්ටමට තමන් සිටිය යුතුයි කියලයි.ඒ කියන්නෙ රංගනයෙදි ඔබට සීමා මායිම් නැහැ.මෙහෙමයි තමන්ට එය ගැළපෙනවද කියලා බලන්න ඕන. ඊට පස්සෙ ඒ දේ මම කරනවා.රංගන ශිල්පියෙක් නොවුණානම් අද ඔබ කවුරු වේවි ද?එහෙමනම් මම ගුවන් හමුදා නිලධාරියකු විදිහට ඉඳියි. මොකද මම පාසලේ අවුරුදු අටක්ම කැඩෙට් නිලධාරියකු විදිහට කටයුතු කළා. ඒ නිසා ගුවන් හමුදාවට එකතුවීමේ කැමැත්ත මට තිබුණේ. නමුත් කලාවට ප්‍රවිෂ්ට වීමත් සමඟ ඒ සිහිනය සිහිනයක්ව වුණා කියලයි මට හිතෙන්නෙ.මින් ඉදිරියට ඔබේ වෘත්තිය රංගනය පමණක් කියල ද ඔබ කියන්නෙ.කලාව තුළ දිගු ගමනක් යන්න මගේ බලාපොරොත්තුවක් තියෙනවා. ඒ නිසා ඒ තුළ වෘත්තිය පැවැත්මක් මට තියෙයි.කවදා හෝ දවසක පේ‍්‍රක්ෂකයින්ගේ ඈත්වෙලා ඔවුන්ගෙන් ලැබෙන තීරණයක් එක්ක මම යන ගමන නවතීවි.පසුගිය කාලයේ ඔබ ගැන විවිධ පුවත් අන්තර්ජාලය ඔස්සේ දකින්න ලැබුණා.කටකතා හැදෙන එක හෝ ප්‍රවෘත්ති මවන එක මම එතරම් ගණන් ගන්නේ නැහැ.අපි හරියට ඉන්නවානම් එච්චරයි. කොහොමත් ඵල ඇති රුකට ගල් ගහනඑක ස්වභාවයක්නේ. ඒ නිසා ඒ ගැන මම එතරම් හිතන කෙනෙක් නෙමෙයි.එතකොට ඔබට ෆේස් බුක් එකවුන්ට් කීයක් තියෙනව ද?ඒ දේ මම කියන්නම ඕන. මොකද මගේ කිසිම ෆේස් බුක් ප්‍රොපයිල් එකක් නැහැ අන්තර්ජාලයේ. මීට මාස අටකට කලින් පමණ මගේ ප්‍රොෆයිල් එකක් තිබුණා. නමුත් ජීවිතේට මම චැට් කරලා නැහැ. ඒත් අද වෙනකොට මගේ ප්‍රොෆයිල් අටක් පමණ තියෙනවා මගේ නමින්. ඒත් හැමෝටම මම කියන්න ඕන රැවටෙන්න අහුවෙන්න එපා ඒ මම නෙමෙයි. විශ්ව කොඩිකාරට ෆේස් බුක් එකවුන්ට් එකක් නැහැ.අවසන් වශයෙන් අද ඔබ මේ ඉන්න තැන ගැන කතා කළොත්?මට නිහතමානි සතුටක් තියෙනවා.වසන්ත ජයසිංහආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av1110237</link>
    <topic>රුසියාවේ ප්‍රසංගයක් පැවැත්වූ පළමු ශ්‍රී ලාංකේය ගායක යුවළ අපි</topic>
    <author>හේමාලි විජේරත්න</author>
    <content>රුසියාවේ ප්‍රසංගයක් පැවැත්වූ පළමු ශ්‍රී ලාංකේය ගායක යුවළ අපිසනත් - මල්කාන්තිඑළඹෙන රාත්‍රිය සුන්දර ය. ඒ සුන්දරත්වය අත්විඳින්නට දුරු කතර නොබලා බොහෝ පිරිස් ඇදි එන්නට වූහ. සමහරුන් පැමිණියේ කිලෝමීටර් හත්සිය අටසිය තරම් දුරක් ගෙවාගෙනය. එහෙත් ඒ කිසිදු මුහුණක විඩාබර ගතියක් දක්නට නොලැබිණ. හැම දෙනකුගේම මුහුණේ පිපුණේ ප්‍රබෝධවත් සිනාවකි. මේ හැමදෙනෙක්ම එක්රොක් වූයේ රුසියාවේ සුප්‍රකට ලුමුම්බා සරසවියේ එක්තරා ශාලාවක් වෙතය.මේ වන විට අපේ සංගීත ක්ෂේත්‍රයේ ප්‍රවීණතම ගායක ගායිකා යුවළක් ලුමුම්බා සරසවියේ ශාලාවට පිවිස මේ පිරිස පිනවන්නට සූදානමින් සිටියහ. ඔවුන් දෙපළ මහාචාර්ය සංගීත් නිපුන් සනත් නන්දසිරි සහ මල්කාන්ති නන්දසිරිය.පසුගියදා රුසියාවේ පැවැති ‘සීත රෑ වසන්තේ’ සංගීත ප්‍රසංගය නිමකර දිවයිනට පැමිණි සනත් - මල්කාන්ති යුවළ මෙවර අප හා එක්වූයේ සිය රුසියානු සංචාරයේ අත්දැකීම් බෙදාහදා ගන්නයි.“රුසියාව කියන්නේ සාමාන්‍යයෙන් සංගීත ප්‍රසංග නිතර පවත්වන රටක් නොවෙයි. මේ ප්‍රසංග සංවිධායකයින් පැවසුවේ සංගීත ප්‍රසංගයක් පවත්වන්න රුසියාවට ආපු පළමු ශ්‍රී ලාංකේය ගායක ගායිකා යුවළ අපි දෙන්නා කියලයි. අපි දෙන්නත් රුසියාවට ගිය පළමු අවස්ථාව මේක තමයි. රුසියාව කියන්නේ ඓතිහාසික වටිනාකමකින් යුත් රටක්. මේ රටට ඇතුළු වෙනකොටම දැනෙනවා මේක කොයිතරම් ප්‍රතාපවත් රටක් ද කියලා. අපි දන්න විදියට රුසියාව කියන්නේ ඉතාම බලවත් රටක්.අලුත් ලෝකෙට ගැළපෙන විදියට ඔවුන් ඔවුන්ගේ සමාජය නවීකරණය කරගෙන තිබෙනවා. හැබැයි රුසියාවේදී මම දැක්ක අනෙක් සුවිශේෂීම දේ තමයි කොයිතරම් දියුණුවක් ඔවුන් ළඟාකර ගත්තත් ඔවුන්ගේ පෞරාණික ඓතිහාසික දේ කිසිම ආකාරයකින් විනාශ කරගෙන නැහැ. රුසියානු ජනතාව කියන්නේ රට දියුණු කළාට පැරැණි රුසියාව මිනිස්සුන්ට පේන්න තියෙන්න ඕන කියලයි.ශ්‍රී ලංකාවෙන් ගිහින් රුසියාවේ ප්‍රසංගයක් පවත්වපු පළමු දෙන්නා අපි කියල තමයි මේ ප්‍රසංගයේ සංවිධායකවරු අපට කිව්වේ.මේ ප්‍රසංගය රුසියාවේ ලෝක ප්‍රකට ලුමුම්බා විශ්ව විද්‍යාල භූමියේ පිහිටි ශාලාවක පැවැත්වීම තවත් වටිනාකමක් එක්කළා. ලංකාවෙන් ගිහින් රුසියාවේ පදිංචි වෙලා ඉන්න බොහෝ ශ්‍රී ලාංකිකයන් වැඩි දෙනෙක් ඉන්නේ ශාන්ත පීටර්ස්බර්ග් නුවර. අපි හිටපු මොස්කව් නගරයේ ඉඳලා කිලෝමීටර් 900 ක් දුරින් තමයි ශාන්ත පීටර්ස්බර්ග් පිහිටලා තිබෙන්නේ. අපේ රටින් ගිහින් රුසියාවේ අධ්‍යාපනය ලබන ශිෂ්‍ය ශිෂ්‍යාවන් රැසක් පදිංචි වෙලා ඉන්නේ මේ නගරයේය. අපේ ‘සීත රෑ වසන්තේ’ ප්‍රසංගය වෙනුවෙන් මේ පිරිස කිලෝ මීටර් 900 ක් දුර ගෙවාගෙන බස් තුනකින් මොස්කව් නගරයට ඇවිත් හිටියා. මේ ප්‍රසංගයේ සුවිශේෂීත්වය වෙන්නේ නොමිලයේ හැම දෙනාටම ප්‍රසංගය බැලීමට අවස්ථාව සැලසීමය. කොටින්ම කිවුවොත් පීටර්ස්බර්ග් නගරයේ ඉඳන් මොස්කව් වලට එන්න බස් තුනක් යොදවල තිබුණෙත් මේ ප්‍රසංග සංවිධායකයින්.”සනත් - මල්කාන්ති යුවළ අත්දැකීම් විස්තර කරනවා. ලුමුම්බා සරසවියේ ශාලාව පිරෙන්නම සෙනඟ. හැම දෙනෙක්ම බලාගෙන හිටියේ කලකින් තම උපන් දේශයේ ආදරණීය ගායක ගායිකා යුවළගේ හඬ අවදි වන තුරු. මේ සෙනඟ ගොඩ මැද්දේ රුසියානුවොත් රැසක් ඉඳලා තිබෙනවා. භාෂාව කෙසේ වෙතත් සංගීතය විශ්ව භාෂාවක් බැවින් අපේ සිංහල ගීත ඔවුනුත් අපූරුවට රස වින්දා කියලයි සනත් - මල්කාන්ති යුවළ කිව්වේ.‘සීත රෑ වසන්තේ’ ප්‍රසංගයට අපි ගීත 32 ක් ගායනා කළා. හවස 7.00 විතර වෙනකොට අපි ප්‍රසංගය පටන් ගත්තා. දුර බැහැර සිට පැමිණි අයට රෑ බෝ වීමට කලින් යාමට අපි ප්‍රසංගය කෙටි කරන්න උත්සාහ කළත් ඔවුන් හැම දෙනාගේම ඉල්ලීම වුණේ එළිවෙනකම්හරි ඉන්නම් ගීත ගායනා කරන්න කියන එකයි. මේ ප්‍රසංගය සංවිධානය කළේ එරට ප්‍රමුඛ පෙළේ ව්‍යාපාරිකයන් කිහිප දෙනෙක්. අපේ ගෙදරටම ඇවිත් අපට ආරාධනා කළේ සමන් ජයමහය. ඔහුත් එක්ක දිනේෂ් සමරතුංග ඇතුළු ව්‍යාපාරිකයන් කිහිප දෙනෙක්ම මේකට සම්බන්ධ වෙලා හිටියා.ඔවුන් ඉතාම ඉහළින් අපට ආගන්තුක සත්කාර කළා. අපේ දුක සැප බලන්න, අපට උදව් කරන්න උදාර පටබැඳි, කවින්ද උනන්තැන්න, දේශිකා ඒකනායක, චානක ප්‍රනාන්දු, සෙවෙත්ලතා පලකොනාව, ඉමිතිසාන් මොහමඩ්, චරිත් විජේසිංහ, ඇතුළු පිරිසත් මෙහිදී අප්‍රමාණව වෙහෙස වුණා.ඒත් එක්කම මේ මොහොතේ මතක් කරන්න ඕන අපේ ප්‍රසංගයට සංගීතය සපයන්න ඉන්ද්‍රජිත් මිරිහාන, රන්ජිත් එදිරිසිංහ සහ නිහාල් පෙරේරා අපිත් එක්ක සම්බන්ධ වුණා. ඉන්ද්‍රජිත් තමයි ප්‍රසංගයේ සියලු වගකීම් ගැන සොයලා බැලුවේ.අපි දින 08 ක් රුසියාවේ රැඳී සිටියා. මේ රට නැරැඹීමේ ආසාව තදබල ලෙස තිබුණත් කාලසීමාව අඩු නිසා අතිශය වැදගත් ස්ථාන විතරයි නරඹන්න පුළුවන් වුණේ. රුසියාව කියන්නේ පුදුම තරමේ සම්පත් ප්‍රමාණයක් තිබෙන රටක්. තෙල් තිබෙනවා, කිරි තිබෙනවා, රත්තරන්, ලී වර්ග, මස් මේ ආදි වූ නොයෙක් සම්පත් ඔවුන්ට තිබෙනවා. ඒ අතරින් සුවිශේෂීම දේ වෙන්නේ වතුරයි. ලෝකයේ තිබෙන පිරිසුදුම වතුර තිබෙන්නේ රුසියාවේ. මහ පොළොව හාරල ලබා ගන්න වතුර ඔවුන් කෙළින්ම පුරවන්නේ බෝතල්වලට. ඒ තරමට ඒ වතුර පිරිසුදුයි කියලා ඔවුන්ට විශ්වාසයි.මේ අතර අපි දෙන්නට යන්න පුළුවන් වුණා රුසියාවේ සුප්‍රසිද්ධ ක්‍රෙම්ලින් චතුරස්‍රය නරඹන්න (Cremlin) මේ චතුරස්‍රයේ ඉන්න නොනිදන සොල්දාදුවන් නරඹන්න දහස් ගණන් සෙනඟ ඇදීගෙන එනවා. රුසියාව ආරක්ෂා කරගැනීම සඳහා සොල්දාදුවන් නොනිදා සිටියා ය යන්න පෙන්නුම් කරන්න තමයි ඔවුන් මේ ක්‍රමය හදලා තිබෙන්නේ. ක්‍රෙම්ලින් චතුරස්‍රයේ හිටගෙන ඉන්න මේ සොල්දාදුවන් දෙන්නා කොයිම මොහොතකවත් ඇහිපිල්ලම් ගහන්නේ නෑ. හරියටම පැයක් සොල්දාදුවෝ දෙන්නෙක් මෙහෙම ඉන්නවා. ඊළඟ පැයට තව දෙන්නෙක් මාරු වෙනවා. ඒ මාරුවීමත් බලන් ඉන්න අපූරුයි. ඇහි පිල්ලමක් ගහන තත්පරයට ඔවුන් මාරු වෙනවා. කිසි කෙනකුට හොයාගන්න බෑ මේ ආවේ වෙන දෙන්නෙක් කියලා. ඉස්සරලා හිටපු දෙන්න වගේමයි මේ දෙන්නත්.ඒ වගේම මොස්කව් නුවර පුරා එක වගේ නිර්මාණය වුණු දේවස්ථාන 6 ක් දකින්න ලැබුණා. අවසාන දවස් දෙක තුන අපිට ගත කරන්න ලැබුණේ මොස්කව් නගරයෙන් කිලෝමීටර් 70 ක් පමණ දුර ගමක පිහිටි සුඛෝපභෝගී නිවෙසක. ඒකත් එක්තරා ආකාරයක අලුත් අත්දැකීමක් වුණා.‘සීත රෑ වසන්තේ’ ප්‍රසංගය ඉවර වෙලා මම කරපු එකම ඉල්ලීම වුණේ අපේ අනෙක් ශ්‍රී ලාංකික ගායක ගායිකාවන්ටත් රුසියාවට පැමිණ ගීත ප්‍රසංග පැවැත්වීමේ දොරටු හැර දෙන ලෙසයි.මේ ප්‍රසංගයේදී මම ගායනා කළ ‘මගේ රටට දළදා හිමි සරණයි’ ගීතය වෙනුවෙන් රුසියාවේ වෙසෙන ශ්‍රී ලාංකිකයන් විසින් අලංකාර නර්තනයකුත් නිර්මාණය කර තිබුණා. මුළු ප්‍රසංගයේම නිවේදන කටයුතු කළේ උදාර වික්‍රමනායක සහ සුරේනියා සිවපාලන් විසිනුයි. සුරේනියාට හොඳට ගීත ගායනා කිරීමේ හැකියාවත් තිබුණා. ඇය යාපනේ උපන් දෙමළ ජාතික තරුණියක්.මේ අපි කරපු 36 වැනි විදේශ සංචාරය. ඉතාම සාර්ථක සංගීත ප්‍රසංගයක් පවත්වලා අපි ලංකාවට පැමිණියා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av1110238</link>
    <topic>2010 හොඳම ටෙලි නාට්‍ය නිළියක් නැද්ද?</topic>
    <author>තුෂාරි වික්‍රමසිංහ</author>
    <content>2010 හොඳම ටෙලි නාට්‍ය නිළියක් නැද්ද?‘සිග්නීස් (OCIC – UNDA) අන්තර්ජාතික සංවිධානයේ ශ්‍රී ලංකා ශාඛාව 35 වැනි වරට පවත්වන ලද‘සිග්නීස් උත්තමාචාර උලෙළ’ පසුගිය 14 වැනිදා බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී උත්කර්ෂවත් අන්දමින් පවත්වනු ලැබුවා. එහිදී හොඳම නිළිය (ටෙලි නාට්‍ය) සඳහා වන සම්මානය මෙවර පිරි නොනැමීම පිළිබඳ රංගන ශිල්පිනියන් කීපදෙනකුගෙන් අදහස් විමසීමක් සිදු කිරීමට අප අදහස් කළා. මේ ඒ පිළිබඳ ඔවුන් දැක්වූ අදහස්.චාන්දනී සෙනවිරත්නමෙවර සිග්නීස් (OCIC) සම්මාන උලෙළේ සම්මාන ප්‍රදානය කළ සහ ඇතැම් සම්මාන නොදීමට ලබාදුන් විනිශ්චයන් පිළිබඳ අපිට ලොකු අපැහැදිලි බවක් තිබෙනවා. ජූරිය විසින් ගත්තු ඇතැම් තීන්දු තීරණ ගැන ප්‍රේක්ෂකාගාරයේ හිටපු බොහෝ අයට තේරුම් ගැනීමට අපහසු වුණා. පොදුවේ ගත්තහම ඔවුන් කුමන මිම්මකින්, ප්‍රමිතියකින් මේ තීරණ දුන්නා ද කියන එක තරමක් අපහැදිලියි.ඇත්තටම සම්මාන කියන ඒවා කෙනෙකුගේ හිත හදන්න දිය යුතුයි කියන මතයේ මම නැහැ. හොඳම නිළියට සම්මානය මෙවර නොදුන්නයි කියලා අපි අධෛර්යවත් විය යුතු නැහැ. මෙය ඉතාම පුංචි සංසිද්ධියක් පමණයි. එය කාලයත් සමඟ වියැකිලා යනවා. ඒ වගේම ලබන වසරේත් ඉදිරියටත් සම්මාන උලෙළ පැවැත්වෙනවා. ඒ නිසා සම්මානයක් නැතිවුණා කියලා පසුතැවෙන්න කිසිදු හේතුවක් නැහැ කියලයි මම හිතන්නේ.මාධනී මල්වත්තගේමට හිතෙන විදිහට මෙවර සිග්නීස් සම්මාන උලෙළේ දී හොඳම ටෙලිනාට්‍ය නිළිය සඳහා සම්මානයක් ලබා නොදීමෙන් එහි විනිශ්චය සිදුකළ මණ්ඩලය බරපතළ විදිහට රංගන ශිල්පිනියන් විදිහට අපිට ඉඟිකිරීමක් කළා අපේ රටේ ටෙලිනාට්‍ය කලාව ප්‍රමිතියක් ඇතුව ප්‍රතිපත්තියක් ඇතිව නිර්මාණය වෙන්න ඕනෙ කියන කාරණය ගැන. ඇත්තටම හොඳ දක්ෂ රංගන ශිල්පිනියන් නැතිව නෙමෙයි. අපිට ඉතාම දක්ෂ රංගන ශිල්පිනියන් පිරිසක් ඉන්නවා. නමුත් රංගනය කියන්නේ රූප රාමුවක පෙනී සිටීම නොවෙයි.රංගනය කියන දේ හැදෑරිය යුතු අවබෝධයෙන් කළ යුතු දෙයක්. කොටින්ම කියනවා නම් විද්‍යාත්මකව හැදෑරිය යුතු දෙයක්. නිළිය කියන්නේ නළියනවා කියන දෙය නෙවෙයි. අද වෙන කොට ටෙලිනාට්‍ය කලාවට නළියන කට්ටිය ඇවිත් ඉන්න නිසා පුදුම විදිහට ටෙලිනාට්‍ය කලාව පිරිහීමකට පත්වෙලා තිබෙනවා. ඇත්තටම මට පෙනෙන විදිහට ජූරි සභාව හොඳම නිළිය සඳහා සම්මානයක් නොදීමට තීරණය කරන්න ඇත්තේ මීට වඩා අපේ ටෙලිනාට්‍ය කලාව ඉදිරියට යා යුතුයි කියන මතයේ ඔවුන් සිටින නිසා විය හැකියි. ඇත්තටම මේ කාරණාව පෞද්ගලිකව ගත්තහම මටත් බලපානවා. අපි මීට වඩා නිර්මාණාත්මකව නිර්මාණයට දායක වෙන්න ඕන.නයනා කුමාරිමෙහෙමයි. අපේ රටේ සම්මාන උලෙළ කීපයක්ම තිබෙනවා. මේවා ගැන පොදුවේ කතා කළොත් වැඩි වශයෙන්ම බොහොමයක් සම්මාන උලෙළවල ලබා දෙන සම්මානවල ප්‍රමිතියක් දකින්නට නැහැ. ඒ නිසා හුඟාක් සම්මාන උලෙළවලට අපිට නම් යන්න හිතෙන්නෙත් නැහැ. ඇත්තටම සම්මාන උලෙළවල් වැඩි වශයෙන් රටක පවත්වන්න ඕනෙ. ඒත් ඒ තුළ යම් ප්‍රමිතියකට අනුව හොඳ දේ අගය කරමින් විනිවිදභාවයකින් යුතුව සම්මාන ලබාදීම කළ යුතුයි. එහෙම කළොත් ඒ සම්මාන උලෙළ වටිනවා.නැතිනම් පවත්වන සම්මාන උලෙළවල ප්‍රමිතියක් නැතිවුණාම සම්මාන දෙන එකෙත් ප්‍රමිතියක් නැතිව යනවා. ඒ වගේ මෙහි තව පැත්තක් මම දකිනවා. ඒ තමයි සම්මාන උලෙළක් පවත්වල සියයට සීයක්ම සතුටු කරන්න අමාරුයි. මම දකින විදියට සම්මාන උළෙලක ප්‍රධානම අංගය තමයි හොඳම නළුවා සහ හොඳම නිළියට සම්මාන ලබාදීම. මෙවර සිග්නීස් සම්මාන උලෙළේ හොඳම ටෙලිනාට්‍ය නිළියට හිමි සම්මානයක් නැහැයි කියන දේ පිළිගන්න අමාරුයි.අදාළ වසරේ සම්මාන උලෙළ සඳහා ඉදිරිපත් වුණු ටෙලිනාට්‍ය අතුරින් හොඳම නිළියක් තේරන්න තිබුණා. හොඳම නිළිය වුණා කියලා ඇය ටෙලිනාට්‍ය ක්‍ෂේත්‍රයේවත් ලංකාවේවත් හොඳම නිළිය බවට පත්වන්නේ නැහැ. හැම වසරකම හොඳම නිළියක් තේරී පත්වන නිසා. කොහොම හරි මෙවර ජූරි සභාවේ විනිශ්චයට හොඳම නිළියක් තෝරාගන්නට නොහැකි වෙන්නට ඇති. ඒත් මම නම් හිතන්නේ ඕනෑම සම්මාන උලෙළකට ආලෝකයක් එක් වන්නේ හොඳම නළුවාගෙන් සහ නිළියගෙන් කියලයි. හොඳම නිළියක් නොමැතිවීම අඩුවක් ලෙසයි මෙතැනදී මම දකින්නේ.ඕෂධී හේවාමද්දුමගේරංගන ක්‍ෂේත්‍රයේ නියැලී සිටින රංගන ශිල්පී ශිල්පිනියන් විදිහට අපිට සම්මානයක් ලැබෙනවා නම් යම් ඇගයීමකට ලක්වෙනවා නම් ඒක ලොකු සතුටක්. ඒත් අපේ රටේ සම්මාන උලෙළවල සම්මාන ලබාදීමේ මිනුම්දඬු ගැන සියයට සීයක් තෘප්තිමත් වෙන්න බැහැ. බොහෝ වෙලාවට සියයට විස්සක් සාධාරණ වෙලා සියයට අසූවක් අසාධාරණ වෙන සම්මාන උලෙළ වගේම සියයට අසූවක් සාධාරණ වෙලා සියයට විස්සක් අසාධාරණ තීන්දු තීරණ දෙන සම්මාන උලෙළ අපේ රටේ ඕනෑතරම් තියෙනවා.නමුත් මෙතැනදී මම දකින දේ තමයි අපේ රටේ විනිශ්චය මණ්ඩලයක් ගත්තහම බොහෝවිට අධ්‍යාපනය අතින් ඉහළම තලයේ ඉන්න ආචාර්ය මහාචාර්යවරු තමයි ඒවායේ පෙනී සිටින්නේ. ඇත්තටම රංගනය ගැන විමසන ජූරි සභාවක ඉන්න ඕන රංගනය ගැන උසස් දැනුමක්, ප්‍රවීණත්වයක් තිබෙන, එය හදාරා තිබෙන අය. නැතිව සමාජ විද්‍යාව, ආර්ථික විද්‍යාව උපාධි හිමි ආචාර්ය මහාචාර්යවරු නෙවෙයි. මේවගේ සම්මාන උලෙළවල්වලදී විශේෂයෙන්ම රංගනය ගැන සම්මාන දෙන විට ප්‍රවීණ චිත්‍රපට අධ්‍යක්ෂවරුන්, නිර්මාණකරුවන්, ජූරි සභාවට යොදාගන්න පුළුවන් නම් එය ඉතාම වටිනවා.එවිට ඉතාම විනිවිද භාවයකින් යුතුව සම්මාන ලබාදෙන්න පුළුවන්. මට හිතෙන විදිහට පොදුවේ ගත්තහම අපේ රටේ ජූරිය කියන දේ තුළ යම් සංශෝධනයක් විය යුතුව ඇතැයි කියලා මම හිතනවා. ඇත්තටම මේ විදියට අදහස් ප්‍රකාශ කරලා ජීවිතේ කිසිම දවසක මට සම්මානයක් නොලැබෙන්න පුළුවන්. ඒත් අපි ජනතාව අතර ජනප්‍රියයි. ඔවුන්ගෙන් මඟතොටේදී ලැබෙන ප්‍රතිචාර සම්මානයකට වැඩිය අපිට වටිනවා කියන තැනයි මම ඉන්නේ. ඒ නිසා සම්මාන නොලැබුණා කියලා අපිට සම්මානයක් නිර්දේශ නොවුණා කියලා දුකක් මගේ හිතේ නම් නැහැ.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av1110239</link>
    <topic>පුවත්</topic>
    <author/>
    <content>පුවත්ප්‍රවීණ ලේඛක නිව්ටන් ගුණසේකර ලියූ ‘අහසයි නුඹ මට’ නවකතාවේ නවතම මුද්‍රණය දොරට වැඩීමේ උත්සවය පසුගියදා කොළඹ මරදානේ දයාවංශ ජයකොඩි සහ සමාගමයේ පොත් ප්‍රදර්ශනාගාරයේ දී පැවැත්විණි. එහිදී මේ නවකතාව එහි ප්‍රකාශක දයාවංශ ජයකොඩි මහතා නිව්ටන් ගුණසේකරට පිළිගැන්වූ අයුරු ඡායාරූපයෙන් දැක්වේ.මධ්‍යම පරිසර අධිකාරියේ පිළිසරු ජාතික ඝන අපද්‍රව්‍ය කළමනාකරණ ව්‍යාපෘතියේ අනුග්‍රහයෙන් පැවැත්වෙන ජයරත්න වික්‍රමසිංහගේ ‘පරිසර හරසර’ ඒකපුද්ගල පාරිසරික කාටූන් චිත්‍ර දැක්ම මේ මස 27 වැනි දින පෙ.ව. 9.30ට කොළඹ මහජන පුස්තකාල ප්‍රදර්ශන ශාලාවේ දී පැවැත්වෙයි.සිනමා නිළි රැජිනිය සහ ගීත කෝකිලාවිය වූ රුක්මණි දේවි මියගොස් මෙම 28 වනදාට 33 වසරක් සපිරේ.ඇගේ ආත්මයට මොක්සුව පතා එදින උදේ 9.00 ට දිව්‍ය පූජාවක් පැවැත්වීමට රුක්මණි දේවි අනුස්මරණ සංගමය කටයුතු යොදා ඇත.මොරටුව රාවතාවත්තේ සුරතාවියන්ගේ රාජේශ්වරි දේවස්ථානයේදී, විල්ලෝරවත්ත චාර්ල්ස් බ්‍රෝමියෝ මුනිඳුන්ගේ දේවස්ථානයේ මීසම්පති ටෝනි පින්ටෝ ගරු පියතුමා දිව්‍ය පූජාව පවත්වයි.මහරගම සෙත්සද යෝග නිකේතනය නොමිලේ ඉදිරිපත් කරන යෝග භාවනා වැඩමුළු දෙකක් මේ මස 29 වැනි දා මාලඹේදී ද, 30 වැනිදා මහනුවර ගුඩ්ෂෙඩ් තැපැල් සංකීර්ණ ශාලාවේදී ද පැවැත්වෙයි.මෙම වැඩමුළුවේ ප්‍රධාන දේශනා හා ප්‍රායෝගික ක්‍රියාකාරකම් මෙහෙයවනු ලබන්නේ ප්‍රවීණ යෝග උපදේශක මෝහන හා මනෝ චිකිත්සක චාමින් වර්ණකුල මහතා විසිනි.වැඩි විස්තර 0112736262 , 0778580771හෝ 0812350606 යන දුරකතන අංකවලින් ලබාගත හැකිය.සංගීත නිපුන් හා වාද්‍ය නිපුන් උපාධි දෙකම ලැබූ එකම ශ්‍රී ලාංකේය සංගීතවේදියා වන සිසිර කාලිංග රත්නායකගේ ’හිරු නැෙඟන වසන්තේ’ ඒක පුද්ගල ගී ප්‍රසංගය මෙම 30 වැනි දින පස්වරු 4.00ට කොළඹ ලුම්බිණි රඟහලේ දී පැවැත්වෙයි.රියර් අද්මිරාල් සරත් වීරසේකරගේ ‘ගාමනි’ චිත්‍රපටය ඊ.ඒ.පී. ප්‍රදර්ශන මණ්ඩලයේ සිනමාහල්වල වාර්තාගත ආදායමක් උපයා ඇත. ඒ දින 38ක් තුළ ලක්ෂ 643ක ආදායමක් ඉපැයීමයි. පස්වැනි සතියේ දින හත තුළ පමණක් ලක්ෂ 100කට වැඩි ආදායමක් ද උපයා ඇති බව ඊ.ඒ.පී. ප්‍රදර්ශන මණ්ඩලය කියයි.ප්‍රසන්න සී.විතානගේ ඉදිරිපත් කරන ඡායාරූප ප්‍රදර්ශනය මේ මස 27 දා සිට 30 දක්වා මහනුවර කැන්ඩි සිටි සෙන්ටර් හී පැවැත්වෙයි.කන්ද උඩරට සොබාදහමේ අසිරිය යනුවෙන් මෙය නම්කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102310</link>
    <topic>ආදරණීය ඩේසි අක්කා වෙතටයි!</topic>
    <author/>
    <content>ආදරණීය ඩේසි අක්කා වෙතටයි!ඔබ අපෙන් සදහටම සමුගෙන අවුරුදු තිස්තුනක් ගෙවී ගොස් තිබෙනවා. ඔබ අපෙන් භෞතිකව වෙන්ව ගියේ 1978 දී. ඒ අවුරුද්දේ දරුණු සුළි සුළඟක් රටේ ඇතිවුණා. කිඹුලපිටියේ ගුවන් අනතුර සිදුවුණෙත් ඒ වසරේදි. ඒත් ඒ එකක්වත් දැන් අපේ ජන මතකයේ නැහැ. ඒත් අවුරුදු තිස් තුනකට පස්සේ තවමත් ඔබ ජන ස්මෘතියේ රැඳී පවතින්නේ අමරණීය සිහිවටනයක් විදියට. ඒ ඔබ විසිවැනි සියවසේ මෙරට පහළ වූ උත්තම ගණයේ කලාකාරිණියක සේ සැලකුම් ලබන නිසයි.ඔබ ජාතියෙන් සිංහලවත් ආගමෙන් බෞද්ධවත් වුණේ නැහැ. ඒත් ඒ සියලු ජාති ආගම් සීමා ඉක්මවමින් රසික ජනතාව ඔබට අසීමිතව ආදරය කළ බව සත්‍යයක්.මේ අවස්ථාවේ මට මගේ පාසල් අවදිය සිහිපත් වෙනවා. ඔබ විසු ‘ජයරුක්’ නිවෙස පිහිටා තිබුණේ අප පාසල (මීගමුව මාරිස්ටෙලා විදුහල) පිටුපස පාරේ අඟුරුකාරමුල්ල පන්සලට මඳක් ඔබ්බෙන්. අපි බයිසිකල්වල නැඟිලා ඔබේ නිවෙස ළඟින් කීප වතාවක්ම එහෙට මෙහෙට ගියේ ඔබ ජීවමානවම දැකගැනීමේ ආශාවෙන්. එහෙත් අපේ අවාසනාවට මෙන් ඒ හැම දවසකම වගෙ ‘ජයරුක්’ නිවෙස වසා දමා තිබුණා.“දැන් එඩි - රුක්මණිලා මෙහෙ නැහැ. ඉන්නෙ කොළඹ.”කවුදෝ කියනු අපට ඇසුණා. රම්බොඩ ඉපදුණත් ඔබ වැඩි කලක් ජීවත්වුණේ මීගමුවේ. ඔබේ අවසන් කටයුතු සිදුවුණෙත් මීගමුවේ. ඒ නිසා ඔබ අප ගම් පළාතේ අපේ නෑ කෙනකු ලෙසයි අප උණුසුම්ව පිළිගත්තේ. ඒක අපට මහත් ආඩම්බරයක් වුණා.ඔබ සිංහල සිනමාවේ පුරෝගාමි නිළියයි. (FIRST LADY OF SINHALA CINEMA) ඔබ මිතර්වා නාට්‍යවලට සම්බන්ධ වුණෙත් නිළියන් වේදිකාවට පන නොතබන අවදියක. ඒ කාලේ ගැහැනු චරිත පවා රඟපෑවේ පිරිමි. කොටින්ම එකල වේදිකාව, ගැහැනුන්ට තහනම් කලාපයක් වුණා.‘මොනවද ඔය ටීටර්කාරියෝ’ කියා ඇතමුන් ඔබලාට අවඥා, කළ බව ඔබම කියා තිබෙනු මා අසා තිබෙනවා. එබඳු පසුබිමක ඔබ වේදිකාවට ගොඩවී නාට්‍යවල රඟපෑම හා ගී ගැයීමට ඉදිරිපත් වීම අප්‍රමාණ බුහුමනට ලක් විය යුතු ක්‍රියාවක්. කාන්තා විමුක්ති දෘෂ්ටි කෝණයකින් සලකා බැලුවත් ඒක සාධනීය එළැඹුමක්.ඔබ විශිෂ්ට ගණයේ නිළියක වුවත් යුගය විසින් පනවන ලද සීමා හේතුවෙන් ඔබට ඔබේ හැකියාව නිසි පරිදි උද්ධරණය කිරීමට අවස්ථාවක් ලැබුණේ නැහැ. ඒ බව ඔබම තේරුම් ගෙන තිබෙන බව සාක්ෂාත් වන්නේ එකල ඔබට චිත්‍රපටවලදී කරන්න තිබුණේ හැඬීමත්, හඬමින් ගී ගැයීමත් පමණක් ය යන ඔබේම ප්‍රකාශයෙන්.ඔබ වැඩි කුසලතාවයක් ප්‍රකට කළේ ගායිකාවක වශයෙන්. ඔබට ගැඹුරු වූත් මධුර වූත් කටහඬක් තිබුණා. ඔබ යුරෝපීය රටක උපන්නා නම් අග්‍රගණ්‍ය සෝප්‍රානෝ (SOPRANO) ගායිකාවක වන්ට ඉඩ තිබුණු බව කියා සිටියේ ප්‍රකට ඉංගී‍්‍රසි නාට්‍යවේදී ඊ. එෆ්. සී. ලුඩෝවයික්. සිංහල සංගීත ක්ෂේත්‍රයේ ගීත කෝකිලාව වුණේ ඔබයි. ඔබ මෙසේ විශිෂ්ට ගායන නිපුණත්වයක් දැක්වූයේ කිසිදු ශාස්ත්‍රාලීය හැදැරීමකින්, පුහුණුවකින් තොරව වීම මොනතරම් විස්මයජනක ද? ඔබේ ගී හඬේ අනියත ශෝකාර්ථයක් ගැබ්ව තිබුණු බව විද්වත් රසිකයන්ගේ මතයයි. ඒ ඔබේ හඬා වැලපෙන ආධ්‍යාත්මයේම පිළිබිඹුවක් ද?ඔබ අයිති වන්නේ ග්‍රැමෆෝන් යුගයට, ටීටර් යුගයට වුණත් ඒ යුග අතික්‍රමණය කරමින් කුසලතා දක්වන්න ඔබට පුළුවන් වීම විස්මය ජනකයි. ග්‍රැමෆෝන් තැටිවලින් පටන්ගත් ඔබ ගායනය අවසන් කළේ හැටේ දශකයේ කණ්ඩායම් සංගීතයෙන්. එසේත් නැත්නම් පොප් ගීයෙන්. මිනර්වා නාට්‍යවලින් පටන්ගත් ඔබ රංගනය හමාර කළේ ධම්ම ජාගොඩගේ ‘වෙස් මුහුණු’ වැනි නූතනවාදී නාට්‍යයකින්. තව අවුරුදු දෙක තුනක් ඔබ ජීවතුන් අතර සිටියා නම් ඔබ ටෙලි නාට්‍ය නිළියක් විදියටත් රංගනයේ යෙදෙනු නොඅනුමානයි කියා මට හිතෙනවා.ඔබ නිළියක හා ගායිකාවක ලෙස මොනතරම් යශෝරාවයක් ගොඩනඟා ගත්තත් ඔබ අතිශය නිහතමානි වූ කාන්තාවක බව අප අසා තිබෙනවා. ආඩම්බර වීමට ඕනැ තරම් කරුණු තිබියදී මේ තරම් නිහතමානී වූ, අහංකාර වීමට ඕනැතරම් හේතු තිබියදී මෙතරම් නිරහංකාර වූ තවත් කාන්තාවක් තමා දැක නැති බව ඔබට අප්‍රමාණ ආදරයක් භක්තියක් දැක්වූ අපේ ප්‍රවීණ කලාකරු කරුණාසේන ජයලත් වරක් ප්‍රකාශ කර තිබුණා. ඒ වගේම ඔබ පරාර්ථකාමි කලාකාරිණියක ලෙස ද ප්‍රකටයි. ඔබ ‘කැලැහඳ’ චිත්‍රපටයේ රඟපෑමෙන් ලද මුදලින් ඔබේ රියැදුරාට මොරිස් මයිනර් වර්ගයේ මෝටර් රියක් මිලට ගෙන තෑගි කළ බව මා අසා තිබෙනවා. ඒත් මා නිවැරැදි නම් ඔබ මියයන අවස්ථාවේ ඔබට කියා පෞද්ගලික මෝටර් රියක්වත් තිබුණේ නැහැ. ඔබ ගමන් බිමන් ගියේ ටැක්සිවලින්.ඔබ ආදරය සොයා වන්දනාවක යෙදුණු බැතිමතිනියක් බව බොහෝ දෙනෙක් කියනවා. ගැහැනියක වශයෙන් ඔබ අපේක්ෂා කළ ආදරය ඔබට නොලැබුණු ගාණයි. ජීවිතයේ මිහිර රැඳි ඇත්තේ ආදරය තුළ බව ඔබ නොයෙක් විට කියා ඇති දෙයක්. ඒත් ඒ ආදරය ඔබට ලැබුණා ද? ඔබ හර්බට් එම්. සෙනෙවිරත්න, නෙවිල් ප්‍රනාන්දු වැනි පිරිමින්ගේ ජීවිතවලට භාවාත්මකව ළං වූයේ ඒ නොලැබුණු ආදරයේ මිහිර සොයා ද? නෙවිල්ගේ අකල් වියෝව ඔබ කෙරෙහි කම්පනීයව බලපෑ බව ඔබ සමීපව ඇසුරු කළ, පසු කලෙක ඔබේ පිළිරුව පවා ඉදිකළ ලීලා කෝට්ටේගොඩ මෙනවිය මා සමඟ කියා තිබෙනවා. කොහොම වුණත් ඔබේ සොහොනත් නෙවිල්ගේ සොහොනත් එකම භූමියක පිහිටා තිබීම මොනතරම් දෛවෝපගත සිද්ධියක් ද?ආදරණිය ඩේසි අක්කේ! මට ඔබ පිළිබඳ තිබෙන ලොකුම කනගාටුව ඔබ ජීවතුන් අතර සිටියදි කිසිදු විචාරක ඇගැයීමකට පාත්‍ර නොවීමයි. එය ඔබ පමණක් මුහුණ දුන් අවාසනාවන්ත ඉරණමක් නෙමෙයි. සුනිල් සාන්ත, සී. ටී. ප්‍රනාන්දු, එච්. ආර්. ජෝතිපාල, විජය කුමාරතුංග වැනි කලාකරුවන්ටත් වුණු අගතියක්.ඔබ අද ජීවතුන් අතර නැතිවීම එක අතකට හොඳයි කියලයි මට හිතෙන්නෙ. හිටියා නම් ඔබටත් වෙන්නේ හරූන් ලන්ත්‍රාට වෙලා තියෙන දේම තමයි. සුපසන් වූත්, සුරම්‍ය වූත් ජීවිතයක් ගත කිරීමේ භාග්‍යයක් ඔබට කවදාකවත් ලැබුණාද? නැහැ. අනික ඔබ මියගිය අවදියේ ඔබ උන්න ද මළා ද කියලවත් කවුද හොයලා බැලුවේ? අද ඔබේ පිළිරුවට විතරක් නෙමෙයි සොහොනටත් කරන දේ ඔබ දන්නෙ නැතිව ඇති.මේ වගේ අකෘතඥ, අධම සමාජයක නොවේ ද ඔබ ජීවත්වුණේ කියලා ඔබටම හිතා බලන්න වටිනවා.ආදරණිය ඩේසි අක්කෙ!තව හුඟාක් දේවල් තියෙනවා කියන්න. හමුවුණු දවසක ඉතුරු ටික කියන්නම් කියලා හිතලා දැනට නවතිනවා.  මීට ඔබේ ආදරණීය රසිකයකු වනසුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102311</link>
    <topic>රට ඉඳි පුඩිම</topic>
    <author/>
    <content>රට ඉඳි පුඩිම සති අන්තය රසවත් කරන කෑම බීම - උපදෙස් ප්‍රවීණ සූපවේදී ඩොන් ෂර්මන්කාර්ය බහුල ජීවිතයක් ගෙවන අපට, පවුලේ සැවොම සමඟ එක්ව කෑම වේලක් ගන්නට ලැබෙන්නේ සති අන්තයක නැතිනම් නිවාඩු දිනයක පමණයි. අද සූපවේදී ඩොන් ෂර්මන් ඔබට තිළිණ කරන්නේ ආහාර ගැනීමෙන් පසු ගත හැකි අතුරු පසක් සකස් කරගන්නා අන්දමයි. රට ඉඳි වලින් සකස් කරගත හැකි මේ රට ඉඳි පුඩිම ඉතාමත් ලෙහෙසියෙන් පහසුවෙන් මෙන් ම අඩු වියදමකින් පිළියෙල කරගත හැකි අතර, දුවට පුතාට රසවත් අත්දැකීමක් ද වේවි.අවශ්‍ය ද්‍රව්‍යඇට හැර චොප් කරගත් රට ඉඳි කෝප්පයක්ආප්ප සෝඩා තේ හැඳි 1/2දුඹුරු සීනි කෝප්ප 1/2බටර් ග්‍රෑම් 90 ක්වැනිලා තේ හැන්දක්බිත්තර 2 ක්පිටි කෝප්පයක්අයිසින් සීනි අවැසි නම්තැටියක් (බේක් කර ගැනීමට)අපි හදමුපළමුව අවන් එක සෙ.අ. 180 උණුසුම් කරගන්න. ඇට ඉවත් කර තලාගත් රට ඉඳි වලට ආප්ප සෝඩා දමා ඊට උණුවතුර කෝප්පයක් දමා මෘදු වන්නට හරින්න. බටර් සහ සීනි එකට දමා හොඳින් ගසා ගන්න. දැන් එයට වැනිලා එකතු කර ඊටම බිත්තර ද, ඊට පසු පිටි ද දමා හොඳින් කලවම් කරගන්න. (තට්ටු කරගන්න)දැන් රට ඉඳී ඉහත මිශ්‍රණයට දමා ජලය ස්වල්පයක් සමඟ මිශ්‍ර කර හොඳින් තට්ටු කරගන්න. දැන් මෙම මිශ්‍රණය තැටියක දමා විනාඩි 50 ක් හෝ පැයක් පමණ බේක් කර නිවුණු පසු කෑලි කපා අයිසින් සීනි අතුරා ආහාරයට ගන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102312</link>
    <topic>ලෝක උරුමයක් වූ සුන්දර හෝර්ටන් තැන්න</topic>
    <author>සිරිසේන දේවපි‍්‍රය</author>
    <content>ලෝක උරුමයක් වූ සුන්දර හෝර්ටන් තැන්නචිමිනි පොකුණඅප හෝර්ටන් තැන්නට කීප වතාවක්ම ගොස් තිබුණ ද මෙවර අප එහි ගියේ එය ලෝක උරුමයක් බවට පත්කිරීමෙන් ඉනික්බිතිවය. මෙහිදී අප යනුවෙන් අදහස් කළේ ‘රසඳුන’ සංස්කාරක සුනිල් මිහිඳුකුලත් මාත් ය.ප්‍රවේශපත් කවුළුව කරා ළඟා වෙද්දීත් අයහපත් කාලගුණය නම් පහවී නොතිබුණි. පරිසරය මීදුමින් වැසී තිබු අතර පිනි වරුසාවක් ඇදහැලෙමින් තිබුණි. ඒ මදිවාට සුළඟ ද විය. ඇඟ හිරිගඩු නංවන සීතලේ ගැහෙමින් වුවද හෝර්ටන් තැන්න නැරැඹීමේ බලවත් වුවමනාව නිසාම අපි ඉදිරියට ඇදෙමින් සිටියෙමු.ගෝනාපුදුමයකි. ගතවූයේ නිමේෂයකි. මීදුම පහ විය. වැස්ස නැවතිණ. සිහින් අව් රැල්ලක පහස තැන්න පුරා පැතිරෙමින් තිබුණි. තැන්නේ ගහකොළ ආදි පරිසරය ප්‍රබෝධයෙන් පිබිදෙනු දැක අප සිත් සතන්වලට ද සැනසුමක් ළඟා වූයේය.හෝර්ටන් තැන්න මැදින් යාමේදී පාර අද්දරම මිටි තුරු ගොල්ලක් අසල අං තට්ටුව සහිත ගෝනෙකු නිදා සිටිනු අපි දුටිමු.ඉදිරියට යත්ම කාලගුණය වරින් වර වෙනස් විය. මීදුම ගලා විත් අවට හාත්පස වැසි යයි. සැණෙකින් මීදුම පහව ගොස් යළි පැහැදිලි වෙයි. එහි පවත්නා ස්වභාවික වනාන්තර මීදුමට වැසෙමින්, මතුවෙමින් අමුතුම ආකර්ෂණියත්වයක් මවන හෙයින් එහි පවතින්නේ පෙරළෙන කඳු හෙවත් Rolling Mountains ය. වලාකුළු වනාන්තර ය.හෝර්ටන් තැන්න දැන් ලෝක උරුමයකි. එය එක්සත් ජාතීන්ගේ අධ්‍යාපනික, විද්‍යාත්මක හා සංස්කෘතික සංවිධානයේ (යුනෙස්කෝ) ලෝක උරුම සම්මුතිය විසින් ලෝක උරුමයක් ලෙස ප්‍රකාශ කරන ලදී. ප්‍රකාශයට පත්කළේ 2010. 08. 02 දිනදීය.වගුරු බිම් හරහා ඉදිවු පාලම්1969 දෙසැම්බර් මස 15 දා එය ස්වභාවික රක්ෂිතයක් බවට ප්‍රකාශ කොට තිබුණි. තවදුරටත් එහි ජෛව විවිධත්වය සහ පාරිසරික වැදගත්කම සැලකිල්ලට ගෙන 1988 මාර්තු මස 16 දා ජාතික වනෝද්‍යානයක් ලෙස ප්‍රකාශ කරන්නට යෙදුණි. වනජීවී සංරක්ෂණ දෙපාර්තමේන්තුව මෙසේ ප්‍රකාශයට පත් කළ භූමි ප්‍රමාණය හෙක්ටයාර 3159.8 (වර්ග කිලෝමීටර් 32) කි. හෝර්ටන් තැන්නේ සාමාන්‍ය උස අඩි 7200 (මීටර් 2187) කි.හෝර්ටන් තැන්නේ අප දුටු සුවිශේෂත්වය වූයේ තැන්න පුරා අඛණ්ඩව පැතිරිනු වනාන්තරයක් නොපැවතීමයි. ගවර වැනි තෘණ වර්ග පැතිරි තැන්නේ තැනින් තැන කුඩා වනාන්තර කෑලි තිබෙනු දක්නට ලැබෙයි. ඒවා හඳුන්වන්නේ කුට්ටි වනාන්තර (ForestPatches) වශයෙනි. ඊට අමතරව වගුරු බිම් ද, ගොඩැලි ද වෙයි. ඒ හැරුණ විට පැතිරි පුළුල්, සුවිශාල තැනිතලාව සිත අමන්දානන්දයට පත් කරයි.“මුහුදු මට්ටමේ ඉඳන් මේ තරම් උසින් පිහිටි, මේ තරම් විශාල තැනිතලාවක් ලෝකෙ වෙන කොහේවත් නෑ” සුනිල් හෝර්ටන් තැන්න පිළිබඳ හැඳින්වීමක් කරමින් ගමන් කරයි.කෞතුකාගාරය නැරැඹීම පසුවට තැබු අපි එළිමහනේ තැන් නැරැඹීම කෙරෙහි යුහුසුලු වීමු. රතු පාලම යටින් ගලායන බෙලිහුල්ඔය මවන්නේ අති චමත්කාරජනක දසුනකි.හෝර්ටන් තැන්න“බෙලිහුල්ඔය වැටෙන්නේ වලවේ ගඟට. වලවේ, මහවැලි, කැලණි ගංගා තුනම පටන් ගන්නෙත් මෙහෙන්. කිරිගල් පොත්ත කඳු බෑවුමෙන් පටන් ගන්න බගවන්තලාව ඔය, කෙහෙල්ගමු ඔයට එකතු වෙලා කැලණි ගඟ පෝෂණය කරනව. තොටුපොළ කන්දෙන් පටන් ගන්න අග්‍රා ඔය කොත්මලේ ඔයට එකතු වෙලා මහවැලි ගඟ පෝෂණය කරනව. බෙලිහුල්ඔයේ මූලාරම්භයත් තොටුපොළ කඳු බෑවුම” මම කීමි.හෝර්ටන් තැන්න සුවිශේෂී පරිසර පද්ධතියකට උරුමකම් කියන්නේ එය ජල පෝෂක ප්‍රදේශයක්, දියබෙත්ම ස්ථානයක් හා ජලය රඳවා තබා ගන්නා “ස්පොන්ජියක්” ද වන බැවිනි. රඳවා තබා ගන්නා ජලය මඟින් එය ගංගා නිර්මාණය කොට ඇත.මීට වසර ගණනාවකට පෙර “යුලෙක්ස් යුරෝපියා” නමැති කහපාටින් මල් පිපෙන, කටු සහිත ආගන්තුක ශාකය තැන්න පුරා වැවී පරිසරයට සිදුකළ හානිය අපි දුටුවෙමු. ඒවා දේශීය ශාකයන්ගේ පැවැත්මට තර්ජනයක් වූ බැවින් ශ්‍රමදාන මඟින් විනාශ කර දමන්නට සිදු විය. නැවතත් එම ගස් තැනින් තැනින් හිස ඔසවනු පෙනේ. එය තර්ජනයක් වන්නට කලියෙන් විනාශ කර දැමීම කෙරෙහි අවධානය යොමු කළ යුතුය.නිල් බිනරඉංගී‍්‍රසීහු සිය පාලන සමයේදී බෙලිහුල් ඔය ආශි‍්‍රතව පොකුණු රැසක්ම ඉදි කළහ. චිමිනි පොකුණ, එළුගාත් පොකුණ, ආණ්ඩුකාරයාගේ පොකුණ යනාදී වශයෙන් පොකුණු ඉදිකළ ඉංගී‍්‍රසිහු ඒවායේ “ට්‍රවුඩ්” නමැති මත්ස්‍ය වර්ගය බෝ කළහ. මෙම මසුන් බිලීබෑම අතිශය දුෂ්කර කටයුත්තක් වූ බැවින් විනෝදාංශයකටත් වඩා ඔට්ටු ඇල්ලීමේ ක්‍රීඩාවක් ලෙසින් පවත්වාගෙන ගියහ. පොකුණු වටේ වාඩි වී, සුවිශාල නරඹන්නන් පිරිසක් මැද, බිලීබාමින්, ඔට්ටු දිනමින් ඉංගී‍්‍රසින් මෙහි මොනතරම් පී‍්‍රතිමත් ජීවිතයක් ගත කරන්නට ඇද්ද?හෝර්ටන් තැන්නටම ආවේණික වූ “කුරු උණ පඳුරු” තවත් සුවිශේෂී ශාක විශේෂයකි. ඒවා ඇත්තේ ද මෙහිම පමණි. දිය පාරවල් ආශි‍්‍රතව වැවෙන කුරු උණවලට අමතරව නිල්මොනරැස්ස, කෙකටිය ආදිය ද වැවී තිබෙනු දක්නට ලැබුණි.අතිශ්‍ය දුර්ලභ ගණයේ ශාකයක් වූ නිල් බිනර, මලින් පිරී තිබෙනු දැකගත හැකි විය. සුදු රවුළා පාසි ශාකය (old manbeand) මෙහි වනාන්තරවල බහුලව තිබුණි.යුලෙක්ස් යුරෝපියා හානිකර ආගන්තුක ශාකයඉහළ කඳුකර වැසි වනාන්තර, තෙත්යතන බිම්, වගුරු, ජලජ ප්‍රදේශ, වනාන්තර තෘණතලා ආදී විවිධ පරිසර පද්ධතින්ගෙන් සමන්විත හෝර්ටන් තැන්නේ වනාන්තරවල ගස් කූරුව, මිටිව නමුත් ශක්තිසම්පන්න ලෙසින් පවතිනු දැකගත හැකි විය. මේවායේ කඳන් ඇඹරී, මුදුන් පැතලි ස්වරූපයක් ගෙන ඇත. ගස් බොහොමයකම පාසි බැඳී තිබුණි.හෝර්ටන් තැන්නේ මාර්ග පද්ධතිය බොහෝ සේ නවිකරණයට ලක්ව තිබුණි. කඳු බෑවුම් දිගේ පඩිපේළි තනා තිබු අතර වගුරු බිම් මතින් යාමට පාලම් තනා තිබුණි. පොලිතීන්, ප්ලාස්ටික්, සිලි මලු ආදී කිසිවක් මෙහි රැගෙන ඒම තහනම් කොට තිබීම කොතරම් වැදගත්දැයි සිතුණේ පරිසරයේ සුපිරිසිදුතාව දකින විටය.නැවුම් පරිසරයේ මිහිර විඳිමින් අපි බේකර්ගේ දියඇල්ල වෙත පැමිණ සිටිමු. හෝර්ටන් තැන්නේ නැරැඹීමට ඇති හයවන ස්ථානය මෙම දියඇල්ලයි. වතුර බෙහෙවින් අඩු වී පැවතියත් දිය ඇල්ලේ පෙනුම දර්ශනීයය. එය නැරැඹීමට ඉදිකොට ඇති වේදිකා මත වාඩිවීමට ආසන ද පනවා ඇති නිසා ඒ මත වාඩි වී සිතට නිදහසේ පියාසර කරන්නට ඉඩ හැර විවේකයෙන් යුතුව දිය ඇල්ල දෙස බලා සිටිය හැකිය.දිය ඇල්ලට නම තබා ඇත්තේ ඉංගී‍්‍රසි ජාතික සැමුවෙල් බේකර්ගේ නමිනි. සතුන් දඩයම් කරමින් විනෝදවත් ජීවිතයක් ගත කළ බේකර්, ඇතුන් හා ගෝනුන් දඩයම් කරමින් හෝර්ටන් තැන්නේ කළ චාරිකාවලදී හමු වූ දිය ඇල්ල ඔහුගේ නමින් බේකර් ඇල්ල යනුවෙන් නම්කොට ඇත.කුරු උණඔහුගේ දඩයම් පිළිබඳ විස්තර ඇතුළත් කෘතියක් THE RIFLE AND THE HOUND IN CEYLON නමින් සැමුවෙල් බේකර් විසින්ම 1853 දී ප්‍රකාශයට පත් කරනු ලැබ ඇත.සතුන් දඩයම් කිරීම ඔහු අභිරුචියෙන් වර්ණනා කර ඇතත් අපට නම් ඒ ඇසුරින් දැනෙන්නේ පිළිකුලක් සහ පාපතරයකුගේ අදමිටු ක්‍රියා රැසක් පිළිබඳ තොරතුරු ඇතුළත් කෘතියක් ලෙසිනි. “ලංකාවේ ගිනි අවි සහ දඩයම්” ලෙසින් එය සිංහලට පරිවර්තනය කර ඇත.ලබන සතියේ ලෝකාන්තයට යමුසිරිසේන දේවපි‍්‍රයඡායාරූපය - සිරිසේන දේවපි‍්‍රයෂෙහාන් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102313</link>
    <topic>‘මම වඩාත් කැමැති සිනමාවට’</topic>
    <author>ටානියා</author>
    <content>‘මම වඩාත් කැමැති සිනමාවට’‘කාව්‍යා’ ටෙලිනාට්‍යයේ පූජා වූඅනුරාධා කුරුකුලසූරිය’කාව්‍යා’ ටෙලි නාට්‍යයෙහි ආ පූජා ඔබට මතකද? ඇය තමයි අනුරාධා කුරුකුලසූරිය. කුඩා කල සිටම රංගනයට තිබූ කැමැත්ත නිසාම මෙම ක්‍ෂේත්‍රයට එක්වූ අනුරාධා මේ වන විට වෘත්තීමය රංගන ශිල්පිනියක්.අනුරාධා ඔබ රංගන ක්‍ෂේත්‍රයට පිවිස කොපමණ කලක් වෙනවාද?දැනට වසර පහක් පමණ වෙනවා. අ.පො.ස. සා/පෙළ කරන කාලයේ ඉඳලා තමයි රංගනයට දායක වුණේ.ඔබ රංගනයට පිවිසෙන්නේ චිත්‍රපටයකින්?ඔව්. මගේ මුල්ම චිත්‍රපටය වුණේ නිශාන්ත වීරසිංහගේ ‘සඳ දෙව් දෝණි’ චිත්‍රපටයයි.කොහොමද ඔබ එම චිත්‍රපටයට සම්බන්ධ වුණේ?මම පොඩි කාලේ ඉඳලම ජාතික තරුණ සේවා සභාවේ නර්තනය හැදෑරුවා. එහිදී තමයි නිශාන්ත වීරසිංහ හඳුනාගැනීමට ලැබුණේ.ඉන්පසු රංගනයෙන් දායක වුණේ මොන වගේ නිර්මාණවලටද?ටෙලි නාට්‍ය හතරකටත් චිත්‍රපට තුනකටත් සම්බන්ධ වුණා. ඊට අමතරව ගීත රූප රචනා කිහිපයකටත් සම්බන්ධ වුණා.ඔබ වඩාත් ජනප්‍රිය වුණේ කුමන නිර්මාණයක් හරහාද?’කාව්‍යා’ හි පූජාගේ චරිතයෙන්. ඒ චරිතයට ඉහළ ප්‍රතිචාර ලැබුණා.ඔබ මෙතෙක් රඟපා තිබෙන චරිත ගැන කතා කළොත්?මෙතෙක් වැඩිපුරම රඟපාලා තියෙන්නේ පෙම්වතියගේ චරිතය.රඟපෑමට වඩාත් ප්‍රියකරන චරිතය?ඕනෑම චරිතයකට කැමැතියි.මෑතකදී රංගනයෙන් එක්වූ නිර්මාණ?ජයසේකර අපොන්සු ගේ ‘දිල්කා දේ කා’ ටෙලි චිත්‍රපටයට සම්බන්ධ වුණා. මගේ මිතුරෙකු මාර්ගයෙන් තමයි එයට එක්වීමට අවස්ථාව ලැබුණේ. එහි මම රඟපාන්නේ මෙතෙක් කළා වූ චරිතවලට වඩා මඳක් වෙනස් චරිතයක්.ඔබ කැමැති සිනමාවට ද? ටෙලි නාට්‍යවලට ද?සිනමාවට මා වඩාත් කැමැති.පවුලේ තොරතුරු ටිකකුත් කියමු නේද?මගේ පවුලේ අම්මයි තාත්තයි මට වැඩිමහල් සහෝදරියක් ඉන්නවා.පවුලෙන් ඔබට ලැබෙන සහයෝගය?මගේ දෙමාපියන්ගෙන් මට විශාල සහයෝගයක් ලැබෙනවා. විශේෂයෙන් මගේ මව සෙවණැල්ලක් මෙන් මා ළඟම රැඳෙනවා.තිරයේදී වැඩිපුරම පෙම්වතියක් වන ඔබට ආදරය ගැනත් කියන්න යමක් ඇති නේද?ආදරය දැනෙන්න ඕන දෙයක්.ඔබ සැබෑ ජිවිතයේ පෙම්වතියක්ද?ඔව්. මට පෙම්වතෙක් ඉන්නවා. ඔහුගෙන් මට විශාල සහයෝගයක් ලැබෙනවා.ඉදිරි බලාපොරොත්තු?වෘත්තීමය වශයෙන් හොඳ රංගන ශිල්පිනියක් වීම.ටානියාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102314</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමවිජේ මල්ලි මේ දවස්වල ඉන්නෙ හරිම අප්සට් එකෙන්. මොකද දන්නවද, ඇයි මේ තරම් ඉක්මනට අපේ ග්‍රේට් ආර්ටිස්ටල එක්කෙනා දෙන්නා අපි අතෑරල යන්නෙ කියල. පසුගිය දවස් ටිකටම කීදෙනෙක්ද? කේ.ජයතිලක ලොක්කා, ඒ එක්කම විජේරත්න රණතුංග. ඒ දෙන්න ගැන දුක සෝකෙ ඉවර වෙන කොටම අපේ ජෝ මහත්තයා. ඔක්කොමල එසේ මෙසේ කට්ටිය නම් නෙවි. මොනව කරන්නද ෆියුනරල් විසිටින්වලටත් රෙස්ට් එකක් ඇත්තෙම නෑ වගේ.ලේටස්ට්ම එක්කෙනා ලිස්ට් එකට එකතු වෙච්ච ටයි මහත්තයා, පොඩ්ඩන්ගෙ ටයි මහත්තයා.කාලයක් තිස්සෙ අසනීපෙන් හිටිය තමයි, ඒ වුණාට එකපාර දඩස් ගාලා නැතිවෙන කොටයි, අනිත් අතට පෝලිමක් වගේ නැතිවෙන කොටයි මාර අප්සෙට් අනේ. මේ දවස් ටිකේ නැතිවෙච්ච එක්කෙනෙකුගෙ හරි ප්ලේස් එකකට රිප්ලේස්මන්ට් නැති එක ගැනයි විජේ මල්ලිගෙ දුකට හේතුව. පොත් ලියන අය, තබ්ලා ගහන, ගහන හැටි උගන්නන, ඇක්ට් කරන්න පුළුවන්, කට්ටිය නම් කොච්චරක් කියලද? ඒත් රණතුංගලගෙ, ජයතිලකලගෙ නැත්නම් ජෝ අබේවික්‍රමලගෙ ක්ලාස් එකට ඒ ජොබ් කරන්න පුළුවන් කට්ටිය නම් පැත්ත පළාතක පේන්න නම් නෑ.දැන් ඉතින් ලේටස්ට්ම එක්කෙනා ගැන හිතල බලමුකො. ටයි මහත්තය වගේ එඩිටින්, ඩිරෙක්ටින්, ඩිරෙක්ෂන්, සිනමොටොග්‍රැෆි එතකොට ටෙලිවිෂන් ඩබින්, චිල්ඩ්‍රන්ස් ප්‍රෝග්‍රෑම්ස් වගේ කොච්චර වැඩ කෝටියකට දක්ෂ පක්ෂ මෑන්ස් කෙනෙක් ද ටයි මහත්තයා කිව්වාම. වෙලාව ආවා, මෑන්ස් ගියා. හැබැයි, කරපු දේවල් තව ජෙනරේෂන් තුන හතරකට ඉතුරු කරල තමයි මෑන්ස් ගියේ. ඒ නිසා හිතේ දුකක් තියෙන්න බෑ කාටවත්.ටයි මහත්තයල තමුන්ගෙ ෆීල්ඩ් එකේ වැඩ පටන් ගත්ත ලොක්කන්ගෙ නම් ගම් බැලුවම විජේ මල්ලිට හිතාගන්න පුළුවන් ටයි මහත්තයල කවුද කින්ද මන්ද කියල. ලෙස්ටර් ලොක්කගෙ, ‘රේඛාවෙ‘, ‘සංදේශෙ’ එකට වැඩ කළාට පස්සෙ, ‘රන්මුතු දූව‘, ‘සාරවිට’, ‘පරසතුමල්’ වගේ ෆිල්ම්ස් හදපු කට්ටියට සපෝට් කරපු ටයිමහත්තයලගෙ ටැලන්ට් එක ගැන නෝ කතා.ඒ එක්ස්පීරියන්ස් එක්ක මෑන්ස් තමුන්ගෙම කියල ඩිරෙක්ට් කරපු ෆිල්ම්ස් ගැන වුණත් විජේ මල්ලි මතක් කරන්නෙ ෆුල් සොමියෙන්. ‘චණ්ඩියා’, ‘හාරලක්සෙ’, එතකොට ‘මරුවා සමඟ වාසේ’ කියන ෆිල්ම් ට්‍රෙපල් එක හොඳටම ඇති ටයි මහත්තයගෙ කැපෑසිටි එක ගැන ජජ්මන්ට් එකකට එන්න. ‘චණ්ඩියා’ කියන්නෙ අපිට අද බලාගන්න නැති වුණාට, අපේ ෆිල්ම් ඉන්ඩස්ට්‍රි එකේ හිට්ම ෆිල්ම්ස් එකක්.හඳයා ඇවිල්ලා නියමම ෆිල්ම් එකක් පොඩ්ඩන්ට අල්ලල ගියපු. ඒ උණාට ටයි මහත්තයගෙ ද බෙස්ට් එක නම් දෙකක් නෑ ‘හාර ලක්සෙ’. අන්න ෆිල්ම්ස් කිව්වාලු. ලේඩීස්ලා නෑ, මල්වතු වටේ දුවන සින්දු බජව් නෑ. පියදාස ගුණසේකර, සෝමසිරි දෙහිපිටියල, ඇලෙක්සැන්ඩර් ෆනෑන්ඩුල, රොබින් ෆනෑන්ඩුල, ජෝ අබේවික්‍රමල ‘හාර ලක්සේ’ කරපු ඇක්ටින්වලට කිට්ටු කරන්න ඇක්ට් කරන්න පුළුවන් කවුද කියල කියමුකො බලන්න අද ඉන්න මහා ඇක්ටර්ල අතරෙන්. ‘හාර ලක්සෙ’ත් එක්ක.ෆිල්ම්ස්වලින් ටෙලිවිෂන් එකට ආවත් ටයි මහත්තයා බැබළුණා. ‘දොස්තර හොඳහිත’, ‘ඔෂීන්’ අමතක කරන්න පුළුවන්ද අපේ ටෙලිවිෂන් වීවර්ස්ලට. ඩබ් කරනව කියන්නෙ ලේසි පාසු වැඩක් නෙවි කියල විජේ මල්ලිට වගේම ඔහේලටත් හිතුනෙ නැද්ද ‘ඔෂීන්’, ‘රොබින් හුඩ්’ එහෙම බලාගෙන ඉන්න කොට. එතකොට ‘කුං ෆූ’.අද ටීවීවල මොනවද අපි බලන්නෙ?ටයි මහත්තයල තමුන්ගෙ ඉන්ඩස්ට්‍රි එකේ ග්‍රේට්ස්ල, සෙලිබ්‍රිටීස්ල විදියට සීන් එකෙන් නොපෙනී ගියා.හාල්පාරුවන්ට ඩොක්ටරේට්ස් දෙන මේ ශ්‍රී ලංකාවෙ ටයි මහත්තය වගේ මනුස්සයෙක් කොහොම අමතක වුණාද කියන කතාව විජේ මල්ලිගෙ මීටරේට අහුවුණා. ඔය සල්ලි දීල ඩොක්රේට්ස් ගන්න පිස්සු පූසො දාන පාට්ස්වල හැටියට මේ ජාතියෙ රියල් ආටිස්ට් කෙනෙකුට ඩොක්ටරේට් එකක් නොදෙන්නෙ ඇයි කියන එක තමා කොමිෂන් එකක් දාල හරි හොයන්න ඕන වැඩක්. ෆිල්ම්ස් සීන් එකේ වසන්ත ඔබේසේකරලා, ඇක්ටින්, චිල්ඩ්‍රන්ස් ඩ්‍රාමා සීන්ස්වල අයිරාංගනී සේරසිංහල, සෝමලතා සුබසිංහලට, වජිරලට කලින් ඩොක්ටරේට් දෙන්න, එහෙමත් නැත්නම් සින්ගින්ග් ෆීල්ඩ් එකේ නන්දලට ඩොක්ටරේට් දෙනවට විරුද්ධව කැම්පේන් කරන ශ්‍රී ලංකාවක නේද අපි මේ ඉන්නෙ කියල විජේ මල්ලි කල්පනා කරන්නෙ ෆුල්ම ෆුල් සෑඩ් මූඩ් එකකින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102315</link>
    <topic>මෙගා ටෙලි නාට්‍ය හොඳ ද? නරක ද?</topic>
    <author/>
    <content>මෙගා ටෙලි නාට්‍ය හොඳ ද? නරක ද?‘මෙගා’ නාට්‍ය පිළිබඳ අද විවිධ මත අසන්නට ලැබේ. හරවත් දෙයක් කියයි නම්, ‘මෙගා’ වුණත් ප්‍රශ්නයක් නැත. එහෙත් බොහෝ නාට්‍යවල නැත්තේ ද එයයි. එක ම පිරිසක් මාස ගණනක් දකින විට එපාවීමක් ඇති වේ. ‘දූ දරුවෝ’, ‘අසල් වැසියෝ’ වැනි ටෙලිනාට්‍ය කෙතෙක් දිගු වුවත් අදටත් රස විඳිය හැකි ය. සමහර මෙගා නාට්‍යවල මුල කොටස නරඹා, අවසානය නැරඹීම හොඳටම සෑහේ.අනවශ්‍ය දෙබස්, නො ගැලපෙන විසුළු චරිත, අනුචිතව යෙදීම නිසාත් හිතවත්කම් උඩ ඇතැම් චරිත බලෙන් රිංගවා ඇති නිසාත් අනිකුත් ටෙලිනාට්‍ය පෙන්වීමට ඇති ඉඩ ඇහිරී යන අතර, නිර්මාණකරුවන් කලකිරීමට පත්වීම පුදුමයක් ද නොවේ. එනිසා ටෙලිනාට්‍යයක් කොටස් ගණන පනහකට (50) හෝ හැත්තෑපහකට (75) සීමා වේ නම් හොඳ යැයි සිතේ.කඩවත - සුජාතා ගුණවර්ධනඅද මෙගා ටෙලිනාට්‍ය නිර්මාණය කරන උදවිය ප්‍රේක්ෂකයාගේ රස වින්දනය හෑල්ලුවට ලක් කරනවා. ඒ අය හිතාගෙන ඉන්නෙ සරල බොළඳ රසාස්වාදයකින් ප්‍රේක්ෂකයා සෑහීමකට පත්වෙනවා කියලා. ඒත් ඒ ආකල්පය වැරදියි.ප්‍රේක්ෂකයාගේ අත්දැකීම් සම්භාරය නිසා ඔවුන් දන්නවා වතුරෙන් කිරි වෙන් කරලා නියම දේ අරගන්න. මෙගා ටෙලිනාට්‍ය සම්පූර්ණයෙන් නතර කළ යුතු යැයි අදහස් කරන් නෑ. මෙගා ටෙලිනාට්‍ය ආකෘතිය ගුණාත්මකව භාවිතා කළ යුතුයි. එහි කාල සීමාව කොටස් සියයකට පමණ සීමා විය යුතු අතර කතා තේමාව අලුත් හා හරවත් විය යුතුයි. බොළඳ බවින් අත්මිදී යථාර්ථයට සමීපව නිර්මාණ කළොත් ටෙලිනාට්‍යයේ අනාගතය යහපත් වේවි.උලපනේ යසිත් ප්‍රමුදිත මෙගා ටෙලිනාට්‍ය නිසා ටෙලිනාට්‍ය බැලීම ප්‍රේක්ෂක අපට එපා වෙනවා. කතාව ආරම්භයේ ජනප්‍රිය වීමත් සමඟ ම ඉන්පසු කතාව වල්පල් යොදා ඇද ගෙන යන ස්වරූපයක් නිතර අපට දකින්නට ලැබෙනවා. මේ නිසා කතා රසයත් නැතිවෙනවා. නියමිත කතා පිටපතක් නැති බව රංගනයට සුදුසු රංගන ශිල්පීන් යොදා නොගැනීම වැනි බොහෝ දුර්වලකම් මේ මෙගා නාට්‍යවල බහුලව දැකිය හැකි යි.‘පබා’ ‘අමන්දා’ මෙගා ටෙලි නාට්‍ය ලෙස ජනප්‍රිය වූ බව සමහරුන් දැක්වූවත් ඒවා මුල් අවධියට වඩා අන්තිමේ දී ප්‍රේක්ෂකයින්ට එපා වූ බව කිවයුතු ය. ප්‍රේක්ෂකයින් මුලා කරනවාට වඩා, නියමිත කතාවක් තුළ ප්‍රේක්ෂක බුද්ධියට ගෝචර වන විචිත්‍ර නිර්මාණ ඉදිරිපත් කරන්නේ නම් කොතරම් හොඳ ද? අපේ රටේ ජන සංස්කෘතියට ගැලපෙන අපේ ජන සමාජයේ ජීවත්වන මිනිසුන් පිළිබඳ කතා කොතෙකුත් තිබේ ද?නව නිර්මාණයක රස විඳීමේ අවස්ථාව ප්‍රේක්ෂකයින්ට හිමි කරමින් අඩුම වශයෙන් කොටස් සියයකින්වත් අවසන් වන ටෙලිනාට්‍ය තුළින් හරවත් යමක් ප්‍රේක්ෂකයින්ට ඉදිරිපත් කිරීමට ඒ සඳහා දායක වන නිර්මාණකරුවන්ගේ මෙන් ම රූපවාහිනි බලධාරීන්ගේ ද වගකීමයි.මාතලේ ධර්මා ඒකනායකමෙගා ටෙලිනාට්‍ය ගැන කවුරු මොනවා කීවත් අද බොහෝ දෙනෙක් ඒවා නැරඹීමට පෙලඹී ඇත. නමුත් ප්‍රශ්නය එය නොවේ. නාට්‍ය මෙගා හෝ ප්‍රසාංගික වේවා, රටට, සමාජයට හොඳ පරමාදර්ශයක් පණිවිඩයක් ලබා දිය හැකි ගුණාත්මක බවෙන් පිරිපුන් නිර්මාණයක් විය යුතු ය. ඒ මන්දයත්, අද ප්‍රේක්ෂකයන් ලක්ෂ ගණනින් රූපවාහිනි මෙගා වටා රොක් වී ඇත.මෙගා නාට්‍ය තුළින් සමාජ මෙහෙවරක් සිදු කිරීමට මෙය අවස්ථාවක් කරගත යුතු ය. එසේ නැතිව ප්‍රේක්ෂකයන්ගේ බුද්ධියට නිගාදෙන, මොළේ කොළොප්පන් කරන, ආප්ප බානවා සේ බිහිවන බහුභූත අපර ගණයේ නාට්‍ය බිහිවීමෙන් අපටත් රටටත් කිසිම සෙතක් නොවේ. පවුලේ සැමට එකට හිඳ නැරඹීමේ හැකියාව තිබිය යුතුය. මෙගා නාට්‍යයක අවම වශයෙන් කොටස් 100 සීමා කළ යුතුය. මේවා දීර්ඝව ඇදගෙන යාම නිසා ප්‍රේක්ෂකයනට ඇදගෙන නෑමට සිදුවේ.ඉහළ තල්දූවේආනන්ද වික්‍රමආරච්චිඅද මෙගා නාට්‍ය දරුණු වසංගතයක් බව ඕනෑම කෙනෙක් අකැමැත්තෙන් වුව ද පිළිගනී. මා නම් බොහෝ සෙයින් හෙළා දකින මේ මාෆියාව රජය මැදිහත් වී හෝ නවත්වනවා නම් සතුටු ය. නවත්වන්නට ම බැරි නම් යම් කිසි විදියක පාලනයක් හෝ කරනවා නම් සැනසීමකි.මේ බොළඳ පැණි පෙම් කථා බලන අද පාසල් යන දරුවන් හිතන්නේ මේ තමයි ලෝකය කියා ය. ඉතින් ඔවුනුත් ලව් කරති. පෙම් කළාට වරදක් නැත. එහෙත් සමහර මල්ලිලා අක්කලා අඳුරන්නේ නැත. පුතාලා අම්මලා අඳුරන්නේ නැත. එසේ වන එක පුදුමයක් නැත. මන්ද අද මෙගා නළු නිළියන්ගේ පවුල් ජීවිත ගැන ඇසෙන දකින් දේ හේතුවෙනි.අද මෙගා නාට්‍ය බලනවාට වඩා බණ පොතක් කියවා නින්දට යෑම සැපවත් ය. ඒ එවිට මේ ජීවිතයේ අනිත්‍ය සිහිවන නිසා ය.ඒකල ඉන්දිරා ප්‍රියදර්ශනීඅධ්‍යක්ෂ සුදත් රෝහණගෙන්නිෂ්පාදක උපුල් ජයසිංහට පිළිතුරක් ලබන සතියේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102316</link>
    <topic>සිග්නීස් සිනමා උත්තමාචාර ආපසු ගමනක</topic>
    <author/>
    <content>සිග්නීස් සිනමා උත්තමාචාර ආපසු ගමනකතිස්පස් වැනි සිග්නිස් සිනමා උත්තමාචාර පසුගිය 14 වැනි දා BMICH හිදී පවත්වන ලද්දේ කොළඹ අගරදගුරු අතිඋතුම් මැල්කම් කාර්දිනල් රංජිත් හිමිපාණන්ගේ ප්‍රධානත්වයෙනි. සිග්නිස් යනුවෙන් දැන් ජාත්‍යන්තරව හඳුන්වනු ලබන්නේ කලින් OCIC සහ UNDA නමින් පිළිවෙළින් සිනමා සහ රූපවාහිනී / ගුවන්විදුලි මාධ්‍ය සඳහා වූ ජාතික කතෝලික සංවිධාන දෙකේ එකතුවයි. මා අද මෙම සටහන ලියන්නේ මෙවර සිග්නිස් උත්තමාචාර උලෙළ නැරඹු පේ‍්‍රක්ෂකයකු වශයෙන් පමණක් නොවේ; 1972 දී OCIC හෙවත් ශ්‍රී ලංකා ජාතික කතෝලික සිනමා පර්ෂදය පිහිටුවීමෙහිලා පුරෝගාමී වී විසි වසරක පමණ කාලයක් එහි සිටි ක්‍රියාකාරිකයකු ද වශයෙනි.OCIC සිනමා උත්තමාචාර දැක්වීම 1977 දී ආරම්භ වූයේ ශාස්ත්‍රීය හා ගම්භීර උත්සවයක් වශයෙනි. උත්තමාචාර දේශනය හා සම්මාන සඳහා හේතුපාඨ දැක්වීම ආරම්භයේ සිටම ඊට එකතු කළ අංග දෙකක් විය. කතෝලික ආයතනයක් විසින් සංවිධානය කරන ලද උලෙළක් වුවද නරඹන්නකුට දිස්වූයේ එහි ජාතික ස්වරූපයක් මිස සාමයික ස්වරූපයක් නොවේ. මේ නිසාම OCIC සම්මාන ජාතික වශයෙන් තියුණු සංවාදයකට පාත්‍ර විය. OCIC ආයතනය 1972 සිට ගොඩනැඟුණේ ජාතික සිනමා ආයතනයක් වශයෙනි. වර්ෂ 35 ක කාලයක් පුරා අඛණ්ඩව වාර්ෂිකව පවත්වන ලද ශ්‍රී ලංකාවේ එකම සිනමා සම්මාන උත්සවය ද මෙයයි.මෙවර උත්තමාචාර උලෙළේ මා දුටුවේ දැඩි කතෝලික ස්වරූපයකි. පහන් දල්වන ලද්දේ කාර්දිනල් හිමිපාණන් ඇතුළුව කතෝලික පූජකවරුන් හතර දෙනකු සහ සංස්කෘතික හා ජාතික උරුමයන් භාර අමාත්‍යවරයා විසිනි. කතා තුනක් උත්සවයට ඇතුළත් කර තිබිණි. ජාතික අධ්‍යක්ෂ බෙනඩික්ට් ජෝසප් පියතුමාගේ පිළිගැනීමේ කතාව කාර්දිනල් හිමිපාණන්ගේ මූලාසනයේ දේශනය හා ගරු අර්නස්ට් පෝරුතොට පියතුමාගේ උත්තමාචාර දේශනයයි. ජාතික අධ්‍යක්ෂ පියතුමාගේ පිළිගැනීමේ දේශනය ඉතා දීර්ඝ එකකි. කාර්දිනල් හිමිපාණන්ගේ මුලසුනේ දේශනය ඉතා දීර්ඝ හා හරවත් එකක් වුවද එහි විෂය මෙම උත්සවයට අදාළ නොවීය.සම්මාන ප්‍රදානය ආරම්භ වූ තැන් පටන් ජාතික අධ්‍යක්ෂ පියතුමා අඛණ්ඩවම වේදිකාව මත විය. සම්මාන ප්‍රදානය කරන ලද ආරාධිතයන් වරින් වර වේදිකාවට කැඳවාගෙන ගියේ බෙනඩික්ට් ජෝසප් පියතුමාය. එය සහයිකාවකට කළ හැකිව තිබු කාර්යයකි. එතුමා කාර්දිනල් හිමිපාණන් පමණක් වේදිකාවට කැඳවාගෙන ගියේ නම් එය ප්‍රමාණවත්ය. සම්මාන ප්‍රදානය කළ තිදෙනෙක්ම කතෝලික පියවරු (කාර්දිනල් හිමිපාණන් ඇතුව) වූහ. වේදිකා සැරසිලි ද සරුව පිත්තල එකක් විය. වේදිකාව මත තිබු දුම් නිකුත් කරන යන්ත්‍රය ඇසට මහත් බාධාවක් විය.පසුබිමෙන් ඇසුණු ශබ්ද ද කඨෝර විය. උලෙළ ඉතා දීර්ඝ එකක් වීම නිසා සංස්කෘතික විශේෂාංග ද පේ‍්‍රක්ෂකයා වෙහෙසට පත් කළේය. සමස්ත උලෙළම ප්‍රදර්ශනය කරන ලද්දේ වෘත්තියමය පරිසමාප්ත භාවයකින් තොර වූ ආධුනික ස්වරූපයකි. ජාතික අධ්‍යක්ෂ පියතුමා සිග්නිස් ආයතනයට ආධුනිකයෙක් නොවේ. මෙය ඔහුගේ දෙවැනි ධුර කාලයයි. 1982 - 1992 දක්වා වසර 10 පළපුරුද්දක් ඔහු සතුව ඇත.උත්තමාචාර උත්සවයේ වඩාත්ම අසාධාරණයක් සිදුවූයේ චිත්‍රපට හා වීඩියෝපට නැරැඹීමට සිය වටිනා කාලය වැය කොට ස්වේච්ඡාවෙන් කටයුතු කළ සිය තීරණ ලබා දුන් ජූරි සාමාජිකයන්ටය. ජූරි සභාව හඳුන්වා දීමක් නිවේදකයන් අතින් සිදු නොවිණ. එය විශාල අඩුපාඩුවක් වූ අතර, ජූරි සභිකයන්ට ඉමහත් සිත් වේදනාවක් ගෙන දුන් කාරණයක් වූවා නිසැකය. සම්මාන ප්‍රදානයෙන් ඉක්බිති සම්මාන හා හේතුපාඨ සඳහන් පොත් පිංච නරඹන්නන්ට ලබාදීමේ සම්ප්‍රදායක් පැවතිණි. මෙවර එවැන්නක් සිදු නොවීය. එබැවින් සලකා බැලීමට ලක් වූ කෘතීන්, සම්මානයට නිර්දේශිත කෘති හා ශිල්පීන්, හේතුපාඨ හා ජූරි සාමාජිකයන් ගැන දැනගැනීමට නරඹන්නන්ට අවස්ථාවක් නොවීය.සම්මාන පිළිබඳ තීරණ ලබා දී ඇත්තේ සිනමා, ටෙලි හා විත්ති / වාර්තා යනුවෙන් වූ ජූරි මණ්ඩල තුනක් මඟිනි. මෙවර උත්තමාචාර උලෙළේ තීරණ ගැන කතා කිරීමේ අයිතියක් මෙම ලියුම්කරුට නැත. ඒවා ජූරි සභාවල ස්වාධීන තීරණ බැවිනි. නමුත් ඇතැම් තීරණ විවාදයට ලක්වීමට ඇති ඉඩකඩ බහුලය. ජූරියකින් තොරව සිග්නිස් ආයතනය මඟින් ප්‍රදානය කරන ලද සිග්නිස් අන්තර්ජාතික ප්‍රණාම ත්‍රිත්වය සනත් ගුණතිලක, රෝයි ප්‍රනාන්දු හා චරිතා පි‍්‍රයදර්ශනි වෙත පිරිනමන ලදී. එය සිග්නිස් අන්තර්ජාතික ප්‍රණාම යනුවෙන් හඳුන්වන ලද බැවින් එහි පැහැදිලි පදනමක් තිබිය යුතුය. එසේ නොවූ විට එම සම්මාන ප්‍රදානය කරනු ලබන අන්තර්ජාතික ආයතනයේ කීර්තියට ද හානියකි.සිග්නිස් උත්තමාචාර උලෙළ සරසවි, ජනාධිපති සිනමා සම්මාන උත්සව හෝ සුමති ටෙලි සම්මාන උත්සවය අනුකරණය කරන්නට නොගොස් තම ආයතනය අතීතයේ සිට පිහිට වූ ශාස්ත්‍රීය සම්ප්‍රදාය හා ගොඩනගා ගත් අනන්‍යතාව යළි සොයා යන්නට කටයුතු කිරීම වඩා සුදුසු බව අවධාරණය කරමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102317</link>
    <topic>අපට අභියෝගය අපිමයි</topic>
    <author>තුෂාරි වික්‍රමසිංහ</author>
    <content>අපට අභියෝගය අපිමයිරණවිරු රියල් ස්ටාර් -2ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ලේශ්‍රී ලාංකේය රියැලිටි වැඩසටහන් කලාව අතරට නැවුම් අත්දැකීමක් එක් කරමින් ඇරැඹුණු ‘රණවිරු රියල් ස්ටාර්’ වැඩසටහනේ දෙවැනි අදියර පසුගිය දා ආරම්භ වූයේය.මේ අපූර්ව වැඩසටහනේ ප්‍රධාන නියමුවා එසේත් නොමැති නම් සංවිධායකවරයා ලෙස භාරදූර කාර්යභාරයක් ඉටු කරන්නේ ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ලේ මහතායි. ‘රණවිරු රියල් ස්ටාර්’ දෙවැනි අදියර පිළිබඳ ඔහු සමඟ කළ කතාබහක් ඇසුරින් මේ ලිපිය සැකැසිණි.’රණවිරු රියල් ස්ටාර්’ පළමුවැනි වැඩසටහන අතිශයින් සාර්ථක වුණා. ජනතාවගෙන් විශාල ප්‍රතිචාරයක් එයට හිමිවුණා. ඔබ හිතන ආකාරයට මේ වැඩසටහනට මෙවැනි සාර්ථකත්වයක් ලැබෙන්නට හේතු වන්නට ඇත්තේ කුමක්ද?’රණවිරු රියල් ස්ටාර්’ වැඩසටහන පටන්ගන්න කොටම ආරක්ෂක අමාත්‍යාංශයත් ඩයලොග් ආයතනයත් ජාතික රූපවාහිනියත් එකට එකතුවෙලා ගිවිසුමක් අස්සන් කළා. අවුරුදු තුනක් මේ වැඩසටහන නොකඩවා පවත්වාගෙන යනවා කියලා. ඒ හින්දා අපි මෙහි දෙවැනි අදියර පටන්ගන්න කොහොමත් කටයුතු යොදාගෙන හිටියේ. නමුත් පළමු වැඩසටහන කරන කොට විශාල අභියෝගයක් අපිට තිබුණා.එකක් ජාතික රූපවාහිනිය එවැනි සාර්ථක වැඩසටහන් කරල පළපුරුද්දක් තිබුණෙ නැතිකම සහ ඒ වෙනකොට වෙනත් රූපවාහිනී නාළිකාවල මෙවැනි රියැලිටි වැඩසටහන් ජනප්‍රියව පැවැතීම. මෙතැනදී අපිට අභියෝගයක් වුණා මේ වැඩසටහන කොයි ආකාරයෙන් ද කරන්නේ කියලා. නමුත් එය ඉතා හොඳින් ජයගන්න අපට පුළුවන් වුණා.කෙටියෙන්ම කියනව නම් මම දකින විදිහට මේ වැඩසටහනේ සාර්ථකභාවය තමයි ගරු ආරක්ෂක ලේකම් ගෝඨාභය රාජපක්ෂ මැතිතුමාගේ නිරන්තර නිරීක්ෂණය. මේ වැඩසටහන පටන්ගත්ත දවසේ සිටම අවසන් වන තෙක්ම ඒ කියන්නේ, අවසන් වැඩසටහන නිමවෙලා ඒ අයට අපි විශේෂ ස්තූතිය පළකරන්න උත්සවයක් පවත්වන තෙක්ම ඒ සියලු වැඩ කටයුතු එතුමා අධීක්ෂණය කළා. ආරක්ෂක ලේකම්තුමාගේ අධීක්ෂණය නිසා තමයි මේ වැඩසටහන මේ ආකාරයට අතිශයින්ම සාර්ථක එකක් බවට පත් වුණේ.’රණවිරු රියල් ස්ටාර්’ වැඩසටහනේ ඔබේ කාර්යභාරය මොන වගේද?මෙහෙමයි ‘රණවිරු රියල් ස්ටාර්’ කියන වැඩසටහනේ මූලික සංකල්පය මුළුමනින්ම ආරක්ෂක ලේකම්තුමාගේ. මෙය එතුමාගේ නිර්මාණාත්මක සංකල්පයක් කියල කියන්න පුළුවන්. එතුමාගේ අධීක්ෂණය යටතේ තමයි මේ කටයුත්ත කෙරෙන්නේ. මෙය සංවිධානය කිරීමේ කටයුතු පවරලා තිබෙන්නේ මටයි. එයට හේතුව ආරක්ෂක අමාත්‍යාංශයේ මාධ්‍ය කටයුතු භාරව ඉන්නේ මම නිසා මේ කාර්යභාරය සිදුවන්නේ ජාතික ආරක්ෂාව පිළිබඳ මාධ්‍ය මධ්‍යස්ථානයේ මෙහෙයවීමෙන් ආරක්ෂක ලේකම්තුමාගේ උපදෙස් පරිදියි. මෙහි සංවිධාන සම්බන්ධීකරණ කටයුතු සිදුවන්නේ මගේ අතින්.පොදුවේ ගත්කල මේ වැඩසටහනේ තිබෙන විශේෂත්වය කුමක්ද?දෙවැනි වැඩසටහනේදී අපට, අපවම අභියෝගයක් වෙලා තියෙනවා කියලා හිතෙනවා. මම හිතන විදියට මේ වැඩසටහන තමයි ලංකාවේ පැවැතුණු ඉතාමත්ම සාධාරණ රියැලිටි වැඩසටහන. මෙය පටන්ගත්ත දවසේ සිට අවසාන මොහොත දක්වාම අපේ නිලධාරීන් සෙබළු සියලු දෙනා ඉතා විනයගරුකව හැසිරීම මෙහි එක් විශේෂත්වයක්.ඒ වගේම මෙය තමයි ලංකාවේ ජනප්‍රියතම එස් එම් එස් වාර්තා තැබූ එකම රියැලිටි වැඩසටහන. කිසිම රියැලිටි වැඩසටහනකට නාපු ආකාරයට අවසන් දවසේ අවසන් පැය තුන ඇතුළත මිලියන 2.2ක් වගේ ප්‍රමාණයක එස්.එම්.එස්. මේ වැඩසටහනට ලැබුණා. ඒ වගේ ජනප්‍රිය වුණු වැඩසටහනක් දෙවැනි වතාවට කරනකොට විශාල අභියෝගයක් අපට තිබෙනවා. මොකද පළමු අදියරට වඩා තත්ත්වයෙන් ඉහළට ගිය වැඩසටහනක් ඉදිරිපත් කරන්නට අවශ්‍ය නිසා. මේ වනවිට දෙවැනි අදියරේ පළමුවැනි වටය පටන්ගෙන අවසන්.’රණවිරු රියල් ස්ටාර්’ දෙවැනි අදියරට තරගකරුවන්ගේ සහභාගිත්වය මොන වගේද?විශාල සංඛ්‍යාවක් තරගකරුවන් මේ සඳහා ඉදිරිපත් වෙලා තිබුණා. මේ වෙනකොට මේ අතුරින් තරගකරුවන් 500ක් තෝරාගෙන තිබෙනවා. ඊළඟ සතියේ දී මේ පන්සිය දෙනාගෙන් දෙසිය පනහක් තෝරාගනු ලබනවා. ගියවර වැඩසටහනට තරගකරුවන් විසිදාහක් පමණ ඉදිරිපත් වුණත් එයින් දෙදහක් වගේ ප්‍රමාණයක් තමයි තරග බිමට පැමිණියේ.අද වනවිට මෙය තුන්ගුණයකින් වැඩිවෙලා. හයදාහකට වැඩි ප්‍රමාණයක් දෙවැනි අදියරේ පළමු වැනි වටයට පසුගියදා තරග කළා. ඒ තරගකරුවන් හයදාහ ස්වාධීන විනිශ්චය මණ්ඩලයක් යටතේ තරග කරලා ඔවුන්ගේ දක්ෂතා අනුව තමයි ඉදිරි වටයට තේරුවේ. ඒ නිසා ගිය වර තරගාවලියට වඩා මෙවර තරගාවලිය ගොඩක් උණුසුම්ව පවතීවි කියල හිතෙනවා.මෙවර ජයග්‍රාහකයන් උදෙසා ලබා දෙන ත්‍යාග මොනවාද?අපි මෙවරත් ජයග්‍රාහකයාට නිවෙසක් ලබා දෙනවා. දෙවැනියාට මේ වෙනකොට ටොයොටා සමාගම පොරාන්දු වෙලා තිබෙනවා මෝටර් රථයක් ලබා දෙන්නට. තුන්වැනියට මිලියනයක් ලබා දෙනවා. ඊට අමතරව දක්ෂතම ආබාධිත රණවිරුවාට හෝ අවසාන පස්දෙනාට ආවේ නැත්නම් දක්ෂතම රණවිරු ගායිකාවට මිලියනය බැගින් ලබා දෙනවා. ගියවර වගේම තෑගි වැඩිවෙනවා මිසක් අඩුවීමක් නැහැ.ගියවර සංවිධාන කටයුතු සාර්ථකව කරගන්න පුළුවන් වුණාද?ඉතාම සන්තෝෂයෙන් කියන්න පුළුවන් කිසිදු චෝදනාවකින් තොරව ඉතා හොඳින් සංවිධාන කටයුතු කරන්න පුළුවන් වුණා. බොහෝ රියැලිටි වැඩසටහන් අවසන් වෙන්නේ කුමක් හෝ ගාලගෝට්ටියකින්. සමහර වෙලාවට මුදල් පිළිබඳ ගැටලු මේ වැඩ සටහනේ මුදල් සම්පූර්ණයෙන්ම පරිහරණය කරන්නේ ඩයලොග් ආයතනය, රූපවාහිනී සංස්ථාවේ සභාපතිතුමා සහ ගණකාධිකාරීවරුන්. ඒ ඇරෙන්න අපි එයට සහභාගිවෙන්නෙ නැහැ.ඉතාමත්ම විනිවිද භාවයකින් යුතුව, කිසිදු චෝදනාවකින් තොරව අපිට සාර්ථකව සංවිධාන කටයුතු කරගන්න පුළුවන් වුණා. ඒ වගේම මේ හැමදෙයක්ම අවසානයේ මේ හැම මුදලක්ම එකතු කරන්නේ ’අපි වෙනුවෙන් අපි’ කියන වැඩසටහනට. ආරක්ෂක ලේකම්තුමාගේ සාර්ථකම සංකල්පය උදෙසායි. ගියවර අපට මිලියන හතරක් පමණ එස් එම් එස් වලින් ලැබුණා. මෙතැනදී කියන්න ඕන දෙයක් තිබෙනවා. ඒ තමයි මේ වැඩසටහන හරහා රූපවාහිනී සංස්ථාවටත් ඩයලොග් ආයතනයටත් ලාභයක් ලැබුණා.මෙවර තරගකරුවන් ඉදිරිපත්වීම් තුළ යම් විශේෂත්වයක් තිබෙන බව ඔබ පැවසුවා. ඒ කුමක්ද?ඒ තමයි පසුගිය අවුරුද්දේ හමුදාවේ සිටිය සියලුම දෙනාට මෙයට සහභාගිවෙන්න අවස්ථාව ලබාදුන්නා. මෙවර සහභාගිවීමට අවස්ථාව ලබාදුන්නේ විශේෂයෙන්ම වසර දෙකක් හමුදාවේ සේවය කොට පළපුරුද්ද තිබිය යුතුයි කියන කාරණය මත. සේවා කාලය වසර දෙකකට අඩු නම් මේ තරගයට ඒ අයට සහභාගිවෙන්නට බැහැ.දෙවැනි විශේෂත්වය තමයි අපි මෙවර කිලිනොච්චි, මුලතිව් වගේ ප්‍රදේශවලට ගිහිල්ලා මානුෂීය මෙහෙයුමට දායක වුණු ඒ හමුදාවල හිටි අයට වැඩි අවස්ථාවක් ලබාදෙන්නට කටයුතු කර තිබෙනවා. මෙතැනදී ඒ අයට විශේෂ ලකුණු දීමක් හෝ වෙන යම් විශේෂ දෙයක් සිදුකළේ නැහැ. ඒ අයගේ සහභාගිත්වය වැඩි කර ගැනීම සිදුකළා. ඒ අනුව මානුෂික මෙහෙයුමට සම්බන්ධ වූ සෙබළ සෙබළියන් නිලධාරීන්ට මෙවර වැඩි අවස්ථාවක් ලැබී තිබෙනවා.පළමු තරගයේ ජයග්‍රාහකයන් පිළිබඳව අද වනවිට අහන්න දකින්න ලැබෙනවා අඩුයි. ඒ ඇයි?අපි බලාපොරොත්තු වෙනවා පළමු වැඩසටහනේ අවසාන වටයට පැමිණි තරගකරුවන් 12 දෙනාගේ ගීත ඇතුළත් සංයුක්ත තැටියක් සහච්ඍච් තැටියක් එළිදක්වන්න. මේ වෙනකොටඛ්ච් තැටියේ මූලික වැඩ කටයුතු අවසන් කොට තිබෙනවා. ඔවුන්ගේම නව නිර්මාණ ඇතුළත් මේ ගීත තැටි ලංකාවේ සිටින ප්‍රවීණ සංගීතඥයන්ගේ දායකත්වයෙන් නිර්මාණය කිරීම වැදගත් සිද්ධියක් වෙනවා. මේ නිසා මම හිතන විදිහට මේ වැඩසටහනට දායක වී ජයගත් තරගකරුවන්ට තමන්ට ලැබුණු ස්ථානය නැතිවෙන්නෙ නැහැ.මේ වැඩසටහනට ලැබුණු ප්‍රතිචාර ගැන ඔබගේ අදහස කුමක්ද?මේ වැඩසටහන පටන් ගත්තම එයට පුදුමාකාර විදිහේ ජනතා ප්‍රතිචාරයක් තිබුණා. අතිගරු ජනාධිපතිතුමාගේ විශේෂ අධීක්ෂණයත් මෙයට තිබුණා. එතුමා සතියක් පාසාම මේ වැඩසටහන නරඹලා මුල් කාලයේ එතුමාගේ නිරීක්ෂණ පවා ඉදිරිපත් කළා. ඒ වගේම මේ තුළින් ගමේ හිටිය රණවිරු පවුල් එකට එකතු වුණා. ඒ වගේම හමුදාව අතර තිබෙන බැඳීම සුහදත්වය, වර්ධනය වුණා. මේ ඔස්සේ අපේ හමුදාවල තිබනෙ විනයගරුක බව මුළු ලොවටම පෙන්වන්න අපට පුළුවන් වුණා.මේ තරගයට ලැබුණු එස් එම් එස් ප්‍රමාණයම ඇති ජනතාව අතර මොනතරම් මේ වැඩසටහන ජනප්‍රිය ද කියලා කියන්න. මේ වැඩසටහන තුළින් වින්දනය පමණක් නොවෙයි විනයගරුක බවත් ජනතාවට ලබාදෙන්නට අවබෝධකර දෙන්නට අපිට අවස්ථාව ලැබුණා.තුෂාරි වික්‍රමසිංහතිරකතා රචකයකු, රංගන ශිල්පියකු මෙන්ම ටෙලිනාට්‍ය අධ්‍යක්ෂවරයකු වූ සංජය ලීලාරත්නගේ කුලුඳුල් සිනමා නිර්මාණය ‘සෙල්වම්’ සිනමාපටය පසුගියදා ජාත්‍යන්තර සම්මාන දෙකකින් පිදුම් ලැබුවා.ඒ මැලේසියාවේ ක්වාලාලම්පූර් හී පැවැති UDC සම්මාන උලෙළේදීයි.2011 ආසියාවේ හොඳම සිනමාපටය සහ නැඟී එන හොඳම අධ්‍යක්ෂණය වෙනුවෙන් ‘ක්‍රිස්ටල්’ සම්මානය ‘සෙල්වම්’ සිනමා පටය සඳහා සංජයට හිමිවුණා.ජාතින් එකමුතු කිරීමේ ව්‍යායාමයත්, දශක කිහිපයක පැවැති යුද වාතාවරණය නිමාවෙන් සාමකාමී පරිසරයක ජීවත්වීමේ වපසරියත් මනාව පිළිබිඹු වීම මෙම සිනමා පටය සඳහා සම්මානය ලැබීමට හේතු පාදක වී තිබුණා.යුදබිමේ පැවැති යථාර්ථය සිය සිනමා පටයේ පසුතල නිර්මාණය හරහා යොදාගනිමින් ලේ වැගිරීමකින් තොරව යුද්ධයේ බිහිසුණු බව පෙන්වීමත් මෙම සිනමාපටයේ කැපීපෙනෙන සාධක බවට පත්ව තිබුණා.‘සෙල්වම්’නොවැම්බර් මස 18 දා සිට CEL මණ්ඩලයේ සිනමාශාලාවලදී තිරගත වීමට නියමිතය.මෙය මොහොමඩ් මුජාහිඩ් ගේ නිෂ්පාදනයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102318</link>
    <topic>පස්වැනි මකර රජුගේ සරණ මංගල්‍යය</topic>
    <author>සේමාලි කැල්ලපත</author>
    <content>පස්වැනි මකර රජුගේ සරණ මංගල්‍යයහිමාලයා කඳුවැටිය අතර පිහිටි මේ කුඩා රට හැඳින්වෙන්නේ ‘ගිගුරුම් මකරා ගේ දේශය’ ලෙසය. එහි වැසියන් රටේ රජු හඳුන්වන්නේ ‘ආකර්ෂණීය කුමරා’ ලෙසිනි. ඔවුහු තම රජුට එතරම්ම ආදරය කරති. මේ ආකර්ෂණීය කුමරා පසුගියදා විවාහපත් විය. ඉතා විචිත්‍රවත් විවාහ මංගල්‍යයක් වූ ඒ විවාහ උළෙල දෙස මුළු ලෝකයාම බලා සිටියහ.ඔහු භූතානයේ රජු වන 31 හැවිරිදි ජිග්මේ චංග්චුක් ය. ඇය සාමාන්‍ය පවුලක තරුණියක වන 21 හැවිරිදි ජෙට්සුන් පෙමාය. ඇය රජුගේ දීර්ඝකාලීන පෙම්වතියයි. ජිග්මේ චංග්චුක් රජු හඳුන්වනුයේ රටේ 5 වැනි මකර රජු ලෙසය. චංග්චුක් රජු ජනතාව අතර ඉතා ජනප්‍රියය ය. සිය රටවැසියන්ගේ සුවදුක් විචාරීම සඳහා ඔවුන් රජ මාලිගයට කැඳවා ඔවුන් සමඟ තේ කෝප්පයක රස බැලීමට මේ රජු පුරුදුව සිටී.ඇමෙරිකාවේ සහ එංගලන්තයේ අධ්‍යාපනය ලැබූ චංග්චුක් රජු රට නව ලෝකය කරා ගෙන යන රජකු ලෙස ද ප්‍රසිද්ධය. 1988 දී පියරජු වූ ජිග්මේ චංග්චුක් රජු සිහසුන හැර දැමීමෙන් පසු චංග්චුක් රජ බවට පත්විය.රජු ගේ සහ පෙමා කුමරියගේ ආදර කතාව ඔවුන්ගේ කුඩා කාලය කරා දිවයයි. එවකට චංග්චුක් 17 හැවිරිදි ය. පෙමා හත් හැවිරිදි ය. පවුල් දෙක විනෝද චාරිකාවක් ගොස් සිටිය දී මේ දෙදෙනා මුල්වරට එකිනෙකා දුටු බව සඳහන් ය. එකල දැරියකව සිටි පෙමා කුමරා ළඟට දුවවිත්,”මට ලොකු වුණාම ඔයා කසාද බඳින්න ඕනෑ” යැයි කීවාය.”ඒ කාලෙ වෙනකොට මං තනියම හිටියොත් ඔයත් තනියම හිටියොත් මං ඔයා කසාද බඳිනවා”, පෙමා ළඟ දණගැසූ කුමරා පැවැසීය.ඒ ආදර කතාව ඇතිවුණේ එසේය.පෙමාගේ පියා ගුවන් නියමුවෙකි. පෙමා එංගලන්තයේ ඉගෙන ගනිද්දී දෙදෙනා පෙම්වත්තු බවට පත්වූහ. ඔක්ස්ෆර්ඩ් සරසවියේ උපාධිධරයකු වූ රජු බාස්කට් බෝල් ක්‍රීඩකයෙකි. කඳු අතර බයිසිකල් පැදීමේ ශූරයකු වන රජු එල්විස් ප්‍රේස්ලි ගේ ගී රසිකයෙකි. සුරූපී පෙමා කුමරිය ද දක්ෂ බාස්කට් බෝල් ක්‍රීඩිකාවකි. ඔවුන් දෙදෙනා දැඩි ප්‍රේමයෙන් බැඳී පසුවූ අතර කුමරිය නිතරම ඔහු තමාට දක්වන ආදරය ගැන ප්‍රසිද්ධියේ කතාකරන්නීය.”කුමරිය රජ පවුලට හඳුන්වා දුන්නේ පසුගිය මැයි මාසයේය. එදා සිට රජු සහභාගි වූ පොදු කටයුතුවලට ඇය ද සහභාගි වුණා. දෙදෙනා හැම තැනම සිටියේ අත්වැල් පටලාගෙනයි. රටේ අනෙක් තරුණ තරුණියන් ද ඔවුන් උදාහරණයට ගනිමින් දෑත් පටලවමින් යනවා” මේ ඔවුන් දෙදෙනා ගැන සාමාන්‍ය පුද්ගලයකු කී කතාවකි.බෞද්ධාගමික රටක් වූ භූතානයේ රජු සිය විවාහ උලෙළ පැවැත්වීමට ප්‍රථමයෙන් විමසුවේ රටේ නක්ෂත්‍රකරුවන්ගෙන් ය. ඔවුහු විවාහ දිනය නියම කළ පසු විවාහ මංගල චාරිත්‍ර උදෑසන 4.30ට ආරම්භ කළ යුතු බව දැන්වූහ.ඒ අනුව සම්ප්‍රදායික ඇඳුමින් සැරසුණු රජු රටේ පැරැණි අගනගරය වූ පුනාකා හි පිහිටි බෞද්ධ ආරාමයේ දී සිය විවාහ මංගල්‍ය පැවැත්වීය. රාජකීය කහ පැහැයෙන් යුතු භූතාන සම්ප්‍රදායික ඇඳුමෙන් සැරසුණු රජු සිය මනාලියගේ හිස මත සේද රෙද්දෙන් තනා ඇම්බ්‍රොයිඩර් කළ ඔටුන්නක් තබා ඇය සිය බිසව ලෙස පිළිගත්තේය. අනතුරුව සම්ප්‍රදායික රාවන් ඔටුන්න සිය හිස මත පලඳවා රන් සිහසුනේ වාඩි වුණේය.විශාල බුද්ධ ප්‍රතිමාවක් ඉදිරිපිට පැය 10ක් තිස්සේ පැවැති මේ සියලු චාරිත්‍ර වාරිත්‍ර ඉටුකිරීම සඳහා සියක් නමක් පමණ වූ මහා සංඝයා වහන්සේ සහභාගි වූහ. සංඝයා වහන්සේ පිරිත් දේශනා කරමින් නව යුවළට ආසිරි පැතූහ.විවාහයෙන් පසු රජතුමා රටේ ජනතාව වෙත පැහැදිලි ප්‍රකාශයක් කරමින් ජෙට්සු පෙමා සදහටම තම එකම බිරිය බව ප්‍රකාශ කළේය.මෙය චංග්චුක් රජුගේ පිය රජු වන චංග්චුක් රජු ගේ විවාහයට වඩා හාත්පසින්ම වෙනස් වූවකි. එරට පිරිමින්ට බිරියන් කීපදෙනකු පාවා ගැනීමටත් ගැහැනුන්ට සැමියන් කීප දෙනකු පාවා ගැනීමටත් අවසර ඇත්තේය. ඒ අනුව යමින් චංග්චුක් රජු එකම පවුලේ සහෝදරියන් 4 දෙනකු එකවර මහා විවාහ මංගලෝත්සවයකදී බිරියන් ලෙස පාවා ගත්තේය. ඒ සෑම බිසවක් ම හැඳින්වෙන්නේ මව් බිසවුන් ලෙසය. චංග්චුක් රජුගේ මව ඉන් තෙවැනි බිසවය. ඒ සෑම බිසවක් ම ගමන් කරන්නේ රජුට පියවර කීපයක් පිටුපසිනි.රත්රන් සහ රතු වර්ණ මිශ්‍ර වූ වස්ත්‍රාභරණයෙන් සැරසී ඉතා විචිත්‍ර වූ මංගල උලෙළකින් පසු මේ රාජකීය යුවළ තෙදිනක් තිස්සේ රටවැසියන් සමඟ ද සිය මංගල උලෙළ සැමරූහ. රටේ ජනතාව ඉතා ආදරයෙන් ඒ දිනය එනතුරු බලාසිටියේ ‘රජ මගුල’ වෙනුවෙන් කවි පබඳමින් රටපුරා සැරසිලි කරමිනි.විවාහ චාරිත්‍රවලින් පසු පැවැති ඒ උලෙළට අසල්වැසි ඉන්දියාවේ රාහුල් ගාන්ධි ද සහභාගිවූයේ ඔහු චංග්චුක් රජුගේ හොඳම මිතුරා නිසාය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102320</link>
    <topic>bollywood news</topic>
    <author>සුජීව තේවහෙට්ටිගේ</author>
    <content>bollywood newsකමල් හසන්ගේ දියණිය ශ්‍රැති හසන් දැන් ජනප්‍රිය නිළියක්. ඇය සහ දකුණු ඉන්දීය නළු සිද්ධාර්ත් අතර තිබුණු පෙම් සබඳකම මේ වනවිට ගිලිහී ගොස් ඇති බවයි පැවසෙන්නේ. ශ්‍රැති සහ සිද්ධාර්ත් පසුගිය මාස පහක පමණ කාලය තුළ චෙන්නායි නගරයේ එක සෙවණක ජීවත් වූ බවත් පැවසෙනවා.“ගිය මාසෙදි තමයි මේ දෙන්න අතරෙ ප්‍රශ්න මතුවුණේ. ඒ නිසා ඒ ප්‍රශ්න දුර දිග ගිනියන්නෙ නැතුව දෙන්නා වෙන් වෙන්න තීරණය කරලා. මින් මතුවට දෙන්නා අතරෙ කිසිම කතා බහක්වත් ඇතිවෙන එකක් නැහැ. සිද්ධාර්ත්, ශ්‍රැතිට ආදරය කරපු කාලෙදි දෙන්නා අතරෙ පුදුම බැඳීමක් තිබුණා. ශ්‍රැතිගෙ තාත්තා (කමල් හසන්) ගෙ ආශිර්වාදයත් ලැබුණා. ඒත් දැන් තත්ත්වය කණ පිට හැරිලා.” ශ්‍රැති සහ සිද්ධාර්ත්ගේ හිතවතෙකු පැවසුවා.සිද්ධාර්ත්, කලින් විවාහ වී සිටි අයෙක්. ඔහු තම නිත්‍යානුකූල බිරිඳ වූ මෙග්නාගෙන් වෙන්වුණේ 2006 දීයි.ශාහිද් කපූර්ගේ සිනමා ජීවිතයට අලුත් අත්දැකීමක් එක්වන්නට නියමිත බවයි දැනගන්නට ලැබෙන්නේ. ශාහිද් ට, හොලිවුඩ් චිත්‍රපටයක කතාවක් පාදක කරගෙන නිර්මාණය වන බොලිවුඩ් චිත්‍රපටයක රඟපාන්න අවස්ථාව සැලසිලා.මේ හොලිවුඩ් චිත්‍රපටය තමයි, ‘නයිට් ඇන්ඩ්ඩේ.’ 2010 දී තිරගත වූ මෙහි ප්‍රධාන චරිතය නිරූපණය කළේ ටොම් කෲස්. හාස්‍යොත්පාදක චිත්‍රපටයක් වූ ‘නයිට් ඇන්ඩ් ඩේ’ නිෂ්පාදනය කළේ ලෝක ප්‍රකට ෆොක්ස්, චිත්‍රපට සමාගමයි. දැන් මේ සමාගම ‘නයිට් ඇන්ඩ් ඩේ’ චිත්‍රපට කතාව අනුව නිර්මාණය වන බොලිවුඩ් චිත්‍රපටයත් නිෂ්පාදනය කරන්න තීරණය කරලා. අධ්‍යක්ෂණය කරන්නේ සිද්ධාර්ත් ආනන්ද්.ෆොක්ස් සමාගමයි බොලිවුඩ් චිත්‍රපටයට සුදුසුම නළුවා ශාහිද් ය කියල තීරණය කළේ. ටොම් කෲස්ට සමාන රංගනයක් එයාට කරන්න පුළුවන් වේවිය කියලයි ඒ සමාගමේ අදහස. චිත්‍රපටයේ ප්‍රධාන නිළිය කවුද කියල තාම තේරීමක් කරල නැහැ” කරුණු දන්නා අයෙකු එලෙස ප්‍රකාශ කළා.මව් පදවිය ලබන්නට ආසන්නව සිටියත්, ඓශ්වර්යා රායි ප්‍රසිද්ධ උත්සව වලට සහභාගි වන්නට මැලිකමක් දක්වන්නෙ නැහැ. මේ උත්සවවලදී මාධ්‍යවේදීන් සහ කැමරා ශිල්පීන් සහභාගි වන බව ඇය හොඳින් ම දන්නවා. ඔවුන් සිටින තැනකට ගියොත් තමන්ගේ ඡායාරූප දිගට හරහට ගන්නා බවත් ඇය දන්නවා.ඒත් පසුගිය සතියේ පැවති අලුත් ම ගීත ඇල්බමයක් දොරට වඩින අවස්ථාවකට ඓශ්වර්යා සහභාගි වුණේ කිසිදු අමුත්තක් හෝ අපහසුවක් නොපෙන්වායි. ඇය සමඟ මේ අවස්ථාවට ඇගේ නැන්දම්මා, ජයා භච්චන්ද, නෑනා, ශ්වේතා භච්චන් ද සහභාගි වී සිටියා. උත්සව ශාලාවට ඓශ්වර්යා පිවිසුණේ තමන්ගේ සුපුරුදු ගමන් විලාසයටම අනුවයි. ඒ මොහොතේ ඇය දෙස බලා සිටි බොහෝ දෙනෙකුට සිහිපත් වුණේ මේ ගමන් කරන්නේ ලෝක රැජනක් නේද කියලයි. ඒ මොහොතේ ඇය හැඳ සිටියේ සල්වාරි ඇඳුමක්. සමහරු පැවසුවේ ඓශ්වර්යාගේ ‘අනාගත මාතෘත්වය’ ඒ ඇඳුම තුළින් මනාව මතුවූ බවයි.ඊෂා ඩියොල් පසුගිය මාස කිහිපය තිස්සේ බොලිවුඩ්පුරය තුළ දකින්නට සිටියේ නැහැ. මේ නිසා ඇය ගැන නොයෙකුත් කටකතා පැතිරී ගියා. කටකතා පැතිරවූ බොහෝ දෙනෙකු පැවසුවේ ඊෂා, එක්තරා පුනරුත්ථාපන කඳවුරක නැවතී ප්‍රතිකාර ලබමින් පසුවන බවයි. මේ කතාව පතුරුවා හළ අය නොකියා කීවේ ඊෂා යම්කිසි මත්ද්‍රව්‍යයකට ඇබ්බැහිවීම නිසා එයින් මුදවා ගන්නට ඇගේ මව (ප්‍රවීණ නිළි හේමා මාලිනී) ඇයව පුනරුත්ථාපන කඳවුරක නතර කළා ය කියලයි.ඊෂා පසුගිය සතියේ මේ ගැන මාධ්‍යයට අදහස් දැක්වූවා. “පසුගිය දවස්වල මම ඇති තරම් කටකතාවලට මුහුණ දුන්නා. ඒ නිසා මම දැන් ඒවාට ඔරොත්තු දෙන කෙනෙක් වෙලා. මම ඔය ඕප දූපවලට උත්තර දෙන්න ගියේ නැහැ. මම මොකටද මගේ අම්මයි තාත්තයි ඉන්දැද්දි අරයට මෙයාට උත්තර දෙන්න යන්නෙ?” ඊෂා තරහෙන් විමසුවා.හැබැයි, තවත් සමහරු නම් කියන්නේ ඊෂා තමන්ගේ මුහුණට ප්ලාස්ටික් සැත්කමක් කරගන්නට විදේශ ගත වුණාය කියලයි.කවදත් සුරූපිනියක වූ මධුරි ඩික්සිත් ආයෙමත් මුම්බායි නුවරට පැමිණ සිටිනවා. දැනගන්නට ලැබෙන හැටියට නම් බොලිවුඩ් චිත්‍රපට කිහිපයකම රඟපාන්නට ආරාධනා ලැබී තිබෙන නිසයි ඇය පැමිණ සිටින්නේ. ටික කාලයක් මෙහි රැඳී සිටින නිසා මධුරි මේ දිනවල තමන්ගේ පුතුන් දෙදෙනාට සුදුසු පාසලක් සොයමින් සිටිනවා.වැඩිමලා (ආරින්) ගේ වයස අවුරුදු 8 යි. දෙවැනියා (රායන්) ගේ වයස අවුරුදු 6 යි. මධුරි විවාහ වුණේ ශල්‍ය වෛද්‍යවරයෙකු වන ශ්‍රී රාම් මාධව් නෙනේ සමඟයි. ඒ, 1999 දී. විවාහ වූ පසුව මධුරි, තම සැමියා සමඟ ඇමරිකා එක්සත් ජනපදයේ පදිංචියට ගියා.“මම පුතාලා දෙන්නත් එක්ක මුම්බායිවල ටාජ් හෝටලයට ආවා. ඒ, විශේෂ උත්සවයකටයි. මම මේ දවස්වල හරිම කාර්ය බහුලයි. පුතාලා දෙන්නා කම්මැලිකමේ ඉන්නවා. තාම ඒ දෙන්නට හොඳ ඉස්කෝලයක් නැහැ.” මධුරි එලෙස තම ට්වීටර් වෙබ් පිටුවෙහි සටහන් කර තිබුණා.සුජීව තේවහෙට්ටිගේ1. සම්පූර්ණ නම - ශ්‍රී අම්මා යන්ගර්2. උපන් දිනය - 1963 අගෝස්තු133. උපන් ප්‍රදේශය - තමිල්නාඩුවේ සිවකාසි ප්‍රදේශය4. මවගේ නම - රාජේශ්වරී5. පියාගේ නම - ආයප්පන් (නීතිඥයෙකි)6. සහෝදර සහෝදරියන් - එක් සහෝදරියක සහ සහෝදරයෝ දෙදෙනෙක් සිටිති.7. සැමියා - චිත්‍රපට නිෂ්පාදක බොනී කපූර්(අනිල් කපූර් සහ සන්ජේ කපූර් ගේ වැඩිමහලු සහෝදරයා)8. විවාහ වූ වර්ෂය - 19969. දරුවන් - දියණියන් දෙදෙනෙක් සිටිති (i) ජානවි (ii) කුෂි10. මුලින්ම රඟපෑ චිත්‍රපටය - වයස අවුරුදු 4 දී ‘කන්ඩන් කරුණායි’ චිත්‍රපටයේ.11. ප්‍රධාන චරිතයක් රඟපෑ මුල්ම චිත්‍රපටය - 1976 දී ‘මුන්ඩ්රු මුඩිචු’ (දෙමළ චිත්‍රපටයකි)12. මුලින්ම රඟපෑ බොලිවුඩ් චිත්‍රපටය - ‘ජූලි’ (1975)13. රඟපා ඇති චිත්‍රපට සංඛ්‍යාව - (i) දෙමළ - 61 (ii) තෙළිඟු - 67 (iii) හින්දි - 65 (iv) - මලයාලම් - 19(v) කන්නඩ - 214. ලබා ඇති සිනමා සහ ගෞරව සම්මාන - (i) හොඳම නිළිය ලෙස ෆිල්ම් ෆෙයාර් සම්මාන 4ක්. (’82, ’90, ’91 සහ ’92 වසරවලදී) (ii) තමිල්නාඩුවේ විශේෂ සිනමා සම්මානය (1982) (iii) විශේෂ ගෞරව සම්මාන - 315. සිනමා රංගනය හැරුණු විට නියුතුව සිටින ක්ෂේත්‍ර - 1. රූපවාහිනී වැඩසටහන්වලට සහභාගිවීම2. මෝස්තර නිරූපණ අවස්ථාවලට සහභාගිවීම16. ලිපිනය - Green Acres, 7 Bungalows, Andheri (w), Mumbai – 400 058කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102321</link>
    <topic>බිඳුණු රණවිරු සිත් සුවපත් කරන අභිමානයේ මංසලට ගියෙමු</topic>
    <author>රූපාන්ති බුලත්සිංහල</author>
    <content>බිඳුණු රණවිරු සිත් සුවපත් කරන අභිමානයේ මංසලට ගියෙමුනුවර වැව පිසගෙන ආ සුළං රැල්ල එහේ මෙහේ හැපිලා දඟ කෙළේ අරියාදුවට නෙවෙයි. මෙහි ඉන්න අයට වියළි බව මඳක්වත් දැනීමට ඉඩ නොතැබීමට මෙනි. ඒ සුවදායි බව. සොඳුරු බව කඳුළින් පිරීගිය දෑස්වලට අස්වැසිල්ලකි. දැවෙන හදවත් වලට සිසිලසකි. විඳවන්ට නොව විඳින්නට වෙන් වූ නවාතැන වෙත අප පියමං කරන විට දහවල් දොළහ පසුවීමට ආසන්නව තිබුණි. අනුරාධපුරයේ පිහිටි ‘අභිමානයේ මංසල’ නැතිනම් ‘අභිමානයේ නිවෙස’ වෙත බොහෝ අමුත්තෝ පැමිණෙමින් සිටියහ.ඒ අපේ රටේ මුරදේවතාවුන් ය. අද දෑත් දෙපා වාරු නැති වුණත්, එදා තිස් වසරක යුද්ධය නැති කිරීමටත් ත්‍රස්තයන්ගෙන් අපේ රට බේරා ගැනීමටත් මේ විරුවන්ගෙන් ලැබුණ පිටිවහල වචනවලින් කියා නිම කළ නොහැකි ය. ඒ අභිමානීත්වය වෙනුවෙන් මේ නිවෙස ඔවුන් වෙනුවෙන් වෙන් කෙරුණි. ගෘහ නිර්මාණ ශිල්පී විනෝද් ජයසිංහගේ සැලැසුමකට අනුව නිර්මාණය වූ අභිමංසල ගොඩ නැඟීමට යුද හමුදා දෙවැනි රෙජිමේන්තු භට පිරිස ගේ දායකත්වය ප්‍රමුඛව සෙසු හමුදා රෙජිමේන්තුවල ද දායකත්වය ලැබී ඇත. ප්‍රාදේශීය මූලස්ථානයේ ආඥාපති කමඩාර් අතුල ආරියරත්න මහතාගේ ද සහයෝගය මීට ලැබී තිබේ.මනසින් පීඩා විඳින්නන්ගේ මානසික සුවය අපේක්ෂාවෙන් නිමවූ ‘අභිමංසල’ වටා පිහිටි යේ අපූරු නිර්මාණාත්මක බවකි. පරිසරයේ අලංකාරිත්වය මැඬ ගෙන විටින් විට මතු වූයේ ජීවන අත්දැකීම්වල විලාපය පමණි. අප මේ උත්සාහ ගන්නේ ඒ අත්දැකීම් ඔබ සමඟ බෙදා හදා ගන්නට ය.සුදු සැරයටිය රැගෙන පැමිණි ලාන්ස් කෝප්‍රල් මධුරංග ලක්මාල් තරුණයා අප ඉදිරියේ අසුන් ගත්තේ ය. මඳක් පුටුවට බරවූ හෙතෙම කතා කරන්නට පටන් ගත්තේ ය. දිගින් දිගටම නොනවත්වා සිනා සුණු ඔහුගේ කතා බහ සිත් ගන්නා සුලු ය.“එදා පුදුකුඩුඉරුප්පු මඩු අල්ලාගන්න අපි සටන් කළා. ඒ සටන හරිම බිහිසුණුයි. සටන ඇරැඹුණේ පාන්දර අපි ඉස්සරහටම ගියා. මගේ හිතේ තිබුණෙ කොහොම හරි අපි දිනනවා කියන එක විතරයි. මගේ අතේ තිබුණ තුවක්කුව මටත් වඩා උසයි. දිගට හරහට වෙඩි තියෙනවා. කෙළවරක් නැහැ. එහෙ දුවනවා. මෙහෙ දුවනවා. මට වෙඩි වැදුණා. එතනින් එහා මුකුත් මතක තිබුණෙ නැහැ. ඇෙඟ් රස්නෙයි යන්තමට හුස්ම වැටුණ නිසා මටත් ජීවත් වෙන්න හැකියාව තිබුණා. මං මළ මිනියක් විදිහට තමයි උස්සගෙන ඇවිල්ලා තියෙන්නෙ. අපේ අප්පච්චිට හිටිය එකම කොල්ලා මම තමයි. අපේ පවුලේ කෙල්ලො පහයි. අක්කලා මට ගොඩක් ආදරෙයි.මං පුංචි කාලෙ තමයි අම්මා නැතිවුණේ. හතර වැනි අක්කා මට අම්මා කෙනෙක් වුණා. මට වෙඩි වැදුණා කියලා අප්පච්චි දැනගත්තම අප්පච්චි කෑගහලා අඬලා තියෙනවා. ඒ දුක වේදනාව තද කරගෙන අප්පච්චි මාව බලන්න ආවා. මට මතකයි එදා අප්පච්චි මගේ රත්තරන් පුතේ කියලා කෑගහලා අඬනවා. මගේ ඇස් දෙකම බැන්ඩේජ් පටිවලින් වෙළලා තිබුණේ. මං ඇස් දෙක අත ගෑවා. අනේ දෙවියනේ එක ඇහක ලොකු වළක්. මං කෑගහලා ඇඬුවා. මට මොකද මේ වෙලා තියෙන්නෙ? මං කලබල කළා. මට හිතුණා කොහේ හරි යන්න.ලාන්ස් කෝප්‍රල් මධුරංග ලක්මාල්ඒත් මට පේන්නෙ නැහැ. නර්ස් කෙනෙක් මං ළඟට දුවගෙන ආවා. පුතේ, දැන් ඉතින් මොනවා කරන්නද? ඔයාට පේන්නෙ නැහැ. මට හිතාගන්න බැහැ. දෙවියනේ මගේ ඇස් දෙක. මං කෑගහලා ඇඬුවා. මාව සනසන්න ගොඩක් අය දුවලා ආවා. හැමෝම මට තේරුම් කරලා දෙන්න උත්සාහ කළා. ඒත්... මට මගේ හිත හදාගන්න ගොඩක් කල් ගියා. මේ අතරතුර අප්පච්චි හොඳටම ලෙඩ වුණා. මට හැකි හැම වෙලාවකම මං ඔවුන් බලන්න ගියා.එක දවසක් අප්පච්චිට අමාරුයි කියලා පණිවිඩයක් ආවා. මගෙ හිතට මොකක්දෝ අමුත්තක් දැනුණා. මගේ අක්කාගේ මහත්තයා, මගේ මස්සිනාත් හිටියෙ ආමි එකේ. එයා තමයි මාව ගෙදර එක්කගෙන ගියේ. එතකොට මගේ අප්පච්චි සදහටම අපිව දාලා ගිහිල්ලා. ඊට පස්සෙ මං රණවිරු සෙවණට ආවා. දැන් මං ඉන්නේ අභිමංසලේ. මෙතැන අපිට හැම පහසුකමක් ම තියෙනවා.”පිහිනුම් තටාකයක්, පුස්තකාලයක්, වෛද්‍ය සායන, ආහාර මේ හැම දෙයක් ම මෙහිදී ඔවුන් වෙනුවෙන් සැපයෙයි. මේ සෑම දෙයක් ම සිදු වන්නේ ඔවුනගේ මානසික වින්දනය වෙනුවෙනි. කෙතරම් සිතේ සවිය තිබුණත් සමහර අවස්ථාවලදී බිංදුවට ම කඩා ගෙන වැටෙන වාර අනන්තයි අප්‍රමාණයි. කොපමණ දේ සිදු වුණත් තනිකම ඔවුන් වෙළාගන්නා අවස්ථා එමටයි. එවන් විට මානසික උපදේශකත්වය ඉතාමත් වැදගත් විය. රුක්මන් බණ්ඩාර මහතා ඉටු කරන්නේ එවන් උදාර සේවයකි.“ඉස්සෙල්ලා ඔවුන්ගේ ප්‍රශ්නය දිගින් දිගටම කියාගෙන යන්න ඉඩ දෙනවා. කතා කිරීමෙන්, තොරතුරු විමසීමෙන් ඔවුන්ට ලැබෙන මානසික සුවය අපමණයි. මනසට බෙහෙත් කරන එක අමාරුයි. ඒත් ඒ ශක්තිය නිරන්තරව මොවුන් කෙරෙහි මුදා හරින්න ම අවශ්‍යයි.”රුක්මන් බණ්ඩාර මහතා හමුවීමට වරින් වර සෙබළුන් පැමිණියේ මානසික තත්ත්වය සුව අතට හරවා ගැනීමට ය. කුටියෙන් කුටියට ගමන් කළ අපට එහි රෝගාතුර වී සිටින හා සුවය ලබමින් සිටින සෙබළුන් දක්නට ලැබුණි.“මං සාමාන්‍ය සෙබළ ප්‍රදීප් කුමාර.2009 මැයි 17 වෙනිදා පුදුමාතලන් වලදී තමයි මට වෙඩි වැදුණේ. දවස් පහළොවක් විතර මම සිහිය නැතුව ඉඳලා තියෙනවා. මෙහෙමවත් ඔළුව උත්සන්න පුළුවන් වෙයි කියලා මං කවදාවත් හිතුවේ නැහැ. තුවාල හොඳ වෙන්න සෑහෙන කාලයක් ගියා.”දෙපා හරි හැටි තවමත් බිම තබාගත නොහැකි ඔහුගේ කතාව හැගුම්බර ය. අතීත ආවර්ජනය ඔහු පීඩාවට පත් කළ බවක් හැඟේ. අසල ඇඳේ සිටි සමන්ත කුලරත්න රෝද පුටුව අල්ලාගෙන යමක් කීමට සැරසුණි.“මං ශරීර අභ්‍යාස උගන්වන ගුරුවරයෙක්. 1999.11.04 ඕලුමඩුවෙදි තමයි මට වෙඩි වැදුණේ. ඔළුවටමයි වෙඩි වැදුණෙ. ඒ පාර සිහිය නැතිවෙලා. මාස ගණනක් එක් තැන් වුණා. මට කතා කරගන්න බැරි වුණා. මගේ අම්මා තමයි මාව බලාගත්තේ. විවාහ වෙලා හිටිය කෙනා පවා මාව දාලා ගියා. මට අවුරුදු 06 ක පුතෙක් ඉන්නවා. බිරිඳ එයාවත් එක්කගෙන තමයි මාව තනිකරලා ගියේ.”“එකිනෙහිම ඔහු සුසුමක් හෙළීය. වැටීමට ආසන්න කඳුළු බිඳු දෙකක් නෙත් කොන රැඳුණි. ඔහු ආයාසයෙන් යමක් කීමට උත්සාහ කෙළේ ය.“මගේ නම එස්.එන්.එල්. ජයතිලක. 1997 තමයි හමුදාවට බැඳුණේ. 2007 නගර් කෝවිල් අල්ලාගන්න කළ සටනෙදි මට වෙඩි වැදුණා. මගේ එක පාදයක් අහිමි වුණා. මගේ වැඩ මට තනියම කරගන්න අපහසුයි. අභිමංසල මට සෙවණක් වුණා. මට පුංචි දුවෙක් ඉන්නවා. හැමෝ ම හැකිවෙලාවට මාව බලන්න එනවා. අපි දැන් මේ ජීවිතේට හුරුවෙලා.”ඉර බැස යන්නට ආසන්න ය. නුවර වැව අසල විනෝද චාරිකාවේ යෙදෙන අනන්ත වූ පිරිස් සතුටු සාමීචියේ යෙදී සිටිති. සහායකයන් ගේ ආධාර ඇතුව රෝද පුටුවලින් නුවර වැව් කණ්ඩිය මතට ඔවුහු සමීප වූහ. ඒ වෙනවිටත් ඔවුන් තුටු කිරීමට පැමිණි සංගීත කණ්ඩායම ඔවුනට විනෝද වීමට ඉඩහැර වැව අසල ය. අපට සමුගන්නට හොඳම වෙලාවයි. අපි ඔවුන්ට සමුදෙන්නට සැරසුනෙමු. සැමදාම ජීවිතය ඇති තෙක් ම මෙලෙස දිවි ගෙවන ඔවුන්ට දිරියක් වීමට ඔබට හැකි නම් එය මහඟු පුණ්‍යකර්මයකි.ආයුර්වේද ප්‍රතිකාර, පොත්පත්, ව්‍යායාම සඳහා අවශ්‍ය උපකරණ ලබාදීමට ඔබටත් හැකි පමණින් දායක විය හැකි ය.රූපාන්ති බුලත්සිංහලසේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102322</link>
    <topic>බහුවිධ හැකියාවන් ගෙන් යුත් කලාකරුවෙක්</topic>
    <author>තුෂාරි</author>
    <content>බහුවිධ හැකියාවන් ගෙන් යුත් කලාකරුවෙක්රෙක්ස් හැමිල්ටන් ප්‍රනාන්දුඔහු විවිධ දක්ෂතා රැසකින් හෙබි කලාකරුවෙකි. රංගනය, තිර රචනය, චිත්‍ර කලාව, පොත් කවර නිර්මාණය, හඬකැවීම, ගුවන්විදුලි නාට්‍ය කලාව යනාදී විවිධ කලා පරාසයන් හරහා තම දක්ෂතා විදහා පෑවෙකි.මොරටුවේ වේල්ස් කුමර විදුහලෙන් සිප් සතර හැදෑරූ රෙක්ස් හැමිල්ටන් ප්‍රනාන්දු පාසල් කාලයේ දී සිය කලා කුසලතා වෙනුවෙන් සමස්ත ලංකා ජයග්‍රහණ ලැබූවෙකි.”මම කලා ක්‍ෂේත්‍රයට පිවිසිලා මේ වෙනකොට වසර 25ක් පමණ වෙනවා. 1985 වසරේදී තමයි ප්‍රසිද්ධ වේදිකාවට අවතීර්ණ වුණේ. ඒ අනුව අද වෙනකොට වේදිකා නාට්‍ය 25කට වැඩි සංඛ්‍යාවකට මම දායක වෙලා තිබෙනවා. ඒ අතර අරිසෙන් අහුබුදුගේ ‘සක්විති රාවණ’, ‘ලෝකාන්තේ’, ‘ගැට’ සහ පතිරාජ එල්.එස්.දයානන්ද ගේ වේදිකා නාට්‍යවලත් මහාචාර්ය ජේ.වීරමුණ්ඩගේ ‘ගෝඩෝ එනකං’ වගේ ජනප්‍රිය වේදිකා නාට්‍යවලටත් දායක වෙන්නට මට අවස්ථාව ලැබුණා. මේ නාට්‍යවලින් මට යෞවන සම්මාන අභිරූපණ සම්මානවලටත් හිමිකම් කියන්න ලැබුණා.”හැමිල්ටන් පවසන්නේ සතුටිනි. වේදිකා නාට්‍ය හරහා ඔහු රූපවාහිනී ටෙලි නාට්‍ය රංගන කලාවට ද අවතීර්ණ වන්නට වාසනාවන්තයෙක් වූයේය. ඒ අනුව ඔහු ‘මුහුදු මනාලි’, ‘දාමිණි’, ‘වසූදා’, ‘ස්වයංජාත’, ‘ඔබ කවුද’, ‘අල්ලපු ගෙදර’, ‘බාගෙට නෑයෝ’ වැනි ජනප්‍රිය ටෙලිනාට්‍ය රැසකට රංගනයෙන් දායක විය.”ඒ වගේම මම රූපවාහිනී වැඩසටහන් සහ ටෙලිනාට්‍ය හඬ කැවීම් ශිල්පියෙක් විදිහටත් කටයුතු කරනවා. විශේෂයෙන්ම ළමයින් අතර ජනප්‍රිය කුහුඹිච්චි, කෝලිකුට්ටු සහෝදරයෝ, වගේ ජනප්‍රිය කාටුන්වල විවිධ චරිත සඳහා හඬ කැවීමට දායක වුණා. ඒ වගේම ‘චිත්ති’, ‘මහගෙදර’, ‘ප්‍රවීණා’ වගේ ටෙලිනාට්‍ය සඳහා හඬකැවීමට දායක වුණා. ගුවන්විදුලි නාට්‍ය ශිල්පියෙක් ලෙසත් කටයුතු කරන්නට වාසනාව මට ලැබුණා.ඒ වගේම පොත් කවර නිර්මාණය, චිත්‍ර ඇඳීම අද මගේ නිර්මාණ ජීවිතයේම කොටසක් බවට පත්වෙලා කියලයි මට හිතෙන්නේ. මේ හැමදේටම මට විශාල ශක්තියක් වුණේ අරිසෙන් අහුබුදු සූරීන්. එතුමාගේ පෞද්ගලික ලේකම්වරයා විදිහට වසර ගණනාවක් මම කටයුතු කළා. ඒ වගේම මගේ චිත්‍ර කලා හැකියාව ප්‍රයෝජනයට ගෙන ‘සිංහල වංශය’ නමින් වසර තිස්දාහක හෙළ යටගියාව ගැන කියැවෙන චිත්‍ර 105ක් නිර්මාණ කරන්නට මට හැකිවුණා.හැමිල්ටන් පවසන්නේ එම අත්දැකීම් තම ජීවිතයේ අමරණීය සිහිවටන ලෙස සලකමිනි.නො. 28/ඒ, කනකරත්න පෙදෙස, 2 පටුමඟ, ලක්ෂපතිය, මොරටුව රෙක්ස් හැමිල්ටන්ගේ ලිපිනයි.තුෂාරිඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102323</link>
    <topic>හොල්මන් හෝටල ඇමෙරිකාවේත්</topic>
    <author>කුමාර සිරිවර්ධන</author>
    <content>හොල්මන් හෝටල ඇමෙරිකාවේත්මළගිය ආත්මයන්ගෙන් එල්ල වන බලපෑම්, ඒවායේ ක්‍රියාකාරිත්වය හා හොල්මන් පිළිබඳ විශ්වාසයන්ට පෙර අපරදිග බේදයක් නැත.එංගලන්තයේ ඓතිහාසික වටිනාකම් සහිත බොහෝ ස්ථානයන්හි හොල්මන් ගැවසෙන බව මාධ්‍යවලින් නිතර පැවසෙයි. පසුගිය දා අන්තර්ජාලයෙන් අපට දැනගත හැකි වූයේ අමෙරිකාවේ හොල්මන්ගැවසෙතැයි විශ්වාස කෙරෙන සංචාරක හෝටල කිහිපයක තොරතුරුය.අමෙරිකාවේ ආර්ක් ප්‍රදේශයේ යුරේකා ස්ප්‍රින්ග්ස් හි පිහිටා තිබෙන ‘ක්‍රෙසන්ට් හොටෙල් ඇන්ඩ් ස්පා’ ඒ අතරින් ප්‍රධාන තැනක් ගනී. එම ගොඩනැඟිල්ල 1886 දී ඉදිකළ එකක් වන අතර හෝටලය ඉදිකිරිමට පෙර එහි පාසලක් ද, පිළිකා රෝහලක් ද පවත්වාගෙන ගොස් තිබේ. මෙම හෝටලයේ පිළිගැනීමේ කවුන්ටරයේ පොතක් තබා ඇත්තේ සංචාරකයන් හොල්මන් පිළිබඳ ලබන අත්දැකීම් ලියා තබනු පිණිසය.කාමර අංක 218 හැසිරෙන සෙල්ලක්කාර හොල්මන තරුණ අයර්ලන්ත ජාතික මයිකල්ගේය. මාවතේ ගමන් කළ සුන්දර යුවතියක දෙස සඳලුතලයෙන් මාවතට පමණටත් වඩා නැඹුරුවී බලද්දී මයිකල් බිමට ඇද වැටී මියගොස් ඇත්තේ මෙයට වසර ගණනාවකට ඉහතදීය.සෙල්ලක්කාරයකු ලෙස ඇවිද අංක 218 කාමරයට ඇතුළු වන, සංගීත රාවයන්ට අනුව නටන මයිකල් ගේ හොල්මන එම හෝටලයට පැමිණෙන බොහෝ සංචාරකයන් දැක තිබේ.එම ගොඩනැඟිල්ලේ පිළිකා රෝහල පවත්වාගෙන ගොස් තිබෙන්නේ 1930 සහ 1940 දශකවලදීය. එම කාලය ඇතුළත ගොඩනැඟිල්ල තුළ මියගොස් ඇති රෝගීන් ගේ ගණන 300 ඉක්මවන බව පැවසෙයි. ඊට අමතරව රෝහල පාලනය කළ දොස්තර බේකර් ද හෙද හෙදියන් කිහිප දෙනකු ද රෝහල ඇතුළතදීම මිය ගිය බව සැලකේ. ඔවුන්ගේ අවතාර ද වරින් වර දැකගන්නට ලැබුණ බව වාර්තා වී ඇත.කාමර අංක 419 දී දැකගන්නට ලැබෙන අයිරීන් කාසල්ගේ අවතාරය ද සංචාරකයන් අතර ප්‍රකටය. ඇය ප්‍රකට නර්තන ශිල්පිනියකි. ජීවිතයේ අවසාන භාගයේ වැඩි කාලයක් හෝටලයේ අංක 419 ගත කර ඇති අයිරීන් මියගොස් තිබෙන්නේ 1969 දීය. මෑතකදී මව්පියන් හා කුඩා දැරියක එම කාමරයේ නවාතැන් ගෙන තිබේ. දැරිය කිසිවකු සමඟ කතාකරන බව හැඟුණ ද මව්පියන්ට තවත් අයකු කාමරයේ සිටින බව පෙනී නැත. පසුව දැරියගෙන් කළ විමසුම්වලට ඇය දුන් පිළිතුරු අනුව හැඟී ගොස් ඇත්තේ අයිරීන් කාසල් ගේ අවතාරය දැරියගෙන් සුව දුක් විමසා ඇති බවය.ඔහියෝ ප්‍රාන්තයේ ග්‍රෑන් මිලෙ හි ‘බක්ස්ටන් ඉන්’ අමෙරිකාවේ හොල්මන් සඳහා වඩාත් ප්‍රකට තවත් හෝටලයකි. වසර 199ක් පැරැණි ගොඩනැඟිල්ලක පවත්වාගෙන යන මෙය වැඩියෙන්ම හොල්මන් ගැවසෙන හෝටල් 10 අතුරින් එකක් ලෙස ට්‍රිප් අඩ්වයිසර්.කොම් වෙබ් අඩවියේ දක්වා තිබේ.පළමුව 1812 දී එම ගොඩනැඟිල්ලේ පවත්වාගෙන ගොස් ඇත්තේ තැබෑරුමකි. 1865 – 1902 අතර කාලය ඇතුළත ගොඩනැඟිල්ලේ හිමිකරුවා වී සිට ඇත්තේ මේජර් බක්ස්යන්ය. ඔහුගේ අවතාරය හෝටලයේ පළමු මහලේ වරින් වර දර්ශනය වන බව පැවසෙයි.1934 – 1960 දක්වා කාලයේ ගොඩනැඟිල්ලේ හිමිකාරිය වී සිට ඇත්තේ එතල් බෞෆෙල්ය. ඇගේ ප්‍රියතම විලවුන් වර්ගයේ සුවඳ සෑම රාත්‍රියකම පාහේ හෝටලයේ ප්‍රධාන ශාලාවේ ගැවසෙන අයට දැනෙන වගද පැවසෙයි.ඩෙන්වර් හි ‘ද බ්‍රවුන් පැලස් හොටෙල් ඇන්ඩ් ස්පා’ ද අමෙරිකාවේ හොල්මන් සඳහා ප්‍රකට තවත් හෝටලයකි. එය පවත්වාගෙන යන්නේ හෙන්රි සී.බ්‍රවුන් නමැත්තකු 1892 දී ඉදිකළ ගොඩනැඟිල්ලකය. 1930 දශකයේ එහි උඩුමහලේ කුලියට විසූ ලුවිස් ක්‍රෝෆෝඩ් ගිල් ගේ අවතාරය මෙහි සැරිසරන අවතාර අතරින් වඩාත් ප්‍රකටය. ඔහු වැඩියෙන් භාවිත කළ කාමරය අද හෝටලයේ අංක 904යි ඊට සංචාරකයකු ඇතුළු වූ වහා පිළිගැනීමේ කවුන්ටරයේ දුරකතනය නාද වන බවත් රිසිවරය එසවූ විට අනෙක් පසින් කිසිවකු කතා නොකරන බවත් හෝටල සේවකයෝ පවසති. ඒ තම කාමරයට පිටස්තරයන් ඇතුළුවීම නුරුස්සන බව හිල් දක්වන ආකාරයයි. එහෙයින් හෝටල පාලනාධිකාරිය අත්‍යවශ්‍යම අවස්ථාවක මිස අනෙක් අවස්ථාවන්හි අංක 904 කාමරය සංචාරකයන්ට ලබාදීමෙන් වැළකී සිටියි.ලොස් ඇන්ජලිස් හි ද ටයිර්ට්ලස් ප්ලාන්ටේෂන් හා සැන් ඩියාගෝ හි හොටෙල් ඩෙල් කොරොනාඩෝ ද හොල්මන් සඳහා නමගිය හෝටල වෙයි. මයිර්ට්ලස් හෝටලයේ ප්‍රකටම අවතාරය බෝලෝ නමැති කළු වහල් කාන්තාවයි. නිවෙසින් පලාවිත් පෙම්වතා පැමිණෙන තුරු හෝටලයට වී පමා වූ කේට් මෝර්ගන් කොරොනාඩෝ හෝටලයේ ප්‍රකටම අවතාරයයි. 1892 දී එසේ පැමිණි ඇය දින ගණනාවක් බලා සිට පෙම්වතා නොපැමිණෙන බව අවබෝධ වූ පසු දිවි නසාගෙන තිබේ.වරින් වර මෙම අවතාර සංචාරකයන්ට දර්ශනය වුවත් මේ හෝටල පහේදීම ඒවායින් සංචාරකයන්ට අවහිරයක් බාධාවක් ඇතිවූ බවක් මෙතුවක් වාර්තා වී නැත.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102324</link>
    <topic>ඇවිදින දිනපොත</topic>
    <author/>
    <content>ඇවිදින දිනපොත70 දශකය මැද භාගයේ මා නතරව සිටියේ කොළඹ කෝට්ටේ පාරේ ලිඩෝ සිනමාහල ඉදිරිපස පිහිටි උඩුමහලකය. එහි පිටුපස දොරින් පැරැණි බංගලාවක පෙනුම ගත් අවන්හලක් දිස්වෙයි. එහි නිතර එන යන අය අතර නාට්‍යකාරයෝ ද, පත්තරකාරයෝ ද, සංගීතකාරයෝ ද වෙති.’ටයි මහත්තයා’ ද (ටයිටස් තොටවත්ත) ඉන් කෙනෙකි. එකල ඔහුගේ නිවෙස පිහිටියේ ද, කෝට්ටේ පාරේ ලිඩෝ සිනමාහල පැත්තේමය.එක් දිනක් අවන්හලට පිවිසි මට, කිසිවකු උස් හඩින් සංස්කෘත ශ්ලෝකයක් ගායනා කරනු ඇසුණි. ඇතුළෙහි මේසයක සිරිලාල් කොඩිකාර හා ටයි මහත්තයා හිඳ සිටිති.සිරිලාල් ශ්ලෝකයක් කියූ පසු, ටයි මහත්තයා එහි අරුත කියයි. ඉන්පසු ටයි මහත්තයා ශ්ලෝකයක් කියයි. සිරිලාල් එහි තේරුම කියයි. ශ්ලෝකයෙන් ශ්ලෝකයට මධු විතද හිස්වෙයි.මොහොතකට පසු සයිමන් නවගත්තේගම පැමිණ ඒ මේසයේ අසුන් ගනී. ආරියරත්න විතාන පැමිණ මා සමඟ හිඳගනී. එහා මේසයෙන් නැඟෙන තර්ක විතර්ක, උපහාස කතන්දර එක දිගට ගලා යයි. ටයි මහත්තයාගේ උස් සිනා හඬ අවන්හලේ ඝෝෂාව මැඬ පැතිර යයි. ඔවුන් රස බසින්, අපගේ හෝරාව ද පොහොසත් වෙයි.චින්තන ජයසේනගේ ‘නවකතා පත්තරයේ’ එක් පිටුවක් සඳහා ටයි මහත්තයා සමඟ කතා බහක යෙදෙන්නට ඔහු නිවෙසට යාමට මට අවස්ථාවක් ලැබුණි. ඉන්පසු, මා ඔහු හමුවූයේ ‘රන්දෝලි’ නම් වූ කලාකරුවන්ගේ අවන්හලේදීය. ටයි මහත්තයා පැමිණ සිටියේ සමන් අතාවුදහෙට්ටි ද සමඟිනි.කතාබහ කෙරීගෙන යන අතර, මේසය මත තිබූ මගේ පොත් කීපයක් අතට ගත් ටයි මහත්තයා එහි කවර දෙස බලා, නම් කියුවූයේය.’ටොම් සෝයර්... ඔලිවර් ට්විස්ට්.. ජේන් අයර්.. ඇලිස් ඉන් වොන්ඩර්ලන්ඩ්..”ඔහු මදෙස බලා, සුපුරුදු උපහාස සිනාව පෑවේය.”උඹ දැන්ද මේව කියවන්නේ?”තරුණ වියේ පසුවූ මට ලජ්ජාව මුසු කෝපයක් උපන්නේය. එවකට අධ්‍යාපන සේවයේ වැඩසටහන් සඳහා පිටපත් ලියමින් සිටි මා, ඒ පොත් ගෙනැවිත් තිබුණේ ඒ සඳහා ආශ්‍රය කිරීමටය. මම ද, ‘ලොක්කා’ ගැන නොතකා කට කැපෙන උත්තරයක් දුන්නෙමි. ටයි මහත්තයා, මඳ සිනාවක් පා සමන් අතාවුදහෙට්ටි පැත්තට හැරුණේය. එදින ආපසු යාමට සැරසෙන මොහොතේ, ටයි මහත්තයා මා දෙස බැලුවේය.”උඹ කොහෙද යන්නෙ. නැගපං මගෙ වාහනේට. මං ගිහින් බස්සන්නං.”ඒ ටයි මහත්තයාගෙ හැටිය.කලින් කලට, නොයෙක් නොයෙක් තැන්වලදී, විවිධ රසවතුන් සමඟ හවුලේ ටයි මහත්තයාගෙ බස්, සුබස් හා උවහස්වලට සවන්දී සිටීමේ භාග්‍යය මට හිමිවුණි.රූපවාහිනියේ සේවය කරන කාලයේ, දිවා කාලයේ දී සංස්ථාවේ වාහනයකින්ම නාරාහේන්පිට, රජයේ සේවකයින්ගේ සමාජ ශාලාවට (“වල”) පැමිණ කෑමට පෙර ‘කාල-ක්‍රියා කර යෑමේ’ විශේෂ අවසරයක් ටයි මහත්තයාට හිමිව තිබුණි.අවන්හල ඉදිරිපස රථය නැවැත්වූ විට, මිත්‍රරත්න නම් සේවකයා කලබල වෙයි.” ටයි මහත්තයා ඇවිල්ලා” ඔහු සියලු මේස අමතක කර ’සැළලිහිණි රථය’ වෙත දිව යයි. ටයි මහත්තයාගේ පාදයේ ආබාධය නිසා ඔහු රථයේම රැඳී සිටින අතර, මිත්‍රරත්න එහි එකත්පස්ව සිඳිමින් සංග්‍රහ සත්කාරයෙහි යෙදෙයි.’වළේ’දි මුණගැසුණු විටෙක ටයි මහත්තයා බොහෝ කලකට පෙර ඇසූ ප්‍රශ්නයක්, යළිත් ඇසුවේය.”උඹ කොහෙද දැන් ඉන්නෙ””මාදින්නාගොඩ””වරෙන් අපේ දිහා නවතින්න. මං ඉන්නෙ බොල්ගොඩ” (ටයි මහත්තයට බොල්ගොඩ ඉඩමක් මිස නිවෙසක් නොතිබුණු බව මම පසුව දැනගතිමි.”අපෝ ටයි මහත්තයා මට කන්තෝරුවට දුර වැඩියි””මොන දුරක්ද බං? මාදින්නාගොඩ - බොල්ගොඩ දෙකම එකයි.”ටයි මහත්තයා, අතැති වීදුරුව සොළවමින් සිනාසුණේය.”මට හවසට කතා කර කර ඉන්න කෙනෙක් ඕනෙ. ඒකට උඹ හොඳයි”මොහොතේ ඔහුගේ මුහුණෙහි පිළිබිඹු වූයේ හුදෙකලා වූවෙකුගේ කාන්සිය විය යුතුය. මගේ ලිපි ගොනුව මත තිබූ පොත අතට ගත් ඔහු එහි කවරය දෙස බැලීය. ඒ, කෆ්කාගේ ‘ඇමෙරිකා’ නම් නවකතාවය. ටයි මහත්තයා මා දෙස බැලුවේ, ඒ දුෂ්කර ප්‍රබන්ධය මට තේරෙනවාදැයි විමසන්නාක් මෙනි.”අමාරුවෙන් වුණත් මේවා කියවපං! දැන් ඉන්න කොල්ලන්ගෙ පොත් තියෙන්නෙ අතේ විතරයි. හිතේ නෑ!”ටයි මහත්තයා මහ හඬින් සිනාසෙමින්, මිත්‍රරත්නට අත වැනුවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=av11102325</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාපසුගිය ඔක්තෝබර් 13 දා රාත්‍රියේ ඉන්දියාවේ අග්‍රා නුවර පිහිටි ඓතිහාසික ටජ්මහලය වෙත පැමිණි සංචාරකයන් අතර බොලිවුඩ් සුරූපිනියක් ද සිටියා.සඳකැන් දහරින් ටජ් මහලය වෙලා ගනිද්දී ඊට තවත් සුන්දරත්වයක් එක් කරමින් පැමිණි ඇය තමයි, දීපිකා පදුකෝන්, සුදු සහ කළු ඇඳුමකින් ද රතු පැහැති උතුරු සළුවකින් ද සැරසී සිටි දීපිකා, එහි පැමිණ සිටියේ තවත් නාඳුනන තරුණයකු සමඟ බවයි බොහෝ දෙනා ප්‍රකාශ කර තිබුණේ.“දීපිකා ඇවිත් හිටියේ එයාගෙ පෞද්ගලික ආරක්ෂකයෙකුයි, තවත් නාඳුනන කෙනකුයි එක්ක. දීපිකා ගොඩක් උත්සාහ කළා, මේ තරුණයාව වට පිට හිටිය අයගේ අවධානයෙන් මග හරවන්න. ඒ තරුණයා මීට කලින් නම් අපි කවුරුවත් දැකලා නැහැ.” දීපිකා පැමිණි මොහොතේ ටජ් මහල දැක බලා ගන්නට පැමිණි තවත් අයෙකු එලෙස කියා තිබුණා.දීපිකා, රන්බීර් කපූර් සමඟ පෙමින් බැඳී සිටිය වග රහසක් නොවෙයි. රන්බීර්ගේ ඇසුරින් ඈත්වූ දීපිකා ගේ ඊළඟ පෙම්වතා වුණේ සිද්ධාර්ත් මාල්යා ගේ පුත්‍රයායි. රන්බීර් සහ සිද්ධාර්ත් කවුරුත් හඳුනනවා. ඔවුන්ගේ හැඩරුව රසික රසිකාවියන්ටත් සෙසු අයටත් නුහුරු නැහැ. දීපිකාත් සමඟ ටජ් මහලට පැමිණියේ ඔවුන් දෙදෙනාගෙන් කිසිවකුවත් නොවෙයි. එහෙම නම් ඒ කවුරුන් ද?තවත් ටික කලකින් ඒ ‘අදිසි මිනිසා’ කවුරුන්දැයි හෙළි වෙන්න ඉඩ තියෙන බවයි සමහරු පවසන්නේ.“මම හරිම කැමැතියි විද්‍යා බාලන් එක්ක ආයෙමත් රඟපාන්න. ඒ අවස්ථාව උදාවෙනවා නම් මට ඊට වඩා සතුටක් නැහැ.” මේ ප්‍රකාශය කළේ තරුණ පරපුරේ ආදරය දිනූ ජෝන් ඒබ්‍රහම්. ඔහු විද්‍යාත් එක්ක රඟපාන්න මේ තරම් කැමති ඇයි...? ජෝන් ගේ ප්‍රකාශය දුටු බොහෝ දෙනකු ප්‍රශ්න කළා.කරුණු දන්නා උදවියට නම් ජෝන් මෙහෙම කියන්නේ ඇයි දැයි යන්න ප්‍රශ්නයක් නොවෙයි. ඒකට හේතුව? ඒක රහසක්. ඇත්තටම දැන්නම් ඒ රහස හෙළිවෙලා. හෙළි වුණාය කියල ප්‍රශ්නයකුත් නැහැ. එය ප්‍රශ්නයක් වුණේ බිපාෂා බාසු, ජෝන් එක්ක පෙමින් වෙළී සිටින තුරු විතරයි. දැන් ඒ ප්‍රේමයට නැවතීමේ තිත වැටිලා. ඉතින්, විද්‍යා ගැන කතා කරන්න ජෝන්ට තහනමක් නැහැ.මේ වගේ තහනමක් බිපාෂාගේ ඇසුර තිබුණු කාලයේ දී වලංගු වුණේ ඇයි...? ඔබ ‘සලාම් - ඊ - ඉෂ්ක්’ චිත්‍රපටය නැරඹුවා නම් එහි ජෝන් සහ විද්‍යා පෙම්වතුන් ලෙස රඟපෑවා ඔබට මතකද? (2007 දී මේ චිත්‍රපටය ශ්‍රී ලංකාවේ ද තිරගත වූවා) මේ චිත්‍රපටය රූපගත කළ කාලයේ දී ජෝන් සහ විද්‍යා අතර පෙම් පටලැවිල්ලක් ඇතිවෙලා. මේ කාරණය හෙළි වී තිබෙන්නේ මේ ළඟදීයි. නමුත්, බිපාෂාට නම් ඒ කාලයේ දී ම මේ ගැන ඉව වැටිලා. ඒ වනවිට ද ජෝන්ගේ පෙම්වතිය වුණේ බිපාෂායි.ඇය මේ ගැන ජෝන් ගෙන් ප්‍රශ්න කළා. එවැනි සම්බන්ධයක් නැතැයි ඔහු බිපාෂාට දැඩිව කියා සිටියා. ඒත් බිපාෂා එය විශ්වාස කළේ නැහැ. ඇය මේ ගැන දිගින් දිගටම ප්‍රශ්න කරද්දී දෙදෙනා අතර මත ගැටුම් හටගත් බවයි පැවසෙන්නේ. කොහොම වෙතත්, ඉන් පසුව ජෝන්, විද්‍යා සමඟ කිසිදු චිත්‍රපටයක රඟපෑවේ නැහැ. මේ වනවිට බිපාෂා ජෝන්ගෙන් වෙන්වී සිටින නිසා ජෝන් නැවතත් විද්‍යා ගැන හිතන්නට පටන් ගනීවි දැයි සමහරුන් තුළ සැකයක් මෝදුවෙලා.විද්‍යා නම් මේ ගැන කිසිවක් ප්‍රකාශ කරලා නැහැ. ඇය පසුගිය සති දෙක තුළ ගත කළේ එතරම් සනීපයකින් නම් නොවෙයි. චිත්‍රපට රූපගත කිරීමක නොනවත්වා වැඩ කිරීම නිසා ඇය අසනීප වෙලා. මේ චිත්‍රපටය තමයි, ‘ද ඩර්ටි පික්චර්.’ දකුණු ඉන්දීය සිනමාවේ ජනප්‍රිය නිළියකව සිටි ස්මිතා පටේල්ගේ ජීවිත කතාව පදනම් කරගෙන නිර්මාණය වන මේ චිත්‍රපටයේ රූපගත කිරීම් බොහෝ දුරට නිමාවට පත්වෙලා. රූපගත කරන්නට ඉතිරිව තිබෙන්නේ තවත් දර්ශන කිහිපයක් විතරයි. මේ මොහොතේදියි විද්‍යා අසනීප වුණේ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=am1110231</link>
    <topic>දියවැඩියාව හැදෙන්නේ මවුපියන්ට තිබූ නිසාම නොවේ</topic>
    <author>කේ.සී.ජේ. රත්නායක</author>
    <content>දියවැඩියාව හැදෙන්නේ මවුපියන්ට තිබූ නිසාම නොවේකිසියම් රෝගයක් සුව කිරීමේදී ඉතා වැදගත් වන කාරණා කිහිපය අතරින් මුල් තැනට එන්නේ අදාළ රෝගය පිළිබඳව යථාර්ථවාදී අවබෝධයක් තිබීමයි. රෝගය උත්සන්න වීමට බලපාන හේතුව වන්නේ ද එම රෝගය පිළිබඳව නිසි අවබෝධයක් නොතිබීමයි. දියවැඩියාව උදාහරණයට ගතහොත්, මේ රෝගය උත්සන්න වීමට ප්‍රධාන හේතුව වන්නේත් ඒ පිළිබඳව පවතින නොදැනුම හා වැරදි මත බව සඳහන් කළ යුතුයි. දියවැඩියාව ආශ්‍රිතව ගොඩ නැඟී තිබෙන මිත්‍යා මත විවිධාකාරයි.”දියවැඩියාව සහ ඒ ආශ්‍රිතව පවතින යථාර්ථය හා මිත්‍යාව පිළිබඳව මෙවරත් අදහස් පළ කරනුයේ දියවැඩියාවට නවමු සහ සුවිශේෂී ක්‍රමයකින් ප්‍රතිකාර කරන ආයුර්වේද වෛද්‍ය බී.ඒ. රත්නපාල මහතායි.“දියවැඩියාව කියන්නේ (Diabetes) රුධිරයේ සීනි මට්ටම නියමිත ප්‍රමාණයට වඩා ඉහළ නැඟීමටයි. මධුමේහය හෙවත් Diabetes Mallitos කියන්නේ ඉතා දුෂ්කර අවස්ථාවකි. ඒක සුව කරන්න බැහැ.දැන් මෙතන බරපතළ මිත්‍යාවක් තියෙනවා. දියවැඩියාව සුව කරන්න පුළුවනි. ඒක කරන්නේ රුධිරයේ සීනි මට්ටම පමණක් පහත හෙළීමෙන් නෙවෙයි.රුධිරයේ සීනි මට්ටම සමඟ ම රුධිගත ඉන්සියුලින් ප්‍රමාණයත් යථා තත්ත්වයට ගෙන ඒම සැලකෙන්නේ දියවැඩියාව සුවපත් කළාය කියන කාරණයටයි.රුධිරගත ඉන්සියුලින් (Serum insulin level) වර්ධනය නොකර දියවැඩියා සුව කරන්න බැහැ. මා වෙත පැමිණෙන රෝගියකු ගේ රුධිරගත සීනි වගේ ම රුධිරගත ඉන්සියුලින් මට්ටමත් ප්‍රතිකාරයට පෙර හා පසුව පරීක්ෂා කරන්නේ ඒ නිසයි.”සාමාන්‍යයෙන් රුධිරගත ඉන්සියුලින් 6 - 28 ත් අතරට වැඩෙනවා. මෙහි මධ්‍ය ගණන 11.9 යි. කෙනකුගේ එම අගය 6 ට අඩු නම් දියවැඩියාව ලෙස සළකා ප්‍රතිකාර කළ යුතුයි.සමහරුන් එක් වරම රුධිරයේ සීනි මට්ටම පහත හෙළන ඖෂධ දෙනවා. ඒත් එය නිසි ප්‍රතිකාරයක් ලෙස සලකන්න බෑ.“... රෝගියාගේ පරිවෘත්තිය ක්‍රියාකාරිත්වය (Metabolism) තවත් වැදගත් කාරණයකි. එය 160mg/dl වැඩි නම් එතන වරදක් පෙන්නුම් කරනවා.”“තුන් වැනි කාරණය තබා දියවැඩියාවට කොයි තරම් ප්‍රතිකාර කළත් ඒ පුද්ගලයා පිෂ්ටය අධික ආහාර ගන්නවා නම් දියවැඩියාව සුව කරන්න බෑ. ඒක හරියට ගඟට කපන ඉනි වගේ වැඩක්.“දියවැඩියාව ප්‍රතිකාර ගනිද්දී හා ඉන්පසුවත් සීනි හා පිෂ්ටය අධික ආහාර පානවලින් වැළකීම ඉතා වැදගත්. ආහාර පාලනයකින් තොරව දියවැඩියාව සුව කරන්න බැරි බව මතක තබා ගැනීම ඉතා වැදගත්.”“තවත් සමහරුන් හිතන්නේ දියවැඩියාව හැදෙන්නේ ජානවලින් හා පාරම්පරික තත්ත්වයන් මත බවයි. මේකත් මිත්‍යාවකි. මවට, පියාට දියවැඩියාව තිබූ පමණින් දරුවන්ට දියවැඩියාව හැදෙන්නේ නෑ. ඒ වගේ ම මවට, පියාට දියවැඩියාව නොතිබූ පමණින් දරුවන්ට දියවැඩියාව හැදෙන්නේ නෑ කියන කාරණයත් මිත්‍යාවකි.ඇත්තටම පාරම්පරික ජානගත තත්ත්වයන් මත දියවැඩියාව බලපාන්නේ සියයට 5 ක් පමණ සුළු ප්‍රතිශතයක් පමණයි. දැන් එකම පවුලක සාමාජිකයන් වැරදි ආහාර පරිභෝජනයකට යොමු වෙලා ඉන්නවා නම් ඒ පවුලේ වැඩි දෙනෙක් දියවැඩියාවට ගොදුරු වීම පුදුමයක් නොවේ. මොකද ඒක සිද්ධ වෙන්නේ වැරදි ආහාර පාන නිසා මිස ජානගත හේතුවක් නිසා නොවේ.”“අධිපෝෂණය, සුඛෝපභෝගී ජීවිත ගෙවන අයට පමණක් දියවැඩියාව හැදෙනවා ය කියන්නෙත් මිත්‍යාවකි. ඉතා දිළිඳු අය පවා දියවැඩියාවට ගොදුරු වෙනවා. මේකට ප්‍රධාන හේතුව වැරදි ආහාර වැරදි විදිහට පරිභෝජනය කිරීමයි.“දියවැඩියාවට හොඳම ප්‍රතිකාරය ඉන්සියුලින් ය කියන කාරණයත් මිත්‍යාවකි. ඉන්සියුලින් ක්ෂණිකව ජීවිතය ආරක්ෂා කරන ප්‍රබල ඖෂධයක්. නමුත් මේ ඖෂධය දිගුකාලීනව ශරීරගත කර ගන්නා විට බරපතළ අතුරු ආබාධ හට ගන්නා බවත් අප මතක තබා ගත යුතුයි. ඉන්සියුලින් අනිසි ලෙස භාවිතා කළොත් ඉක්මනින් ආයුෂ හමාර වෙන්නත් පුළුවනි.ඉන්සියුලින් කියන්නේ ප්‍රෝටීනයකි. ප්‍රෝටීන අනිසි ලෙස ශරීරගත වීම නිසා ඇස් පෙනීමේ ආබාධ පහසුවෙන් ම ඇති වෙන්න පුළුවනි. වකුගඩු ආශ්‍රිත රෝග, අධික රුධිර පීඩනය, කොලෙස්ට්‍රෝල් ආශ්‍රිත රෝග ගණනාවකටත් ඉන්සියුලින් හේතුවක් වෙනවා. “ඇත්තෙන් ම සෛල ක්‍රියාකාරීත්වය (C.peptide Level දැනගෙන ඉන්සියුලින් ගත යුතුයි. ඒක එහෙම නොවුණොත් ජීවිතයේ කාලය කෙටි වෙනවා.”“දියවැඩියා රෝගීන් ආයුර්වේද ප්‍රතිකාර ගත්තොත් ඔවුන්ගේ වකුගඩු නරක් වෙන බව කීම තවත් මිත්‍යාවකි. ආයුර්වේදයේ අරිෂ්ට වර්ග නම් දියවැඩියා රෝගීන්ට අගුණයි. නමුත් කෂාය වර්ග ඉතා ගුණදායකයි.”“සීනි වෙනුවට හකුරු - රට ඉඳි - කිතුල් හකුරු යනාදිය සමහරුන් විකල්ප හැටියට යොදා ගන්නවා. මේකත් මිත්‍යාවකි. සීනි විතරක් නෙවෙයි, ඉහත ච් සියල්ලම දියවැඩියා රෝගීන්ට අගුණයි. මධුර (පැණි) රසය අධික ඕනෑම දෙයක් දියවැඩියා රෝගීන් විසින් නොගත යුතු යි.”“මා අවසන් වශයෙන් අවධාරණය කරන්න කැමැතියි දියවැඩියාව බොහෝ දෙනෙක් විනාශයක් බවට පත් කර ගන්නේ මිත්‍යා මත නිසයි. මූලිකම මිත්‍යා මත ඉවත් කරගෙන ඇත්ත යථාර්ථය පිළිගැනීමයි. එවිට දියවැඩියාවෙන් බේරිලා මධුමේහ රෝග අවස්ථාවෙන් පහසුවෙන් ගැලවෙන්න පුළුවන් බව අවධාරණය කරන්න කැමැතියි.කේ.සී.ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=am1110232</link>
    <topic>එයා මට සලකන්න දන්නේ නෑ</topic>
    <author/>
    <content>එයා මට සලකන්න දන්නේ නෑමගේ නෝනාට තදින්ම අමතක වෙනවා. මම කිරට උයන්න කිව්වාම තෙලට උයනවා. තෙලට උයන්න කීවාම කිරට උයනවා. ඒ දෙවිදිහෙන් එකක් උයන්න කිව්වාම මිරිසට උයනවා.හැම වේලාවෙම මං කියන දේ අමතක වෙනවා”. සිය බිරිය ද සමඟ මා හමුවීමට ආ එක් සැමියෙක් මගෙන් ඇසුවේ “මේ අමතක වීම මෝහනය කරලා හරිගස්සන්න බැරි ද?” ඔහු වැඩිදුරටත් මගෙන් අසා සිටියේය.ඔහුගේ බිරිය නිතරම කළේ ඔහු කියන දෙයට හරියටම විරුද්ධ දෙයය. එබැවින් එය මතකය පිළිබඳව ප්‍රශ්නයක්ම නොවිය හැකි යැයි මට වැටහිණි. ඇය සමඟ දීර්ඝ ලෙස කතා කරන විට ඇය කියා සිටියේ තම සැමියාට වෙනත් කාන්තාවක සිටින බවයි.“මෝහනය කරන්න ඕනැ මම නෙමෙයි. පුළුවන් නම් මේ මනුස්සයාව මෝහනය කරලා එයාගේ නරක ගතිය ඇරලා දෙන්න” යැයි ඇය ඉල්ලා සිටියාය.පිරිමින් සහ ගැහැනුන් අතර ඇතිවන අනියම් පෙම් සම්බන්ධතා සමාජය තුළ දුර්ලභ දෙයක් නොවේ. නමුත් බොහෝ දෙනෙකු ඒ පිළිබඳව එළිදරව් නොකරන්නේ එවැනි සමාජ සබඳතා සම්මතයට පටහැනි දේ බව පිළිගන්නා නිසාය. නමුත් එවැනි සබඳතා පවත්වන සමහරු ඒවා සාධාරණීකරණය කිරීමට ප්‍රබල හේතු සාධක ඉදිරිපත් කරති. එබැවින් මේ මාතෘකාව ඉතා පරෙස්සමෙන් සාකච්ඡාවට බඳුන් කළ යුතු දෙයකි.තමාගේ සහකරුවා අනියම් සම්බන්ධයක් පැවැත්වීම තරම් දුකක් සැමියෙකුට හෝ බිරියකට තවත් නැති තරම්ය. කිසිම කාන්තාවක හෝ පිරිමියකු, තම සහකරුවා වෙනත් අයකුට හිතින් වත් අයිති වනවාට කැමති නැත. එබැවින් අනියම් සම්බන්ධතා යනු පවුල් ජීවිත දෙදරා යාමට බලපාන ප්‍රබල සාධකයකි.ඇතැම් සබඳතා කෙළවර වන්නේ මිනී මැරීම්වලිනි. අපගේ සමාජ සම්මත ක්‍රමය අනුව එක් පුරුෂයකුට සිටිය යුත්තේ එක් ස්ත්‍රියක පමණකි. එක් ස්ත්‍රියකට සිටිය යුත්තේ ද එක් පුරුෂයකු පමණි. ඔවුන් විවාහ විය යුතු අතර ජීවිතාන්තය දක්වා එකට ජීවත්විය යුතුය. ඔවුන්ට වෙන්වීමට අවශ්‍ය නම් ඒ සඳහා නීතියෙන් අවසර තිබේ.දික්කසාද වීමෙන් සංකීර්ණ ගැටලු ඇතිවිය හැකි දෙයකි. ඒ මඟින් වඩාත් අසරණ වන්නේ දරුවෝය. ඊට අමතරව දෙමවුපියෝ ද ඥාතිහු ද පීඩාවට පත්වෙති. ඔවුනට නැවත විවාහ වීම පිළිබඳව ගැටලු පැන නඟියි. අනෙක් අතට එය සමාජයට හොඳ ආදර්ශයක් ද නොවේ.බටහිර සංස්කෘතියට අනුව නම් දික්කසාදය සාමාන්‍ය දෙයක් පමණි. නමුත් අපගේ සංස්කෘතිය පවුල සහ පවුලේ සමගිය මූලික කරගෙන ගොඩනැඟුණ දෙයකි. මවුපියන් යනු දරුවකුට මේ ලෝකයේ සිටින පූජනීයම පුද්ගලයන් දෙදෙනෙකි. එබැවින් මවුපියන් වරදට පෙලඹුණු විට දරුවන්ගේ ආධ්‍යාත්මය කඩා වැටීම වැළැක්විය නොහැකිය. දරුවන්ට සමාජයට මුහුණ දීමට නොහැකි වෙයි.එවැනි හේතු නිසා බොහෝ දෙනෙක් තමාගේ පවුල ඉතා අපහසුවෙන් හෝ රැකගැනීමට උත්සාහ කරති. වෙනත් වචනවලින් කිවහොත් බැඳගත් බෙරය ලෝකයට පෙනෙන්නට ගසති. නමුත් ඔවුන් අතර අහසට පොළොව තරමේ නොගැළපීම් තිබේ. මේවා ඇතැම් විට මුලදී හඳුනාගන්නට නොහැකිය. ඒවා ඉස්මතු වන විට ආපසු හැරීමට ද නොහැකිය. ඇතැම් අය පවසන්නේ තමන් එක වහලක් යට ජීවත් වුවත් විවාහ ජීවිතය වහ කදුරු මෙන් තිත්ත වී ඇති බවයි.උවමනාවෙන්, හිතාමතාම අනියම් සම්බන්ධකම් ඇතිකරගන්නා අය ද නැත්තේ නොවේ. නමුත් බොහෝ අය පවසන්නේ තමාට වෙනත් විකල්පයක් නැති බැවින් තාවකාලික සහනයක් සඳහා හෝ ඊට පෙලඹෙන බවයි.පවුල් ජීවිතය තුළ බලාපොරොත්තු වූ සතුට සහ ආදරය නොලැබීම නිසා ඇතිවූ කලකිරීමට මෙවැනි දේ සිදුවන බව ඔවුහු පවසති. ඔවුනට අවශ්‍ය වන්නේ ලිංගික සතුට පමණක් නොවන බව පැහැදිලි කරුණකි. එතැනින් ඔබ්බට ගිය ප්‍රබල බැඳීම් ඔවුන් තුළ ඇත.අනියම් සබඳතා පවත්වන අය අතරින් මට වැඩියෙන්ම හමුවූයේ පිරිමිය. නමුත් ඒ සෑම පිරිමියෙකුට කාන්තාවක ද කොහේ හෝ සිටිය යුතු ය. ඔවුන් මේ දේවල් බොහොමයක් කරන්නේ හොර රහසේය. නමුත් ඔවුහු තම පවුල්වලට විය යුතු යුතුකම් ද නිසි පරිදි ඉටු කරති. වෙනසක් දැනෙන්නට නොතබති.එසේ නොකරන අය ද සිටිති. තම අනියම් සම්බන්ධයට බාධා කළහොත් දරු පවුල ද හැර දමා ඒ කාන්තාව සමඟ යන බවට සමහර පිරිමි තම බිරියට තර්ජනය කරති.එක් බිරියක් මා සමඟ පැවසුවේ තම සැමියාට වෙනත් සම්බන්ධයක් ඇති බැවින් ඇය ඔහුව තදින් පිළිකුල් කරන බවයි. නමුත් ඔහු තම පවුලට හොඳින් සලකන බැවින් තම දරුවන්ට ඒ පිළිබඳව දැනෙන්නට නොතැබු බවයි.එය එසේ කීව ද ඇයගේ මුහුණ ඉතා දුක්බරය. ඇතැම් පිරිමි එවැනි සබඳතා තඹ සතයකටවත් ගණන් නොගනිති. එවැනි අයකු මට පැවසුවේ වාහනයකට වුවත් “ස්පෙයාර් වීල්” එකක් තිබෙන බවයි.විවිධ අය, විවිධ හේතු ඉදිරිපත් කරමින් අනියම් සබඳතා පවත්වාගෙන ගියත් ඒ ජීවිත ද එතරම් සුන්දර නැත. තහනම් ගහේ ගෙඩි කවදත් රසින් වැඩි වුවත් ඒවා නෙළා ගැනීමට සිදුවන්නේ අවදානම් රැසකට මුහුණ දෙමිනි.කොයි මොහොතක ඒ සබඳතා අන් අයට එළිදරව් වේ දැයි බියකින් සහ අවිනිශ්චිත භාවයකින් සිටීමට සිදුවෙයි. එක බොරුවක් වැසීම සඳහා තවත් බොරු දහයක් කීමට සිදුවෙයි. තමා වැරදිය යන පශ්චාත්තාපය කෙදිනක හෝ සිතට නැඟෙයි. “අබ කෑ මිනිහගේ නාහේ දනවා” යැයි කියමනක් තිබේ. එක් අතකට අනියම් සබඳතා ඇතිකර ගැනීම “පිපාසය නිවාගන්නට ලෝදිය බීමක්” වැනිය.අනියම් සබඳතා ඇතිවීමට බලපාන හේතු පිළිබඳව අවබෝධයක් තිබීම ඒවා වළක්වා ගැනීමට උපකාරී වෙයි.ඇතැම් පිරිමින් නිතරම ක්‍රියා කරන්නේ සමාජ සම්මතයට පිටු පාමිනි. තමාගේ නිදහස කිසිසේත්ම එක කාන්තාවකට හෝ පිරිමියකුට සීමා කළ නොහැකි බව පවසමින් ඔවුහු සෙල්ලක්කාර ජීවිත ගත කරති.“බඳින්න නම් හොඳ තැන්පත් කෙනෙක් අවශ්‍යයි. නමුත් විනෝදයට දඟකාර කෙනෙක් අවශ්‍යයි. ඒ අරුණහම හදිස්සියට ගන්න තවත් එක්කෙනෙක් දෙන්නෙක් හිටියාට වැඩියක් නැහැ” එක් පිරිමියෙක් පැවසීය.“මගේ සතුට වෙනුවෙන් මම ඕනම දෙයක් කරනවා. නමුත් සමාජයට නොපෙනෙන්න ඒවා කරන්නේ දෝෂාරෝපණ එන නිසා” තවත් අයෙක් පැවසීය.ඉහත කී දෙදෙනාම අප සමාජයේම සිටින චරිත දෙකකි.වැරැදි ගති පැවතුම් ඇති අය විවාහ වූ පසු “හොඳ” වේ යැයි ඇතැම් අය කල්පනා කරති. නමුත් එසේ වන අවස්ථා විරලය.කාගේ හෝ ඇඟේ එල්ලීමට බලා සිටින ළාබාල තරුණියක් සිටියාය. ඇගේ මව ඇයට තදින් අවවාද කර කියා සිටියේ යාළු වුණොත් බන්දලා දෙනවා යනුවෙනි. ඇය ද ඊට කදිම උපක්‍රමයක් යෙදුවාය. “අම්මා කිව්වා යාළු වුණොත් බන්දලා දෙනවා කියලා. ඉතින් මම බැඳපු කෙනෙක් එක්ක යාළු වුණා. ඒක හරිම සිම්පල් ප්ලෑන් එකක්.” ඇය ඉතා සැහැල්ලුවෙන් පැවසුවාය.වැරදි කරන කෙනා කෙතරම් වැට කඩොලු, තහංචි දැම්මත් කෙසේ හෝ ඉඩක් සොයාගෙන වැරදි කරයි. එබැවින් හොඳ ජීවිතයක් ගත කිරීමට ඔබ සිතන්නේ නම් සහකරුවා හෝ සහකාරිය තෝරා ගැනීමේදී පරෙස්සම් විය යුතුය.විවාහ ජීවිතයේ සතුට අහිමි වීම බොහෝ දෙනකු වෙනත් විකල්ප වෙත යොමුවීමට සෘජු හේතුවකි. සැමියා ගේ බිරිය තමන්ට නොසලකා හැරීම, අවමන් කිරීම හෝ ගණන් නොගැනීම, ඕනෑ එපාකම් සොයා නොබැලීම නිසා ඔවුන් අතර දුරස්ථ භාවය ක්‍රමයෙන් වැඩිවෙයි. දුම්පානය, මත්පැන් පානය කරන සැමියා බිරියට අපි‍්‍රය වෙයි. නිරන්තර මැසිවිලි නඟන බිරිය ද සැමියාට කරච්චලයක් බවට පත් වෙයි.ඕනෑම පවුලක අඬදබර ඇතිවීම ස්වාභාවිකය. එයට හේතුව සැබෑ ජීවිතයට මුහුණදීම එතරම් පහසු කටයුත්තක් නොවීමය. ඔවුන් අතර ඇතැම් නොගැළපීම් මතු වන්නේ ද කාලයත් සමඟයි. දිගින් දිගටම අඩදබර ඇතිවුවහොත් ඔවුන්ගේ පවුලේ සතුට කාටත් හොරා පසුපස දොරින් පලා යයි. එවැනි අය සිතන්නේ ඔවුන් අතර තිබු ආදරය විවාහයෙන් පසු කෙළවර වූ බවයි.“එයා මට සලකන්න දන්නෙ නැහැ. ඒ නිසා මම වෙන කෙනෙක් එක්ක යාළු වුණා” යන කියමන නිතර ඇසෙන දෙයකි.ප්‍රශ්නයක් බොහෝ දුර ගියාට පසුව විසඳා ගැනීම අපහසු කටයුත්තකි. ඒවා දුරදිග යාමට පෙර විසඳාගත යුතුය. යම් සැමියකු හෝ බිරියක් තමා කළ වරදින් මිදී නැවත හොඳින් ජීවත්වීමට කැමතිනම් ඔහුට හෝ ඇයට සමාව දීම ඉතා හොඳ දෙයකි.අනියම් සබඳතා පැවැත්වීම වරදක් ලෙස සමාජය සිතුවත් හැම විටම එය සාධාරණ නොවන බව එක් පුද්ගලයෙක් පැවසීය.ඒ සඳහා උදාහරණයක් ලෙස ඔහු කීවේ තමාගේ බිරිය තමාව නොසලකන බවත් විවාහයට පෙර සිටම ඇයට වෙනත් සම්බන්ධයක් තිබුණ බවත්ය. එබැවින් තමාටත් එකට එක කිරීමේ අයිතියක් ඇති බව ඔහුගේ මතයයි.එය සංකීර්ණ ගැටලුවක් බැවින්, මතුපිටින් බලා පිළිතුරු දිය නොහැකි බව මම ඔහුට කීවේය. නමුත් ඔහුට අවශ්‍ය වූයේ ඔහුට අවශ්‍ය පිළිතුර මගෙන් ලබාගෙන කෙසේ හෝ ඔහුගේ මතය ස්ථිර කරගැනීමටය. මගේ පිළිතුරෙන් සෑහීමට පත් නොවූ ඔහු කියා සිටියේ සාධාරණ හේතු තිබේනම් අනියම් සම්බන්ධතාවය නියම සම්බන්ධතාවයක් ලෙස සමාජය පිළිගත යුතු බවයි.ජීවිතයේ සෑම අවස්ථාවකදීම මේ දෙය හරි යැයි හෝ වැරදි යැයි ඉරි ගසා වෙන් කරන්නට අපහසුය. අධිකරණයකදී වුවත් අයකු වැරැදි කරුවකු බවට පත්කිරීමට ඔහුට විරුද්ධව ඇති චෝදනා සාධාරණ සැකයකින් තොරව ඔප්පු කළ යුතුය.අප සෑම දෙනා මේ ජීවිතයේ කටයුතු කරන ආකාරය යම් දිනයක ‘ලෝකයා’ නමැති අධිකරණය ඉදිරියේ විභාග වනු ඇත. එහිදී අපගේ හෘද සාක්ෂිය ඉදිරිපත් වනු ඇත. එතැනදී එක්කෝ ඔබ නිදොස් කොට නිදහස් කරනු ඇත. නැත්නම් දඬුවම් ලබා දෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=ay1110231</link>
    <topic>පුංචි කාලේ පටන් මගේ ලෝකයේ වීරයා</topic>
    <author>සාගරිකා දිසානායක ජයසිංහ</author>
    <content>අගලවත්තේ විසූ ප්‍රසිද්ධ නොතාරිස්වරයකු වූ දොන් පීටර් වෛද්‍යරත්න ජයතිලක සහ දෝන ලුවිසා සාධනී යුවළගේ පවුලේ උපන් දරුවන් හත් දෙනා අතරින් හයවැනියාට උපන්න මේ පින්වත් කුමාරයාට ඔවුන් භද්‍රජි මහින්ද ජයතිලක යන නම තිව්වා.ඔහු උපන්නේ නවසිය හතළිස් අටේ නොවැම්බර් මාසේ විසි වැනිදා අගලවත්තේ නිවසේදී. භද්‍රජිට වැඩිමල් අයියයි අක්කලා හතර දෙනයි.බාල මල්ලියි. භද්‍රජිගේ පියා ගමේ තරමක් ඉඩකඩම් වතුපිටි හිමියකුව සිටියත් භද්‍රජි ඉපැදෙන කාලේ වෙන විට ඔවුන් ආර්ථික අතින් තරමක් අපහසුතාවයට පත් වෙලා හිටියා. ඒත් අලුත උපන් දරුවගෙ වේලාපත්කඩය බලාපු දරුවගේ මාමණ්ඩිය වූ චන්ද්‍රදත්ත අබේසිරිගුණවර්ධන මාමා කීවේ දරුවා උපන් වේලාව අනුව මුළු පවුලටම යළිත් සෞභාග්‍යය උදාවන බවයි.නොතාරිස් රාලහාමි ලෙස කරන ලද රැකියාවෙන් හැර අන් ක්‍රමයකින් මිල මුදල් උපයන්නට සමත්කමක් නොදැක්වූ තාත්තාගේ අවංක භාවයත් පරිත්‍යාගශීලි භාවයත් නිසාම පුංචි කාලේ පටන්ම භද්‍රජීලාට නොයෙකුත් ආර්ථික අපහසුතාවනට මුහුණ පාන්නට සිදු වුණා. ඒත් භද්‍රජි ඉපැදිලා අවුරුද්දකට පස්සෙ තාත්තා භද්‍රජිගේ නමට මිලදී ගත් ගාලු ජිම්කානා ලොතරැයි පතට තුන්වැනි තෑග්ග ඇදුණා.ඒ සඳහා ලැබුණු රුපියල් තිස් පන්දහස ඒ කාලේ හැටියට විශාල මුදලක්. භද්‍රජිගේ අම්මා බොහෝම උත්සාහවන්ත කාන්තාවක්. පාදිලිකන්දේ මිෂනාරි පාසලෙන් ඉංගී‍්‍රසි අධ්‍යාපනය ලත් ඈ සිය මෑණියන් ;ග් අකමැත්ත නිසා තමා ලැබු ඉංගී‍්‍රසි ගුරු පත්වීම භාර නොගෙන ගේ දොර වැඩපළ බලා කියා ගත්තා. විවාහයෙන් දරුවන් හත් දෙනකු ලත් ඈ සිය ස්වාමියාගේ ආදායම පවුලේ නඩත්තුවට ප්‍රමාණවත් නොවන විට සිය සහෝදරයා වූ අගලවත්තේ විසූ සුප්‍රකට ඉඩම් හිමි වැවිලිකරුවකු වූ දොඩම් ගුණවර්ධන හෙවත් චන්ද්‍රදත්ත ගුණවර්ධන මුදලාලිගේ සහායෙන් තනිවම අගලවත්තේ තමා විසු ගෙවත්තේ තනවා ගත් තේ ඉස්ටෝරුවක තේ කොළ වියළා තමා අතින්ම තනා ගත් තේකොළ විකුණා සිය නිවසට අමතර ආදායමක් උපයා ගත්තා.ඔවුනට ජිම්කානා දිනුමක් ඇදීමත් සමඟම අහල පහල විසූවන්ගේ දැඩි ඊර්ෂ්‍යාවට බඳුන් වීම නිසා ජයතිලක පවුලට විවිධ වෙනස්කම්වලට මුහුණ පාන්නට සිදු වුණා. මිනිස්සු තේ කොළ ඉස්ටෝරුවෙන් අඩුක් කරන ලද තේ කොළ හොරකම් කරන්නට පටන් ගත්තා. තමාට ඇදුණු ලොතරැයියේ සතුට භුක්ති විඳිමින් සිටි තාත්තා මෝටර් රියක් මිලදී ගත්තා. මුදලෙන් කොටසක් බැංකුවක තැන්පත් කළා. මෝටර් රිය පැදවීමට ගොස් වෙල ඉවුරක ඇළ කාණුවක නතර වුණු පසුව තාත්තා ඒ මෝටර් රිය විකුණා අලුත්ම සීට්‍රන් වර්ගයේ මෝටර් රියක් මිලට ගත්තා.මේ අලුත් මෝටර් රිය ගෙන ඒමත් සමඟම තේ ඉස්ටෝරුවේ අඹරපු තේ තොග පිටින් අතුරුදන් වෙන්නට පටන් ගත්තා. හිටපු ගමන් තාත්තා ලියූ ඔප්පු මිටියකුත් නොතාරිස් කන්තෝරුවෙන් අතුරුදන් වුණා. ඒ කාලෙ පහතරට ගම්වල උදවිය යන්තර මන්තර ගුරුකම් ගැන තදින් විශ්වාස කළා. භද්‍රජිගේ අම්මත් නිතර දෙවේලේ කරදර වෙන විට ගිහින් සාස්තරයක් ඇහුවා. ඈට කීවේ අගලවත්තේ ගෙදරට පෙරේත බන්ධනයක් කර ඇති බවයි. දරුවොත් නිතර ලෙඩ වුණා. කොඩිවිනය කපන්නටත් සෑහෙන්න වියදම් වුණා.ගමේ ඉඳිල්ල එපා වෙලා අම්මා කීවේ “සල්ලි ටිකක් තියෙන වේලාවෙ කොළඹ කිට්ටුවෙන් ගෙයක් ගත්තා නම් මේ වගේ අධර්මිෂ්ට මිනිස්සුන් ගෙන් ගැලවිලා ඉන්න පුළුවන් වේය” කියලයි.ඒ වන විට භද්‍රජිගේ ලොකු අයියා ලක්ෂ්මන් කොළඹ රාජකීය විදුහලේත් ලොකු අක්කා රාණි කොළඹ මියුසියස් විද්‍යාලෙත් ඉගෙනීම ලබමින් සිටියා. කොළඹ නිවෙස්වල නවාතැන් ගෙන සිටි දරුවන් දෙදෙනාටත් පාසල් යන්නට පහසු වීමත් නිසා කොළඹට යන්නට හිතා සිටි ඔවුන්ගේ ගමන ඉක්මන් වූයේ හිටි අඩියේම තම ගෙවත්තේ පිහිටි බීමට වතුර ගන්නා ළිඳට යමකු වස දමා ඇති බව දැන ගැනීමෙන්. එදා ගමේ විසිල්ල එපා වුණු දෙන්නා දෙමාල්ලො දරු පැටව් ටිකත් එකතු කරගෙන තිබුණු දේපළ අම්මාගේ අක්කාට බාර දීලා තාත්තාගේ ගම වුණු වාද්දුවේ මහ ගෙදර පදිංචියට ගියා.වාද්දුවට ගියාට පස්සෙ තාත්තාට හරිහැටි රාජකාරියකුත් නෑ. උදේ සිට රෑ වනතුරුම මෝටර් රියට තෙල් ගහගෙන කොළඹ පැත්තෙ ගෙවල් හොයා ඇවිද්දා. යාන්තම් නුගේගොඩ හතේ කණුවට ආසන්නයේ කොළඹ පාර අද්දර ගෙයක් හමුවුණා. ඒ ගේ මිලට අරන් දරු පවුලත් එක්ක ඇවිත් පදිංචි වුණා. කොළඹ ඉස්කෝලවල ඉගෙන ගත්තු දරුවො දෙන්නත් ගෙදර එක්ක ආවා. බැංකුවේ තිබුණු මුදල් වියදම් කරලා ගෙදර අඩුපාඩු සකස් කරගත්තා.දරුවන්ගේ අධ්‍යාපනය ගැන ඉහළින් හිතූ තාත්තා ඉන්දියාවේ මුද්‍රණය කළ හොඳම ඉංගී‍්‍රසි පොත්පත් වගේම එංගලන්තයෙන් ආනයනය කළ පොත් පතුත් මිලදී ගෙන්වා ගත්තා. විද්‍යාව, භූගෝලය, ඉතිහාසය, විශ්ව සාහිත්‍යය වගේම ලෝකය පිළිබඳ නොයෙකුත් තොරතුරු ඇතුළත් වුණු මේ පොත් දමන්නට තට්ටු පහකින් යුතු වීදුරු අල්මාරියකුත් තාත්තා අලුතෙන්ම හැදෙව්වා. පුංචි භද්‍රජි ඇතුළු හැම දරුවකුටම මේ අල්මාරියේ තිබු පතපොත කියවන්න පරිහරණය කරන්නට අවස්ථාව ලැබුණා.අගලවත්තෙන් ආවට පස්සේ තාත්තාට ආණ්ඩුවෙ රස්සාව ගැන ඒ හැටි උනන්දු වුණේ නෑ. ලොතරැයියේ මුදලින් කළ හැකි වියහියදම් සිතු සේ කරමින් ඔහු ජයට ජීවත් වුණා.ඒත් ඒ සතුටත් ජයත් බොහෝම ඉක්මනට වියැකී ගියේ කාටත් හොරෙන්. පවුලට ආයෙමත් තරමක් අගහිඟ දැනෙන්නට පටන් ගත්තා. තාත්තා මල් පෝච්චි හැදීමේ ව්‍යාපාරයක් ඇරැඹුවා. ඒකත් ඒ හැටි සාර්ථක වුණේ නෑ. ඊට පස්සෙ තේ කොළ පැකට් කරන ව්‍යාපාරයක් පටන් ගත්තා. මේවා පටන් අරන් බොහොම ඉක්මනටම බංකොලොත් වුණා. ගේ දොර අග හිඟ මැද්දෙම භද්‍රජි පාසල් ගමන ඇරැඹුවා.දිරියෙන් ජීවිතේට මුහුණ දීපු අම්මා හැම මොහොතක්ම දරුවන්ගේ යහපත වෙනුවෙන් කැප කළා. ඈ කුස්සියේ ළිප ළඟ උයන්නේ පුංචි දරුවන්ට කවි කතා බණ දහම් කියා දෙමින්. උදේට හැමදාම ධම්ම පදය කියා දෙනවා භද්‍රජිට මතකයි. භද්‍රජි මුලින්ම ඇතුළු කළේ මහරගම විද්‍යාකර විද්‍යාලයට.ගෙදර ඉඳන් පාසලට පයින් යන දුර. ඒ දුර භද්‍රජි එක්ක යන්නේ එන්නේ අම්මා. දවසක් පාසල ඇරිලා අම්මා එන්න පරක්කු වෙලා. පුංචි භද්‍රජි මහරගම ඉඳලා නුගේගොඩ හතේ කණුවට පයින්ම ඇවිල්ලා. දරුවා හොයාගෙන දුවාපු අම්මාට මහමඟ තනියම එන පුංචි පුතා දැක්කාම ඉහිලුම් නැතිව ගියා. ඉන් පසුව භද්‍රජි ඇතුළු කළා නුගේගොඩ මෙට්‍රෝ සිනමා ශාලාව අසල පිහිටි නාලන්දා විද්‍යාලයට. පාසල තිබුණේ නුගේගොඩ බස් ඩිපෝ එක ළඟ.භද්‍රජිගේ ලොකුම විනෝදාංශේ බස් ටිකට් එකතු කරන එක. භද්‍රජිට ආදරේට කීවේ සුදු පුතා කියලයි. ඉතාම කුඩා කාලෙ ඉඳලාම භද්‍රජි පුංචි පුංචි සින්දු හදනවා. අයියා ඉගෙනුමට දක්ෂයි. ඔහුට විවිධ භාණ්ඩ හදන්න පුළුවන්. භද්‍රජිටත් අයියා තමන් දන්නා අත්වැඩ කියලා දුන්නා. ඒ කාලෙ තාත්තාගේ ආදායම පහළ බැහැලා. වෙනත් ළමයින්ට වගේ හොඳ හොඳ සෙල්ලම් බඩු භද්‍රජිලාට නෑ. අතට අහුවෙන ලී කෑලිවලින් අයියායි මල්ලියි කාර් හදනවා.අයියා පරණ සපත්තු පෙට්ටියක් ඇතුළේ ලාම්පුවක් පත්තු කර තියන ඒ එළියෙන් හා පළිඟුවක ආධාරයෙන් බිත්තියකට රූප ලොකු කර පතිත කරමින් භද්‍රජිටත් පුංචි මල්ලිටත් චිත්‍රපට පෙන්නාපු හැටි අදත් ඔහුට මතකයි. කැටයම් නෙළන්නට වගේම චිත්‍ර අඳින්ටත් දක්ෂ ලොකු අයියා මල්ලිලාටත් ඒ විදිහට අඳින්නට කියලා දුන්නා.මේ අතරේ හිත මිතුරකුගේ බහකට රැවටී කළ ඔප්පු ලියවිල්ලකින් තාත්තාට තමා පදිංචිව සිටි ඉඩමත් නිවෙසත් උගස් කොට විශාල ණයක් බේරන්නට සිදු වුණා. භද්‍රජිලාගේ ආර්ථික තත්ත්වය හොඳටම පිරිහුණා. නුගේගොඩ ගෙදර විකුණා ලද මුදලින් ණය තුරුස් බේරලා මිරිහානේ පුංචි ගෙයක් අරන් එහි පදිංචියට ගියා. ලැටිස් පටි ගසා ආවරණය කළ ඉස්තෝප්පුවකින් යුතු මේ අලුත් ගෙදර නුගේගොඩ ගෙදර තරම් සුව පහසු නෑ. වතුර නෑ. අලුතින්ම කැපූ ළිඳේ වතුර හිඳෙන කාලේට අම්මා දරු පැටව් ටිකත් එක්ක අහල පහල ළිංවලට ගිහින් නාගෙන ආවා. ඒ තරම් සුව පහසු නැතත් භද්‍රජිට නම් හිතුණේ ඔවුන් ආයෙමත් ගමක පදිංචියට ආවා කියලයි.භද්‍රජිත් මල්ලිත් කෝට්ටේ ආනන්ද ශාස්ත්‍රාලයට ඇතුළු කළා. නිවසේ සිට පාසලට තිබූ හැතැප්ම තුනක් පමණ වූ දුර ඔවුන් ආවෙ ගියේ පයින්. දරුවො හැම දෙනාම ඉගෙනුමට හපන්. මේ කාලෙ පවුලෙ අගහිඟ එමට. තාත්තාගේ ගමෙන් එවාපු හාල් පොල් එළවළු ටික පවුලේ වියදමට සෑහුණේ නෑ.හයේ පන්තියේ ඇතුළත් වීමේ විභාගේ සමත් වෙලා භද්‍රජී කොළඹ රාජකීය විද්‍යාලෙට ඇතුළු වුණා. අලුත් පොත්පත්, ඇඳුම් පැලඳුම් සියල්ල අරන් දුන්නේ අම්මාගේ අයියා වූ චන්ද්‍රදත්ත මාමා. භද්‍රජි පාසලට ගියේ බස් රියෙන්. හවස පාසල ඇරුණාට පස්සේ කොල්ලුපිටියේ විසූ මාමාගේ ගෙදරට යන භද්‍රජිත්, අක්කලාත් ආපහු නුගේගොඩ ගෙදරට එන්නේ කාලා බීලා. එහෙන් දෙන හාල් ගෝනියත් තේ කොළ පාර්සලුත් කරගහගෙන, දහදිය පෙරාගෙන.කොල්ලුපිටියේ මාමාලාගේ ගෙදර දරුවන්ට තිබුණු අලුත් ම පොත්පත්, සෙල්ලම් බඩු, සංගීත භාණ්ඩ, තැටි වාදන ගුවන් විදුලි යන්ත්‍ර, විදුලි පංකා පුංචි භද්‍රජීලාගේ සිතේ මැව්වේ අපූරු ලෝකයක්. ඒත් මිරිහානේ ගෙදරට ඇවිත් අම්මා උයාදෙන පොල් සම්බලයකුත් බතකුත් කාලා තියෙන හැටියට සැනසිලා ඉන්න තරම් පුංචි භද්‍රජිගේ හිත ඉවසිලිවන්ත වුණා.භද්‍රජිගේ පන්ති සගයන් අතරේ ලංකාවේ ඉහළම පවුල්වල දරුවො හිටියා. වර්තමාන විපක්ෂ නායක රනිල් වික්‍රමසිංහ හිටපු ඇමැති අනුර බණ්ඩාරනායක, ජල සම්පාදන හා ජලාපවාහන ඇමැති දිනේෂ් ගුණවර්ධන, මලික් සමරවික්‍රම ඒ අතරින් කිහිප දෙනෙක්. ගෙදරදි ඉංග්‍රීසි පොතපත කියවීමත් පුංචි කාලෙ පටන් ම අම්මා ගෙන් ලද ආභාෂයත් නිසා භද්‍රජීට ඉංග්‍රීසි පිළිබඳ ගැටලුවක් ඇති වුණේ නෑ. භද්‍රජිගේ ලොකු අයියා ලක්ෂ්මන් උසස් පෙළ ඉහළින් ම සමත් වෙලා පේරාදෙණිය විශ්ව විද්‍යාලයට ඇතුළු වුණා. ලොකු අක්කා ළදරු අධ්‍යාපනය පිළිබඳ පාඨමාලාවක් හදාරලා මොන්ටිසෝරි ගුරුවරියක ලෙස කටයුතු කළා. භද්‍රජි කැමති පොත්පත් ගන්න අක්කා ඔහුට වරින් වර මුදල් දුන්නා.වරක් තමා ආසා කළ කමිසයක් නුගේගොඩ සාප්පුවක දුටු භද්‍රජි එය අරන් දෙන්නැයි අම්මාට ඇවටිලි කළා. ඈ ළඟ තිබූ මුදල මදි වුණත්, අම්මා ගෙදර වියදමට තිබූ මුදලකුත් යොදා එය අරන් දුන්නා. එදා ඉඳන් අද දක්වා ම භද්‍රජි මුදලක් අතට ලැබුණු විට අලුත් කමිස වගේ ම පොත්පත් මිලදී ගන්නට කැමැතියි.උසස් පෙළ විද්‍යා විෂය ධාරාව තෝරා ගත් භද්‍රජි ඒත් එක්කම කලා අංශයටත් යොමු වුණේ උපාලි අත්තනායක මහත්තයා ඉංග්‍රීසි උගන්වන්න ආවට පස්සේ. උපාලි අත්තනායක මහත්තයා පාසල් නාට්‍ය කළා. භදුජිත් ඒ නාට්‍යවලට රංගනයෙන් සහභාගි වුණා. නාට්‍ය සංගමයේ සභාපති ලෙසත් භද්‍රජි කටයුතු කළා. සිංහල කවි රචනා කළා. පාසල් නාට්‍යවල රඟපෑවා. නාට්‍ය තරගවලින් ජය ගත්තා. පොතේ ගුරා, ‘හදවතක සටහන්’ වැනි නාට්‍ය ඔහු මුලින් ම රඟපෑ නාට්‍යය.නාට්‍ය කලාවට භද්‍රජි කොයි තරම් යොමු වුණා ද කීවොත් ඔහුට උසස් පෙළ විභාගයත් අමතක වූ තරම්. එහි ප්‍රතිඵලය වුණේ භද්‍රජි උසස් පෙළ වැඩ හතරම අසමත් වීමයි. අම්මාට මේක දරා ගන්න බෑ. ඈ ඇඬූ කඳුළින් දවස ගත කළා. ඒ පාර චිත්‍ර අඳින්නට පටන්ගත්තා. කැන්වස් රෙදි ගෙනල්ලා පිංතූර ඇන්දා. අයියා පේරාදෙණියේ ඉන්ජිනේරු පීඨයේ පොඩි අක්කා වෛද්‍ය පීඨයේ. පේරාදෙණි විශ්ව විද්‍යාලයෙන් පැවැත්වූ විභාගයක් සමත් වූ භද්‍රජීට පේරාදෙණිය විශ්ව විද්‍යාලයේ ලිපිකාර රැකියාවක් ලැබුණා. අයියත් සමඟ භද්‍රජී පේරාදෙණියේ නැවතුණා. පේරාදෙණියේ සුන්දර සුවදායි පරිසරය භද්‍රජිගේ කලාකාමී හදවත පුබුදුවාලන්නට සමත් වුණා.  “හන්තාන කඳු පෙළ හඳට ආ වඩාසරසවියට පිනි පොදක් වැටෙනවාමගේ හද මැදුරට අඳුර ගලනවා බට්ටිච්චෙක් මගේ දුකට හඬනවා”භද්‍රජි අතින් ලියැවුණු අතිශය සොඳුරු මේ පදවැල බිහි වුණේ පේරාදෙණි සරසවි බිමේ සෞන්දර්යයෙන් සිත වසඟ වූ මොහොතක.පුංචි කාලේ භද්‍රජිලාගේ ගෙදර ගුවන් විදුලි යන්ත්‍රයක් තිබුණේ නෑ. ඔවුන් සින්දු ඇහුවේ අහල පහළ ගෙවල්වල ගුවන් විදුලි යන්ත්‍රයකින්. ගෙදරදී ඔවුන්ට උරුවම් බෑම තහනම්. ඒත් භද්‍රජි උරුම් බාන්නට හරි කැමැතියි. ඒ නිසා ම ඔහු බට්ටිච්චා ගීතයට උරුවම් බාමින් බට්ටිච්චාගේ තාලයක් එකතු කළා.වසර කිහිපයක් ගියාට පස්සේ භද්‍රජි ලංකා බැංකුවෙ ලිපිකරු තනතුරක් ලබාගෙන කොළඹ ආවා. පුංචි කාලේ පටන් ම පුංචි පුංචි කෙටි කතා ළමා කතා, ලියූ භද්‍රජි අවුරුදු 17 දී ‘සුදු හංසයෝ ඉඟිළ ගියහ නමින් පළවැනි පොත ලියා මුද්‍රණය කළා.ඒ වනවිට භද්‍රජිගේ ලොකු අක්කා මොන්ටිසෝරි ගුරුවරියක ලෙස ඇමෙරිකාවේ මැසචුසෙට් ජනපදයට ගොස් සේවය කරමින් හිටියා. අක්කාගේ ඉල්ලීමට අනුව භද්‍රජි 1973 දී ඇමරිකාවට ගියා. පළමුව ලොස් ඇන්ජලීස් හි ගුඩ්බරි විශ්ව විද්‍යාලයට ඇතුළත් වූ ඔහු මහජන සම්බන්ධතා සහ ජනසන්නිවේදනය පිළිබඳ පාඨමාලාවක් හැදෑරුවා. අනතුරුව හොලිවුඩ්හි කොලොම්බියා විද්‍යාලයෙන් සිනමාකරණය සහ රූපවාහිනි වැඩසටහන් නිෂ්පාදනය පිළිබඳ පශ්චාද් උපාධියක් ලබාගත්තා.ඒ කාලෙ ලංකාවෙ රූපවාහිනි නෑ. අනිල් විජේවර්ධන නම් මිතුරාට භද්‍රජි ඇමෙරිකාවේ පැසිපික් තියටර්ස් සමාගමේ අයිතිකරු හඳුන්වා දීලා ඒ අය පන්නිපිටියේ මහල්වරාවේ අනිල් සහ ශාන් වික්‍රමසිංහ එකතු වී මුල් ම රූපවාහිනී සේවය ආරම්භ කළා.ජේ.ආර්. ජයවර්ධන මහත්යාගේ නියමෙන් බත්තරමුල්ලට ගෙන ගිය එය ස්වාධීන රූපවාහිනි සේවය ලෙස නම් කොට පවත්වාගෙන ගියා.රූපවාහිනි සංස්ථාවට කැමරා තුනක් භාවිතා කරමින් රූගත කරන අතරේ සංස්කරණය කළ මුල් ම සිංහල ඒකාංගික ටෙලිනාට්‍යය ‘අතරමග නවාතැනක්. ඒ භද්‍රජිගේ නිර්මාණයක්. ඉන් පස්සේ සුගතපාල ද සිල්වා මහත්තයාගේ ගුවන් විදුලි රඟ මඬලට නාට්‍ය ලිව්වා. මහින්ද අල්ගම මහත්තයාගේ ළමා රඟ මඬලට ළමා නාට්‍ය ලිව්වා. භද්‍රජිත් කුමාරි පෙරේරා සහ සරණපාල යන ශිල්පීන් එකතුවෙලා ටෙලිනාට්‍ය ඉදිරිපත් කළා. 1980 දී භද්‍රජි ජාතික රූපවාහිනියට සම්බන්ධ වෙලා. නිෂ්පාදන උපදේශකයකු ලෙස කටයුතු කළා. ළමා ගීත නාට්‍ය ගුවන් විදුලි නාට්‍ය රාශියක් ලියා අධ්‍යක්ෂණය කළා.ඇමෙරිකාවේ කැලිෆෝනියාවේ මවුන්ට්සැන් ජෙසින්ටෝ විද්‍යාලයේ ප්‍රජා අධ්‍යාපන ඒකකයේ නාට්‍ය වැඩමුළු හා චිත්‍රකරණය පිළිබඳ උපදේශකවරයකු ලෙස දැන් ඔහු කටයුතු කරනවා. වයස අවුරුදු 7 - 17 අතර ළමයින් හා යෞවනයන්ට චිත්‍ර සහ නාට්‍ය පිළිබඳ උපදේශකවරයකු ලෙසත් ඔවුන්ට විශ්ව විද්‍යාල පරිසරයේ දී නාට්‍යකරණය චිත්‍රකරණය හා පසුතල නිර්මාණය පිළිබඳ ඉගැන්වීම් කරනවා. ඇමෙරිකාවේ වෙසෙන මුදලිනායක සෝමරත්න සමඟ එකතු වෙලා මුවන්පැලැස්ස නාට්‍යයත් සුනේත්‍රා සරච්චන්ද්‍ර සමඟ එකතුවෙලා රත්තරං සහ එළොව ගිහින් මෙළොව ආවා නාට්‍යයත් භද්‍රජිගේ දූපත, ‘ගෙදර වාගේ තැනක්’ යන නාට්‍යයත් ලියා අධ්‍යක්ෂණය කළා.‘ද සන්ඩේ ඩ්‍රයිව්’ නම් ඉංග්‍රීසි චිත්‍රපටයේ අධ්‍යක්ෂණ කටයුතුවල මේ දිනවල නිරතව සිටින භද්‍රජි මේ වනවිට ලියා ඇති කෘති සංඛ්‍යාව 106 ක්.ඇමෙරිකාවේ දී භාවනාව පිළිබඳ විශේෂයෙන් පුරුදු පුහුණු වූ භද්‍රජි දැන් භාවනාවේ බලයෙන් ලද විශ්ව ශක්තියෙන් යම් යම් රෝග සුවපත් කිරීමේ හැකියාවක් ද තමා සතුවන බව කියනවා.2011 වසරේ සමස්ත ලංකා බෞද්ධ මහා සම්මේලනය මගින් පිරිනමන ලද හොඳම බෞද්ධ ග්‍රන්ථයට හිමි සම්මානය භද්‍රජි ලියූ ‘විසාලා’ නවකතාවට හිමි වුණා.2011 හොඳම ඉංග්‍රීසි ළමා කතාවට හිමි ඩී.ආර්. විජේවර්ධන සම්මානය හිමි වුණේ ඔහුගේ ‘ප්ලැනට් පර්පල්’ පොතට. 1994 දී ඔහු ලියූ ‘පවුරු බැඳි රාජ්‍යය’ නවකතාවට ඩී.ආර්. විජේවර්ධන සම්මානය හිමි වුණා. 2004 ඔහු පරිවර්තනය කළ ‘ඇමෙරිකාවේ කසාවත’ කෘතියට හොඳම පරිවර්තන කෘතියට හිමි රාජ්‍ය සම්මානය හිමි වුණා.සම්මාන ගරු නම්බු, තාන්න මාන්න කොතෙක් ලැබුණත් ඒවා උපේක්ෂාවෙන් විඳ දරා ගන්නා භද්‍රජි සරල බව මඟින් ජීවිතයේ සතුට සොයා යනවා. ඔහුගේ එකම පැතුම කවදා හෝ දවසක ශ්‍රී ලංකාවේ තාගෝර්තුමා ඉඳිකළා වැනි ආශ්‍රමයක් තනා එය මෙරට අනාගත පරපුර වෙත දායාද කිරීමයි.සාගරිකා දිසානායක ජයසිංහඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=ay1110232</link>
    <topic> බෝල සබන් ඇඟ ගාලා හායි හායි...</topic>
    <author>කරුණාදාස සූරියආරච්චි</author>
    <content>බණ්ඩාරවත්ත කනිෂ්ඨ විද්‍යාලයේ ලෝක ගෝලයක් තිබුණේ නැතුවාය. ඒක හින්දා භූගෝල පාඩමේදී ලෝකය ගෝලයක් යැයි කියන්නට ටීචර් වොලිබෝලයක් ගෙන එන්ට යෙදුණාය.ඒ කාලයේ බණ්ඩාරවත්ත පාසල වොලිබෝල් වලට බොහෝම පොරසිද්ධ වෙලා හිටියාය. ගම්පහ සිරිවර්ධනගේ මල්ලී පියරත්න හිටියේ ද බණ්ඩාරවත්ත පාසලේ ය. පස්සෙ කාලෙක ශ්‍රී ලංකා නායකයා බවට ද පත්වෙන්ට යෙදුණාය.ඉතින් ටීචර් වොලිබෝලය අල්ල උඩ කරකවමින් ලෝකය ගෝලයක් යැයි අපට කියාදෙන්නට පුදුම මහන්සියක් ගත්තාය.ඒ වුණාට කොල්ලො කිව්වේ ලෝකය බෝලයක් වගේ කියලාය. ඒකට සිංදුවකුත් හැදුවාය.”ලෝකෙ බෝලයක් වගේලු” ඔන්න ඔහොම කියන්ට යෙදුණාය.”ලෝක බෝල” සිංදුවේ කෑලි අල්ලන්ඩ බැරිවුණාට ඒ කාලයේ ඉඳලා වොලිබෝලය හොඳට අල්ලන්ට පුළුවන් කම තිබුණාය. පස්ස කාලෙක රූපවාහිනියේ වොලිබෝල් විස්තර විචාරකයෙක් දක්වාම ආවේ ඒ පුරුද්ද හින්දා බව කියන්ට වෙනවාය.ඒත් පස්සෙ කාලෙක ගම්පහ බණ්ඩාරනායක විද්‍යාලයේදී හමුවුණු අබේසේකරට ෆුට්බෝල් වොලිබෝල් එච්චර අල්ලන්නේ නැතුවාය. ඔහු ඒ දවස්වල ඉඳලාම ප්‍රියකෙරුවේ පස්සෙම පේළියට වී ඩැස්වලට තට්ටු කරමින් සිංදුවල කෑලි ඇල්ලීමටය.අනේ ඔහු මෙලොවින් සමුගත් බව පසු කාලයකදී අසන්ට ලැබුණාය. ඔහුගේ වචන මට මේ දැනුත් මතක් වෙනවාය.”කාටද බං හමකට හුළං ගහලා ඔච්චර දඩි ගහන්ඩ පුළුවන්”ඒක අබේසේකරගේ කටේ ඒ දවස්වල තිබුණු බෝම ජනප්‍රිය කියමනක්ය. අනෙක් පැත්තේ ලකියා කැමැත්ත දැක්වූයේ ෆුට් බෝලයටය. අබේසේකර අර වචන කිව්වේ අප දෙන්නාට ම ය. මම වොලිබෝලයට අමතරව ක්‍රිකට් බෝලයටත් කැමැත්ත දුන්නෙමිය. ඒක හින්දා විදුහල් කණ්ඩායමටත් සෙල්ලම් කරන්ඩ ඉඩක් ලැබුණාය. ඒ බෝල යවන්නෙක් හැටියට නෙමේය. බෝලෙට ගහන්නෙක් හැටියටය.අබේසේකර කියන්නේ ඔය කොයි බෝලවලටත් වඩා කැන්ටිමේ සම්බෝලය හොඳ බවය. ඒ කාලයේ කැන්ටිමේ පාන් කාලකුයි සම්බෝල පීරිසියකුයි සත දහයක්ය. ඒක එහෙමම ගිලලා පයිප්පෙට කට තියාන වතුර බිව්වා නම් ආමාශය ෆුල්ය. උණ්ඩුක පුච්ඡය ද ෆුල්ය. මහ බඩවැල මෙන්ම කුඩා බඩවැල ද දිග හැරෙනවාය.ඒ වුණාට අම්මලා හදන සම්බෝලයට ගහන්ට සම්බෝලයක් නැත. ඒක රන්වන් පාටය. කෑලි මිරිස් කියලා ජාතියක් ඒ කාලයේ තිබුණේ නැති නමුත් මිරිස් ලූනු, ලුණු ගලේ අඹරලා අන්තිමට පොල් ටික දාලා අඹරන කොට එන සුවඳ දැනුත් දැනෙනවා දැනෙනවා වාගේය. ඕකට ඉතින් යහමින් දෙහි ඇඹුල් ටිකක් දාලා අනලා ගත්තාම කියලා වැඩක් නැතුවාය. පාන් කාලක් නෙමේය. බත් පලඟානක් ගිලින්ට පුළුවන්ය.සම්බෝලත් එක්ක බත් කාලා බෝල සයිස් එකට හැදුණාම කොල්ලො කියන්නේ ජම්බෝලයා කියලාය. එහෙම ජම්බෝලයෙක් අපේ පන්තියේද සිටින්ට යෙදුණාය. දුවන්ට එහෙම බැරුවාය. කන්ට එහෙම පුළුවන්ය. වැඩත් පුළුවන්ය. විබාග පාස් වෙනවාය. පාස්වෙලා පාස්වෙලා ගිහිල්ලා පස්සේ ඉන්ජිනේරු මහත්තැන් කෙනෙක් වුණාය. දැන් නම් ඒ ජම්බෝල ගතිය නැතුවාය. පහුගිය දොහක හම්බවෙලා කතා කොරන විට මට මතක් වෙලා හිනාත් යන්ට යෙදුණාය.ජම්බෝල හොඳ බෝල වර්ගයකි. ඒ වුණාට දැන් ළමයින්ට දෙන්නේ නැතුවාය. බඩේ අමාරුව හැදෙනවා කියලා වෙන්ට ඇතිය. ඒ දැන් අම්මලාගේ හැටිය. අපේ අම්මලා නම් ඕන බඩකඩුත්තුවක් කන්ට දෙන්ට යෙදුණාය. ඉහෙන් බහින ලෙඩක් හැදුණේ නැතුවාය.පීටර් මාමා නැවිකෙට් එකක් බොමින් දුම්බෝල අරිනවාය. දැන් නම් නැවිකෙට් නැතුවාය. මතට තිත හින්දා විස්තර කියන්ට හොඳ නැතුවාය. මේ ටිකත් කිව්වේ දුම්බෝල කියලා ජාතියක් ද තිබුණා කියලා කියන්ටය.ටැනිස් බෝලයෙන් හරි ක්‍රිකට් ගැහිල්ල හැමතැනම තිබුණාට ජිල්බෝල ගැහිල්ල දැන් ඒ තරමට නැත. අපේ කාලයේ නම් ජිල්බෝල ගැහිල්ල වැහි වැහිලාය. ටීක් බෝල ගැහිල්ල කියලාත් කියනවාය. අපේ කාලයේ ජිල් බෝලයක් සතයකි. ලස්සන ලස්සන පාට පාට ජිල් බෝල තියෙන්ට යෙදුණාය.නතිං, නොපුලං පුලං, රෝඩ්, නෝ රෝඩ්, කිරියෙල් නෝ කිරියෙල් කියලා වචන සැට් එකක් ද ජිල්බෝල සෙල්ලමත් එක්ක තිබුණා මතක තියෙනවාය. ඒවායේ තේරුම ලියන්ට ගියොත් හුඟාක් ඉඩ යනවාය. පරණ ජිල්බෝලකාරයෙකුගෙන් අහලා දැනගන්ට වටිනවාය.හැබැයි ඒ කාලයේ අම්මලා තාත්තලා මේ සෙල්ලමට එච්චර කැමැත්තක් නැතුවාය. කාසි පනම් සම්බන්ධ වෙන හින්දා වෙන්ට ඇතිය. ඒ කියන්නේ ජිල්බෝල පැරදුණාම කොල්ලො ගිහිල්ලා කඩෙන් ජිල්බෝල ගන්නවාය. ඒක හින්දා ගෙවල්වලින් සල්ලි හොරකම් කරන්ටත් පුරුදු වෙනවාය. ඉතින් ජිල් ගහන්ට ගිහිල්ලා හොඳටෝම ගුටිකනවාය. මමත් ඒ වැඩේට ගිහිල්ලා නම් කීප දවසක්ම අම්මාගෙන් කෝටු පාර කා ඇත්තෙමිය.දැන් ගෙවල්වල ජිල් බෝලත් නැතුවාය. බෝල අත්තත් නැතුවාය. බෝල අත්ත කියන්නේ ජිල් බෝල ගැහිල්ලට සම්බන්ධ දෙයක් නම් නෙමේය. ඊට වඩා බොහෝම වැදගත් උපකරණයක් ය. කමතේ ගොයම් පාගා අහවර වෙලා මැඩුවන් අවුස්සලා බැත වෙන්කරගෙන මැඩුවන් ටික වෙනම කන්දක් ගහනවාය. ඒකට උපකාර කරන්නේ දැති ගොයියාය..දැතිගොයියා ගමේ ගොයියාගේ මිත්‍රයෙක්ය. වැඩි විස්තර පරණ ගොයියෙකුගෙන් අහලා දැනගන්ටය. ඊට පස්සේ කමත පුරාම විසිරිලා තියෙන බැත එක ගොඩකට ගසන්නේ බෝල අත්තේ ආධාරයෙන්ය. එය කොස්සක කාර්යභාරය ඉටුකරනවා කියලා කිව්වොත් එහෙම හිතාගත්තාට වැරැද්දක් නැතුවාය.හැබැයි බෝල අත්ත හදාගන්නේ කොහු කෙඳිවලින් නෙමේය. එක්කෝ පඹ වැල්, කොරකහ ඉපල් ආදී දේ පටලවා ගැනීමෙන්ය. මේ ගැනත් අසා දැනගැනීම වටිනවාය.ඒ වුණාට බෝල කූඩු කියන්නේ කමිස එල්ලන එකක්ය. හැබැයි කමතේ නෙමේය. ගෙදර කාමරයේය.බෝල් පොයින්ට් කියන්නේ බෝලයක තියෙන පොයින්ට් එකට නෙමේය. පොයින්ට් එකේ බෝලයක් තියෙන කොටය. මං මේ ලියන්නේ ද බෝල් පොයින්ට් පෑනකින්ය. පාකර් පෑන්වලින් ලිව්වේ ඉස්සර වැදගත් මහත්තැන්ලාය. දැන් මොන වැදගත් මහත්තැන්ලාත් ලියන්නේ බෝල් පොයින්ට්වලින් තමාය.ඇමැති ගොල්ලොත්, ජනාධිපතිතුමා ඉස්සරහ අස්සම තියන්නේ ද බෝල් පොයින්ට්වලින් බව ඉඳහිට දකින්ට ලැබෙනවාය. එහෙම බලපුවාම පෑනේ බෝලෙට වැදගත් තැනක මුල්තැන ලැබෙනවාය.බෝල් ලී කියලා ජාතියක් ද තියෙනවාය. හැබැයි මේවා කොස්, බුරුත, තේක්ක වාගේ ලී ජාතියක් නෙමේය. ඒ වුණාට ලීවලින් හදන එකක් තමාය. ගොනා කරත්තයට තබා බඳින්නේ බෝල් ලීයේය. මේකට බෝන් ලීය කියලාත් තියෙනවාය. දෙකම හරි කියලා දැනගන්ට වටිනවාය. ඒක හින්දා ඔය කවුරු කවුරුත් මොන ලීය ළඟට ගියත් බෝල් ලීය ළඟට එහෙම වැඩිපුර ළං වෙන්ට එපාය.හැමෝටම නොවුණත් මේක සමහර අයට දෙන අවවාදයක් කියලා හිතන්ට ඕනෑය. මනාප ඉල්ලලා ලක්ෂ කෝටි ගණං නැති නාස්ති කොරාපු අය බෝල් ලී ගාවට නම් යන්ටම එපාය. ඔන්න කිව්වාය.අනේ ඉතින් බෝල් ලීයකට කර ගහලා සක්ක ගල් ඇද්දා නම් මීට හොඳයි කියලා හිතෙනවා ඇති නේද කියලා අහන්ටත් හිතෙනවාය. අනේ ඉතින් මොකටද කියලත් පස්සේ හිතෙනවාය.බෝල්ලු උයලා බෝල මිරිස් එක්ක සම්බෝලයක් හදලා බල්ලන්ට කපුටන්ට දානයක් දුන්නා නම් ලබන ආත්මයේ මේවගෙ මෝඩකම් නොකරන්ට තරමට මොළේ කළඳක්වත් පෑදෙනවා නේද කියලාත් හිතෙන්ට පුළුවන්ය. මොනවා වුණත් ටික දවසක් යන කල් බෝල් ලී ගාවට නම් යන්ට එපාය. කයිතන් ගොයියලා බඳින එක බඳිනවාමය.හැබැයි වැඩි වියදමක් නැතුව මනාප තුන්හාරසීයක් අරගෙන ගොඩ ගිය අය ගොඩය. ඒ අයට කෙවිටක් දීලා අරගොල්ලන්ව දක්කන්නට කිව්වා නම් මල් හතය.බෝලවත්තේ නැන්දා හදිස්සියෙන්ම අපේ ගෙදර ආවේය. නැන්දාගේ දුව බෝලවලානේ ගුරු විද්‍යාලයට සාමාර්ථ වෙලාය. (අපෙ අප්පෝ කෙලීගෙ මූණෙ තියෙන ආඩම්බර පොඩ්ඩ)බෝල සබන් ගාලා වාගේ සුවඳේ බැරුවාය. බෝලවලාන ප්‍රසිද්ධ වෙලා තියෙන්නේම ඒ ගුරු විද්‍යාල හින්දාය. දැන් නම් ඒක තියෙනවාද නැද්ද කියලාවත් සද්දයක් බද්දයක් නැතුවාය. බෝලවලාන තියෙන්නේ මීගමුව පැත්තේය. බෝලවත්ත තියෙන්නේ ද ඔය මීගමුව පැත්තේමයි කියලා මගේ මතකයක් තියෙනවාය. වැරදි නම් නිවැරදි කරලා දැනගන්ට වටිනවාය.ඒ කාලයේ බෝල සබන් කියලා ජාතියක් තිබුණේය. ඒවා තිබුණේ පෙට්ටිවල නෙමේය. උල්වල ගහලාය. කටු අන්නාසි පොකුරක් වාගේය. මෙහෙම කිව්වාට කටුඅන්නාසි පොකුරු දැකලා නැති අය අන්දමන්ද වෙන බව දන්නවාය. හතර අතට උල් කටු තියෙන දණ්ඩක මේ බෝල ගහලා තියෙනවාය. එකක් ඉල්ලපුවාම ගලවලා කඩදාසියක ඔතලා දෙනවාය. සුවඳ කොහොමද කියලා ගාලා තියෙන කෙනෙකුගෙන් අසා දැනගන්ටය.හරියටම බෝල හැඩය නැති ඒවාට කියන්නේ ගුලි කියලාය. අග්ගලා ගුලිය. අග්ගලා බෝල නෙමේය. ගෙවල් හදන්නේ මැටි ගුලිවලින්ය. මැටි බෝල වලින් නෙමේය. ඒ වුණාට මෙහෙම සිංදුවක් තියෙනවාය.”බෝල බෝල මැටි එක එක ගෙනෙනවාගුවන් යානයක් වාගේ පියඹන්...”කුඹලා ගෙවල් හදන්නේ මැටි බෝල වලින්ය. මිනිස්සු ගෙවල් හදන්නේ මැටිගුලිවලින්ය. සමහර විට කුඹලාගේ ගුලිය මිනිසුන්ගේ ගුලියට වඩා බෝල හැඩයට සමාන හින්දා වෙන්ට පුළුවන්ය. පෙරහරේ තියෙන්නේත් ගිනි බෝලය. සමාජයේ තියෙන්නෙත් ගිනිබෝල තමාය. කතා කළොත් පළාතක්ම ඉවරය.නෙට් බෝල්වල කරන්නේ බෝලය පාස් කරන එකය. රගර්වලදී බෝලයක් අරගෙන දුවයි. හැබැයි රගර් බෝලයේ බෝල හැඩයක් නැත. වොලිබෝලය එහා පැත්තේ බිම වැදෙන්නට ගහන්ට වුවමනා කොරනවාය.ෆුට් බෝලවලදී බෝලයට කකුලෙන් ගසා ගෝලය ඇතුළෙ රිංගවිය යුතු බව නොදන්නා කෙනෙක් නැති තරම්ය.නෙට් බෝල්වලදී මෙන්ම බාස්කට්වලදීද වළල්ලෙන් බෝල බැස්ස විය යුතුය. හොඳ බැස්සිලි කාරයෝ සහ කාරියෝ ලෝකය පුරාම සිටිනවාය.ඒ වුණාට හොඳ බෝල බැස්සිලි කාරයෝ සහ කාරියෝ ඉන්නේ දේශපාලන ගේම් එකේය. මේ අයට බෝල බස්සන්ඩ විතරක් නෙමේය. බෝල ගිල්ලවන්ඩත් පුළුවන්ය. ගිල්ලෙව්වොත් දිරවනවා බොරුය. එළියට ගන්ඩ බෝල සබන් ගිල්ලෝලවාත් බැරුවාය.කරුණාදාස සූරියආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=ay1110233</link>
    <topic>ගුරු සේවයේ රස කතා</topic>
    <author/>
    <content>ගාලු නගරයේ සිට සැතපුම් හතළිහක් පමණ දුරින් නොදියුණු ප්‍රදේශයක පිහිටි පොල්ගම්පොළ රජයේ පාසල පිහිටා තිබුණේ තරමක් උස කඳු ගැටයකය. සිසුන් දෙසිය පනහකින් යුක්ත වූ එම පාසල හතර වටේම විශාල වනාන්තරයකින් යුක්ත විය. වැසි කාලවලට ගෙම්බන්, ගෝනුස්සන් වැනි සතුන් මෙන්ම විෂඝෝර සර්පයෝ ද මෙම ප්‍රදේශයේ නිතර නිතර ගැවසෙති.පාසලේ මුල් ගුරු ධර්මසේන මහතා මාතලේ අයකු බැවින් ඒ මහතා සිය බිරිය සමඟ ගුරු නිවාසයේම පදිංචිව සිටියේය. අටවැනි පන්තිය දක්වා මෙම පාසලේ පන්ති පැවැත්වුණු අතර සිසුහු සියල්ලෝම ගමේ හා ඒ අවට අය වූහ. මවුපියන්ගේ දිළිඳු බව නිසා බොහෝ ළමයි පාසල් පැමිණෙන්නේ ඉඳහිටය. ඔව්හු තම තමන්ගේ නිවෙස්වල වැඩ, හරකුන් බලා ගැනීම, කුඹුරු වැඩ, වතු වැඩ ආදියෙහි නිරන්තරයෙන්ම යෙදුණහ.දක්ෂ ලෙස සාහිත්‍යය හා ගණිතය ඉගැන්වීම නිසා උප ගුරු ජයසේන ගුරුතුමා ළමයින් අතර ජනපි‍්‍රය පුද්ගලයෙක් බවට පත්වී සිටියේය. ඔහු පන්තියක සාහිත්‍යය උගන්වන විට ඊළඟ පන්තියේ සිසුනට ඉගෙනුමට බාධා ඇති වූයේ ඔහු ඉතා හයියෙන් කවි ගායනා කරන බැවිනි. මෙම බාධාව ගැන අනෙක් පන්තිවල සිසුහු මුල් ගුරුතුමා දැනුවත් කළ අතර අනෙක් ගුරුවරුන්ගේ පන්තිවලට බාධා නොවන පරිදි ඉගැන්වීම් කටයුතු කරන ලෙසට මුල් ගුරුතුමා ජයසේන ගුරුතුමාට දැනුම් දුන්න ද ඒ කිසිවක් ඔහු තඹ දොයිතුවකටවත් ගණන් ගත්තේ නැත. ධර්මසේන මුල් ගුරුතුමා ඉතා සාමකාමී අයෙකු බැවින් ජයසේන ගුරුතුමා සමඟ වැඩි වාදයකට නොගියේය.දිනක් ජයසේන ගුරුතුමා පන්තියක සාහිත්‍යය පාඩමක කවියක් ගායනා කරන විට ඊට අල්ලපු හයවන පන්තියේ සිසුහු මහත් කලබලයෙන් “සර්පයෙක් ඇවිල්ලා” යැයි මහ හඬින් කෑ ගසමින් කලබල කරන්නටත් පන්තිය පුරා දුවන්නටත් පටන් ගත්හ. එම කලබැගෑනිය කන වැකුණු ජයසේන ගුරුතුමා කවි ගායනා මදකට නවතා දමා වහාම සර්පයා බැලීමට දිව ගියේය. ඔහු පන්තියේ සිසුන් ඉවත් කර බලන විට දුටුවේ ගෙම්බෙකු අල්ලාගත් ගැරඬියෙකි. ගුරුතුමා වහාම දිග රිටක් ගෙන එම ගැරඬියා ඉවත් කිරීමට සැරසෙත්ම ගැරඬියා ගුරු විවේකාගාරයට රිංගා ගත්තේ එහි සිටි ගුරුවරියන් දෙදෙනෙකු ද මහත් බියට පත් කරවමිනි. ගුරුවරියන් දෙදෙනා ද කෑ ගසමින් හණික ගුරු විවේකාගාරයෙන් එළියට පැන ගත්තේ ගැරඬියා එළවා දමන ලෙස ජයසේන ගුරුතුමාට බල කරමිනි. ඒ වන විට ගැරඬියා ගෙම්බා ද රැගෙන වහලට නැග යට ලීයක දැවටී සිටියේය.අසල ගුරු නිවාසට දිව ගිය ජයසේන ගුරුතුමා බූමිතෙල් පොඟවා ගත් ;රදි කැබැල්ලක් ගෙන එය ලීයේ අග ඔතාගෙන වහා කාමරයට විත් ලීය උස්සා ගැරඬියාගේ ඇඟේ තැවරීමට උත්සාහ කළත් ලීය උගේ ඇඟට දිග මදි විය.අසල තිබූ මේසයකට නැඟ ගත් ජයසේන ගුරුතුමා ගැරඬියාගේ ඇඟේ බූමිතෙල් තැවරූ රෙදි කැබැල්ල ඇතිල්ලුවේය. බූමිතෙල් ඇඟේ ගෑවුණු ගැරඬියා අල්ලාගෙන සිටි ගෙම්බා ද අතහැර වේගයෙන් ලීය දිගේ පහළට විත් ජයසේන ගුරුතුමාගේ කර වටා වැටී එතුණි.ගැරඬියා වේදනාවෙන් ජයසේන ගුරුතුමාගේ ඇඟේ එතෙන විට ඔහු ලීයත් අතහැර පහළට වේගයෙන් දිව ගියේය.මේ සිද්ධිය සියැසින්ම දුටු ගුරුවරුන් හා ළමයින් මහ හයියෙන් කොක්හඬලා සිනහ සෙන්නට වූ අතර ඔහු වේගයෙන් වත්ත පහළට දුවත්ම ගැරඬියා ද බෙල්ලෙන් ගැලවී බිමට වැටී කැලයට බඩ ගා දිව්වේය.ඒ සිද්ධියෙන් පසු ජයසේන ගුරුතුමා සාහිත්‍යය පාඩම්වලදී වෙනදා මෙන් මහ හයියෙන් කවි ගායනා කිරීමෙන් වැළකී සිටියේය. ඊට ටික කලකට පසු ජයසේන ගුරුතුමා වෙනත් පාසලකට ස්ථාන මාරුවක් ලැබ ගියේය.නම් ගම් මනඞකල්පිතය.විශ්‍රාමලත් ආචාර්ය ඩී. එන්. දිසානායකදුෂ්කර සේවාවකින් අනතුරුව ගමේ පාසලට පැමිණි එම ගුරුතුමා ගමේ දරුවන් වෙනුවෙන් ඇපකැප වී සේවය කරයි. ‘උඹ’ ‘පලයන්’ ‘මෙහෙ වරෙන්’ යනුවෙන් ළමයින් ඇමැතීම ඔහුගේ පුරුද්දය. එපමණක් නොව සමහර විට සත්ත්ව නාම ද ආදේශ කරයි.එදා අපේ ගුරුතුමා පන්තියට ගියේ ය.‘මොනවද තියෙන්නේ.‘සර්... චිත්‍ර’‘ගන්නවා චිත්‍ර පොත්’ළමයි වහ වහා ම චිත්‍ර පොත් ගත්හ.‘දැන් අඳින්න මෙන්න මේ කවිය’‘අතට වෙරලු ඇහිද ගෙනේඉණට පලා නෙළා ගෙනේබරට ම දර කඩා ගෙනේඑයි අම්මා විගස කිනේ’දැන් ගුරුතුමා පන්තිය වටේට යයි. පේළි අතරින් ද යයි. ළමයි ඇඳීම අරඹා ඇත.එක් මහත ශිෂ්‍යයකු කිසිවක් ඇඳ නැත, කෝපයට පත් ගුරුතුමා මෙහෙම කීවේ ය.‘ඇඳපන් ඌරෝ’නැවතත් පන්තිය වටේ යන විට ළමයා පොතේ පිටුවක් පිරෙන්නට ම ඌරන් රංචුවක් අඳිනු දක්නට ලැබිණි.විශ්‍රාමලත් විදුහල්පති ඩී. සී. ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=ay1110234</link>
    <topic>කැපී පෙනෙන වෙනසක් නැති සතියක්</topic>
    <author>තාරක වික්‍රමසේකර</author>
    <content>කොටස් වෙළෙඳ පොළේ මන්දගාමී ස්වභාවයේ වෙනසක් සිදු නොවී මේ සතියේ ද ගනුදෙනු සිදු වන බව දක්නට ලැබුණි.සතියේ ආරම්භක සඳුදා වැඩිම කොටස් ප්‍රමාණයක් අලෙවි වූයේ ඩයලොග් සමාගමේය. අලෙවි වූ කොටස් ප්‍රමාණය 6590200 කි. එසේම මිලියනය ඉක්මවා කොටස් අලෙවි වූ සෙසු සමාගම් අතර බ්ලු ඩයමන්ඩ්, මුලර්ස්, නවලෝක, පෑන් ඒෂියන් පවර්, එස් එම් බී ලීසිං, අමානා, ඊ චැනලින්, ෆී‍්‍ර ලංකා, රේණුකා ඇගි‍්‍ර, ටෙස් ඇග්‍රෝ, ඉන්ෆ්‍රැක්චර් සමාගම් විය.සෙලින්කෝ ඉන්ෂුවරන්ස් සමාගම දිනයේ මිල ඉහළ ගිය සමාගම් අතර කැපී පෙනුණි. පෙර දින රුපියල් 327.30 කට අලෙවි වූ සමාගමේ කොටසක මිල එදින රුපියල් 357.90 ක් දක්වා ඉහළ ගියේය. ඒ පෙර දිනට සාපේක්ෂව රුපියල් 30.60 ක මිල ඉහළ යාමකි.මිල පහළ යාම් අතුරින් කැපී පෙනුණේ යුනියන් කෙමිකල්ස් සමාගමයි. පෙර දින රුපියල් 811.80 කට අලෙවි වූ සමාගමේ කොටසක මිල එදින රුපියල් 690 ක් දක්වා මිල පහළ ගියේය. ඒ පෙර දිනට සාපේක්ෂව රුපියල් 121.80 ක මිල පහළ යාමකි. නුවරඑළිය හොටෙල් සමාගමේ ද කොටසක මිල රුපියල් 100 කින් පහළ ගියේය. පෙර දින රුපියල් 1500 කට අලෙවි වූ සමාගමේ කොටසක මිල එදින රුපියල් 1400 ක් දක්වා මිල පහළ ගියේය. මිල පහළ ගිය සෙසු සමාගම් අතර සී අයි ටී, ඩිමෝ, ඉන්ඩස්ට්‍රියල් ඒ එස් පී එච් සමාගම් විය. පසු දින වූ 18 වැනිදා අඟහරුවාදා කොටස් අලෙවියේ එතරම් කැපී පෙනෙන වෙනසක් සිදු නොවිණි.කිසිදු සමාගමක කොටසක් කැපී පෙනුණු අයුරින් ඉහළ ගියේ නැත. මිල පහළ යාම් අතුරින් කළම්ඹු ෆාමසි කැපී පෙනුණි. පෙර දින රුපියල් 1450 කට අලෙවි වූ සමාගමේ කොටසක මිල එදින රුපියල් 1300 ක් දක්වාම පහළ ගියේය. දිනය නිමා වන විට එහි අගය දැක්වුණේ රුපියල් 1302.90 ක් ලෙසිනි. ඒ පෙර දිනට සාපේක්ෂව රුපියල් 147.10 ක මිල පහළ යාමකි. ෂලිමාර් සමාගම ද පෙර දිනට සාපේක්ෂව මිල පහළ ගිය සමාගම් අතර විය. පෙර දින රුපියල් 882.50 කට කොටසක් අලෙවි වූ සමාගමේ එදින කොටසක් රුපියල් 811.80 කට අලෙවි විය. ඒ පෙර දිනට සාපේක්ෂව රුපියල් 70.70 ක මිල පහළ යාමකි. මිරමාර් සමාගමේ ද කොටසක මිල රුපියල් 299.00 සිට රුපියල් 202.10 ක් දක්වා රුපියල් 96.90 කින් පහළ ගියේය.අඟහරුවාදා වැඩිම කොටස් ප්‍රමාණයක් අලෙවි වූයේ ඩයලොග් සමාගමේය. අලෙවි වූ කොටස් ප්‍රමාණය 10433200 කි. දිනයේ මිලියනයකට වඩා කොටස් අලෙවි වූ සමාගම් අතර බ්ලු ඩයමන්ඩ්, එක්ස්පෝ ලංකා, මුලර්ස්, පෑන් ඒෂියන් පවර්, රිචඩ් පීරිස්, පී සී හවුස්, එස් එම් බී ලීසිං, අමානා, බ්‍රවුන්ස් ඉන්වෙස්ට්මන්ට්, ඊ චැනලින්, ෆී‍්‍ර ලංකා, එච් වී ඒ ෆුඩ්ස්, රේණුකා ඇගි‍්‍ර, ටෙස් ඇග්‍රෝ විය. ටෙස් ඇග්‍රෝ සමාගම වසරේ ප්‍රථම හා අවසාන ලාභාංශ ලෙසින් කොටසකට ශත 5 ක් ගෙවනු ලබන බවට නිවේදනය කර තිබුණි.14 වැනිදා සිකුරාදා ගනුදෙනු 11135 ක් සිදුවූ අතර සඳුදා 11541 ගනුදෙනු වාර්තා වුණි. අඟහරුවාදා එම සංඛ්‍යාව 14774 ක් දක්වා ඉහළ ගියේය.සමස්ත කොටස් මිල දර්ශකය පෙර සතියේ සිකුරාදා ඒකක 6549.91 ක් වූ අතර සඳුදා එය ඒකක 6457.51 ක් ලෙස වාර්තා වුණි. අඟහරුවාදා එය දැක්වුණේ ඒකක 6388.52 ක් ලෙසය. මිලංකා මිල දර්ශකය එම සිකුරාදා ඒකක 5878.33 ක් වූ අතර සඳුදා එය ඒකක 5811.39 ක් ලෙස දැක්වුණි. අඟහරුවාදා එය දැක්වුණේ ඒකක 5732.30 ක් ලෙසය. කොළඹ කොටස් වෙළෙඳ පොළ ආයෝජකයන් වෙත දන්වා සිටින්නේ ගිණුම් ගත නොකළ සියලු කොටස් සහතික දෙසැම්බර් මස 31 දිනට පෙර ගිණුම්ගත කරන ලෙසය.මේ දිනවල පවත්නා කොටස් වෙළෙඳ පොළේ පහළ යාම අනුව වෙළෙඳ පොළේ කැපී පෙනෙන ඉහළ යාමක් ඉක්මනින් බලාපොරොත්තු විය නොහැකි බව වාර්තා වුවත් ඊයේ 22 වැනිදා පැවැත්වීමට නියමිත වූ ලංකා සුරැකුම්පත් හා විනිමය කොමිෂන් සභාවේ සම්මන්ත්‍රණයෙන් පසු වැඩි ආයෝජකයන් පිරිසක් ආයෝජන කරා යොමු වනු ඇතැයි වෙළෙඳ පොළ ආරංචි මාර්ග පවසයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aj1110231</link>
    <topic>ශ්‍රී ලංකන් ගුවන් සේවය ෆේස්බුක් හා ට්විටර් සමඟ එක්වෙයි</topic>
    <author/>
    <content>ශ්‍රී ලංකන් ගුවන් සේවය ෆේස්බුක් හා ට්විටර් සමඟ එක්වෙයිශ්‍රීලංකන්, තවත් පියවරක් ඉදිරියට යමින් ෆේස්බුක් හා ට්විටර් වෙබ් අඩවි හා එක් වෙයි.ඒ මඟින් ශ්‍රීලංකන් පාරිභෝගිකයන්ට හා දේශීය විදේශීය ඕනෑම අයෙකුට ක්ෂණයකින් ගුවන් සේවාව හා සම්බන්ධ සියලු තොරතුරු ලබාගැනීමටත් ගැටලුවලට විසඳුම් ලබාගැනීමටත් තරග ආදියට සහභාගි වී විශේෂ දීමනා දිනාගැනීමටත් හැකියාව ලැබේ. ශ්‍රීලංකන් ගුවන් සේවය ෆේස්බුක් හි දී ”SriLankan OnLine” ලෙස ද ට්විටර් හි දී “@flySriLankan” ලෙස ද ඔබට සමීප වනු ඇත.ටිකට්පත් වෙන්කර ගැනීම ද දැන් ෆේස්බුක් වෙබ් අඩවිය මඟින්ම කළ හැකි වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aj1110232</link>
    <topic>උතුරු නැ’හිර ජන ජීවිතය යළි නැංවීමට</topic>
    <author/>
    <content>උතුරු නැ’හිර ජන ජීවිතය යළි නැංවීමට ආර්ථික සංවර්ධන ඇමැති බැසිල් රාජපක්ෂ මහතා නිවාස ලාභියෙකුට යතුර බාරදෙයි. මහජන බැංකුවේ සභාපති ඩබ්ලිව්. කරුණාජීව මහතා ද මෙහි වෙයි.පනස් වසරක යුග මෙහෙවර අභිමානයෙන් සමරමින් මහජන බැංකුව උතුරු නැඟෙනහිර ජන ජීවිතය යළි ගොඩනැංවීම උදෙසා පුරෝගාමී දායකත්වය සපයයි.මහජන බැංකුව රටේහී සහ එහි ජනතාවගේ ආර්ථික සංවර්ධනය උදෙසා කැප වෙමින් සමාජයීය සහ සංස්කෘතික ක්ෂේත්‍රයන්හි අභිවෘද්ධිය උදෙසා ප්‍රධාන කාර්යභාරයක් ඉටු කරයි. මහජන බැංකුවේ ස්වර්ණ ජයන්තිය උදෙසා නිම වෙමින් පවතින නිවාස ව්‍යාපෘතිය ද එබඳු ප්‍රජා සත්කාරයකි. මහජන බැංකු කාර්ය මණ්ඩලයේ දායකත්වයෙන් රුපියල් මිලියන 60 ක වියදමින් මැදවච්චිය - මන්නාරම මාර්ගයේ මඩු ප්‍රදේශයේ ඉදිකරන ලද නිවාස 50 ක් ආර්ථික සංවර්ධන අමාත්‍ය බැසිල් රාජපක්ෂ මහතාගේ සුරතින් ජනතාවගේ අයිතියට පත් කෙරිණි. එම ප්‍රජා සත්කාරක ව්‍යාපෘතිය දියත් කෙරුණේ උතුරු නැඟෙනහිර යුද්ධයෙන් පීඩාවට පත් ජනතාවගේ ජීවන තත්ත්වය යළි නගා සිටුවීමේ තවත් එක් පියවරක් වශයෙනි.මහජන බැංකුවේ සභාපති ඩබ්ලිව්. කරුණාජීව මහතා එහිදී සිය අදහස් දක්වමින් මෙසේ සඳහන් කළේය. “මෙම උතුම් සත්කාරය සඳහා මා හට උපදෙස් ලබා දුන් ජනාධිපතිතුමාටත්, පී. බී. ජයසුන්දර මුදල් අමාත්‍යාංශයේ ලේකම්තුමාටත්, ඉපැයු දෙයින් පරිත්‍යාග කරමින් මූල්‍ය දායකත්වය සැපැයු මහජන බැංකු පවුලේ සියලුම සාමාජික සාමාජිකාවන්ටත් සහයෝගය දුන් ත්‍රිවිධ හමුදාව ප්‍රමුඛ රාජ්‍ය ආයතනවලටත් මාගේ ප්‍රණාමය පිරිනමමි.”1961 දී මුලතිව් ශාඛාව පිහිටුවමින් මහජන බැංකුව උතුරු පළාතේ සිය සේවාවන් අරඹන ලද අතර ඉන් අනතුරුව අන් සියලු බැංකුවලට පෙරටුගාමීව යාපනය, කන්කසන්තුරේ, වව්නියාව, මඩකළපුව සහ කිලිනොච්චි යන ප්‍රදේශයන්හි ශාඛාවන් විවෘත කිරීමට කටයුතු යෙදීය. යුද්ධය නිමවීමත් සමඟ බැංකුව පරන්තන්, කිලිනොච්චි, මාන්කුලම්, කන්කසන්තුරේ සහ මුලතිව් ප්‍රදේශයන්හි නවීන පහසුකම් වලින් යුත් ශාඛාවන් වශයෙන් නැවත ස්ථාපනය කළ අතර යාපනය, පණ්ඩිතේරිප්පු, පුලෝලි, කල්වියන්කාඩු සහ කෝපායි සේවා මධ්‍යස්ථාන එක් දිනක් තුළදී ද විවෘත කිරීමට මහජන බැංකුව සමත් විය. වෙඩ්ඩිකුලම්, කිරාන්, තිරන්කුලාම්, තිරුචෙන්ඩු යන ප්‍රදේශයන්හි නුදුරු අනාගතයේදී ශාඛාවන් පිහිටුවීමට සැලසුම් කොට ඇති මහජන බැංකුව මේ වන විට උතුරු නැගෙනහිර පිහිටුවා ඇති ශාඛාවන් සහ සේවා මධ්‍යස්ථානයන් සංඛ්‍යාව සියයකට අධිකය.2009 වසරේදී යුද්ධයෙන් අවතැන් වූවන් සඳහා රුපියල් ලක්ෂ 110 ක් වටිනා අත්‍යවශ්‍ය ද්‍රව්‍ය සහ ඇඳුම් පැලඳුම් සිය කාර්ය මණ්ඩලයේ දායකත්වයෙන් පරිත්‍යාග කරන ලද මහජන බැංකුව එම ජනතාව වෙනුවෙන් නිවාස ඉදිකිරීමේ රජයේ වැඩපිළිවෙළට දායක වෙමින් රුපියල් ලක්ෂ 265 ක මුදලක් ජනාධිපතිතුමන් වෙත භාරදීමට කටයුතු කළේය. ‘පියුම් විල’ නමින් අධ්‍යාපනික උපදේශන වැඩමුළුවක් සංවිධානය කළ අතර ඒ යටතේ මන්නාරම මුතූර් සෙට්ටිකුලම් සහ වව්නියාව යන ප්‍රදේශවල දරුවන් හට සෙත සැලසිණි. තවද, කොළඹ සිට කන්කසන්තුරය දක්වා දුම්රිය මාර්ගය අලුත්වැඩියා කිරීමේ උතුරු - මිතුරු ව්‍යාපෘතියට නිල අනුග්‍රහය ලබා දුන්නේ ද මහජන බැංකුවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aj1110233</link>
    <topic>කොමර්ෂල් ෆැක්ටර්ස් බිලියන 3 ක පාරිභෝගික මූල්‍ය සේවා කඩඉම පසුකරයි</topic>
    <author/>
    <content>කොමර්ෂල් ෆැක්ටර්ස් බිලියන 3 ක පාරිභෝගික මූල්‍ය සේවා කඩඉම පසුකරයිකොමර්ෂල් ෆැක්ටර්ස් 2010/11 මූල්‍ය වර්ෂයේ පළමු මාස 5 තුළ 78% ක අසමසම වර්ධනයක් අත්කර ගනිමින් රුපියල් බිලියන 3 ක පාරිභෝගික මූල්‍ය සේවා කඩඉම සාර්ථකව පසු කර ඇත.කොමර්ෂල් ලීසිං සමාගමෙහි ෆැක්ටරින් සහ කාරක ප්‍රාග්ධන අංශය වන කොමර්ෂල් ෆැක්ටර්ස් ආයතනයට මේ අසමසම වර්ධනය අත්කර ගැනීමට එහි ෆැක්ටරින් විසඳුම් සඳහා සුළු හා මධ්‍ය පරිමාණ කර්මාන්තකරුවන්ගෙන් ෆැක්ටරින් සේවා සඳහා ලැබුණු ඉහළ ඉල්ලුම මෙන්ම එහි ශාඛා ජාලයේ විශිෂ්ට ක්‍රියාකාරිත්වය ද ඉවහල් විය. “මෙය අපට ඉතා සතුටුදායක වසරක් වුණු අතර රුපියල් බිලියන 3 ක පාරිභෝගික මූල්‍ය සේවා කඩඉම පසුකිරීම අප ආයතනයේ ඉතිහාසයේ ස්වර්ණමය අවස්ථාවක් ලෙස හඳුන්වා දෙන්න පුළුවනි. අපට මේ සුවිශේෂ සාර්ථකත්වය ලබා ගැනීමට අපගේ කණ්ඩායමේ කැපවීම ප්‍රධාන හේතුවක් වුණා.” කොමර්ෂල් ලීසිං සමාගමේ ෆැක්ටරින් අංශයේ ප්‍රධානියා වන මුත්තයියා හරිහරන් මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aj1110234</link>
    <topic>ඒෂියන් පේන්ට්ස් නව පෙනුමකින්</topic>
    <author/>
    <content>ඒෂියන් පේන්ට්ස් නව පෙනුමකින්ඒෂියන් පේන්ට්ස් ලංකා සමාගම තම නිෂ්පාදන සඳහා නව පෙනුමක් ලබා දීමට කටයුතු කර ඇත. ඇසුරුම් සහ දවටනයන් වඩාත් හොඳින් පාරිභෝගික ඇස ග්‍රහණය කර ගත හැකි මට්ටමේ දෘශ්‍ය සන්නාමකරණයකට ලක් කරමින් ඉන්දියාවේ විශාලතම තීන්ත සහ ආලේපන නිෂ්පාදකයා වන තම මවු සමාගමේ නිෂ්පාදනවල පෙනුමට වඩාත් සමීප බවක් ලබා දීම මෙහිදී සිදු කෙරේ.ඒෂියන් පේන්ට්ස් ලංකා හි කළමනාකාර අධ්‍යක්ෂ ජෝෂප් එල්. පුලිකොට්ටිල් මහතා පැවසුවේ “ ඒෂියන් පේන්ට්ස් නිෂ්පාදන සඳහා නව මුහුණුවරක් ලබා දීම සිදු කරනු ලැබුවේ ජාත්‍යන්තර ප්‍රමිතිය සහ ආසියානු පාරිභෝගිකයන් ආකල්ප සැලකිල්ලට ගැනීමෙන් බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aj1110235</link>
    <topic>ලෝක කුසලාන රගර් තරගාවලියේ උණුසුම් තොරතුරු හච් වෙතින්</topic>
    <author/>
    <content>ලෝක කුසලාන රගර් තරගාවලියේ උණුසුම් තොරතුරු හච් වෙතින්ඩිල්රෝයි ප්‍රනාන්දු මහතා නව සේවාව මඟින් ලෝක කුසලාන රගර් තරගාවලියේ උණුසුම් තොරතුරු ගෙන ඒමේ ගිවිසුම ක්‍රියාත්මක කිරීම ආරම්භ කිරීමේ සංකේතයක් ලෙස හච් ආයතනයේ විශේෂිත සේවා හා රෝමිං අංශ ප්‍රධානී අරුල් වාස් මහතා සමඟ සංකේතාත්මකව රගර් පන්දුවක් හුවමාරු කරගත් අවස්ථාව.නවසීලන්තයේ පැවැත්වෙන ලෝක කුසලාන රගර් තරගාවලියේ අලුත් තොරතුරු එසැණින් HUTCH VAS සේවාව මඟින් ලබා ගත හැකි ය.ජාත්‍යන්තර රග්බි මණ්ඩලයේ ප්‍රධාන පෙළේ තරග විනිසුරුවරයකු වන ඩිල්රෝයි ප්‍රනාන්දු මහතාගේ විස්තර විචාරයෙන් ලෝක කුසලාන රග්බි තරගාවලියේ උණුසුම් තොරතුරු එම සේවාව මඟින් අත්විඳීමට ඔබට හැකියාව ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aj1110236</link>
    <topic>සංචාරක ආකර්ෂණය අතින් ශ්‍රී ලංකාව</topic>
    <author/>
    <content>සංචාරක ආකර්ෂණය අතින් ශ්‍රී ලංකාවතරු හතරේ හෝටලයක් ලෙස නවීකරණය ද හික්කඩුව, ඡායා ට්‍රාන්ස්, නොවැම්බර් මස 1දා විවෘත වේ.එම සුවිසල් ප්‍රතිසංස්කරණ හා අභ්‍යන්තර අලංකරණය ගෘහ නිර්මාණ ශිල්පී චන්න දාස්වත්තගේ අතින් සිදු කෙරිණි.ජෝන් කීල්ස් හෝටල් සමූහයේ ශ්‍රී ලංකා නිකේතන අංශ ප්‍රධානී ජයන්තිස්ස කෙහෙල්මන්නල මහතා පවසන්නේ, සංචාරක කර්මාන්තයේ අලුත් නැමියාවන් නිර්මාණය කරන්නා වීමේ අපේ දැක්ම අනුව, කිසිවකුට අනුකරණය කළ නොහැකි ඊටම ආවේණික ශෛලියක් සහ සැලසුමක් ඇති අපේ සෑම නිකේතනයක් ම සමස්ත කර්මාන්තයටම පූර්වාදර්ශයක් බව ය.ජෝන් කීල්ස් හෝටල් සමූහයටම අයත් පැරැණි යාල විලේජ් ද එසේ ම නවීකරණය වී, නොවැම්බර් 1 දා ඡායා වලයිල්ඩ් නමින් විවෘත වන අතර එය මිලියන 500 ක ආයෝජනයකි. සංචාරක ආකර්ෂණ ගැන සිතා බලන විට රටක් හැටියට ශ්‍රී ලංකාව ආශිර්වාද ලැබූ තැනක් යැයි ද කෙහෙල්මන්නල මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aj1110237</link>
    <topic>ආලෝකකරණ මූලධර්ම පහදා දෙන ඩිමෝ ප්‍රදර්ශන මැදිරිය</topic>
    <author/>
    <content>ආලෝකකරණ මූලධර්ම පහදා දෙන ඩිමෝ ප්‍රදර්ශන මැදිරියනවීනතම ආලෝකකරණ ආදර්ශන මැදිරියක් කොළඹ 14, ජේතවන පාරේ, අංක 50 දරන ස්ථානයේ ඩිමෝ විසින් විවෘත කරන ලදි. එමඟින් භාණ්ඩ සාමාන්‍ය පරිදි ප්‍රදර්ශනය කිරීමට අමතරව විවිධ ආලෝකකරණ සංකල්ප, තාක්ෂණික පැහැදිලි කිරීම් හා විෂුවල් මූඩ් තෝරාගන්නා ආකාරය පිළිබඳව විස්තර කිරීම් ද සිදු කරනු ලබයි.එසේම ආලෝකකරණ කටයුතු හා නවීකරණයන් පිළිබඳ තීරණ ගනු ලබන පුද්ගලයන් ආලෝකකරණයේ මූලධර්ම පිළිබඳ මනා අවබෝධයක් තිබීම අත්‍යවශ්‍යය. ඩීමෝ ආලෝකකරණ මැදිරිය විවෘත කරනු ලැබුවේ එම අවශ්‍යතාව සම්පූර්ණ කිරීමටය. ආලෝකකරණ සංකල්ප පෙන්වා දීමට කලර් වොෂිං, කෝච් ලයිටිංග්, අප් ලයිටිංග්, ස්පොට් ලයිටිංග්, ෆීචර් ලයිටිංග්, සයිනේජ් ලයිටිංග් හා ඇප්ලිකේෂන් ස්පෙසිෆික් ලයිටිංග් ආදිය ඇතුළත්ය. ආලෝකකරණයේ මූලධර්ම වන කලර් ටෙම්පරේචර් හා කලර් රෙන්ඩරින්ග් පිළිබඳව ද මෙම මැදිරියේදී සවිස්තරාත්මකව පැහැදිලි කිරීම් හා ප්‍රදර්ශනයන් සිදු කරනු ලබයි.ඩිමෝ හි අධ්‍යක්ෂ චන්න වීරවර්ධන මහතා, “මෙය ශ්‍රී ලංකාවේ වාස්තු විද්‍යාඥයන්ට හා ගෘහාලංකරණ ශිල්පීන්ට නිර්මාණාත්මක ක්‍රියාවලි සඳහා නව මානයක් සපයාවි. ඔවුන්ගේ අවශ්‍යතාවය පිළිබඳ තීරණ ගැනීමට පළමුව ආලෝකය හා උපකරණ පිළිබඳව සැබෑ අත්දැකීමක් ලබා ගන්නට මෙය ඉවහල් වෙනවා.” යනුවෙන් පැවසුවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aj1110238</link>
    <topic>හොකී තරගාවලියට බ්‍රවුන්ස් අනුග්‍රහය</topic>
    <author/>
    <content>හොකී තරගාවලියට බ්‍රවුන්ස් අනුග්‍රහයසත් සාමාජික වෙළෙඳ සේවා හොකී තරගාවලිය සඳහා බ්‍රවුන්ස් EXIDE සහ බ්‍රවුන්ස් TAFE අනුග්‍රහය දක්වයි. ඒ පිළිබඳ පැවැති මාධ්‍ය හමුවට එක්වූ ක්ලෙවන්බර්ග් සමාගමේ සාමාන්‍යාධිකාරි මංජුල විජේමාන්න, සාමාන්‍යාධිකාරි (කෘෂි/ බැටරි/පෝසිලේන්) පණ්ඩුක වීරසිංහ, වෙළෙඳ සේවා හොකී සංගමයේ සභාපති රත්නසිරි මහගල්ලේ එම සංගමයේ ලේකම් බැරි අසිත් මහත්වරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aj1110239</link>
    <topic>අපනයන හා ව්‍යාපාර විශිෂ්ටතා වෙනුවෙන්</topic>
    <author/>
    <content>අපනයන හා ව්‍යාපාර විශිෂ්ටතා වෙනුවෙන්ජයග්‍රාහී මන්චි කණ්ඩායමමන්චි බිස්කට් නිපදවන සිලෝන් බිස්කට්ස් සමාගමේ අපනයන හා කර්මාන්ත විශිෂ්ටතාවය වෙනුවෙන් පසුගිය මාස තුන ඇතුළත පමණක් සම්මාන 12 කට අධික සංඛ්‍යාවක් හිමි විය. මෙම සම්මානවල ආසන්නතම සම්මාන වන්නේ ජාතික අපනයනකරුවන්ගේ මණ්ඩලය විසින් 19 වැනි වරටත් අඛණ්ඩව පසුගියදා සංවිධානය කළ 2011 අපනයනකරුවන්ගේ සම්මාන උලෙළයි. එම සම්මාන උලෙළේදී රන් සම්මාන දෙකක් ද ඇතුළුව සම්මාන තුනක් හිමිවිය.කර්මාන්ත අංශයේ වසරේ විශිෂ්ටතම අපනයනකරුට හිමි රන් සම්මානය, රසකැවිලි හා බේකරි නිෂ්පාදන අංශයේ වසරේ විශිෂ්ටතම අපනයනකරුට හිමි රන් සම්මානය සහ ශ්‍රී ලංකාවේ විශිෂ්ටතම අපනයනකරුට හිමි රිදී සම්මානය මන්චි දිනාගත් එම සම්මාන තුනට අයත් වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aj11102310</link>
    <topic>අපනයන හා ව්‍යාපාර විශිෂ්ටතා වෙනුවෙන්</topic>
    <author/>
    <content>අපනයන හා ව්‍යාපාර විශිෂ්ටතා වෙනුවෙන්ශ්‍රී ලංකා මොබිටෙල් ටෙලිකොම් සහ අබාන්ස් ලංකා සමාගම අතර ඇතිකර ගත් සහයෝගිතාව අනුව ශ්‍රී ලංකා වෙළෙඳපළට ප්‍රථම වරට එල්ජී ඔප්ටිමස් 3ඩී ස්මාර්ට් ෆෝන් හඳුන්වා දෙයි.එම ජංගම දුරකථනය dual core තාක්ෂණය සහිතTri - Dual ශිල්පයට අනුව නිපදවා ඇති තරුණ පරපුර අතර ජනපි‍්‍රය දුරකථනයකි. එහි නිල සන්නිවේදන පහසුකම් සපයන්නා වන්නේ ශ්‍රී ලංකා මොබිටෙල් සමාගමයි.එම ජංගම දුරකථනය මොබිටෙල් ප්‍රදර්ශනාගාර මඟින් මිලදී ගත හැකි වන අතර එය මිලදී ගන්නා පාරිභෝගිකයන්ට මොබිටෙල් අංක වෙත ගන්නා ඇමතුම් වෙනුවෙන් මාසිකව මිනිත්තු 150 ලැබෙන අතර වෙනත් අංක සඳහා ගන්නා ඇමතුම් මාසිකව මිනිත්තු 50 ක් හිමි වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aj11102311</link>
    <topic>හමීඩියා පළමු වරට අංගසම්පූර්ණ ඇඳුම්</topic>
    <author/>
    <content>හමීඩියා පළමු වරට අංගසම්පූර්ණ ඇඳුම් ඇඳුම් නිර්මාණ ශිල්පී ෆවුසුල් හමීඩ් මහතා ඇන්ජලෝ මැතිව්ස් වෙත නව ඇඳුම් ආයිත්තම් කට්ටලය පිරිනැමූ අයුරු.ශ්‍රී ලංකාවේ ප්‍රමුඛතම පිරිමි ඇඳුම් නිෂ්පාදන ආයතනයක් වන හමීඩියා අංගසම්පූර්ණ ඇඳුම් ආයිත්තම් කට්ටලයක් හඳුන්වා දෙයි.හමීඩියා විසින් සකස් කරන ලද මෙම ඇඳුම් ආයිත්තම් කට්ටලය ප්‍රථම වතාවට ප්‍රදානය කෙරුණේ ද ඇන්ජලෝ මැතිව්ස් වෙතට ය.මෙම ඇඳුම් ආයිත්තම් කට්ටලය ඉලක්ක කර ඇත්තේ විවිධ අවස්ථාවන් වෙනුවෙන් තම සංවිධානය නියෝජනය කරන නව ලොව ආයතනික විධායකයන් වෙනුවෙනි. එක් එක් අවස්ථාව උචිත වන අයුරින් තම ඇඳුම් ආයිත්තම් සකස් කිරීමට වැඩි කාලයක් ගත කළ යුතු බැවින් මෙම නවතම ඇඳුම් ආයිත්තම් කට්ටලය හරහා ඔවුන්ට පහසුවක් ගෙන දෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>23</day>
    </date>
    <link>http://www.silumina.lk/2011/10/23/_art.asp?fn=aj11102312</link>
    <topic>ෆියට් ශ්‍රී ලංකාවේ මෝටර් වාහන ව්‍යාපාර කටයුතු අරඹයි</topic>
    <author/>
    <content>ෆියට් ශ්‍රී ලංකාවේ මෝටර් වාහන ව්‍යාපාර කටයුතු අරඹයිSpeed Italia විසින් ශ්‍රී ලංකාවේ මෝටර් වාහන වෙළෙඳපළට FIAT වෙළෙඳ නාමය යළි හඳුන්වා දීම පසුගියදා සිදුවිය. යුරෝපා මෝටර් රථ වෙළෙඳපළ තුළ දැවැන්ත පෙරළියක් සිදුකළ Speed Italia හී නවතම සහ ශීඝ්‍රයෙන් අලෙවි වන මෝටර් වාහන රැසක් පසුගියදා කොළඹ පැවැති උත්සවයකදී එළිදැක්විණි.ගුවන් හමුදාපති එයාර් මාර්ෂල් හර්ෂ අබේවික්‍රම එහි ප්‍රධාන ආරාධිතයා ලෙස සහභාගි වූ අතර ගුවන් හමුදාවේ ඉංජිනේරු අධ්‍යක්ෂ එයාර් වයිස් මාර්ෂල් බී. එල්. ඩබ්ලිව්. බාලසූරිය, එයාර් වයිස් මාර්ෂල් කේ. වී. බී. ජයම්පති, ෆියට් - ඉන්ඩියා විදේශ මෙහෙයුම් ප්‍රධානී රිකී වෝල්ටර්, LOLC සමූහයේ සභාපතිනී රෝහිණි නානායක්කාර, LOLC සමූහයේ නියෝජ්‍ය සභාපති ඉෂාර නානායක්කාර, LOLC මෝටර්ස් සමාගමේ සභාපති සහ LOLC සමූහ කළමනාකාර අධ්‍යක්ෂ / ප්‍රධාන විධායක නිලධාරී කපිල ජයවර්ධන සහ ඹ්ර්‍ණඹ්ඛ් සමූහයේ විධායක අධ්‍යක්ෂිකා කල්ෂා අමරසිංහ යන මහත්ම මහත්මීහු ද එම අවස්ථාවට එක්වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aa1110301</link>
    <topic>නායක තුමනි! අහිකුණ්ඨිකයෝ දාගෙන අපේ පක්ෂය විනාශ කරන්ඩ එපා රංජිත්, රනිල්ට කියයි</topic>
    <author>සුනිල් දයා අල්විස් / දයා ඩී. ෆොන්සේකා</author>
    <content>සුනිල් දයා අල්විස් / දයා ඩී. ෆොන්සේකාඕස්ට්‍රේලියාවේ පැවැත්වුණ 22 වැනි පොදු රාජ්‍ය මණ්ඩලීය රාජ්‍ය නායක සමුළුවේදී ඉහළම අවධානය දිනා ගත්තේ මහින්ද රාජපක්ෂ ජනාධිපතිතුමා බැව් රාජ්‍ය තාන්ත්‍රික ආරංචි මාර්ග සඳහන් කරයි. එමෙන්ම මෙහිදී වැඩිම අන්තර්ජාතික ප්‍රසිද්ධියට පත් රට බවට පත් වූයේ ද ශ්‍රී ලංකාවය.මහින්ද රාජපක්ෂ ජනාධිපතිතුමා ත්‍රස්තවාදය මුලිනුපුටා දැමීමේදී අභියෝග ජයගත් ආකාරයටම ඉන් පසුව ද සංකීර්ණ අභියෝගවලට මුහුණ දෙමින් ඒවා ජය ගනිමින් සිටින ආකාරය මෙහිදී කැපී පෙනුණු බැව් විදෙස් මාධ්‍ය ආයතන වාර්තා කෙළේය.ශ්‍රී ලංකා ජනාධිපතිට එරෙහිව යුද අපරාධ චෝදනා නැඟීමට කොටි හිතවාදීන් දැරූ වෑයම ඕස්ට්‍රේලියානු අගමැතිවරිය හා එරට නීතිපතිවරයා විසින් පරාජය කරන ලද අතර ඕස්ට්‍රේලියාව සහ ශ්‍රී ලංකාව අතර පැවැති රාජ්‍ය තාන්ත්‍රික සබඳතා පෙර නොවූ ආකාරයකින් සවිමත් වීම ද අන්තර්ජාතික අවධානයට ලක්විය.2013 වසරේදී ශ්‍රී ලංකාවේදී පොදු රාජ්‍ය මණ්ඩලීය රාජ්‍ය නායක සමුළුව පැවැත්විය යුතු බවට ඉන්දියාව, ඕස්ට්‍රේලියාව ඇතුළු ප්‍රබල රටවල් රැසක් ශ්‍රී ලංකා ජනාධිපතිතුමාට සහාය පළ කිරීම ද සුවිශේෂ සිද්ධියක් වූ බැව් වාර්තා කෙරිණ. ශ්‍රී ලංකාවට පොදු රාජ්‍ය මණ්ඩලීය රාජ්‍ය නායක සමුළුව පැවැත්වීමට අවස්ථාව නොදිය යුතු බවට කොටි ගැති රාජ්‍ය නොවන සංවිධාන කිහිපයක් හා යුරෝපීය රටවල් කිහිපයක් එක්ව හඬ නඟමින් සිටියදී ලබා ගත් මේ ජයග්‍රහණය ද අන්තර්ජාතික අවධානයට ලක් විය.තිස් වසරක කොටි ත්‍රස්තවාදය පරාජය කිරීමට සංකීර්ණ හා දුෂ්කර අභියෝගයන්ට මුහුණ දුන් ශ්‍රී ලංකා ජනාධිපතිතුමා ඉන් පසුව එල්ල වූ දුෂ්කර අභියෝගයන්ට ද මුහුණ දෙමින් ශ්‍රී ලංකාවේ ආර්ථික සංවර්ධනය හා රටේ ජීවන තත්ත්වය උසස් කිරීමට කෙටි කාලයකදී ගත් පියවර ඉතා සාර්ථක වී ඇති බවත් ඒ අනුව පොදු රාජ්‍ය මණ්ඩලයීය රාජ්‍ය නායකයන් අතර වඩාත් ආකර්ෂණීය හා අනුහස් සහිත රාජ්‍ය නායකයා බවට මහින්ද රාජපක්ෂ ජනාධිපතිතුමා අන්තර්ජාතික අවධානයට ලක් වූයේය.සමස්ත පොදු රාජ්‍ය මණ්ඩලීය රාජ්‍ය නායකයන්ගේ උණුසුම් පිළිගැනීමට හා ගෞරවයට ලක්වූ ශ්‍රී ලංකා ජනාධිපතිතුමා මෙහිදී තවත් රාජ්‍යයන් ගණනාවක් සමඟ ඉතා සාර්ථක ද්වී පාර්ශ්වීය සබඳතා පවත්වමින් ශ්‍රී ලංකාවට ඉමහත් කීර්තියක් ලබාදීමටත් මේ අවස්ථාව ඉවහල් වූ බව ද අන්තර්ජාතික අවධානයට ලක්විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aa1110302</link>
    <topic>මීළඟ පොදු රාජ්‍ය මණ්ඩලීය මහ සමුළුව ශ්‍රී ලංකාවේ...</topic>
    <author/>
    <content>පොදු රාජ්‍ය මණ්ඩලීය මීළඟ රාජ්‍ය නායක සමුළුව 2013 දී ශ්‍රී ලංකාවේ පැවැත්වෙනු ඇතැයි රාජ්‍ය තාන්ත්‍රික ආරංචි මාර්ග පවසයි.පොදු රාජ්‍ය මණ්ඩලීය මහ සමුළුවක් ශ්‍රී ලංකාවේ පවත්වන ප්‍රථම අවස්ථාව මෙය වෙයි. මෙවර ඕස්ට්‍රේලියාවේ පැවැති 22 වැනි රාජ්‍ය නායක සමුළුව සිකුරාදා ආරම්භ වූයේ පොදු රාජ්‍ය මණ්ඩලයේ නායිකාව වන බ්‍රිතාන්‍යයේ දෙවන එළිසබෙත් මහ රැජනගේ ප්‍රධානත්වයෙනි.මෙම සමුළුවේ වැඩිම අවධානය යොමු වූයේ ත්‍රස්තවාදය පරාජයට පත්කළ ලෝකයේ එකම රට සහ එකම රාජ්‍ය නායකයා වන ශ්‍රී ලංකාවේ මහින්ද රාජපක්ෂ ජනාධිපතිතුමාටය. මේ සමුළුවට පොදු රාජ්‍ය මණ්ඩලයේ රටවල් 54 ක රාජ්‍ය නායකයන් හා විශේෂ නියෝජිතයන් ඇතුළු 3000 ක් පමණ නියෝජිතයෝ සහභාගි වූහ.මහින්ද රාජපක්ෂ ජනාධිපතිතුමා සමඟ සහභාගි වූ ශ්‍රී ලංකා නියෝජිත පිරිසට ජනාධිපති ආර්යා ශිරන්ති රාජපක්ෂ මැතිනිය ද, විදේශ කටයුතු ඇමැති මහාචාර්ය ජී. එල්. පීරිස්, ක්‍රීඩා කටයුතු ඇමැති මහින්දානන්ද අලුත්ගමගේ, විදේශ කටයුතු නියෝජ්‍ය ඇමැති නියෝමාල් පෙරේරා, පාර්ලිමේන්තු මන්ත්‍රී සජින් වාස් ගුණවර්ධන සහ ජනාධිපති ලේකම් ලලිත් වීරතුංග යන මහත්වරු ද සහභාගි වූහ.මෙම සමුළුව අද (30) අවසන් වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aa1110303</link>
    <topic>බුදු දහමට වින කරන ප්‍රකාශනවලට වැට බඳින මණ්ඩලයක්</topic>
    <author>රමණී සුබසිංහ</author>
    <content>රමණී සුබසිංහබුදු දහමේ හරයට තර්ජන එල්ල වන ආකාරයේ ප්‍රකාශන පළ කිරීම වැළැක්වීම සඳහා බෞද්ධ ප්‍රකාශන නියාමන මණ්ඩලයක් පිහිටුවීමට 2600 ශ්‍රී සම්බුද්ධත්ව ජයන්ති කමිටුව හා සමස්ත ලංකා ශාසනාරක්ෂක මණ්ඩලය කටයුතු යොදා ඇතැයි සමස්ත ලංකා ශාසනාරක්ෂක මණ්ඩලයේ අනුශාසක ශාස්ත්‍රපති මැදගම ධම්මානන්ද හිමියෝ පවසති.ඉදිරියේදී ප්‍රකාශයට පත් කැරෙන සියලු බෞද්ධ ග්‍රන්ථ හා ප්‍රකාශන මේ නියාමන මණ්ඩලයට ඉදිරිපත් කොට අනුමැතිය ලබා ගැනීමෙන් පසුව ප්‍රකාශයට පත් කළ යුතු වෙයි. අවසර නොලබා ප්‍රකාශ කැරෙන යම් කෘතියකින් බුදු දහමට හානිකර දේ ලියැවී ඇත්නම් අදාළ පුද්ගලයන්ට දඬුවම් පැමිණ වීමට ද පියවර ගැනේ.බුදු දහමේ නිදහස් මත පළ කිරීමේ අයිතියට මුවා වී පසුගිය කාලය පුරා විවිධ විකෘති මතවාද සහිත ග්‍රන්ථ ප්‍රකාශයට පත් වූ බවත් එය බුද්ධ ශාසනයේ චිරස්ථිතියට බරපතළ හානියක් එල්ල කිරීමට සමත්ව ඇති බවත් ඒ හිමියෝ පැවසූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aa1110304</link>
    <topic>රහට කන්න කොළඹ එන්න</topic>
    <author>සාගරිකා දිසානායක ජයසිංහ</author>
    <content>සාගරිකා දිසානායක ජයසිංහ2011 ලෝක ආහාර උලෙළ නොවැම්බර් 09 දක්වා කොළඹ දී පැවැත්වේ. අගනුවර ප්‍රධාන පෙළේ හෝටල සහ තානායම්වල සූපවේදීන්ගේ සහභාගිත්වයෙන් ලොව සුපිරි සූපවේදීන්ගේ විශේෂ ඉවුම් පිහුම් දක්ෂතා එළිදැක්වීම මෙම උලෙළේ අරමුණය.රටවල් දහතුනක ආහාරපාන රස බැලීමට මෙහිදී සංචාරකයනට අවස්ථාව උදා වේ. ඔක්තෝබර් 30 දක්වා කොළඹ ගී‍්‍රන්පාත් හිදී දේශීය සහ විදේශීය සංචාරකයන්ට ද පොදු ජනතාවට ද මෙම ආහාර රස බැලීම සඳහා විශේෂ ආහාර වීදියක් පැවැත්වීමට ශ්‍රී ලංකා සංචාරණය කටයුතු යොදා ඇත.මෙවර ලෝක ආහාර උලෙළ වර්ණවත් කිරීම සඳහා ලෝකයේ තරු තුනේ සූපවේදියකු වන ඇමෙරිකාවේ නිව්යෝර්ක් නුවර ජෝන් වෑන්-ඩර් හොස්ට් මහතා විසින් ලෝක ප්‍රකට ආහාර වට්ටෝරු රැසකින් යුතු ආහාර ඉදිරිපත් කරනු ඇත. ශ්‍රී ලංකාව ලොව ප්‍රමුඛ පෙළේ සංචාරක කේන්ද්‍රස්ථානයක් බවට පත් කිරීම මේ ප්‍රවර්ධන වැඩ සටහනේ අරමුණ බව ආර්ථික සංවර්ධන නියෝජ්‍ය ඇමැති ලක්ෂ්මන් යාපා අබේවර්ධන මහතා පැවැසීය.2005 දී ඇරැඹි ලෝක කුළුබඩු ආහාර උලෙළ මේ දක්වා සාර්ථකව පැවැත්වීමට හැකි වූයේ උසස් මට්ටමේ කුළුබඩු සහ ප්‍රණීත ආහාරපාන සඳහා ශ්‍රී ලංකාව ලබාගත් කීර්තිය නිසාම බව ශ්‍රී ලංකා සංචරණයෙහි සභාපති ආචාර්ය නාලක ගොඩහේවා මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aa1110305</link>
    <topic>බාල පොල් තෙල් වික්කොත් තරු විසිවෙන දඩ</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලබාල පොල් තෙල් අලෙවි කිරීමේ ස්ථාන වටලා එම ජාවාරම්කරුවන්ට එරෙහිව නීතිමය පියවර ගැනීමට පොල් සංවර්ධන හා ජනතා වතු සංවර්ධන අමාත්‍යාංශය පියවර ගෙන තිබේ. පෝෂණ ගුණයෙන් අඩු බාල පොල් තෙල් විකිණිම නිසා පාරිභෝගික ජනතාවට සිදුවෙන සෞඛ්‍ය හානිය දුරු කිරීමට පියවර ගැනීම මෙහි අරමුණයි.පසුගියදා මේ පිළිබඳ වැටලීම් කොළඹ පිටකොටුවේදී සිදු වූ අතර පරීක්ෂණ කිරීමට පොල් තෙල් සාම්පල් රැගෙන යාම ද පොල් සංවර්ධන අධිකාරිය විසින් සිදු කරන ලදී.දිවයින පුරා සියලුම පොල් තෙල් අලෙවි සල් ඉදිරියේදී පරීක්ෂාවට ලක්කරන බව ද පොල් සංවර්ධන හා ජනතා වතු සංවර්ධන ඇමැති ජගත් පුෂ්පකුමාර මහතා පැවැසීය.සෞඛ්‍ය ගැටලු උද්ගත නොවන ආකාරයට වඩාත් පිරිසිදු පොල් තෙල් ජනතාවට ලබාදීමේ අරමුණින් බාල පොල් තෙල් අලෙවි කරන මධ්‍යස්ථාන වටලන බව ද ඔවුනට එරෙහිව දැඩි දඬුවම් පමුණුවන බව ද ඇමැතිවරයා තවදුරටත් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aa1110306</link>
    <topic>දිවි නැඟුම දෙවැනි අදියරෙන් රටේ කෝටියකට අත හිත</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහදිවි නැඟුම දෙවැනි අදියර යටතේ මෙරට පුද්ගලයන් කෝටියක ගේ පමණ ගෘහ ආර්ථිකය ඉහළ නැංවෙන බව ආර්ථික සංවර්ධන අමාත්‍යාංශය පවසයි.පසුගිය බ්‍රහස්පතින්දා (27) පෙරවරුවේ රටපුරා ආරම්භ වූ දිවි නැ¼ගුම දෙවැනි අදියරේ දී මෙරට සෑම ග්‍රාම නිලධාරි වසමකින් ම පවුල් 150 ක් දිවි නැඟුම වැඩසටහනට එක්කර ගන්නා බව ආර්ථික සංවර්ධන ඇමැති බැසිල් රාජපක්ෂ මහතා පවසයි. ඒ අනුව රටේ පවුල් ලක්ෂ 21 ක් පමණ මෙම දිවි නැඟුම වැඩසටහනට එක්වේ.රටේ පවුල් ලක්ෂ 112 ක් ඇත. ඒ අනුව රටේ පදිංචි පුද්ගලයන්ගෙන් සියයට 50 කට මෙවර දිවි නැඟුම යටතේ ගෘහ ආර්ථිකය දියුණු කිරීමට අවස්ථාව සැලසේ. ඒ අනුව මෙරට පුද්ගලයන් කෝටියක් පමණ මෙම වැඩසටහනට දායක වෙයි.‘දිවි නැඟුම’ ප්‍රථම පියවර යටතේ මාස 7 ක් ඇතුළත පවුල් ලක්ෂ 15 ක ගෘහ ආර්ථිකය ඉහළ නැංවීමට අවස්ථාව ලැබුණු බවත් ඉලක්කය වූයේ ගෘහ ආර්ථික ඒකක ලක්ෂ 10 ක් ඇති කිරීම බවත් බැසිල් රාජපක්ෂ ඇමැතිවරයා පැවසීය.පසුගිය මාස 7 ඇතුළත දිවි නැඟුම යටතේ පොල් පැළ 3612773 සිටුවා ඇති බවත් කුකුළු පැටවුන් ලක්ෂයකට අධික ගණනක් බෙදා හැර ඇති බවත් ධීවර ව්‍යාපෘති 26242 ක් පමණ ක්‍රියාත්මක කර ඇති බවත් ආර්ථික සංවර්ධන අමාත්‍යාංශයේ අතිරේක ලේකම් (සංවර්ධන) ආර්.ඒ.ඒ. රණවක මහතා පවසයි.මේ අතර දිවි නැගුමෙන් ලැබුණු එළවළු අස්වැන්න නිසා 2011 පෙබරවාරි මාසයේ සිට පසුගිය සැප්තැම්බර් මාසය දක්වා වූ කාලයේදී එළවළු මිල සියයට 35 සිට සියයට 70 දක්වා අඩු වී ඇති බවත් රණවක මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aa1110307</link>
    <topic>‘රසඳුන’ට වසර 15යි</topic>
    <author/>
    <content>ඒ වෙනුවෙන් හරූන් ලන්ත්‍රාට ලක්ෂ එකහමාරක පරිත්‍යාගයක්’සිළුමිණ’ පුවත්පතේ ‘රසඳුන’ අතිරේකයට 15 වසරක් පිරීම නිමිත්තෙන් සංවිධානය කෙරෙන විශේෂ සැමරුම් උත්සවය ලබන බ්‍රහස්පතින්දා (3) පෙරවරු 10.00ට ලේක්හවුස් ආයතනයේ රැස්වීම් ශාලාවේදී පැවැත්වෙයි.මෙහිදී ‘ශ්‍රී ලංකාවේ ටැබිලොයිඩ් පුවත්පත සහ කලාව‘ යන මැයෙන් ආචාර්ය ප්‍රණීත් අභයසුන්දර විසින් මුඛ්‍ය දේශනය පවත්වනු ලබයි. මෙම සැමරුම් උත්සවයේ සුවිශේෂත්වයක් වන්නේ දැනට අසරණ දිවියක් ගතකරන ප්‍රවීණ ගායන ශිල්පී හරූන් ලන්ත්‍රාට රුපියල් එක්ලක්ෂ පනස් දාහක මුදලක් පිළිගැන්වීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aa1110308</link>
    <topic>රු.කෝටි 60ක මත්ද්‍රව්‍ය සමඟ පාතාලයෝ 8000ක් කොටුවෙති</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහකොළඹ හා තදාසන්න ප්‍රදේශවලදී කරන ලද වැටලීම්වලින් හෙරොයින්, කොකේන් වැනි මත්ද්‍රව්‍ය කිලෝග්‍රෑම් 60කට අධික ප්‍රමාණයක් ද, ගංජා කිලෝග්‍රෑම් 50,000කට අධික ප්‍රමාණයක් ද පොලිසිය විසින් අත්අඩංගුවට ගෙන ඇත.දළ වශයෙන් මේ මත්ද්‍රව්‍ය තොගයේ වටිනාකම රුපියල් කෝටි 60කට අධික වන බවද සඳහන්ය. මේ මත්ද්‍රව්‍ය සමඟ පුද්ගලයන් 9000කට ආසන්න සංඛ්‍යාවක් අත්අඩංගුවට ගෙන ඇති බවත් දැනගන්නට ඇත. ඒ අතර මහා පරිමාණයෙන් මත්ද්‍රව්‍ය ජාවාරමේ නිරත පාතාලයේ දැවැන්තයෝ ද වෙති.ඉකුත් ජනවාරි මස සිට මේ දක්වා සිදුකරන ලද මෙම වැටලීම් සාර්ථක බවත්, වැටලීම් දිගින් දිගටම තවදුරටත් සිදුකැරෙන බවත් පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා සිළුමිණට පැවැසීය.ආරක්ෂක ලේකම් ගෝඨාභය රාජපක්ෂ මහතාගේ විශේෂ නියෝගයකට අනුව පොලිස්පති එන්.කේ.ඉලංගකෝන් මහතාගේ මෙහෙයවීම යටතේ පොලීසිය, විශේෂ කාර්ය බළකාය සහ මත්ද්‍රව්‍ය නාශක අංශය එක්ව මෙම වැටලීම් සිදුකරති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aa1110309</link>
    <topic>රාජ්‍ය සාහිත සම සම්මාන කම්මැල්ලවීරට හා සුනේත්‍රාට</topic>
    <author>සුමුදු චතුරාණි ජයවර්ධන</author>
    <content>සුමුදු චතුරාණි ජයවර්ධනමෙවර රාජ්‍ය සාහිත්‍ය සම්මාන උළෙලේ හොඳම නවකතාවට හිමි සම සම්මාන දිනා ගත්තේ ජයතිලක කම්මැල්ලවීර ගේ ‘චුම්බන කන්ද’ හා සුනේත්‍රා රාජකරුණානායක ගේ ‘කවි කඳුර’ නම් කෘති දෙක ය.හොඳම කාව්‍ය සංග්‍රහය ලෙස මහින්ද ප්‍රසාද් මස්ඉඹුල රචනා කළ ‘හිරුත් හිම පියල්ලක’ කෘතිය ද හොඳම කෙටිකතා සංග්‍රහය ලෙස සුමනසිරි පන්නිලහෙට්ටිගේ රචනා කළ ‘ගමන’ කෘතිය ද රාජ්‍ය සාහිත්‍ය සම්මාන දිනා ගත්තේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aa11103010</link>
    <topic>මංගල විෂ බීජයක්</topic>
    <author>චන්දන බණ්ඩාර</author>
    <content>චන්දන බණ්ඩාරමංගල සමරවීර මහතා එ.ජා.ප.යට විෂබීජයක් බවට පත්ව ඇතැයි එම පක්ෂයේ මන්ත්‍රීවරු පසුගිය බ්‍රහස්පතින්දා පැවැති එ.ජා.ප. කෘත්‍යාධිකාරී මණ්ඩල රැස්වීමේදී ප්‍රසිද්ධියේම අවධාරණය කළහ.මාතර දිසා මන්ත්‍රී බුද්ධික පතිරණ සහ බස්නාහිර පළාත් සභා මන්ත්‍රී ශිරාල් ලක්තිලක එ.ජා.ප. යට සම්පත් බවත් එම සම්පත් රැකගෙන එ.ජා.ප.ය දිනෙන් දිනම විනාශය කරා ගෙන යන මංගල සමරවීර මහතා වැනි දේශපාලන අනාථයන් එ.ජා.ප.යෙන් නෙරපිය යුතු බව එ.ජා.ප. මන්ත්‍රීවරු රැසක් කෘත්‍යාධිකාරී මණ්ඩල රැස්වීමේදී අවධාරණය කළ බව එම මන්ත්‍රීවරු ‘සිළුමිණ’ට පැවසූහ.බුද්ධික පතිරණ එ.ජා.ප.යෙන් නෙරපා දමා ජනතාවගෙන් ප්‍රතික්ෂේප වූ සාගල රත්නායක මහතාට පාර්ලිමේන්තුවට පැමිණීමට ඉඩ ලබාදීමටත් මංගල සමරවීර මහතා මාතර දිසා නායකත්වයට ගෙන ඒමටත් සිදු කරනු ලබන කුමන්ත්‍රණය වහාම නවත්වන ලෙසද එ.ජා.ප. මන්ත්‍රීවරු එ.ජා.ප. නායකයාගෙන් සෘජුවම ඉල්ලා සිටියහ.රත්නපුර දිසා මන්ත්‍රීනී තලතා අතුකෝරාල මහත්මිය සහ මොනරාගල දිසා මන්ත්‍රී රංජිත් මද්දුමබණ්ඩාර මහතා එ.ජා.ප. කෘත්‍යාධිකාරී මණ්ඩලයේදී ඉතා තදින් අදහස් දැක්වීම නිසා එම රැස්වීම ඉතා උණුසුම් මුහුණුවරක් ගෙන තිබිණ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aa11103011</link>
    <topic>ලංගමෙන් සැප බස්</topic>
    <author>තාරක වික්‍රමසේකර</author>
    <content>තාරක වික්‍රමසේකරමඟී පහසුව මෙන්ම කොළඹ නගරයට ඇදී එන යතුරුපැදි හා කුඩා මෝටර් රථ සංඛ්‍යාව සීමා කිරීමේ අරමුණින් රුපියල් මිලියන 300 ක් වටිනා සුපිරි බස් රථ 25 ක් ආනයනය කර ධාවනයට යෙදවීමට කටයුතු කර ඇතැයි ලංගම සභාපති එම්. ඩී. බන්දුසේන මහතා සිළුමිණට කීය.මෙම බස් රථ සුපිරි තත්ත්වයේ වායු බැලුන හා සුපිරි අසුන්වලින් සමන්විත අතර පූර්ණ වායුසමනයෙන් යුක්ත වේ. මෙම බස් රථ ආනයනයට කටයුතු යෙදුවේ කොට්ටාව - පිටකොටුව සහ මොරටුව - පිටකොටුව අතර නියාමන ධාවනයක් ලෙස යෙද වූ සුපිරි බස් රථ සේවය සාර්ථක වූ නිසා බව ද සභාපතිවරයා කීය.මිලියන 300 ක වටිනාකමින් යුත් මෙම බස් රථ මිලදී ගැනීමට ලංගම අරමුදල් පමණක් භාවිත කරන බව කී බන්දුසේන මහතා මෙම බස් රථ හයිලෙවල් පාර, නුවර පාර, මීගමුව පාර, ගාලු පාර හා කඩුවෙල පාර යන මාර්ග සඳහා යොදවන බවත් කොළඹ, මාතර අධිවේඟී මඟට ද බස් රථ කිහිපයක් යොදවන බවත් කීය.2012 නව වසර ආරම්භයේ සිට මේ බස් රථ ධාවනයට එක්කිරීමට සැලසුම් කර ඇතැයි ද මෙම බස් රථ ධාවනය ඇරැඹීමත් සමඟ කොළඹ නගරයට ඇතුළුවීමට පවතින වාහන තදබදයට යම් හෝ සහනයක් ලැබෙනු ඇතැයි ද ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=aa11103012</link>
    <topic>දිනමිණ සියවස් සමරුව නිමිත්තෙන් සම්පාදිත ‘දිනමිණ සියවසක මුල් පිටු’ හා ‘දිනමිණ සියවසක කතුවරු’</topic>
    <author>ඡායා - සුදත් නිශාන්ත</author>
    <content>දිනමිණ සියවස් සමරුව නිමිත්තෙන් සම්පාදිත ‘දිනමිණ සියවසක මුල් පිටු’ හා ‘දිනමිණ සියවසක කතුවරු’ ග්‍රන්ථද්වය ශ්‍රී ලංකා පදනම් ආයතන ශ්‍රවණාගාරයේදී පසුගිය දා එළි දැක්විණි.ලේක්හවුස් සභාපති ජ්‍යෙෂ්ඨ මාධ්‍යවේදී බන්දුල පද්මකුමාර මහතා එම කෘතිවල මුල් පිටපත් සබරගමුව විශ්වවිද්‍යාලයේ කුලපති, මහාචාර්ය කුඹුරුගමුවේ වජිර නා හිමිපාණන්ට පිළි ගැන් වූ අවස්ථාව.‘දිනමිණ කර්තෘ මහින්ද අබේසුන්දර හා සියවසක මුල් පිටු’ සම්පාදනය කළ දිනමිණ සම කර්තෘ සම්පත් දිප්පිටිගොඩ සහ ‘දිනමිණ සියවසක කතුවරු’ සංස්කරණය කළ නවයුගය කර්තෘ ඉන්දික කුඩාහෙට්ටි මහත්වරු ද මෙම අවස්ථාවට සහභාගි වූහ.ඡායා - සුදත් නිශාන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=ab1110301</link>
    <topic>බොහෝ බටහිර රටවල් ජිනීවා සම්මුතිය උල්ලංඝනය කරලා</topic>
    <author>සංවාද සටහන සරත් පෙරේරා</author>
    <content>ලිබියාවේ එළිපිට සිදුවූ යුද අපරාධ ගැන නිහඬව සිටින බටහිර බලවතුන් ශ්‍රී ලංකාවේ සිදුවූ බවට නැෙඟන දූෂමාණ ආරංචි ගැන පරීක්ෂණ ඉල්ලීම විහිළුවකැයි කොතලාවල ආරක්ෂක විශ්වවිද්‍යාලයේ නීති අංශයේ පීඨාධිපති හා කොළඹ විශ්වවිද්‍යාලයේ නීති පීඨයේ ජ්‍යෙෂ්ඨ කථිකාචාර්ය, ආචාර්ය ප්‍රතිභා මහානාමහේවා මහතා පවසයි.සිළුමිණ සමඟ විශේෂ සම්මුඛ සාකච්ඡාවකට එක්වෙමින් ආචාර්යවරයා මේ ප්‍රකාශය කළේය. එහිදී ඇසූ ප්‍රශ්න කීපයක් හා ඒවාට ආචාර්ය මහානාමහේවා මහතා දුන් පිළිතුරු මෙසේය.කොතලාවල ආරක්ෂක විශ්වවිද්‍යාලයේ නීති පීඨයේ පීඨාධිපති, ආචාර්ය නීතිඥ ප්‍රතිභා මහානාමහේවාලිබියාවේ ගඩාෆි ඝාතනයේදී සිදුවුණු යුද අපරාධ ගැන නිහඬ පිළිවෙතක් අනුගමනය කරන බටහිර සුදු ජාතික රටවල් දූෂමාණ ආරංචි අනුව දිගටම ශ්‍රී ලංකාව වැනි රටවලට නඟන චෝදනා ගැන කියන්නේ කුමක්ද?මේක විහිළුවක්. ලිබියාවේ එළිපිට යුද අපරාධ සිදුවුණා. ලංකාවේ මොනවද වුණේ. දහස් ගණන් සිවිල් වැසියන් ගලවා ගත්තා. මේ දෙබිඩි පිළිවෙත ගැන ලෝකයට කතිකාවක් අවශ්‍යයි වගේම මේකට විරුද්ධව ලෝක බලවේගයක් ද ගොඩනැඟිය යුතු යයි මා කල්පනා කරනවා. ලිබියානු නායකයා ඝාතනය කිරීමෙන් සිදුකළ යුද අපරාධය පිළිබඳව කතාකරන බටහිර නායකයෙක් හෝ බටහිර මාධ්‍යයක් නැහැ. මානව හිමිකම් රකිනවාය කියන සංවිධාන ද මේ පිළිබඳව කිවයුතු තරම් බලවත් හඬක් නඟා නැහැ.””ලිබියාවේ කැරලිකරුවන් අතට පත්වූ එරට රාජ්‍ය නායකයා ඝාතනය කිරීම ගැන නිහඬ මේ රාජ්‍ය නායකයන් ශ්‍රී ලංකාවේ ත්‍රස්තවාදී නායකයන් වෙඩි හුවමාරුවකදී මියයාම යුද අපරාධයක් ලෙස පෙන්වීමට යාම විහිළුවට කාරණයක්.”ඕස්ට්‍රේලියානු අගමැතිවරිය ද ශ්‍රී ලංකාව සම්බන්ධයෙන් පරීක්ෂණයක් අවශ්‍ය බව දින දෙක තුනකට කලින් කිව්වා?”මේකට අපේ ජනාධිපතිතුමාම ඕස්ට්‍රේලියාවේදී හොඳ උත්තරයක් දීල තිබුණනේ. එල්.ටී.ටී.ඊ. ගැති දෙමළ හිතවාදීන් ලෝකය පුරා ශ්‍රී ලංකාවට විරුද්ධව තවමත් ගෙන යන ප්‍රචාරයේ ප්‍රතිඵල තමයි මේ. ඔවුන් ප්‍රභාකරන් යුද්ධයේ දී මියයෑම විශාල සිවිල් ජනතා ඝාතනයක් ලෙසයි බටහිර මාධ්‍ය මඟින් ප්‍රචාරය කරමින් සිටින්නේ. බටහිර රටවල ඩොලර් කෝටිගණනින් සම්මාදම් එකතු කරන මේ කොටි ගැති දෙමළ හිතවාදීන් ප්‍රභාකරන් නැතිවීමෙන් තම ජාවාරමත් කරගත නොහැකි තැනකයි අද ඉන්නේ. මෙය ශ්‍රී ලංකාවට විරුද්ධ කරන ඔවුන්ගේ අවසාන උත්සාහය විය හැකියි.””යුද සිද්ධි ගැන සොයා බැලීමට පත්කළ උගත් පාඩම් හා සංහිඳියා කොමිසමේ වාර්තාවත් තව සති දෙක තුනකින් එළිදැක්වීමට නියමිතවයි තිබෙන්නේ.ඒකාධිපති පාලකයකු ලෙස චෝදනා ලබන ගඩාෆි ඝාතනය යුද අපරාධයක් වන්නේ කොහොමද?ගඩාෆි ඝාතනය කරන ලද්දේ යටත් වීමෙන් පසු බව හොඳින්ම පැහැදිලියි. මෙය විදෙස් මාධ්‍යවලින් ලෝකය පුරා විසුරුවා හරින ලද වීඩියෝ පටවලින් ඒවා බලන ඕනෑම කෙනකුට තේරුම් ගන්න අපහසුවක් නැහැ.””යම් පුද්ගලයකු රාජ්‍ය නායකයකු වෙන්න ඕන නැහැ රටක සිවිල් අරගලයක් සිවිල් යුද්ධයක් පැවැතියදී ඕනෑම කෙනෙක් බලවත් පාර්ශ්වයේ ග්‍රහණයට පත්වුණාට පස්සේ නැතිනම් යටත් වුණාට පස්සේ ඔහුට සැලකිය යුතු ආකාරයක් තියනවා 1950 ඔක්තෝබර් 21 වැනිදා ඉඳන් ක්‍රියාත්මක ජිනීවා සම්මුතියේ යුද සිරකරුවන්ට සැලකිය යුතු ආකාරය පිළිබඳ වගන්තිවල.ගඩාෆි යුද්ධයේදී වෙඩි හුවමාරුවකදී මිය ගිය බවනෙ කියන්නේ?ගඩාෆිව කානු කටකින් ඇද එළියට ගත් පිරිස ඔහුව පාපන්දුවක් කරගත් අයුරු ජංගම දුරකථන වලින් ගත් ඡායාරූපවලින් හොඳට බලාගත හැකියි. ගඩාෆිවත් ඔය කියන කැරලිකාර පාර්ශ්වයේ අත්අඩංගුවට පත්වූ තැන් පටන් ඔහුව සලකන්නේ යුද සිරකරුවන් විදියට.”කැරලිකරුවන්ටත් ඇති නීතියක් නැතිය කියල කෙනෙකුට තර්ක කරන්න පුළුවන්?”මෙතැන බටහිර ආධාර ලබන අන්තර්වාර පාලන මණ්ඩලයක් තිබුණා. අනෙක් කරුණ මේ කැරලිකාර කණ්ඩායමක් කියන්නේ ලෝකයට පෙන්වන මායාවක් වගේ නොමඟ යවන්න කරන කියන දෙයක්. කෙළින්ම කිව යුත්ත නම් මේ කැරලිකාර කණ්ඩායම් කියන්නේ සෘජුවම ඇමෙරිකාව ප්‍රමුඛ බටහිර රටවල අනුබලය, පිටුබලය ලබන පිරිසක්.””මුලින්ම මෙතැනදි ප්‍රහාර එල්ල කළේ කවුද? ප්‍රංසයෙන්. කොහොමද තවත් ස්වාධීන, ස්වෛරී රටක දේශ සීමා උල්ලංඝනය කරමින් ප්‍රංසය ප්‍රහාරයක් එල්ල කළේ. ලෝක නීතිය නොසලකා එක්සත් ජාතීන්ගේ ආරක්ෂක මණ්ඩලයේ පවා අනුමැතියක් නැතිව ප්‍රංසය ලිබියාවට ඇතුළු වෙලා මේ පහරදීම කළා, ගඩාෆි ගමන්ගත් රථ සමූහයට.”ලිබියානු අහස ගුවන් තහනම් කලාපයක් කරන්නත් එරටේ සිවිල් වැසියන් ආරක්ෂා කරන්නත් එක්සත් ජාතීන්ගේ ආරක්ෂක මණ්ඩලයෙන් අනුමැතියක් ලැබිල තිබුණ නේද?මේ එකක්වත් වුණේ නැහැනේ. පිටින් හමුදා ලිබියාවට ඇතුළු වෙලා පහර දීම් කරන්න අනුමැතියක් නැහැනේ. එහෙම කොහෙද අනුමැතියක් තියෙන්නේ. නීතියක් රීතියක් නොමැතිව බටහිර වුවමනාවනේ මේ ඉෂ්ට කරගෙන යන්නේ.””මෙහෙම නීතියක් නැතුව කටයුතු කිරීම හරිද? මේ සියලුම කැරලිකාර කණ්ඩායම් ඇමෙරිකානු රූකඩනේ. මේගොල්ලන්ට ආයුධ දුන්නේ කවුද? රටක හමුදාවක් සමඟ සටන් කරන්නේ බර අවි ආයුධ දුන්නේ කවුද? කොටින්ම මේ කැරලිකාර කණ්ඩායම් සන්නද්ධ කළේ කවුද? මේ ඔක්කොම කළේ ඇමෙරිකාව ප්‍රමුඛ බටහිර යුද බලමුළුව. කිසිම කැරලිකාර කණ්ඩායමකට එකපාර එහෙම බර අවි ආයුධ ගන්න බැහැ. ලංකාවේ ත්‍රස්තවාදීන් වුණත් ඒවගේ අවි හොයාගත්තේ හමුදාවට අවුරුදු ගණනක් පහර දීලනේ එවැනි අවි පැහැරගැනීම් කළේ.””මොන රටක වුණත් ඒ රටේ බලයේ ඉන්න ආණ්ඩුවට තමයි අවි ආයුධ පරිහරණය කිරීමේ නීත්‍යානුකූල අයිතිය තිබෙන්නේ. ඒ කියන ආණ්ඩුව මොන විදිහේ එකක් වුණත් ලිබරල් වෙන්න පුළුවන් නැතිනම් වෙන ආකාරයේ රජයක් වෙන්න පුළුවන් ඒ තියන ආණ්ඩුවට තමයි ආයුධ පාවිච්චි කරන්න පුළුවන්. මෙතැනදි ලිබියාවේ කැරලිකාර කණ්ඩායම කියන පිරිස සියලු ආකාරයෙන් අවි ආයුධවලින් සන්නද්ධ කළ බටහිර රටවල් විසින් පෝෂණය කළ කණ්ඩායමක්.”දැන් මේ බටහිර ඇතැම් නායකයනුත් කියන්නේ ගඩාෆි ඝාතනය අමානුෂික බව නේද?”මම කියන්නේ ඒක ඔවුන්ට නවත්වන්න තිබුණානේ. ඇයි කෙරුවේ නැත්තේ. ගඩාෆි හිතවාදීන් අත්බැඳල මැරුවා. යුද අපරාධවලට ඉඩ දුන්නේ ඇයි? සිවිල් වැසියන්ට වුණ හානි ගැන කතාවක්ම නැහැ. මට කියන්න ඕන කරන්නේ ලිබියාවේ පහරදීම් කළ කැරලි කණ්ඩායම කියන්නේ බටහිර රටවල අණදීම්වලට අනුව ක්‍රියාකළ කණ්ඩායමක් මිසක් තමන්ම හිතාමතා ක්‍රියාකළ ස්වාධීන කණ්ඩායමක් නෙමෙයි. මේ පිරිස මෙහෙයවෙව්වේ බටහිර රටවල නායකයන්ගේ වුවමනා එපාකම් අනුව. ඒ නිසා මෙතැනදි බටහිර රටවලට මූලික වශයෙන් අවශ්‍යතාවයක් තිබුණා හොඳින් හෝ නරකින් ගඩාෆිව ඝාතනය කරන්න. ගඩාෆි ඝාතනය කරන්න දින දෙකකට පෙර ඇමෙරිකානු රාජ්‍ය ලේකම් හිලරි ක්ලින්ටන් හිටියේ ලිබියාවේ.මෙතරම් අනාරක්ෂිතයි කියල බැලූබැල්මට පෙනන රටකට ඇය කොහොමද මේ කලබල අස්සේ ගොඩබැස්සේ. මෙතැන මුළුමනින්ම ක්‍රියාත්මක වුණේ ඇමෙරිකාවේ සැලැස්ම. ඔවුන් සංවිධනය කරගත් පිරිස් හා ඔවුන්ගේ අවි ආයුධ මේ පිරිස තමයි තමන් අතට පත් වූ ඒ රටේ රාජ්‍ය නායකයා ඝාතනය කළේ. දැන් ඔවුන් ඒ වැරැද්ද ගැන නිහඬ පිළිවෙතක් අනුගමනය කිරීම ඉතාම වැරදියි.””මං කියන්නේ මේ බටහිර රටවල් තමයි 1948 ඉඳන් මානව හිමිකම් ප්‍රඥප්තිය රකින්න කියලා ලෝකයටම උපදෙස් දෙන්නේ. මොවුන් ම තමයි ආසියාවේ නැතිනම් අප්‍රිකාවේ යම් රටක යම් සිද්ධියක් ඇතිවුවහොත් මානව හිමිකම් කඩවෙනවා මානව හිමිකම් ප්‍රඥප්තිය කඩවෙන්න දෙන්න බැහැ කියල කෑ මොර දෙන්නෙත්.”කැරලිකරුවන් සතුරු නායකයා අල්ලගත්තම මරා දැමීම වැරදියි කියලයි ඔබ කියන්නේ?ඒක ජිනීවා ප්‍රඥප්තිය කඩකිරීමක්. ගඩාෆි ඕන තරම් වැරැදි කරල ඇති. නමුත් ඒවා අධිකරණ පරීක්ෂණයකින් ඔප්පු වෙන්න ඕන. එතකොට මෙතරම් මානව හිමිකම් ගැන කතා කරන රටවල් ගඩාෆි අත්අඩංගුවට පත්වුණා නම් කළ යුතු දේ ගැන උපදෙස් දෙන්න තිබුණා.මොකද ඔවුන්ගේ අණනේ එතැන ක්‍රියාත්මක වුණේ. නමුත් එතන නීතිය ක්‍රියාත්මක වුණේ නැහැ. මානව හිමිකම් නීති කඩකිරීමයි සිදුවුණේ. ත්‍රස්තවාදීන්ටත් මානව හිමිකම් නීති ක්‍රියාත්මක කරන්න කියන මේ බටහිර බලවත්තු තම අත්අඩංගුවට පත්වූ ලිබියානු නායකයා වෙනුවෙන් එම නීතිය ක්‍රියාත්මක කළේ නැහැ.ජිනීවා ප්‍රඥප්තිය අනුව යුද සිරකරුවකුට සැලකිය යුත්තේ කොහොමද?”යුද සිරකරුවන් ගැන කියන ජිනීවා සම්මුතිය මුලින්ම කියනව එහි පළමු වගන්තියෙන් එම සම්මුතියට ගරු කරන්න ඕන. එය ආරක්ෂා කරන්න ඕන කියලා. එයට අත්සන් කරලා තියන රටවල් මේ බටහිර රටවල් සියල්ල මේ සම්මුතියට අත්සන් කරලනෙ තියෙන්නේ. දැන් වෙලා තියෙන්නේ මේ බටහිර රටවල් සියල්ල මේ සම්මුතිය උල්ලංඝනය කරලා තියෙනවා.”මේ සම්මුතියේ තියන 12 වැනි වගන්තිය අනුව සතුරන් අතට පත්වන සිරකරුවකු ආරක්ෂා කළ යුතු ආකාරය කියනවා. එවැනි සිරකරුවකුව අල්ල ගත්ත නම් රැඳවුම් කඳවුරක රඳවන්න ඕන. පාරවල් දිගේ ඇදගෙන යන්න කියල ඒකෙ නැහැ. සිරකරුවකුට තුවාල වෙලා තියනව නම් සෞඛ්‍ය ප්‍රතිකාර ලබාදෙන්න ඕන.””ජිනීවා සම්මුතියේ 15 වැනි වගන්තිය කියනවා නොමිලේ සෞඛ්‍ය පහසුකම් ලබාදීම අත්අඩංගුවට ගත් අයගේ වගකීමක් කියලා . එවැනි දෙයක් වෙලා නැහැ. මේ වගන්තියේ තවදුරටත් කියනව ඔහුව අත්අඩංගුවට පත්වුණාම ඒ යුද කලාපයේ ඒ පුද්ගලයා තියන්න බැහැ එතැනින් ඉවත් කරන්න ඕන ආරක්ෂිත ස්ථානයකට.”ගඩාෆි ඝාතනය යුද අපරාධයක් නම් ක්‍රියාත්මක විය යුත්තේ කුමන ආයතනද?”ගඩාෆිට විරුද්ධව ක්‍රියාකරන්න හැදූ අන්තර්ජාතික යුද අධිකරණය ගඩාෆිගේ ඝාතකයන් ගැනත් ඒ ආකාරයෙන්ම කටයුතු කළ යුතුයි.එක්සත් ජාතීන්ගේ මානව හිමිකම් කවුන්සිලයේ ප්‍රධානම මුඛ්‍ය තේමාව තමයි කිසිම රටක මානව හිමිකම් උල්ලංඝනය නොවන බවට වගබලා ගැනීම. දැන් කෝ ලිබියාවේ මානව හිමිකම් කඩවීම් ගැන මේ කවුන්සිලය ක්‍රියා කරනවද නැහැ. කෝ එක්සත් ජාතීන්ගේ මහලේකම් වරයා ක්‍රියාත්මකද? නැහැ.”රුසියාව කියල තියනව ගඩාෆි සලකන්න තිබුණා කියලා ජිනීවා සම්මුතිය යටතේ යුද සිරකරුවෙක් හැටියට. ඒක තමයි කරන්න තිබුණේ. ඔහුට විරුද්ධව නඩුවක් අහන්න තිබුණා අන්තර්ජාතික යුද අධිකරණයේදී. ගඩාෆි ඝාතනය කරන්න කිසිම අයිතියක් නැහැ කියලත් කියන රුසියානු විදේශ ඇමැතිවරයා මේ ගැන වහාම පරීක්ෂණයක් කළ යුතු යැයි ද කියා තිබෙනවා. අන්තර්ජාතික මානුෂික නීතින් අනුව ක්‍රියාත්මක වන ජිනීවා සම්මුතිය මෙතැනදී සම්පූර්ණයෙන්ම කඩකරල තියනවා. මෙතැනදි යුද භූමියේ අසරණ වන පිරිස් අවතැන් වන පිරිස් ගැන ජාත්‍යන්තර රතු කුරුසය ක්‍රියාත්මක වුණාද? නැහැ.””මෙැතනදි කවුරුත් කතා නොකරන පැත්තකුත් තියනවා. ලිබියාවේ සිවිල් වැසියන්ට මේ නේටෝව දියත් කළ යුද්ධය ගුවන් ප්‍රහාර පුරාවට සිදුවූ ජීවිත හා දේපොළ හානි. ඒව ඔක්කොම බලය තුළින් යටපත් වෙලා හෝ යටපත් කරල තියෙන්නේ. ජිනීවා සම්මුතිය හා ඒ යටතේ තියන උප සම්මුති තුනම මෙතැනදි කඩකරල තියෙන්නේ.”ගඩාෆි බලය දාල පැනල ගියාම ලිබියාව පාලනය කළේ ඔය බටහිර අනුබලය ලබන අන්තර්වාර පාලන මණ්ඩලයනේ. එතන අගමැතිවරයකුත් ඉන්නවනේ මහමුද් ජිබ්‍රි කියලා. ඒ අය තමයි ලිබියාවේ මානව හිමිකම් නීති ක්‍රියාත්මක වන බවට වගබලාගන්න ඕන. නමුත් කැරලිකරුවන් ජීවිතය අයදින ගඩාෆිව මරාදැම්මා. මේක සම්පූර්ණ නීතිය කඩකිරීමක්. මේ එළිපිට සිදුවූ මානව හිමිකම් නීති උල්ලංඝනය ගැන මානව හිමිකම් කවුන්සිලය නිකන් කට වචනයෙන් පරීක්ෂණ කරන්න කියල ඉල්ලල හරියන්නේ නැහැ. ලෝකයේ කොතැන මානව හිමිකම් කඩවුණත් ක්‍රියාත්මක වෙන්න ඕන”බ්‍රිතාන්‍ය අගමැතිවරයා කියල තිබුණේ ගඩාෆි ඝාතනය ගැන එක්සත් ජාතීන්ගේ පරීක්ෂණයක් අවශ්‍ය නැහැ කියලයි””ඒ කතාව වැරැදියිනේ. තමන්ට පක්ෂ අයට එක නීතියකුත් විරුද්ධ අයට එක නීතියකුත් ක්‍රියාත්මක වෙන්න බැහැනේ. ලිබියානු නායකයා වැරැදි කළා නම් ඔහු ගැන තීරණය ගන්න තිබුණේ එරට ජනතාවටයි. බටහිර රටවල් මේ යුද්ධය ඇති කළේ බටහිරට විරුද්ධ ප්‍රතිපත්තියක් අනුගමනය කළ ලිබියාවේ හොඳම සැහැල්ලු ඛණිජ තෙල් නිධි ගැන හිතලයි. නැතුව ලිබියානු ජනතාව ගැන හිතල නෙමේ. ගඩාෆිගෙන් හිස්වූ ලිබියාව අවුලෙන් අවුලට පත්වෙලා. ඒ ජනතාව තවත් අපහසුතාවට පත්වෙනවා.””බටහිර හැම ආණ්ඩුවක්ම පාහේ මේ වෙනකොට බරපතළ අර්බුදයන්ට මුහුණ දීල. ඒ හැම නායකයෙක්ම ජනප්‍රියතාවෙන් පල්ලැහැට වැටිලා. ඔවුන් මේ ලිබියානු නායකයා ඝාතනයත් තමන්ගේ නැතිවුණ ජනප්‍රියතාව නැන්වීම සඳහා යොදා ගන්න උත්සාහ කරනවා. හැබැයි අප වැනි රටවලට මානව හිමිකම් ගැන දේශනා කරන්න හදන ඇමෙරිකාව ඇතුළු මේ බටහිර රටවලම ආර්ථික පිරිහීම ගැන ඒ රටවල ජනතාවගෙන්ම පැන නැගී ඇති විරෝධතා රැල්ලක් උඩට මතුවීමට ඇති හැකියාවත් අපට අඩුවෙන් තක්සේරු කරන්න බැහැ.සංවාද සටහන සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=ab1110302</link>
    <topic>එතුමා නිහතමානිත්වයේ සංකේතයයි</topic>
    <author>සටහන සහ ඡායාරූප විචිත්‍ර චින්තක ගුණසේකර</author>
    <content>කථානායක චමල් රාජපක්ෂ මැතිතුමාගේ 69 වැනි ජන්ම දිනය අදට (30) යෙදී තිබේ. මේ ලිපිය ඒ නිමිත්තෙනි.රුහුණු ගිරුවාපත්තුවට ඉර රත්තරනින් පායයි. එදා පෑයු ඒ ඉර ගිරුවා ගම් දොළොස් දහසකින් සුසැදි හම්බන්තොට පුරවරයේ වැසියන්ට කියා දුන්නේ එතරම් සුන්දර ජීවන කතන්දරයක් නොවේ.සුදු ජාතික ලියුම්කරුවකු වූ ලෙනාඩ් වුල්ෆ් දුටු එදා බැද්දෙගම... අද හම්බන්තොට... නිල්ල පිරුණු සොඳුරු කෙම්බිමකි.හෙට එය සියල් සිරියෙන් සපිරි මුළු ආසියාකරයේම අග නගරයයි. වාණිජ කේන්ද්‍රස්ථානයයි. ගුවන් හා නාවික මධ්‍යස්ථානයයි.මේ යුග පෙරැළියට මං පෙත් විවර කළ, සිය දහඩිය කඳුළ ශ්‍රමය වීරිය දහිරියේ බීජ වපුරමින්, ඊට සිය ජීවිතය පොහොර කරමින්, ඉන් ලද රන් අස්වැන්නේ උරුමක්කාරයන් බවට සිය උපන් බිමේ ජනතාව පත් කොට, ඔවුන්ගේ සතුටු කඳුළු දැක තුටු වෙමින් එය තම ජීවන හුස්ම පොද කරගත් උතුම් මිනිසකුගේ 69 වැනි උපන් දිනය අදට යෙදී තිබේ.ශ්‍රී ලාංකීය දේශපාලනයේ අපට හමුවන චරිත බොහෝය. ඉන් අපට හමුවන අප ඇසුරු කරන මිනිසුන් දෙවර්ගයකි. පළමු වර්ගයේ අය දේශපාලනය නිසා බැබලෙති. දෙවැනි ගණයේ උදවිය දේශපාලනය බබලවති.ගිරුවාපත්තුවේ වීරකැටිය මැදමුලන මහගෙදර ලොකු අයියා, අද දවසේ රට කරවන මහගෙදර ලොකු අයියා, වත්මන් කථානායක චමල් රාජපක්ෂ නම් පරිණත මානව හිතවාදී නායකයා වචනයේ පරිසමාප්ත අරුතින්ම අයත් වන්නේ මින් දෙවැනි වර්ගයටය.ඔහු දකුණු ලක රෝහණ පුරවරයේ ගිරුවායට පමණක් නොව සමස්ත ශ්‍රී ලංකාවේම දේශපාලන ගමන්මඟ බැබළ වූ අපේ කාලයේ අප දුටු අප හඳුනාගත් ඇති හැකි කුලකයේ උදවිය නොව නැතිබැරි පොඩි මිනිහාගේ කඳුළු පිහින්නට උපන් දේශපාලකයා ලෙස කට පුරා කිව හැකි ජනතා නායකයෙකි.සිය අත්තම්මාගේ නිවෙස පිහිටි මාතර පාලටුව දිසානායක වලව්වේදී ඩී. ඒ. රාජපක්ෂ ආදර තාත්තාගේ දන්දිනා සමරසිංහ දිසානායක සෙනෙහෙබර මව්තුමියගේ කුළුදුල් පුතු වෙමින් 1942 වසරේ ඔක්තෝබර් මස 30 වැනිදා මෙලොව එළිය දුටු චමල් ජයන්ත රාජපක්ෂ දින දින හැදී වැඩුණේ ජයන්ති, මහින්ද, චන්ද්‍ර, ගෝඨාභය, බැසිල්, පී‍්‍රති, ගාන්ධිනී සහ ඩඩ්ලි යන සහෝදර සහෝදරියන් අට දෙනකුට ආදර්ශවත් දයාබර ලොකු අයියණ්ඩිය වෙමිනි.පවුලක වැඩිමලා යහපත් ගුණගරුක සිරිතට විරිතට ගරු කරන අයකු වීම එම පවුලේ සාර්ථකත්වයට බල පවත්වනුයේ ආයාසයකින් තොරවමය.චමල්, දයාබර ලොකු අයියා මේ සියලු ගුණාංගයන්ගෙන් පිරිපුන් අයකු වීම මහින්දට බැසිල්ට ගෝඨාභයට ජයන්තිට ගාන්ධිනීට පමණක් නොව මැදමුලනේ රාජපක්ෂ මහගෙදරට ආලෝකයක්ම විය.දයාබර ලොකු මල්ලී මහින්ද රාජපක්ෂ ද කැටුව කඳුහෙල් වන ගහණ ගුරු පාර හරහා ඔබ මොබ සැරි සරමින් ඔවුහු ගහකොළ සතා සිවුපාවා මෙන්ම ගිරුවායේ ගොවි එඬේර ධීවර මිතුරු කැළගේ දුක සැප තීව්‍ර ලෙස හඳුනා ගත්හ.ඔවුන්ගේ බලාපොරොත්තු ඔවුන්ගේ සුවසෙත ඔවුනගේ අභිලාශයන් මෙන්ම ඔවුන්ගේ හුස්ම පොද පවා ඔහුට පැහැදිලි විය.බලවත් පවුල්වල උදවිය ගිරුවායේ අහිංසක අසරණ මිනිස් කැළගේ රුධිරය දහඩිය කඳුළු උරා බොමින් සුර සැප විඳිනු ලැබුවා හැරෙන්නට ඔවුනට තවත් අලුත් කතාවක් නොවීය.එදා චමල්ගේ ලොකු අප්පච්චි, ඩී. එම්. රාජපක්ෂයන් රාජ්‍ය මන්ත්‍රණ සභාවේ උගුර ලේ රහ වන තුරු එඩියෙන් විරියෙන් වාග් ප්‍රහාරයේ යෙදුණේ මේ නෝක්කාඩුකම් අරියාදුකම් අසාධාරණකම්වලට එරෙහිවය.එතුමාගේ ඒ හැරවුම සහිත ඇරැඹුම උරුමයෙන් හිමිකර ගත් චමල්ගේ ආදර තාත්තා ඩී. ඒ. රාජපක්ෂයන් ගමේ ලියද්දේ වක්කඩෙන් දෑත් දෝවනය කොට නාමයෝජනා පතට අස්සන් තබා මැති සබය තරණය කළේ සිය ගෙන්දගමේ උපන් දුප්පතාගේ නිබඳ හිතසුව පිණිසමය.සිය නාඹර වියේදීම ශ්‍රී ලංකා පොලිස් සේවාවට පිවිසි චමල් රාජපක්ෂ 1985 වසරේදී නොගැලපෙන්නන් ආක්‍රමණය කර තිබු ජනතාවට අජීරණය වී තිබු මෙරට දේශපාලනය නව මාවතකට යොමු කරලීමේ අරමුණින් ක්‍රියාකාරී දේශපාලනයට අවතීර්ණ වූයේ රුහුණේ වමේ හදගැස්ම මැනැවින් හඳුනා ගනිමිනි.එතැන් පටන් ඔහුගේ දේශපාලන ජීවිතය කැපවූයේ ශ්‍රී ලංකා නිදහස් පක්ෂයේ නිල් මිනිසුන් ප්‍රමුඛ හම්බන්තොට වමේ කඳවුර බලගන්වා එහි දේශපාලන ජයග්‍රහණ සිය සහෝදර ජනතාවට උරුම කරදීම වෙනුවෙනි.ශ්‍රී ලංකා නිදහස් පක්ෂයට මේ නිල්පාට වාමාංශිකයා බොහෝ දේ තිළිණ කර දුන්නා සේම පක්ෂය දුර්වල වූ හැම විටෙකම ඔහුගේ ශක්තිය හා ජවය මැනැවින් ඉස්මතුව පෙනුණි.සද්දන්ත කුලයේ උදවිය කෙරෙන් පැහැර ගත් ජනතා බලය නැවත ලබාදීමේ සටනේ සෙන්පතියකු වෙමින් ඔහු 1989 දී පැවැති දුෂ්කර මහ මැතිවරණය ජයගනිමින් මුල්ගිරිගල අසුනේ මන්ත්‍රීවරයා ලෙස පාර්ලිමේන්තුවට පිවිසියේ ජන ගරුත්වයේ දේශපාලනයට නැවතත් ලංකාවේ හිමි ඉඩකඩ අත්පත් කරදීම උදෙසා යෝධ පියවරක් තබමිනි.එසමයේ චමල් රාජපක්ෂ මැතිඳුන්ගෙන් ප්‍රතිරාව නැංවුණේ හඬක් අහිමි වූ රුහුණේ ජනතාව වෙනුවෙන් පමණක් නොව මුළු රටේම පීඩිත වූ ජනතාව ද වෙනුවෙනි.1977 සිටම ක්‍රියාත්මක වූ එකී මර්දනකාරී දේශපාලන මාවත වෙනුවට වෙනත් මඟක් කැපීම ඇරැඹුණේ රුහුණු පුරවරයෙනි. එකල චමල් රාජපක්ෂයන්ගේත් ඔහුගේ ගමන් සගයන්ගේත් පොදු සටන් පාඨය වූයේ ‘දකුණෙන් පටන් ගනිමු’ යන්නය.1994 වසරේදී නැවත වරක් පාර්ලිමේන්තුවට පිවිසි ඔහුට පැවරුණු ප්‍රධානතම අභියෝගය වූයේ ප්‍රගතිශීලී දේශපාලනය පිළිගැනීම නිසා 17 ත් වසරක් දඬුවම් විඳි හම්බන්තොට ජනතාවගේ ජීවිත යළි නඟා සිටුවීමය.චමල් රාජපක්ෂයන් එම අභියෝගය නිර්භයවම භාර ගත්තේ ඔහු වටා රොද බැඳගත් හම්බන්තොට ජනතාව කෙරෙහි අචල විශ්වාසය තබා ගනිමිනි. මේ මානව දයාව පෙරදැරි කරගෙන ඔහු දේශපාලන මුල් ගුරුවරයකු ලෙස රුහුණේ ගමින් ගම ඇවිද්දේය.යමකුගේ තරාතිරම වතගොත ඔහුට අවැසි නොවේ. මානව දයාවෙන් පිරි මනුස්සකම ඊට ගව් ගණනක් ඉහළින් තැබු නායකයකු ලෙස චමල් රාජපක්ෂයන් හඳුන්වාදීම නිවැරැදි ය.ලියද්දට නොවැටී නියර දිගේ ඇවිද යා හැකි ඒදණ්ඩෙන් අපූරුවට එගොඩ විය හැකි මඩ කුඹුරට බැස අම්බරුවන් දක්කමින් නඟුල අල්ලා හීයක් හාන්නට හැකියාව ඇති නායකයකු සිටීම ගිරුවායේ ගොවි රජවරුනට ඉමහත් අස්වැසිල්ලකි.චමල් රාජපක්ෂ යනු මෙරට දේශපාලනයේ නිහතමානීත්වයේ සලකුණයි. ඔහුගේ දේශපාලන භූමිකාවේ ආරම්භයේ සිට මේ දක්වා පමණක් නොව මතුවටත් ඒ නිහතමානීත්වයේ ආදරණීය ලකුණ සුරැකිව රැකෙන්නේය.බොහෝ සංකීර්ණ ප්‍රතිපත්ති ඉතා සරල බසින් පැහැදිලි කොට ජන මනසේ තහවුරු කිරීමේදී ඔහු කෙරෙන් දිස් වන්නේ හැබෑ හපන්කමකි.තුමා පාර්ලිමේන්තුව ද ජනතාව ද අමතන භාෂාව දේශපාලන සුභාෂිතයකි. ඔහුගේ අල්පේච්ඡ ජීවිතයෙන් පෙන්වා දෙන්නේ දුර්ලභ ජන නායකයකුගේ චාම් ගති ලක්ෂණයන් ය.චමල් රාජපක්ෂයන් හා ඔහුගේ ගමන් සගයන්ට වැඩිකල් නොගොස් ජන ගෞරවය සුරකින ජනතාවාදී රජයක් බිහිකළ හැකි විය.පොදු මහජනතාව බලවත් කරන ජනහිතකාමී පිළිවෙත වෙනස් නොවන රාජ්‍ය ප්‍රතිපත්තියක් බවට ශ්‍රී ලංකා නිදහස් පක්ෂය පෙරටු කොට ගත් පෙරමුණු හා සන්ධාන ආණ්ඩුවල ප්‍රතිපත්ති හැඩවූයේ චමල් රාජපක්ෂ වැනි අතළොස්සක් දේශපේ‍්‍රමී නායකයන් නිසාය.තිස් වසරක යුද්ධය නිමාවට පත් කරමින් දිනූ දේශය නැවත ගොඩනඟන්නට සැකසූ අති සාර්ථක ව්‍යාපෘතියක් බවට පත්ව තිබෙන මහින්ද චින්තන ප්‍රතිපත්තිය නිර්මාණය කිරීමෙහිලා චමල් රාජපක්ෂයන් පුරෝගාමී මෙහෙවරක් ඉටු කළේය.යුද ජයග්‍රහණයෙන් ලද අග්‍රඵල හම්බන්තොට ජනතාවට අත්කර දීමේ ක්‍රියාන්විතයේ ඔහුගේ විසල් මෙහෙවර පොළොවේ වැලි සේ ගණිනු නොහැකිය.හම්බන්තොට සයුරු තෙර රට තුළට කැඳවා ඩොලර් මිලියන 5000 කටත් අධික මුදලක් වැය කරමින් හම්බන්තොට මිරිජ්ජවිල ඉදිකර තිබෙන සුවිසල් වරාය ඔහුගේ දුර දක්නා නුවණේ මහිමය පතල කරවන්නකි. මේ වරාය පිහිටි ස්ථානයට නාවික සැතපුම් 10 ක් ඔබ්බෙන් ඇත්තේ කාර්යබහුල අන්තර්ජාතික මුහුදු වෙළෙඳ මාර්ගයයි.හම්බන්තොට වරාය ඉදිවීමත් සමඟම නැව් 10000 ක් පමණ පහසුවෙන් ශ්‍රී ලංකාවට පැමිනෙනු ඇත. එමඟින් වසරකට අපේ රටේ ආර්ථිකයට රුපියල් කෝටි 5000 ක විදේශ විනිමයක් ඉපයිය හැකි වනු ඇත.ජනපතිතුමා ත්‍රස්තවාදය නිමා කළාක් මෙන්ම හම්බන්තොට වරාය සංවර්ධනයෙන් පමණක් බිහිවන තුන් ලක්ෂයකටත් අධික සෘජු හා වක්‍ර රැකියාවන්ගෙන් ගිරුවායේ ජනතාවගේ දුප්පත්කමට නැවතීමේ තිත තැබෙන දිනය වැඩි ඈතක නොවේ.මේ උදාවී ඇත්තේ අහස පමණක් නොව අභ්‍යාවකාශය ද දිනිය යුතු හෝරාවකි. එහි උරුමය හම්බන්තොට ජනතාවට උදාකර දීමට චමල් රාජපක්ෂයන් පියවර ගත්තේය.ත්තල ගුවන් තොට ලංකාවේ දෙවන අන්තර්ජාතික ගුවන් තොටුපොළ වනවා සේම ලංකාවේ එවැනි ගුවන් කේන්ද්‍රස්ථානයක් ඉදිවන්නේ යටත් විජිත යුගයෙන් පසුව වීම විශේෂත්වයකි.මත්තල ගුවන් තොටුපොළ ඉදිවීමත් සමඟම දකුණේ සංචාරක කර්මාන්තයේ දියුණුව ආයෝජන හා සංවර්ධන කලාප සංවර්ධනය මෙන්ම විවිධ වූ අපනයන නිෂ්පාදන ඇති කිරීම මඟින් හම්බන්තොට ආර්ථිකය විජයග්‍රහණය කරවීම ද අපේක්ෂා කැරේ. මේ දූරදර්ශී නායකයාගේ සේවය වරායට ගුවන් තොටට පමණක් සීමා වූවක් නොවේ.කෘෂිකාර්මික නවෝදය මඟින් හම්බන්තොට දිසාව ස්වයංපෝෂිත කිරීමට කෙතට දියවර සැපයීමේ අටියෙන් එතුමන්ගේ දායකත්වය සහ මඟපෙන්වීම පසක් කරවන සිහිවටන අතර රුපියල් මිලියන 6000 කට අධික මුදලක් වැය කොට හම්බන්තොට ඉදිකළ වෙහෙරගල ජලාශය මඟින් ගොවි පවුල් 5000 කට පමණ ප්‍රතිලාභ හිමිකර දෙමින් ඉඩම් අක්කර 12000 කට යල මහ දෙකන්නයේ ජලය සැපයේ.කුඹුරු අක්කර දහස් ගණනක් අස්වැද්දීමට හැකි පරිද්දෙන් මවුආර ජල යෝජනා ක්‍රමය ඇරැඹීමත් වලස්මුල්ල ප්‍රාදේශීය ලේකම් කොට්ඨාසයට අයත් කැකිරිඕබඩ ජල ව්‍යාපෘතිය ක්‍රියාත්මක කිරීමත් හුංගම කච්චිගල්ආර අමුණ ආඳුපැලෑන අමුණ උඩුකිරිවල වැව අට්ටික්කාව අමුණ මෙන්ම උමා ඔය යෝජනා ක්‍රමය ද කැපී පෙනේ.හම්බන්තොට ගොවි රජවරුන්ගේ කෘෂිකාර්මික දැනුම ඉහළ නැංවීමට පියවර ගත් ඔහු මිද්දෙණිය පොල් පර්යේෂණ උපපොළ මිරිජ්ජවිල සූරියවැව මාර්ගයේ නව මයුරපුර ප්‍රදේශයේ ස්ථාපිත කළ පසු අස්වනු තාක්ෂණ මධ්‍යස්ථානය වැලිගත්ත මාගම්පුර කෘෂි තාක්ෂණික හා ග්‍රාමීය විද්‍යා ආයතනය මෙන්ම ශ්‍රී ලංකා ඉතිහාසයේ ප්‍රථම වතාවට ගොවීන්ට කෘෂි තාක්ෂණික දැනුම ලබාදී සහතික පත්‍ර ඩිප්ලෝමාවක් පිරිනැමීම දක්වා සංවර්ධනය කොට හම්බන්තොටට කෘෂි විශ්ව විද්‍යාලයක පහසුකම් ලබා දුන්නේය.පන්නෙගමුවල, සූරියවැව, ගොන්නෝරුව, කිරින්ද හා අම්බලන්තොට යන ප්‍රදේශයන්හි සති පොළ අංග සම්පූර්ණව සංවර්ධනය කිරීමත් තිස්සමහාරාම අපනයන සමාගම මඟින් ප්‍රදේශවාසී ජනතාවගේ නිෂ්පාදන අලෙවියට අවශ්‍ය මාර්ග විවර කර දීමත් මීගහජඳුර දිමුතුගම කෘෂි අපනයන ගම්මානයක් ඇති කොට පර්යේෂණ ව්‍යාපෘතියක් ලෙස ක්‍රියාත්මක කොට ලද සාර්ථකත්වය මත එම නිපැයුම් ජපානය වැනි රටවලට අපනයනය කිරීමට සැලැසුම් කිරීම මෙන්ම එතුමන් විසින් බිහිකළ අපනයන ගම්මාන සංකල්පය ක්‍රියාවට නංවමින් කටයුතු කළේ හම්බන්තොට වරාය හා මත්තල ගුවන් තොටුපොළ ඉදිවීමෙන් ඇතිවන අපනයන අවස්ථා කලකට පෙර හඳුනාගත් බැවිනි.ස්වාභාවික සම්පත් හා පරිසර අලංකරණය යටතේ පේරාදෙණිය උද්භිද උද්‍යානය වැනි සෞන්දර්යාත්මක ජෛව විද්‍යාත්මක මෙන්ම අධ්‍යාපනික වටිනාකමකින් යුත් උද්‍යානයක් මිරිජ්ජවිල ස්ථාපිත කිරීම බටඅත කෘෂි තාක්ෂණික උද්‍යානයක් ඇති කිරීම වෙරළාශි‍්‍රත කඩොලාන සංවර්ධන ව්‍යාපෘතීන් දියත් කිරීම මෙන්ම හම්බන්තොට ජනතාවට සොබාදහමින් ලද අසිරිමත් දායාදයක් වන සූරියවැව - මදුනාගල උණු දිය පොකුණු සංවර්ධනය කොට වඩාත් දැකුම්කලු ප්‍රදේශයක් බවට පත් කිරීම මෙන්ම එය අනාගත පරපුරට උරුම කර දීම ද එතුමන් කළ තවත් අනාගත ආයෝජනයකි.එසේම හම්බන්තොට ධීවර ජනතාවට සහනදායි පදනම මත විශාල බෝට්ටු දැල් ඛ්ා ආම්පන්න ලබාදීමෙන් නොනැවතුණු ඔහු හම්බන්තොටට තොග සහ සිල්ලර මාළු වෙළෙඳපොළක් සහ විවේකාගාරයක් මෙන්ම අයිස් නිෂ්පාදනාගාරයක් ද හිමිකර දුන්නේය.වැලිපටන්විල හා ගොඩවාය ධීවර නැංගුරම් පොළ දෙකක් ඉදි කිරීම ද සුනාමියෙන් විනාශයට පත් කිරින්ද ධීවර වරාය යළි සාර්ථකව පවත්වාගෙන යා හැකි පරිදි කඩිනමින් සංවර්ධනය කිරීම ද කුඩාවැල්ල ධීවර වරාය ඉදිකිරීම කළමැටිය ධීවර වරාය ආරම්භ කිරීම මිරිදිය ධීවරයන්ට අවශ්‍ය පහසුකම් ලබාදීම මෙන්ම ධීවර කර්මාන්තයේ නිරත වන්නන්ගේ පවුල්වල දරුවන් වෘත්තිය පුහුණුවට යොමු කිරීම සඳහා ධීවර ගම්මාන ආශි‍්‍රතව බඳගිරිය වෘත්තීය පුහුණු මධ්‍යස්ථානය ඇරැඹීමට කටයුතු කළේ ජනතා ඉල්ලීම්වලට මුල් තැන දෙන නායකයකු බව හම්බන්තොට පුරවැසියනට පසක් කරවමිනි.හම්බන්තොට දිස්ත්‍රික් සංවර්ධන කමිටුවේ සභාපතිවරයා වශයෙන් තිස්සමහාරාමය හම්බන්තොට නව නගරය වීරකැටිය අඟුණුකොලපැලැස්ස, අම්බලන්තොට, සූරියවැව මෙන්ම වලස්මුල්ල, ලුණුගම්වෙහෙර, බෙලිඅත්ත, තංගල්ල හා කිරින්ද ඇතුළු නගර රාශියක් සංවර්ධනය කිරීමට ද ඔහු පියවර ගත්තේ ය. එමෙන්ම දිස්ත්‍රික්කයේ සෑම නිවෙසකටම පාහේ රන් එළිවැට නිවාස යෝජනා ක්‍රමය හරහා එළිය ලැබිණි.කෙතට දියවර සැපයීම මෙන්ම හම්බන්තොට පානීය ජල අවශ්‍යතාවෙන් සියයට 98 ක්ම දැනටමත් සපුරා ඇති අතර ඉතිරිය සම්පූර්ණ කිරීමේ කඩිනම් වැඩසටහනක් දැන් ක්‍රියාත්මක වෙයි.ගිරුවායේ ජනතාවගේ දිය පිපාසය සංසිඳුවන්නට කටයුතු කරන අතර පොල් අතු සෙවිලි කළ පැල්පත් වෙනුවට ස්ථිර නිවාස ලබාදීමේ අරමුණින් දියත් කළ ජන උදාන ගම්මාන නිවාස ව්‍යාපෘතිය මඟින් සෙත සැලසුණු හම්බන්තොට ජනතාව මෙපමණෙකැයි කිව නොහැක. සිය 67 වැනි ජන්ම දිනය වෙනුවෙන් අරඹන ලද නිවාස 67 ක් ඉදිකිරීමේ කුසුම් නිවාස ව්‍යාපෘතිය මඟින් දැනටමත් රුපියල් ලක්ෂ 50 ක වටිනාකමින් යුතු නිවෙස් 15 ක් ජනතා අයිතියට පවරා තිබේ.හම්බන්තොට අධ්‍යාපන හා වෘත්තිය පුහුණු ක්ෂේත්‍රයට ද ඔහු කළ මෙහෙය අති මහත් ය. සුචි ජාතික පාසල බෙලිඅත්ත රුහුණු විජයබා පාසල යන විදුහල් අලුතින්ම ඉදිකිරීම මෙන්ම ඒවාට අවශ්‍ය භෞතික හා මානව සම්පත් ලබාදීම ද නාකුළුගමුව ගාමිණි මහ විදුහල, කිරින්ද මුස්ලිම් විදුහල, ලුනම මහා විද්‍යාලය, හම්බන්තොට සහිරා විදුහල ඇතුළු පාසල් රැසක් නවීකරණය කිරීම මෙන්ම උග්‍ර ගොඩනැගිලි හිඟය හේතු කොට දෙවරු ක්‍රමයට පන්ති පැවැත්වූ සූරියවැව ජාතික පාසලට අවැසි අංග සම්පූර්ණ ගොඩනැගිලි පහසුකම් ලබාදීමේ පූර්ණ ගෞරවය හිමි වනුයේ ද චමල් රාජපක්ෂයන්ටය.සාමාන්‍ය පෙළ සමත්ව උසස් පෙළ විභාගයෙන් ජය ලැබ විශ්ව විද්‍යාලයට යාමේ බලාපොරොත්තුව සැබෑවක් කරවන්නට සිය පියාණන් වූ ඩී. ඒ. රාජපක්ෂ මැතිතුමාගේ අනුස්මරණ පදනම හරහා ඇරැඹි සිසුර අධ්‍යාපන ශිෂ්‍යත්ව වැඩසටහනේ මහිමයෙන් දහස් ගණනක් හම්බන්තොට දරුවන්ට විශ්ව විද්‍යාල වරම් ලබාදීමට ඔහු සමත් ව ඇත.පාසල් හැර යන තරුණ තරුණියන් රටට දැයට වැඩදායි පිරිසක් ලෙස ඵලදායි කටයුත්තකට යෙදවීම මෙන්ම ඔවුන්ගේ වෘත්තීය දැනුම ඉහළ නංවමින් කුසලතා වර්ධනය කිරීම සඳහා දෙබරවැව පරිගණක මධ්‍යස්ථානය වීරවිල ඇරැඹි චමල් රාජපක්ෂ කාර්මික විද්‍යාලය වැනි පරිගණක මෙන්ම වෘත්තිය පුහුණු නිකේතන මඟින් අවස්ථාව උදා වී ඇත.දිසා රෝහලක්ව පැවැති හම්බන්තොට රෝහල මූලික රෝහලක් බවට පත් කරමින් ඊට අවශ්‍ය සියලු අවශ්‍යතා සපුරාලමින් වෛද්‍යවරු සිව්දෙනකුගෙන් පමණක් සේවාව සැපයූ හම්බන්තොට රෝහලේ අද වන විට වෛද්‍යවරු 170 ක්ද ඉක්මවමින් සේවය ඉහළ නැංවීමත් ඔවුනට අවශ්‍ය නේවාසික පහසුකම් සපුරාලීමත් සෞඛ්‍ය අංශය වෙනුවෙන් කළ සේවාවන්ගෙන් සමහරකි.මේ හැරුණු විට කිරින්ද නව ග්‍රාමීය රෝහල ඉදිකිරීම දෙබරවැව අම්බලන්තොට ලුණුගම්වෙහෙර සූරියවැව බැරගම යන රෝහල් නවීකරණය කිරීම මෙන්ම හම්බන්තොට අංග සම්පූර්ණ නව හෙද විදුහලක් අරඹමින් වසරකට හෙද හෙදියන් 200 කට අධික පිරිසකට පුහුණුව ලබාදීමට කටයුතු යෙදීම ද සඳහන් කළ හැක.හම්බන්තොට ජනතාවට නීතිය ඉදිරියේ සාධාරණත්වය යුක්තිය ඉටුකර දීමේ අභිලාෂයෙන් ඉදිකළ අධිකරණ සංකීර්ණය ද තිස්සමහාරාම මහේස්ත්‍රාත් අධිකරණය සඳහා නව ගොඩනැඟිලි සංකීර්ණය ද ඔහුගේ සේවාවන්ගේ මංසලකුණු වෙයි.හම්බන්තොට කාර්මික ක්ෂේත්‍රයට ද ඔහු ලබා දුන් දේ බොහෝය. එහි තෙල් පිරිපහදු මධ්‍යස්ථානය මඟින් විශාල ලෙස රැකියා අවස්ථා මෙන්ම ආර්ථික වාසි ද සැලසෙනු ඇත. වීරවිල අරඹන ලද ඇඟලුම් කර්මාන්ත ශාලාවේ හා හම්බන්තොට කාර්මික උද්‍යානවල ප්‍රතිඵල ජනතාව දැන් බුක්ති විඳිති.මේ විසල් මෙහෙවර ඉටුකළ චමල් රාජපක්ෂයන් දකුණේ ගිරුවායට පමණක් නොව සමස්ත ශ්‍රී ලංකාවේම දේශපාලන ගමන්මඟ බැබළ වූ අපේ කාලයේ වීරවරයෙකි.ඒ තුළින් අලුත් ශ්‍රී ලංකාවක් බිහිකොට එය ආසියාවේ ආශ්චර්යය කරා ගෙන යන ගමනට පාක්ෂික ප්‍රතිපාක්ෂික සියල්ලෝම එක්සත්ව එක්සිත්ව දේශමාමක දේශ හිතෛෂී දෑ හිතකාමී කඳවුරකට ඒකරාශි කිරීමේ ආනුභාව සම්පන්න මොහොත මැදමුලන ලොකු අයියා රට කරවන මහගෙදර ලොකු අයියා ලෙසින් 07 වන පාර්ලිමේන්තුවේ 19 වැනි කථානායක චමල් රාජපක්ෂ මැතිතුමන් කෙරෙන් ළඟා කරවන දිනය වැඩි ඈතක නොවේ.චිරං ජයතු!සටහන සහ ඡායාරූප විචිත්‍ර චින්තක ගුණසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=ab1110303</link>
    <topic>නායක තුමනි! අහිකුණ්ඨිකයෝ දාගෙන අපේ පක්ෂය විනාශ කරන්ඩ එපා රංජිත්, රනිල්ට කියයි</topic>
    <author>චන්දන බණ්ඩාර</author>
    <content>පොදු රාජ්‍ය මණ්ඩලයීය 22 වෙනි රාජ්‍ය නායක සමුළුවට සහාගි වීම සඳහා ජනාධිපතිතුමා ගිය සතියේ ඕස්ට්‍රේලියාව බලා පිටත්ව ගියේය. එහිදී ජනාධිපතිතුමා සහ ජනපති ආර්යාව පර්ත් අන්තර්ජාතික ගුවන් තොටුපළේදී මහත් හරසරින් පිළිගනු ලැබූහ.මේ අතර ජනාධිපතිතුමා ඕස්ට්‍රේලියාවට පැමිණිමත් සමඟම කොටි හිතවාදී අරුණාචලම් නමැත්තකු ශ්‍රී ලංකා ජනාධිපතිතුමා ඇතුළු පිරිසකට එරෙහිව මෙල්බර්න් අධිකරණය හමුවේ නඩුවක් ගොනු කළේය. එහෙත් එම නඩුව විභාගයට ගැනීම ඕස්ට්‍රේලියානු නීතිපතිවරයා ප්‍රතික්ෂේප කළේය. ඒ ඕස්ට්‍රේලියාවට පැමිණෙන රාජ්‍ය නායකයන්ගේ මුක්තිය පිළිබඳ අයිතිය තහවුරු කරමිනි.මේ අතර ඕස්ට්‍රේලියාවේ ශ්‍රී ලංකා මහ කොමසාරිස් කාර්යාලය සහ එරට ශ්‍රී ලාංකිකයන්ගේ සංවිධාන හතක් එක්ව සුහද හමුවක් ජනාධිපතිතුමා වෙනුවෙන් සංවිධානය කර තිබිණි. එය පැවැතියේ බටහිර ඕස්ටේ‍්‍රලියානු විශ්ව විද්‍යාලයේ වින්ත්‍රොප් ශ්‍රවණාගාරයේදීය.මේ සුහද හමුවේදී ඕස්ට්‍රේලියාවේ පදිංචි ශ්‍රී ලාංකික පාසල් දරු දැරියෝ පිරිසක් ඕස්ට්‍රේලියානු සහ ශ්‍රී ලංකා ජාතික ගීත ගායනා කළහ. ඉන් අනතුරුව ඕස්ට්‍රේලියානු ආදිවාසිහු දෙදෙනෙක් ජනාධිපතිතුමා ඇතුළු දූත පිරිස පිළිගනිමින් අදහස් දැක්වූහ.ඉන් පසුව කුඩා දරු දැරියෝ තිදෙනෙක් සිංහල, දෙමළ, ඉංගි‍්‍රසි භාෂා ත්‍රිත්වයෙන්ම පිළිගැනීමේ කතා සිදු කළහ. එහිදී ජනාධිපතිතුමා ඕස්ට්‍රේලියාවේ පදිංචි ශ්‍රී ලාංකිකයන් අමතා කතා කිරීමට ද අමතක නොකළේය.ත්‍රස්තවාදීන්ගෙන් රට මුදාගෙන සංවර්ධිත රටක් බවට පත්කිරීමට කටයුතු කරන තමාට මල් මාලා මෙන්ම ගල් මුල් ද එල්ල වෙන බව එහිදී ජනාධිපතිතුමා කීවේය. “මට අපවාද එල්ල කරන්නෙ විශේෂ හේතුවක් නිසායි. ඒ ත්‍රස්තවාදය තුරන් කළ එකම රට ශ්‍රී ලංකාව වෙන නිසයි.” ජනාධිපතිතුමා කියා සිටියේය.සිංහල නම සහිත දරුවන්ට සිංහල ඉගැන්වීමේ වැදගත්කමත් දෙමළ නම් සහිත දරුවන්ට දෙමළ ඉගැන්වීමේ වැදගත්කමත් ජනාධිපතිතුමා එහිදී අවධාරණය කළේය.එල්ටීටීඊයට විරුද්ධව මානුෂීය මෙහෙයුමක් දියත් කිරීමට හේතුව සහ ශ්‍රී ලංකාව සංවර්ධනය කරා මෙහෙයවන ආකාරය ද ජනාධිපතිතුමා පැහැදිලි කළේය.මේ අතර ජනාධිපතිතුමා පොදු රාජ්‍ය මණ්ඩලයීය සමුළුවට සහභාගි වෙන අතරතුර ඕස්ට්‍රේලියා අගමැති ජුලියා ගිලාඩ් මහත්මිය ද හමුවී දෙරටට වැදගත් කාරණා ගණනාවක් ගැන සාකච්ඡා කළහ.එ.ජා.ප.යේ තීරණාත්මක කෘත්‍යාධිකාරී මණ්ඩල රැස්වීම ගිය සතියේ පැවැත්විණි. කෘත්‍යාධිකාරී මණ්ඩලයේ දී සාමාන්‍ය තොරතුරු කතා බහ කිරීමෙන් අනතුරුව සාකච්ඡාවට ගැනුණේ තාවකාලිකව පක්ෂ තහනමට ලක්ව සිටින මාතර දිසා මන්ත්‍රී බුද්ධික පතිරණ සහ ශිරාල් ලක්තිලක දෙදෙනා ගැනය.එහිදී මුලින්ම ඒ ගැන කෘත්‍යාධිකාරී මණ්ඩලයට අදහස් දැක්වූයේ මන්ත්‍රී කබීර් හෂීම් ය. “අපේ පක්ෂයේ ඇතුළේ විනය ගැන අප සැලකිලිමත් විය යුතු බව ඇත්ත. හැබැයි විනය කියන දෙයට මුවා වෙලා දක්ෂයින් කපන එක නැවැත්විය යුතුයි. එය ගැළපෙන වැඩක් නෙමෙයි. බුද්ධික කියන්නේ අපේ පක්ෂයේ දක්ෂයෙක්. ඒ වගේම ජනප්‍රිය චරිතයක්. ඒ නිසා ඔවුන් ගැන තීරණ ගැනීමේදී සැලකිලිමත් විය යුතුයි.” මන්ත්‍රී කබීර් හෂිම් කියා සිටියේය.”මං මේ පක්ෂයේ සභාපති. ඒත් මං දන්නෙත් නැහැ මේ සිදුවෙන දේ.” එ.ජා.ප. සභාපති ගාමිණී ජයවික්‍රම පෙරේරා කියා සිටියේය. ඉන්පසුව කෘත්‍යාධිකාරී මණ්ඩලයට අදහස් දැක්වූයේ වයඹ පළාත් විපක්ෂ නායක ශමල් සෙනරත්ය. “විනය පරීක්ෂණය හරියට කරලා බුද්ධික සහ ශිරාල් පක්ෂයෙන් නෙරපා දැමිය යුතුමයි.” හෙතෙම අවධාරණය කළේය.ඒ සමඟම නැඟී සිටියේ රත්නපුර දිසා මන්ත්‍රීනී තලතා අතුකෝරාලය.”ශමල් ඔයා ගිය පාර්ලිමේන්තු මැතිවරණයේදී ඡන්ද කීයද ගත්තේ. ඔයා පාර්ලිමේන්තුවට ආවද? නැහැ. ඒත් බුද්ධික කියන්නේ වැඩිම මනාප ගත් කෙනෙක්. ඔයාලා වගේ අය පක්ෂයේ ජනප්‍රිය අය කපාගෙන ගිහින්ද එ.ජා.ප.ය දිනවන්ඩ යන්නේ” මන්ත්‍රීනී තලතා අතුකෝරල කෘත්‍යාධිකාරී මණ්ඩලයේදී ප්‍රශ්න කළාය.ඒ සමඟම බස්නාහිර පළාත් මන්ත්‍රී ලක්ෂ්මන් විජේමාන්න කියා සිටියේ බුද්ධික පතිරණ ඊයේ පෙරේදා එ.ජා.ප.යට ආ කෙනෙක් කියාය.ඊට පිළිතුරු දුන්නේ මන්ත්‍රීනී තලතා අතුකෝරාලය. 1991 දී මගේ අයියා මේ පක්ෂයේ සහකාර ලේකම් කාලේ ඉඳලා බුද්ධික අපේ පක්ෂයේ ශිෂ්‍ය පෙරමුණේ වැඩ කළා. බුද්ධික අවුරුදු 19ක් තිස්සේ මේ පක්ෂයේ වැඩ කරනවා. හැබැයි මංගල සමරවීර මේ පක්ෂයට ඇවිත් අද බලවත් වෙලා. එයා එ.ජා.ප.යට ඇවිත් මාස කීයද? මංගල එ.ජා.ප.යට ඇවිත් මාස 10යි. එදා පොදු පෙරමුණේ ඉඳලා මංගල එ.ජා.ප.ය විනාශ කළා. අද එ.ජා.ප.ය ඇතුළේ ඉඳගෙනම මංගල ඒ වැඩේ කරනවා.” මන්ත්‍රීනී තලතා අතුකෝරල කීවාය.මන්ත්‍රීනී තලතා කෘත්‍යාධිකාරී මණ්ඩලයට අදහස් දක්වන විට එ.ජා.ප. නායක රනිල් සිටියේ වෙනම කල්පනාවක බව මන්ත්‍රීනී තලතා තේරුම් ගත්තාය. ඒ සමඟම තලතා කීවේ නියෝජ්‍ය නායක කරු ජයසූරිය මැතිතුමනි අපේ නායකතුමාට කියන්න මගේ මූණ බලන්න කියලා. මන්ත්‍රීනී තලතා කීවාය. ඒ සමඟම කරු එය එ.ජා.ප. නායකයාට කීවේය.යළිත් වරක් මන්ත්‍රීනී තලතා දැඩි ආවේගයෙන් යුතුව කතා කළාය. “නායකතුමනි ඔබතුමා දේශපාලනයෙන් ඉදිරියට ආවේ ජේ.ආර්. මැතිතුමා නිසායි. මම දේශපාලනයට ආවේ අපේ අයියා නිසායි. මෙතැන ඉන්න බොහෝ දෙනකුට දේශපාලනයට එන්ඩ තාත්තලා, මාමලා, බාප්පලා උදව් කළා. හැබැයි බුද්ධික දේශපාලනයට ආවේ තමන්ගේ හයියෙන්. ඒකයි දක්ෂකම කියන්නේ. ඒ නිසා කරුණාකරලා ඒ දක්ෂකමට ඉඩක් දෙන්ඩ” මන්ත්‍රීනී තලතා කියා සිටියාය.ඉන්පසුව එ.ජා.ප. නියෝජ්‍ය නායකයන් වන කරු ජයසූරිය, සජිත් ප්‍රේමදාස සහ දයාසිරි ජයසේකර බුද්ධිකට සහ ශිරාල් ලක්තිලකට එරෙහි විනය පියවර ගැනීමට හේතුසාධක නැති බව අවධාරණය කළහ. ඒ සමඟම එ.ජා.ප. නායකයා විසින් තිලක් මාරපනගේ ප්‍රධානත්වයෙන් යුත් විනය කමිටුව ප්‍රකාශයට පත් කළේය. ඒ සමඟම බුද්ධික පතිරණ සහ ශිරාල් ලක්තිලක සමඟ සහයෝගයෙන් යුතුව කටයුතු කිරීම සඳහා අතිරේක කමිටුවක් ද එ.ජා.ප. නායකයා විසින් නම් කළේය. ඊට ඇතුළත් වූයේ එ.ජා.ප. මහ ලේකම් තිස්ස අත්තනායක, ජෝෂප් මයිකල් පෙරේරා සහ මලික් සමරවික්‍රමය.එ.ජා.ප කෘත්‍යාධිකාරී මණ්ඩලයේදී එ.ජා.ප නායකයා විශේෂ නිවේදන දෙකක් ද නිකුත් කළේ ය. එනම් ජාතික භික්ෂු සංවිධානය විසුරුවා හැරීමට ය. එහි සම සභාපතිවරුන් වන මිටියාගොඩ ගුණරතන, වත්තේගම ජිනරතන, ප්‍රධාන ලේකම් බෝපිටියේ දම්මිස්සර සහ ජාතික සංවිධායක උලපනේ සංඛපාල යන හිමිවරු එම තනතුරුවලින් ඉවත් කරන බව එ.ජා.ප නායකයා කෘත්‍යාධිකාරි මණ්ඩලයට නිවේදනය කළේ ය.ඒ සමඟම නැඟී සිටියේ එ.ජා.ප මොනරාගල දිසා මන්ත්‍රී රංජිත් මද්දුම බණ්ඩාර ය.“නායකතුමනි ඔබතුමා කොහොමද ගිහියෙක් විදියට භික්ෂූ සංවිධානයක තනතුරු අහෝසි කරන්නේ. මේවායින් වෙන්නේ සංඝයා වහන්සේ භේද භින්න කරන එක. මට පේන්නේ ඔබතුමා එක් එක් අයගේ කොන්ත්‍රාත් ඉටු කරනවා. නායකතුමා ඔබතුමා කරන්නේ රවිගේ කොන්ත්‍රාත් ද” මන්ත්‍රී රංජිත් මද්දුම බණ්ඩාර ප්‍රශ්න කළේ ය.ඒ සමඟම එ.ජා.ප නායකයා කෘත්‍යාධිකාරි මණ්ඩලයට තවත් විශේෂ නිවේදනයක් කළේ ය. එනම් එ.ජා.ප යේ හිටපු මන්ත්‍රී සංසදය විසුරුවා හරින බව ය. එමෙන් ම එම සංසදය ප්‍රතිසංවිධානය කිරීම සඳහා රේණුකා හේරත්, ආනන්ද කුලරත්න සහ සුරනිමල රාජපක්ෂ යන අයගේ ප්‍රධානත්වයෙන් යුත් කමිටුවට බලය පවරන බව ය.ඒ සමඟම එ.ජා.ප කෘත්‍යාධිකාරි මණ්ඩලයේ සාමාජිකයෙකු සභාවේ උණුසුම් වචන හුවමාරුව මැද්දේම කියා සිටියේ ඔබතුමාට ඔය සංසදය විසුරුවන්න සමහර විට ඊළඟ මැතිවරණයට පසුව ඉඩ ලැබේවි කියා ය.ඒ සමඟම කෘත්‍යාධිකාරි මණ්ඩලයේදී යළිත් රංජිත් මද්දුම බණ්ඩාර නැඟී සිටියේ ය. “එ.ජා.ප යට දැන් නම් මංගල සමරවීර විෂ බීජයක් වෙලා තියෙන්නේ. එ.ජා.පයට තියෙන ලොකුම හෙනහුරා මංගල සමරවීර; එයාම තමයි මොනරාගල එ.ජා.ප නාම යෝජනා ලැයිස්තුව ටිපෙක්ස් කළේ. හැබැයි නායකතුමනි මතක තියා ගන්න අපේ පක්ෂයට ඊයේ පෙරේදා ආපු අහිකුණ්ඨිකයන් දාගෙන විනාශ කරන්ඩ එපා.” රංජිත් මද්දුම බණ්ඩාර එ.ජා.ප නායකයා හමුවේ අවධාරණය කළේ ය.“ඒ වගේ ම තමයි නායකතුමනි ඔබතුමා බුද්ධිකට දිගටම ගහන්නේ හිත යට බොහෝ දේ තියාගෙනයි. ඒකේ ප්‍රධාන හේතු ගණනාවක් තියෙනවා. එකක් තමයි සාගල රත්නායක සතුටට පත් කිරීම. ඊළඟට බුද්ධික පක්ෂයෙන් නෙරපා හිස්වෙන මන්ත්‍රී ධූරයට සාගල පත් කිරීම. ඒ වගේ ම තමයි බුද්ධික පතිරණ දේශපාලනයෙන් අතුගා දමා මංගල සමරවීර මාතර එ.ජා.ප යේ නායකත්වයට පත් කිරීමයි. ඔබේ එකම අරමුණ “රංජිත් මද්දුම බණ්ඩාර එ.ජා.ප කෘත්‍යාධිකාරි මණ්ඩලයේ දී එ.ජා.ප නායකයාට අවධාරණය කළේ ය.එජාපයේ සජිත් පාර්ශ්වයේ මන්ත්‍රීවරු පිරිසක් ගිය සතියේ එජාප නියෝජ්‍ය නායක කරු ජයසුරිය හමු වූහ. එම මන්ත්‍රීවරු පිරිස ඉතා ආවේගශීලීව අදහස් දැක්වූහ. “කලබල වෙලා ගමන් යන්ඩ බැහැ. ඒ නිසා සමගි වෙලා හැමෝම කටයුතු කරමු.” නියෝජ්‍ය නායක කරු කියා සිටියේය.ඉන් පසුව සජිත් පාර්ශ්වයේ මන්ත්‍රීවරු සහ නියෝජ්‍ය නායක කරු අතර සාකච්ඡා වූයේ බුද්ධික පතිරණ සහ ශිරාල් ලක්තිලක ගැනය.“මේ විදියට කොළඹ ජයග්‍රහණයෙන් උද්දාමයට පත්වෙලා කාගෙන්හරි පළි ගන්නවානම් ඉතා පැහැදිලිව මං විරුද්ධයි. ඒ වගේම හැමෝම එකතු වෙනවා මිස කවුරුත් පක්ෂයෙන් එළවා දමා වැඩක් නැහැ.” නියෝජ්‍ය නායක කරු එම හමුවේදී කියා සිටියේය.ඉන් පසුව සජිත් පාර්ශ්වයේ මන්ත්‍රීවරු කියා සිටියේ එජාප නායකයා ඒකාධිපති වියරුවෙන් කටයුතු කරන බවය. මේ අතරතුර සජිත් පාර්ශ්වයේ මන්ත්‍රීවරු පිරිසක් ගිය සතියේ සජිත්ට අයත් රෝයල් පාර්ක් නිවෙසේ තීරණාත්මක සාකච්ඡාවකට එක්වූහ. එහිදී සාකච්ඡා වූයේ එජාප නායකයාගේ උපදෙස් මත තිස්ස අත්තනායක නිකුත් කළ විශේෂ චක්‍රලේඛය ගැනය. ඒ අනුව පක්ෂයේ කිසිදු තොරතුරක් කිසිදු මන්ත්‍රීවරයකුට මාධ්‍ය වෙත ලබා දිය නොහැකි බවත් මාධ්‍ය සාකච්ඡා පැවැත්විය නොහැකි බවටත්ය.ඒ අනුව පක්ෂය පිළිබඳ තොරතුරු මාධ්‍ය වෙත ලබා දිය හැක්කේ එජාප මහ ලේකම්වරයාට සහ මාධ්‍ය ප්‍රකාශකවරයාට පමණි. සජිත් පාර්ශ්වයේ මන්ත්‍රීවරු එම හමුවේදී තීරණය කළේ පක්ෂ නායකත්වය පක්ෂයේ ප්‍රජාතන්ත්‍රවාදය නැති කරමින් යන ගමනට එරෙහිව සජිත් සහ කරු එක්ව එක් කණ්ඩායමක් ලෙස කටයුතු කළ යුතු බවය.මේ අතරතුර එජාප හිටපු උප නායක සහ හිටපු සභාපති රුක්මන් සේනානායක සහ එජාප හිටපු උප සභාපති ඉමිතියාස් බාකිර් මාකර් එක්ව ගිය සතියේ මාධ්‍ය හමුවක් පවත්වා තිබිණි. එහිදී එජාප හිටපු උප නායකයා අවධාරණය කළේ වත්මන් එජාප නායකයා ප්‍රජාතන්ත්‍ර විරෝධී ගමනක යන බවය.“මට මගේ පියා මේ පක්ෂය හඳුන්වා දුන්නේ මේ රටේ ප්‍රජාතන්ත්‍රවාදී පක්ෂය විදියට. ඒත් අද ඒ තත්ත්වය වෙනස් වෙලා ඒ වගේම එජාපයේ සිංහල බෞද්ධ පදනම අද මුළුමනින්ම බිඳ වැටිලා. ඒ විතරක් නෙමෙයි දෙමළ, මුස්ලිම්, බර්ගර්, මැලේ වගේ ජන කොටස්වල අපේ පක්ෂය ගැන තිබුණ ආකර්ෂණය අඩුවී තිබෙනවා.” එම මාධ්‍ය හමුවේදී එජාප හිටපු උප සභාපති ඉමිතියාස් බාකිර් මාකර් කියා සිටියේය.මේ අතර ගිය සතියේ පැවැති තීරණාත්මක කෘත්‍යාධිකාරී මණ්ඩල රැස්වීමට පෙර ජාතික භික්ෂු පෙරමුණේ නායක හිමිවරු කොළඹ නිපෝන් හෝටලයේදී මාධ්‍ය හමුවක් පැවැත්වූහ. එහිදී ජාතික භික්ෂු පෙරමුණේ උත්තරීතර අනුශාසක ගිරාඹේ ආනන්ද හිමි එජාප නායකයාට එරෙහිව තද ප්‍රකාශයක් කළේය.“නායකයා අද හැදෙයි හෙට හැදෙයි කියලා හිතාගෙන හිටියා. එතුමාගේ බුද්ධිමත් බව පක්ෂය මෙහෙයවීම සම්බන්ධව දකින්න ලැබෙන්නෙ නැහැ. මේ පක්ෂයට වෙන විනාශය අප පෙන්වා දුන්නාම නායකතුමා නෑහුණා වගේ ඉන්නවා. දැන් ඉතිරි වෙලා තියෙන්නෙ එජාපයේ අඩිය විතරයි. ඒ නිසා රනිල් නායකතුමාට පුළුවන් විපක්ෂ නායක ධුරය තියාගෙන පක්ෂය සමගි කරලා නායකත්වය සුදුසු කෙනෙකුට ලබා දෙන්ඩ. එතුමා පක්ෂ නායකත්වයෙන් ඉවත් වීමට කාලය ඇවිත්” මීටියාගොඩ ගුණරතන හිමි අවධාරණය කළහ.මං ඩඩ්ලි සේනානායක කාලයේ ඉඳලා එජාප දේශපාලනයේ ඉන්නෙ. ඒත් කවදාවත් මේ වගේ විනාශයක් වෙනවා මා දැකලා නැහැ. අද රනිල් තීරණය කළ යුතු දෙයක් තිබෙනවා. එක්කෝ රනිල් තවදුරටත් නායකත්වයේ සිටිමින් පක්ෂය සහ එතුමාත් විනාශ වී යාමයි. මේ පක්ෂයට වෙන විනාශයෙන් ගලවා ගත හැක්කේ නායකයාටම විතරයි.” ගිරාඹේ ආනන්ද හිමියෝ පෙන්වා දුන්හ.ආර්ථික සංවර්ධන අමාත්‍ය බැසිල් රාජපක්ෂ මහතා පසුගිය සතියේ කොළොන්නාව ආසන සංවර්ධන කමිටු රැස්වීමට සහභාගි විය. මීට පෙර රජයේ පිළිවෙත වූයේ ජනාධිපතිවරයාගේ ප්‍රධානත්වයෙන් පළාත් සංවර්ධන කමිටු රැස්වීම් පැවැත්වීමත් ආර්ථික සංවර්ධන ඇමැතිවරයාගේ ප්‍රධානත්වයෙන් දිස්ත්‍රික් සංවර්ධන කමිටු රැස්වීම් පැවැත්වීමත්ය. ආසන සම්බන්ධීකරණ කටයුතු පැවැත්වූයේ බොහෝවිට ඒ ඒ ආසනවල සංවිධායකත්වය දරන එක්සත් ජනතා නිදහස් සන්ධානයේ මන්ත්‍රීවරුන් විසින්ය. බැසිල් අමාත්‍යවරයා ආසන සංවිධායකවරයකු නොවන නිසා ඔහු මන්ත්‍රී ධූරය දරන ගම්පහ දිස්ත්‍රික්කයේ ආසන සංවර්ධන කමිටුවක සභාපතිත්වය නොදරයි.භාරත ලක්ෂ්මන් මහතාගේ ඝාතනයෙන් පසු කොළොන්නාව ආසනයේ දේශපාලන සහ සංවර්ධන කටයුතු ජනාධිපතිතුමා විසින් බැසිල් ඇමැතිවරයාට පවරනු ලැබීය. ඒ ආසනය තුළ ඇතිවූණු ගැටුම්කාරී තත්ත්වය සංසිඳවීම සඳහාත් සියලු පාර්ශ්ව එකතුකර සංවර්ධන කටයුතු බාධාවකින් තොරව පවත්වාගෙන යාම සඳහාත්ය.බැසිල් අමාත්‍යවරයාගේ ප්‍රධානත්වයෙන් පැවැති කොළොන්නාව සංවර්ධන කමිටු රැස්වීමට භාරත ලක්ෂ්මන් මහතා සමඟ සිටි නියෝජිතවරු ද දුමින්ද සිල්වා මන්ත්‍රීවරයා සමඟ සිටි නියෝජිතවරු ද පැමිණ සිටියහ. පළාත් සභා මන්ත්‍රී රේණුක පෙරේරා කොළොන්නාවේ නගර සභාවේ සභාපති රවීන්ද්‍ර උදයශාන්ත සහ උප සභාපති සුරේෂ් බන්දුල කෝදාගොඩ ද පැමිණ සිටියහ. නවතා දමා ඇති සංවර්ධන කටයුතු වහා අරඹන ලෙස ද සංවර්ධන කටයුතුවල ප්‍රගතිය පරීක්ෂා කිරිම සඳහා සෑම මසකටම වරක් රැස්වීමක් පවත්වන ලෙස ද බැසිල් ඇමැතිවරයා මෙහිදී නියෝග කළේය.දකුණු පළාත් සභා මන්ත්‍රීවරුන් සහ පළාත් සභාවේ නිලධාරීන් අතර ක්‍රිකට් තරගයක් බද්දේගම කුම්මේ ක්‍රීඩාංගණයේ දී පැවැත්විණි. පළාත් සභාව නියෝජනය කරන මන්ත්‍රීවරුන් තමන්ගේ කටයුතු සඳහා නිතරම සම්බන්ධ වන නිලධාරීන් සමඟ සුහදතාව වර්ධනය කිරීමට පැවැති ක්‍රිකට් තරගයේ ශූරතාව නම් කර තිබුණේ දකුණු පළාත් මහ ඇමැති ෂාන් විජයලාල් මහතා නමිනි.මන්ත්‍රීවරුන් හා නිලධාරීන් අතර තරගය ඉතා උණුසුම් ලෙස පැවැත්වුණත් තරගය අවසන් වූයේ මන්ත්‍රී කණ්ඩායම ජය හිමි කර ගනිමිනි. නිලධාරීන් වෙනුවෙන් තරගයට ඉදිරිපත් වුණ පළාත් ප්‍රධාන ලේකම්වරයා තරගයේ ආරම්භයේ පටන් අවසානය දක්වා කඩුල්ලේ රැඳී සිටියේ විශාල පන්දු සංඛ්‍යාවකට මුහුණ දෙමිනුයි.මනාප සටනින් ජයගන්නවා වගේ මේ තරඟයේ ජය හිමි කරගත් මන්ත්‍රී කණ්ඩායම පැවසුවේ පාර්ලිමේන්තුවේ විපක්ෂ නායකතුමා අඛණ්ඩවම විපක්ෂ නායකකමේ රැඳී සිටිමින් ජනාධිපතිතුමාට ජයගන්න උදව් කරනවා වගේ ප්‍රධාන ලේකම්තුමා අඛණ්ඩව කඩුල්ලේ රැඳී සිටීම තම ජයග්‍රහණයට හේතුªවූ බවයි.“නව ලොවක් සඳහා පෙරමුණ ගන්නා වෙනිසියුලා ජනාධිපති හියුගෝ චාවේස් සහ වත්මන් වෙනිසියුලාව“ යන මැයෙන් විශේෂ සම්මන්ත්‍රණයක් පසුගිය 24 වැනිදා කොළඹ ශ්‍රී ලංකා පදනම් ආයතනයේදී පැවැත්වීමට ජාතික නිදහස් පෙරමුණ විසින් කටයුතු යොදා තිබිණි.එම විශේෂ සම්මන්ත්‍රණයට ප්‍රධාන ආරාධිත ලෙස සහභාගි වීම පිණිස ඉන්දියාවේ සහ ශ්‍රී ලංකාවේ වෙනිසියුලානු තානාපතිනී මිලේනා සැන්ටානා රමිරේස් මහත්මිය ශ්‍රී ලංකාවට පැමිණියේ ඉන්දියාවේ සිටය.දේශ හිතෛෂි ජාතික ව්‍යාපාරයේ සභාපති ආචාර්ය ගුණදාස අමරසේකර මේ විශේෂ සම්මන්ත්‍රණයෙහි මුලසුන දැරූ අතර වේදිකාවට ඇරැයුම් ලැබුවේ ඉන්දියාවේ සහ ශ්‍රී ලංකාවේ වෙනිසියුලානු තානාපතිනී මිලේනා සැන්ටානා රමිරේස්, ශ්‍රී ලංකාවේ කියුබානු තානාපතිනී නිර්සියා කස්ත්‍රෝ ගවේරා, ජානිපෙ නායක අමාත්‍ය විමල් වීරවංශ, ජනිපෙ ප්‍රධාන ලේකම් පි‍්‍රයන්ජිත් විතාරණ, බොලිවේරියානු සහයෝගිතාවයේ සභාපති විශේෂඥ වෛද්‍ය අතුල සුමතිපාල, ජාතික නිදහස් පෙරමුණේ ජාත්‍යන්තර කටයුතු පිළිබඳ ලේකම් නීතිඥ රාජා ගුණරත්න යන අයයි.පිළිගැනීමේ කතාව නීතිඥ රාජා ගුණරත්න විසින් සිදු කළ අතර විශේෂඥ වෛද්‍ය අතුල සුමතිපාල සහ කියුබානු තානාපතිනී නිර්සියා කස්ත්‍රෝ ගවේරා මෙහිදී කෙටි දෙසුම් පැවැත්වූහ. ඉන් අනතුරුව වෙනිසියුලානු තානාපතිනී මිලේනා සැන්ටානා රමිරේස් සම්මන්ත්‍රණයේ විශේෂ ආරාධිත දේශනය පැවැත්වූවාය.“ඔබට කීමට විශේෂ පණිවිඩයක් තිබෙනවා. අපේ ජනාධිපති හියුගෝ චාවේස් සහෝදරයා ඔහුට වැලඳුණු පිළිකා රෝගයෙන් සම්පූර්ණයෙන් මිදී ඇති බව කියුබානු වෛද්‍යවරුන් දැනුම් දී තිබෙනවා. අපේ නායක හියුගෝ චාවේස් සහෝදරයාට ඉක්මන් සුවය හා දීර්ඝායු පතමින් ඇරැඹි මේ සමුළුවට සහභාගි වී සිටින ඔබට එම ආරංචිය ඉතාම සතුටුදායක එකක් වේවි.” රමිරේස් මහත්මිය එසේ පැවසුවේ සභාවෙන් නැඟී ආ වේගවත් අත්පොළසන් හඬ මැද්දේය.සිය දේශනයේදී ඇය වෙනිසියුලාවේ වත්මන් තත්ත්වය, ව්‍යවස්ථාවෙහි අඩංගු ජනතාවාදී වගන්ති ගෙනහැර පාමින් වෙනිසියුලානු බොලිවියානු විප්ලවය ජනතාවට ලබා දී ඇත්තේ කුමන ආකාරයේ සහනයක් ද, යන්න ඉතා හොඳින් පැහැදිලි කර දුන්නේය.ඉන් අනතුරුව සම්මන්ත්‍රණයේ ප්‍රධාන දේශනය පැවැත්වීමට ඇරැයුම් ලැබුවේ ජාතික නිදහස් පෙරමුණේ නායක අමාත්‍ය විමල් වීරවංශටය.“සිමොන් බොලිවාර් කියන අධිරාජ්‍ය විරෝධි, දේශපේ‍්‍රමී සාධකය හියුගෝ චාවේස් සිය අධ්‍යාත්මික නායකත්වය ලෙස තෝරා ගන්නවා. සිමොන් බොලිවාර්ගේ අධ්‍යාත්මය වෙනිසියුලානු සමාජය සමග බද්ධ කරන අතරේ චාවේස් සහෝදරයා කිතු දහමේ වන හරවත් දෑ වෙනිසියුලානු විප්ලවය වෙනුවෙන් යොදා ගන්නවා. චාවේස් සහෝදරයා තම රටේ සමාජ, සංස්කෘතික මූලයන්ට පයින් නොගසා ඒ සියලු හර පද්ධතීන් තම විප්ලවය හා බද්ධ කරගත් නායකයෙක්.අධිරාජ්‍ය විරෝධි, ජාතිකවාදී බලවේග තම රටේ විප්ලවය වෙනුවෙන් යොදා ගත් සජීවී අත්දැකීම් චාවේස් සහෝදරයාට තිබෙනවා. ඒ අත්දැකීම් අද ලාංකීය සමාජයට ඕනෙ. අපි එහෙම නොකර ‘නව ලිබරල්වාදය සහ එහි අහවල් ඉනිම්’ ගැන කොයිතරම් කතා කළත් අපට මේ අධිරාජ්‍යවාදී වියගසින් මිදෙන්න බැහැ.” විමල් වීරවංශ ඇමැතිවරයා පෙන්වා දුන්නේ සම්මන්ත්‍රණයට එක්ව සිටි පිරිසගේ දැඩි අවධානය ලබා ගනිමිනි.අද අපේ රටේ වමේ ප්‍රගතිශීලී දේශපාලන පක්ෂවලට බල කෙරෙනවා, අතීතයට යන්න නොවෙයි, මේ වර්තමානයේ අපි ඉදිරිපිට ජීවමානව පෙනෙන වෙනිසියුලානු මොඩලය අරගෙන, ඒ අත්දැකීම් ඔස්සේ ඉදිරියට යන්න. ඉතිහාසය විසින් ලාංකීය ප්‍රගතිශීලී අධිරාජ්‍ය විරෝධි අරගලය නිර්මාණය කිරීමේ වගකීම අද අපට පවරලා තිබෙනවා.මුවම්මර් අල් ගඩාෆි මරා දමලා තිබෙන හැටි දකින කොට, අධිරාජ්‍යවාදී බලය ලොව සිවුදෙස පැතිරෙන අන්දම දකින කොට, එක්සත් ජාතීන්ගේ සංවිධානය ඒ හමුවේ විකට ජවනිකා රඟ දක්වන අන්දම දකින කොට, නේටෝ හමුදාවලට නායකත්වය දුන් රටවල් අද ලිබියාවේ තෙල් සම්පත කොල්ලකන්න ඉදිරියට එන හැටි පෙනෙන කොට, අනාගතයේදී තෙල් සම්පත හිමි වන රටක් හැටියට අපට ඉදිරියේදී ගැටලුවලින් තොරව සිටීමට ඉඩකඩ නැති බව පැහැදිලි වෙනවා.යුද්ධය අවසන් වීම සියල්ල අවසන් වීම නොවෙයි. අප ඉදිරියට යන්නේ කුමන සංවර්ධන මාවතක ද? ශ්‍රී ලංකාවේ ඉරණම මෙරට පාතාලයට හෝ පාතාල දේශපාලනයට හෝ තීරණය කිරීමට ඉඩ දී අපට බලා සිටිය හැකි ද? ශ්‍රී ලංකාව, බෙදුම්වාදී ත්‍රස්තවාදයෙන් ගලවා ගත්තා සේම සියලුම අගතීන්ගෙන්, දුගීභාවයෙන්, අධිරාජ්‍යවාදී වියගසින්, සමාජ අසාධාරණයෙන් නිදහස්කර ගත යුතු නැද්ද?විමල් වීරවංශ මහතාගේ එම දේශනයට පරිවර්තකයකුගේ සහායෙන් සවන් දුන් වෙනිසියුලානු තානාපතිනී දේශනය මුල සිට අග දක්වා තම අත රැඳි නවීන ජංගම දුරකථනයේ ඇති විඩියෝ රේකෝඩරය මඟින් පටිගත කර ගන්නා අයුරු දැක ගත හැකි විය. විමල්ගේ දේශනය අවසානයේදී වෙනිසියුලානු තානාපතිනිය, තමන් අසල අසුන්ගත් විමල්ට පැවසුවේ, “ඉදිරියේදී ලංකාවෙන් චාවේස් කෙනෙක් බිහි වේවි කියලා අපි හිතනවා” යනුවෙනි.සම්මන්ත්‍රණයෙන් අනතුරුව වෙනිසියුලානු පොත් හා ඡායාරූප හා චිත්‍ර රැගත් ප්‍රදර්ශනයක් ද වෙනිසියුලානු තානාපතිනියගේ ප්‍රධානත්වයෙන් පැවැත්විණි.එසේම 24 හා 25 යන දෙදින තුළ මිලේනා සැන්ටානා රමිරේස් මහත්මියගේ හා කියුබානු තානාපතිනී නිර්සියා කස්ත්‍රෝ ගවේරා මහත්මියගේ ප්‍රධානත්වයෙන් ජාතික චිත්‍රපට සංස්ථා ශ්‍රවණාගාරයේදී වෙනිසියුලානු චිත්‍රපට උලෙළක් ද ජාතික නිදහස් පෙරමුණ විසින් සංවිධානය කර තිබිණි.“අපට ශ්‍රී ලංකාවේදී ඉතා උණුසුම් මිත්‍රශීලී පිළිගැනීමක් ලැබුණා. හියුගෝ චාවේස් ජනාධිපතිතුමන්ට සුවය හා දීර්ඝායුෂ පතමින්, අප සමඟ අත්දැකීම් බෙදාහදා ගනිමින් ඔබ විසින් සංවිධානය කළ සියලු කාර්යයන් ඉතා අනර්ඝයි. මා මේ පිළිබඳව අපගේ ජනාධිපති හියුගෝ චාවේස් සහෝදරයාටත් දැනුම් දීමට නොඉවසිල්ලෙන් සිටිනවා.” වෙනිසියුලානු තානාපතිනිය සිය සංචාරය නිමවා යළි පිටත්ව යාමට සූදානම්ව විමල් වීරවංශ මහතාට පැවැසීය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=af1110301</link>
    <topic>ගවයෝ සිය දෙනෙක් පෙරහරෙන් පන්සලට එති</topic>
    <author>රමණී සුබසිංහ</author>
    <content>‘එපා එපා මස් කන්නට කිරි අම්මාගේ’ගවයින් සිය දෙනෙක් මරණයෙන් ගලවා ගැනීම5දාඒක අපූරු සිද්ධියක්. ඒක වුණේ මං ඉස්කෝලෙ යන කාලෙ. අපේ ගමේ ළමයි එකට එකතු වෙලා තමයි ඉස්කෝලෙ ගියේ. ලොකු පන්තිවල ළමයි පොඩි පන්තිවල ළමයි ඔක්කොම එකට. හුඟක් දුර පයින් ඇවිදින්ඩ තියෙන හින්ද පුංචි අයගෙ මවුපියොත් කැමැතියි අක්කලා අයියලා එක්ක ඉස්කෝලෙ යවන්ඩ. හය හත් දෙනාගෙ කණ්ඩායම් පාර දිගට දකින්ඩ ලැබුණා. ඇත්තම කිව්වා නම් සුදු මල් පොකුරු වගේ තැන තැන.මීගහවෙල සුමනශාන්ත හිමි දිවි බේරාදුන් ගවයකුට දයාව දක්වමින්එදා වැස්ස දවසක්. හැබැයි ඉස්කෝලෙ යන වෙලාව එනකොට හොඳටම තුරල් කරලා. ගුරු පාර තැන තැන කැඩිලා. වතුර වළවල් හැදිලා. මඩ පාට වතුර... අපි ඒවයින් බේරී බේරී... පැන පැන ගමන් කරමින් හිටියා.අපේ කණ්ඩායමේ සිටි පුංචි නංගි කෙනෙක් එක පාරටම පහුවෙලා. ආපසු හැරිලා බලන කොට වතුර වළක් ළඟ නැවතිලා බිමට නැමිලා මොනව දෝ අහුලනවා. වැස්ස තූරල් කරපු වෙලාවෙ ඉස්කෝලෙට යාගන්ඩ ඕනෑ හින්දා අපිට මේ නංගිගේ නැවතී ම ඉවසුම් නොදෙන ක්‍රියාවක් වුණා.“ඇයි මේ නැවතුණේ? වැස්ස එනවා... ඉක්මනට යමු”මමත් ඒ නංගිට කෑ ගැහුවා. ඊට පස්සෙ අතින් ඇදගෙන හරි එන්ඩ කියලා හිතාගෙන ඒ මඩවළ ළඟට ගියා. බැලින්නම් ඒ පුංචි නංගි වතුරට වැටුණ මී මැස්සෙක් මරණයෙන් බේරලා ඇඟිලි තුඩු මත තියාගෙන ඉන්නවා.“පවු... මං දැක්කෙ නැත්නම් වතුරෙ ගිලිල මැරෙනවා.”පුංචි නංගි එහෙම කිව්වාම අපි ඔක්කොටම හිතුණා අපි කවුරුවත් නොදැකපු මී මැස්සකුගේ ජීවිතය නංගි මරණයෙන් බේරාගෙන. ඒ වෙලාවෙ අපි ඔක්කොටම වාගේ පුංචි නංගි ගැන ලොකු භක්තියක් ඇති වුණා.දවස් ගණනක් යනතුරු ඒ භක්තිය හිතේ තිබුණා. ඉස්කෝලෙ ගිහිල්ලත් මං මගේ පංතියේ යාළුවන්ට මේ නංගි ගැන කිව්වා. මැරෙන්ඩ ගිය සතෙක් බේරා ගැනීම අපේ ජීවිතවලට මොනතරම් බලපෑමක් ඇති කරනවාද කියල අපට හිතුණා. ඊට පස්සෙ අපිත් මගතොට යනකොට වතුර වළවල් දිහා බලන්ඩ පුරුදු වුණා.මේ සිද්ධිය මතක් වුණේ පසුගිය දවසක මට ලැබුණු ආරංචියක් හින්ද.ඒ ආරංචිය සුළු පටු එකක් නෙමෙයි. ගවයින් සීයකට අභයදානය ලබාදීමේ මහා පුණ්‍යකර්මයක් ගැන. අභය දානය කියන වචනයට වඩා හිතට වදිනවා “මරණයෙන් ගලවා ගැනීමේ” කියන යෙදුම.සුමනශාන්ත හිමි දිවිබේරාදුන් ගවයන් බැලීමට පැමිණි පිරිස්මේ ගවයින් සියලු දෙනාම තව දවසකින් දෙකකින් කුළු ගෙඩිවලින් ඉස් මුදුනට ගහල මරල මස් කඩේට නියම වෙලා හිටපු අහිංසක සත්තු.නාම්බන් වයසේ තරුණ ගවයින් පමණක් නොව ජීවිතය පුරාම මිනිස්සුන්ට දරදිය ඇදල වයසට ගිහින් ඇට ගැහුණ මහලු ගවයින් පරම්පරාවකට කිරි දීල පස්සෙ කිරි නැතුව ගිය ගව අම්මලා ඒ අතර සුරතල් වයසේ දුව පැන අවිදින පැටවු.මස් මරන්නන්ට මේ මොනම වෙනසක්වත් නැහැ.උන්ට මේ සියලුම සත්තු මස් ගොඩවල් විතරයි. ඉස් මුදුනට එක කුළු ගෙඩි පාරයි. ඊට පස්සෙ මස්... මස් විතරයි. සත්තු නැහැ.මිනිස්සු මස් කඩේට යන්නෙ මස් ගන්ඩ. එතකොට ඉන්නෙ රත්තා, හඳයා, නෙමෙයි. ඕඥඥට.... මස් කිලෝ ගණන් වලින්. පීකුදු ඇඟට හොඳයි. වල්ගය සුප් වලට හොඳයි.ඊට ඉස්සෙල්ලා දවසෙ ගහමුල බැඳල හිටපු... තණ කොළ උලා කකා හිටපු රත්තා නෑ... ඕඥඥට.... කිලෝ ගණනක් කොක්කක එල්ලිලා තියෙනවා. මිනිස්සු ඇට නැති මස් ඉල්ල ඉල්ලා අරගෙන යනවා. උයනවා... කිරට මිරිසට... ඩෙවල් දානවා... බදිනවා... සුවඳේ බැරුවා කියල කියනවා.කටට කෙළ උනනවා... කුස්සිය පැත්තෙන් සුවඳ එනකොට ඩෙවල් බීෆ් එකක් දාන්ඩ කියලා වේටර්ට කියනවා... ලූණු පෙති දාලා... මාළු මිරිස් දාලා ඕනෑ නම් දෙහි කෑල්ලකුත් එක්ක වේටර් ගේනවා... අරක්කුවල සැර යන්ඩ... රත්තෙක් නෑ... ඩෙවල් බීෆ් ප්ලේට් එකක්. ඕනෑම නම් සෝස් ටිකකුත් එක්ක. හරිම රහයි. මාර බයිට් එක. හෙටත් එන්ඩ ඕනෑ මෙතෙන්ට ම...එතකොටම නිහාල් නෙල්සන් ගේ හඬ ඇහෙනවා.කිරි දුන්නේ දරුවන්ටයි සිරුරෙන් ඈගේ පිරිපුන් මිනිසුන් වැඩුණේ බලයෙනි ඈගේ ඒ කළ ගුණ නොදන්න හිස් මිනිසුන් වාගේ එපා එපා මස් කන්නට කිරි අම්මා ගේ”මස් මඩුවේ දී ඉස් මුදුනට කුළු ගෙඩි පහර පහත් වෙන මොහොතේ මේ කිරි අම්මා නැ¼ගූ කෙඳිරිය ආකාසෙ පුරා ම දෝංකාර දෙන්ඩ පටන් අරගෙන... තණ කොළ පඳුරක් පඳුරක් ගානේ ඒ වේදනා කාරී දෝංකාරය පැතිරිලා ගිහින්.ඒ දෝංකාරය ඇහුණ හුඟ දෙනෙක් ඇහැ කන පියාගෙන ඔහේ හිටියා...ඒත් රත්තලාගේ කිරි අම්මලාගේ උන්ගේ පැටවුන්ගේ මරණයේ විලාපය ඇසුණු එක් මනුෂ්‍ය ප්‍රාණියකුගේ හදවත වේගයෙන් ගැහෙන්ඩ පටන් ගත්තා. හදවතේ තිබුණු වේදනාව, කැක්කුමක් බවට පත් වුණා. ඉවසගන්ඩ බැරි තරමට...ඒ මීගහවෙල සුමනශාන්ත හාමුදුරුවො... ඒ හාමුදුරුවෝ තමයි අර කිරි අම්මලාගේ වේදනාව ගීතයක වචන පෙළක් බවට පත් කෙළේ. නිහාල් නෙල්සන් ගායනා කරන්නේ ඒ හාමුදුරුවන්ගේ වචන. ඒ ගීතයෙන් හදවත් දස දහස් ගණනක් දයා කරුණාවෙන් පුරවා ලන්නට සුමන ශාන්ත හාමුදුරුවන්ටත් නිහාල් නෙල්සන්ටත් හැකි වුණා.සුමනශාන්ත හාමුදුරුවෝ අනිත් ගීත රචකයො වගේ සිංදු ලියලා නිකම් හිටියේ නැහැ. බුදු ගුණ ගීත ලියලා ගයලා පස් පව් ඔක්කොම කෙරුවේ නැහැ.රුපියල රුපියල එකතු කරන්ඩ පටන් ගත්තා. මරණයට කැප වෙලා බෙල්ල හිරවෙන්ඩ බැඳලා, ඉස් මුදුනට පාත් වෙන කුළු ගෙඩිය දිහා බල බලා මස් මඩුවේ සිටි එක ගවයෙක් බේරා ගත්තා. ඊළඟ වතාවේ දෙන්නෙක්.හාමුදුරුවො වටා කරුණා දයාව පිරුණු මිනිසුන් එකතු වෙන්ඩ පටන් ගත්තා.“අම්මාගේ කිරි බී හැදී වැඩුණු අපට කිරි දුන් දෙවැනි අම්මා වූයේ එළදෙනයි. ඒ නිසා මයි ඈ දෙවැනි අම්මා ලෙසින් සලකන්නට ගම්වල මිනිස්සු පුරුදු වෙලා හිටියේ. අප පෝෂණය කරන්නට කිරි දෙන පොළොව සරු කරන්නට පොහොර දෙන, දුප්පත් පවුල් ජීවත් කරවන්නට කොන්ද පණ නැති වෙන තුරු බර අදින ගව සම්පත රැක ගැනීම අපේ වගකීමක්.මිනිසුන්ගේ දිව, සුළු මොහොතකට පිනවන්නට ඔවුන් මස් මඩුවේ දී කුළු ගෙඩි පහර කනවා. මස් මඩුව දක්වා ඇදගෙන යන මොහොතේ උන්ගෙන් මළ මුත්‍රා පිටවෙනවා.ඇස් වලින් කඳුළු ගලනවා. කඳුළු ගලන ඇස් වලින් කියන කතාව හරිම අනුවේදනීයයි.ඒ නිසා ගවයින් මරණයෙන් ගලවා ගැනීම සඳහා ශක්ති ප්‍රමාණයෙන් දායක වීම හිතක් පපුවක් ඇති මිනිසුන්ගේ යුතුකමයි.”මීගහවෙල සුමනශාන්ත හාමුදුරුවෝ එහෙම දේශනා කළා. හාමුදුරුවන්ගේ ආයාචනය ශ්‍රී ලංකාව පුරාම පැතිරිලා ගියා. සත් සමුදුරෙන් එතෙරටත් පැතිරී ගියා.මිනිස්සු එක් වුණා. ශ්‍රී සුමන අභයදාන සංගමය බිහිවුණේත් දෙස් විදෙස් හි ව්‍යාප්ත වුණෙත් විදිහටයි.දැන් රට රටවලත් එහි ශාඛා තිබෙනවා.දයාව කරුණාව සැබෑ මිනිස්කම හා බද්ධ වී ලෝකය පුරාම ගලාගෙන යන අපූරුව.නිදහස් කරන ගවයන් රැක බලා ගැනීමට භාරදීමටත් ඉන්පසු අධීක්ෂණය කිරීමටත් සුවිශේෂී භාරකාර මණ්ඩලයක් ද ස්ථාපිත කොට තිබෙනවා. ඒ නිසා සියල්ල සිදුවන්නේ බොහොම පිළිවෙළට.ඒ අතරම මේ සංගමය මඟින් ව්‍යාපෘති රාශියක් පටන්ගෙන තිබෙනවා. ගොම පොහොර භාවිතයට උනන්දු කරවීම, පස්ගෝ රස ලබාදීමේ වැඩපිළිවෙළක් ක්‍රියාත්මක වෙනවා.දැන් පවසන්නම් මේ ලිපිය මෙසේ පළ කිරීමට හේතු වූ සිද්ධිය. ඒක මේකයි.ලබන 5 දා ශ්‍රී ලංකාවේ මෑත කාලයේ සිදුවූ සුවිශේෂී සිද්ධියක් වෙනවා.එනම් ගවයින් සියයකට අභය දානය ලබාදෙනවා.එනම් ගවයින් සිය දෙනෙක් මරණයෙන් ගලවනවා. එනම් ගවයින් සිය දෙනෙකුට නැති වෙන්නට යන ජීවිතය ලැබෙනවා.මේ මහා පුණ්‍ය කර්මය සිදුවෙන්නේ නොවැම්බර් 5 දා උදේ 10.00 සිට සවස 6.00 දක්වා ගිරිඋල්ල බෝපිටිය ශ්‍රී සුදර්ශනාරාම පුරාණ මහා විහාරස්ථානයේදී.නිදහස් කරගත් ගවයින් සිය දෙනා විසිතුරු පෙරහරකින් පන්සලට ගෙනැවිත් තෝරාගත් ගම්වැසියන් අතර බෙදා දෙනවා.එපා... එපා...මස් කන්නට කිරි අම්මාගේ!රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>10</month>
      <day>30</day>
    </date>
    <link>http://www.silumina.lk/2011/10/30/_art.asp?fn=af1110302</link>
    <topic>මුඩු වැලි මඩ බිම් මහ ගොවි බිම් කළ දිවි නැඟුම</topic>
    <author/>
    <content>දිවි නැඟුම ජාතික වැඩ සටහනේ දෙවැනි අදියර පසුගිය 27 වැනිදා පෙරවරුවේ රටපුරා සියලු ග්‍රාම නිලධාරී වසම්වලදී ඇරැඹිණි. දිවි නැඟුම ප්‍රථම අදියරේ ජයග්‍රහණ හා දෙවැනි අදියරේ ඉලක්ක පිළිබඳව සටහනකි මේ.කහතුඩුව - දියකඩ පාරේ මම නිතරම ගමන් කරන්නෙමි. නිතර ලොරියක් නවතන ගෙවත්තක් ඇති නිවසක් ඒ මාර්ගය අසල තිබිණි. අමල්ගේ ගෙදර එයයි. දිනක මා ඒ ගෙවත්ත දෙස බලන විට පුදුමයකි. ලොරිය එතැන නැත. ඇත්තේ වැටකොළු හා පතෝල පැළය.ටික දිනක් යන විට ඒ වැල්වල පතෝල හා වැටකොළු මල් හා කරල් හටගෙන තිබිණි. පාරේ යන හැමෝම ඒ දෙස බලති. පන්දලමේ ගිය වැටකොළු හා පතෝල වැල් මාර්ගයේ ඇති දුරකථන කණුව දිගේ දුරකථන රැහැන් වලටත් ගිහින්ය. දුරකථන රැහැන්වලත් දැන් පතෝල කරල්ය.“කොහොමද මෙතැන මේ විදියට වැව්වේ” මම අමල්ගෙන් ඇසුවෙමි.ආර්ථික සංවර්ධන ඇමැති බැසිල් රාජපක්ෂ මහතා කොළඹ විජේරාම මාවතේ කොළඹ දිසාපති නිල නිවසේ දිවි නැඟුම ගොවිපළ පරීක්ෂා කර බැලු අවස්ථාව. කොළඹ මහ දිසාපති එස්. හපුආරච්චි මහතා ද මෙහි සිටී.“අපට දිවි නැඟුමෙන් ඇට ලැබුණා. අපේ මාමාත් උදවු කළා. කෘෂිකර්මෙනුත් උදව් කළා. මම කලින් ලොරිය නතර කරපු තැන පුංචි ගොවිපළක් වුණා. මේ පොළොවේ උනන්දුව ඇත්නම් සරුවට වවන්න පුළුවන්.මම කවදාවත් හිතුවෙ නැහැ මෙතන මෙහෙම පලදාව දෙන පතෝල වැටකොළු වැල් වවන්න පුළුවන් වෙයි කියලා.” අමල් කීවේ ඉතා සතුටිනි. මේ බිම ඉස්සර වැලි මිශ්‍ර මුඩු බිමකි. දැන් පතෝල වැටකොළු අවට හැමට දෙන පුංචි ගොවිපළකි. ඒවා විකුණා පුංචි ආදායමක් ද ඒ අයට ලැබුණි.පසුගිය දිනක ආර්ථික සංවර්ධන ඇමැති බැසිල් රාජපක්ෂ මහතා තවත් සුවිශේෂි ගොවිපළක් බලන්නට ගියේය. එය තිබුණේ හද්දා පිටිසර නොවේ කොළඹ හතේ විජේරාම මාවතේය. ඒ කොළඹ දිසාපති හපුආරච්චි මහතාගේ නිල නිවසේ ගොවිපළයි.එහි එළවුළු පලතුරු අල, පලා වර්ග 100 කට අධිකය. දිසාපතිවරයාගේ මුල් ගම බුලත්සිංහලය. ඒ ගමේ කමට ඔහු මේ ගොවිපළ වවා තිබිණි. “මෙතන තිබුණේ මුඩු බිමක්. වියළි වැලි මිශ්‍ර පොළොව තිබුණේ.පස්සේ බැසිල් මහත්තයාගේ දිවි නැඟුම වැඩ සටහනත් එක්ක මේක වගා කරන්න මට හිතුණා. ඒ අනුව තමයි මේක අස්වැද්දුවේ. දැන් මම මගේ සියලු ආහාරවලට ගන්නේ මේ එළවළු පලතුරු. වැඩි හරිය දිසාපති කාර්යාලේ අයටත් දෙනවා.” හපුආරච්චි මහතා පැවසීය.ඒ සමඟම කොළඹ 2 මැලේ වීදියේ පැරැණි විභාග දෙපාර්තමේන්තුව තිබුණු ස්ථානය අසල ඉදිවී ඇති ආරක්ෂක අංශවල දරුවන් ඉගෙන ගන්නා පාසලේ ද මහා ගොවිපළකි. රාජකීය දරුවෝ කොළඹ 7 වට රවුම්වල ද එළවළු පලතුරු වැව්වෝය. විද්‍යුත් සන්නිවේදනයේ මහ ගෙදර ශ්‍රී ලංකා ගුවන් විදුලි සංස්ථාවෙත් අද පාරට පෙනෙන මහ ගොවිපළකි. ජාතික රූපවාහිනියේත් එසේමය.මේ අනුව දුප්පත් පෝසත් ගම්බද නගරබද හැම දෙනාම අද ඔවුන් සතුව තිබු මුඩු බිම්, වැලි බිම්, මඩ බිම් සියල්ල දිවි නැඟුම යටතේ ගොවි බිම් බවට පත්කර ඇත. පසුගිය මාස 7 කදී මෙරට බීජ හා පැළ අලෙවිය වර්තාගත ලෙස වැඩි වී තිබේ. කෘෂිකර්ම දෙපාර්තමේන්තුවේ කොළඹ ජාතික පුස්තකාලය අසල බීජ හා පැළ අලෙවි හලේ බීජ හා පැළ අලෙවිය පසුගිය වසරේ මුල් මාස අටට වඩා මේ වසරේ මුල් මාස අටේදී දස ගුණයකින් පමණ වැඩි වී තිබේ.මේ සියල්ලන්ගෙන්ම කියන්නේ දිවි නැඟුමේ ප්‍රගතියයි, අසිරියයි.දිවි නැඟුම ආරම්භ කළේ මහින්ද රාජපක්ෂ ජනාධිපතිතුමාගේ උපදෙස් අනුව ආර්ථික සංවර්ධන ඇමැති බැසිල් රාජපක්ෂ මහතාගේ මෙහෙයවීම හා ප්‍රබල උනන්දුව මතයි.දිවි නැඟුම ප්‍රධාන තේමාව වූයේ ‘ඉසුරුමත් නිවහනක් අසිරිමත් මව්බිමක්’ යන්නයි. පවුලේ පෝෂණය සහ ආර්ථිකය වැඩි දියුණු කිරීමේ ගෘහ ආර්ථික ඒකක දස ලක්ෂයේ ජාතික වැඩසටහන ලෙස නම්කළ මෙහි මූලික අරමුණ වූයේ රටේ පවුල් ලක්ෂ 10 ක ගෘහ ආර්ථිකය වැඩි දියුණු කිරීමයි.ඒ සඳහා ගෘහ ආර්ථික ඒකක ලක්ෂ 10 ක් ගොඩනැංවීම ප්‍රමුඛතම කාර්යය විය. ඒ සඳහා රටේ සියලු ග්‍රාම නිලධාරී වසම්වලින් (උතුරු නැගෙනහිර ද ඇතුළත්ව) දුර්වල ආර්ථික තත්ත්වයකින් යුත් පවුල් 100 බැගින් තෝරා ගැනිණ.දිවි නැඟුමේ ප්‍රධාන අරමුණු 4 කි. පවුලේ පෝෂණය ඉහළ නැංවීම, පවුලේ දෛනික ජීවන මට්ටම අවම කිරීම, පවුලේ ආහාර සුරක්ෂිතතාව ඇති කිරීම හා පවුලට අමතර ආදායම් මාර්ග බිහි කිරීම ඒ අරමුණු අතර වේ.පවුල ගමේ ප්‍රධානතම ඒකකයයි. පවුල සුරැකීමට නම් පවුලේ පෝෂණ මට්ටම ඉහළ නැංවිය යුතුය. පවුලේ දෛනික ජීවන වියදම අවම කළ යුතුයි. පවුලේ ආහාර සුරක්ෂිතතාව ඇති කිරීම ද කළ යුතු ය. ඒ සමඟම අමතර ආදායම් මාර්ග බිහි කිරීම අත්‍යවශ්‍ය වේ.“ජීවනෝපාය යන සමාජ සංවර්ධනය මඟින් 2016 වන විට සම්පත් පිරුණු සමෘද්ධිමත් ගම නිර්මාණය කරමි” යනුවෙන් මහින්ද චින්තන ඉදිරි දැක්මේ සඳහන් සුවිශේෂි අරමුණ ඔස්සේ ක්‍රියාත්මක කරන මේ දිවි නැඟුම වැඩ සටහන ආරම්භ කළේ 2011 මාර්තු 12 වැනිදායි. නිරෝගි හා ආර්ථික වශයෙන් සවිබල ගැන්වූ පවුල් සිටින සපිරි ගමක් ඇති කිරීම මේ වැඩ පිළිවෙළේ ප්‍රධාන දැක්ම විය.දිවයිනේ සියලුම ගම්මාන ආවරණය වන පරිදි ගෙවතු, සත්ත්ව පාලන, ගෘහ කර්මාන්ත යන අංගයන්ගෙන් සමන්විත ගෘහ ආර්ථික ඒකක දස ලක්ෂයක් ඇති කිරීම දිවි නැඟුමේ ප්‍රධාන මෙහෙවර විය.දිවි නැඟුමේ ප්‍රගතිය හා එහි දෙවැනි අදියරේ ආරම්භය පිළිබඳව ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන් පැවැති ප්‍රවෘත්ති සාකච්ඡාවකදී ඇමැතිවරයා අවධාරණය කළේ පසුගිය මාස 7 ඇතුළත රටේ ග්‍රාම නිලධාරී වසම් 14000 ක පවුල් ලක්ෂ 15 ක් දිවි නැඟුමට සාර්ථක ලෙස සම්බන්ධ වී තම ගෘහස්ථ ආර්ථිකය වැඩි දියුණු කරගෙන ඇති බවයි.“දිවි නැඟුමේ ප්‍රථම අදියර පටන්ගත්ත වෙලාවේ ප්‍රාදේශීය සභා මැතිවරණයේ ප්‍රථම අදියර තිබුණේ... එදා සෑම මැතිවරණ වේදිකාවම කියවුණා එළවළු මිල වැඩිවීම පිළිබඳව.ප්‍රාදේශීය පළාත් පාලන මැතිවරණවල තුන්වැනි වටය පසුගියදා අවසන් වුණා. එහිදී නොකියවෙච්චම දේ තමයි එළවළු මිල... විපක්ෂය ඒ පිළිබඳව සඳහන් කළේ නැහැ. එළවළු මිල අද හුඟක් අඩුවෙලා. එය දිවි නැඟුමේ එක අදියරක ජයග්‍රහණයක් ලෙස සලක්න පුළුවන්” බව ද බැසිල් රාජපක්ෂ මහතා මෙම සාකච්ඡාවේදී පැවසීය.එදා නගරයේ ගෙවතු පුරවා තිබු මල් පෝච්චි වෙනුවට අද ඇත්තේ මාළු මිරිස්, බටු පැළ, තක්කාලි පැළ සහිත පෝච්චිය. එදා උද්‍යාන අලංකරණයට යොදා ගත් විවිධ වැල් වෙනුවට අද ඊට යොදා ඇත්තේ හාතාවාරිය, ඉරිමුසු, නිවිති වැනි වැල් වර්ගය. අද එළවළු මිල පහත වැටී ඇත. එයටත් එක හේතුවක් වනුයේ දිවි නැඟුමයි. ඉන් ජීවන වියදමත් අඩු වී ඇත. එළවළු මිල වැඩිවූ විට පතෝල කරේ තියාගෙන කෑගහන අය එළවළු මිල අඩුවූ විට කිසිවක් කථා නොකරති.“දිවි නැඟුමෙන් බලාපොරොත්තු වුණේ මේ රටේ සංවර්ධනය මහා පරිමාණ ව්‍යාපෘතිවලට පමණක් සීමා නොකර මහා ව්‍යාපාරිකයන්ට පමණක් සීමා කරන්නෙ නැතිව එම සංවර්ධනයේ ප්‍රතිලාභ සියලු ජනතාවට ලබාදීමයි.” මේ රටේ ගම් 36000 ඇතුළත ග්‍රාම නිලධාරී වසම් 14000 ඇතුළත පදිංචි ජනතාවගේ ආර්ථික මට්ටම ඉහළ නැංවීමටයි අප අදහස් කළේ.විශේෂයෙන්ම පවුලකට මුදල් තිබුණත් ආහාර පෝෂණය අතින් දුර්වලතා තිබුණා. ඒ අයට කලට වේලාවට, වසවිසවලින් තොරව නැවුම් පලතුරු එළවළු ලබාගන්න අවස්ථාවක් තිබුණේ නැහැ. ඒ සඳහා තමයි මේ දිවි නැඟුම හඳුන්වා දුන්නේ.” යැයි ද බැසිල් රාජපක්ෂ ඇමැතිවරයා පැවසීය.පසුගියවර දිවි නැඟුම ප්‍රථම අදියර ආරම්භ කළේ යල කන්නයේදීය. මාර්තු මාසයේදීය. ඒ මේ රටේ වැඩි ජනතාවක් වගා කටයුතුවල නියැළෙන කන්නය නොවේ. ඉදිරියට එළඹෙන්නේ මහ කන්නයයි. අපේ රටේ වැඩි ගොවි ජනතාවක් උනන්දුවක් දක්වන කන්නය මහ කන්නයයි. එය ඉලක්ක කරගෙන දිවි නැඟුම දෙවැනි අදියර 27 වැනිදා ආරම්භ කෙරුණු බව ද ඇමැතිවරයා මෙහිදී අවධාරණය කළේය.ඒ අනුව දිවි නැඟුමේ දෙවැනි අදියර පසුගිය දිවි නැඟුම වැඩ පිළිවෙළට වඩා වෙනස්කම් රැසකින් යුක්තව ක්‍රියාත්මක කරන බවත් ඇමැතිවරයා පැවසීය.පසුගියවර ග්‍රාම නිලධාරී වසමකින් මෙම වැඩ පිළිවෙළට එක්වූයේ පවුල් 100 කි. නමුත් මෙවර එක් ග්‍රාම නිලධාරී වසමකින් පවුල් 150 ක් මේ වැඩ පිළිවෙළට සම්බන්ධ කර ගැනේ.මෙවර සෑම පවුලකටම එළවළු වර්ග 5 ක බීජ ලබාදෙන අතර ගියවර මෙන් රසායනික පෝර ලබා දෙනු නොලැබේ. එහි ඉතිරිය යොදාගෙන වසමක පවුල් 150 දක්වා මේ වැඩ පිළිවෙළ ව්‍යාප්ත කර තිබේ. ඒ අතරම ඉහත පවුල් කාබනික පොහොර පාවිච්චියටත් ගෙදරම කොම්පෝස්ට් පොහොර හදා ගැනීමටත් උනන්දු වෙනු ඇතැයි ආර්ථික සංවර්ධන අමාත්‍යාංශය බලාපොරොත්තු වෙයි.පසුගියවර වගාවට පැළ සකස් කර ගැනීමේදී ගොවින්ට යම් යම් අපහසුතා ඇතිවුණි. ඒ නිසා මෙවර පැළ තවාන් කරුවන්ට සහන ලබා දී ඒ පැළ ගොවි ජනතාවට ලබාදීමට කටයුතු කෙරේ. ඒ අනුව සෑම ග්‍රාම නිලධාරී වසමකම විශේෂ පැළ තවාන් 2 ක් ඇති කෙරේ. මේ අනුව හරිතාගාර සහිත පැළ තවාන් 3000 ක් මේ දිවි නැඟුමේ දෙවැනි අදියර සඳහා දැනටම සකස් කර තිබේ.මේ අනුව මෙවර ගොවින්ට අවශ්‍ය පැළ වර්ග (මිරිස්, බටු, පලතුරු,) ඒ තවාන්වලින් ලබාගැනීමට අවස්ථාව සැලැසේ. එබැවින් මෙවර දිවි නැඟුම වැඩ සටහනේදී ගොවීන්ට නොමිලේ ලබා දෙන්නේ බීජවලින් වවාගත හැකි එළවළු වර්ගය. වැටකොළු, පතෝල, කරවිල, දඹල, බණ්ඩක්කා, ඒ අතර ප්‍රමුඛත්වය ගනි. ඒ බීජ අඩි 3 ය 10 පාත්තියකට ප්‍රමාණවත් වන බවත් බැසිල් රාජපක්ෂ ඇමැතිවරයා මෙහිදී සඳහන් කළේය.මෙවර දිවි නැඟුම දෙවැනි අදියර යටතේ රටේ ග්‍රාම නිලධාරී වසම් 14000 පවුල් 150 බැගින් සම්බන්ධ කර ගැනේ. ඒ අනුව පවුල් ලක්ෂ 21 කට මෙවර දිවි නැඟුමේ ප්‍රතිලාභ ලැබේ. මෙරට පදිංචි සම්පූර්ණ පවුල් ගණන ලක්ෂ 40 කි. ඒ අනුව මෙරට රටේ ජනගහනයෙන් සියයට 50 කටම මෙවර දිවි නැඟුමේ ප්‍රතිලාභ ලැබේ. පුද්ගලයන් වශයෙන් ඒ ප්‍රමාණය කෝටියකට ආසන්නය.දිවි නැඟුම යටතේ පසුගිය මාස 7 ඇතුළත විවිධ ජයග්‍රහණ රැසක් ලබා ගන්නට හැකි විය. ආර්ථික සංවර්ධන අමාත්‍යාංශයේ මෙහෙයවීමෙන් කෘෂිකාර්මික පශු සම්පත් හා ධීවර කටයුතු හා ගෘහ කර්මාන්ත යන ක්ෂේත්‍ර යටතේ අමාත්‍යාංශ 18 ක, පළාත් සභා සියල්ලගේම හා දිස්ත්‍රික් ලේකම් කාර්යාලවල පූර්ණ සහාය ඇතිව එය ක්‍රියාත්මක විය.ඒ අනුව පසුගිය මාස 7 ඇතුළත පවුල් ලක්ෂ 15 ක් මීට සම්බන්ධ විය. ඒ අයත් ඊට අමතරව තවත් සංවිධාන පුද්ගලයන් ද මීට එක්විය.ඉන් ලැබු විශාලම ජයග්‍රහණය මෙරට කෘෂි නිපැයුමේ වැඩිවීමයි. දිවි නැඟුම ඇරැඹීමට පෙර පසුගිය පෙබරවාරි මාසයේ මෙරට තිබු එළවළු මිලට වඩා පසුගිය මාසයේ එළවළු මිල සියයට 35 - 70 අතර අඩු වී තිබිණි. විශේෂයෙන් දිවි නැඟුම යටතේ වැඩියෙන් වගා කළ බෝංචි, පතෝල, කැරට්, වැටකොළු, තක්කාලි, මාළු මිරිස්, බීට්රූට්, බටු, එළ බටු, මැකරල්, කරවිල, අමු මිරිස් ආදියේ මිල සියයට 60 - 70 දක්වා අඩු වී තිබේ.දිවි නැඟුම යටතේ රටපුරා පොල් පැළ 361273 ක් සිටුවා තිබේ. මේ ප්‍රමාණය අනුව අක්කර 3000 ක පමණ පොල් සිටුවා ඇත. එහි අස්වැන්න ලැබෙන විට මෙරට පොල් මිල පසුගිය කාලයේ තරම් යළි ඉහළ යාමට ඉඩක් නොලැබෙනු ඇත.මීට අමතරව පසුගිය මාස 7 ඇතුළතදී දිවි නැඟුමට සම්බන්ධ පවුල් 28117 ක් සඳහා ධීවර ව්‍යාපෘති 26242 ක් ක්‍රියාත්මක කර තිබේ.ඒ සඳහා රුපියල් ලක්ෂ 147 ක් පමණ වැය කර තිබේ. ධීවර ක්ෂේත්‍රයේ ව්‍යාපෘති වැඩියෙන්ම ක්‍රියාත්මක කර ඇත්තේ අනුරාධපුර දිස්ත්‍රික්කයේය. ඒ ව්‍යාපෘති ගණන 23402 කි.පශු සම්පත් අංශයෙන් ද දිවි නැඟුම ඉලක්ක සපුරා තිබේ.ඒ අනුව ඉහත දිවි නැඟුමට සම්බන්ධ වූ සැම පවුලකටම කුකුළු පැටවුන් 10 බැගින් ලබා දී ඇත. ඒ අනුව ලබා දී ඇති මුළු පැටවුන් ගණන ලක්ෂයකට ආසන්නය. මෙහි දෙවැනි අදියර අවසන් වන විට කුකුළු පැටවුන් ලක්ෂ 2 ක් රටපුරා දිවි නැඟුමට සම්බන්ධ පවුල්වලට ලබා දීමටත් කුකුළු කූඩු සෑදීමට අමුද්‍රව්‍ය සහනදායි ලෙස ලබාදීමටත් කටයුතු කෙරේ.මෙවර දෙවැනි අදියරේදී එයට සම්බන්ධ වන සෑම පවුලකටම එළවුළු ප්‍රභේද 5 ක එළවුළු ඇට පැකට් ලබාදීමට කටයුතු කෙරේ. ඒ අනුව රටපුරා කාණ්ඩ 7 කින් යුක්තව එම බීජ ලබා දෙයි.27 වැනිදා පෙරවරු 9.59 ට දිවි නැඟුම දෙවැනි අදියර රටපුරා සියලු ප්‍රාදේශීය ලේකම් වසම්වලදී ආරම්භ විය.ඒ අනුව දි. මු. ජයරත්න අගමැතිතුමා හා ආර්ථික සංවර්ධන ඇමැති බැසිල් රාජපක්ෂ මහතා ඇතුළු ඒ ඒ ප්‍රදේශවල දේශපාලන නායකත්වය ප්‍රධාන අමුත්තන් ලෙස ඒ ආරම්භක අවස්ථාවලට එක්වූහ. දිවි නැඟුම රටම වෙලාගත් රටේම පවුල්වල ආර්ථික මට්ටම ඉහළ නංවන යෝධ දීප ව්‍යාප්ත වැඩ පිළිවෙළකි.පවුලේ ආර්ථිකය වැඩි දියුණු කර රටම හදන මේ සුවිශේෂි වැඩ පිළිවෙළේ දෙවැනි අදියරත් පළමු අදියර මෙන්ම ඉතා සාර්ථක වනු නොඅනුමානය. ඒ ඊට උදව් දෙන, උපදෙස් දෙන මහින්ද රාජපක්ෂ ජනාධිපතිතුමා, ඇමැති බැසිල් රාජපක්ෂ මහතා ප්‍රමුඛ දේශපාලන නායකත්වයේ බලවත් උනන්දුව නිසාම බව කිව යුතුමය.දිවි නැඟුමට පෙර 2011 පෙබරවාරි මාසයේදී මෙරට බෝංචි කිලෝවක සාමාන්‍ය මිල රුපියල් 166 ක් බව දඹුල්ල ආර්ථික මධ්‍යස්ථානය පවසයි. එය පසුගිය මාසය වන විට (දිවි නැඟුමේ අස්වැන්න නෙළන විට) රුපියල් 79 දක්වා අඩුවී තිබිණි.2011 පෙබරවාරි මාසයේදී අමු මිරිස් කිලෝ 1 ක් රුපියල් 327 ක් විය. පසුගිය මාසයේ එය රුපියල් 85 කි. මාළු මිරිස් කිලෝ 1 ක් පසුගිය පෙබරවාරියේදී රුපියල් 228 කි. නමුත් පසුගිය මාසයේ මාළු මිරිස් කිලෝවක් රුපියල් 41 කට තොග ලෙස මිලදී ගත් බව දඹුල්ල ආර්ථික මධ්‍යස්ථානය පවසයි.වැටකොළු කිලෝ 1 ක් පසුගිය පෙබරවාරි මාසයේදී රුපියල් 121 ක් විය. නමුත් පසුගිය සැප්තැම්බර් මාසයේ එය රුපියල් 44 ක් විය. 2011 පෙබරවාරි මාසයේදී රුපියල් 121 ක්වූ කරවිල කිලෝව සැප්තැම්බර් මාසයේදී රුපියල් 46 ක් විය.වම්බටු කිලෝ 1 ක් 2011 පෙබරවාරි මාසයේදී 122 ක් වූ අතර එය පසුගිය මාසයේදී රු. 37 ක් විය. 2011 ;පබරවාරි මාසයේ රුපියල් 134 ක් වූ මෑකරල් කිලෝව පසුගිය දෙසැම්බර් මාසයේ රුපියල් 40 ක් ලෙස අඩු වී තිබුණු බව ද දඹුල්ල ආර්ථික මධ්‍යස්ථානය පවසයි.කර්තෘට ලියන්න | මුද්‍රණය සඳහා</content>
  </post></root>