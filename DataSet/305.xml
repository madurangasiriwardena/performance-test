<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=af1408032</link>
    <topic>මං කිව්ව දේ ඇහුවා නම් එකම මිනිහෙක්වත් මැරෙන්නෙ නෑ</topic>
    <author>උපාලි සමරසිංහ</author>
    <content>දෙහිවල හිටපු දුම්රිය ස්ථානාධිපතිජයසේකර කියයිතම ඥාතියා, ස්වාමියා, බිරිඳ හා දූ දරුවන් නැති සොවින් හිස් අහසට අත් ඔසවා හැඬූ මිනිසුනගේ ඒ කඳුළ, සුසුම, වැලපුම පුරා අවුරුදු 18 ක් ගතවීත් තවමත් මැකී නොමැත. මම ඒ කඳුළේ කිමිදෙමින් මෙතෙක් අප නෑසූ නුදුටු පුවත් විමසමි.ඒ එකදාස් නවසිය අනූහය වසරේ ජූලි මස විසිහතර වැනිදා සවස් කාලයයි. අඳුර තුනී සළු එළන්නට තවත් ඇත්තේ අඩ හෝරාවක් පමණය. දෙහිවල දුම්රිය ස්ථානය අංක 764 අලුත්ගම දක්වා ධාවනය වන පෙට්ටි 9 කින් යුත් දුම්රිය බලාපොරොත්තුවෙන් සිටියේය.දුම්රිය ආවේය. ඒ මාරයා ලැගුම් ගෙන සිටි පෙට්ටි කීපයක් ද සමගය. වටිනා ජීවිත 64 ක් නැති වී ගිය අතර 271 ක් තුවාල ලැබූහ. ආබාධිත වූවන් අපමණය. මේ කම්පනයෙන් තවමත් නෑසෙන කන් ද බොහොමය. මම පැරැණි කතාවේ සිදුවීම් ස්වරූපය කියන්නට නොවෙහෙසෙමි. මෙතෙක් මේ සිද්ධිය යට සඟවා සිටි අලුත්ම කතාව ඔබට නොපැකිළව කියමි.මාතලේ පල්ලෙපොළ අකුරම්බොඩ පාරේ පදිංචි කේ.පී.ඊ.එස්.ඩී. ජයසේකර එදා දෙහිවල දුම්රිය ස්ථානය බාරව සිටි ස්ථානාධිපතිවරයාය. අද විශ්‍රාමිකයකු වන ඔහු මෙසේ කියයි.“මං අවුරුදු 34 ක් රාජකාරි කළා. දෙහිවල දුම්රිය ස්ථානය බාරව එක් වතාවක් අවුරුදු 5 ක් හිටියා. ඊළඟට නැවතත් අවුරුදු 4 ක් එහිම කටයුතු කළා. ත්‍රිකුණාමලයෙත් ත්‍රස්ත කරදර මැද අවුරුදු 9 ක් හිටියා. මා ඒවා කිව්වෙ මා අත්දැකීම් ඇති නිලධරයෙක් බව ඒත්තු ගන්වන්න පමණයි.මේ ඛේදවාචකය සිද්ධ වන්නෙ මා දෙවැනි වතාවට දෙහිවල දුම්රිය ස්ථානයට රාජකාරියට ආපු වෙලාවෙ. මේ කියන දවසෙ මරදාන සිට අලුත්ගම දක්වා ධාවනය වන බලවේග දුම්රිය දෙහිවල දුම්රිය ස්ථානයට ආවා. මගීන් දුම්රියෙන් බසිමින් හා නගිමින් සිටින අතරතුර මගීන් කීපදෙනෙකු සමග දුම්රිය රියැදුරු මගේ කාර්යාලයට ආවා.අයිතිකරුවෙකු නැති ගමන් බෑගයක් දුම්රිය රාක්කය මත තිබෙන බව ඔවුන් කීවා. ඒ කාල සීමාවේ රටේ පැවැති ත්‍රස්ත කරදරය නිසා මා ද විගසින් එහි ගොස් පරීක්ෂා කැර බලා නැවත කාර්යාලයට ඇවිත් බෝම්බ නිශ්ක්‍රීය අංශයට, දුම්රිය පාලකට, පොලිසියට මේ පිළිබඳව දැනුම් දෙන විට මගේ කාර්ය මණ්ඩලයේ කෙනෙක් කිව්වා අන්න සර්, දුම්රිය පිටත්වෙන්ඩ යනවා කියලා වහාම ක්‍රියාත්මක වූ මා දුම්රිය ධාවනය කිරීම නවතන සංඥාව දී රියැදුරු ළඟට ගොස් මා සමඟ කාර්යාලයට එන්නැයි පැවසුවා.මෙසේ එද්දි මුලින් කී අයිතිකරුවෙකු නොමැති බෑගය වේදිකාව මත තබා ඇති බව දැක පුදුම වුණා. මා රියැදුරු සමඟ කාර්යාලයට එනකොට ප්‍රධාන නියාමක දුම්රිය පාලක සමඟ දුරකථන කතාවක්. ඒ වගේම මා දුටු විගස “මෙන්න කන්ට්‍රෝල් කතා කරනවා” කියමින් දුරකථනය මට දුන්නා. ඒ වෙලාවෙ ඔහු මගෙන් ඇහුවෙ ‘මොකද? S.M  කෝච්චියට යන්ඩ දෙන්නෙ නැතිව ප්‍රමාද කරන්නෙ’ කියලයි. “බෝම්බ නිශ්ක්‍රීය අංශය දැන් මෙතැනට එනවා. පෙට්ටි පරීක්ෂා කළ ගමන් යවන්ඩ පුළුවන්.එතෙක් යවන්ඩ බෑ නේද?’ කියලා මා ඇහුවා. දැන් අවිශ්වාස බෑගය වේදිකාව මත තබා ඇති නිසා දුම්රියට යාමට ඉඩ දෙන ලෙස දැනුම් දුන් ඔහු නියාමකට නැවත දුරකථනය දෙන්නැයි කීවා. දුම්රිය ධාවනය කරන්නැයි ඔහුට උපදෙස් ලැබුණා. මං බොහොම අසරණ වුණා. නැවත ගමන් අරඹා වේදිකාව පසුකළෙත් නෑ.තත්පර කීපයක් ගියේ නෑ. මහා විශාල ශබ්ද සහිත බෝම්බ දෙකක් පෙට්ටි දෙකක පිපිරුණා. තවත් පෙට්ටිවල බෝම්බ තිබුණු බව දන්නේ එතකොටයි. මගේ ඇඟට ද වහලයේ සිවිලින් කෑලි කඩා වැටුණා. කථා කරමින් සිටි දුරකථනය ද විසන්ධි වුණා.එදා මෙහෙම හිතුවක්කාරව වැඩ සිදුවුණේ නැත්නම් මේ වගේ විපතක් වෙන්නේ නෑ. දුම්රියේ තිබූ බෑගය ඉවත් කළේ නැත්නම් බැස සිටි මඟින් නැවත එහි නඟින්නෙත් නෑ.මේ බෑගය ඉවත් කරලා තියෙන්නෙ එක්තරා පුද්ගලයෙක්. ඔහු රාජකාරියේ යෙදී සිටින අතර (ON DUTY) තම පෙම්වතිය වාද්දුව දක්වා ඇරලීමට ගොස් නැවත ඉක්මනට රාජකාරියට යාමට තිබූ අවශ්‍යතාවට කලින් හඳුනාගත් බෝම්බ බෑගය වේදිකාවට ගෙන ගොස් තිබුණා.ඒත් ඒක ඒ වෙල‍ාවෙ පිපිරුණා නම් වේදිකාව මත සිටි තුන් හාරසීයක මගී පිරිසක් (දුම්රිය බලාපොරොත්තුව සිට වැඩ ඇරී ගෙවල්වලට යන පිරිස) අනතුරට ලක්වෙනවා. දුම්රිය මාර්ගය අසල පැල්පත් ද ඉන් විනාශ වන්නට තිබුණා.බෝම්බ නිශ්ක්‍රීය අංශය පැමිණ මේ පෙට්ටි හා අර බෑගය පරීක්ෂා කරන තෙක් හිටියා නම් කිසිම කෙනෙක් මැරෙන්නෙ නෑ. ඒත් පුදුමය ඒ පුද්ගලයා දුම්රිය දෙපාර්තමේන්තුව උපහාර උත්සව තබා රුපියල් විසිපන් දහසක් ප්‍රදානය කිරීමයි. ඔහු අනවශ්‍ය දේ නොකළා නම් බෝම්බ සියල්ලම හසුවෙනවා. කොටින්ගේ වෑයමට අභියෝගයක් කරන්ඩ අපට පුළුවන්කම තිබුණා. මිනිසුනගේ බඩුභාණ්ඩ ලොරි දෙකක් පුරවන තරම් මා ආරක්ෂා කැර දුන්නා.දෙහිවල වත්මන් දුම්රිය ස්ථානාධිපතිවරයා ටී.එස්. ගාර්දිහේවාය. ඔහුට ද කියන්නට යමක් තිබේ.මා මෙම දුම්රිය ස්ථානයට ඇවිත් දැන් අවුරුදු 3 ක්. ඔය සිද්ධිය වෙන කාලෙ කඩිගමුව දුම්රිය ස්ථනයේ පුහුණුවක හිටියෙ. මහා භයානක අනතුරක්. මා හොඳින් දන්නා ගැහැනු ළමයෙක් වෙනත් පෙට්ටියක ඉඳලා තමන්ගෙ යාළුවා හිටි බෝම්බ පිපිරුණු පෙට්ටියට නැඟලා තිබුණා. ළමයගෙ කෑලි තමයි හොයා ගත්තෙ. මිනිස්සු විශාල ගණනක් මැරුණු මේ දුම්රිය බෝම්බය කාගේ වරදකින් සිදුවුණාදැයි දන්නේ නෑ. කොටි බෝම්බය තිබ්බත් මෙතැන මහ කලබලයක් වෙලා තියෙනවා. මිනිස්සු ‘ගාඩ්’ ට දුම්රිය අදින්න කියලා කලබල කළාලු.එම්.එල්.පී. පෙරේරා දුම්රිය කාර්ය සහායක ඒ දිනවල මේ දුම්රිය ස්ථානයේ සේවය කළේ නැතත් එම මොහොතේ දෙහිවල දුම්රිය ස්ථානයේ සිටියේය.කෝච්චියෙ එන්ජිම විතරක් ස්ටේසමට දාලා පිටිපස්සේ පෙට්ටි මුලින්ම මඟ නැවතිලා තිබුණෙ. නාඳුනන බෑගය පිළිබඳව කලබලය ඒ වෙලාවෙත් මුල් පෙට්ටියෙ මතුවෙලා තිබුණා. වේදිකාවෙ හිටපු මිනිස්සුත් කලබල වුණා. කලබලයක පෙර නිමිති පෙන්වමින් දුම්රිය වේදිකාවට ආවා.රියැදුරයි මගීන් කීප දෙනකුයි S.M හොයාගෙන යනවා දුටුවා. කවුදෝ පෙට්ටියක, රාක්කයේ තිබූ බෑග් එකක් අරන් ගිහින් දෙහිවල දුම්රිය ස්ථානයේ නාම පුවරුව ගසා තිබෙන කොන්ක්‍රිට් කණුවට හේත්තු කළා. ‘බෝම්බ’ ‘බෝම්බ’ හතර වටින් ඇහුණා. මං ඒ වෙලාවට ඉන්න තැනින් මාරු වන එක සිරිතක්.දෙහිවල මං සන්ධියට දිවෙන ප‍ාරේ ටික දුරක් මා වේගයෙන් ගියා. එතකොට ම කන් බිහිරි කරවන විශාල ශබ්ද නඟමින් බෝම්බ පිපිරුණා. මිනිසුන් කෑලි කෑලි. පිච්චුණු ඇඳුම් එක්ක, අත පය බිඳ ගත් මිනිස්සුන්ගේ විලාප, දර්ශන මට පෙනුණා. හරියට අමු සොහොනක් වගේ වුණා.දෙහිවල වැල්ලබඩ මුහුදු රස්සාව කළ දැන් ත්‍රීවිලරයක් පදවන ඩබ්ලිව්.ඒ. විකුම් ප්‍රියදර්ශන ස්ටේෂම ඉදිරිපිට ත්‍රිවිල රථ ගාලෙදි මට හමුවිය.අපි වැල්ලබඩ මිනිස්සු. කෝච්චිය ආවා විතරයි මහා විශාල ශබ්ද දෙකක් ආවා. මුලින් මා හිතුවේ ‘කරන්ට් ෂෝට්’ එකක් කියලා. එතකොට එහා ගෙදර ලෝරන්ස් කීවා නෑ බං අර බලපං වහල පුපුරලා දුම් දානවා. මිනිසුන් කෑ ගහනවා කියලා. අපි දුවගෙන ආවා. තැන් තැන්වල කෙඳිරි ගානා විලාප නඟන මිනිස්සු පිපිරුණු පෙට්ටිවල මිනී කඳු.ලෙඩුන් රෝහලටවත් ගෙන යන්ඩ ඉඩක් කඩක් නෑ. අපි කොල්ලො එකතුවෙලා ස්ටේෂමට යාබද පාර පැත්තෙ තාත්පය කැඩුවා. කඩලා තක්සලා පාරෙන් මිනිස්සු ගත්තා. මුලින්ම අපි ත්‍රිවිලරයට ගත්තෙ බබෙක් හම්බවෙන්ඩ ආසන්නව හිටපු තරුණ අම්මා කෙනෙක්.ඒ වෙලාවෙ මිනිස්කම පෙන්වූ අය වගේ ම නොමිනිස්කමෙන් මිනිසුනගේ කරාබු, රත්තරං බඩු, මාල, ඔරලෝසු කඩා ගත් අයත් හිටියා නේදැයි මම අසමි.ස්ටේෂමේ හා පෙට්ටිවල වැටී විලාප නඟන පිච්චෙන, නිරුවතින් දුවන මිනිසුන්ට ඒ ටික කරන්ඩ බැරිවුණා. හොඳ මිනිස්සු තවමත් මේ සමාජයේ ජීවමාන නිසා. ඒත් ඒ අය රෝහලට ගෙන යන මුවාවෙන් වාහනයට දාගෙන ඉස්පිරිතාලෙට ගෙන යන ගමන් ඒ වගේ වැඩ කරපු අමනයො ගැන අපටත් ආරංචි වුණා.මේ පිළිබඳ තවත් කරුණු ගවේෂණය සඳහා අපි දෙහිවල පොලිස් ස්ථානයේ සහාය පැතීමු. එහි වාර්තා අමාරුවෙන් සොයා ගත්තත් එහි සටහන්ව තිබුණේ මිය ගියවුන් හා තුවාල ලැබූවන්ගේ සංඛ්‍යාවන් පමණි. එහෙත් අපරාධ විමර්ශන අංශ‍යේ සාජන්ට් ධර්මසේන කහඳගමගේ අපට වැදගත් යමක් කියයි.ඔය කියන දවසෙ හවස්වරුවෙ මහා විශාල ශබ්දයක් ඇසුණා. ඒත් එක්කම පොලිසියේ දුරකථනත් දිගටම නාද වුණා. ස්ටේෂමේ බෝම්බයක් බෝම්බයක් හැමෝම එහෙම කියාගෙන දුවන්නට වුණා. මා ත්‍රිවිලරයක් අරන් තත්පර ගණනකදී තනියෙන්ම ගියා දුම්රිය පළට. මිනිස්සු පණ අදිනවා.විලාප තියනවා. පෙට්ටි දෙකක් සම්පූර්ණයෙන්ම කුඩු පට්ටම්. මං සෙනඟ අස්සෙ එහා මෙහාට ගියෙ මංකොල්ලකාරයො ක්‍රියාත්මක වේද කියා බලන්ඩ. පස්සෙ විමර්ශනවලදි අපට තේරුණා මේ බෝම්බ රැගෙන ජැන්ඩියට ඇඳපු මහත්වරු බ්‍රීෆ්කේස්වල දාගෙන දුම්රියට නැඟලා තියෙන්නෙ කොල්ලුපිටියෙන් බව.එක නෝනා කෙනෙක් ට අවිශ්වාස වෙලා තමයි මුල් පෙට්ටියෙ හිටපු කට්ටිය බේරුණෙ. බෝම්බයක් පිපිරුණාම සාමාන්‍යයෙන් ඇඳුම් ලිහෙනවා. ඉරෙනවා. නිරුවතින් අත පය නැතිව නෝනලා වැටිලා හිටියා. මේ කියන කෝච්චියට කොල්ලුපිටියෙන් බම්බලපිටියෙන් විශාල සෙනඟක් එදා නැඟලා.දුම්රිය පරක්කු වෙලානෙ ඇවිත් තියෙන්නෙ. ආබාධිත වූ බිහිරි වූ මිනිසුන් අප්‍රමාණයි. උදව් කරන මුවාවෙන් ලෙඩුන් අරන් යන ගමන් සමහර අමනයන් ලෙඩුන්ගේ ආභරණ සුද්ධ කළ බව මා ඇසුවා. ඒත් දුම්රියපළේදි ඒ දේවල් වෙන්ඩ මං ඉඩ තිබ්බෙ නෑ, මං දුටු අනුවේදනීයම සිද්ධිය තමයි මිනී කඳු අස්සෙ ඉඳන් අම්මා කෙනෙක් බඩ අල්ලගෙන කෑ ගහනවා. එයාගෙ බඩ පුපුරලා මිනිස් අතක් ඒ ඇතුළට ගිහින්. ඒක කාලයක් යනකම් මට මැවි මැවී පෙනුනා. නිරුවතින් දුවන්නට හදන ගැහැනු පිරිමි ටික දුරක් දුවලා හිටි හැටියෙ ක්ලාන්තව වැටුණා.මේ ඛේදවාචකයෙන් කොළඹ කාර්යාලවල වැඩ කරන බොහෝ දෙනෙක් මිය ගියහ. පාණදුර කෙසෙල්වත්තේ සුදු පල්ලිය ඉදිරිපිට නිවෙසක සිටි අල්විස් මහතා ද එවැන්නෙකි. ඔහු අහිංසක මිනිසකු ලෙස කා අතරත් ප්‍රසිද්ධය. නම හෙළි නොකළ ඔහුගේ පුතා කී කතාව අනුවේදනීයය. එය අප වෙනත් ඉසව්වකට කැඳවා යයි.“මගෙ තාත්තා අපව හැදුවෙ හරිම අමාරුවෙන්. වරාය අධිකාරියෙන් ලැබුණු වැටුප් ජීවත්වෙන්ඩ තරම් මදි. ඒ නිසා එයා ගෙයි පිටුපස්සෙ ඉඩමෙ යම් යම් දේ වගා කළා. අපේ පවුලෙ කෙනෙක් වගේ තාත්තා සලකන දෙල් ගසක් තිබුණා. ඒකෙ වැලි ඇට වගේ දෙල් එනවා. මේ දෙල් එන කාලෙට තාත්තාගෙ අත මිට සරුයි.දෙල්වල ඉහළ රසය නිසා මිනිස්සු මේ ගහේ දෙල් මුදල් දීලා ගන්නවා. අමාරුකම නිසා එයත් දෙල් දීලා සුළු මුදලක් ගත්තා. අලුත් අවුරුදු නැකතට විශේෂයෙන් ගනුදෙනු කරන වේලාවට තාත්තා කාත් එක්කවත් ගනුදෙනු කළේ නෑ. ඒ ගනුදෙනුව කළේ ඒ මහා දෙල් ගහත් එක්ක. එයා ඒ වෙලාවට දෙල් ගහ බදාගෙන ඉඳලා ඒකට වතුර එහෙම දාලා පොත්තක් කඩාගෙන ගෙට ගන්නවා.ඊළඟ අවුරුද්දෙ තමයි ඒක බැහැර කරන්නෙ. උදේට බුදුන්ට පහන් පත්තු කරලා හිත සැහැල්ලුවෙන් එයා වැඩට යන්නෙ. යුද්ධය ගැන එයා හිතුවෙ මේ මැරෙන්නෙ දෙපැත්තෙන්ම අහිංසක මිනිස්සු කියලයි. එයා ළඟ ජාතිවාදයක් තිබුණෙත් නෑ. දෙමළ මිනිසුන්ටත් එයා ආදරය කළා. 83 ජූලි කලබලවලදිත් එයා දෙමළ මිනිස්සු මරණයෙන් බේරගන්ඩ හිතපු මනුස්සයෙක්. අන්තිමේ දෙහිවල බෝම්බයට තාත්තත් මැරුණා. මට ඒ නිවෙසත් එපා වුණා. මං ඒවා සියල්ලම විකුණලා ගල්කිස්සට ආවා.”මේ සිද්ධියේදි සමහර මිනිස්සු වෙනත් මැදිරිවල සිට පිපිරුණු මැදිරිවලට නැංගහ. සමහරු පිපිරුණු මැදිරිවලින් මොහොතකට පෙර පිටවී බේරුණු මැදිරියක නැඟ සිටියහ. අත පය කැඩී බිඳී ගියවුන් සමහර විට ඒ බව දැනගත්තේ හෝරාවක් පමණ ගෙවී යද්දීය. කම්පනයෙන් බරිතව ගිය ඔව්හූ හිරිවැටී සිටි බව ද කියති.සුදීප පූර්ණජිත් මේ රටේ පරසිඳු චිත්‍ර ශිල්පියෙකි. ඔහු නම ගිය මුද්දර 30 ක් පමණ නිර්මාණය කළේය. අවසානයේ ඔහු විසින් නිර්මිත මුද්දරය 96 ලෝක කුසලාන ක්‍රිකට් කණ්ඩායමේ සේයාරුව සහිත මුද්දරයයි. “ද අයිලන්ඩ්” පුවත්පතේ සේවය කැර ලේක්හවුසියට පැමිණි සුදීප නවයුගය පත්තරේ ද වැඩ කළේය. පාණදුර වීරමන් මාවතේ ජීවත් වූ සුදීප මේ ඛේදවාචකයෙන් මිය ගිය වටිනා චරිතයකි. මම සුදීපගේ පියා යු.එල්.ඩී. පෙරේරා මහතා හමුවීමි.“මගෙ පුතා නැතිවෙලා දැන් අවුරුදු 18 ක් වුණත් එයා ගැන මට හරිම ආඩම්බරයි. මං විශ්‍රාමික හමුදා නිලධාරියෙක්. මගෙ දරුවාට 30 වැනි උපන් දිනේ පහුවෙලා දවස් 2 යි ගියේ. එයා බඳින්ඩ හිටපු ගැහැනු ළමයා එදා ගල්කිස්සෙ ඉස්ටේසමේ මෙයා බලාපොරොත්තුව හිටියා. එයාව කැන්දගෙන යන්ඩ අලුතින් ගෙයක් හදමින් එයා හිටියෙ.එදා දහවල් සිබිල් වෙත්තසිංහ මහත්මිය ආරාධනා කරලා තියෙනවා නිර්මාණ කීපයකට කවර අදින්ඩ එන්ඩ කියලා. පත්තරේ වැඩ අතපසු කරන්ඩ බැරි හින්දා හවසට එන්නම් කියලා තියෙනවා. කවරදාවත් මේ කෝච්චියේ එයා එන්නෙ නෑ. පළමු වතාවටයි එදා ආවෙ. මහපොළ මුද්දරය තමයි එයා මුලින්ම නිර්මාණය කළේ.පුංචි කාලෙදිත් ගේ පුරා එයා චිත්‍ර ඇන්ද කෙනෙක්. මගෙ නෝනා හෙදියක්. එයත් පුතා නැති සොවින් එදා ඉඳන්ම ලෙඩ වෙලා අවුරුද්දක් විතර යද්දී මළා. අපි ඉස්පිරිතාලෙදි පුතාගෙ මිනිය හඳුනාගත්තා. එයාගෙ ජාතික හැඳුනුම්පත වෙනත් තැනක වැටිලා තිබුණෙ. ඒ නිසා අපට මිනිය පළමුව පටලැවුණා.ඒත් පුතාගෙ පිට පැත්තෙ තිබෙන පැල්ලම නිසා අම්මා සුදීපව හඳුනාගත්තා. එයාගෙ සාක්කුවෙ නිරුපද්‍රිතව ලේක්හවුස් හැඳුනුම්පතයි, උපාලි හැඳුනුම්පතයි තිබුණා. ප්‍රභාකරන් මැරුණු දවසෙ මං කාලකණ්ණි සතුටක් ලැබුවා.ඒත් මට මගේ පුතාව ගෙනැත් දෙන්ඩ කාටවත් බෑ කියලා හිතෙනකොට ඒ සතුටත් නැතිවුණා. පුතාට ජර්මනියේ හා චෙකොස්ලෝවැකියාව කියන රටවල ශිෂ්‍යත්ව පවා ලැබුණා. ජර්මනියේදී එයාගෙ දක්ෂතාවට එහෙ නවතින්ඩ අවස්ථාව තිබුණත් මේ රටට ආදරය කළ නිසා එයා ආවා. පුතා මැරෙන්ඩ දවස් 2 කට ඉස්සර අර ගැහැනු ළමයා එයාගෙ උපන් දිනේ වෙනුවෙන් දුන්නු ඇඳුම් කාමරේ එහෙමම තිබුණා.ධම්මික ප්‍රනාන්දු කොරළවැල්ලේ සමදරා කඩේ ළඟ පදිංචි ඒ දිනවල සෙන්ට්‍රල් ෆිනැන්ස්හි රාජකාරි කළ අයෙකි. ඔහුගේ ප්‍රිය බිරිය පාලිකා ක්‍රිෂාන්ති පුස්සැල්ල කොම්පඤ්ඤවීදියේ සතොස ආයතනයේ සේවය කරන්නීය. මේ අනතුරට මුහුණ දෙන විට ඔහුන් විවාහප්‍රාප්තව අට මසකි. ඔවුන් දෙදෙනාගේම ශ්‍රවණාබාධය තවමත් සුව වී නොමැත.මගෙ කුළුදුල් දරුවා කුසේදීම මේ කම්පනයෙන් නැති වුණා. ඒ මහා පිපුරුම් ශබ්දය අස්සෙ මට ‘බ්ලීඩ්’ වෙන්ඩ පටන් ගත්තා. මටත් ධම්මිකටත් මොනවා වුණා ද දන්නෙ නෑ. අපි මඳ වෙලාවක් අන්දමන්දව හිටියා. ඒත් ලේ ගලා යද්දී ධම්මික මාවත් රැගෙන රෝහලට ගියා...පාලිකා කීවාය.අපිට මුහුදෙ නාන්ඩ, අඩුම තරමේ ‘ස්විමිං පූල්’ එකක නාන්ඩ බෑ. අපේ කන් පැසවනවා. දුරකථනයක් කනට තියන්ඩ බෑ. මේ කන්වල බිහිරි බව සදාකාලිකයි. මට හිතට අමාරු අපි ත්‍රස්තවාදයට විරුද්ධ වුණාට දෙමළ මිනිසුන්ට විරුද්ධ නෑ. ඔහු කීවේය.ජීවිතයේ බොහෝ දේ සිදුවන්නේ අප කැමැති ආකාරයෙන් නොවේ. සමහර පුවත් එළිදැක්වීමෙන් දැනට ජීවත්ව සිටිනා පාර්ශ්වයනට තව තවත් කරදර සිදුවන්නට ද ඉඩ හසර ඇති බැවින් කෙළින්ම නොහඳුන්වා මෙම කතාව ඔබට ලියමි. ඒ ඔබේ තොරතුරු දැන ගැන්මේ අයිතිය තහවුරු කරන්නටය. සිද්ධියෙන් අසරණ බවට පත් ඇය හැඬු කඳුළින් නම් ගම් සඟවා ලියන්නැයි මට ආයාචනා කරන්නීය.ඇය තවමත් රූපත්ය. සියුමැලිය. තම ස්වාමියා මේ ඛේදවාචකයෙන් මියගිය පසු තුන් මසක් ඉකුත් වන්නට මත්තෙන් ඇයගේ රුහිරු උරා බීමට බොහෝ දෙනා මහන්සි ගත්හ. ඒ අතර ඇගේ ස්වාමියාගේ පාර්ශ්වයේ අය ද වූහ. මේ අහිංසකාවිය බැරිම තැන ඇගේ සහෝදරියන් සමඟ වසන්නට වෙනත් තැනකට ගියාය.මගෙ මහත්මයා බෝධි සත්ත්වයෙක්. එයාට අවුරුදු 29 යි. මටත් එතකොට ඒ වයසම. මගෙ තාත්තා රජයේ ඉහළ විධායක රස්සාවක් කළේ. (ඇය නම් ගම් වාසගම් ඇතිව මට තොරතුරු දුන්න ද ඒවා ලිවීමට අවසර නොදෙයි.) අපි බැඳලා අවුරුදු 2 ක් ගතවුණා විතරයි.එයා කෝච්චියට නැංගම මගෙ ඇ‍ඟේ වෙනත් පිරිමියෙක්ට ගෑවෙන්නවත් නොදී ආරක්ෂා කරගෙන ඉන්නෙ. එයා වැඩ කළේ බැංකුවක. මං රක්ෂණ සංස්ථාවක. එදා කෝච්චියේදී මහත්මයාගේ යාළුවෙක් හම්බ වුණා. එයා කතා කරමින් ආවා සෙලින්කෝ බෝම්බය වෙලාවෙ එයා බේරුණු හැටි ගැන. ‘ආයිත්නම් මං මැරෙන්නෙ නෑ මචං’ එයා අන්තිමට එහෙම කීවෙ. ඒ වෙලාවෙම බෝම්බෙ පිපිරුණා. පස්සෙ බලනකොට එයත් මැරිලා. අතපය කැඩිච්ච මිනිස්සු විලාප ගහද්දි මට යම්තම් සිහිය ආවා.බලනකොට මං හිටියෙ මිනී කන්දක් අස්සෙ. මගෙ මහත්තයාගෙ මිනිය මගෙ අතක් උඩ. ඒ වෙලාවෙ ආරක්ෂක අංශ නිලධාරීන් තවමත් දුම් දමන පෙට්ටියට එබිලා ‘මේකෙනම් කවුරුත් බේරගන්ඩ බෑ’ කියාගෙන යනකොට මං මිනී අස්සෙ ඉඳන් කෑගැහුවා. ඒ වෙලාවෙ තමයි මිනී ඇදලා මාව එළියට ගත්තෙ.මට මාස ගණනක් යනකම් සිහිය තිබිලා නෑ. මගෙ කන්වලත් ආබාධ. මහත්තයා ඉන්නකොට අපි දෙන්නාගේ ගිණුම හැටියට පවත්වා ගත්තෙ හවුල් බද්ධ ගිණුමක්. මගෙ පඩි නඩිත් ඒකට ගියෙ. මහත්තයා මැරුණම ඒ පැත්තෙ කට්ටිය වෙනස් වුණා. අම්මා තාත්තා පවා මගෙ දිහා බැලුවෙ නෑ.මගෙ ස්නායු ආබාධ හොඳ කරන්ඩ මුකුත් කළේ නෑ. අඩුම තරමේ පැනඩෝල් පෙත්තක්වත් දුන්නෙ නෑ. මහත්තයාගෙ මල්ලි කෙනෙක් ඉන්නවා ‘ලෝයර්’ කෙනෙක්. එයා මැදට පැනලා අර ගිණුමේ සල්ලි දෙකට බෙදුවා. ලැබෙන හැම සතයක්ම, වන්දියක්ම ඒ අයට ගත්තා. ඒ අය කීවෙ ඒ අයගෙ දරුවා මැරුණෙ මගෙ කාලකණ්ණිකමට කියලා.ඒ විතරක් නොවේ. ඒ අය මට බොහොම අවලාද නැඟුවා. මගෙ රත්තරං මහත්මයා වගේ කෙනෙක් මට ලැබුණේ ඒ මාපියන් නිසා නේද කියලා මං ඉවසුවා. මහත්මය වෙනුවෙන් සල්ලි ගෙවපු මං වෙනුවෙන් සල්ලි ගෙවපු තැන්වල මේ මුදල් මට ලැබෙන්නෙ නැත්තෙ ඇයි කියලා ප්‍රශ්න එනකොට මං කීවා ඒ අයට දෙන්ඩ. මට මොනවා ලැබුණත් මහත්මයා ලැබෙන්නෙ නෑ කියලා. අත්සන් කරලා ඒ මුදල ඒ ඥාතීනටම දුන්නා.මං කසාද බැඳීවි කියලා ඒ අය හරහට හිටියා. ඇත්තටම මට කසාද ඕනැ නෑ. දැන් අවුරුදු 18 ක්. මටත් දැන් 47 ක්. කවරදා හරි මාව බලාගන්ඩ මගෙ අක්කගෙ දරුවො ඉන්නවා. මං අද ජීවත්වන්නෙ නංගිගේ සපත්තු හදන සුළු ව්‍යාපාරයට අත දීලයි.ඒ සමාජයේ තවත් පැතිකඩකි. මිනිස්කම ගිනියම් වී නොමිනිස්කම රජයමින් තිබේ. ඇත්තටම මේ ඛේදවාචකයෙන් තවත් බොහෝ දෙනා අසරණ වූහ. මේ විශේෂාංගයෙන් හෙළි වන්නේ ඉන් එක් ශේෂයක් පමණි.මිනිසුන් 64 ක් හා 271 ක් බරපතළ ආපදාවට ලක්කළ මේ වරද සිදුකළේ කවුරුන් ද? සැබෑ වැරැදිකරුවන් තවමත් නිදැල්ලේ විය හැකිය.සත්‍ය කවදත් තිත්තය. කටුකය. එහෙත් එය දිය යට ඔබා සිටින රබර් බෝලයක් අත හැරුණු විගස වතුරින් ඉහළට මතු වන්නාක් මෙන් කවරදා හෝ ජය ගනු ඇත.උපාලි සමරසිංහඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=af1408033</link>
    <topic>වන්නියේ වැද්දන් ගැන ඉතිහාසයත් සාක්ෂි දෙයි</topic>
    <author>මතු සම්බන්ධයි</author>
    <content>මෑතක් වනතුරු සැලකුණේ මෙරට වැදි ජනතාව සිටින්නේ ඌව පළාතේ ගම්මාන කිහිපයක පමණක් බවටය. එහෙත් මීට වසර කිහිපයකට පෙර මඩකළපුව හා ත්‍රිකුණාමලය යන දිස්ත්‍රික්ක වලින් මුහුදු වැදි ජනතාව හඳුණා ගැනීමත් සමග එම මතය වෙනස් විය. සිළුමිණ පුවත්පත පසුගියදා මෙරට ආදිවාසී අධ්‍යයන ඉතිහාසයේ ප්‍රථම වරට වන්නි පළාතේ වැදි ජනතාව සිටින්නේදැයි ගවේශනයක යෙදුණේය. ඉකුත් සතියේදී අප හෙළි කළේ ඔඩ්ඩුසුඩාන්හි වාර්ෂිකව පවත්වන පැරණි ආදි වාසී සම්ප්‍රදායක් පිළිබඳවය. එම පළාතේ සිටි ආදිවාසීන් පිළිබඳව පැරණි මූලාශ්‍ර වල සඳහන් ‍තොරතුරු මෙවර විමසා බලනු ලැබේ.වර්තමානයේදී ඊළාම්වාදීහු වන්නිය දෙමළ නිජබි‍මක් බවට අයිතිවාසිකම් කියති. ඔවුන්ගේ අයිතිය තුළ වෙනත් ජන කොටසකට ඉඩක් නොමැත. ඇත්තේ දෙමළ පමණි. ඉකුත් දශක තුනේදී දෙමළ ජාතිවාදීන් හා කොටි සංවිධානය වන්නි ප්‍රදේශයේ දෙමළ හැර සෙසු ජන කණ්ඩායම් පළවා හැර වාර්ගික ශුද්ධකරණයට ලක් කිරීම, පැවති සාම්ප්‍රදායික සමාජ සංස්ථා බිඳ දමා සමස්ත සමාජයම මිලිටරිකරණයට ලක් කිරීම , දෙමළ ඊළාම් නිජභූමි සංකල්පය හරහා දෙමළ ජනතාව හා දෙමළ භාවය යන්න ඒකීය හා සමජාතීය බවට මතයක් ඇති කිරීම, සහ දෙමළ නිජභූමිය පිළිබඳ කෘත්‍රිම ඉතිහාසයක් ගොඩනැංවීම මගින් පිළිගත් ඉතිහාසය විකෘති කරන ලදී. මේ නිසා වන්නියේ ආදිවාසී ජනතාව පිළිබඳ බොහෝ සාක්ෂි විනාශ වී ගොසිනි. ඉකුත් සතියේදී සඳහන් කළ ඔඩ්ඩුසුඩාන් කෝවිලේ වේදර් තිරුවේලා උත්සවය ඉතුරු වී ඇති එක් සාක්ෂියකි.කෙසේ නමුත් උතුරේ ආදිවාසීන් පිළිබඳ තොරතුරු පැරණි දෙමළ මූලාශ්‍රවල ද දැකිය හැකි ය. ශ්‍රී ලංකාවේ දෙමළ ජනතාවගේ ඉතිහාසය පිළිබඳ පැරැණිම හා වැදගත් ම ග්‍රන්ථය ලෙස සැලකෙන්නේ ‘යාල්පාන වයිපවමාලය’ කෘතියයි. එය වර්ෂ 1736 දී එවකට ‍යාපනයේ ලන්දේසි ආණ්ඩුකාර ජාන් මක්කාර් ප්‍රදේශයේ සිය පාලන කටයුතු පහසු කර ගැනීම සඳහා ‘මයිල්වාගනම් පුලවර්’ නම් අයෙකු ලවා සකස් කරන ලද්දකි.එයට අනුව පුරාණයේ ලංකාව පාලනය කළේ රාක්ෂයෝ ය. පසුව ලාඩ නම් දේශයෙන් පැමිණි විජය නම් ක්ෂත්‍රීය වංග කුමාරයෙක් ලංකාද්වීපයට පැමිණ ‘කදිරමලෙයි’(කුදිරමලේ ?) නම් ස්ථානයක නතර වී ඇතැයි එහි සඳහන් ය. ඒ වනවිට ලංකාවේ වාසය කර ඇත්තේ ‘වේදාරයන්’ හා වන සතුන් පමණක් බව ද එම කෘතියේ සඳහන් ය.‘වේදුර්’ යනු උතුරේ දෙමළ භාෂාවෙන් වැද්දන් හඳුන්වන ආකාරයයි. මෙය නැ‍ඟෙනහිර පළාතේ දෙමළ භාෂා උච්ඡාරණයේදී ‘වර්ඩර්’ යනුවෙන් හැඳින්වේ.පෘතුගීසි ජාතික සෙබළෙකු වන ජෝආ රිබෙයිරෝ ලියූ ලංකා විස්තරයෙහි වන්නි ප්‍රදේශ හා ත්‍රිකුණාමලය ආශ්‍රිත ප්‍රදේශය වැද්දන්ගේ ප්‍රදේශ බවට සටහන් කර ඇත. ඔහු වැද්දන් සඳහන් කර ඇත්තේ ‘බේදා’ (Beda) යනුවෙනි. මේ ‘බේදා’ සඳහන පසුකාලීන යුරෝපීය ලේඛනවල ද ‘වැද්දන්’ හඳුන්වා දීමට පාවිච්චි කර තිබේ.මෙරට පෘතුගීසි හා ලන්දේසි සමයන්හි සකස් කළ ශ්‍රී ලංකා සිතියම් රාශියක් දැකිය හැකි ය. මෙසේ සිතියම් රාශියක් සකස් වීමට හේතුව පැවති සිතියම්වල වැරදි නිතර සකස් කර යාවත්කාලීන කිරීම ය. මේ සිතියම් බොහෝමයක වන්නි ප්‍රදේශය සටහන් කර ඇත්තේ වන්නියාර්වරුන්ගේ හා වැද්දන්ගේ (Beda) වාසභූමි ලෙසට ය.ලන්දේසි ඉතිහාසඥ ෆ්‍රැන්කොයිස් වැලන්ටයින් වර්ෂ 1726 සකස් කළ ‘New Katt van het Eyland Ceylon’ එවැනි එක් සිතියමකි. ලන්දේසි යුගයේ සකස් කෙරුණු ලංකා සිතියම් කිහිපයක් ශ්‍රී ලංකා ප්‍රතිපත්ති අධ්‍යයන ආයතනය පළ කළ“400 Years of Dutch - Sri Lanka Relations 1602 - 2002” කෘතියෙහි ඇතුළත් ය. මෙයින් පැහැදිලි වන්නේ එදා යුරෝපා ආක්‍රමණිකයින් ද වන්නියේ වැද්දන් සිටි බවට පිළිගත් බවය.මෙරට ඉංග්‍රීසි පාලන සමය ආරම්භයත් සමඟ පැමිණි ජේම්ස් කෝඩිනර් දේවගැති තුමා ලියූA Description of Ceylon කෘතියේ ද යාපනය හා අනුරාධපුර අතර කලාපයේ වැදි ජනතාව ජීවත්වන බවට සඳහන් කර තිබේ. ආර්.‍ එල්. ස්පිට්ල් සිය Far - off - Things කෘතියෙහි සඳහන් කරන්නේ ශ්‍රී ලංකාවේ ලන්දේසි පාලන සමයේදී යාපන අර්ධද්වීපය හැර මුළු දිවයින පුරාම වැදි ජනතාව සිටි බව ය. ලන්දේසි සම්භවයක් ඇති ඔහු ඇතැම් විට පැරණි ශ්‍රී ලංකා සිතියම් අධ්‍යයනය කිරීමෙන් ඉහත නිගමනයට පැමිණුනා විය හැකිය.බ්‍රිතාන්‍ය යටත් විජිත ආණ්ඩුවේ නිලධාරියෙකු ලෙස වර්ෂ 1873 සිට 1904 වනතෙක් සේවය කළ හෙන්රි පාකර් ද ඔහුගේ Ancient Ceylon කෘතියෙහි වන්නියේ වැද්දන් සිටින බව සඳහන් කර තිබේ.එහෙත් මේ සටහන් සියල්ල විස්තරාත්මක නොවන ලුහුඬු සටහන් ය. ඒවායින් වන්නියේ විසූ වැද්දන්ගේ හැඩරුව හෝ ගති සිරිත් ගැන අදහසක් ලබාගැනීම අසීරු ය.පෙර සඳහන් පුද්ගලයන්ට අමතරව තවත් පර්යේෂකයින් විශාල ප්‍රමාණයක් මෙරට වැදි ජනතාව ‍පිළිබඳව පර්යේෂණ සිදු කළ ද ඒවා මහ වැදි රටට බොහෝ විට සීමා විය. එම සීමාවෙන් ඔබ්බට සිය පර්යේෂණ විහිද වූයේ පර්යේෂකයින් අතළොස්සකි. සෙල්ග්මාන්වරුන්ගේ මූලික අරමුණ වූයේ පිරිසිදු වැදි රුධිරය සහිත වැද්දන් සෙවීමට ය.එබැවින් ඔවුන් ද වැඩි අවධානය යොමු කළේ මහ වැදි රටේ වැදි ජනාවාස පිළිබඳවය. කෙසේ නමුත් ඔවුන් මහවැදි රටෙන් ඔබ්බේ නැ‍ෙඟනහිර වෙරළබඩ ආදි වාසී ජනාවාස කිහිපයක් ගැන ද පර්යේෂණ සිදුකර තිබීම වැදගත් ය.ශ්‍රී ලංකාවේ වැදි ගම්මාන පිළිබඳ සිතියම් සකස් කිරීමේදී ද වැඩි අවධානය යොමු කර ඇත්තේ රට මැද ප්‍රදේශ වෙත ය. ඊට අමතරව නැ‍ඟෙනහිර වෙරළ තීරයේ ත්‍රිකුණාමලය දිස්ත්‍රික්කයේ හා මඩකලපු දිස්ත්‍රික්කයේ කොටස් ද අයත් වන ලෙස සිතියම පසුව සකස් විය.මේ ප්‍රදේශවලින් ඔබ්බට අවධානය යොමු කළ පර්යේෂකයා වන්නේ ජේම්ස් බ්‍රෝ ය. ඔහු වර්ෂ 1978 දී අනුරාධපුර දිස්ත්‍රික්කයේ ආදිවාසී ගම්මාන පිළිබඳව කෘතියක්Veddha Villages of Anuradhapura - The Historical Anthropology of a Community in Sri Lanka) පළ ‍කෙළේ ය.මේ කෘතියේ ඔහු අනුරාධපුර දිස්ත්‍රික්කයේ වැදි ගම්මාන 48 ක් හා පැරැණි වැදි ජනාවාස 17 ක් හඳුනාගනී. මේවායේ ආදි වාසී ජනගහනය 6000 ක් පමණ බව ද ඔහුගේ නිගමනයයි.කෙසේ ‍නමුත් මේ පර්යේෂණයේ එක් ගැටලුවක් වන්නේ අනුරාධපුරයේ ජීවත්වන ‘වන්නි සිංහල’ නම් ජන කොටස ද ජේම්ස් බ්‍රෝ වැදි ජනතාවගේ ගොඩටම එක්කරගෙන ඇති බව පෙනීමයි.එය ජේම්ස් බ්‍රෝ මෙම ජන කොටස් දෙක වෙනස් අනන්‍යතා සහිත ප්‍රජාවන් දෙකක් ලෙස හඳුනා නොගැනීම නිසා ය. කෙසේ නමුත් ජේම්ස් බ්‍රෝගේ පර්යේෂණය නිසා මෙරට ආදිවාසී සිතියම තවත් පුළුල් විය.අප සාකච්ඡා කරන වන්නිය පිහිටා ඇත්තේ ජේම්ස් බ්‍රෝ ගේ පර්යේෂණ කලාපයට උතුරෙනි. මීට පෙර අවස්ථාවක අනුරාධපුර දිස්ත්‍රික්කයේ උතුරු මායිමට ඔබ්බෙන් වවුනියාවට අයත් සෙට්ටිකුලම හා ක්‍රිස්තවපුරම් යන ගම්මානවල සංචාරය කළ අවස්ථාවකදී ඒවායේ වැසියන් කීවේ තමන්ගේ පෙර පරම්පරාවල් අනුරාධපුර දිස්ත්‍රික්කයේ වාසය කළ ආදිවාසීන් බව ය. පසුකාලීනව ඔවුන් වවුනියාවට අයත් භූමියට සංක්‍රමණය වී ඇත‍. තමන්ගේ පෙර පරම්පරාවල් සිංහල හා වැදි බස කතා කළ බව ද ඔවුහු පැවසූහ.කෙසේ නමුත් වර්තමානයේ දී මොවුන් සම්පූර්ණයෙන් ම දෙමළකරණයට ලක්වී ඇත. මොවුන් වැඩිදුරටත් අප සමඟ ප්‍රකාශ කළේ තමන්ගේ ඥාතීන් වර්තමානයේ වවුනියාව පු‍රා පැතිර‍ ජීවත්වන බව ය.ඉහත සාක්ෂිවලින් නැවත නැවත තහවුරු වන්නේ වන්නියේ වැදි ජනතාව වාසය කළ බව ය. නැ‍ෙඟනහිර වෙරළබඩ ආදි වාසීන් පිළිබඳව අප වසර කිහිපයකට පෙර ගවේෂණයක යෙදුණු අවස්ථාවේ තහවුරු වූයේ එම පළාතේ ‘මහ ජාතිය’ වන දෙමළ සංස්කෘතියට අනුගතව ඔවුන් දිවි ගෙවන බව ය.මෙහි ඇති පැරැණි සිතියමි දෙකේ මුලතිව් අවට ප්‍රදේශ වැද්දන්ගේ (Bedas) බවට සඳහන් කර තිබේ.මතුපිටින් බැලූවිට නැ‍ඟෙනහිර වෙරළ තීරයේ වැද්දන් දක්නට ලැබෙන්නේ නැත්තේ එම නිසා ය. කෙසේ නමුත් එහි දෙමළ සමාජය නිරීක්ෂණය කරන විට එහි කොනක මුළු ගැන්වී දිවි ගෙවන ආදී වාසී ප්‍රජාව හඳුනාගත හැකි ය.එක්සත් ජාතීන්ගේ සංවිධානයට අනුබද්ධ ආදිවාසීන් පිළිබඳ අනුකමිටුව වර්ෂ 1972 දී ආදිවාසීන් පිළිබඳ පහත සඳහන් නිර්වචනය ඉදිරිපත් කළේ ය.“යම් කිසි රටක හෝ ප්‍රදේශයක මුල් පදිංචිකරුවන්ගෙන් පැවත එන ජන කොටස්වලින් ආදිවාසීන් සමන්විත වේ. වෙනත් සංක්‍රමණික ජාතියක් විසින් ජනාවාස වීමෙන් මර්දනය කිරීමෙන් ආක්‍රමණය කිරීම මගින් ඔවුන්ව යටපත් කිරීම නිසා ඔවුන්ගේ ආර්ථික, සමාජ හා සංස්කෘතික සිරිත් විරිත් සම්ප්‍රදායික ජීවන රටාවන් දියුණු යැයි පවතින සමාජ ක්‍රමය හා මිශ්‍රවීමක් දක්නට හැකි ය.”වර්තමාන ලෝකයේ බහුතරයක් ආදිවාසීන් අතීතයේ පැවති ප්‍රාථමික ගෝත්‍රික සරල සමාජ ලක්ෂණ වලින් මිදී සිටීම ඉහත නිර්වචනය ඉදිරිපත් කිරීමට හේතුවය.එම නිර්වචනයට අනුව කිසියම් සමා‍ජයක ආදිවාසීන් පැරණි ආකාරයටම සිටිය යුතු නැත. අවශ්‍ය වන්නේ ඔවුන්ගේ ප්‍රභවය ආදිවාසී වීම පමණකි.ඒ අනුව වන්නියේ ආදිවාසීන් සොයා යාමේදී අප රැවුල් වවාගෙන කෙටේරිය කරේ එල්ලාගත් ප්‍රාථමික වැදි සමාජයක් දකින්නට අපේක්ෂා කළේ නැත.අපගේ එම සිතුවිල්ල නිවැරැදි බව තහවුරු කරමින් වන්නියේ ආදිවාසීන්ට වෙනම සංගමයක් ද තිබෙන බව සොයා ගත හැකි විය.එය ඉයක්කර් නාගර් මහිදන් කච්චි (යක්ෂ නාග ආදී මිනිසුන්ගේ සංගමය,Iyakkar and Nagar Abrogines Party) ය. එහි නායකයා ඒ.එන්.ජී. දේවවිනයාගම්ය. ඉකුත් දස වසර තුළ ඔහුව අපට සිවු වතාවක් හමුවී තිබේ.මුල් තෙවතාවේදී හමුවෙද්දී කොටි සංවිධානය බලවත්ව සිටියේ ය. ඒ කාලයේ ඔහු කොටි සංවිධානයට බියෙන් සැඟවුණු ජීවිතයක් ගත කළේ ය. අවසන් වතාවේ හමුවෙද්දී කොටි සංවිධානය අතු ගෑවී ගොස් තිබුණි.“ඒත් තවම මගෙ බය ගිහින් නෑ. දෙමළ කොටි කැමති නෑ වන්නියෙ වැද්දො ගැන ලෝකෙ දැන ගන්නවට” දේව විනයාගම් කීවේ ය.මතු සම්බන්ධයිනුවන් ගන්කන්ද,  එස්. ප්‍රියන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=af1408034</link>
    <topic>ජාතික කණ්ඩායමක නායකත්වය හෝ ජගත් පදක්කමක් සල්ලි වලට ගන්න බැහැ</topic>
    <author>නිශ්මං රණසිංහ</author>
    <content>පොදු රාජ්‍ය මණ්ඩලයීය බර ඉසිලීමේ සූරයාසුදේශ් පීරිස්මාව පහසුවෙන් වට්ටන්න බැහැ.ඔක්කොම අහිමි වුණත් මට ආයෙ ජීවිතය මුල ඉදන්ම පටන් ගන්න පුළුවන් කියලා ලොකු විශ්වාසයක් තියෙනවා.හිතේ එහෙම හයියක් තියෙන කෙනෙක් මම.ස්කොට්ලන්තයේ ග්ලාස්ගෝව් නුවර සිට ස්කයිප් තාක්ෂනය ඔස්සේ ගලා එන ඒ වචන සුදේශ් පීරිස් ගේ ය.ඔහු මේ වන විටත් එහි ක්‍රියාත්මක පොදු රාජ්‍ය මණ්ඩලීය ක්‍රීඩා උලෙළේ එකම පදක්කම්ලාභියාය.එසේම සමස්ත ක්‍රීඩා කණ්ඩායමට නායකත්වය දෙන සුදේශ් ශ්‍රී ලංකාවෙ පොදු රාජ්‍ය මණ්ඩලීය ක්‍රීඩා ඉතිහාසය තුළ පදක්කම් දෙකක් දිනා ගැනීමට හැකි වූ ක්‍රීඩකයන් තිදෙනාගෙන් අයෙකි. මීට පෙර මාලි වික්‍රමසිංහ සහ චින්තන විදානගේ කර තිබූ ඒ දස්කම හා සම වන්නට මෙවර සුදේශ්ට හැකි වූ අතර 2010 දී නව දිල්ලි හී පැවති තරගාවලියේ ලෝකඩ පදක්කමක් වූ සුදේශ් ගේ දක්ෂතාවය මෙවර රිදී පදක්කමක් විය.කිලෝග්රෑ ම් 62 බර පංතියේ ස්නැච් ක්‍රමයේ ජාතික වාර්තාවක්ද සමගින් රිදී පදක්කමට හිමිකම් කියූ සුදේශ් සිළුමිණ සමග එක් වෙමින් එ ජයග්‍රහණය පිළිබදව අවදි කළ හඩ අකුරු බවට පත් කළ සංක්ෂිප්ත සටහන මෙසේ විය.ගොඩක් සතුටුයි.ඒ වගේම පුංචි දුකකුත් තියෙනවා.පහසුවෙන් දිනා ගන්න පුළුවන් රන් පදක්කමක් නේද රිදී පදක්කමක් වුණේ කියලා.ඒත් විශේෂ හේතු ගණනාවක් නිසා මට මේ රිදී පදක්කම ගොඩක් වටිනවා.මම හුගක් කළකිරිලා ක්‍රීඩාවෙන් ඈත් වෙලා හිටියෙ.ඒත් මගේ ශරීරය ඒකට සූදානම් නැතිව වද දුන්නා.දෙවියන් වහන්සේගේ කැමැත්ත සහ ආශිර්වාදය මැද මම ආයෙමත් මගේ ඇඟේ හැංගිලා හිටිය ක්‍රීඩකයා අවදි කර ගත්තා.විශේෂයෙන් මම ජීවත්වෙන ජපානයේ කනසාවා පළාතේ ක්‍රීඩා මධ්‍යස්ථානය මට මෙතනදි ආරාධනාවක් කළා,ඒ අය සමග එකතු වෙලා ක්‍රියා කරන්න කියලා.ජපානයේ පළාත් 47 ක් අතරෙ තියෙන තරගයට මම සුදුසුකම් ලැබුවා.කනසාවා නෙමෙයි මම ජාතික මට්ටමෙන්ද දිනුවා.ඒ නිසා අද වන විටත් කනසාවා ක්‍රීඩා මධ්‍යස්ථානයෙ වර්ෂයේ ඒ පළාතේ හොදම ක්‍රීඩකයන් ප්‍රදර්ශනය කරන දැන්වීම් පූවරුවෙ විශාල පිංතූරයක මම ඉන්නවා.ඒත් ලංකාව වෙනුවෙන් තරග කරනවද නැද්ද කියලා මම තීරණය කරලා තිබුණෙ නැහැ.ඒත් ඒ කළකිරිම් ඔක්කොම අමතක කරලා ක්‍රීඩාව නිසා ලැබෙන ආත්ම තෘප්තිය නිසා මම අපේම කේෂ්ත්‍රයෙ ඇතැම් අය 2010 පදක්කමෙන් පස්සෙ මම ක්‍රීඩා නොකර බව කියමින් මගේ පොදු රාජ්‍ය මන්ඩලයීය සහභාගීත්වය අභියෝගයට ලක් කරන්න වුණ වෙලාවෙ ඒකට මුහුණ දෙන්න තීරණය කළා.මම ජපානයේ ඉදං මගේ වියදමින් ඇවිත් ජාතික තරගය නියෝජනය කරල මගේ සුදුසුකම පෙන්නුවා.අද වෙන කොට ක්‍රීඩා අමාත්‍යංශය මම දැරූ ඒ වියදම දරන්න ඉදිරිපත් වෙලා ඉන්නවා.ඒ වගේම මාව පොදු රාජ්‍ය මණ්ඩල තරගාවලියෙ කණ්ඩායම් නායකයා හැටියටත් පත් කළා.බර ඉසිලීම 2006, දි පොදු රාජ්‍ය මණ්ඩලයීය තරගාවලියෙ රන් පදක්කමකට හිමිකම් කියලා තියෙනවා.2010 දි රිදී පදක්කමයි, ලෝකඩ පදක්කමයි.මේ වසරෙදි රිදී පදක්කම.ජාත්‍යන්තර ජයග්‍රහණ රටට ගේන්න පුළුවන් කියලා ඔප්පු කළාට මේ ක්‍රීඩාවට තියෙන සැළකිල්ල මදියි.ඉස්සර රේස් කෝස් එක ළග පොඩි ඉඩක අපි යාන්තමින් පුරුදු වුණා.ඒක අහිමි වුණාට පස්සෙ ඒ බඩු ටික දැන් නුවරට ගෙනිහින් පොඩි තැනක් හදාගෙන ආර්බී වික්‍රමසිංහ ස්ර් ළමයින්ට පුහුණුවීම් කරනවා.මේ නිසා හමුදාවල ඉන්න අය එහෙම සැහෙන වියදමක් දරා ගෙන නුවර අවට නැවතිලා පුහුණුවීම් කරන්නෙ.දැන් ආයෙත් නේවාසිකාගාර ගොඩනැගිල්ලෙ පොඩි ඉඩක් ලැබිල තියෙනවලු.ඒ වගේම පැහැදිළි වැඩ පිළිවෙළක් පේන්න නැහැ අපේ ඊළග පරපුර නිර්මාණය කිරීමට.ක්‍රීඩකයෙකුට පෞද්ගලික දේවල් වගේම ක්‍රීඩාවට අදාළ පොදු කාරණා ගැනත් හැගීමක් තියෙනවා.දක්ෂයෙක් හැමදාම ක්‍රීඩාවට ආදරේ කෙනෙක්.ඒ නිසා ක්‍රීඩාවෙ පොදු ප්‍රශ්න ඒ අයට ප්‍රශ්නයක් වෙනවා.අනිත් දේ ක්‍රීඩා අමාත්‍යංශය පැත්තෙන් ගත්තත්,හුඟක් අය අපි දිනුවට හඳුනන්නෙ නැහැ.විශේෂයක් නැහැ.අඩු තරමෙ මට ජාතික තරග සදහා එන්න මගේ රැකියාවෙ දේවලුත් නවත්තලයි ලංකාවට එන්න ඕනි.ඒ සඳහා ටිකට් එක ලබා දිය යුතුයි කියලවත් වැඩ පිළිවෙළක් තියෙනවනම් මීට වඩා හිතේ සංතෝසෙන් ඒ ගමන එන්න පුළුවන්.එයාගෙ නම මරිකෝ.එයා පෙන්සින් කරපු කෙනෙක්.ඒ වගේම අදත් ඇය විනෝදාංශයක් හැටියට ගොල්ෆ් ක්‍රීඩාවෙ යෙදෙනවා.ඒ අම්මයි තාත්තයි දෙන්නත් මට මගේ මව්-පියෝ වගෙ.මට ලංකාව ඇතුළෙ තියෙන්නෙ ටිකක් සංකීරණ විසිරුණ පවුල් පසුබිමක්.ඒ නිසා මට ඒ අම්මයි තාත්තයි හරියට වටිනවා.ඒ වගේම මගෙ පවුලෙ අයට, මට මේ ලැබෙන කීර්තිය ආශිර්වාදයක් කරගෙන ඒ විසිරුණු ගැටලුකාරි තත්ත්වයන් අවම කරගෙන ජිවත් වෙන්න හැගීමක් ඇති කර ගන්න හැකියාව ලැබෙයි කියලා මම විශ්වාස කරනවා.මම මගේ පවුලට ගොඩක් ආදරේ සරල සුන්දර පවුලක් හැටියට මගේ පවුලෙ බැදීම් තියාගන්න කැමති කෙනෙක්.ඒක විශාල සතුටක්.මට වගේම ඇයටත් විශාල ජයග්‍රාහි හැගීමක් දැනෙන්න ඇති.මම රැකියාවෙනුත් මාස හයක් විතර ඈත් වෙලා මේ දේවල් කරන්න ඇයගෙ හයිය මට ලොකු ශක්තියක් වුණා.ඒ කැපකිරීම්වල ප්‍රතිපලය මම ඇයට ලබා දුන්නා.මගේ පුහුණුකරු නිකුතා මිසෝයි.ඔහු මට දුන්නු ගුරුහරුකම් වලට මගේ ඇති වූ ආබාධය හේතුවෙන් රන් පදක්කමට යන්න බැරි වුණ එක ගැන දුකයි.බිරිදගෙ පියාත් ළග හිටියා.ඒ වගේම මගේ පිසියෝ (භෞත චිකිත්සකවරයා ) නකමුරා මේ සංචාරයට ඔහුගෙ අතින් වියදම් දර ගෙන ආවා.ඔලිම්පික් කමිටුවෙ ලේකම් මැක්ස්වල් මහත්තයා මැදිහත් වෙලා ඔහුට ක්‍රීඩා ගම්මානයේ නවාතැන් සකස් කරලා දීම මම ලබපු විශාල ජයග්‍රහණයක් සහ ආඩම්බරයක්.මේ තරගාවලිය වෙනුවෙන් සූදානම් වෙන මුල්ම අවස්ථාවෙ ඉදල ජාතික ඔලිම්පික් කමිටුවෙ සභාපති හේමසිරි ප්‍රනාන්දු සහ ලේකම් මැක්සවෙල් ද සිල්වා ඇතුළු එහි සියලු දෙනාම විශාල සහයකින් කටයුතු කිරිම අගය කළ යුතුයි.මගේ උර පෙදෙස ආසන්නයෙ අතේ තමයි වේදනාව ඇති වෙන්නෙ.ඉකුත් තරගාවලියෙදිත් මේ දේ ආවා.මෙවරත් ස්නැච් ක්‍රමයෙ අවසාන හරියෙදි මතු වුණා.ඒත් විශාල වශයෙන් වේදනාවක් නොඑන්න මට එන්නතක් දීලා තරගයට සූදානම් කරන්න වෛද්‍ය ලාල් ඒකනායක මහතා මා එක්ක හිටියා.තරගයෙ වෙලාවෙ වගේම තරගය අවසානයෙ තහනම් උත්තේජන පරික්ෂාවෙදි භාවිතා කළ ‍බෙහෙත් ගැන කියන තැනටත් ඔහු ඇවිත් සෑහෙන මහන්සියක් දැරුවා.කණ්ඩායමේ හැමෝම වෙනුවෙන් පෞද්ගලිකව කැපවෙමින් දරන ඒ මහන්සිය ගැන කණ්ඩායමේ නායකයා හැටියට මම වෛද්‍යතුමාට ස්තූති කරනවා වගේම එතුමාව මේ සදහා නම් කළ අයටත් ඒ ගෞරවය හිමි විය යුතුයි.ඉලක්කයක් තියෙන කෙනෙකුට සැළසුමක් සහ උවමනාවක් තියෙන්න ඕනි.ඒ වෙනුවෙන් කැප වෙන්න ඕනි.මම ෆයිබර් වැඩ කරන කම්පැනියක බර වාහන රියදුරාගෙ කාර්යය තමයි බොහෝ වෙලාවට කරන්නෙ.හැබැයි මම මිගමුව වැල්ල එක්ක හැප්පුණ කෙනෙක්.ඒ නිසා ෆයිබර් වැඩත් දන්නවා.ඒ වගේම මුහුදු රස්සාවත් දන්නවා.එතකොට වඩු වැඩ.ඒ නිසයි මම කියන්නෙ මට ඔක්කොම නැති වෙලා ගියත් ආයෙමත් මුල ඉදන් නැගිටන්න ආත්ම ශක්තියක් තියෙන කෙනෙක් කියලා.එහෙම විශ්වාසයක් තියෙන කෙනෙක් මම.කලකිරීම එක්ක ඔබට නැවිත් ඉන්න තිබුණනෙ මේ තරගාවලියට.ඔබ කනසාවා පළාතෙ බර ඉසිලීමේ සූරයා.ජපාන ජාතික තරගාවලියෙ සූරයෙක්.ඒ වගේම ඔබ මහන්සියෙන් හම්බ කරන සල්ලි වියදම් කරලයි මේ බොහෝ අවස්ථාවලට යන්නෙ එන්නෙ.හැබැයි මේ හම්බ කරන සල්ලි වලින් රටක් නියෝජනය කරන කණ්ඩායමක නායකයෙක් වෙන්න බැහැ.ජාත්‍යන්තර පදක්කමක් ගන්නත් බැහැ.ඒ වගේ දේකින් ලැබෙන තෘප්තිය සල්ලි වලට ගන්නත් බැහැ.ඒ තෘප්තියෙන් රටට ලැබෙන කීර්තිය වෙනුවෙන් ඇගයීමක් කරන එක තීරණය කරන කණ්ඩායම වෙනම ඉන්නවා.ඒක ඒ අයට දැනෙන හැටියට තීරණය කරයි.මම මගේ තෘප්තියේ ප්‍රතිපලය නෙලා ගත්තා.මට ගොඩක් සතුටුයිනිශ්මං රණසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=af1408035</link>
    <topic>බිරිය බලා සිටියදී කොල්ලකරු සැමියා ඝාතනය  කරයි</topic>
    <author>සටහන හා ඡායාරූප -</author>
    <content>දුක් මහන්සි වී අනුන් උපයන මුදලක් වැඩි මහන්සියක් නැතිව උදුරාගෙන ජීවත්වීමට මාන බලන සමාජයක එවන් සිත් පිත් නැති පුද්ගලයකුගේ වෙඩි පහරකට ගොදුරුව මිය ගිය ව්‍යාපාරිකයකු පිළිබඳ මේ පුවත අසන්නට ලැබෙන්නේ ජාඇල ප්‍රදේශයෙනි.දෙනෝ දාහක් ගමන් ගන්නා කොළඹ - මීගමුව මාර්ගයේ මෝටර් බයිසිකලයකින් බැංකුව වෙත ගමන් ගනිමින් සිටි ව්‍යාපාරිකයකු හා ඔහුගේ බිරිය මංකොල්ලකරුගේ ඉලක්කය විය.ඉකුත් 28 වැනිදා පෙරවරු 8.00 ට පමණ රුපියල් ලක්ෂ තුන හමාරක මුදලක් බැංකුවේ තැන්පත් කිරීමට මේ යුවළ ගමන් ගනිමින් සිටි මෝටර් සයිකලය තුඩැල්ල රුක්මණී දේවි පිළිරුව ආසන්නයේ හරස් කළ කොල්ලකරුවකු මුදල් පැහැර ගැනීමට උත්සාහ දැරීමේදී මෝටර් සයිකලය පදවාගෙන ආ ව්‍යාපාරිකයා කොල්ලකරු සමඟ පොර බදා ඇති අතර කොල්ලකරු ඔහුට වෙඩි තබා පලාගොස් ඇත. නමුත් ව්‍යාපාරිකයාගේ බිරිය අත තිබූ මුදල් පැහැර ගැනීමට කොල්ලකරු සමත් වී නැත.මෙසේ කොල්ලකරුගේ වෙඩි පහර වැදී මිය ගිය දෙහියාගත ප්‍රදේශයේ සිසිල් බීම ඒජන්සියක හිමිකරුවකු වන අයිලෙක්ස් පෙරේරා මහතා ය. මිය යනවිට 72 වැනි වියේ පසුවූ ඔහු දෙදරු පියෙකි.මෙසේ මරා දමනු ලැබූ ව්‍යාපාරිකයාගේ බිරිය එලිසබෙත් පෙරේරා මහත්මිය මේ සිද්ධිය පිළිබඳව අපට මෙසේ විස්තර කළා ය.තුඩැල්ල රුක්මනී දේවි පිළිරුවට ආසන්නයේදී එක පාරට පිටිපසින් වේගයෙන් පැමිණි යතුරු පැදියක් අපේ යතුරු පැදියට හරස් කළා‍. පිස්තෝලයක් මගෙ මහත්තයාගේ නලලට තියල “දීපන් යකෝ සල්ලි කිව්වා. ඒත් සමඟම මා පිටිපස්සට “තල්ලු කරගෙන මහත්තය වමතින් ඔහුගේ පිස්තෝලයට පහර ගැසුවාට පිස්තෝලය බිම වැටුණේ නැහැ. ඒ ගමන මහත්තය මංකොල්ලකරු සමඟ පොර බැදුවා. මුදල් තිබුණේ මගෙ අත් බෑගයේයි. මං මර හඬ දී කෑ ගැසුවා.මැරුම් නොකා දීපන් සල්ලි කියූ මංකොල්ලකරු වෙඩිල්ලක් පත්තු කළා. ඉන් නොනැවතුණු ඔහු වෙඩි උණ්ඩ 5 ක් පිට කළා. එක වෙඩි උණ්ඩයක් යතුරු පැදියේ රෝදයට වැදී තිබූ අතර මගේ ළතෝනිය උත්සන්න වූ නිසා ඝාතකයා පලා ගියා‍. මහත්තයාගේ අතපය වලට වෙඩි වැදී ඇතැයි සිතූ මා මහත්තය ළඟට යන කොට මගෙ මහත්තයාගේ රුධිරය පාරේ ගලා යනවා දුටුවා. මා හඬා වැලපුණා.කරුණාවන්ත මහත්තයෙක් වාහනයක් නවත්තලා මහත්තයා සමඟ මට රාගම රෝහලට යන්න පිහිට වුණා.වයස අවු. 72 ක් වුණාට මගෙ මහත්තය හරි ශක්ති සම්පන්නයි. බෝතල් සහිත බීම බෝතල් පෙට්ටි 2 ක් ඔහු තනිවම උස්සනවා. එයා ලංකා නාවික හමුදාවේ වසර 12 ක් සේවය කළා. නාවික හමුදාවේ රගර් ක්‍රීඩ‍ා කණ්ඩායමේ නායකයා වූයේ ඔහුයි. තුඩැල්ල ක්‍රිස්තු රාජ විද්‍යාලයේ ආදි ශිෂ්‍යයෙකු වූ මගේ මහත්තයා ජාඇල ප්‍රදේශයේ නොදන්නා කෙනෙක් නැහැ.දරුවන්ට හොඳට ඉගැන්වූවා. අද පුතාලා දෙන්න ඉන්නෙ විවාහ වෙලා එංගලන්තයේ.කාටත් උදව් පදව් කරගෙන සිටි මගෙ මහත්තයට මෙහෙම වුණේ ඇයි ද යන්න ගැන මට හරි දුකයි.මගෙ රත්තරං මහත්තය මගෙ ආත්මය වගෙයි. එයාට මගෙනුත් මට එයාගෙනුත් තොර තවත් ලෝකයක් තිබුණේ නැහැ. ජීවිතයේ සැදෑ සමය අපි ගතකළේ හරිම සන්තෝෂයෙන්.අපි මුදල් හම්බ කළේ දහඩිය මහන්සියෙන්. ඇයි දෙයියනේ, එහෙම අයට මෙහෙම වුණේ.”අපි යහළුවෝ දෙන්නෙක් වගේ කල්ගත කළේ. සිද්ධිය වුණු 28 වෙනිදා ඔහු දහවල් 12.30 ට පමණ මගෙන් සදහටම සමු ගත්තා. මේ දුක මං කොහොම දරා ගන්නද? යනුවෙන් කඳුළු දෑසේ රඳවා ගෙන ඇය සුසුම් හෙලුවා ය.සිද්ධිය ඇසින් දුටුවෙක් මෙසේ පැවසුවා ය.‍උදේ 8.25 ට පමණ මා පාපැදියෙන් දඬුගම දෙසට යමින් සිටියදී ඉදිරියෙන් පේන තෙක් මානයේ මා මේ සිද්ධිය දුටුවා. මං හිතුවේ හදිසි අනතුරක් වෙලා කියලයි. මහත්තයෙක් ලේ විලක් මත වැටී දඟලමින් සිටියා. මා බයිසිකලය වේගය අඩු කොට උදව් කරන්න වගේ නැවතුණා.එවිට කළු පාට හෙල්මට් එකක් පැලඳ සිටියකු මට පිස්තෝලය මානා “මැරුම් නොකා යන්නය කීවා. මා යන්නට හැරෙත් ම වෙඩිල්ලක් පත්තු වුණා. ඒත් සමඟ හැරී බලද්දී යතුරු පැදියක නැඟුණු දෙදෙ‍ෙනකු ජාඇල දෙසට වේගයෙන් පලා යනු දුටුවා.‍ඇනී මාග්‍රට් මහත්මිය (48) මෙසේ පැවසුවා ය.මේ දෙන්න ජීවත්වුණේ හරිම විනෝදයෙන්. ජීවිතයේ කිසි අඩු පාඩුවක් නැති මේ දෙන්නා ඔවුන් අසරණ අයට දයාව අනුකම්පාව දැක්වූවා.මේ සිද්ධ වුණු විනාශය අසල් වැසියන් හැටියට අපට දරාගන්න අමාරුයි.මේ සම්බන්ධයෙන් ජාඇල පොලීසිය වැඩිදුර පරීක්ෂණ පවත්වයි.සටහන හා ඡායාරූප -ලෙස්ලි පෙරේරාඡායාරූප සහාය -නිලන්ත ස්ටුඩියෝ ජාඇලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=af1408036</link>
    <topic>පුංචි ජනිඳුට මරුවා ගෙනා යකඩ ටීපෝව</topic>
    <author>සුභද්‍රා දේශප්‍රිය</author>
    <content>ජනිඳුගේ ගෙයි තිබූ ටීපෝව අම්මාට හොරෙන් එළියට රැගෙන එන්නට පැවැරුණේ මල්ලිට සහ නංගිටය. අම්මාට හොරෙන් කරන සෑම වැඩකටම ජනිඳුට ඔවුන්ගෙන් සහය ලැබුණි. නංගිත් මල්ලිත් නිවසේ තිබූ ටීපෝව එළියට රැගෙන ආවෝය. එවර ජනිඳු නැඟුණේ අඩි තුනක් පමණ වන යකඩ ටීපෝව මතටය. දැන් අයියා රජ්ජුරු‍වෝ වගේය. බිම සිටින නංගිත් මල්ලිත් එයට නැඟ ගැනීමට නොහැකිව පුංචි දබරයකි.ඔවුන්ගේ රණ්ඩු බේරන්නේ ජනිඳුය. ඔවුන් ගතු කියන්නේත් අයියාටය. මල්ලීගෙන් නංගිට පහරක් ගැසූ සැණින් ජනිඳු අයියාට ගතු කීවේ තමා බේරා ගන්නා ලෙසය. ඇය අයියාට ආයාචනයක් කර මේසය මත සිටි ජනිඳු දෙස බලනු දුටු ජනිඳුට දුක සිතිණි.නංගිගේ පුංචි දෑසින් වැටෙන කඳුළු දැක ජනිඳු ටීපෝවෙන් බිමට එකවර බිමට පැන්නේය. ඒ පුංචි දබරය දුර දිග ගොස් දෙන්නාගේම ඇස් රතු වේ යැයි ජනිඳු සිතූ නිසාය. නමුත් ජනිඳු පැන්නත් එය පැනීමක් නොව වැටීමක් බඳු විය.ජනිඳු අයියා කලබලයෙන් බිමට පැන තමන්ගේ පුංචි රණ්ඩුව බේරන තුරු බලා සිටි නංගිත් මල්ලිත් බිම ඇද වැටී නිහඬව සිටින අයියාට කුමක් සිදුවුණේ දැයි නොදැන සිටියේය. ජනිඳුගේ අම්මා එන විට ටීපෝවත් පෙරළී ඔහු බිම ඇද වැටුණු තැන හුස්ම ගැනීමට අපහසුවෙන් සිටිනු දුටුවාය.ඇය වහා ගෙතුළට ගොස් ‍ජනිඳුගේ ඉදිමී ඇති උදරයට බෙහෙත් ගල්වද්දී පුතු ඉතාමත් අපහසුවෙන් සිටින බව ඇයට වැටහිණි. ඇය වහා අසල්වැසියන්ගේ ආධාර ඇතිව හොරණ රෝහලට ඇතුළත් කිරීමෙන් අනතුරුව එහිදී ශල්‍යකර්මයකට ලක්කර දින තුනක් දැඩි සත්කාර ඒකකයේ ප්‍රතිකාර ලබා පසුගිය 27 වැනි දින මෙලොව අතහැර ගියේය.ගේ පුරා දුව පැන ඇවිද සෙල්ලම් කරමින් විටෙක මහාහඬින් හිනාවෙන විටක හඬන නිවස සුන්දරත්වයෙන් පිරී ඉතිරී ගොස්ය.දරුවන්ගෙන් පිරුණු නිවස පාලුව කාන්සිය දුර ඈතකය. හයක් හතරක් නොදන්නා දරුවන් සෙල්ලමට වැටුණු විට අනතුරක් පිළිබඳව ඔවුන්ට වැටහෙන්නේ නැත.ජනිඳු දිමිත්‍ර (08) පුතුට ද කොතැනක හෝ තිබූ පුංචි වැරැද්දකින් හෙට ලෝකය අහිමි වී ගියේය. ඔහු හොරණ දොන් පේද්‍රික් මහා විද්‍යාලයේ තුන වසර පන්තියට ඇතුළත් වූයේ 2014 වසරේදීය. ජනිඳුගේ පියා සම්පත් ගුණවර්ධන ඔහු පිළියන්දල බෝකුන්දර ප්‍රදේශයේ පෞද්ගලික ආයතනයක යන්ත්‍ර ක්‍රියාකරවන්නෙකි. මව නිකේශලා තෙන්නකෝන්ය. ජනිඳුට දිමිත්‍රි නැඟනියත් අවුරුදු 2ක් වයස වූ කේෂව දිමිත්‍ර මල්ලිත් ද විය.“අපි මුලින්ම හිටියේ බණ්ඩාරගම මහබෙල්ලන. පුතා ගියේ මහබෙල්ලන කනිෂ්ඨ විද්‍යාලයට. එයා දෙක වසරට පස්සෙ හොරණ ‍දොන් පේද්‍රික් විද්‍යාලයට දැම්මා. පුතා ඉගෙනගන්න ආසයි. පුතා පාසල් දරුවෝ ප්‍රවාහනය කරන බස් රථයක ගියත් පුතාට හොරණ යන්න දුර වැඩි නිසා අපි පුතාට පාසල් යන්න පහසු වෙන්න හොරණ කිට්ටුව ගෙදරක කුලියට ගියා. දරුවෝ ගැන අපි හුඟාක් සැලකිලිමත්. ඒත් එයාට වුණ දේ ගැන මට හිතාගන්නත් බැහැ.දුව මේ අවුරුද්දෙ ගල්ඒදණ්ඩ ෂැලෝමි පෙර පාසලට ඇතුළත් කළා. පුතා උදේට වැලිකල ගෙදර ඉඳල පල්ලිය ළඟට මීටර් 800ක් විතර දුර පයින් ඇවිත් පාණදුර හොරණ පාරෙ මහබෙල්ලන ඉඳල එන වෑන් එකේ ඉස්කෝලෙ ගියා. හවසට එන්නෙත් ඒ විදියටයි. එයා අනේ කාටවත් කරදරයක් නෑ. හරිම අහිංසකයි. නංගියි මල්ලියි බලා ගන්නෙත් තාත්ත කෙනෙක් වගෙයි.ජනිඳුගේ මව නංගී සහ මල්ලී සමඟ“... එදා 24 හවස මමත් දරුවො තුන් දෙනා එක්ක මිදුලෙ හිටිය. මහත්තය එන්න ළඟ හින්ද තේ හදන්න මං කුස්සියට ගියා. මේගොල්ල නට නට හිටිය.ගෙයි තිබුණු යකඩ ටීපෝව උස්සන් ආවෙත් තුන්දෙනා එකතු වෙලයි. මට ඇහුන දඩස් ගාල සද්දයක්. ඇවිත් බලන කොට පුතා වැටිල.දුව කිව්ව බැකෝ එකක් වගේ දඟර ගගහ මේසෙ අයියගෙ ඇඟ උඩට පෙරලුණා. අයිය මගෙන් වතුර ඉල්ලුව කියල. හුස්ම ගන්න බෑ කියල පුතා කිව්ව. එයාට අමාරු ව‍ෙග් පේන හින්ද මං ඉස්පිරිතාලෙට අරන් ගියා. අනේ හොරණ ඉස්පිරිතාලෙ දවස් දෙකක් දැඩි සත්කාර ඒකකයෙ හිටිය. ඔපරේෂන් දෙකක් කළා. 24 මේ සිද්ධිය වුණේ. 26 පුතා අපිව දාල ගියා.පිටින් කිසිම සීරීමක්වත් තිබුණෙ නෑ දරුවගෙ ඇ‍ඟේ. අක්මාව තැලිල ලේ නතර කරන්න බෑ කියල තමයි ඉස්පිරිතාලෙන් කිව්වෙ. හා පැටියෙක් වගේ අහිංසකයි දෙයියනේ මගෙ දරුව. ගෙදරට ආව හැමෝම කිව්වෙ කවදාවත් මඟදි කාගෙවත් වාහනේකට ගොඩවෙන්නෙ නැතිලු කතාකළාට.ඔහේ තනියම එනව. මට සේරම වැඩට උදව් ‍කරනව. ඇඳ හදන්න කිව්වොත් එක රැල්ලක්වත් නැති වෙන්න හදල දෙනව. ඒ තරම් ගුණයහපත් දරුපැටිය තමයි මට නැතිවුණේ. ඒක අපේ නොලැබීම වෙන්න ඇති. එක අතකට අම්මල කාටත් මේව හොඳ පාඩම්. ළමයි සෙල්ලම් කරන කොට බැලුව නම් මේ දේ වෙන්නෙ නෑනෙ. මට තාමත් පේනව මේ ඉන්නව වගේ මං ළඟ...”ඒ අම්මාට දරු දුක වාවාගැනීම අසීරු බව අපි දනිමු. හැමදාම සෙනසුරාදා දිනට බණ්ඩාරගම පන්තියට එන ජනිඳු ගම්මන්පිල මැදගම ආච්චි අම්මාගේ නිවසට යන්නේ ඇගේ ආදරය සෙනෙහස නොඅඩුව ලැබෙන බැවිනි. ජනිඳුගේ අවසන් ගමනත් ආච්චි අම්මාගේ නිවසින් සිදු කළේ ඒ නිසාවෙනි.නිකේශලාගේ මහගෙදරට පිරුණු පාසල් මිතුරු මිතුරියන් මරණය ගැන ලොකු දැනුමක් නැති වුණත් ඔහුට සමුදුන්නේ නැවතත් පන්තියට ඔහු නොඑන බව අවබෝධ කරගෙනය. අදින් මතු හොරණ දොන් පේද්‍රිස් මහා විදුහලේ තුන වසර පන්තියේ එක පුටුවක් හිස් වී තිබෙන්නේ ජනිඳු වෙනුවෙන් කඳුළු හෙළමිනි.පුංචි අත්වැරැද්දකින් හෙට ලෝකයට අහිමි වී ගිය ජනිඳු පරිසර පාඩම සඳහා පන්තියේ දී ලියූ අවසන් වාක්‍ය හතර වූයේ පාසලේ දී ගෙදරදී සිදුවන අනතුරු පිළිබඳවය. ඔහු එහි ලියා තිබුණේ ක්‍රීඩා පිටියේ දී ලිස්සා වැටීම පිළිබඳවය. දෛවය ඔහුට සරදම් කර තිබුණේ එලෙසින්ය.සුභද්‍රා දේශප්‍රියඡායාරූප පසුබිම් කතාව විනිතා මානෙල් ගමගේහල්තොට සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=af1408037</link>
    <topic>දිනිඳු ‍පුතේ.. ඔයා කෝ..?</topic>
    <author>කීර්ති මෙන්ඩිස්</author>
    <content>දිනිඳු පුතු සොයා දෙන ලෙස ඉල්ලමින් මීගලෑව ගම පුරා අලවා ඇති මෙම පත්‍රිකාවට කිසිදු ප්‍රතිචාරයක් නොලැබී අදට දින හයකි. මේ නිසා මුළු මීගලෑවම කම්පාවට පත්ව තිබේ. එමෙන්ම මුළු රටම දිනිඳු පුතුගේ අතුරුදන්වීම ගැන කැලඹීමටත් කුතුහලයටත් පත්ව ඇත්තේය. එහෙත් දරුවා සොයාගැනීමේ උත්සාහය මේ වනතුරුත් අත් නොහැර තිබේ. පේනකරුවන් දෛවඥයන් මීගලෑව පුරා සැරිසරමින් පේන බලමින් සාස්තර කියමින් අඳුන් යවමින් දරුවා සිටිනා තැනක් දැන ගැනීමට ගන්නා උත්සාහ බොහොමයකි.දිනිඳු පුතා ‍ෙසායන්න පත්කර ඇති පොලිස් කණ්ඩායම් ගණන පහකි. සහකාර පොලිස් අධිකාරිවරයකුගේ යටතේ ක්‍රියාත්මක වන මේ කණ්ඩායම් තමන්ට ලැබෙන සෑම හෝඩුවාවක් පසුපස යමින් දිනිඳු පුතා සිටිනා තැනක් සොයාගැනීමේ දැඩි ප්‍රයත්නයක යෙදී සිටී. ඒත් මේ වනතුරුත් මේ කිසිවකුටත් දිනිඳු පුතු සොයාගැනීමට නොහැකි වී තිබීම කාටත් ගෙන දෙන්නේ දැවැන්ත ප්‍රශ්නයකි.“අනේ දරුවට කරදරයක් වෙන්න එපා. කාගේ වුණත් පුංචි දරුවෙක් නේ...” මුළු රටම කියන්නේ එවැනි කතාවකි. “අනේ අපොයි” කියමින් ගම්වාසීහු හඬා වැලපෙති.“මට මගේ දරුවා ගෙනත් දෙන්න... කියන ඕනෑම දෙයක් දෙන්නම්.. අපිට අපේ පුතා විතරයි ඕනේ.. අපි ඇස් දෙක වගේ බලාගත්ත දරුවා අපිට ගෙනල්ල දෙන්න.. එයාට කිසිම කරදරයක් කරන්න එපා..”ඒ විලාපය ගමේ කාටත් දරාගත හැක්කක් නොවේ. දරු සෙනෙහස අහිමිව ලතෝනි නඟන දිනිඳුගේ මව සනසන්නට කිසිවකුටවත් හැකියාවක් නැති සෙයකි.“අත් දෙක එකතු කර වඳින්නම් මට මගේ දරුවා ගෙනත් දෙන්න.. දරුවා හාමතේ ඇති. එයා හරි බයයි. බය වෙලා හඬනවා ඇති. ඉඩකඩම් විකුණලා හරි ඉල්ලන ඕන ගාණක් දෙන්නම්. අනේ මගේ දරුවා මට දෙන්න..”මීගලෑව කටුගම්පොළ ගම්මානය දෙවනත් කරමින් සිය පුතු ඉල්ලා හඬන ඇය ශිරෝමි සුදේශිකාය. ඇගේ සැමියා මහින්ද කුමාර ප්‍රදේශයේ වී මෝල් හිමිකරුවෙකි. මේ යුවළට දරුවන් දෙ‍ෙදනෙකි. ලොකු දියණිය යශෝධරා නිල්මිණි හතරවැනි ශ්‍රේණියේ ඉගෙනුම ලබයි. බාලයා මෙන්ම පවුලේ සුරතලා ද වන්නේ දිනිඳුය.ඒ ඉකුත් සඳුදාය. වේලාව රාත්‍රි හතයි හතළිස්පහට පමණ ඇත. වී මෝලේ කටයුතු නිමා කළ මහින්ද රූපවාහිනිය නරඹමින් සිටියේය. බිරිය ශිරෝමි කුස්සියට වී රාත්‍රි ආහාරය පිළියෙල කරන්නට වූවාය. පුංචි දිනිඳු මහින්දගේ ඇකයේය. අක්කා යශෝධරා කාමරයට වී පොත් පාඩම් කරමින් සිටින්නීය.නිවෙස ඉදිරියෙන් ඇසුණේ මෝටර් සයිකලයක් නතර කෙරෙන ශබ්දයකි. ගමේ කවුරුන් හෝ තමා හමුවීමට එන්නට ඇතැයි සිතූ මහින්ද ඉදිරිපස දොර විවර කළේ පැමිණි අයට කතාකරන්නටය. ඒ සමඟ බිරිය උදේශිකා ද කුස්සියේ සිට සාලයට පැමිණියාය.“කෝ කවුරුත් නැහැනේ”දොර විවර කර වටපිට බැලූ මහින්දට කිසිවකුගේ රුවක් හෝ කිසිවකු පැමිණෙන වගක් පෙනුණේ නැත. වටපිට බැලූ මහින්ද ඉදිරිපස දොර වසා දමන්නට සූදානම් වූවා පමණි. ඔහු ද තල්ලු කරගෙන ගෙදරට ඇතුළු වූයේ හැඩිදැඩි සිවුදෙනකි. ඔවුන් අත පිහි කිණිසි තිබිණි. රෙදිපටිවලින් මුහුණු බැඳ කළු පැහැති ෆුල් ෆේස් හෙල්මට් පැලඳ සිටීම නිසා ඔවුන් කවුදැයි හඳුනාගැනීමට මහින්දටත් සුදේශිකාටත් නොහැකි විය.“මේ මොකද..”බියට පත් සුදේශිකා මහින්ද ළඟට යත්ම පැමිණි එකෙකු සුදේශිකා බිත්තියට හේත්තු කර අත තිබූ පිහියෙන් ඇයට පහරක් එල්ල කරන්නට විය. ඒ පහර ඇගේ පාදයට වැදිණි. එය බලා සිටිය නොහැකි වූ තැන මහින්ද ඇය ළඟට යන්නට උත්සුක වෙද්දී තවකෙකු මහින්දගේ බෙල්ලට ද පිහියෙන් ඇන්නේ දෙවරක් නොසිතමිනි. වන්නට යන්නේ කුමක්දැයි මහින්දටත් බිරියටත් එතරම් අවබෝධයක් නොතිබිණි. මහින්දගේ ගෙල ප්‍රදේශයෙන් ද ශිරෝමිගේ පාදයෙන් ද ලේ ගලන්නට විය.කෙසේ හෝ ට්‍රේල් වර්ගයේ යතුරු පැදි දෙකකින් පැමිණි ඔවුන්ගේ ඉලක්කය වූයේ පුංචි දිනිඳුය. ඔවුහු පුංචි පුතා රැගෙන පලා ගියේ පවනට බඳු වේගයකිනි.“මමයි රුවන් පුතයි තව දෙතුන් දෙනකුයි කඩය ළඟ හිටියේ. වැව් කණ්ඩිය දිගේ වේගයෙන් ආව බයික් දෙකක් වේගයෙන් වංගුව අරන් ඉස්සරහට ගියා. එක බයික් එකක පුංචි ළමයෙක් අඬ අඬා හිටියා. ළමයි ඔහොම තියාගෙන යන්න එපා කියලා රුවන් පුතා කෑගැහැව්වා.” සිද්ධිය ඇසින් දුටු කටුගම්පළ ගම්මානයේ පදිංචිකරුවෙක් කීවේය.ඒ සමඟම ‍මෝටර් සයිකලයකින් පැමිණි මහින්ද ද පුතු සොයමින් කෑගසන්නට විය. පසුව තවත් දෙතුන් දෙනකු සමඟ මහින්ද මීගලෑව පොලිසියට ගියේ දරුවා සොයාගත නොහැකි වූ නිසාය.මීගලෑව පොලිසිය දැනුම්වත් වීමත් සමඟ පරීක්ෂණ ආරම්භ කෙරිණි. තුවාල ලත් මහින්දටත් බිරියටත් ප්‍රතිකාර ලබාදීමට ද කටයුතු කෙරිණි. අවසානයේ සිද්ධිය වූ නිවෙසට පැමිණ පරීක්ෂණ ආරම්භ කළ ද ඔවුන්ට සොයා ගත හැකි වූයේ පැහැරගත්තවුන් දමා ගිය උල්පිහිය පමණි.කෙසේ වෙතත් එදින රාත්‍රිය වනතුරුම පොලිසියට කිසිදු හෝඩුවාවන් සොයාගත නොහැකි විණ. ඇසින් දුටු පිරිස ගෙන් ද පොලිසිය ප්‍රශ්න කරන්නට විය. එහෙත් කිසිදු ‍ෙතාරතුරක් ඔවුන් සතු නොවීය. කන්මෝරුව මුදියන්නෑගම වැව හරහා ඇහැටුවාවට පැන යෑමට ඔවුනට ඉඩ ඇති බැවින් මීගලෑව පොලිසිය වහා ඒ අවට පොලිසිවලට මාර්ග බාධක දමමින් ඔවුන් අල්ලා ගැනීමට උත්සුක විය.ඉන් අනතුරුව පියාගේ මෙන්ම සුදේශිකාගෙන් ද පොලිසිය ප්‍රශ්න කරන්නට විය. ඒ දරුවා පැහැර ගැනීමට ලක්වූයේ මන්දැයි සොයාගැනීම සඳහාය. එහෙත් ඒ කිසිවකටත් සාර්ථක පිළිතුරක් නොලැබිණ. දරුවා පැහැර ගැනීම ගැන නිශ්චිත තොරතුරක් මේ දෙන්නා සතුව නොතිබිණි. මුළු මීගලෑව කටුගම්පළ ප්‍රදේශයම මේ නිසා නොසන්සුන්වී තිබිණි.“අයියෝ මගේ රත්තරං.. පැටියා.. කියමින් මහින්දත් සුදේශිකාත් විලාප දෙද්දී මුළු ගමම ඔවුන්ගේ උදව්වට ආවේ දරුවාට කිසිදු විපතක් ‍නොවේවා යන්න ප්‍රාර්ථනා කරමිනි.“අනේ මගේ දරු පැටියව දෙන්න.. ඉල්ලන ඕනැම ‍ගාණක් දෙන්නම්.. දරුවා පොලිසියකට හරි දෙන්න මම ආයේ කවදාවත් ව්‍යාපාර කරන්නේ නැහැ. දරුවා දෙනව නම් මේ සේරම විකුණලා ඕනම ගාණක් ගෙවනවා.. මගේ අහිංසක දරු පැටියා තවම කෑම කාලත් නැතිව අපිව හොයනවා ඇති.එයාට අපිව ඕන.. අම්මගේ කිරි ඕනේ. ඒ නිසා එයාට කිරි ටිකක් දෙන්න. එයා කිරි බොන්න ආසයි. ඉල්ලන ඕනම ගාණක් මම දෙනවා.. පොලිසියට කියන්නෙත් නැහැ. මම පොලිසියට හොරෙන් සල්ලි දෙන්නම්. මට ඕනේ දරුවා විතරයි. මම වැඳලා ඉල්ලන්නේ මගේ දරුවා විතරයි. මම බොරු කරන්නේ නැහැ. සල්ලි දෙනවා දෙනවමයි. එහෙම නැත්නම් මාව මරලා දාන්න”මහින්දගේ මේ විලාපය කිසිවකුටත් අසා සිටිය නොහැක. හැම දෙනාගේම දෙනෙතේ ඇත්තේ කඳුළු පමණි.“අනේ දරුවට මොකක්වත් වෙන්න එපා” ඒ හැම දෙනාගේම ප්‍රාර්ථනයයි. දරුවා සොයා පොලිසිය මුළු රටම පීරද්දී දරුවාට කිසිදු කරදරයක් නොවේවා යන්න කියමින් ගම්වාසීන් පවත්වන බෝධි පූජා මේ වනතුරුත් නිමාවී නොමැති සෙයකි.දරු සෙනෙහස හමුවේ කාගේත් සිත් වෙඬරු පිඬක් සේ උණුවී මුළු ගමම එකා මෙන් දරුවා සොයති.ඇත්තටම දරුවා පැහැරගෙන ගියේ කප්පම් ගන්නටද? මෙය දරුවාගේ පියා හමුවේ ඇති ප්‍රශ්නයකි. ඒ මන්ද මහින්ද තම ජංගම දුරකථන දෙකම ළඟ තබාගෙන විලාප දෙන්නේ ඒ බව කියමිනි. කොයි මොහොතක හෝ පැහැරගත්තවුන්ගෙන් තමාට දුරකථන ඇමතුමක් එනු ඇතැයි ඔහු විශ්වාස කරයි. ඒත් ඒ විශ්වාසය තවමත් ඵලගැන්වී නැති සෙයකි.“දරුවා පැහැරගත්ත පිරිස හිතන්න නැතිව ඇති මෙහෙම දෙයක්. මේ වගේ රටම කැලඹෙයි කියල. මුළු රටම දරුවට මොකක්ද වුණේ කියලා බලාගෙන ඉන්නේ.. ඒ නිසා දරුවා පැහැරගත් අය සමහර විට බයේ ඇති ආයෙත් දරුවා ගෙනත් දෙන්න.. ඒ අය හඳුනාගනීවි කියලා..”ජ්‍යෙෂ්ඨ පොලිස් නිලධාරියෙක් එසේ පැවසීය. ඒ අතර මහින්දගේ ජංගම දුරකථනයට පැමිණි ඇමතුම් පිළිබඳ විශ්ලේෂණයක් ද පොලිසිය මඟින් සිදුකරමින් සිටී.කෙසේ වෙතත් දරුවා අතුරුදන්ව හෙටට සතියකි. මහින්දත් සුදේශිකාත් නිරාහාරව දරුවා ගැන සිතමින් ළතවෙද්දී ලැව් ගින්නක් සේ ගම පුරා පැතිරී ගිය ආරංචියකින් මුළු කටුගම්පළම කැලඹිණි.“පල්ලෙහා ළිඳ ළඟ ලේ පැල්ලම් වගයක් තියෙනවා” පැතිර ගිය ආරංචිය ඇසූ කාගේත් මුවින් පිට වූයේ “අනේ අපොයි” එහෙම දෙයක් නම් වෙන්න එපා යන සිතිවිල්ල පමණකි. සිද්ධිය දැනගත් පොලිසියත් ඒ අවට ගම්වැසියනුත් වල් බිහිවූ ළිඳ අවට සෝදිසි කළ අතර ගමේ පිරිස වහා ළිඳට බැස්සේ දරුවා ළිඳට වත් දමා ඇත්දැයි යන සැකයෙනි.“අනේ එහෙම දෙයක් වෙන්න නම් එපා” ළිඳට බැසගත් තරුණයන්ගේ ද ප්‍රාර්ථනාව එය විය. මුළු ළිඳම සෝදිසි කළ ද දරුවා එහි නොවීය. කාගේත් සිතට දැනුණේ සැනසීමකි. හද ගැස්ම නතරව තිබි බොහෝ දෙනෙක් උස් හඬින් හුස්ම ගත්තේ දරුවා ළි‍ඳේ නොවූ හෙයිනි. මහින්දටත් සුදේශිකාගේත් දැවුණුු සිත්වලට ලැබුණේ සහනයකි.“අනේ මගේ දරුවා හාමතේ ඇති. එයා හොඳටම බයවෙලා ඇති. එයාට අපි නැතුව ඉන්න බැහැ. එයා හොඳටම අඬනවා ඇති. එයාට කිරි ටිකක් දෙන්න... අනේ එයා අපිව හොයනවා ඇති. කෝ අම්මා කියලා අහනවා ඇති.. සුදේශිකාගේ විලාපය තවමත් නතර වී නැති සැටියෙකි. තම ඇකයේ හිඳිමින් කිරි බිව් පුංචි දිනිඳු කෝ. අනේ පුතේ ඔයා අරන් ගියේ ඇයි? ඇය අසන එකම ප්‍රශ්නය එයයි.කාටත් ඇත්තේ එම ප්‍රශ්නයයි. දරුවා සොයා ගැනීම ඔවුන්ගේ බලාපොරොත්තුවයි. මීගලෑව පොලිස් වසම තුළම අලවා ඇති පෝස්ටර් හා පත්‍රිකාවලින් ඉල්ලන්නේ ද එයයි.“දිනිඳු පුතා ලබා දෙන්න. ඉල්ලීමකට එකඟයි’දරුවා පිළිබඳ තොරතුරක් ලබා දෙන ලෙස කියමින් උසස් පොලිස් නිලධාරීන්ගේ ජංගම දුරකථන අංක මාධ්‍ය මඟින් හෙළි කළ ද ඒවාට ද සාර්ථක තොරතුරක් ලැබී නොතිබිණි. දරුවා සොයාගැනීමට පේන බලන්නැයි කියමින් සමහරු ඇමතුම් දී තිබිණි. ඒත් ඒ කිසිවක් මේ වනතුරුත් සාර්ථක වී නැත.අම්මාටත් තාත්තාටත් වඩා මල්ලී නැති දුක දැනී හඬන අක්කා තවමත් අම්මාගේ තුරුලට වී ඉකිගසයි. අය හඬමින් පවසන්නේ මෙවැන්නකි.“මම පාඩම් කරමින් හිටියේ. සාලය පැත්තෙන් සද්දයක් ආවා. මම සාලයට ඇවිත් බලනකොට අප්පච්චිගේ බෙල්ලෙන් ලේ ගලමින් තිබුණා. කවුදෝ කට්ටියක් මල්ලිව ඇදගෙන ගියා. එයාලා එළියට ගිහින් දොර වැහුවා. ඒ එක්කම අප්පච්චි දොර අරිනකොටම මම දැක්කා ඒ අය මල්ලි උස්සාගෙන යනවා. මල්ලි හයියෙන් හැඬුවා. මගේ මල්ලි කළුවරට හරිම බයයි. අනේ එයාව කොහොම හරි ගෙනල්ලා දෙන්න. එයා කළුවරට හරි බයයි. මට මල්ලි නැතිව ඉන්න බැහැ. එයා නැතිව මුළු ගෙදරම පාළුයි.’ඇය ඉකිගසමින් එසේ කියන්නීය. බොහෝ වැඩිහිටියන් ඇය සනසන්නට උත්සාහ කරන අයුරු දක්නට තිබිණි.“අනේ පුතේ.. මේ බිස්කට් එක කන්න...” ඔවුහු ඇගෙන් ඉල්ලති.“මට එපා.. මට මල්ලියි ඕනේ...”“අපේ අප්පච්චි කියනවා ඉල්ලන ඕනම ගාණක් දෙන්නම් කියලා. අනේ අපේ මල්ලියා ගෙනත් දෙන්න. මගේ මල්ලියාට කරදරයක් කරන්න එපා”පැහැරගත් දිනිඳු ගැන පත්‍රය මුද්‍රණයට යන මොහොත වනතුරුම කිසිදු තොරතුරක් නොමැතිවීම විමතියට කරුණකි. මෙතරම් දක්ෂ පොලිස් නිලධාරීන් සිටින රටක දරුවා ඇතුරුදන්ව දින ගණනක් ද ගතවී ඇතත් දරුවා ගැන කිසිදු හෝඩුවාවක් සොයාගත නොහැකිවීම ගම්වාසීන්ට මහත් කුතුහලයකි.මුහුණු ආවරණය කරගත් පුද්ගලයන් හතරදෙනාගෙන් එක් අයෙකුගේ වත් තොරතුරක් ලබාගන්න නොහැකිවීම පොලිස් විමර්ශනවල ද පෙන්වන්නේ කිසියම් පසුබෑමකි. ඒ මන්ද දිනෙන් දින පමාවන විමර්ශනයේ ප්‍රතිඵලය දරුවාට කිසියම් හානියක් සිදුවීමට ඉඩ ඇති බවට කා තුළත් සැකයක් ඇතිවී තිබීමය.වයඹ දිසා බාර ජ්‍යෙෂ්ඨ නියෝජ්‍ය පොලිස්පති ජගත් අබේසිරිවර්ධන මහතාගේ අධීක්ෂණය මත පොලිස් අධිකාරි චන්දන අලහකෝන්, සහකාර ‍පොලිස් අධිකාරි සමන් දිසානායක, මීගලෑව පොලිස් ස්ථානාධිපති ඇතුළු කණ්ඩායම් පහක් දරුවා සොයා විමර්ශනය කළ ද මේ වනතුරු දරුවා ගැන කිසිදු හෝඩුවාවක් ලැබී නැත. +ඒ නිසා දරුවා සොයා ගැනීමේ විමර්ශන රහස් පොලිසිය වෙත බාරදීමට පොලිස්පතිවරයා කටයුතු කර තිබේ. රහස් පොලිස් කණ්ඩායමක් ද මේ වන විට මීගලෑව හා ඒ අවට පීරති. දරුවා පැහැරගෙන යන්නට ඇත්තේ කප්පම් ගැනීමේ අරමුණෙන් ද? නැතහොත් පළිගැනීමකට ද? එසේත් නැත්නම් වෙනත් කටයුත්තක් අරබයාද? යන්න තවමත් හෙළිවී නැත.කෙසේ වෙතත් දරුවා පැහ‍රගෙන ගියේ කප්පම් ගැනීමට ද යන්න තවමත් ස්ථිරව කිව නොහැකි බව පොලිසිය කියයි. ව්‍යපාරික ප්‍රශ්නයක් මීට මුල් විණි දැයි යන්න පොලිසියේ සැකයයි.කෙසේ වෙතත් සිකුරාදා වෙන විට තත්ත්වය වෙනස් අතට හැරී තිබේ. මහින්දට හා ශිරෝමිට අවශ්‍යව ඇත්තේ දරුවා කෙසේ හෝ සොයාගැනීමය. ඒ නිසා ඔවුහු පොලිසිය මීට සම්බන්ධ වනවාට එතරම් කැමැත්තක් නොදක්වති.කිසිවකුගේ උපදෙස් මත දිනිඳුගේ නිවෙසට ඇතුළුවන ගේට්ටුව පවා වසා දමා තිබේ. දිනිඳුගේ මවුපියෝ හා ළඟම ඥාතීහු පමණක් නිවසේ ඉතිරිව සිටිති. ප්‍රදේශවාසීන් ද නිවසට යන්නේ ඉඳහිටය. යසෝදරා අක්කා ද බලාගත් අත බලාගත් ගමන්මය. ගමේ පන්සලේ ස්වාමීන් වහන්සේ ද නිවෙසට පැමිණ ආගමික වතාවත්වල යෙදෙති. ඒ පුංචි දිනිඳු නිරුපද්‍රිතව හමුවන්නට ආශිර්වාද කරමිනි. ඒ හැරෙන්නට ඔවුහු සමහර මාධ්‍යවේදීන් පවා ප්‍රතික්ෂේප කරති.මහින්දගේත් සුදේශිකාගේත් දෑස්වල ගලන්නට තරම් කඳුළු නැති සැටියෙකි. එදා පටන් ඔවුන්ගේ කුසට හරිහමන් කෑමක් වැටුණේ නැත. ළිප ගිනි දැල්වුණේ නැත. දෙමවුපියන්ගේ විලාපය ඇසූ මීගලෑව අවට බොහෝ දෙනෙක් පුංචි දිනිඳු බේරාගැනීමට හැකි නම් මුදලින් පවා ආධාර කරන්නට ඉදිරිපත්වී සිටිය ද දරුවා ගැන කිසිදු හෝඩුවාවක් නොවීම මේ ප්‍රශ්නය අතරමඟ නතරව ඇති සැටියෙකි.දැනට ලැබී ඇති නිල නොවන තොරතුරු අනුව දැනගන්නට ඇත්තේ දිනිඳු මුදාහැරීමට රුපියල් ලක්ෂ ගණනක කප්පමක් ඉල්ලා ඇති බවකි. දිනිඳුගේ පියාට ලැබුණු මෙම ඇමතුම ගැන දැනගන්නට ලැබූ පොලිසිය මේ බව මහින්දගෙන් විමසා තිබේ. එහෙත් මහින්ද ඒ සම්බන්ධව කිසිවක් කීම ප්‍රතික්ෂේප කර ඇති අතර පොලිසිය නිවෙසට පැමිණෙනවාට ද එතරම් කැමැත්තක් නොදක්වන බව කියයි.“කාගෙන්වත් මට පණිවුඩයක් ආවේ නැහැ. සල්ලි ඉල්ලා මට කවුරුවත් කතා කලේ නැහැ. ඒ හින්දා මොකද වෙන්නේ කියලා මම දන්නේ නැහැ. කවුරුවත් මගෙන් සල්ලි ඉල්ලුවේ නැත්නම් මගේ පුතා සල්ලිවලට අරන් ගියා කියලා හිතන්නේ කොහොමද?”අතුරුදන් වූ දිනිඳු ගේ පියා මහින්ද කුමාර පවසන්නේ එවැන්නකි. කෙසේ වෙතත් සිද්ධිය සම්බන්ධයෙන් රහස් පොලිසිය විධිමත් පරීක්ෂණයක් අරඹා තිබේ. අද හෙටම අතුරුදන් වූ දිනිඳු පුතා ගැන කිසියම් තොරතුරක් ලැබෙතැයි ඔවුන්ගේ විශ්වාසයයි.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=af1408038</link>
    <topic>හතර... හත වෙයි</topic>
    <author>කසුරි</author>
    <content>ගිය සතියේ මසිතෙහි දැක්වූ “හතර හිනාව” පිළිබඳව සම්පූර්ණ විශ්ලේෂණයකින් මහාචාර්ය සුනන්ද මහේන්ද්‍රයන් තවදුරටත් මා දැනුවත් කළේය. පළමුවෙන්ම එතුමා ඉදිරිපත් කළේ සංස්කෘතික ශ්ලෝකයකි. දෙවනුව එහි සිංහල තේරුමයි.එය හුදී ජන දැනුම හා වින්දනය උදෙසා මෙසේ මසිතෙහි සටහන් කරමි.අර්ථා සහස්ත්‍යුචිත දාන විහීත ලුද්ධං මෘත්‍යුර්හ සත්‍ය වනිපං රණරංග සීරුම් භූම්‍යො හසන්ති මම භූමි රිටි බ්‍රෑවා නම් දාරා හසන්ති තතයානු පලාෂ යන්තංදන් පින් නොකරන මසුරා දෙස බලා ධනය සිනාසෙයි. යුද්ධයට බියවී මුළුගැන්වෙන රජු දෙස බලා මරුවා සිනාසෙයි. මහා පොළොව මගේ යයි සිතමින් ඉඩම් කඩම් උදෙසා පොරකන්නවුන් දෙස බලා මහ පොළොව සිනාසෙයි. සොර සැමියකු නිසා ලත් දරුවා නියම ස්වාමියා සුරතල් කරන විට ඒ දෙස බලා ස්ත්‍රිය සිනාසෙයි.මේ සංස්කෘත විශ්ලේෂණය පැරැණි පඬිවරයකු විසින් අපූරු කවි හතරකින් ප්‍රකාශ කොට ඇත. ඒ දුර්ලභ කවි හතර හාපිටිගම් අධ්‍යාපන පීඨයේ හිටපු පීඨාධිපති චන්ද්‍රසිරි පතිරණ මහතා විසින් මසිතට එවා තිබිණි. ඒ මෙසේ ය.නොමින අනෙක ධන රැස්කර නොකා නොබී සුරැක පෙමින බිලිඳකු හට සතයක්වත් නොදෙන පවිටු ලොහොබින් දැක ඔහු සම්පත් සිනා සෙතේ තිර නැති මනුකයට මෙහෙම ලොහොබ ඇයි අනේ... අඟන දාව පරහිමි හට වැදුව සුතන සිය පිය හිමි අදර බසින නළවන සඳ මපුත කියමිනේ කරුණු ඔහොම නොවෙයි මෙන්න මෙහෙම කියා ඒ වෙසඟන සිනාසෙතිය පිටුපස සිට හිමිට රහසිනේ පරසතු ගේ දොර ඉඩ කඩ කෙලෙස නමුත් හෝ තමාට අරගන්නට සිතා නිබඳ අවුල් කරමිනේ සිටින පවිටු ජනයන් දැක මගේ පසට යටවන තොපි ඇයි ද අවුල් කියා සිනාසෙතිය මෙදෙරණේ අදට තිබෙන වැඩ කටයුතු හෙට කරනෙමි සිතා නිබඳ දිනකට කල් යවමින් සිට අලස වඩමිනේ සිටින අලස ජනයන් දැක හෙට දින තිර ඇද්ද කියා සිනාසෙතිය මරුතෙම අනෙ හොඳයි කියමිනේ“හතර හිනාව” ගැන ඇති මේ දුර්ලභ “හතර කවි” මසිතට එවූ චන්ද්‍රසිරි පතිරණ මහතාට මසිතෙහි ආචාරය හිමි වෙයි.“හතර” ගැන තැබු සටහන කියැවූ ඇතැම් පාඨකයෝ හත ගැනත් සටහන් කරන්නැයි ඉල්ලා එවූහ. මසිතට “හත” රිංගුවේ ඒ අනුවය. අපේ බස මොන තරම් නම් සරුසාර දැයි රසවත්දැයි සිතෙන්නේ මෙවැනි යෙදුම් ගැන විමසිලිමත් වන විටය.හත පටන්ගන්නේ ඉරිදාවෙනි. ඒ හත් දවස ගැන ය. ඒත් සත් සතිය පටන් ගන්නේ අනිමිස ලෝචනයෙනි. හත්මුතු පරම්පරාව පටන්ගන්නේ අත්තා ගෙනි. අත්තා, මුත්තා, නත්තා, පනත්තා, කිත්තා, කිරිකිත්තා, කිරි කෑ මුත්තා ආදි වශයෙන් හත්මුතු පරම්පරාව ඈතට ඈතට විහිද යයි. නොගැළපෙන ඉලන්දාරියෙක් සමඟ පැන ගිය ළමිස්සියක් ඉන්පසු සලකන්නේ හත්මුතු පරම්පරාවේම දැලි ගාපු එකියක් හැටියටය.සමහරුන්ගෙන් බැරි වෙලාවට අත මාරුවක් ඉල්ලා ගන්නට ගිය විට ඔවුන් පවසන්නේ මේ දවස්වල මටත් හතේ හත වැදිලා කියලාය. ඒ කියන්නේ හොඳටෝම බංකොළොත් වෙලාය. මේ දවස්වල සමහර පළාත්වල ගොවීන්ට ද හතේ හත ය. ඒ නියං සාය හින්දා ය. ඉර හතක් පායලා වගේය. ඒ වුණාට සත් හිරු පායලා කියලා යෙදුමක් නම් නැත. හැබැයි හත්දින්නත් තරු නම් පායනවාය. තරු පිරුණ ආකාසයේ නගුලක් හැඩේට තිබෙන තරු ගොන්න ඒ නමින් හැඳින්වෙයි. බොහෝ දෙනා පවසන්නේ මේ තරු හත එකපාර දකින්නට අපහසු බවයි. හැම මොහොතකම එකක් නිවෙන බැවිනි. ඒ ගැන ඉතින් ඉවසීමෙන් බලාගෙන ඉඳලාම තීරණය කරන්ඩ ඕනෑය.“හත්වලාමයි... මේ අපේ ඩිංගිරි මාමනෙ” යනුවෙන් පවසන්නේ බලාපොරොත්තු නැති වෙලාවක එහෙම කෙනෙක් දුටු විට ය. එය පුදුමය හඟවන යෙදුමකි. “හත්වලාමයි... මේ අපේ මන්තිරිතුමානෙ” කියා පවසන්නේ ඡන්දෙ දිනුවාට පසු ගම රට නොයන මන්තිරි තුමන්ලා දුටු විටය. ‘හත්තිලව්වයි’ යන්න ද ඒ අසලින්ම ඇති යෙදුමක් වුවද එය බොහෝ විට යෙදෙන්නේ වැරදීමක් සිදුවූ විට ය. සමහරු ‘මළ හත්තිලව්වයි’ කියා ද යොදති. ‘හත්තිලව්වට ගහපු කලාබරේ’ යන්න ද ගමේ කඩමංඩියේ බජාර් එකේ කියමනකි.කලාබරේ ගැන සටහන් වෙන විටම මතක් වෙන්නේ හත්වාසිය. අපේ තාත්තලා හත්වාසි සෙල්ලම් කරන තැනට අපට කිට්ටු වෙන්නට දුන්නේ නැත. හත්වාසි සෙල්ලමේ වීරයා ආසියා ය. රජු ඉන්නේ ද බිසව ඉන්නේ ද ඊට පසුව ය. ඒ වුණාට තුන්සිය හතර සෙල්ලමේ වීරයා බූරුවා ය. බූරුවාට ඔක්කොම යට ය. ඒ හත්වාසි ගැහිල්ලේදී බූරුවා ඉන්නේ පිළිකන්නේ ය. ඉස්තෝප්පුවේ ඉන්නේ ආසියා ය. හේරා ය.ගුරුන්නාන්සේ මාමා හත් අඩිය කපන්නට දක්ෂයෙකි. එය පහතරට තොවිල් සම්ප්‍රදායේ එන යාතු කර්මයකි. හත් කට්ටුව කියා දෙවිවරු හත් දෙනෙක් ද සිටිති. කලස් තොයිලයකදී හත් අඩිය කපනු මම ද දැක ඇත්තෙමි. ඇතැම් අය දේවාලවලට ගොස් පළි ගසන්නේ තරහකාරයන්ගෙ හිස සත් කඩකට පැළෙන්නයි කියලාය. කේන්තිය ඒ තරමට තද ය. කාලි යක්ෂණිය එවැනි දරුණු ක්‍රියාවලට අනුබල දෙන්නේ යැයි විශ්වාසයක් පවතී.වෛරක්කාරයින්ට එරෙහිව මිරිස් අඹරන්නේ ද එහෙම අය ය. හැබැයි ඒ මිරිස් ඇඹරිල්ල, කුස්සියේ මිරිස් ඇඹරිල්ලට වෙනස් ය. ඇඹරිය යුත්තේ තමාගෙන් පිටට ය. කුස්සියේ දෙපැත්තටම අඹරයි. යක්ෂණියෝ ඉදිරියේ එහෙම ඇඹරුවොත් ශාපය වදින්නේ තමාට ය. මේ එහෙම මිරිස් අඹරන්නට කල්පනා කරන අයට උපදේශයකි.හත් පත්තිනි දේවතාවුන් වහන්සේ නම් මිනිසුන්ට හොඳක්ම මිස නරකක් කරන්නේ නැත. හත් මාළුව පිසින්නේ ද දෙවියන් උදෙසා ය. සමහරු පුළුටු හතක් ද යොදා ගනී.සමහරු මුහුද හත්ගව්වක් තියා අමුඩ ගසති. අමුඩ ගැසිය යුත්තේ මුහුදු වෙරළේ දී ය. ගව්ව කියන්නේ යොදුනකින් හතරෙන් එකකි. සාමාන්‍යයෙන් හැතැප්ම හතරක පමණ දුර ප්‍රමාණයකි. ඒ අනුව හත් ගවුවක් කියන්නේ හැතැප්ම විසිඅටක පමණ දුරකි.ඈත දුර වැඩක් සඳහා ඕනැවට වඩා වේලාසනින් සූදානම් වන විට මේ යෙදුම භාවිත වෙයි. ඒ වුණාට පහේ ශිෂ්‍යත්වයට පෙනී සිටින පොඩි එවුන්ට අම්මලා අමුඩ ගස්සන්නේ හත් ගව්වක් දුර තියලා තමාය. එහෙම නැතුවත් බැරිය. මේ පහේ ශිෂ්‍යත්ව අමුඩකාර දරුවන්ට හත්පණ වැනි පොතක් නම් කියවන්නට ලැබෙන්නේම නැත. අප කුඩා කාලයේදී මෙහෙම අමුඩ ගැහිල්ලක් නොතිබුණු හින්දා හත්පණ, අඹ යහළුවෝ, රණරාළ, පියසිරිගේ පාසල් සමය වැනි පොත් කියවන්නට ඉඩක් ලැබුණේය.කොටින්ම ඒ කාලයේ ඉස්කෝලෙ යන්නට හතට ගෙදරින් පිටවුණාම ඇති ය. ඒ අප ගියේ ගමේ ඉස්කෝලෙට හින්දා ය. දැන් පොඩි එවුන් පාසල් ගොස් ගෙදර එන විට හත් පණෙන් හොඳ පණ ගිහිල්ලා ය.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=af1408039</link>
    <topic>වැලිමඩ පාසල් සිසුවෙක් අවු 15 ක් පවතින වම්බටු ශාකයක් සොයාගනී</topic>
    <author>ඡායාරූප හා සටහන</author>
    <content>පාසල් සිසුන්ගෙන් ඉතා වැඩි දෙනෙක් රජයේ විභාග සමත්වීම ඒකායන අරමුණ කරගෙන වැඩ කරද්දී සමාජයක පොතපත හදාරන අතරේම ඊට අදාළ ප්‍රායෝගික කරුණු අත්හදා බලන දරුවන් අපට හමුවන්නේ කලාතුරකිනි. එවැනි විරල ගණයේ පාසල් සිසුවකු වැලිමඩ මධ්‍ය විද්‍යාලයේ දී ‘සිළුමිණ’ ට හමුවූ බව අපි ඉතා සතුටින් මෙසේ ලියමු. එකී පාසලේ 13 වැනි ශ්‍රේණියේ ඉගෙනුම ලබන ඔහු නමින් දිනුක ප්‍රශාන්ත දිසානායක ය. ඌව පරණගම උඩුගාවර පාරම්පරික ගොවි පවුලක උපන් දිනුක ඒ නිසාමදෝ අධ්‍යාපනයට අතිරේකව කෘෂිකර්මාන්තයට දක්වන්නේ සුවිශේෂී ඇල්මකි.ඔහු කුඩා කාලයේ පටන් විවිධ කර්මාන්ත හා විෂයයන් පිළිබඳව පර්යේෂණ කරමින් නව සොයා ගැනීම් සඳහා වෙහෙස මහන්සි වී ඇත. එහෙත් ඒ කිසිවකින් ජයගන්නට ඔහු සමත් වූයේ නැත. ඒත් උත්සාහය, උනන්දුව, ඕනෑකම, කැපවීම ඔහු කිසිවිටෙකත් අත්හළේ නැත.උසස් පෙළ විභාගයට සූදානම්ව සිටියදී ඔහුගේ නව අත්හදා බැලීමක් සාර්ථක විය. ඔහුගේ මේ නව සොයා ගැනීම පිළිබඳව ඔහුගේ වචන වලින්ම අසා බලමු.“මා මේ දිනවල උසස් පෙළ සඳහා පෙනී සිටිනවා. මේ ප්‍රදේශයේ කැලෑබදව විශාල වශයෙන් වැල්තිබ්බටු ගස් වැවෙනවා. මේ ශාකයක් වසර දහයක් පමණ පවතිනවා. අපි සාමාන්‍යයෙන් වගා කරන වම්බටු ශාකයක සාමාන්‍ය ආයු කාලය (මාස 18 ක්) අවුරුදු එකහමාරයි.මා ඒ නිසා මා අදහස් කළා මේ වැල් තිබ්බටු ශාකයකට වම්බටු අංකුරයක් බද්ධ කරලා නව වම්බටු ප්‍රභේදයක් ඇති කරන්න. එය අත්හදා බැලුවා. එය සාර්ථක වුණා. මේ නව ප්‍රභේදයේ වම්බටු ශාක රාශියක් දැන් අපේ ගෙවත්තේ තිබෙනවා.”වැල් තිබ්බටු ගසේ වම්බටුපැළය බද්ධකරන අයුරුවිදුහල්පතිවරයා හා කෘෂිකර්ම අංශයේ ගුරුභවතුන්“මේ ශාකයක් අඩි හතක් පමණ උසට වැවෙනවා. එය විශාල භූමි ප්‍රමාණයක පැතිර තිබෙනවා. වරකට එක් ශාකයකින් කිලෝ පහක් පමණ අස්වනු නෙළනවා.මේ අයුරින් වසර පහළොවක් පමණ හොඳින් සාත්තු කරමින් අස්වනු ලබන්න පුළුවන්. මේ නව ප්‍රභේදය ‍විශාල ලෙස අතු විහිදී පැතිර යන නිසා ගහේ මුල්වලට නිතරම සෙවණ තිබෙනවා. එනිසා ඉතාම අඩු ජල සම්පාදනයක් තමයි මේ සඳහා අවශ්‍ය වන්නේ.”“තිබ්බටු ශාඛවලට තිබෙන එකම පළිබෝධකයා වන්නේ පිටි මකුණු උවදුරයි. එය තිබෙන්නේ ග්‍රීස්ම කාලයටයි. කොහොඹ ඉස්ම යොදලා එය වළක්වන්න පුළුවන්. ඒ වගේම මේ තිබ්බටු ශාකයට වනසතුන්ගෙන් එතරම් හානියක් වෙන්නෙ නෑ. ඒ නිසා මේ නව වම්බටු ප්‍රභේදය වැඩිදියුණු කරන්න මට හිතුණා.ඒ අනුව මා මෙවර උසස් පෙළ විභාගයට ලියල ඉවරවෙලා මේ ශාක 100 ක් පළමුව කෘෂිකර්මයට ළැදි ගොවි මහත්තුරුන්ට නොමිලේ ලබා දීමට බලාපොරොත්තු වෙනවා.“මා කුඩා කාලයේ සිටම නව සොයා ගැනීම් සඳහා කීප අවස්ථාවකදීම උත්සාහයන් දරා තිබෙනවා. එයින් එකී අරමුණක් අද මට ඉටු කර ගන්න හැකිවීම ලොකු සතුටක්. මේ පිළිබඳව කෘෂිකර්ම දෙපාර්තමේන්තුවේ අවධානය යොමුවනු ඇතැයි බලාපොරොත්තු වෙනවා.”වැලිමඩ මැදි මහ විදුහලේ විදුහල්පති ඩී.එම්. කරුණාසේන මහතා ද දිනුකගේ පන්ති භාර ආචාර්ය ආර්.එම්. චමින්ද රත්නායක හා විද්‍යාලයීය කෘෂිකර්ම අංශ භාර මහානාම ජයතිලක යන මහත්වරු ද එන්.එම්. ලලිතා කුමාරි මහත්මිය ද මේ සම්බන්ධයෙන් අප සමඟ පවසා සිටියේ මෙවැනි අදහසකි.“මේ වගේ සිසු දරුවකු අපේ විදුහලින් බිහිවීම ඇත්ත වශයෙන් ම විදුහලටත් ආඩම්බරයක්. ඒ වගේම අභිමානයක්. සිසු දරු දැරියන් විශාල පිරිසක් ඉගෙනුම ලබන පාසලක මෙවැනි එක් දරුවකු හෝ සිටීම පිළිබඳව අප සතුටු වනවා.ඉදිරියේදීත් මේ වගේ නව සොයා ගැනීම් සඳහා සිසු පරපුර යොමු කළ හැක්කේ මේ සිසුවාගේ නව සොයා ගැනීම පිළිබඳව නිසි අගැයීමක් කර ඔහුගේ මෙම ක්‍රියාව රටට හෙළිකිරීම තුළින් බවයි.ඡායාරූප හා සටහනජයසේන විජේනායකබදුල්ල සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=af14080310</link>
    <topic>යුද උපකරණ නිපදවීමේ මෝදිගේ කථාව බටහිර බලවතුන්ගේ විශේෂ අවධානයට</topic>
    <author>රෝහණ ආර්යරත්න</author>
    <content>“ඇයි අප ආරක්ෂක උපකරණ පිටරටින් ආනයනය කරන්නේ? ඇයි අපට එම ආරක්ෂක උපකරණ වෙනත් රටවලට අපනයනය කරන්න බැරි?” ඉන්දියාවේ නිෂ්පාදනය කරනු ලැබූ අයිඑන්එස් වික්‍රමාදිත්‍ය යුද නෞකාව දියත් කරමින් එම ප්‍රශ්න ඉදිරිපත් කරනු ලැබුවේ ඉන්දියාවේ නව අග්‍රාමාත්‍ය නරේන්ද්‍ර මෝදි විසිනි.දැනට ඉන්දියානු නාවික හමුදාව සතුව පවතින විශාලතම යුද නෞකාව දියත් කරමින් ඉන්දියාව ආරක්ෂක කටයුතුවලදී කිසිවෙකුට හිස නමා වැඩ නොකර යුද උපකරණ වෙනත් රටවලින් ආනයනය කිරීම වෙනුවට නව තාක්ෂණය සමඟ අත්වැල් බැඳ අති නවීන යුද උපකරණ අපනයනය කිරීම තෙක් අවධානය යොමු කළ යුතු බව ඉන්දීය අගමැතිවරයා අවධාරණය කළේ ය.මේ අතර ස්වීඩනයේ සංවිධානයක් මඟින් කරනු ලැබූ සමීක්ෂණයකට අනුව යුද උපකරණ ආනයනය කිරීම අතින් සියලුම රටවල් අබිබවා පළමු තැනට පත් වීමට ඉන්දියාවට හැකිවී ඇත. ඉන්දියාව එමකටයුතු අතින් චීනය ද පරදවා ඇතැයි පැවසේ.ලන්ඩනයේ මුද්‍රණය කරනු ලබන ‘ජේන්ස් ඩිෆෙන්ස් වික්ලි’ සඟරාවේ විශ්ලේෂකයෙකු වූ රාහුල් බේඩි පවසන අන්දමට ‘ඉන්දියාවට අවශ්‍ය වී ඇත්තේ ප්‍රාදේශීය වශයෙන් බලවේගයක් බවට පත්වීමයි.’ ඒ අන්දමේ ‘ලොකු ළමයකු’ වීමට බලය අවශ්‍යයි.”දකුණු ආසියාවේ පමණක් නොව මුළු ලෝකයේ ම යුද උපකරණ හා ආරක්ෂක කටයුතු අතින් අධි බලවේගයක් බවට පත්වීම කෙරෙහි ඉන්දියාවේ පැවති අරමුණ නව අගමැතිවරයා ද ඒ අයුරින් ම ක්‍රියාත්මක කරන අන්දම පැහැදිලි ලෙස පෙන්නුම් කෙරේ.තම ගුවන් හමුදාවට හා නාවික හමුදාවට උපරිම ශක්තිය ලබාදීමට ඩොලර් බිලියන අතිවිශාල ප්‍රමාණයක් වැය කිරීම කෙරේ ඉන්දියාවේ අවධානය යොමු වී ඇත.ලෝකයේ පවතින යුදමය මෙහෙයුම්වලදී නවීන යුද උපකරණවලින් සන්නද්ධවූ ඉන්දියාවට විශේෂ තැනක් හිමිවීමත් අසරණව සිටින රටවලට උදව් කිරීමේ හැකියාවක් හා සාමය සුරැකීමේ අවස්ථාවලට සහභාගි වීමේ හැකියාවක් ඉන්දියාවට ලැබෙනු ඇති බව නරේන්ද්‍ර මෝදි අවධාරණය කරයි.ඉන්දියාවේ ආරක්ෂක කටයුතු වර්ධනය කිරීමේ ක්‍රියාමාර්ගයක් කෙරේ නව අගමැතිවරයාගේ අවධානය යොමු ව ඇති අවස්ථාවෙන් ප්‍රයෝජනය ගැනීමට ලෝක බලවතුන්ගේ විශේෂ අවධානය යොමු වී ඇත.කලකට පෙර ගුජරාටයේ පැවති ජාතිභේද ගැටුම්වලදී සිදුවූ සිද්ධීන් හේතු කොටගෙන විදේශ ගතවීම සඳහා අවශ්‍ය වීසා බලපත්‍ර දීම තහනමට ලක් කරනු ලැබූ ඇමෙරිකාව ප්‍රධාන බටහිර බලවතුන්ගේ එතෙක් පැවති විරෝධය අමතක කරමින් එය හිතවත්කමක් බවට පත් වන ප්‍රවණතාවයක් අද උදාවී ඇත.මේ සැබෑ වෙනසට හේතුව නරේන්ද්‍ර මෝදි ගේ දැවැන්ත ජයග්‍රහණය මෙන් ම ආරක්ෂක කටයුතු පුළුල් කිරීමේ අරමුණින් විදේශ ආයෝජන සඳහා දොරටු විවෘත කිරීමට නව ඉන්දියානු රජය ගෙන ඇති තීරණයයි.ජාතිවාදියෙකු හා මානව හිමිකම් කඩ කළ අයෙකු ලෙස සලකා තහනමට ලක්ව සිටි මෝදි අගමැතිවරයා මෙම බටහිර බලවතුන්ගේ අවධානයට ලක්වීමට තවත් හේතුවක් වන්නේ දැවැන්ත ඉන්දියානු වෙළෙඳ පොළයි.‍විලියම් හේග්ජෝන් මැකේන්සෝවියට් රජය විසින් අතීතයේ සැපයූ ඉපැරැණි අවි ආයුධ වේගයෙන් නවීකරණය කිරීමට මෝදි සූදානම් වෙද්දී ප්‍රංසයේ ඇමෙරිකාවේ හා බ්‍රිතාන්‍යයේ ජ්‍යෙෂ්ඨ නායකයන් ඉදිරි සති කිහිපය තුළදී ඉන්දියාවට පැමිණීමට තීරණය කර ඇති බව ද වාර්තාවේ.එසේ ම මෙතෙක් ලෝකයේ විශාලතම අවිආයුධ ආනයනය කරනු ලැබූ ඉන්දියාව අවි ආයුධ නිෂ්පාදනය කරනු ලබන රටක් බවට පත් කිරීම මෝදි ගේ අරමුණ ය. මේ අදහස මීට පෙර කිසිදු අගමැතිවරයෙකුට පහළ නොවී තිබීම ඉන්දියාවේ අවාසනාවක් ලෙස ඇතැම් විචාරකයින් හඳුන්වනු ලබයි.මේ සඳහා විදේශ විනිමය ආයෝජන කර ගැනීමත් එම ව්‍යාපෘති විදේශික අයිතියට පත් කිරීමටත් එම ක්‍රියා මාර්ගයට අයත් වන්නේ ය.“ඉන්දියානු වෙළෙඳපො‍ෙළ් අතිවිශාල වෙනසක් සිදු වෙතැයි අපේක්ෂා කරන එම රටවල් සිය හැකියාවන් හා ක්‍රියාකාරකම් ඉන්දියාවට ප්‍රදර්ශනය කිරීමට ඉදිරිපත් වී ඇත. අනාගතයේදී සිදුවිය හැකි මේ දැවැන්ත වෙනසට මුලින් ම සම්බන්ධ වීමට ඇමෙරිකා එක්සත් ජනපදය, බ්‍රිතාන්‍ය, ප්‍රංසය යන බටහිර බලවතුන් ඉදිරිපත් වනු ඇතැයි ලන්ඩනයේ කිංස් විද්‍යාලයේ අන්තර් ජාතික සබඳතා පිළිබඳ මහාචාර්ය හර්ජි පාන්ට් පවසයි.මේ ගනුදෙනුවට අවතීර්ණ වන ප්‍රථම රට ප්‍රංසයයි. ඒ සඳහා විදේශ ඇමැති ලොරෙන් ෆේබියස් ඩොලර් බිලියන 15 ක් වටිනා රෆාලේ ප්‍රහාරක යානා 126 ක් ඉන්දියාවට අලෙවි කිරීමේ අරමුණ ඇතිව එරටට පැමිණීමට නියමිත ය.මේ අතර ඉතාම වැදගත් ආරක්ෂක උපකරණ නිෂ්පාදනය කරනු ලබන බෝයිං ආයතනයත්, රේ නියොන් ආයතනයත් පිහිටා ඇති ඇරිසෝනා ජනපදයේ සෙනෙට් මන්ත්‍රී ජෝන් මැක්කේන් ඉන්දියාවට පැමිණීමට සූදානමින් සිටී. පසුගියදා ඇමෙරිකාවේ සෙනෙට් සභාව ඇමතූ හෙතෙම ඉන්දියාවට ආර්ථික හා හමුදාමය සංවර්ධනය සඳහා වොෂිංටනය උදව් දිය යුතු බව ප්‍රකාශ කළේ ය.ඇමෙ‍රිකාවේ යුදමය හැකියාවන් එනම් තාක්ෂණයෙන් හා විශේෂයෙන් ම අප දෙරටේ සහයෝගීතාවයෙන් ඉන්දියාව මඟින් අරමුණු කරගෙන තිබෙන හමුදා නවීකරණයට අතිශයින් පුළුල් වාසියක් අත්කර ගත හැකි බව මැක්කේන් වැඩිදුරටත් කියා සිටියේ ය.මේ අතර විදේශ ලේකම් විලියම් හේග් හා මුදල් ඇමැති ජෝර්ජ් ඔස්බෝන් ද ජූලි මාසයේ ඉන්දියාවට එවීමට බ්‍රිතාන්‍ය තීරණය කර තිබීමත් බටහිර බලවතුන් ඉන්දියාව කෙරේ දක්වන විශේෂ අවධානයට තවත් වැදගත් සාධකයක් වේ.ඉන්දියාවේ ආරක්ෂාව තර කිරීම සඳහා පසුගිය වර්ෂයේ එරට රජය ඩොලර් මිලියන 6 ක් වැය කර ඇති අතර නරේන්ද්‍ර මෝදිගේ නව රජය තවදුරටත් එම කාර්යභාරය නොකඩවා ඉදිරියට ගෙන යාමේ පියවර සමඟ ප්‍රංසය, ඇමෙරිකාව හා බ්‍රිතාන්‍ය මෙසේ ඉදිරිපත් වී ඇත‍. තම ර‍ටේ නිෂ්පාදිත ප්‍රහාරක යානා ඇතුළු යුද උපකරණ අලෙවිය ඔවුන්ගේ ප්‍රධාන අරමුණ වී ඇත.එහෙත් යුද උපකරණ ඉන්දියාව තුළ නිෂ්පාදනය කිරීම සඳහා ඉන්දියානු ව්‍යාපාරිකයින්ට විදේශික ආයෝජකයින් සමඟ එක්වීම කළ හැකි පරිදි නීති වෙනස් කිරීමට ඉන්දියානු රජය ක්‍රියා කරනු ඇත. දැනට විදේශීය සමාගම්වලට ඉන්දියාව තුළ යුද උපකරණ නිෂ්පාදනය සඳහා ආයෝජනය කළ හැකි ප්‍රමාණය සියයට 26 ක් පමණි.එම ප්‍රමාණය සියයට 49 දක්වා වැඩි කිරීම පිළිබඳව කථිකාවක් මෝදිගේ බිජේපි පක්ෂයේ සාමාජිකයින් අතර පැවැති අතර එය එසේ විය හැකි යයි අපේක්ෂාවක් විදේශික ආයෝජකයින් තුළ පවතී.මේ පිළිබඳව සාකච්ඡා පැවැත්වීමට අවශ්‍ය පසුබිම සහිත වාර්තාවක් ඉදිරිපත් වී ඇති අතර ආරක්ෂක යුද උපකරණ අංශය සඳහා සිදුවිය හැකි විදේශීය ආයෝජන තුළින් ආක්‍රමණවලට මුහුණදීමේ සූදානම ඉහළ යන අතර ම යුද උපකරණ ආයෝජන කිරීම වැළැකී යාම නිසා විදේශීය විනිමය බිලියන ගණනක් ඉතිරි කරගත හැකි වනු ඇතැයි වාණිජ හා කර්මාන්ත අමාත්‍ය නිර්මලා සිතාරමන් අවධාරණය කරයි.කෙසේ වෙතත් නරේන්ද්‍ර මෝදි කෙරේ පැවති උදහස නැතිවී ගොස් සුහදතාවයක් ඇති කරගනු සඳහා ප්‍රංසය, ඇමෙරිකාව හා බ්‍රිතාන්‍ය යොමුවී ඇත්තේ ඉන්දියාවේ යුද උපකරණ වෙළෙඳ පොළ අල්ලා ගැනීමේ අරමුණින් බව පැහැදිලිය.එහෙත් මෝදිගේ අරමුණ වූ යුද උපකරණ ඉන්දියාව තුළ නිපදවීමේ ප්‍රතිපත්තිය ක්‍රියාත්මක කළහොත් මෙම බටහිර බලවතුන් කුමන අන්දමේ ආකල්පයක් හා ප්‍රතිපත්තියත් ඉන්දියාව කෙරෙහි ඇති කරගනු ඇතැයි ද යන්න පරීක්ෂාවෙන් බලා සිටිය යුතු කාරණයකි.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=af14080311</link>
    <topic>පලතුරු අපේ මිතුරකු කර ගනිමු</topic>
    <author>රූපාන්ති</author>
    <content>සේනානි වෙනදාට වඩා අද උද්‍යෝගයෙන් පාසලට පැමි‍ණි‍යාය. හැමෝම පන්ති කාමරයේ ලොකු කතාවක. ඇය මදක් නැවතුනා ය.“මොකද මේ කාටවත් කරදරයක් ද?”“නැහැ. නැහැ. අද අපි පලතුරු ප්‍රදර්ශනය බලන්න යනවා”“ඔව් ඔව් ඒක ගොඩක් වටිනවා. හොරණ කනන්විල පලතුරු සැණකෙළිය බලලා ඉගෙන ගන්න ගොඩක් දේ තියෙනවා.”නිර්මාලී උසස් හඬින් කීවා ය. පන්ති භාර ගුරුතුමිය පන්තියට පැමිණීමට ගත ව‍ූයේ නිමේෂයකි.“අපේ ටීචර් මෙච්චර ලස්සන වෙලා ඉන්නේ පලතුරු කාලවත් ද?”රසිකා, ගෝතමී ගේ කනට කර කිවුවා ය. ගෝතමී ඇසක් ඉඟිමරා ගයනි දෙස බැලීය‍.“මොකද ළමයිනේ මේ රහස් කියන්නේ? මටත් ඇහෙන්න කියන්නකෝ.”ගුරුතුමිය ගෝතමී දෙස බලා කිව්වා ය‍.නෑ... නෑ... මේ... අපි කිව්වේ ටීචර් මෙච්චර ලස්සන වෙලා තියෙන්නේ පලතුරු කාලවත් ද? කියලා.”ගෝතමී ප්‍රතිඋත්තර දුන්නා ය.“අන්න හොඳ ප්‍රශ්නයක්. මම නම් පලතුරු කනවා. මං හිතන්නේ ඔයගොල්ලොත් පලතුරු කනවා ඇති‍. ඒත් අපි දවසකට ග්‍රෑම් 200 ක් කන්න ඕනෙ. අද අපි ඔය දරුවන්ව එක්කගෙන යන්නේ ඒ ප්‍රදර්ශනය බලන්න. පලතුරු කෑවහම ලස්සන වෙනවා විතරද? නැහැ. බුද්ධියත් වර්ධනය වෙනවා. මීට පස්සේ රෝල්ස්, පැටිස්, කට්ලට් කන්නෙ නැතුව පලතුරු කන එක හොඳයි කියලා ඔය දරුවන්ට තේරෙයි.”ළමයි හැමෝම ඔළුව වැනූහ. ගුරුතුමියගේ අදහසට එකඟත්වය පළ කරමින් කනන්විල යෑමට බස් රථයට ගොඩ වුහ. කනන්විලට ළඟා වෙනවිට දහවල් දොළහ පසුව තිබුණි. පුංචි පුංචි පලතුරු පැළ අරගෙන යන දරුවන් ගෙන් උද්‍යාන භූමිය පිරී තිබුණි.“හානේ මල්ෂාත් ඇවිල්ලා. අර ඉන්නේ ගයානුත්.”දර්ශ‍ී අත දික්කරමින් තම යහළුවන් පෙන්වීය.“මේ බලන්න මේ අඹගස්වල අඹ පිරිලා. මේ අලුත් වෙරළු ජාතියක්”“නැහැ මේ දෙමුහුම් ප්‍රබේදයක්”ආචාර්ය සුභ හීන්කෙත්ද“අන්න අතන විකුණන්න දූරියන් තියෙනවා. අනේ අපි ගම්මුකෝ. ඒවා රසයි වගේ ම ගුණයි.”මාලතී දූරියන් විකුණන්නිය ළඟට කිට්ටු කළා ය.“මොනකවද මෙහි ඇති විශේෂත්වය.”“මේවායේ මදයේ ඝනකම වැඩියි. ඒ වගේ ම රසත් වැඩියි.”අලුත් ප්‍රභේද ඇති පලතුරු වර්ග, පලතුරු පැළවලින් භූමිය පිරී තිබුණි. ජනකායෙන් අතුරු සිදුරු නැතුව භූමිය පිරී තිබුණි. වයස් භේදයක්, ජාතිභේදයක් මෙහි නොතිබුණි‍. පලතුරුවලට මිනිස්සු කෙතරම් ආදරය කරන්නේ ද? යන බව මේ ප්‍රදර්ශනයෙන් පසක් විය. නොයෙක් වර්ගයේ පලතුරු පැළ ගැනීමට ඇති උනන්දුව, උපදෙස් ගැනීමට ඇති කැමැත්ත පැහැදිලිව දක්නට තිබුණි.නානාප්‍රකාර ආකාරයට සෑදුව මීමැසි ජනපද ද ප්‍රදර්ශනයට ඉදිරිපත් කර තිබුණි. “දරුවනේ මෙහෙ එන්න‍. අපි යමු සුබ හීන්කෙන්ද මහත්තයා හම්බු වෙන්න ඔයාට එතකොට තවත් තොරතුරු දැනගන්න පුළුවන්.”“මේ ඉමාෂි පිටින් ක්‍රීම් වර්ග ගාලා හරියන්නේ නැහැ. අද ඉඳලා පලතුරු කන්න ඕනෙ”තරුෂි ඉමාෂි දෙස බලා කිවුවා ය. හැම දෙනාගේ ම සිතේ ඇති වූයේ පුංචි කුකුසකි. කොහොමද මේ කියන පලතුරු කන්නේ. ඒ දරුවන්ට විතරක් නෙවෙයි ඔබටත් දැන් ප්‍රශ්න ඇති ඒත් ඒ හැමදේටම විසඳුමක් සොයාගන්න පුළුවන් කතාවක් තමයි කනන්විල උද්‍යාන භෝග පර්යේෂණ ආයතනයේ අධ්‍යක්ෂක සුභ හීන්කෙන්ද මහතා කීවේ ය.“දරුවනේ අපි කවුරු හරි බලන්න ගියත් ගෙනියන්නේ ඇපල් හරි මිදි හරි, ඇත්තටම මේවා අපේ දේවල් ද? නැහැ. අපිට බැරිද අපේ පලතුරක් ගෙනියන්න. අපිට කොච්චර අපේ කියලා පලතුරු තියෙනවාද? අපේ පලතුරු කොච්චර ගුණත්වයෙන් වැඩි ද? ඒත් ඒ පලතුරු නාස්ති වෙනවා.අද අපේ වරකා කිලෝ එකක් රුපියල් 2500 කට විදේශ රටවල් මිලදී ගන්නවා. ඉස්සර කොස් දෙල් වැඩිපුර කාපු කාලේ අපේ රටේ දියවැඩියාව, කොලෙස්ටරෝල් තිබුණේ නැහැ.බටහිර රටවල් හඳුනාගත්තා අපේ ආහාර රටාව හරියටම හරි කියලා. ඒකයි, ඒ අය දේශීය පලතුරුවලට පුරුදු වුණේ. නමුත් අපි පිටරටින් ගේන පාන් පිටිවලටත්, ඇපැල් මිදිවලට ගිජු වුණා. ඒත් අද අමාරුවෙන් හරි පුරුදු කරගන්න ඕනෙ පලතුරු කන්න.අපි කියලා තියෙනවා දවසකට ග්‍රෑම් 200 ක් වත් පලතුරු කන්න කියලා. මේක ඇත්තටම මෙච්චර අමාරු දෙයක් නෙවෙයි. මේ දෙසීයට සෑහෙන්න අපට දවසකට කෙසෙල් ගෙඩි දෙකක්, නැත්නම් ලොකු පේර ගෙඩියක් කන්න පුළුවන්. නැත්නම් වෙරළු ගෙඩි පහක් වුණත් කමක් නැහැ. මේ පලතුරු වල තියෙන ස්වභාවික කෙඳි මළ බද්ධය පහසු කරනවා.ඒ වගේ ම ආහාර ජීර්ණය වේගවත් කරනවා. ශරීරයට විටමින් A, B, C, D, E ලැබෙන්නෙත් පලතුරු වලින්. තරුණභාවය රැක ගැනීමට විටමින් වලින් ලැබෙන්නේ පිටිවහලක්. හැබැයි මේ විදිහට පලතුරු කන්න අවාරයෙත් පලතුරු තියෙන්න ඕනෙ.අපි ශරීරයට අහිතකර නැති විවිධ රසායනික ක්‍රම මඟින් අවාරයෙත් පලතුරු හදන වැඩ පිළිවෙළක් ආරම්භ කළා. ප්‍රාදේශිකව පලතුරු වතු ආරම්භ කරනවා. මේ වැඩපිළිවෙළ දැනටත් ක්‍රියාත්මකයි. ඒ විතරක් නෙවෙයි. පොල්වතු, තේ වතුවල ඉඩ තියෙන ප්‍රමාණයෙන් පලතුරු වගාව ආරම්භ කරනවා.මේ අවශ්‍යතා ඉටු කරන්න අපිට හැකියාව ලැබෙනවා‍. අනික් එක තමයි පලතුරු මැස්සා ගෙන් තියෙන උවදුර. මේ නිසා අපේ රටේ පලතුරු ලෝක වෙළෙඳ පොළේ දී ගන්න අදි මදි කරනවා. මේ තත්ත්වයටත් අපි පිළිතුරක් හොයා ගත්තා. ඒතමයි ප්‍රෝටීන් මිශ්‍ර උගුල.මේ නිසා පලතුරු මැස්සා විනාශයට පත් වෙනවා. අපට තියෙන අභියෝගත් ජය ගන්න පුළුවන් වෙනවා. අනිත් ප්‍රශ්නය තමයි පැළ අභිජනනය. මෙහිදී අපි කුඩා කොහුබත් පෙත්තක් මේ සඳහා යොදා ගැනීම, ඇත්තටම පස් එහා මෙහා යාමෙන් සිදුවන පරිසර දූෂණයත් මේ නිසා අඩුවෙනවා” හීන්කෙන්ද මහතා කීය.මේ ග්‍රෑම් 200 පලතුරු සැණකෙළිය වැඩසටහන කෘෂිකර්ම දෙපාර්තමේන්තුවේ අධ්‍යක්ෂ ජෙනරාල් ආචාර්ය රොහාන් විජේකෝන් මහතා ගේ සංකල්පයකි. එය බොහෝ දෙනෙක් අගේ කළහ. දැනට දිනකට පුද්ගලයෙක් සාමාන්‍යයෙන් කන පලතුරු ග්‍රෑම් සියයක ප්‍රමාණය දෙගුණ කිරීම මෙහි අරමුණයි.මහින්ද රාජපක්ෂ ජනාධිපතිතුමාගේ අතින් විවෘත වුණ දා පලතුරු සැණකෙළියේදී ප්‍රධාන ව්‍යාපෘති දොළහක් ආරම්භ විය. ඒ සඳහා පාසල් දරුවන්, කුඩා ව්‍යාපාරිකයින්, ගොවීන්, කෘෂි විද්‍යාඥයින් සහභාගි කරවා ගැනීම විශේෂත්වයකි. ප්‍රදර්ශනය නැරඹීමෙන් දරුවන්ට පලතුරුවල පෝෂ්‍යදායි බව පිළිබඳ අවබෝධයන් ලබාගැනීමට හැකි වූ අතර ඔවුහු සතුටට පත්වූහ.“මේ දරුවනේ අපට ඕනෙ මේ ගැන බිත්ති පුවත්පතට ලිපියක් ලියන්න. ඒ නිසා මේ එන අයගෙන් කරුණු ටිකක් අහන්න.”දරුවෝ ගුරුතුමියගේ අණට කීකරු වූහ.“මගේ නම කලණි ප්‍රියංගිකා. ඇත්තටම මේ ප්‍රදර්ශනය හරිම ප්‍රයෝජනවත්. පලතුරු පැළ ගන්නත් පුළුවන්. ඒ වගේම අපි නොදන්නා ප්‍රභේද හඳුනාගන්නත් පුළුවන්. දැනුම වගේ ම සතුටක් දැනෙනවා.‍”හර්ෂණී කී හැම දෙයක් ම කොළයක සටහන් කරගත්තා ය.“මොකක්ද මහත්තයාගේ නම”“මගේ නම ඩී. කරුණාසිරි. ‍මං ගුරුවරයෙක් වශයෙන් මේ ප්‍රදර්ශනය ගොඩක් අගේ කරනවා.ළමයි හැම දෙයක් ම සටහන් කරගත්හ. ඒ අත්දැකීම් කිසිදු අමතක නොවන බවට ඔවුන්ගේ දෑස් කීය.“හැබැයි දරුවනේ බලලා විතරක් මදි. මතකයිනේ. දවසට පලතුරු ග්‍රෑම් 200 ක් කන්න ඕනෙ. එතකොට ඔයගොල්ලො ලස්සන වෙනවා විතරක් නෙවෙයි බුද්ධියක් වර්ධනය වෙනවා.”දරුවෝ දෑස් අය‍ාගෙන ගුරුතුමිය කී දෙය අසා සිටියහ.රූපාන්තිබුලත්සිංහලඡායාරූපසුදම් ගුණසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=af14080312</link>
    <topic>මංගල්ලයට ශ්‍රී ලාංකිකයන් අදටත් යනවා</topic>
    <author>පීටර් කැනියුට් පෙරේරා</author>
    <content>“කොයි තරම් වෙලා හෙව්ව ද? මොන තූත්තුකුඩියක ද ගිහිල්ලා හිටියෙ” අප කුඩා අවදියේ නිවෙසින් බැහැරව ගොස් ආපසු නිවෙසට පැමිණි විටෙක අපේ ආච්චිලා සීයලා අප විමසුවේ එසේ ය.තූත්තුකුඩිය අපේ ආච්චිලා සීයලාගේ කතා ව්‍යවහාරයට එසේ එක්ව තිබුණේ ඉතා ඈත කාලයක සිට ශ්‍රී ලංකාව හා තූත්තුකුඩිය අතර තිබූ සමහර සම්බන්ධතා නිසාය. එක් කරුණක් වූයේ අතීතයේ බොහෝ විටෙක අපේ බත්පත රසගැන්වූ කරවල මෙරටට ගෙන්වූයේ තූත්තුකුඩියෙන් නිසාය.එයට වඩා වැදගත් හා සුවිශේෂී කරුණ වූයේ ශ්‍රී ලංකාවේ ජීවත්වන ජන කොට්ඨාසයක් වූ ශ්‍රී ලංකා භාරතයන් හෙවත් පරවර ජනතාවගේ ආදිතමයන් ශ්‍රී ලංකාවට පැමිණියේ තූත්තුකුඩියෙන් වීමය.බ්‍රිතාන්‍ය පාලන සමයේදී ඔවුන්ගේ සමුද්‍ර යාත්‍රික කටයුතු පහසුකර ගැනීම සඳහා කොළඹ වරාය සංවර්ධනය කර ගැනීම ඔවුනට අවශ්‍ය විය. මේ සඳහා ඉංග්‍රීසින් සමුද්‍ර යාත්‍රික කටයුතු පිළිබඳ දැනුමක් ඇති පිරිසක් දකුණු ඉන්දියාවේ තූත්තුකුඩිය ප්‍රදේශයෙන් මෙරටට රැගෙන ආහ. ධීවර කර්මාන්තය පිළිබඳ දීර්ඝ අත්දැකීම ඇති දකුණු ඉන්දියාවේ වෙරළබඩ ජීවත්වූ මේ ජන කොට්ඨාසය හැඳින්වූයේ පරවර ජනතාව යනුවෙනි.මෙලෙස කොළඹ වරායේ සේවය සඳහා පැමිණි පරවර ජනතාවගෙන් සමහර දෙනකු ආපසු තම උපන් බිමට නොගොස්, ශ්‍රී ලාංකික තරුණියන් විවාහ කරගෙන කොළඹ කොච්චිකඩේ කොටහේන, මෝදර වැනි ප්‍රදේශවල පදිංචි වූහ. එලෙස ඉංග්‍රීසි පාලන සමයේ තූත්තුකුඩියෙන් පැමිණි පරවර ජනතාව ගෙන් පැවත එන්නන් අදත් මේ ප්‍රදේශවල විශාල වශයෙන් ජීවත් වෙති.එයටත් පෙර කාලයක ශ්‍රී ලංකාවේ මුතු කිමිදීම සිදුකරන සමයේ වයඹදිග වෙරළ ප්‍රදේශයේ මුතු කිමිදීම සඳහා තූත්තුකුඩියේ පරවර මිනිසුන් මන්නාරම, අරිප්පුව, මුතු හලාවත වැනි ප්‍රදේශවලට පැමිණියහ. ඔවුන් අතරින් සමහර දෙනකු ද ආපසු තම මවු රටට නොගොස් එම ප්‍රදේශවලම බින්න බැස්සහ. අද ඒ ප්‍රදේශවල ජීවත්වන සමහර දෙනකු ද ඒ ආදිතම පරවර ජනතාවගෙන් පැවත එන්නෝ වෙති.පරවර ජාතිකයින් ශ්‍රී ලංකාවට පැමිණීමට තවත් ප්‍රධාන හේතුවක් වූයේ අප කලින් ද කී පරිදි තූත්තුකුඩිය හා ශ්‍රී ලංකාව අතර තිබූ කරවල වෙළෙඳාමය. වසර හැත්තෑවකට අසූවකට එහා අතීතයේ සිංහල මිනිසුන් බත් වේලට මස් මාළු එකතු වූයේ කලාතුරකිනි. නමුත් කරවල කැබැල්ලක් ඔවුන්ගේ බත් පතට ආගන්තුක කෑමක් නොවීය. එනිසා හොඳ කරවල වෙළෙඳාමක් එකල ශ්‍රී ලංකාවේ විය.එකල මෙරටට අවශ්‍ය කරවල වැඩිපුර ගෙන්වූයේ තූත්තුකුඩියෙනි. තූත්තුකුඩියට සමීප ඉන්දියන් සාගරයේ පිහිටි ලක්ෂ්ද්ව් දූපත් සමූහය සම්පූර්ණයෙන් කරවල නිෂ්පාදනය කරන ස්ථාන විය. ඒවායේ කරවල ද යැවුණේ තූත්තුකුඩියටය.ඉංග්‍රීසි යුගයේ පටන් ලංකාවේ කරවල වෙළෙඳාමේ මෙහෙයුම සිදුවූයේ කොළඹ බංගසාල වීදියේය. එම කරවල වෙළෙඳාමේ ඒකාධිකාරිය හිමිව තිබුණේ ද පරවර ජනතාවටය. එලෙස කරවල ව්‍යාපාරිකයන් වශයෙන් පැමිණි පරවර ජනතාවගෙන් කොටසක් ද ආපසු ඉන්දියාවට නොගොස් ශ්‍රී ලංකාවේම පදිංචි වූහ.අද ක්‍රියාත්මක නොවූවත් එකල මීගමුව, හලාවත, කල්පිටිය, මන්නාරම යන ප්‍රදේශවල විදේශීය කුඩා නෞකාවන් යන එන වරාය විය. එම වරායන්හි ආනයනික බදු අය කිරීම සඳහා රේගුව ද එම ස්ථානවල ක්‍රියාත්මක විය. තූත්තුකුඩිය වරායෙන් කරවල සහ වෙනත් කුළුබඩු රැගෙන ආ සමුද්‍ර යාත්‍රාවල සේවය කළ සමහර පරවර පුද්ගලයන් ද ශ්‍රී ලංකාවේ කාන්තාවන් හා විවාහ වූහ. එම නිසා ඔවුන්ගෙන් පැවත එන පරවර ජනතාවක් ද මීගමුව, හලාවත, කල්පිටිය, මන්නාරම වැනි ප්‍රදේශවල ජීවත් වෙති.එම පරවර ජනතාවගෙන් පැවත එන්නන් දැන් ශ්‍රී ලංකාවේ හඳුන්වන්නේ “ශ්‍රී ලංකා භාරත” යනුවෙනි. ඔවුන් අතරින් ජෝන් රුද්‍රිගු, ජෝර්ජ් ආර්. මෝතා අපේ පාර්ලිමේන්තුව ද නියෝජනය කර ඇත.නීතිඥ ජේ. විල්සන් ප්‍රනාන්දු, සෙල්වම් කෲස් මොරායස්, ජුවාන් ඩි කෲස්, ක්ලැරන්ස් ඩි කෲස්, ලාසරුස් දබරේරා පරවර ජාතිකයන් අතර කියැවෙන කීර්තිමත් නාමයන්ය.ශ්‍රී ලාංකික පරවර ජනතාවගේ අප්‍රමාණ ගෞරවාදරයට පාත්‍ර වූ තූත්තුකුඩියේ තුෂාරයේ අප ස්වාමිදූගේ දේවස්ථානයේ වාර්ෂික මංගල්‍යය සිදු කරනුයේ සෑම වසරකම අගෝස්තු පස්වන දින ය. පසුගිය දිනෙක ඉන්දීය “හින්දු” පත්‍රය පවසා තිබුණේ ඉන්දීය ශ්‍රී ලාංකික සබඳතාවය ප්‍රකට කරන තුෂාරයේ අප ස්වාමිදූගේ මංගල්‍ය අගෝස්තු 05 දින ශ්‍රී ලාංකික බැතිමතුන්ගේ ද සහභාගිත්වයෙන් සිදුවෙන බවත්, වාර්ෂික මංගල්‍ය උත්සවයේ මුල පිරීම ජූලි 26 දින කොඩි ගස එසවීමත් සමඟ සිදුවූ බවය.ඈත අතීතයේ හින්දු භක්තිකයන් වශයෙන් සිටි තූත්තුකුඩියේ පරවර ජනතාව කතෝලික භක්තිකයින් බවට පත්වූයේ 1538 දීය. ඒ පේදුරු ගොන්සාල්වේස් නමැති කතෝලික පියතුමකු විසින් එම පරවර පිරිස බෞතීස්ම කිරීමෙනි.එම වසරේම එහි කුඩා දේවස්ථානයක් ඉඳිවූ අතර, එය පේදුරු ගොන්සාල්වේස් පියතුමාගේ ආරක්ෂක මුනිවරයා වූ ශුද්ධ වූ පේදුරු තුමා වෙනුවෙන් කැප කරන ලදී. ඉන්දියාවේ අපෝස්තුලුවරයා ලෙස සැලැකෙන ෆ්‍රැන්සිස් සේවියර් මුනි තුමා ද මෙම දේවස්ථානයේ දීව්‍ය පූජාව පවත්වා ඇත.එක්දහස් පන්සිය අසූ දෙකේදී මෙම දෙව් මැඳුර ජේසු නිකායික පියවරුන්ගේ භාරයට පත්විය. එම කාලයේ කොචින්හි ඉන්දියාවේ අගරදගුරු තුමා විසින් මෙම දේවස්ථානය “තුෂාරයේ අප ස්වාමි දූ” ගේ නමින් කැප කරන ලදී. තුෂාරයේ අප ස්වාමි දූ ඔවුන් සැලකුවේ ධීවර නාවුකයන්ගේ ආරක්ෂක මුනිවරිය ලෙසය.1610 සිට තූත්තුකුඩිය තුෂාරයේ අප ස්වාමි දූගේ පල්ලියේ වාර්ෂික මංගල්‍ය අගෝස්තු පස්වන දින ඉතාමත් උත්සවාකාරයෙන් පවත්වනු ලැබේ.එක්දහස් නවසිය අසූ දෙකේදී තූත්තුකුඩියේ තුෂාරයේ අප ස්වාමි දූගේ දේවස්ථානයේ හාරසිය වැනි ජුබිලිය සමරන ලදී. ඒ නිමිතිකොට දෙවන ජුවාම් පාවුළු පාප් තුමන් 1982 ජූලි 30 දින නිකුත් කළ අපෝස්තලික ලිපියෙන් එම දේවස්ථානය බැසිලිකාවක තත්ත්වයට උසස් කරන ලදී. පසුව දෙවන ජුවාම් පාවුළු පියතුමා ඉන්දියාවට සපැමිණි අවස්ථාවේදී තූත්තුකුඩිය තුෂාරයේ අප ස්වාමිදූගේ බැසිලිකාවට ද සපැමිණ ඇත.“තූත්තුකුඩිය එහෙම නැතිනම් ටියුටිකොටන් වරාය කොළඹ වරාය තරම් ලොකු නැහැ. එහි තියෙන්නෙ නොගැඹුරු මුහුද. ඒ වගේ ම කීප පැත්තකින් ගොඩබිමෙන් ආවරණය වෙලා තියෙන නිසා වාරකන් කාලයට වුණත් බත්තල් රුවල් ඔරු දෙතුන් සීයක් ඒ වරායෙ නවත්වල තියන්න පුළුවන්” තූත්තුකුඩිය වරාය පිළිබඳව එම තොරතුරු හෙළි කරන්නේ සමුද්‍රාගමනය පිළිබඳ දීර්ඝ අත්දැකීම් ඇති ඇන්ටනි ජයකොඩිය.ඔහු පවසන ලෙස එක්දහස් නවසිය හැට ගණන්වල ඉන්දියාවට යෑමට ගමන් බලපත්‍ර අවශ්‍ය වූයේ නැත.“ඒ කාලෙ මේ ජාතික හැඳුනුම්පත කියල දෙයකුත් නැහැනේ. ඒ කාලෙ ඉන්දියාවට යන්න ක්ලියරන්ස් පේපර් කියල එකක් දෙන්නෙ. නමුත් පදිංචි ප්‍රදේශයේ ඩී. ආර්. ඕ. කන්තෝරුවට ගියාම කොළයක නම, තොරතුරු ලියල ක්ලියරන්ස් පේපර් එක දෙනවා. ඒක රේගුවට ඉදිරිපත් කළාම ඉන්දියාවට යන්න පුළුවන්” ඇන්ටනි ජයකොඩි පවසන්නේ එක්තරා යුගයක ඉන්දියාවට යෑමට ගමන් අවසර ලබාගත් අන්දම පිළිබඳවය.ඔහු පවසන ලෙස එයට පසු කාලයක “ඉන්ඩියා ඔන්ලි” යනුවෙන් සටහන් කළ පාස්පෝට් එකක් නිකුත් විය. ඒ සඳහා රුපියල් දහයක මුදලක් අය කෙරුණි. වසර පහක් සඳහා නිකුත් කෙරුණ එය වාර්ෂිකව අලුත් කරගත යුතු විය.ධීවර සංස්ථාවේ බහුදින ධීවර යාත්‍රාවල නැව් පති සහ කුඩා වෙළෙඳ නැව්වල ප්‍රධාන නිලධාරී ලෙස වසර ගණනාවක සේවා අත්දැකීම් ඇති පමුණුගම සෙත්තප්පාඩුවේ ඇන්ටනි ජයකොඩි එම වෘත්තිමය කටයුතුවලදී කීප වාරයක්ම තූත්තුකුඩියට ගොස් ඇත.“මම තුන් පාරක් විතර තූත්තුකුඩියේ තුෂාරයේ අප ස්වාමි දූගේ බැසිලිකාවට ගිහිල්ලා තියෙනවා. පල්ලියෙ කොඩි ගස ඔසවන වෙලාවට වගේ ම පල්ලියෙ මංගල්ලයටත් ගිහින් තියෙනවා” ඔහු සිතන්නේ එය කතෝලිකයකු වශයෙන් ඔහුට හිමි වූ වාසනාවක් බවය.තුෂාරයේ අප ස්වාමි දූගේ බැසිලිකාව පිහිටා ඇත්තේ තූත්තුකුඩිය නගරයට සමීපවය. තූත්තුකුඩිය වරායේ සිට නගරයට යෑමට බස් රථයක් ඇත. ඒවා ලී බොඩිවලින් යුක්ත, ඉඳ ගැනීම දෙපැත්තේ බංකු පේළි දෙකක් ඇති පරණ පන්නයේ ඒවාය.“තූත්තුකුඩියෙ පල්ලියෙ කොඩි ගස ඔසවන්නෙ ජුලි විසිහයවැනි දිනක. අඩි හැත්තෑ පහක් විතර උස ඒ ලී කොඩි ගහ නිල් පාටින් වර්ණ ගන්වා තියෙන්නෙ” හෙතෙම එලෙස විස්තර කරන්නේ කතෝලික පල්ලියක වාර්ෂික මංගල්‍යය ආරම්භ කරන පිළිවෙළ පිළිබඳවය.සවස් කාලයේ සිදු කෙරෙන කොඩි ගස එසවීමේ චාරිත්‍රයේදී තූත්තුකුඩියේ එක් එක් පැතිවල ජීවත්වන කතෝලිකයින් කොඩි ගසේ එල්ලීම සඳහා කොඩි රැගෙන නාගසලම් සංගීතයත් සමඟින් දේවස්ථානය ඉදිරිපිටට ළඟා වෙති.“අපේ ගම්වල කොඩි ගහ උස්සද්දි කිරිබත් දානය දෙනව වගේ තූත්තුකුඩියේ පල්ලියේ කොඩි ගස ඔසවද්දි ‘පුක්ක’ කියල කෑමක් දානයට දෙනවා. ඒක මුංඇට තම්බල සීනි දාල හදන එකක්. අපේ කිරියා වගෙයි. ඒ පාටමයි. ලොකු තඹ භාජනවල දාගෙන ‘පුක්ක’ ගේනවා. කොඩි ගහ ඉස්සුවයින් පස්සෙ හැඳිවලින් නුග කොළ වගේ ඒවට බෙදලා දෙනවා. ටිකක් ඝනකම් නිසා ඇඟිලි දෙකෙන් පහසුවෙන්ම කෑවැකි” ඒ තූත්තුකුඩියේ අමුතු ආහාරය පිළිබඳ තොරතුරුය.තූත්තුකුඩියේ තුෂාරයේ අප ස්වාමිදූගේ මංගල්‍ය පවත්වන්නේ අගෝස්තු පස්වන දිනය. එදිනට ඉන්දියාවේ බොහෝ ධීවර ගම්මානවලින් මෙන්ම ශ්‍රී ලංකාවේ සමහර ධීවර ගම්මානවලින් ද පිරිස් එම මංගල්‍යයට සහභාගි වෙති.“අපේ පල්ලිවල මංගල්‍යවලට වගේ විකාර විලාසිතා එහෙ පල්ලියෙ නැහැ. පල්ලියට එන හැම පිරිමි කෙනෙක්ම සුදු වේට්ටිය සුදු කමිසය හරි සුදු අත් දිග බැනියමක් ඇඳල තමයි එන්නෙ. ගෑනු අය ඔක්කොම සාරි අඳින්නෙ.පල්ලිය ඇතුළදී සාරි පොටෙන් ඔළුව වහගන්නවා.” කවුරුවත් සපත්තු සෙරෙප්පු දාගෙන පල්ලියට ඇතුළු වෙන්නෙ නැහැ, ඇන්ටනි ජයකොඩි එලෙස පැහැදිලි කරන්නේ තූත්තුකුඩිය කතෝලික බැතිමතුන්ගේ ආගමික ශ්‍රද්ධාව පිළිබඳවය. දේවස්ථානය ඇතුළත හරහා ඇවිද යෑම, දේවස්ථානය තුළ කථා කිරීම සිදුවන්නේ නැත.දේවස්ථානයන්හි ආගමික කටයුතු සඳහා පැමිණෙන බැතිමතුන් දේවස්ථානය අසල ඇති වතුර බක්කිවලින් ස්නානය කිරීම අනිවාර්යයෙන් සිදුවන්නකි.“පල්ලිය ළඟම තාප්පයකින් වට කළ ස්ථානයක පිරිමින්ට සහ කාන්තාවන්ට නාන්න වෙනම ස්ථාන දෙකක් තියෙනවා. අපේ ඉණ ගාවට වගේ උසින් පුංචි සිමෙන්ති ටැංකි හදල තියෙනව. හැම තිස්සෙම ඒවායෙ වතුර පිරිල තියෙනවා. පුංචි බාල්දියක් දෙනව නාගන්න. නෑවයින් පස්සෙ ඉන්දියානු රුපියලක් වගේ මුදලක් දෙනවා එතැන වැඩ කටයුතු කරන අයට” ඇන්ටනි ජයකොඩි වැඩිදුරටත් පවසන ලෙස එලෙස පැමිණෙන ඉන්දියානු බැතිමතුන් පල්ලියට පැමිණීමේදී ඇඳගෙන ආ ඇඳුම්වලින්ම ස්නානය කරන බවය.තූත්තුකුඩිය තුෂාරයේ අප ස්වාමි දූගේ බැසිලිකාව සමීපයේ ඇති එක් මාර්ගයක් දෙපසම පිරී ඇත්තේ බාබර් සාප්පුවලිනි.“සමහර අය පල්ලියට ඇවිල්ල එක් එක් භාරහාරවලට හිස සම්පූර්ණයෙන් මුඩු කරන සිරිතක් එහි තියෙනවා. පල්ලිය ඇතුළෙ මිනිස්සු දාහක් හිටියොත් අඩු ගණනෙ තිහ හතළිහක්වත් හිසකේ සම්පූර්ණයෙන් මුඩු කළ අය ඉන්නවා.” අපේ සංචාරකයා මේ විස්තර කරන්නේ අපේ රටේ දක්නට නොලැබෙන නමුත් එහිදී දක්නට ලැබෙන අපූරු භාරහාර වීමක් පිළිබඳවය. මෙලෙස පල්ලියට ගිය එක් අවස්ථාවකදී මංගල ඇඳුමෙන්ම පැමිණි මනාලියක් ඇයගේ හිසකේ සම්පූර්ණයෙන් මුඩුකර පල්ලිය ඇතුළු වූ විලාශය දුටු බවය.ඉටිපන්දම් පත්තු කරන ස්ථානය සමීපයෙහි තඹවලින් නිර්මාණය කළ කුඩා මිනිස් සිරුරු, කුඩා කකුල්, කුඩා අත් වැනි දේවල් දක්නට ලැබෙන බව ඇන්ටනි ජයකොඩි පවසයි.“ඇඟට ඇඟක්, කකුලට කකුලක්, අතට අතක් භාරවෙන සිරිතක් ඔවුන්ගේ තියෙනව. කකුලක ආබාධයක් තිබුණම එය සනීප වෙන්න කකුලට කකුලක් බාර වෙනවා. කුඩා තඹ කකුලක් පූජා කරල තමයි ඔවුන් එය ඔප්පු කරන්නෙ. පෝස්ට් කාඩ් ප්‍රමාණයේ ඡායාරූපත් ඒ බාරහාර වෙන තැන එල්ලා තියෙනවා මම දැක්කා. මම කෙනෙකුගෙන් අහපුවම කීවෙ අතුරුදන් වුණ අයගෙ ඡායාරූප එහෙම එල්ලන්නෙ ඔවුන් සොයා දෙන්න කියලයි”, ඇන්ටනි ජයකොඩි නොනවත්වාම විස්තර කරන්නේ තූත්තුකුඩියේ තුෂාරයේ අප ස්වාමිදූගේ පල්ලියේදී දක්නට ලැබෙන අපූරු ආගමික වත් පිළිවෙත් පිළිබඳවය.පල්ලියට නුදුරින් ඇති එක් මාර්ගයක දෙපස පිහිටා ඇති කඩ හාරසියයකට වැඩි ප්‍රමාණයක් පිරී ඇත්තේ ඉස්තරම්ම වර්ගයේ සුදු යකඩ, තඹ, පිත්තල හට්ටි මුට්ටි වළං ආදියෙනි.“තූත්තුකුඩි යන අපේ වන්දනාකාරයො බොහෝ විට මේ භාජන මිලදී ගන්නවා. එයට අමතරව ඉස්තරම්ම සඳුන් තෙල්, රත් හඳුන්, සුදු හඳුන්, ඇ‍ඟේ තවරන කහ කුට්ටි තූත්තුකුඩියෙන් මිලදී ගන්න පුළුවන්.”ඇන්ටනි ජයකොඩි පවසන ලෙස තූත්තුකුඩියෙහි ඇති ආපන ශාලාවල ඇති ආහාර ඉතා රසවත්ය. ආපන ශාලා සමීපයෙන් යන විට ද එහි ඇති ආහාරවලින් නික්මෙන කුළුබඩු සුවඳින් නැහැපුඬු පිරී යයි. එහි ආහාර පිළියෙල කිරීමේදී මිරිස් වැඩිපුර භාවිත වන්නේ නැහැ. නමුත් සූදුරු, මාදුරු, කොත්තමල්ලි වැනි කුළුබඩු යහමින් භාවිත වෙයි.“කෑමට එළවළු දෙකකුයි මාළුයි බත් එකකට ලැබෙනවා. අඟල් දෙකයි, තුනේ මාළු කෑල්ලක් ග්‍රෑම් එකසිය පනහක් විතර බරයි. පොල් කිරි දාන්නෙ නැහැ. ඒත් කෑමට මුදවපු කිරි, එළඟි තෙල්, තල තෙල් ආදිය දානවා. එළගි තෙලුයි කුළුබඩුයි දාපු මුරුංගා හොද්ද යෝගට් එකක් වගේ මිදිලා.ඇඟිලි දෙකෙන් හොදි අරගෙන කෑවැකි” ඇන්ටනි ජයකොඩි වැඩිදුරටත් පවසන ලෙස එවැනි ආහාර වේලකදී සමහර ආපන ශාලාවකදී අඟල් තුනක් පමණ දිග අලුවා කෑල්ලක හැඩයට කපන ලද පොල් කෑල්ලක් ද ලැබෙයි. ඒ තෙලෙන් බදින ලද මිරිස් කරල් සමඟ හපා කෑමටය. මෙවැනි ආහාර වේලකට ගෙවිය යුත්තේ ඉන්දියානු රුපියල් විසිපහක් පමණි.තූත්තුකුඩියේ සිට ශ්‍රී ලංකාවට පැමිණ මෙහි විවාහ වී අලුතෙන් ජීවිතය ඇරැඹු පරවර ජනතාව ඔවුන්ගේ ආගමික විශ්වාසය මෙහිදී ඇරඹූහ. එයින් සමහර දෙනෙකු මීගමුව පෙරියමුල්ල තුෂාරයේ අපි ස්වාමිදූගේ දේවස්ථානයක් ඉඳිකළහ. කොළඹ අවට ජීවත්වන එම ජනතාව පිටකොටුව පිලිප්නේරි පල්ලියේදී අගෝස්තු පස්වන දින තුෂාරයේ අප ස්වාමිදූගේ මංගල්‍ය පැවැත්වීමට පුරුදු වූහ.“තූත්තුකුඩියට කෙළින්ම ඥාතිකම් තිබුණ මුල් කාලයේ හුඟාක් දෙනා ලංකාවෙන් තූත්තුකුඩිය මංගල්‍යයට ගියා. ඔවුන්ගේ දරු මුනුපුරන් දැන් ඉස්සර වගේම යනවා අඩුයි. ඒත් ධීවර යාත්‍රිකයන් සමහර දෙනා තවමත් තූත්තුකුඩියෙට යනව තුෂාරයේ අප ස්වාමිදූගේ මංගල්‍යයට සහභාගිවීමට” ඇන්ටනි ජයකොඩි වත්මන් තත්ත්වය එසේ විස්තර කරයි.පීටර් කැනියුට් පෙරේරාඡායාරූපය - ලෙස්ලි පෙරේරාජාඇල මධ්‍යමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=af14080313</link>
    <topic>නිකන් ඉඳන් පඩිගන්න කොළඹ නගර සභාවේ 'ආමි-නේවි' කට්ටිය</topic>
    <author>වයිමන් හෙට්ටිආරච්චි</author>
    <content>ආමි - නේවි - එයාර්ෆෝර්ස් යනු යුද - නාවික - ගුවන් හමුදාව හඳුන්වන නාමයන්ය. කොළඹ මහ නගර සභාවේ එක්තරා අංශයක් සඳහා ද මේ නම් භාවිත කිරීමට එම නාගරික මන්ත්‍රීවරුන් සේවකයිනුත් එම සභාව සමඟ සම්බන්ධකම් පවත්වන අයත් පුරුදු වී සිටිති.හාරදහසකට වැඩි සේවක සංඛ්‍යාවකින් සමන්විත මෙම නගර සභාවේ සේවා අංශ රාශියක් වෙයි. පොත් පත්වල නම් සහ සේවා අංක ද සඳහන් වන අතර අනිකුත් ආයතනවල මෙන්ම පැමිණීමේ ලේඛනයෙහි සේවකයින්ගේ අස්සන් තැබීම ද මෙහිදී සිදුවෙයි. ඒ ඒ අය පැමිණෙන හා වේලාව පිටවන වේලාව ආදිය නිසි පරිදි සටහන් වෙයි.පොත්පත්වල නීතියට - අකුරට එම සටහන් සලකුණු වී ඇතත් එම සඳහන් සංඛ්‍යාවෙන් අඩක් පමණ නගර සභාවේ හෝ එම වැඩබිම්වල හෝ පස්වත් නොපාගා ගෙදර සිට නගර සභාවෙන් වැටුප් ලබන බව කීවොත් බොහෝ දෙනකු විශ්වාස නොකරනු ඇත. එහෙත් එය සිදුවන බව වැඩ නොකර පඩි ලබන බව නගර සභා රැස්වීම්වලදීත් පිටතදීත් එම මන්ත්‍රීවරු දිගින් දිගටම ප්‍රකාශ කරති. එම මන්ත්‍රී ප්‍රකාශ ලේඛන ගතවෙයි. අපේ මෙම ලිපියේ මුලින් ‘ආමි’ - ‘නේවි’ - ‘එයාර්ෆෝර්ස්’ යනුවෙන් සඳහන් වූයේ මෙම සංවිධානාත්මක වැඩපිළිවෙළට දී ඇති අර්ථකථනයන්ය.මෙසේ සේවය නොකර දින සති මාස අවුරුදු වශයෙන් කිසි අවහිරයක් නොමැතිව වැටුප් ලබන්නන් වර්ග තුනකින් හැඳින්වෙයි. ‘ආමි’ නමින් හැඳින්වෙන්නේ සේවා ස්ථානවලට පැමිණ පොතක් අස්සන් කර හැලහොල්මනක් නැතිව පිටව යන අයයි. ‘නේවි’ නම පටබැඳී ඇත්තේ පැත්ත පළාතේ නෑවිත්ම ගෙදර සිට වැටුප් ලබන්නෝය. ‘එයාර්ෆෝර්ස්’ නම යෙදී ඇත්තේ මේ රටේවත් නොසිට විදේශීය රටවල රැකියා කරමින් නගර සභාවෙන් වැටුප් ලබන්නන්ටය.ආමි - නේවි දෙපිරිසම නගර සභාවේ වැඩක නොයෙදුණත් කොහේ හෝ කොතනක හෝ කිනම් හෝ වැඩක නිරත වෙති. කෙනෙක් ත්‍රීරෝද රිය පදවයි. පදික වේදිකාවල ගස් යට කුමක් හෝ වෙළෙඳාමක් කරයි. සමහරු එළවළු වෙළෙඳ පොළේය. සමහරු මාළු වෙළෙඳ සැලේය. මෙම ආමි - නේවි ක්‍රමය අද ඊයේ ඇති වූවක් නොවේ. කාලාන්තරයක් තිස්සේ සිදු වෙමින් එන්නකි. මන්ත්‍රීවරු නගර සභා මාසික රැස්වීම්වලදී ද කාරක සභා රැස්වීම්වලදී ද තොර තෝංචියක් නොමැතිව මේ ගැන කතා කරති. එහෙත් ඊට මේ තාක් තිත වැටී නැත. අඩු වීමක් ද නැත.නගර සභාවේ මුදල් හිඟය ගැන නිතර අසන්නට ලැබේ. මන්ත්‍රීවරුන් අප කිනම් හෝ දෙයක් යෝජනාවක් ගෙන ආ විට මුදල් නැතිකමේ කන්කෙඳිරියම ඇසෙයි. නගර සභාවේ කිනම් හෝ අංශයකට ජනතා සේවයක් ඉටුකරවා ගන්නට ගිය විට අසන්නට ලැබෙන්නේ සේවකයන්ගේ අඩුපාඩුව ගැනය. වැඩක් කරවා ගැනීමට යන්නන්ට සිදු වන්නේ එක් එක් අයට කන්කෙඳිරි ගෑමටය. නැතහොත් උවමනාව අත්හැර දැමීමටය.මෙම දූෂණ සොර මැරකම් වංචා ගැන නගර සභාවේ රැස්වීම්වලදී කියනු ලැබේ. වේදිකාවේදී හඬගා කියනු ලැබේ. එහෙත් තවලම දිගටම යයි. සිදුවන දේ අඩුවක් නොමැතිව සිදුවෙයි. නගරාධිපතිවරයාටත් සෙසු මන්ත්‍රිවරුන්ටත් මේ ප්‍රශ්න ගැන කතා කරන නාගරික මන්ත්‍රීවරු කන්කරච්චල් කරුවන් විය හැකිය. අද අපි අලුත් දෙයක් කියමු. අසන්නෝ අසත්වා. මෙම දූෂණ වංචාර මැඬ පැවැත්වීමට නාගරික මන්ත්‍රී සමන් අබේගුණරත්න යෝජනා වේ. ගත යුතු පියවර කැමතිනම් ගනිත්වා.රටේ සිදුවන අපරාධ මංකොල්ලකෑම් පාතාල ක්‍රියාකාරකම් කුඩු ජාවාරම් මැඬ පැවැත්වීමට විවිධ පියවර ගැනෙන අයුරු අපට දැකිය හැකිය. එහෙත් මෙම ආමි - නේවි දූෂිත වැඩ පිළිවෙළ මැඬලීමට කිසිම කෙනකුට මෙතෙක් පුළුවන් වී නැත.කොළඹ නගරයේ පැවැත්මට අලංකාර බව මැකී යන්නට විවිධ අවහිරතා තිබිණි. ඉන් පළමුවැන්න නම් කසළ ඉවත් කිරීමේ ප්‍රශ්නයයි. ඊට ද දැන් විසඳුම් සොයා අත්හදා බැලීම් කරගෙන යයි. හැම වීදියක්ම - පාරක් මාර්ගයක්ම කලඑළි වී ඇත. ඇතැමෙකුට මෙය නොරිස්සවිය හැකිය. නමුත් ඇත්ත ඒකය. කොළඹ මෙම නව ප්‍රබෝධයේ සැඟවුණු පුරෝගාමියා ආරක්ෂක ලේකම් ගෝඨාභය රාජපක්ෂ මහතා බව නාගරික මන්ත්‍රී සමන් අබේගුණරත්න මහතා කීය.කාලාන්තරයක් තිස්සේ පවතින මෙම ආමි නේවි සෙල්ලම දැන්වත් නතර විය යුතුය. දිගින් දිගටම බදු ගෙවන්නන්ගේ මුදල් ගසා කෑමට තිත වැටිය යුතුය. කෙනෙකුට බැරි දෙය කරන්නට පුළුවන් අය සිටින බව පිළිගත යුතුය. එසේ පිළිගෙන නිහතමානිකමින් යුතුව ඒ සඳහා ආරාධනා කළ යුත්තාට ආරාධනා කරමු. යොමුකළ යුතු අංශයට යොමු කරමු. මෙතෙක් මේ සඳහා යෙදු උපක්‍රම අසාර්ථක වී ඇති බව පිළිගෙන අලුත් බෙහෙතක් පාවිච්චියට ගනිමු.වයිමන් හෙට්ටිආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=af14080314</link>
    <topic>මරණය කල්දමා ගන්ෙන් කෙෙස්ද?</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිදේව සංකල්ප හා ඒ හා සම්බන්ධ අපූර්ව සිදුවීම් අත්හදා බැලීම එකල විශ්ව විද්‍යාල ශිෂ්‍ය හිමිවරුන්ව ඉන්නා කාලයේ අපගේ සිරිතකි. සයනමක් හිමිවරු එක්ව පොතපත අධ්‍යයනය කරන අතරේ අපි, ඒ සඳහා ද සුළු කාල වේලාවක් වෙන් කළෙමු. ඒ අනුව ඉටු දේවතා සංකල්පය ප්‍රායෝගික වේ ද, නොවේ ද යන්න විමසීම සඳහා අප සය නම දෙවියන් සය දෙනෙක් මුල් කරගෙන පහනක් දැල්වූයෙමු. භික්ෂුන් වහන්සේ හැටියට දෙවියන් වන්දනා නොකෙළෙමු. එහෙත් ධර්ම දේශනා හා පිරිත් පින්කම් අවසානයේ සිරිතක් ලෙස දෙවියන්ට පින් ලබා ‍දුන්නෙමු. ඒ විශ්ව විද්‍යාලයේ විභාග කාලයයි. අපි විභාගයට සූදානම් වෙමින් සිටියෙමු. පසු දින ඇත්තේ ඉතා ගැඹුරු විෂයයකි.'හෙට ප්‍රශ්න පත්‍රයට එන ප්‍රශ්න පිළිබඳ ඉඟියක් හෝ ලැබෙනවා නම්' යැයි අපි සිතුවෙමු. පුදුමයකි. යම් අයෙක් කනට කොඳුරනවා සේ එක් එක් හිමි නමට එක් එක් ප්‍රශ්නය පිළිබඳ ඉඟි ලැබුණි. ඒ අතර එක් ගැටලුවක් මතු වුණි. එය ඉතාම සරලය. කිසි විටෙකත් එවන් ප්‍රශ්නයක් ලැබේයැයි අපි කිසිවෙක් නොසිතුවෙමු. ඒ නිසා ම ඒ පිළිබඳව පෙර උනන්දු නොවූවෙමු. එය පාලි බසෙහි ස්වර සහ ව්‍යංජන ඓතිහාසිකව සකස් වී ඇති ආකාරය පිළිබඳ ප්‍රශ්නයකි. මෙසේ අපි එක් එක් හිමි නමට දැනුණු ප්‍රශ්න සයක් සඳහා විශේෂයෙන් සූදානම් වූයෙමු. පුදුමය නම් ඒ සියල්ලම ප්‍රශ්න පත්‍රයේ වීම ය.අමාරුම විෂයයක් ජය ගන්නට අපට හැකි වූයේ කෙසේ ද? එය ඉතා වැදගත් ය. එහෙත් සෑම දිනකම අපි මේ සංකල්පය යොදා නොගතිමු. හැකි උපරීම ලෙස පාඩම්වලට සූදානම් වී ඒ සූදානම පිළිබඳ විශ්වාසය තැබුවෙමු. ගැඹුරු විෂයයක් සහිත එම ප්‍රශ්න පත්‍රයට පහසුවෙන් පිළිතුරු සැපයීමට හැකි වූයේත්, විශිෂ්ට සාමාර්ථ ලැබීමට හැකි වූයේත් පාඩම් කිරීමෙන් ලද ශක්තිය මෙන් ම ප්‍රතිපදාවක් තුළ ජීවත් වීම නිසා ය. අපි සැම, භික්ෂුන් වහන්සේ නමකට අදාළ ඒ ප්‍රතිපදාවන් අකුරටම ආරක්ෂා කළෙමු.විභාගයන්ට පෙනී සිටින දූ දරුවන්ට මේ කතාව හොඳ ආදර්ශයකි. ඔවුන් දේව උපකාර බලාපොරොත්තු වේ නම් යම් ප්‍රතිපදාවකට පැමිණීම අත්‍යවශ්‍යය. ශිෂ්‍ය ජීවිතයේ හැකි උපරීමයෙන් විභාගයට කැපවීම ප්‍රධානය. එමෙන්ම ළමාකමට හෝ තරුණකමට පෙලඹෙන අයහපත් දඟකාරකම්, පුරුදු අත්හැරීම ද ප්‍රධානය. එවිට ඔබට නිසැකවම දේවාශිර්වාදය ලද හැකිය.කෙනෙක් මරණයෙන් ගලවාගන්නට දෙවියන්ට පුළුවන් ද? කර්මය අනුව මිනිසාගේ ආයු කාලය තීරණය වේ නම් දේව උපකාර හා මිනිසාගේ කර්මය අතර ගැටුමක් ඇති නොවේ ද? දෙවියන් පිළිබඳව සාකච්ඡා කිරීමේ දී මේ බොහෝ දෙනකුට ඇතිවන ගැටලුවකි.මෙහිදී අප හොඳින් අවධාරණය කරගත යුතු වන්නේ දෙවියන්ගේ උදවු ලබන්නේ ද කර්මය නිසා වන බවය. කර්මය නිසා දෙවියන් ගෙන් උදවු ලබන පුද්ගලයෙක් වෙත කුසල කර්මයක් තිබිය යුතු බව එයින් පැහැදිලි වේ. ජීවිත කාලය පුරා අපට අනේකවිධ ප්‍රශ්න හා ගැටලුවලට මුහුණ දෙන්නට සිදුවීම ස්වභාවිකය. එවැනි බොහෝ වූ ප්‍රශ්න නිර්මාණය වන කල්හි ඒවාට ප්‍රති උත්තර සැපයීමට, එසේත් නැතිනම් පලිහක් ලෙස පෙනී සිටීමට ‘පින’ නම් වූ ශක්තිය වර්ධනය වීමය. එවිට එය කුසල ශක්තියක් බවට පත් වේ. එසේ කුසල ශක්තියක් තිබීම නිසා අපට දෙවියන් ගෙන් උදවු උපකාර ලැබේ. එසේ නොමැතිව එය කර්මයට පිටුපෑමක් නොවේ.අපි මෙසේ සිතමු. ඔබගේ ඥාතියකු ‍හෝ හිතමිතුරකු හදිසියේ මරණයට පත්වේ. එය රිය අනතුරක් හෝ වෙනත් හදිසි අනතුරක් වීමට පුළුවන. එහෙත්, ඒ පුද්ගලයා මිය යා යුතු වෙලාව එය නොවේ. තමන්ගේ අකුසල කර්මයක්, වර්ධනය වී ශක්තිමත් වී ඇති අවස්ථාවකි. ඒ අකුසලය කුසලයක් කර ගැනීමෙන් ඒ මරණය වළක්වා ගත හැකිව තිබුණි. ජීවිතය කියන්නේ ද එයයි. සෑම මොහොතකම අපලය සපලයක් කරගත යුතු බව බුදුරජාණන් වහන්සේ දේශනා කොට වදාළේ එහෙයිනි. කර්මය වෙනස් කළ හැකිය. වෙනස් කළ නොහැකි වන්නේ පංචානන්තරීය පාප කර්ම පමණි. එතැනින් මෙහා අකුසල කර්ම වෙනස් කළ හැකිය. දෙවියන් වෙනුවෙන් පුද පූජා තැබීමෙන්, දේව කැමැත්ත පරිදි, දෙවියන් සතුටු වන ලෙස පේවීමෙන් එනම් නරකින්, අයහපතින් බැහැර වීමෙන් අප කරන්නේ දෙවියන් මඟින් අකුසල වෙනස් කිරීමේ මාර්ගය තෝරා ගැනීම ය. එය උපක්‍රම සම්පත්තිය ලෙස හඳුන්වමු. උපක්‍රම සම්පත්තිය නම්,ගති සම්පත්, උපධි සම්පත්, කාල සම්පත්, ප්‍රයෝග සම්පත් ආදි සම්පත් අතුරින් ප්‍රයෝග සම්පත්තියයි. තුනුරුවන් උදෙසා අප පූජා කරන දාන ප්‍රයෝග සම්පත්තියයි. අප කරන පින්කම් සියල්ල ද ඊට අයත් ය. නරකින් වැළකී දේවාශිර්වාදය පතා යම් දෙවියෙක් සම්බන්ධ කරගන්නේ ප්‍රයෝග සම්පත්තිය සඳහාය. එය හරියට සිවුපසින් ආරක්ෂක භටයන් සහිතව ජීවත්වන පුද්ගලයෙක් මෙන් තමන්ට ආරක්ෂාව සහිතව ජීවත්වීමට පුළුවන. එහෙත් ඒ දෙවියන් වෙනුවෙන් බලි පිදේනි පිදීමෙන් නොවේ. සම්පූර්ණයෙන්ම දානමය හා කුසලමය පැත්තෙනි. දෙවියන් සමඟ ජීවත්වීම තුළ ඒ ප්‍රයෝජනය ගත හැකිය. ඒ ප්‍රයෝගය කර්මය වෙනස් කිරීමක් නොවේ. සැබෑ ලෙසම කුසලමය වශයෙන් කර්මය සමඟ එක්ව වෙනස් කරගත හැකි තැනක් නම්, වෙනස් කරගත හැකි පවක් නම්, එසේ වෙනස් කරවා ගැනීමට කුසල කර්මයම යොදා ගැනීමකි. එහි දී අකුසල කර්මයට බලපෑමක් කොට කුසලමය පක්ෂයෙන් තමන් ජයග්‍රහණය ලැබීමකි.හොඳට මෙන් ම නරකට ද දේව උපකාර බලාපොරොත්තු වන අය වෙති. අතීතයේ සක්‍ර දේවේන්ද්‍රයා පිළිබඳ හින්දු සමාජය විශ්වාස කළේ හෙතෙම සෝම නමැති, මත් වතුර පානය කරන, සතුරන් ගෙන් පලි ගන්නා දේවතාවෙක් ලෙසටය. ඔවුහු දෙවිඳුන් ගෙන් උදවු උපකාර ඉල්ලා සිටියේ සතුරා ගෙන් පලිගැනීමටය. එහෙත් බුදුරජාණන් වහන්සේ ශක්‍ර දේවේන්ද්‍රයා උපාසක චරිතයක් බවට පත් කළහ. බුදු දහමට අනුව මේ දෙවි තෙමේ දෙදෙව් ලොවට අධිපති ය. හොඳ වැඩ සඳහා උදවු කරන උපාසකයෙකි.ජීවිතයේ නරකටම යොමු වූ අය සිටී. ඔවුන් දෙවියන් ගෙන් ඉල්ලන්නේ ද නරකමය. තමන්ට කවර හෝ අයහපතක් කළ අයට විනාශය ළඟා කර දීමටය. සතුරාගෙන් පළි ගැනීමටය. මෙවැනි අවස්ථාවක ඒ උපකාරය සඳහා දානමය පින්කම් නොකෙරේ. දෙවියන් උදෙසා මල් පලතුරු පූජා කර එවැනි උපකාර බලාපොරොත්තු විය නොහැකි බවට ද මේ පුද්ගලයන් කෙරෙහි විශ්වාසයක් පවතී. ඒ නරක කිරීමට නම් අසවල් දෙවියාට එළු බිල්ලක්, කුකුළු බිල්ලක් දිය යුතු බව ද විශ්වාසයේ වේ.හොඳින් විමසා බැලීමේ දී පැහැදිලි වන්නේ මෙවැනි පුද පූජාවන් හි නිර්මාණ කරුවන් වන්නේ දෙවියන් නොව අදාළ දේවාලයන්හි වැඩ කටයුතු කළ ඇදුරන් සහ කපුවන් විසින් ම බව ය. ඔවුන් බලාපොරොත්තු වූයේ දෙවියන්ට ඇවැසි දේ නොව තමන්ට ඕනැ දේය. මේ අනුව මස් මාංශ අවශ්‍ය පුද්ගලයා ඒ පිරිමසා ගන්නට දෙවියෙක් නොව යක්ෂයෙක් නිර්මාණය කරන්නට ඇත. යක්ෂ අවශ්‍යතාවන් පෙන්නුම් කරන්නට ඇත. නුඹගේ සතුරාට දෙවියන් ගෙන් නරකක් කර ගැනීමට ඕනැනම් මේ කුකුළු බිල්ල ඈ ආදි බිලි දිය යුතු බව අවධාරණය කරන්නට ඇත. එහෙත් මේ සියල්ල කපුවාගේ ආහාර වේලට වෙන් වන දේ ය. ඒ අනුව මෙවැනි වැරැදි සංකල්ප මත දෙවියන් යක්ෂයෙක් කිරීමේ වරදක් තිබේ.එමෙන් ම නරකක් කිරීමට නම් ඒ දෙවියා යක්ෂයෙක් වැනි විය යුතු යැයි ද ජන සමාජයේ මතයක් විය. එහි දී යම් දෙවියෙක් කුකුළු බිල්ලක්, එළු බිල්ලක් ඉල්ලනවා නම් ඒ දෙවියා ලවා තමන්ගේ අදහස මුදුන් පමුණුවා ගත හැකි බව ද ඔවුන් කෙරෙහි විශ්වාසයක් වුණි. එම අදහස් ද දෙවියන් සම්බන්ධව මෙවැනි සංකල්ප නිර්මාණය වීමට බලපාන්නට ඇත.සත්ත්ව මාංශ බුදින යක්ෂ ආදි ගෝත්‍ර සිටී. ‘සුචිරෝම’, ‘ඛරරෝම’ වැනි යක්ෂයන් පිළිබඳව ද බුදු දහමේ කතා කෙරේ.යම් පුද්ගලයෙක් නරක පසින්, දුශ්චරිත මඟින් බලාපොරොත්තු වන යම් දෙයක් ඉටු නොවේ යැයි කීම අපහසුය. මෙහිදී එකම දෙවියකුට දෙපැත්තකට උදවු කළ හැකි ද යන ගැටලුව නැ‍ඟේ. එනම් වරෙක හොඳට ද වරෙක නරකට ද ආදි ලෙසිනි. එකම දෙවියකුට එසේ දෙපසක් වෙනුවෙන් පෙනී සිටිය නොහැකිය. උදාහරණ ලෙස කතරගම දෙවියන් නරකට උදවු නොකරයි. එහෙත් නරක හසුකර දේ. සොරකම් කළ තැනැත්තාට දඬුවම් ලබා දේ. එහෙත් දෙවියන් වෙත යන ඇතැමෙක් සොරකමට, පාපයට උදවු ඉල්ලති. එහෙත් බෝධි සත්ත්ව ගුණෝපේත දෙවියන් වෙතින් කවර හේතුවක් නිසා හෝ නරකට උදවු ලැබෙන්නේ නැත.දෙවියන්ට බාරයක් වූ පුද්ගලයාට එය දරාගත නොහැකිය. ඒ දරාගත නොහැකි දෙය නිසැකව ම මනසට වද දේ. එසේනම් එය ඔප්පු කළ යුතුමය. දරුවකුගේ ජීවිතයට ග්‍රහ අපලයක් තිබේ යැයි සිතමු. දරුවා ඉන් මුදවා ගන්නට උදවු කළේ නම් ‘මම දෙවියන් වෙනුවෙන් අසවල් බිල්ල දෙමි’ යැයි කෙනෙක් පොරොන්දු වේ. දැන් බාරය ඔප්පු කරන අය අදාළ සත්ත්වයා ගේ දිවි තොර කරයි. දරුවාගේ දීර්ඝායුෂ පතා එළුවකුගේ දිවි නසයි. දැන් ඔහු සිතන්නේ, “මගේ දරුවාගේ ජීවිතයයි විනාශ වීමට තිබුණේ. ඒත් මම එළුවෙක් දීල යාන්තම් බේරුණා” යනුවෙනි. දැන් එළුවා මිය ගිය ද දරුවාගේ ජීවිතය බේරී ඇත. මේ බාරය ඇත්තේ හින්දු සමාජයේ ය. බෞද්ධ ක්‍රමය ඊට වඩා හාත්පසින් ම වෙනස් ය.අපි මෙසේ සිතමු. යම් දරුවකුට ජීවිත කාලය අවුරුදු හතකි. එම වයස ඉක්මවා ගත නොහැකි ය. දරුණු අපලයකි. මෙහි දී දරුවා වෙනුවෙන් වැඩිහිටියන් දෙවියන් උදෙසා බාරයක් වේ. ඒ හරියටම දරුවාට සත් අවුරුදු වන දා මරණයට කැප වූ ගවයෙක් නිදහස් කරන බවට ය. ඔහු දරුවා ගේ දීර්ඝායුෂ බලාපොරොත්තු වන්නේ මරණයට කැප වූ ගවයකුට දීර්ඝායුෂ ලබා දීමෙනි. මරණයෙන් මුදවා ගැනීමෙනි. මේ හින්දු සමාජයේ හා බෞද්ධ සමාජයේ වෙනසයි.ලබන සතියේගම්භාර දෙවියන් ගෙන් ආශිර්වාදයලබන අයුරුරමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=af14080316</link>
    <topic>පත්තර පිටු අතර සදා නොමැකෙන සලකුණ ‘ලොකු පීරිස් අයියා’</topic>
    <author>පාලිත ධර්මරත්න</author>
    <content>ලේක්හවුස් පිටු සැකසුම් අංශයේ සේවය කළ ලොකු පීරිස් අයියාගේ හදිසි වි‍ෙයාව සමස්ත කර්තෘ මාණ්ඩලිකයන් ඇතුළු ඔහු දන්නා කියන සෑම දෙනකුගේ ම සිත ශෝකයෙන් සසල කළ පුවතක් විය. ඔහු අපට පීරිස් අයියා නොව ලොකු පීරිස් අයියා විය.පිටු සැකසීමේ ශිල්පයේ විශාරද දැනුමක් පළ කළ එච්.කේ. පීරිස් මහතාගේ සහාය ලබා පිටු සැකසූ කර්තෘ මාණ්ඩලිකයන්ට පීරිස් අයියාගේ අත්ගුණය ගැන කියන්නට ඕනෑ තරම් කතා ඇත.ඇත්තෙන් ම පීරිස් අයියා තමා සතුව තිබූ හැකියාව ඉතා නිහතමානීව හා නිර්ලෝභීව සිය සහාය පතන අයට ලබා දුන් අයෙක් ලෙස හැඳින්වීම යුක්ති සහගතය.ඊයම් අකුරු වලින් පිටු සැකසූ යුගයේ සිට පරිගණක පිටු සැකසුම දක්වා වූ යුග කිහිපයක් පසු කළ පීරිස් අයියා වෙනස්වන තාක්ෂණික ක්‍රම හා ඊට අදාළ ශිල්ප ක්‍රම මනාව දැන හඳුනාගත් අයෙක් විය.නව තාක්ෂණය මෙතරම් අපූරු ආකාරයට හසුරුවන්නට පීරිස් අයියාට හැකි වූයේ කෙසේදැයි විටෙක මට සිතිණි. ඇත්තෙන් ම ඒ ඔහුගේ උවමනාව හා රාජකාරිය නිසි අයුරින් කිරීමට තිබූ කැපවීම නිසාය.පීරිස් අයියා හා සිළුමිණ අතර විශාල සම්බන්ධයක් තිබිණි. ඒ කාලයේ පිටු සැකසුණේ එකම ස්ථානයකය. එක් එක් පුවත්පත් සඳහා පිටු සැකසෙන එම ස්ථානය අපි කවුරුත් හැඳින්වූයේ ‘ප්‍රොඩක්ෂන්’ එක කියාය. ඒ ‘නිෂ්පාදන’ දෙපාර්තමේන්තුවේ කෙළවරක හිස පහතට හරවා ගෙන පිටු සකසන පීරිස් අයියා සුලබ දර්ශනයක් විය.ඔහු අතින් සිංහල, ඉංගිරිසි පමණක් නොව දෙමළ පුවත්පත්වල පිටු ද සැකසුණේය. ඒ භාග්‍යය ලත් පිටු සැකසීමේ ශිල්පීන් අතරින් පීරිස් අයියා පෙරමුණ ගත් අයෙකි.පිටුවක් සැකසීමේදී එය මෙසේ විය යුතු යැයි අමුතුවෙන් උපදෙස් දීමට අවශ්‍ය වූයේ නැත. ඔහුට අවශ්‍ය වූයේ ඡායාරූප හා ලිපි නිෂ්පාදන අංශයට එවා ඇද්ද යන්න පමණි.“පින්තූර ටිකයි ආටිකල් ටිකයි හරිද?” මෙසේ පීරිස් අයියා විමසූ කල ‘හරි’ යයි ලැබෙන පිළිතුර ඔහුට හොඳටම ප්‍රමාණවත්ය. ඉන්පසු හෙමින් සීරුවේ පීරිස් අයියා සිය කාර්යය ආරම්භ කරයි.ඔහු අතින් පිටු හැඩ වැඩ වන ආකාරය බලා ඉන්න අපූරුය. උප කතුවරයකු‍ගේ මනැසේ ඇ‍ඳෙන පිටුවක සැලසුමට පණ දීමට පීරිස් අයියා සතු වූයේ උපන් හපන්කමකි.සිළුමිණ පත්‍රයේ මුල් කොටස සකසන සිකුරාදා දිනය සිළුමිණට කලබලකාරී දිනයකි. මේ කලබලය අස්සේ අපි වරින් වර ඔහු සොයා නිෂ්පාදන අංශයට දිව යමු. එසේ ගිය විටෙක ඔහු අසුනේ නොසිටියේ නම් අපි ඔහු කොහේ ගියේ දැයි විපරම් කරමු.පීරිස් අයියා සිය අසුනට එන්නේ සුපුරුදු ගමනිනි.ඔහු ඇඟිල්ලක් තොල මත රඳවා ‘ෂ්’ යයි හඬක් නඟයි. එසේ ‘ෂ්’ හඬ නඟන්නේ ඇයි දැයි දන්නේ අප පමණි.කර්තෘ මාණ්ඩලිකයන් සමඟ ඉතා සුහද සබඳතාවක් ගොඩ නඟා ගත් පීරිස් අයියා හිතවත්කම පෙන්වන්නට අතින් අල්ලා ගත්විට ඒ ග්‍රහණය ඔහුගේ මිත්‍රශීලි ලෙන්ගතුකම මැනවින් පෙන්නුම් කළේය. ඔහුගේ හිතවත්කම ද ඒ තරම් ම දැඩි එකකි.පත්තර පිටු සැකසීමට දස්කම් දැක්වූ පීරිස් අයියා චෙස් සහ දාම් ක්‍රීඩාවලටද දස්කම් පෑවේය. ලේක්මවුස් ක්‍රීඩා සමාජයේ චෙස් ශූරයා වීමටද හෙතෙම සමත්විය. ක්‍රිකට් ක්‍රීඩාව ගැනද පීරිස් අයියා දැක්වූයේ ලොකු උනන්දුවකි. ක්‍රිකට් ක්‍රීඩකයන් ගැන ඔවුනගේ ජයග්‍රහණ ගැන පීරිස් අයියාට හොඳ මතකයක් තිබිණ.කිසිදා සිතින් බැහැර නොවන ඒ මිත්‍රශීලී ළෙන්ගතුකම අප සැම‍ෙග් සිත් තුළ සදානුස්මරණීය මතක ගොන්නට එක් කළ ලොකු පීරිස් අයියා ඊයේ සැන්දෑවේ ලේක්හවුස් සහෘදයින්ගේ හා පවුලේ ඥාති හිතවතුන්ගේ සෝ සුසුම් මැද අප හැර දමා සදහටම නික්ම ගියේය.පාලිත ධර්මරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=as1408031</link>
    <topic>අපට කවදත් ඉල්ලුම වැඩියි</topic>
    <author>කතරගම සංචාරයකින් පසු</author>
    <content>අපට කවදත් ඉල්ලුම වැඩියිරුහුණේ කිරිවලවිෂ ජාති නෑයෝධ වැවේ මැටිවලින්කිරි හට්ටි හදන්න බෑරටේ කොයි පළාතේ මීකිරි හැදුණත් හැමදාම ඉල්ලුම තියෙන්නේ රුහුණේ මීකිරිවලටය. එතරමටම රුහුණේ මීකිරි රටපුරා ප්‍රසිද්ධය. කාලය කොච්චර වෙනස් වුවත් මීකිරි හැදෙන්නේ තාමත් පැරැණි ක්‍රමයට වීම විශේෂය. එහෙත් අද වෙළෙඳපොළේ පවතින යම් යම් තරගකාරී ලක්ෂණ නිසා මීකිරිවලටත්, කෘතිම කල්තබා ගැනීමට දේ භාවිත කරන්නේ ය යනුවෙන් විවිධ අදහස් පහුගිය දවස්වල අසන්නට ලැබිණි.අප ගමන් ගත් රථය ගාල්ල මාතර පසුකර වේගයෙන් ඉදිරියට ඇදෙයි. දැන් අපට ඈතින් ඈතට දිස්වන්නේ මඟ අයිනේ එකින් එක පෙළට අට්ටි ගැසු කිරි හට්ටිය. පොල්ගෙඩි අකුරින් ලියු “මීකිරි” - “රුහුණේ මීකිරි” කඩයක් ඉදිරිපිට අපි ද නතර වූයෙමු.“කතරගම පෙරහර කාලෙට නම් කිරිවලට හොඳ ඉල්ලුමක් තියෙනවා. ඒ වගේම තමයි පෝය දවස්වලට, වන්දනා නඩ කතරගම යන කාලෙට තමයි අපිට ආදායමක් තියෙන්නේ. නමුත් ඉතිං වහින කාලෙට නම් බිස්නස් අඩුයි. අපි උදේ 8 වගේ ඉඳලා රෑ දහය එකොළහ ‍වනතුරු කඩේ ඇරලා තියනවා. සමහරු කිරි කාලා කිරි අරගෙනත් යනවා. සමහරු නම් බලල යනවා. දැන් කිරි හට්ටියක් රුපියල් එකසිය විස්සක් එකසිය තිහක් විතර වෙනවා. අපි කිරි ගේන්නේ හම්බන්තොටින්. මුලින්ම මගෙ තාත්තා තමයි කිරි රස්සාව පටන් ගත්තේ. දැන් පවුලේ ඔක්කොමලා වගේ කිරි රස්සාව තමයි කරන්නේ. මේක අපිට හොඳ ආදායම් මාර්ගයක්.”මියුරියල්රුහුණේ මීකිරි වෙළෙන්දකු වන දිනේෂ් පවසන්නේ ආඩම්බරයෙනි.ස්වෝත්සාහයෙන් ජීවත්වන දේශීයත්වයට මුල්තැන දෙමින් රසගුණ පිරි කිරි නිෂ්පාදකයින්ට පසුගිය දා අතුල් පහරක් වැදුණේය. ඒ කිරි කල්තබා ගැනීම සඳහා ෆෝමලින් යොදා ගන්නවා යන කතාව පැතිරීමත් සමඟය. අපි මේ ගැන දිනේෂ්ගෙන් විමසුවෙමු.“කොහොමද එහෙම කියන්නේ. කිරි හදන්න ඒ කියන්නේ මුදවන්න ගන්නේ මුහුන්. මුහුන්වලට අපි පාවිච්චි කරන්නෙ දවසක් පරණ වෙච්ච කිරි. අනිත් එක තමයි සමහරු කියනවා කිරිවලට පිටි කලවම් කරනවා කියලා. අද පිටි පැකට් එකක මිල කීය ද? එහෙම බැලුවම පිටි කළවම් කරන්න පුළුවන් ද? සාමාන්‍යයෙන් කිරි ලීටරයක් රුපියල් අසූවක් අනූවක් විතර වෙනවා. අපි කිරි ගන්නේ කොටියාගල, පොතුවිල් හා බූන්දල ප්‍රදේශවල ගාල්වලින්.කිරි හට්ටියක් තියාගන්න පුළුවන් උපරීම දවස් තුනක් විතරයි. ඊට වඩා දවසක් විතර තියාගන්න පුළුවන් ශීතකරණයක දැම්මොත්. කිරි විකුණා ගන්න බැරි වුණොත් අද කිරි හට්ටිය උඩට වතුර දානවා. එහෙම වතුර දැම්මා කියලා මුකුත් වෙන්නේ නැහැ. උඩ පුස් හැදෙන එක වැළකෙනවා. පහුවදාට වතුර පෙරළා ගන්නවා. නමුත් එදාටත් විකුණගන්න බැරි වුණොත් වීසි කරනවා. ඔය දේ කරනවා ඇරෙන්න මේ පැතිවල නම් කිසිම කෙනෙක් කිරි කල්තියා ගන්න වෙනත් දේවල් කරන්නේ නැහැ.”රුහුණේ කිරි නිෂ්පාදකයෝ තම නිෂ්පාදන වෙනුවෙන් හඬක් නඟන්නේ එසේ ය. මඟ දිගට අට්ටි ගසා ඇති කිරි හට්ටි දෙස බලමින් යන ගමනේදී අපි කිරි නිපදවන අයුරු බැලීමට ද උත්සාහයක් දැරුවෙමු.දේශීය විදේශීය සංචාරකයන් අරමුණු කරගෙන නිපදවෙන කුඩාගම පන් නිෂ්පාදන අලෙවි සලක සිටි දිස්නා දමයන්ති කිරි ගෙදරකට යෑමට අපට මඟ පෙන්නුවාය.“ඉස්සර අපේ ගෙවල්වලත් කිරි හැදුවා. බලමුකෝ ගිහිල්ලා. සමහර වෙලාවට මේ ගෙදර මේ වෙලාවට කිරි හදනවා.” ඇය අපට ඉස්සර වූවාය. දිස්නා කිව්වා නිවැරැදිය. අප යන විට දමින්ද කිරි උතුරවා සකස් කර හට්ටිවලට වක්කරමින් සිටියේය.“අපිටත් හරක් ඉන්නවා. ඒත් උන්ගෙන් ගන්න කිරි ප්‍රමාණය මදියි. ඒ නිසා සියඹලාණ්ඩුව පැත්තෙනුත් ගේන කිරි ගන්නවා. අපේ කිරි යන්නේ කුමුදු මීකිරි කියලා. ඊට අමතරව තවත් වෙළෙන්දෝ කිහිප දෙනෙක්ම, කොළඹ පැත්තේ අය අපෙන් කිරි හට්ටි තොග ගාණට ගන්නවා. ඒගොල්ලෝ අපට ඒ අයගෙ නම දාලා ලේබල් ගෙනැත් දෙනවා. අපි හදන කිරි ඒ ලේබල් අලවලා තමයි වටේටම බෙදා හරින්නේ. මේ අද හදන කිරි දවස් තුනක් තියාගන්න පුළුවන්. ජූලි අගෝස්තු කාලවලට තමයි හොඳටම බිස්නස් තියෙන්නේ. නමුත් වැහි කාලෙට මීකිරි වෙළෙඳාමේ අලෙවිය අඩුයි.”හොඳ කිරි නරක කිරි කියලා දෙයක් නැහැ. මං එහෙම කියන්නේ අපි අවුරුදු විස්සකට වැඩියි මේ කිරි රස්සාව පටන් අරගෙන. මුහුන් එකතු කරනවා ඇරෙන්න වෙනත් ජාති කිරිවලට එකතු කරන්නේ නැහැ. හොඳ කිරි හට්ටියක් නම් ඒක මුණින් හරවන්න පුළුවන්. වැටෙන්නේ නැහැ. වටෙන්ම එකතු කරගන්න කිරි සකස් කරලා මිදෙන්න දාන්නේ හට්ටිවලට. මේ හට්ටි මැෂින්වල හදන ඒවා. හට්ටියක් රුපියල් දහතුනක් දාහතරක් විතර වෙනවා. මේ කිරි හට්ටි එකපාරකට වඩා පාවිච්චි කරන්න බැහැ.” දමින්ද පවසන්නේ තම කාර්යය අතරතුරේය.හට්ටි එකතු කරන වසන්ත‘රුහුණේ මීකිරි'වලට ඇති ඉල්ලුම නම් කිසිදා වෙනස් නොවන්නකි. ඇතැම් විට කොළඹට විවිධ ලේබල්වලින් එන කිරි හට්ටි නිපදවෙන්නේ ද එකම නිවෙසකින් වීම සුවිශේෂීය. හැම ගෙදරකම කිරි නොසෑදුව ද දකුණේ විශේෂයෙන්ම හම්බන්තොට, වීරවිල, තිස්සමහාරාම ආදි වූ ප්‍රදේශවල මඟ අයිනේ පදිංචි බොහෝ අයගේ ආදායම් මාර්ගය වී ඇත්තේ මීකිරි ය. ඇතැම් විට කිතුල් පැණිම නොවුණත් කිරි කන්නට පොල් පැණි ද තිබීම සුවිශේෂීය.“අපිට බොහෝම විශ්වාස තැන්වලින් කිතුල් පැණි ලැබෙනවා. පොල් පැණිත් ලැබෙනවා. මේවා ඉතිං සියයට සියයක්ම කිතුල්, පොල් පැණි විතරක් කියන්න බැහැ. සීනිත් කලවම්.” එක් කඩ හිමියකු පැවසුවේ තම නම ගම සඳහන් නොකරන ලෙස ඉල්ලීමක් ද කරමිනි.මීට අවුරුදු දහයකට පහළොවකට පමණ පෙර නිවෙසට ගෙනෙන කිරි ඇතිලියේ කිරි අහවර වූ පසු එහි හොද්දක් මාළුවක් පිසුවා ඔබට මතක ඇති. එහෙත් මෑතක සිට ඒ කිරි හට්ටි මුළුතැන් ගෙයි ප්‍රයෝජනයට ගත නොහැක. හේතුව කිරි හට්ටි ඝනකමින් වැඩිවීම විය හැක.කෙසේ වෙතත් මෙය එක්තරා චක්‍රයක් බඳු ය. කිරි කොතෙක් තිබුණ ද මැටි හට්ටි නැත්නම් කිරි නිපදවිය නොහැක. මැටි හට්ටි කොතෙක් තිබුණත් කිරි නිෂ්පාදනය නැත්නම් මැටි හට්ටි නිෂ්පාදකයන්ට වෙළෙඳපොළක් නැත. වර්තමානයේ රුහුණේ මීකිරිවලට හට්ටි හැදෙන ගම්මානයට යෑමට ද අපිට අවස්ථාව ලැබිණි.ඒ සන්ධ්‍යාවේ අපි දෙබරවැව ඔරලෝසු කණුව පසුකර සඳුන්ගමට ගියෙමු. ගමේ එක් පසෙක හිඳ බැලු විට ඈතින් පෙනෙන්නේ තිස්ස වැවයි.“අපේ මුතුන් මිත්තන්ගේ කාලේ ඉඳලම මේ ගම්මානවල කෙරෙන්නේ කිරි ඇතිලි හදන එක. චලෝ ඉඩම, මහවත්ත, සඳගිරිගොඩ, කණ්ඩියවත්ත, කම්බි වත්ත ආදි ගම්වල හැමෝම වගේ කරන්නේ කිරි හට්ටි හදන එක. සඳුන්ගම හට්ටි හදන එක මුල්ම කාලේ ආරම්භ කරලා තියෙන්නේ බී. කේ. සරදියෙස්. එයාගෙන් පැවතගෙන එන අය තමයි අපි. සරදියෙස් සීයගේ දරුවන්ගෙ දරුවෝ මුනුපුරු මිනිබිරියෝ තමයි අද මේ වළං කර්මාන්තය කරගෙන යන්නේ. අපි මැටි ගේන්නේ තිස්ස වැවෙන්, හා පන්නගමුව වැව්වලින්. යෝධ වැවෙන් ගන්න මැටිවලින් හට්ටි හදන්න බැහැ.වසන්ත පවසන්නේ හදන ලද හට්ටි ටැක්ටරයට පටවන අතරේය.දමින්ද හා බිරිය කිරි උතුරවමින්ඔවුහු රැයක් දවාලක් නැතිව හට්ටි නිෂ්පාදනය කරති. පෙර දවස සකපෝරුවෙන් මේ ‍හට්ටි නිපදවුව ද මීට අවුරුදු දහතුනකට දාහතරකට පමණ පෙර සිටම හට්ටි හැදෙන්නේ මැෂිමෙනි. මැෂිමෙන් හට්ටි හැදීම ද ආවාට ගියාට කළ නොහැක. වැවෙන් ගෙනෙන ලද මැටි මැෂින් එකේ බූමිතෙල් පොල්තෙල් ගා අඹරවා පදම් කිරීමෙන් අනතුරුවයි වළං හැදීම සඳහා භාවිත කරනු ලබන්නේ.කිරි නිෂ්පාදනය කරන අය හට්ටි ගන්න ආවාම ඒ ගොල්ලෝ හට්ටියේ ලස්සන බලනවා. මැෂින් එකේ හදන මේ හට්ටි දවස් තුනක් හතරක් අමු ගතිය වේලෙන තුරු තිබිලා තමයි පුච්චන්නේ. පොඩි හට්ටියක් අපි දෙන්නේ රුපියල් පහ ගාණේ. ලොකු හට්ටියක් රුපියල් දහතුනක් වෙනවා. වැහි කාලෙට හට්ටි හදන්න අමාරුයි. ඒ වේලගන්න අමාරු නිසා. එහෙම නැත්නම් හට්ටි තුන්දාහක් හාරදාහක් විතර හදනවා. අපේ මේ පවුල් ඔක්කෝම රැකෙන්නේ හට්ටි නිෂ්පාදනය නිසා. අපි හට්ටි හැදුවට වැඩක් නැහැ. රුහුණේ මීකිරි නැත්නම්. අපි හැමෝම රැකිලා ඉන්නේ රුහුණේ මීකිරි නිසා. අපිට අපි ගැන තියෙන්නේ ආඩම්බරයක්. මේක කාටවත් යටත් රස්සාවක් නෙමෙයි.පවුලේ සියල්ලන්ගේම එකතුවෙන් කරගෙන යන කර්මාන්තය පිළිබඳව චන්ද්‍රසිරි පවසන්නේ ආඩම්බරයෙනි. ඔවුන් නිසා රැකියා අවස්ථා සැලසුන අය ද මේ අතර වේ. දරු පවුල් කාරියක වන පී. බී. මියුරියෙල් දවසේ කුලියට මැෂින් එකේ හට්ටි තනන්නීය.“මුලින්නම් මට එච්චරම හුරුවක් තිබුණේ නැහැ. ඒත් දැන් මේ හට්ටි හැදිල්ල මගෙ අත් දෙකට හොඳට හුරුයි. මට ආදායමකුත් ලැබෙනවා.” ඇය යන්ත්‍රය ක්‍රියා කරවන අතරේම පවසන්නීය.කිරි - පැණි සමඟ කන තරමට රසවත්ය. එහෙත් අපට කිරි පැණි කන්නට දෙන මේ රුහුණේ මීකිරි නිෂ්පාදකයන්ගේ, වෙළෙන්දන්ගේ හා හට්ටි නිෂ්පාදකයන්ගේ ජීවිතනම් එතරම් රසවත් නැත. ඔවුහු ජිවිතයේ අප්‍රමාණ වූ කටුක බව උසුලන්නාහ.කතරගම සංචාරයකින් පසුඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=as1408032</link>
    <topic>වසර 17 ක් පතලක වැළලී පණ පිටින්</topic>
    <author>සේමාලි කැල්ලපත</author>
    <content>වසර 17 ක් පතලක වැළලී පණ පිටින්චීනයේ බටහිර ෂින්ජියෑංග් පළාතේ ගල් අඟුරු පතලක සේවක පිරිසක් පසුගිය මාසයේ දිනක පැරැණි පතලක් කණිමින් සිටියදී පුදුමයෙනුත් පුදුමයට පත්වූහ. පැරැණි පතලේ කොටසක් කණිමින් සිටියදී ඔවුනට එක්වරම ඇසුණේ පතල අභ්‍යන්තරයේ කවුදෝ සෙමෙන් වැලපෙන හඬය. ඉන් විමතියට පත් ඔවුහු හඬ ආ දෙසට හාරාගෙන යද්දී දුටුවේ වසර 17 කට පෙර පොළොව යට වැළලී එහෙත් නොමැරී සිටින පුද්ගලයෙකි.1997 වසරේ එම පළාතේ සිදුවූ දරුණු භූමි කම්පාවකදී මහ පොළොවට වැළලී ගිය එම පතල වසා දැමුණේ ඉන් දිවි බේරාගත් කිසිවකු නොමැති බව සහතික වීම නිසාය. භූමිකම්පාව සිදුවන මොහොතේ වැළලී ගිය 78 ක්වූ පතල් සේවකයන් අතරින් 59 හැවිරිදි චුංග් වායි ගේ පමණක් දිවි බේරී තිබුණේ හාස්කමකිනි.බේරාගන්නා මොහොතේ පෙනුමෙන් බොහෝ වෙනස්ව මානසික සෞඛ්‍යයෙන් ද පිරිහී සිටි චුංග් වායි ඒ මොහොතේම රෝහල් ගත කර ඇත්තේය. චුංග් ඇතුළු පිරිස වැඩ කරමින් සිටි පතලේ වූ ලෑලි වේදිකාවක් මහා භූමිකම්පාවත් සමඟ කඩා වැටීමෙන් සහෝදර සේවකයන් මියගිය ද චුංග්ගේ දිවි බේරුණේ කුහරයක් ඔස්සේ ඔහු සිටි තැනට වාතාශ්‍රය ලැබීම හේතුවෙනි.මේ අවාසනාවන්ත ඉරණමෙන් දිවි ගලවා ගැනීමේ වාසනාව ලද චුංග්, පතල යට මෙවන් හදිසි අවස්ථාවකදී ප්‍රයෝජනයට ගැනීම සඳහා ගබඩා කර තිබූ සහල් සහ වතුර ආහාරයට ගෙන හාමත් නොවී යන්තම් පණ බේරාගෙන ඇත්තේය. ඒ අතරතුර පතල පුරා හිඟයක් නොමැතිව දිව ගිය මීයන් ද ඔහුගේ ආහාරය විය. පතල්වල හැදෙන එක්තරා පෙඳ පාසි විශේෂයක් ද ඔහු ආහාරයට ගෙන තිබූ අතර එම පෙඳ පාසි ඔහුගේ ශරීරයට විටමින් නොඅඩුව ලබාදුන් බව වාර්තා වේ.තට්ට තනියම පතලක සිරවී මානසිකව හා ශාරීරිකව පිරිහී සිටිය ද චුංග් සිය මියගිය පතල් සගයනට ගෞරවාන්විත භූමදානයක් ලබාදීමට සමත් වී ඇත. ඔවුන් එකිනෙකා භූමදානය කිරීමට ඔහුට වසරක කාලයක් ගතවී තිබේ.ගලවා ගන්නා අවස්ථාවේ කතා කිරීමටවත් නොහැකිව සිටි චුංග් පතල් කම්කරුවන් දැක හඬා වැලපුණු බව ද වාර්තා වේ.පතල් අනතුරු බහුල චීනයේ වසරකට පතල් කඩා වැටීමෙන් පුද්ගලයන් 4000 ක් පමණ මියයන අතර ඒ නිසාම චීන රජය අක්‍රමවත් පතල් බොහොමයක් වසා දැමීම සිදු කරයි. එය එරට පතල් 16000 අතුරෙන් සියයට 80 ක් පමණ වේ.වසර 17 ක් මහපොළොව යට වැළලී සිට චුංග් දිවි ගලවා ගැනීමත් සමඟ මෙතෙක් පොළොව යට දින 42 ක් වැළලී සිට දිවි ගලවා ගත් බ්‍රිතාන්‍ය ජාතික ජෙෆ් ස්මිත් විසින් තබා තිබූ ගිනස් වාර්තාව බිඳ වැටී ඇත. ජෙෆ් ඔහුගේ ප්‍රියතම සමාජ ශාලාවේ පිටත දින ගණනක් පොළොව යට වැළලී සිට ඇත්තේ වාර්තාවක් සම කිරීමේ අදිටනින් ස්ව කැමැත්තෙනි.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=as1408033</link>
    <topic>පිම්බෙන්නට ගොස් හදි කැටෙන මරණයේ පොකුණේ ගෙම්බෝ</topic>
    <author>රෝහණ ආර්යරත්න</author>
    <content>පිම්බෙන්නට ගොස් හදි කැටෙන මරණයේ පොකුණේ ගෙම්බෝමරණයට වගකිවයුත්තේ කපුටන්‍ෙගඹි දෙනක තම ප්‍රමාණය පෙන්වීමට පිම්බී පිපිරී මියගිය පුවතක් අප අසා ඇති කතාවක සඳහන්ය. මේ ද එවන් කතාවකි. මෙය වාර්තා වූයේ ජර්මනියෙනි. හැම්බර්ග් ප්‍රදේශයේ ඇල්ටෝනා දිස්ත්‍රික්කයේ ‘මරණයේ පොකුණ’ නමින් හැඳින්වෙන පොකුණේ වෙසෙන ගෙම්බන් පුපුරා ගොස් තැන තැන මැරි වැටී සිටිනු විද්‍යාඥයන්ගේ අවධානයට ලක්විය.මේ ගෙම්බන් මැරී සිටියේ තුන් ගුණයකින් පමණ ඉදිමී පුපුරා යෑම නිසා බව ද හෙළි විය. මෙලෙස පුපුරා ගිය ගෙම්බන් පොකුණ අවට විසිරී තිබෙනු දුටු විද්‍යාඥයෝ අශ්වයන්ගෙන් වැලඳුණු වෛරසයක් නිසා හටගත් රෝගයක් නිසා සිදුවූවක් බවට සැක කළහ.මේ ගෙබි මරණවලට හේතුව සොයා ගැනීමට බොහෝ විද්‍යාඥයන් උත්සාහ දැරුව ද නිසි ලෙසින් අභිරහස හෙළි කරගනු ලැබුවේ ජර්මනියේ උභයජීවී සතුන් පිළිබඳ විශේෂඥයකු වූ ෆ්‍රැන්ක් මුට්ෂ්මාන් විසිනි. මේ ගෙබි මරණවලට මූලික වී ඇත්තේ සියුම් ලෙස කටයුතු කරන කපුටන් බව ඔහු විසින් සොයා ගන්නා ලදි. ගෙම්බන්ගේ පිටුපස කුරුලු තුඩක් වැනි කැපුමක් පවතින බවත් එසේම මෙසේ මරණයට පත්වී සිටින ගෙම්බන් සියලු දෙනාගේම අක්මාව අතුරුදන් වී ඇති බවත් මුට්ෂ්මාන්ගේ අවධානයට ලක්විය.වෙනත් සතකු ගෙම්බන්ට මෙලෙස ප්‍රහාරයක් එල්ල කළේ නම් මැරුණු ගෙඹි සිරුරු ඉතුරු නොවන බව අවධාරණයට ලක්කළ මුට්ෂ්මාන් අවසානයේ ගෙඹි මරණවල අභිරහස සොයා ගත්තේය. ඒ පළාතේ ගැවසෙන කපුටන් ඉතා නැණවත්ය. ගෙඹි සම විෂ සහිත බව දන්නා කපුටෝ ගෙඹි ශරීරයේ අක්මාව අනුභව කළ හැකි බව හොඳාකාරව දැන සිටියහ. එනිසා කපුටෝ ගෙම්බාගේ පසුපසට හොටෙන් කොටා ගෙම්බාගේ අක්මාව පැහැර ගනිති.මේ අවස්ථාවේදී තමාට ප්‍රහාරයක් එල්ල වූ බව දැනගන්නා ගෙම්බා ආරක්ෂක පියවරක් ලෙස ශරීරය තුන් ගුණයකින් පමණ පුම්බා ගනී. ගෙඹි සිරුර ඇට රහිත නිසාත් අක්මාව අතුරුදන්ව තිබීම නිසාත් සිරුරේ සෙසු කොටස්වලට ආරක්ෂාව නැතිව යන්නේය. අනතුරුව පෙණහලු ඉදිමී යෑමෙන් ගෙඹි සිරුර පුපුරා යයි.මෙලෙස ගෙඹි සංහාරය වැඩිපුරම සිදුවන්නේ ගෙම්බන්ගේ ප්‍රජනන අවදියේදී බව ද හෙළි වී ඇත.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=as1408034</link>
    <topic>කඳුළු වෙනුවට කුඩා ගල් කැට</topic>
    <author/>
    <content>කඳුළු වෙනුවට කුඩා ගල් කැටකෙනෙකු හඬන විට සාමාන්‍යයෙන් ඇස්වලින් කඳුළු කඩා වැටේ. එසේම කඳුළු වෙනුවට රුධිරය දෙනෙත්වලින් වැගිරෙන පුවත් ද අප අසා ඇත. එහෙත් කඳුළු බිංදු වෙනුවට කුඩා ගල් කැට වැටෙනවා යැයි පැවසුවහොත් කිසිවකු විශ්වාස නොකරනු ඇත.යේමනයේ 12 හැවිරිදි සාදියා සලේ නමැති දැරිය හඬා වැටෙන විට ඇගේ දෙනෙත්වලින් ඇද වැටෙන්නේ කුඩා ගල් කැට බව වාර්තා වේ. එම කුඩා ගල් කැට ඇයගේ ඇස් පිහාටුවල සිට ඇස මැදට වැටී කඳුළු මෙන් එළියට ඇද වැටෙන බව කියැවේ.වෛද්‍යවරු කුඩා සාදියාගේ මේ අරුම පුදුම කඳුළු කැට පරීක්ෂා කර ඇයට වෙදකම් කිරීමට උත්සාහ දරති. එහෙත් ඇය වෙසෙන ගම්මානයේ ජනතාව සාදියාට සාපයක් වැදී ඇතැයි සිතා බියෙන් කල් ගෙවති. ඇතැමුන් එය යක්ෂයාගේ ක්‍රියාවක් බව පවසන අතර තවත් අය මහා ව්‍යසනයක පෙරනිමිත්තක් ලෙස ද පවසති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=as1408035</link>
    <topic>ඊශ්‍රායල මිසයිල් ප්‍රහාර පලස්තීනයේ නජිට වාසියක් වෙලා</topic>
    <author/>
    <content>ඊශ්‍රායල මිසයිල් ප්‍රහාර පලස්තීනයේ නජිට වාසියක් වෙලානජි සලීම් පලස්තීන් දරුවෙකි. යන්තම් වයස අවුරුදු 12 ක් වූ නජි ඇතුළු දරුවන් මෙන්ම ඔවුන්ගේ පවුලේ උදවිය ද ඊශ්‍රායල ප්‍රහාර නිසා අන්ත අසරණ තත්ත්වයකට පත්ව සිටිති. මෙනිසාම නජිගේ පවුලේ එකම ගැලවුම්කරු වන්නේ ද නජිය. නජි පවුලේ අයගේ බඩකට පිරවීම සඳහා කුඩා නිෂ්පාදන ව්‍යාපාරයක් ආරම්භ කළේය. ඒ පාපැදි නිපදවීමයි. ඔහුගේ පාපැදිවලට අමුද්‍රව්‍ය වන්නේ ඊශ්‍රායල ගුවන් ප්‍රහාරවලින් පසු ඉතිරි වන සුන්බුන්ය.ඔහු මේ සුන්බුන් එකතු කොට දක්ෂ ලෙස පාපැදි තනයි. නජිගේ මේ දක්ෂතාව නිසා ඔහු සතියකට පාපැදි 35 ක් පමණ නිපදවන අතර ම ඒ නිසාම අසල්වාසින් හා ඥාතීන් 11 කට රැකියාව ද ලබා දී තිබේ.ඊශ්‍රායල ගුවන් ප්‍රහාරවලින් පසු නජි ඇතුළු පිරිස තමන්ම නිපදවාගත් පාපැදිවල නැගී දුම්රොටු හා දූවිලි වලා මැදින් යනුයේ ගුවන් ප්‍රහාරවලින් පසු ඉතිරි වන වටිනා යමක් සොයා ගෙනය. ඉතිරිව ගිය රබර් තීරු ටයර් සෑදීමටත් ඇලුමිනියම් මිසයිල් රාමු පාපැදි රාමුව සෑදීමටත් විනාශ වී ගිය මෝටර් රථවල සුන්බුන් පාපැදියේ යාන්ත්‍රණයටත් ඔව්හු යොදා ගනිති. වෙනකක් තබා බිඳී ගිය වීදුරුවල ඉතිරි කොටස් ද ඔව්හු ප්‍රයෝජනයට ගනිති.“මාව වැරැදියට හිතන්න එපා. එක අතකට අපට බෝම්බ වැහි වැටෙද්දි මට සතුටුයි” යනුවෙන් පවසන නජි එන ඕනෑම දෙයකින් රැකීමට ඉගෙන ගත යුතු බවත් පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=as1408037</link>
    <topic>නින්ද යෑම වැළැක්වීමට හිසකෙස්වලින් එල්ලෙති</topic>
    <author/>
    <content>නින්ද යෑම වැළැක්වීමට හිසකෙස්වලින් එල්ලෙතිපාඩම් කිරීමේ දී නින්ද යෑමෙන් වැළකීමට ඇතැම් අය වතුර බේසමකට දෙපා දමා ගනිති. එහෙත් චීනයේ ෆුජියන් පළාතේ පිහිටි කෘෂි කාර්මික හා වන සංරක්ෂණ විශ්ව විද්‍යාලයේ සිසුවියන් නිදි මැරීම සඳහා යොදා ගන්නේ වෙනත් ක්‍රමයකි.20 හැවිරිදි චෙං ටැං හා ඇය සමඟ කාමරයේ එකට සිටින 21 හැවිරිදි හුවැං ලුට නිදි මැරීම ඉතාම අපහසු කාරියකි. පාඩම් කරන අතරතුර නින්දට යෑම වැළැක්වීම සඳහා ඔවුන් කර ඇත්තේ ඔවුන්ගේ කෙස් කලඹ සිවිලිමේ එල්ලා තැබීමය. කෝපි පානය, ව්‍යායාම ගැනීම, වායු සමීකරණයේ ශීතල බව වැඩි කිරීම මඟින් නින්ද යෑම වැළැක්වීමට ඔවුන් උත්සාහ කළ ද ඒ සියල්ලම අසාර්ථක වීම නිසා තමන්ගේ කේශ කලාපයන් සිවිලිමේ එල්ලා තැබීමෙන් අවසානයේ ඔව්හු සාර්ථක වූහ.චීන ජාතික උගතුන් දෙදෙනකු විසින් ලියන ලද ග්‍රන්ථයක තිබි මේ ක්‍රමය පිළිබඳ දැනුම්වත් වූ බව චෙං හා හුවැං පවසයි.කාමරයේ හරහට පරාලයක් වැනි දෙයක් නොමැති වුවත් ඔව්හු රෙදි වේලීම සඳහා යොදාගනු ලබන උපකරණයේ තම කෙස් කලඹ එල්ලා තැබූහ. ඔවුන්ගේ මෙම නිදි මැරීමේ ක්‍රමවේදය අන්තර්ජාලයට ඇතුළු කිරීමත් සමඟ චීන සිසුන් අතර කෙස් කලාප එල්ලා තැබීම අතිශයින් ජනප්‍රිය වී ඇතැයි වාර්තා වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=as1408038</link>
    <topic>බොක්සිං තරග ජය ගත්තොත් හිරෙන් නිදහස්</topic>
    <author/>
    <content>බොක්සිං තරග ජය ගත්තොත් හිරෙන් නිදහස්සාමාන්‍යයෙන් යම් වරදක් නිසා සිරබත් කෑමට සිදුවූ සිරකරුවන්ගේ සිරගත වන කාලය ලිහිල් කරනු ලබන්නේ හොඳ හැසිරීම සලකා බැලීමෙනි. එහෙත් තායිලන්තයේ ක්ලොං ප්‍රෙම් සිර ගෙදර ඒ සඳහා ඇත්තේ වෙනත් ක්‍රමයකි.එම සිර ගේ පාලකයන් විසින් පුණ්‍ය කටයුත්තක් ලෙස “සිරගේ සටන්” නමින් හැඳින්වෙන තරගාවලියක් වසරකට වරක් සංවිධානය කර ඇත. මෙය තායි බොක්සිං තරගාවලියකි. මෙම තරගවලට විදේශීය තරගකරුවෝ සහභාගි කර ගනිති. එම තරගකරුවන් සමඟ තරගයට යොදවන්නේ සිරකරුවන්ය. සටන් කර ජය ලබා ගත්තොත් ඔවුන්ගේ සිර දඬුවම අඩු කරනු ලැබේ. ජයගන්නා සිරකරුවන්ට මුදල් තෑගි ද හිමි වන අතර තම සිරගේ ප්‍රධානියා හමුවී දඬුවම් කාලය අඩුකර ගැනීමටත් අවස්ථාව සැලසෙනු ඇත.මේ සටන් තරගාවලියේදී සිරකරුවෝ ජය ගැනීමට දැඩි උත්සාහයක් දරති. ඒ තම දඬුවම් කාලය අඩුකර ගැනීමටය. මෙම සිරකරුවන්ට තායි බොක්සිං සටන් ක්‍රමය හා ඓතිහාසික සටන් ක්‍රමයක් වන මුවේ තායි සටන් ක්‍රමය සිරගෙදර දී පුහුණු කරනු ලබන අතර ක්ලොං ප්‍රේම් සිරගෙදර එම සටන් ක්‍රම පුහුණු කරන ප්‍රධාන පුහුණුකරු වන සයිචෝන් සෝම්නෙට් පවසන අන්දමට මුදල් හම්බ කර ගැනීමටත් දඬුවම් කාලය අඩුකර ගැනීමටත් තිබෙන උවමනාව නිසා ඔව්හු හොඳින් පුහුණුවීම් කරති.විදේශීය සටන්කරුවන් සමඟ කරනු ලබන මෙම සටන් තරගාවලියට සහභාගිවූ ඇලෙක්සිස් බරාතෝ පවසන්නේ “මේක එක්තරා විදියක පිස්සුවක් වුවත් මෙම තරගවලට සහභාගි වීමෙන් මා ඉතාම ජනප්‍රිය වෙනවා” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=as1408036</link>
    <topic>මේ ළමයා ඔහොම දැඟලිල්ලක් තිබුණු ළමයෙක් නොවෙයි</topic>
    <author/>
    <content>මේ ළමයා ඔහොම දැඟලිල්ලක් තිබුණු ළමයෙක් නොවෙයිදුම්රියේ ඒකාකාර හඬත් වේගයෙන් පසුවන හරිත වර්ණ තුරු වදුලුත් ඔහුගේ සිත පෙර දිනයේ ඒ අමිහිරි රාත්‍රිය වෙත ම කැන්දාගෙන යයි. චිත්‍රයක් අඳින කල මකන කෑල්ලකින් ඕනෑම වාර ගණනක් මකා දැමිය හැකිය. චිත්‍ර ඇඳීමේදී තමාට මකන කෑල්ලක අවශ්‍යතාවය දැඩිව පැන නොනැගුණ ද ජීවිතයේ යම් යම් සිදුවීම් ද එලෙසින් මකා දමන්නට ඇත්නම් කොපමණ හොඳදැයි ඔහුට සිතිණ. ඔව් අරමුණකින් තොරව වීදියට බට තරුණයා බීමතින් අවසඟව ආපසු ඒ සොඳුරු නිවසට පැමිණීම සිදු නොවිය යුත්තකි. ඔහුට තවමත් අතුලට මුහුණ දීමට නුපුළුවන.“ඇයි මං ඒ වගේ දෙයක් කළේ...? අර තරම් හොඳට අපට සලකපු සුදු ආච්චිට මං මට කරන්න පුළුවන් ලොකුම හතුරුකම කළා...” යි ගීත් පසුතැවුණේ සිය දහස් වන වර විය යුතු ය.පුපුරන්නට එන හිසත් අප්‍රාණිකව ගිය සිරුරත් වෑයමින් ඔසවාගත් කල ඔහු දුටුවේ කඳුළු පිරි දෙඇසින් තමා වෙත නැඹුරු ව හිඳින යුවතියයි.“ගීත්... අනේ ඇයි මේ?” ඇගේ ඒ ශෝකී කෙඳිරිල්ල තවමත් ඔහුට ඇසෙයි.තමා මේ දකින්නේ සිහිනයක් විය යුතු යැයි ඔහුට පළමුව සිතිණ. එහෙත් ඇගේ සෝබර බැල්මත් ඇය වෙතින් හමන සියුම් සුගන්ධයත් සිහිනයක් වන්නේ කෙලෙස ද? ඒ හා ම ඒ සුගන්ධය යටපත් කර දමමින් කාමරයේ වාතය පවා අපවිත්‍ර කරමින් හමන්නේ මත්පැන් දුගඳ බව වැටහෙත්ම ඔහු අතකින් දෑස වසා ගත්තේ ය.“ඔයාට දැං මොකද ගීත්...? මම කොයිතරම් බය වුණා ද... අනේ ආයිමත් කවදාවත් ඔය ජරාව බොන්න එපා ගීත්... මං වැඳල කියන්නං මේ කාලකණ්ණි මං හින්දා ඔයාගෙ ලස්සන ජීවිතේ නාස්ති කරගන්න එපා...”ඇය ඔහුගේ ළය මත මුහුණ හොවා ගත්තේ කඳුළු සලමිනි. වහා ඇය තල්ලු කර දමා නැඟී සිටින්නට ඔහුට උවමනා විය. එහෙත් ඒ සඳහා ශක්තියක් ඔහුගේ දුබල සිරුරෙහි නොවිණ. පොලු මුගුරු රැගත් කීප දෙනෙකු තමා වට කොට මුළු සිරුරම තලා පෙළා දැමු කලෙක මෙන් ඔහුට වේදනාවක් ද අප්‍රාණික බවක් ද දැනිණ.“අඬන්න එපා නදී... මාව අමතක කරල දාන්න... මේ හැම දෙයක්ම නපුරු හීනයක් කියල හිතල අමතක කරල දාන්න...” යි ඉල්ලා සිටින්නට ඔහු දෙතොල විවර කළේය. එහෙත් සුපුරුදු පරිදි ඔහුගේ මුව ඔහුගේ හදවත වචන ලෙසින් විදහා දක්වන්නට සමත් නොවීය. තමා තව දුරටත් ගොළු ව ඒ අවාසනාවම කරපින්නා ගෙන සිටින බව හැඟී ගියෙන් ඔහු වියරු වැටුණේ ය. එයින් ජනිත වූ ශක්තිය විසින් ඔහුගේ දෑතින් ඇය දැඩි ව තුරුළු කරගත්තේය.“ගී... ත්...” හුස්ම හිරවෙන්නට එන්නාක් මෙන් දැනුණෙන් ඇය කෙඳිරි ගෑවාය. එහෙත් අපමණ මිහිරියාවකින් ඇගේ සිත කය වෙව්ලා ගියේය.ඔහු උමතු භාවයේ මුළුමනින්ම නිමග්න වීම වලකාලන ලද්දේ ඒ සිහින් කෙඳිරියයි. ඔහුගේ ඇසින් කඳුළක් ගිලිහුණේත් දෑත යළිත් අප්‍රාණිකව එල්ලා හැළුණේත් එකම මොහොතේදීය. ඒ මොහොතේදීම අතුල කාමරය තුළට පිවිසියේය. පිටි අත්ලෙන් කඳුළු පිස දමමින් නදී වහා නැඟී සිටියාය. ඔහු එක එල්ලේ ඇය දෙස බැලුවේ ය. ඔහුගේ තියුණු බැල්ම විඳ දරාගත නොහැකිව ඇගේ හිස පහතට නැඹුරු විය.“ඔයාගෙ කොණ්ඩෙයි මෙයාගෙ මේ පිස්සුවයි අතරෙ මොකක් හරි සම්බන්ධයක් තියෙනව ද නදී?” ඔහුගේ බැල්මෙහි වූයේ සැකයකි.ඇය යටිතොල විකා ගනිමින් හැඬුම් මැඩගත්තාය.“බාප්පට පිස්සු ද? වැඩේමයි... ගොඩයා...” යි කියමින් ගීත් දෙස අවඥාබර බැල්මක් හෙළු ඇය පිටතට දිව ගියා ය.අතුලගේ මුවඟ ද අවඥාවෙන් ඇද විය.“මං දැක්කා ගොඩයව බදාගෙන හිටපු හැටි” යි කියන්නට ඔහුට සිතිණ. එහෙත් ඒ වෙනුවට ඔහු “දැං මොක?” යි ඇඳ මත හිඳගත් තරුණයාගෙන් ප්‍රශ්න කළේ අකාරුණික ලෙසිනි. හිස නගා අතුල දෙස බලන්නට ශක්තියක් නොවූයෙන් ගීත් අතකින් මුහුණ වසා ගත්තේය.“කෙනෙක් දිහා ඔළුව උස්සලා කෙළින් බලන්න බැරි විදියෙ වැඩ නොකර ඉන්නවානම් තමා හොඳ...”අතුලගේ දෙපා වැඳ සමාව අයදින්නට උවමනා වුවද ඔහු තවදුරටත් හිස පහතට නැඹුරු කරගෙන සිටියේය.“ඇත්තටම මේ ළමයට මොනව වෙලා ද...” යි නදීට දොස් පවරමින් අමරා ඔවුන් වෙත පැමිණියාය.“ඒ ළමයට විතරක් නෙමේ මේ ළමයටත් මොකවහරි වෙලා තියෙන බව නම් මටත් පේනවා” යි කියන්නට පොපියන මුව වෑයමින් තද කොටගත් අතුල අතකින් නළල පිරිමැද්දේය.“තව පොඩ්ඩෙන් මගේ ඇ‍ඟෙත් හැප්පෙනවා... ඔහොම දැඟලිල්ලක් තිබ්බ ළමයෙක් නෙමේ ඔය ළමයා... දැං බලනකොට චාපටත් වඩා දඟයිනෙ මේ ලොකු ළමයා...”ඇය අත වූ කෝපි කෝප්පයෙන් ඉහළ නඟින සිහින් දුම්රොටුව දෙස අතුල බලා සිටියේය. විදුලි පහන් ආලෝකය ඇගේ මහලු බව වඩාත් ඉස්මතු කරවන සෙයකි.“ගීත්.... මේ කෝපි උගුරක් බොන්න පුතේ...”සිහිසුන් වූ කාලෙක මෙන් වැතිර හුන් තරුණයා ඇඳ මත හිඳගෙන සිටින අයුරු දක්නට ලැබීමෙන් සැනහී ගිය ඇය දයාර්ද්‍ර බැල්මක් හෙළුවාය.“බොන්න බොන්න... ඊට පස්සෙ නාගන්න. අපිට දොළහට ගියත් යන්න පුළුවන්...”අමරා අතුල දෙස බැලුවේ විමතියෙනි.“යන්න?”“ඔව් නැන්දෙ... බස් තියෙනවා.”“නෑ නෑ... මේ රෑ යන්නෙ නෑ... මෙච්චර බාධා වෙවී මොන ගමන් ද ළමයො...”අතුල හිස කැසුවේ ය.“නැන්දට තවත් කරදර කරන්න බෑනෙ... අනිත් එක අපට ලේසියි රෑම ගියාම... මේ යෝධයටත් දැං අමාරුවක් නෑනෙ. නාගත්තහම ඔය සේරම හරියයි.”“ඔයා මොනව කීවත් මං නං මේ රෑ ඔය දෙන්නට යන්න දෙන්නෙ නෑ අතුල පුතේ. මා එක්ක තරහ වෙන්න එපා...” අතුල හිනැහුණේ ය.“තරහ වෙලා මදි මේ කරන උදව් පදව්වලට...”“හෙට කෝච්චියේ යන්න. ඒක පහසුයි...” යි කියමින් ඇය ගීත් අසල හිඳ ගත්තා ය.“තව ටිකකට කලින් ආවනම් අපිට ගහලයි පන්න ගන්නෙ...” යි සිතමින් අතුල තවමත් මුහුණ සඟවාගෙන සිටින තරුණයා දෙස බැලුවේය.“තවත් වධ නොදී ඔය කෝපි ටික බොනව ඉලංදාරියා.”ගීත් කෝපි කෝප්පය ගත්තේ සැලෙන අතිනි.“මට සමාවෙන්න සුදු ආච්චි...” යි කෑ ගසා සමාව අයදින්නට උවමනා වූයෙන් ඔහුගේ දෙතොල ද සැලිණ.අතුල සහ අමරා කාමරයෙන් පිටව ආලින්දයෙහි අසුන් ගත්තෝය. ගීත් නැගී සිටියේ දිය නෑමේ අදහසිනි. හිසරුදාව බලවත් වුව ද සිහිලැල් දිය දහරින් තමාට සහනයක් අත්පත් වනු ඇතැයි ඔහුට සිතිණ. විසිත්ත කාමරය හරහා ඇවිද යද්දී ඔහු නදීගේ කාමරය අසල මඳක් නැවතුණේය. විශාල මල් සහිත තද පැහැ දොර රෙද්ද දෙස ඔහු බලා සිටියේය. එය මෑත් කොට එබී බැලීම නොහොබිනා බව දැන සිටිය ද ඔහුගේ සුරත ඔහුට කීකරු නොවී ය. එහෙත් කාමරය තුළ වූයේ අඳුරකි. විසිත්ත කාමරයේ විදුලි පහන් ආලෝකයෙන් ඇඳ මත වැතිරුණු යුවතිය දැකගන්නට ඔහුට හැකි විය.“නදී...” යි සෙනෙහසින් කොඳුරන්නට ඔහුට උවමනා විය. ඇය නින්දේ පසුවන්නී ද? නැතහොත් හඬා වැටෙන්නී ද...?තමා ඇය දෙස බලා සිටින අයුරු අමරා හෝ අතුල දුටුවහොත් ඔවුන් තුළ ඉතිරිව තිබෙන සුළු ප්‍රසාදය ද වියැකී යනවා නොඅනුමානය. එහෙත් ඔහුගේ දෙපා බල කර සිටින්නේ ඇය වෙත යාමටය. සුසුමක් හෙළා සිතෙහි බර සැහැල්ලු කරගන්නට වෙර දැරූ ගීත් දොර රෙද්ද අත්හළේය. ඒ සුසුමත් ‍දොර රෙද්දේ සර සර හඬත් ඇසුණෙන් නදී තිගැස්සුණා ය. ඇය වහා උඩුකය කෙළින් කළා ය. පා ගැටෙන හඬක් ඇසිණ. කඩිමුඩියේ ඇවිද යන්නේ ගීත් විය යුතු ය. ඇගේ ළය දැවී ගියේ ය.“කොයිතරම් ආසාවක් ඇත්ද කතා කරන්න. කතා කර ගන්න පුළුවන්කමක් තිබුණ නම් නදී කියල මට කතා කරනවනේ. පව් දෙයියනේ...” යි සිතමින් ඇය ඇ‍ඳෙන් බැස්සා ය.ඔහු දිය නා හමාර වන තුරුම ඇය නාන කාමරය අසල රැඳුණාය. ආලින්දය දෙසින් අමරාගේත් අතුලගේත් පිළිසඳර ඇසෙයි. අතුල තමා දෙස හෙළු බැල්මේ සැකමුසුතාවක් තිබුණේදැයි ඇය බියපත් සිතින් සිතුවාය. දැනටමත් ඔහු සියල්ල දැන සිටින්නේ ද? සුදු ආච්චිට ඒ බව හෙළිදරව් කළහොත්...? ඇය තැති ගත්තාය.නාන කාමරයෙන් පිටතට ආ ගීත් ඇය දකින්නට බලාපොරොත්තු වූයේ නැත. “ගීත්...” ඇගේ ළයාන්විත හඬ ඔහුගේ දෙපයෙහි කඩිසරකම සොරා ගත්තේය.“ගීත්” අතුලගේ නොරිස්සුම් සහගත හඬින් තිගැස්සුණ ගීත් දෑස විවර කළේ ය.ලබන සතියේ තව කොටසක්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=as14080310</link>
    <topic>මං ඉන්නේ අනේපිඬු සිටුතුමා වගේ සැහැල්ලුවෙන් සතුටෙන්</topic>
    <author>කමල් පෙරේරා</author>
    <content>මං ඉන්නේ අනේපිඬු සිටුතුමා වගේ සැහැල්ලුවෙන් සතුටෙන්ගේ දොර දන් දුන් මාටින් සීයා කියයිබකමූණ, අතරගල්ලෑවේ මාටින්හේන පිහිටා ඇත්තේ කළුපානා ගඟට මායිම්වය. කළුපානා ග‍ඟේ අනෙක් ඉවුරෙන් ඇරඹෙන්නේ වස්ගමුව අභය භූමියයි. මාටින්හේන පන්නිල නමින් ගැමියන් අතර ප්‍රකට ශාන්ති විහාරය වෙත අප ළඟාවූයේ ඉරමුදුන් යාමයේ ය.අපගේ මෙම චාරිකාවේ අරමුණ වයේ ශාන්ති විහාරය ඉඳිකිරීම සඳහා මාටින්හේන නමැති සිය ඉඩම පරිත්‍යාග කළ මාටින් සීයා හෙවත් කැලේ මිනිසා මුණ ගැසීමය. විහාරාධිපති බටපොළ කෝලිත හිමි හමු වූ අපි මාටින් සීයා කොහිදැයි විමසුවේ ඒ අපූරු මිනිසා ඉක්මනින් දැක ගැනීමේ කුහුලකින් ඇවිලී ගිය සිත්වලින් යුතුවය.මදහසක් නැගූ තරුණ භික්ෂූන් වහන්සේ අප මාටින් හේනේ ඈත කෙළවරට කැඳවාගෙන ගියහ. අපට මුලින් ශ්‍රවණය වූයේ ගස්වැල් අතරින් නැගෙන කරස්.. කරස්.. හඬකි. තවත් මඳ දුරක් යන විට අප නෙත් ගැටුණේ සුදු සරම වලාපට ගසාගත් වියපත් මිනිසෙක්, වල් පඳුරු කිහිපයකට වැරෙන් උදලු පහර දෙන අයුරු ය.“මෙන්න සීයව හමුවෙන්ඩ පත්තරෙන් මහත්තුරු කට්ටියක් ඇවිත්.” කෝලිත හිමි එසේ පවසද්දි මාටින් සීයා මුවින් නැගුණේ සංග්‍රහශීලි සිනහවකි. තවත් උදලු පහර කිහිපයක් එල්ල ‍කොට වල්පඳුර බිම හෙළූ මාටින් සීයා උදැල්ල ද කර තබාගෙන ඉස්සර විය. ඉර කාෂ්ටකයට ගිනිහව්ව තිබූ අඩි පාර දිගේ අපි ඔහුගේ පැල්කොටය වෙත ගමන් කළෙමු.“මම එනකොට මේක අලි - වලස්සු ඉන්න හද්දා කැලේ. පිටගම්වලින් හොරෙන් මැණික් ගරන්න ආපු උදවිය තමා වැඩි පුර උන්නේ. ගඟබඩ කසිප්පු ජාවාරමත් බොහොම සරුවට තිබුණා. මේකෙ හේනක් කොටලා එළිවෙනවට උන් කැමති වුණේ නැහැ. මාත් එක්ක අරියාදුවට ආවා. ඒ කාලේ මමත් යකෙකුටවත් බය ඇති මිනිහෙක් නෙවේ. තනියා වුවත් මාත් ඇරියේ නැහැ. කැති පොලු තියාගෙන මාත් සූදානමින් උන්නේ, ඕනැම දේකට...”මාටින් සීයා අප හා කතාවට වැටුණේ සිය පිලෙහි වූ දිගු පිටලෑලි බංකුවට බර දෙමිනි. කෝලිත හිමි පැවසූ ආකාරයට මාටින් සීයාට සිය උපන් අවුරුද්ද මතක නැත. මුල් ගම කළුතර පැත්තේ යයි ද පියාණන් වන ලුවිස් සිංඤෝ දරු පවුලක් රැගෙන උලපනේ පදිංචියට ගිය බවද මාටින් සීයා අතීත මතකය අවුස්සමින් අප හා පැවසී ය. විටින් විට ඔහු පවසා ඇති තොරතුරු අනුව මාටින් සීයාට මේ මේ වන විට අවම වශයෙන් අවුරුදු 85 ක්වත් සම්පූර්ණ වී තිබිය යුතු යයි කෝලිත හිමියෝ පවසති.“සීයෙ අපිට කියන්ඩකො පුංචි කාලෙ ගැන විස්තර ටිකක්?” අපි ඉල්ලා සිටියෙමු.“මම පවුලෙ වැඩිමලා. සහෝදර සහෝදරියෝ හතක් උන්නා. අපේ අම්මා කේ. රොසලින් හාමි. ගෙදර අග හිඟකම් බොහොමයි. අම්මයි තාත්තයි විඳින දුක මට බලා ඉන්න බැරි වුණා. ඒ හන්දා පුංචි කාලෙදි ම රස්සාවක් කරන්න හිතුණා. සත විස්සේ පඩියට තේ වතුවල වැඩට ගියා. මයෙ හිතේ එතකොට අවුරුදු දහයක් විතර ඇති. තාත්තා එපා කිව්වා. ඒ පාර හොරෙන් ම ලක්ෂපානෙ ගියා...”කතාව මඳකට නතර කරන මාටින් සීයා, සරම් පටින් දෑසේ කඳුළු පිස දා ගනියි. ඔහුගේ වියපත් දෑස රත් පැහැගැන්වී ඇත. ඔහු නිහඩ ය. අපේ සිත් සසල වෙයි. කතාව වෙනතකට යොමු කිරීම මැනවයි අපට සිතේ.“සීයා ආණ්ඩුවෙ රස්සාවකුත් කරලා තියෙනවලු නේද පස්සෙ කලෙක..?”මාටින් සීයාගේ සිත නිවෙන ඉසව්වකට අපි ඔහු කැඳවාගෙන යමු.“මගෙ ඇඟපතේ හොඳ පෙනුමක් තිබ්බා. මාඋස්සාකැලේ වැඩපොල බාරඅරන් හිටියේ එංගලන්තෙ මහත්තුරු. මාව බන්දාගත්තා වෑල්ඩින් වැඩපළට. මගේ සුද්දා හරි වසයි. පමා උනා කියලා දවසක් මට අඬුවකින් දමලා ගැහුවා. පරසුද්දන්ගෙන් ගුටි කන්නේ මොකටද කියලා හිතලා මාත් ගල් පාරක් දුන්නා අනිත් අතට. මෙන්න ඒ පාර සුද්දා බ්ලැඩි.. සන් කියලා ආදරෙන් කතා කරලා දිගටම වැඩ කළා. “මාටින් සීයා අපගේ ප්‍රශ්නය කනටවත් නොගෙන ලක්ෂපාන කතාව ම දිගට ම කරගෙන යයි.මාටින් සීයාගේ මුවින් පිටවෙන්නේ අනු පිළිවෙළකින් තොරව විටින් විට මතකයට නැගෙන සිදුවීම් ය. විදුලි උපපොළ මුරකරුවකු ලෙස අවිස්සාවේල්ල, පාදුක්ක හා පේරාදෙණිය ආදි ස්ථානවල ඔහු සේවය කර ඇති බව ඔහු සපයන විස්තර අනුව පෙනී යයි.විදුලිබල දෙපර්තමේන්තුව අහෝසි කරද්දී අපි වන්දි අරන් අයින් වුණා. මටත් දොළොස්දාහක් ලැබුණා. ඒකෙන් වලපනේ ගිහින් කඩයක් දැම්මා. එතකොට තරුණ වයස. අම්මලා මගුලක් ජෝඩු කරන්න හැදුවා. දරුවො නිසා අම්මයි තාත්තයි විඳපු දුක මට මතක් උනා. පවුල් ජීවිතය මහා බරක්. අම්මලගෙන් බේරෙන්න බැරි තැන මම කඩේ වහලා දාලා ගමෙන් පිට උනා.”“එක යාළුවෙක් කිව්වා මැණික් ගරන්න ඇලහැර යමු කියලා. ඉබ්බා දියේ දැම්මා වගේ මාත් කැමති උනා. වාඩිය තිබුණේ හැතැප්ම ගාණක් මහකැලේ ඇතුළේ. මට වැඩ කරන්න තිබුණේ දබරයේ. මගේ හවුල්කාරයා සොත්තියෙක්. මිනිහාගේ අත ලිස්සලා ලොකු ගලක් පතුලට වැටුණා දවසක්. හොඳ වෙලාවට කාටවත් කරදරයක් උනේ නැහැ. ඒත් පතලේ උන්නු උදවිය අමු කුරුහරුපෙන් බැන්නා. මට එදාම පතල් රස්සාව එපා උනා. වාඩියටත් නොගිහින් පිටත් වෙලා ආවා.”මාටින් සීයා පතලෙන් නික්ම ආවේ ඇඳි වත පමණක් ඇතිවය. ඔහුගේ කමිස සාක්කුවේ මුදල් නෝට්ටු කිහිපයක් තිබිණ. ඔහු කිහිප විටක් පතල් අයිතිකරු පදිංචි පළාතට ගොස් තිබුණේ ය. කළුපානා ගඟ යාබදව ලොකු කැලෑවක් තිබුණා ඔහුට මතක ය. ජීවිතයේ මෙපමණ කලක් මුහුණු ‍නොදුන් අලුත් අභියෝගයකට මුහුණදීමේ සිතක් ඔහුට පහළ විණ.‘තැන් තැන්වල ඇවිදලා මට එපා වෙලා හිටියේ. මට හිතුණා හරියන්න හරි වරදින්න හරි මහ කැලෑවට වෙලා ගොවිතැන් බතක් කරගෙන ජීවත් වෙන්න. තැන් තැන්වල හේන් කොටාගෙන උන්නු උදවියගෙන් ආයුධ ඉල්ලගෙන මුලින් ම පැල්කොටයක් තනාගත්තා. ළඟම කඩ මණ්ඩියට යන්න හැතැප්ම තුනක් විතර කැලේ ඇවිදින්න ඕනා. අතේ තිබුණු සල්ලිවලින් හාල් තුනපහයි වලං පිඟනුයි අරන් ආවා. ටික දොහ් යනකොට අක්කර හතරක විතර හේනක් කොටාගත්තා. එතකොට තමයි මහත්තයෝ මට තේරුණේ මගේ ජීවිතේ එකලහක් වෙලා තියෙන බව.”“ඔය කාලෙදිවත් සීයට හිතුණෙ නැද්ද තනිකම මකාගන්න අඹු සිඟිත්තක් හිටියොත් හොඳයි නේද කියලා...?” මාටින් සීයාගේ මුහුණේ කලින් රැඳී තිබුණු ශෝකී බව මැකී ඇති සැටි දුටු මගේ සිතට ඒ පැනය නැගුණේ නිතැතිනි.මාටින් සීයා ඊට එකවර පිළිතුරු දුන්නේ නැත. ඔහු මතකය අවුස්සමින් යම් දෙයක් සොයන බවක් දිස් විණි. ඒ කුමක්දැයි දැනගනු රිසියෙන් අපි දෑස් මුව අයාගෙන බලා හුනිමු.“මට කතා කරන්න උන්නෙ මම විතරනෙ මහත්තයෝ. කසාදයක් කරගන්න එක හොඳද කියලා මම මගෙන් ම අහන්ඩ පුරුදු උනා. හැමදාමත් මම මට ම දීපු උත්තරේ තමා මෙහෙම තනිකඩව ඉන්න එක තමා වැඩිය හොඳ කියලා. අනිත් එක මහත්තයෝ ඒ කාලෛ අක්කරගල්ලෑව කියන්නේ සත්තු සිව්පාවො වගේ මිනිස්සු කොට්ටාසයක් ජීවත් උනු පළාතක්. එක පැත්තකින් කසිප්පු. ගෝනෙක්, ඌරෙක් තලාගන්න බැරි උනොත් හොර හරකෙක් හරි මස් කර ගන්නවා. ගෙවල්වල ගෑනු, දරුපැටව් බඩගින්නෙ. පිරිමි දුරාචා‍ෙර්. මේවා දකිනකොට මන් ගෙවන තනිකඩ ජීවිතේ දහයෙන් සම්පතයි කියා හිතුණා.”“ඉතින් ඔය මිනිස්සු උත්සහ කලේ නැද්ද සීයවත් උන්ගෙ ගොඩට දාගන්ඩ?”“මොකෝ නැත්තේ. උන්ට වඩා හොඳට කසිප්පු බොන්ඩ, දඩමස් කන්ඩ මට පුළුවන් කියලා පෙන්නුවට පස්සෙ උන් මට පුදුමාකාර විදිහට බය වුණා. මේ මහා කැලේ තනියම ඉඳගෙන මම මෙච්චර හපන්කම් කරන්නේ මට ලොකු බලයක් තියෙන නිසා කියලා උන් හිතුවා. මගේ දෑතෙයි හිතෙයි හයිය ඇරෙන්ඩ මට ඇති වෙන බලයක් නැහැ මහත්තයෝ. ඒ උනාට මම උන්ට එහෙම හිතන්න ඇරලා මගේ පාඩුවේ වැඩ කරගත්තා.”“මෙච්චර මහන්සිවෙලා දියුණු කරගත්තු මේ ඉඩම පන්සලකට තෑගි කරන්න සීයට හිතුණෙ මොකද?” එතෙක් වෙලා විමසන්නට බලා හිටි පැනය මම නැගිමි.පුරාණ කාලයේ හදපු චෛත්‍යයක නටබුනුත් මට මෙහෙදි හමු වුණා. පුරාණ කාලේ මේක පූජා බිමක් නම් මතු කාලයෙත් එහෙම වෙන්ඩ ඕනෑ නේද මහත්තයෝ?” මාටින් සීයා සැහැල්ලු ලෙස සිනාසෙන්නට විය.කෝලිත හිමියන්ගෙන් දැනගන්නට ලැබුණු තොරතුරු අනුව විහාර බිමෙහි දක්නට ලැබෙන බෝධි වෘක්ෂය මීට වසර 30 කට පමණ පෙරාතුව මහ කැලයේ තිබී මාටින් සීයා විසින් උගුලුවාගෙන විත් රෝපණය කළ එකකි. කැලය මැද තරමක බෝරුකක් ඇති බව හේනේ වැඩට ආ කොලුවකු විසින් සීයාට පවසනු ලැබූ බවත්, පසුව සීයා කොලුවාද සමඟ ගොස් වැඩුණු බෝ රුක ප්‍රවේසමෙන් ගලවා කදක් මෙන් ලීයක බැඳ කොලුවාගේ ද, උදව්වෙන් මාටින් හේනට ගෙනවිත් රෝපනය කර ඇති බව උන්වහන්සේ පවසති.එදින රාත්‍රියෙහි අප නවාතැන් ගත්තේ මාටින්හේන පන්සලේ ය. අපි ආවාසය තුළ කෝලිත හිමියන් සමඟ කතාබස් කරමින් සිටියදී මාටින් සීයා කිහිප විටක් ම ජනේලය අසලට විත් කෝලිත හිමියන්ට කිසිවක් සංඥා කරනු පෙනිණ. මාටින් සීයා මොනම කරුණකටවත් ආවාසය තුළට පය නොබන බව කෝලිත හිමියෝ අපට කල් ඇතිවම පැවසූහ. ආවාසයට ම අල්ලා මාටින් සීයා වෙනුවෙන් කුටියක් තනා දී ඇති කෝලිත හිමියෝ මාටින් සීයා රැක බලා ගනුයේ පියකු මෙනි. දිවා කාලයේ සිය පැරණි පැලේ කාලය ගත කරන මාටින් සීයා රාත්‍රිය ගත කරනුයේ ආවාසයට අමුණා තනා ඇති කුටිය තුළ යි.“සීයා කියනවා අපි දෙන්නා එකතුවෙලා මහත්තයලට රෑට කෑම ටිකක් හදමුලු. නැත්තන් මහත්තයලා බඩගින්නෙලු...” මදකට පිටතට ගිය කෝලිත හිමියෝ යළි අප කරා පැමිණ පැවසූ හ.“ඇත්තට ම හාමුදුරුවනේ මාටින් සීයාට මේ දේපොළ ගැන කිසිම ආසාවක් නැද්ද දැන්...?” අපි පෙරළා හිමියන් විමසීමු.“දැන් සීයා ඉන්නෙ පුදුම සතුටකින්. අනේපිඬු සිටුතුමා වගේ හරිම සැහැල්ලුවකින්. කාට හරි උදව්වක් කරන්ඩ ම තමා හැම වෙලාවෙම කල්පනා කරන්නෙ. හෙට මහත්තයලා ගියාට පස්සෙ හැමදාම ඇවිත් මගෙන් තොරතුරු අහයි. ඇත්තම කියනවා නම් මහත්තයෝ මාටින් සීයා කියන්නෙ මහ පොළව සැලුනත් නොසැලෙන මනුස්සයෙක්.” කෝලිත හිමියන්ගේ ඒ පිළිතුරෙහි වූයේ පිය සෙනෙහස ද ඉක්මවා ගිය ගෞරවනීය හැඟීමකි.කමල් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=as14080311</link>
    <topic>නෙළුම්විල</topic>
    <author/>
    <content>නෙළුම්විලමා පවුලේ වැඩිමලා ය. මල්ලී දෙවැනියා ය. නංගී තෙවැන්නී ය.අප පොඩි කාලයේ ම පියා මිය ගියේ ය. එතැන් පටන් අපි තිදෙනා මවත් සමඟ අසරණ වීමු.අප ජීවත් වූයේ වරිච්චි ගේක ය. වහලට පොල් අතු ය. ගෙපිල ගොම මැටි ය.පියා මිය ගිය අලුත නෑයෝ අපට උදවු කළහ. ටිකිනa් ටික ඒවා හීන වී නැත්තට ම නැති ව ගියේ ය. ඔවුන් ද අප මෙන් ම දුප්පතුන් ව සිටි බැවින් අපට දිගින් දිගට ම උදවු කිරීමේ හැකියාවක් ඔවුනට නොවී ය.අම්මා හේනේත්, කුඹුරු කෑල්ලේත් වැඩට බැස්සා ය. අප දැක තිබූ ඇගේ රූ සොබාව අව්වට පිච්චී වැස්සට තෙමී ගියේ ය. ඉන් පසු ඇය අප වෙනුවෙන් නැහෙන කෙසඟ ගැහැනියක බවට පත් වූවා ය.උදේ පාසල් ගිය අපි හවස අම්මා ගේ වැඩට උදවු කළෙමු. අපේ මහන්සිය අපතේ නොගියේ ය. අවුරුද්ද කන්නට වී ටික කුඹුරු කෑල්ලෙනුත්, අල බතල එළවළු පලා ටික හේනෙනුත් ලැබිණ.ගංවතුර ඇතැම් කන්නයක දී කුඹුරු කෑල්ල පාළු කළේ ය. නියඟය හේන දවා අළු කළේ ය. අපි කුස ගින්නේ සිටියෙමු. අම්මා අප වෙනුවෙන් අනුන්ට අත පෑවා ය.අම්මා වියපත් ගැහැනියක වන විට අපි හොඳ යෞවනයෝ වීමු. මම දුක උහුලමින් ඉගෙන ගතිමි. මල්ලී ගැරේජ් එකක වැඩට ගියේ ය. ඇතැම් විටෙක මගේ පෞද්ගලික පන්ති ගාස්තු ගෙවුණේ මල්ලී ඉපැයූ දෙයිනි. නංගී ද පාසල් ගමන නවතා අම්මාට තනි රැක්කා ය.මගේ ඉගෙනීම අහක නොගියේ ය. මම ගුරු පත්වීමක් ලැබ ගතිමි. එදින අම්මා මා බදාගෙන සතුටු කඳුළු වැගිරෙව්වා ය. ඒ වන විට මට වඩා ශක්තිමත්ව සිටි මල්ලී තමා ගේ ම වැඩපළක් පටන් ගෙන තිබිණ.මල්ලීත්, මමත් එකතු වී අලුත් ගෙයක් හැදීමු. ඉන් පසු අම්මාටත්, නංගීටත් දොරගුළු වැසූ උළු ගෙදරක රැකවරණ ලැබිණ.වැඩිකල් යන්නට පෙර අපේ සොහොයුරිය දීග දෙන්නට අපට හැකි විය. මනාලයා ගුණ යහපත් කෙනෙකු වීම වාසනාවකි.කෙමෙන් ව්‍යාපාරික ලෝකයේ ඉහළ නැගි මල්ලීට ප්‍රභූ පවුලකින් විවාහ යෝජනාවක් ආයේ ය. ඔහු ඒ වන විට අපේ ගේ කිට්ටුව ඉඩමක් මිල දී ගෙන දෙමහල් නිවෙසක් තනා තිබිණ.‘පුතේ, අර කට්ටිය මල්ලිගෙ කසාදෙ ඉක්මන් කරනව. මල්ලි අහනව අයිය ඉන්දැද්දි මං කොහොම ද එකලාසයක් වෙන්නෙ කියල. උඹ හැමදාම ඔහොම ඉන්ඩ ද පුතේ කල්පනාව?’ දිනක් අම්මා රහසින් මගෙන් ඇසුවා ය.‘මල්ලිට සුදුසු විදිහක් කරගන්ඩ කියන්ඩකො. මට ඔහෙ පස්සෙ බැරියැ’ මම ඇය අස්වැසීමි.මල්ලී ගේ විවා මඟුල ඉහළින් ම සිදු විය. ඔහු සිය මනාලිය අලුත් ගෙට කැඳවා ගෙනැ'විත් නව දිවිය ඇරඹුවේ ය.මට මාරුවක් ලැබිණ. එහි තරුණ ගුරුවරියකුත්, මාත් අතර ළෙන්ගතුකමක් ඇති විය. වැඩි කල් නොගොස් අපේ විවාහය ද සිදු විය. ඒ ගෙදර එක ම දරුවා ඇය වූයෙන් මම බින්න බැස්සෙමි.අම්මා ඉතා සතුටින් මහ ගෙදර විසුවා ය. මල්ලී ඇගේ දුක සැප සොයා බැලුවේ ය. මසකට වරක් නංගීත්, මමත් අම්මා බැලීමට ගියෙමු. මා සමඟ මගේ බිරිය ආවේ කැමැත්තෙනි. නංගී සිය සැමියා කැටුව ආවා ය. අප එහි යන දිනයේ මල්ලී වැඩ නවත්වා සිය බිරිය ද සමඟ මහ ගෙදරට වී සිටියේ ය. අම්මාත්, අප හැමෝමත් ඉහළ ම සතුට වින්දේ මේ යුගයේ දී ය.වසර කිහිපයක් ගෙවී ගියේ ය. අපි මාපියෝ වීමු. එතැන් පටන් අපි දරු පැටවුන් ද වඩාගෙන අම්මා බැලීමට ගියෙමු. දරුවන් ලොකු මහත් වන තුරු ම මේ සිරිත පැවතිණි.අම්මා හොඳට ම වියපත් ය. ඒත් ඇය කඩිසර ය. ඇය බලෙන් මෙන් පැමිණ මල්ලී ගේ ගෙදර වැඩපළ කර දී දරුවන් ද බලා ගත්තා ය. අම්මා ගේ පැරණි වැඩ මල්ලී ගේ බිරියට නොගැළපිණ. ඇතැම් විට දෙදෙන නොහොඳ නෝක්කාඩු වූහ. අම්මා ඇය හා උරණ වී මහ ගෙදර ගියා ය. මල්ලී එවැනි ගැටුම් අකා - මකා දමා දෙදෙනා මිතුරු කළේ විහිළු තහළුවෙනි.දිනක් මල්ලී ගේ දියණිය හඬනු ඇසී අම්මා ඉක්මන් ගමනින් කන්ද බැස මල්ලී ගේ ගේ දෙසට ආවා ය. බොරලු ගොඩේ පා ලිස්සා ගිය ඇය නොසිතූ ලෙස ඇද වැටුණා ය.අහෝ! අම්මා ගේ උකුල් ඇටය බිඳිණ!එතැන් පටන් ඇය එක් තැන් වූවා ය.මල්ලී කළේ ඇය තම නිවෙසෙහි තබා ගෙන උවැටන් කිරීම ය. එහෙත් අම්මා නිතර - නිතර ලේලිය හා රණ්ඩු කර ගත්තා ය. කරදරයේ ඉවරයක් නැති තැන මල්ලී සාකච්ඡාවක් සඳහා අප කැ‍ඳෙව්වේ ය.‘අනේ මාව අපේ ගෙදර අරං පලයං ලොකු පුතේ!’ අම්මා මගේ දෑත බදාගෙන හඬා වැටුණා ය.අපි ඇය මහ ගෙදරට කැඳවාගෙනැ'විත් උවැටන් කළෙමු. එහෙත් එය දිගින් දිගට ම නොකළ හැකි වූයේ අප අපේ රස්සාවල්වලට යා යුතු බැවිනි. මේ නිසා යළි මල්ලී ගේ ගෙදරට යෑමට අම්මා හිත හදා ගත යුතු විය. මල්ලී බලෙන් ම අම්මා සිය නිවෙසට ඔසවාගෙන ගියේ ය.අම්මා එක්තැන් වීමේ පළිය ගන්නට මෙන් මල්ලී ගේ බිරිය සමඟ නැවත නැවත ද ගැටුම් ඇති කර ගත්තා ය. මල්ලී ගේ ගෙදර සිනහව කඳුළක් බවට හැර වී තිබිණ.දිනක් අප එහි යන විට මල්ලී ගේ බිරිය හඬමින් සිය මාපියන් වෙත ආපසු යෑමට සූදානම් වෙමින් සිටි අතර මල්ලී ද හඬමින් අම්මාට කෑ ගසමින් සිටියේ ය.‘ඇයි අම්මෙ, අපිට සැනසිල්ලෙ ඉන්ඩ දෙන්නෙ නැත්තෙ? අම්මට මොනවැයින් ද අඩු? හැම සැප සම්පතක්ම අපි අම්මට දෙන්නෙ නැද්ද? එහෙම කරලත් අම්ම ඇයි මල්කාන්තිව කන්ඩ හදන්නෙ? ඇයි තමන්ගෙ දුවකුට වාගෙ එයාට සලකන්ඩ බැරි?’මල්ලිලා ගේ පවුලට තාවකාලිකව හෝ සැනසුමක් දෙනු රිසින් මම අම්මා ඔසවා ගෙන යළිත් අපේ මහ ගෙදරට ගෙන ගියෙමි.‘මේ වැඩේ හරියන්නෙ නෑ. මං අම්මව අරගෙන යන්නං.’ නංගී එක හඬින් ම කියා සිටියා ය.එතැන් පටන් අම්මා ජීවත් වූයේ නංගී ගේ ගෙදර ය. නංගී ගේ සැමියා ද දරුවා ද අම්මාට සෙනේවන්ත වූහ.අම්මා නංගී ගේ ගෙදරට ගිය දා පටන් හැම දෙසතියකට ම වරක් මල්ලීත්, මමත් ඇය බැලීමට ගියෙමු. නංගීට අම්මා ගේ බර නොදැනෙන්නට ඉස්පාසුව සැලසීමු. එතැන් පටන් ඊළඟ වසර හත හෝ අට අම්මා ගත කළේ නංගී සමඟ ය. අවසාන කාලයේ දී අම්මා සිහි විකල්ලෙන් නංගීට දස වධ දුන්නා ය. එහෙත් නංගී ඒ සියල්ල විඳ ගත්තා ය.අම්මා ගේ අන්තිම හුස්ම යන්නට පෙර අපි ඇය යළිත් මහ ගෙදරට රැගෙන ආවෙමු. මහ ගෙදරට පැමිණ සතියක් ඉක්මවීමට පෙර ඇය මිය ගියා ය.අම්මා ගේ අවසන් කටයුතු සිදුවන අවස්ථාවේ දී අවමඟුල් සභාව මෙහෙයැ වූ ගමේ ප්‍රභුවරයෙක් මල්ලීත්, මාත් අම්මාට සැලකූ ආකාරය වර්ණනා කරන්නට වූයේ ය. ඒ අසා නංගී ගේ මුහුණ මැළවෙනු දුටු මට මහත් ශෝකයක් දැනිණ.වැරැද්ද වහාම නිවැරදි කළ යුතු බව මම මල්ලීට කීමි. ඒ පිළිගත් මල්ලී අර ප්‍රභුවරයාගේ කතාව අවසන් වන විට ම පුංචි කතාවක් කළේ ය.ඒ මෙබඳු ය.‘සංවේගයට පත් ඥාති මිත්‍රාදීනි, අම්මගෙ මිනිය උස්සන්ඩ කලින් මං මේ ටික කියන්ඩ ඕනෑ. අපිට පුළුවන් උපරීම ආකාරයෙන් යුතුකම් ඉෂ්ට කෙරුව. ඒක අපේ අම්ම ඇවිදගෙන ගිය මේ මහ පොළොව දන්නව. මේ ගහකොළ දන්නව. හැබැයි මේ මහ පොළොවත්, මේ ගහකොළත් නොදන්න දෙයක් තියනව. පහුගිය අවුරුදු හතක් අටක් තිස්සෙ අයියත් නෙමේ, මාත් නෙමේ අපේ රත්තරං නංගියි, එයාගෙ මහත්තයයි, එයාගෙ දුවයි තමයි අපේ අම්මව බලා ගත්තෙ. ඒක මං මේ වෙලාවෙ කිව්වෙ නැත්තං මං අපාගත වෙනව. ඒ හින්ද ඒ තුන් දෙනාට මං මේ වෙලාවෙ පින් දෙනව. මේ සංසාරෙ මතු මතුත් අපේ අම්ම අපේ අම්ම ම වෙන්ඩ කියලත් අපේ සහෝදරී අපේ සහෝදරී ම වෙන්ඩ කියලත් මායි, අයියයි ප්‍රාර්ථනා කරනව.’මේ කතාවෙන් විස්මයට පත් අය හෙමිහිට සාදුකාර දෙනු ඇසිණ.  අනන්‍යතාව සඟවා සිටීමට කැමති සිළුමිණ පාඨකයකු විසින් යොමු කරන ලද ලිපියක් ඇසුරිනි. දුම්රිය වේදිකාවේ කුඩා පසුම්බියක් වැටී තිබිණ.වැඩිහිටි කාන්තාවක් එය ඇහිඳ විවර කර බැලුවා ය. එහි වූයේ ජංගම දුරකථනයකි.“අනේ පුතේ හොයල බලල මේක අයිතිකාරයට දෙන්ඩකො.” ඇය මට දුරකථනයත්, පසුම්බියත් දිගු කළා ය.ජංගම දුරකථනය ලොකු වටිනාකමක් ඇති එකක් නොවේ. පසුම්බියේ වූයේ ද ඉතා සුළු මුදලකි.මෙවිට ම වාගේ මා යා යුතු දුම්රිය ආවේ ය.හිමිකරුවකු ගැන සොයා බැලීමට වෙලාවක් නැති බැවින් මම ඒ දෙක ම නැවත ඇය වෙත දිගු කළෙමි.“ඇන්ටි මේක තියා ගන්ඩ! මං යනව”“අනේ පුතේ ඕක ඔය ඔෆිස් එකටවත් දෙන්‍ඩකො”“එච්චර වෙලාවක් නෑ. මට මේකෙ යන්ඩ ඕනෑ. මට දවල් වෙනව” ඔයාට වෙලාව තියනව නං මේක ඔෆිස් එකට දෙන්ඩකො”“මට ඕව තේරෙන්නෙ නෑ පුතේ. ඔයාට සුදුසු දෙයක් කරන්ඩකො” ඇය කීවා ය.මම දුරකථනයත්, පසුම්බියත්, මගේ බෑගයත් එක අතකින් ගෙන අනිත් අතින් අද්දන දුම්රියේ එල්ලුණෙමි.දුරකථනයට කුමක් කරන්න දැයි මට නොවැටහිණි.ටිකකින් එය නාද විය. මම ‘හලෝ’ යි කීවෙමි.කතා කළේ එහි හිමිකාරිය යි. දුරකථනය සමඟ මුදල් පසුම්බිය නැති වූ බවත්, එහි සැලකිය යුතු මුදලක් තිබූ බවත් ඇය කීවා ය.“මේකෙ තියෙන්නෙ රුපියල් විසි ගාණයි” මම කීමි.“නෑ... නෑ දෙදාස් ගාණක් තියෙන්ඩ ඕනෑ.”“මගෙ අතට හම්බ වෙනකොට තිබුණෙ මෙච්චරයි”“ඕකෙ දෙදාස් ගාණක් තිබුණු බව මට ස්ථිරයි”මසිත අවුල් විය. මම දුරකථනය විසන්ධි කළෙමි.දැන් මට රුපියල් දෙදහස් ගණනක පාඩුවක් ද දැරීමට සිදුව තිබේ. මම කළ යුත්තේ කුමක්දැයි කල්පනා කරන්නට වීමි. පොලිසියේ වැඩ කරන මිතුරකු මගේ කල්පනාවට ආයේ ය.මම වහාම ඔහු අමතා සහාය පැතීමි.අහුලන ලද පසුම්බියේ මුදලක් තිබූ බව හිමිකරු කියන්නේ නම් තත්ත්වය බරපතළ විය හැකි බව ඔහු කීවේ ය.“මේකෙ තියෙන්නෙ රුපියල් විසි හතයි. ෆෝන් එකක් වටින එකත් නෙමේ.“කවුරු හරි රුපියල් දෙදාහ අරගෙන ඕක විසි කරන්න ඇති”“නැති ප්‍රශ්නයක්නේ මට ඇති වුණේ?”“හොඳම වැඩේ ඕක අල්ලල දාන එක” ඔහු කීවේ ය.මම දුරකථනය අක්‍රීය කළෙමි.කාර්යාලයේ කටයුතු බහුල වූ හෙයින් මට දුරකථනය අමතක වී ගියේ ය.පසු දා යළි වැඩට යනු පිණිස මා දුම්රිය පළට ආවේ කෙසේ හෝ දුරකථනයේ බරින් නිදහස් වෙමි” යි යන තිර අදිටනෙනි.‍එය කොහේ හෝ විසි කිරීමේ හැකියාව මට තිබේ. එවිට එය ලොවට රහසක් වනු ඇත. ඊට මගේ සම්බන්ධයක් ඇතැයි ලෝකයා ද නොසිතනු ඇත. එහෙත් එය අපරාධයක් නොවන්නේ දැයි ඒ සමඟ ම මට සිතිණි. කළ යුත්තේ හිමිකාරියට යළි එය හිමිවන පරිදි දුම්රිය පළට ම දැමීම ය.මා දුම්රිය වේදිකාවට පය ගසන විට ම සුපුරුදු දුම්රිය ආයේ ය. සෙනඟ හනික එහි නඟින්නට වූහ.මා කළේ දුරකථනය සහිත පසුම්බිය පරිස්සමින් දුම්රිය වේදිකාවට අත හැර එතැන ම තිබූ දොරටුවෙන් දුම්රියට නැඟීම ය. ඊට මොහොතකට පසු දුම්රිය ඇද්දවී ය.දැන් ඉතින් කිසිවකු එය අහුලා දුම්රිය ස්ථානයේ කාර්යාලයට දෙනු ඇත. දුම්රිය සේවකයන් එය සන්ධි කර තබනු ඇත. හිමිකාරිය කතා කරනු ඇත. දැන් ඉතින් ඇයට එය ආපසු හිමිකර ගැනීමේ හැකියාව තිබේ. මසිතට සැහැල්ලුවක් දැනිණ.ඒ සැහැල්ලුව වැඩි වෙලාවක් පැවතුණේ නැත.මගීන් අතරින් රිංගා මා ඇමතුවේ දන්නා හඳුනන වැඩිහිටි කතකි.“පුතේ, මං ෆෝන් එකක් ඇහින්ද. ෆ්ලැට්ෆෝම් එකේ වැටිල තිබුණෙ. ඒක මේ පර්ස් එකෙයි තිබුණෙ. අනේ පව්. කාගෙ හරි දුප්පත් කෙනෙකුගෙ. අනේ පුතේ පින් සිද්ධ වෙනව මේකෙ අයිතිකාරය හොයල ආපසු දෙන්ඩ බලන්ඩකො.”මගේ ඇස් උඩ ගියේ ය.කරදරය මා පස්සෙන් ම එයි.“අනේ සොරි ඇන්ටි. මං මේ හදිස්සියක ඉන්නෙ.”මම සෙනඟ අතරින් ඈතට ගියෙමි.  ගම්පහ ශාන්ත එස්. පෙරේරා මහතා විසින් යොමු කරන ලද ලිපියක් ඇසුරිනි.නෙළුම්විල සිළුමිණලේක්හවුස් කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=as1408039</link>
    <topic>මැණික් හා බැඳුණු රස කතා</topic>
    <author>සෝමපාල මෙනේරිපිටිය</author>
    <content>මැණික් හා බැඳුණු රස කතාබලපත්‍ර සහිතව මැණික් ගැරීමේදී කම්කරුවෝ නිතරම බකයා ගැසීමට සූදානම්ව සිටිති. ඉල්ලම් කඩන විට බැරි වූවොත් ඉල්ලම් ගරද්දීවත් අවස්ථාවක් උදා වුවහොත් මැණික සොරකම් කිරීම එතරම් දෙයක් නොවේ. මේ එසේ උප්පරවැට්ටියක් යොදා මැණිකක් බකයා ගැසූ ආකාරයකි.දින තුනක් තිස්සේ ඉල්ලම් කැඩුව ද දලං කෑල්ලක්වත් දක්නට නොලැබුණ නිසා ඉල්ලම් ගරන විටවත් වාසියක් වේ දෝයි බලමින් වට්ටිය කරකවමින් ඉතා සෝදිසියෙන් ඉල්ලම් ගැරූ තැනැත්තෙකි. මෙසේ දෙදෙනෙක් වට්ටි දෙකකින් ඉල්ලම් සෝදමින් සිටියදී අනෙක් තිදෙනා එයට උදව් කරමින් සිටියෝය. මැනේජර් මහතා වළ ගැට්ට මත වාඩිවී සෝදිසියෙන් බලා සිටි‍යේය. මේ අතර අපේ කතා නායකයා තම වට්ටියේ මැණිකක් සේදි සේදී කැරකෙන බව දුටුවේය. දිය යට වට්ටිය කැරකෙමින් තිබියදී කාටත් හොරා මැණික අතට ගෙන වට්ටියේ ගැටියට තද කර අත තබා අල්ලාගෙන සුපුරුදු ලෙස වට්ටිය කැරකුවේය.වට්ටිය අල්ලාගෙන සිටිනා අතේ ඇඟිලිත් වට්ටියේ ගැටියත් අතර මැණික තද වී තිබේ. අත ඉවතට ගතහොත් මැනේජර්ට පෙනෙන බව ඔහු හොඳාකාරව දනී. අවස්ථාවක් එන තෙක් කල්පනාවෙන් සිටි ඔහුට අවස්ථාවක් උදා විය. ඉල්ලම් පුරවමින් සිටි කොල්ලා කට වාචාලයෙකි. ඔහු කීව කට කැඩිච්ච කතාවකට කේන්තියක් මවා ගත් මැණික අත තිබු පුද්ගලයා කොල්ලා සමඟ බහින්බස් වීමක් ඇතිකර ගත්තේය. වචන හුවමාරුව කෙළවර වූයේ මැණික අත තිබු පුද්ගලයා ගැරුම් වට්ටිය එතැනම දිය යටට ගිල්ලවා ක්ෂණිකවම ගොඩට පැන මැටි ගුලියක් ගෙන කොලුවා පසුපස පන්නා මැටි ගුලියෙන් ගසා ආපසු පැමිණීමෙනි. ඒත් බැණුමේ කෙළවරක් නොවීය.දෙදෙනාටම තරයේ අවවාද කළ මැනේජර් මහතා මඳ වෙලාවකට පසු නැවත වැඩට යෙදෙව්වේය. එසේ වැඩ කර සවස් වී නිවෙසට යන අතරේ කොලුවාට දමා ගැසු මැටි ගුලිය ගැනීමට මැණික සොරකම් කළ කෙනා අමතක නොකළේය. මැණික වූයේ මැටි ගුලියේය.අනවසර මැණික් ගැරීමට කම්කරුවන් වඩාත් කැමැති වන්නේ බලපත්‍ර සහිත පතලකට වඩා ලැබෙන මැණික අලෙවි කර ලැබෙන කොටස් මුදල අධික බැවිනි. ඒ වගේම මේ අනවසර මැණික් ගරන්නන් වැටලීමට පොලීසිය වැඩි උනන්දුවක් දක්වන්නේ පොලීසියට බයේ පැන දුවන අයගේ ඉල්ලම් ගරා මැණික් ලබා ගැනීමට හැකි වන බැවිනි. එම ඉල්ලම් ගරවනු ලබන්නේ ද අත්අඩංගුවට පත්වූ අය ලවාය. මෙසේ වැටලීම් කිරීමේදී පොලීසිය නොයෙක් ආකාරයේ වෙස් මාරු කිරීම් කරන්නේ පතල් කම්කරුවන් මුළා කර වැඩි පිරිසක් අල්ලා ගැනීමටය.පොලිස් නිලධාරීන් එදින පතල් කම්කරුවන් මෙන් වෙස් මාරු කරගෙන වට්ටි, කූඩ, උදලු සමඟින් අනවසර පතල් පොළකට විත් අනෙක් නඩ අතර පතලක් හාරමින් සිටියෝය. එම හතර දෙනා කෙරෙහි සෙසු පිරිසේ සැකයක් ද මතු වූයේ ඔවුන්ගේ හැඩරුව හා වැඩ කිරීමේ ස්වභාවය නිසාය. පතල් කම්කරුවෝ එකා දෙන්නා හෙමින් හෙමින් පතල් පොළින් ඉවත් වන්නට වූහ. මේ වෙලාවේම පොලිස් නිල ඇඳුම් සහිත රාලහාමිලා ද එතැනට ආහ. පිරිස කලබල වී දුවන්නට පටන් ගති. නමුත් පතල් කැපු පොලීසියේ හතර දෙනාට සෑහෙන පිරිසක් අත්අඩංගුවට ගැනීමට හැකි විය. පිරිසක් දුවන්නට විය.මේ කලබලය මැද ගැරුම් වට්ටියක් ඔසවාගෙන අයෙක් දිව්වේය. සැඟවී සිටි පොලිස් රාලහාමි කෙනෙක් ඔහු ඇල්ලීමට ඉදිරියට පැන්නේය. කර කියා ගැනීමට කිසිත් නැති දුවන පුද්ගලයා තම අත තිබූ ගැරුම් වට්ටිය පොලිස් නිලධාරියාගේ හිස මතට දමා ඒ ලැබු අවස්ථාවෙන් ප්‍රයෝජන ගෙන කැලෑවට පැන සැඟවී බේරුණේය. ඔහු ගැරුම් වට්ටිය දමා තිබුණේ පොලීසියේ ලොකු මහත්තයාගේ හිස මතටය. එදා දවස තිස්සේ ඔහු සොයමින් අවට ප්‍රදේශය පුරා කරක් ගැසුවේ පොලීසියේ ලොකු මහත්තයාගේ කේන්තිය සංසිඳවා ගැනීමටය. එය සාර්ථක නොවීය.මැණිකක් ලැබීමට ලොකු වාසනාවක් තිබිය යුතුය. කොයි මොහොතේ කුමන ආකාරයට මැණිකක් ලැබේදැයි කීම අපහසුය. මැණික් පිහිටි පොළවේ සැරිසරන විට වාසනාවන්තයාට, ඔහුගේ වෙලාව හොඳ වූ අවස්ථාවක මැණිකක් ලැබුණු මේ කතාව ඉතා ජනප්‍රිය සත්‍ය කතාවකි.අපේ කතා නායකයාට ‍ෙජ්මිස් යැයි කියමු. ජේමිස් රැකියාව වශයෙන් එක්තරා වත්තක රබර් කිරි කැපුවේය. එම වත්තෙහි රබර් කිරි කපන්නෝ හය හත් දෙනෙක්ම සිටියෝය. එදින එක් සේවකයකු වැඩට පැමිණ නැත. ඔහුගේ රබර් ගස්වල ආදායම ජේමිස්ගේ රබර් ගස්වල ආදායම වඩා වැඩිය. එනිසා ඉඩම් හිමියා ජේමිස්ගේ නියමිත රබර් කට්ටිය නොකපා වැඩි ආදායමක් ලැබෙන ඉහත කී රබර් කට්ටිය කැපීමට ජේමිස්ට කීවේය.හාම්පුතාගේ අණට කීකරු වූ ජේමිස් එදින වැඩට නොපැමිණි තැනැත්තාගේ රබර් කට්ටිය කැපීමට ගියේය. පුරුදු ලෙස වේට්ටුව කැපීමට පෙර කිරි එකතු වන පොල් කටුව ශුද්ධ පවිත්‍ර කිරීම පුරුද්දකි. ඒ වගෙම එහි බැඳී තිබෙන රබර් කිරි මිදීම නිසා ඇතිවන ඕට්ටපාලු රබර් කපන්නාට හිමිවන බැවින් ඒ ගැන වැඩි සැලකිල්ලක් දක්වනු ලැබේ. එසේ පොල් කටුව ශුද්ධ කරමින් වෙට්ටුව කපමින් ගසෙන් ගසට ගිය ජේමිස්ට ගල් කැටයක් මත නවා තිබූ පොල් කටුවක් ශුද්ධ කිරීමට සිදු විය. පොල් කටුව ශුද්ධ කර ගල් කැටය දෙස බැලු ජේමිස්ට එම ගල මත මිදී තිබු ඔට්ටපාලු ගලවා ගැනීමට සිතුණේය. ජේමිස් ගල මත මිදී තිබූ ඔට්ටපාලු ගැලවීමට පටන් ගත්තේය.මෙසේ ඔට්ටපාලු ගැලවී ගල පවිත්‍ර වෙද්දී ගලෙන් එළියක් විහිදෙන බව ජේමිස් දුටුවේය. ඔහු තව දුරටත් ගල ශුද්ධ පවිත්‍ර කරමින් ඉතා ඕනැකමින් බැලුවේය. ඔහුට අදහාගත නොහැකි විය. එය තරමක ලෙලි ඉවත් කළ පොල් ගෙඩියක් තරම් විශාල පච්ච වර්ගයට අයත් මැණිකක් විය.එය තැනක සඟවා තබා එදින තම රාජකාරිය අවසන් කර නිවසට යන අතර මැණික ගෙන ගොස් රහසිගතව අලෙවි කර ඇත්තේය. පසුව ඔහු එම රබර් ඉඩම ද මිලට ගත්තා යැයි අපේ පැරැන්නෝ පවසති.සෝමපාල මෙනේරිපිටියපරකඩුවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av1408032</link>
    <topic>හිතේ තිබුණු හීනය ජය ගත්තා කියා දැනුණා</topic>
    <author> තුෂාරි නේරංජා වික්‍රමසිංහ</author>
    <content>හිතේ තිබුණු හීනය ජය ගත්තා කියා දැනුණාරණවිරු රියල් ස්ටාර් අරුණි ද සිල්වාපසුගිය දා පැවැති රණවිරු රියල් ස්ටාර් හතර වන අදියරේ ජයග්‍රාහිකාව බවට පත්වන්නට වාසනාව ලැබූයේ ශ්‍රී ලංකා යුද හමුදාවේ කපිතන්වරියක වන අරුණි ද සිල්වායි. ඇය ලැබු ජයග්‍රහණය පිළිබඳ සතුට භුක්ති විඳින මොහොතේ අරුණි එකී ජයග්‍රහණය ගැන අපිත් එක්ක කතාබහ කළ අයුරුයි මේ.ලබපු ජයග්‍රහණය ගැන මොකද හිතෙන්නෙ?විශාල සතුටක් දැනෙනවා. තවමත් හිතාගන්න බැහැ. මේ ලබපු ජයග්‍රහණය නිසා මට හිතෙන්නේ මම සේවය කරන යුද හමුදාව වෙනුවෙන් මට යමක් කරන්න හැකිවුණා කියලයි. ඒ සතුට කියා ගන්න බැරි තරමට හදවතේ රැඳිල තිබෙනවා.අරුණි, ඔබ ගැනත් ප්‍රේක්ෂක රසිකයන් දැනගන්න කැමැති ඇති.මම දකුණු පළාතේ ගාල්ල දිස්ත්‍රික්කයේ කෙනෙක්. කොස්ගොඩ තමයි මගේ ගම. තාත්තා සුළු ව්‍යාපාරයක් මගේ පොඩි මාමා ළඟ පවත්වාගෙන යනවා. අම්මා රැකියාවක් කරන්නෙ නැහැ. නංගියි මල්ලි තවම ඉගෙන ගන්නවා. මල්ලි පරිගණක විද්‍යාව පිළිබඳ උපාධියක් හදාරනවා. නංගි නීතිය හදාරනවා. අපේ පවුලේ වැඩිමලා මම.ඔබ යුද හමුදාවට බැඳුණේ කොහොම ද?මම 2007 වසරේදී තමයි කොතලාවල ආරක්ෂක විශ්ව විද්‍යාලයට බැඳුණේ. එහිදී මම වාණිජ විෂය පිළිබඳ ශාස්ත්‍රවේදී උපාධිය හැදෑරුවා. ඒ කෝර්ස් එකේදී පස්වැනියාට මට එන්න ලැබුණා. සංගීතය පිළිබඳ දක්ෂතාවයක් තිබෙනවා ය කියලා මට හඳුනාගන්න ලැබුණේ කොතලාවල ආරක්ෂක පීඨයේදියි. සංගීතයට හුඟාක් සම්බන්ධ නොවුණත් ගීත ගායනා කරන්න එහිදී අවස්ථාව හිමි වුණා. ඒ වගේම එහි සංගීත කණ්ඩායමේ සාමාජිකාවක ලෙස කටයුතු කරන්නත් මට අවස්ථාව ලැබුණා.පාසලේදීත් සංගීතය විෂයක් විදිහට මම හදාරලා නැහැ. තාත්ත අම්ම පවා කැමැති වුණේ සංගීතය හදාරනවාට වඩා ‍ඉගෙනීම අතින් ඉදිරියට යනවා දකින්නයි. ඒ අය හිතුවේ මම තරමක් දඟකාර නිසා බාහිර වැඩ කරන්න ගියොත් ඉගෙනීම් කටයුතු අතපසු කරගනිවී කියලයි. කොහොම වුණත් 2008 වසරේදී, මගේ ගායන හැකියාව ගැන කොතලාවල පීඨයට පැමිණි නිසා මට දැනගන්නට පුළුවන් වුණා.එහිදී සංගීතය, කලාව, කරාතේ, ක්‍රීඩා, මේ හැමදේම ගැන අපිට පුහුණුව ලැබුණා. ඒ අනුව හැම දෙයක් ගැනම ඕල්රවුන්ඩර් කෙනෙක් බවට පත්වන්නට හැකියාව ලැබුණා. රණවිරු රියල් ස්ටාර් වැඩසටහන 2010 වසරේදී පවත්වන විට මම කොතලාවල විශ්ව විද්‍යාල පීඨයේ ඉගෙනුම ලබනවා. එනිසා මට එයට ඉල්ලුම් කරන්න හැකි වෙන්නේ නැහැ. නමුත් 2013 වසරේදී මට ඒ අවස්ථාව හිමි වෙනවා. එම තරගාවලියේදී මම නම වන ස්ථානයට පත්වෙනවා.ඒ කියන්නේ ඔබ රණවිරු රියල් ස්ටාර් තුන්වන තරගාවලිය නියෝජනය කළ තරගකාරියක්?ඔව්. එම තරගාවලියේදී ලැබු පන්නරය, අවබෝධය, දැනුම පාදක කරගෙන තමයි සීසන් ෆෝ තරගාවලියේ දී ඉදිරියටම යන්න අවස්ථාව හිමි වුණේ. විශේෂයෙන්ම සීසන් ත්‍රී තරගාවලියේදී අපිට ලබාදුන් පුහුණුව මිල කරන්න බෑ. එයින් ලද පුහුණුව සීසන් ෆෝ තරගාවලියේ ජයග්‍රාහිකාව බවට පත්වන්නට මට අතිශයින්ම ඉවහල් වුණා. විශේෂයෙන්ම විනිශ්චය මණ්ඩලයෙන් සහ මායා දමයන්ති මහත්මිය, අනෝජා වීරසිංහ මහත්මිය, ඉන්දිකා උපමාලි මහත්මිය ලබා දුන්නු දැනුම අතිශයින්ම ඉහළයි. මොකද අපි වගේ සංගීතය දැනගත්තට එය හදාරා නැති නවකයින්ට ඒ පුහුණුව රණවිරු රියල් ස්ටාර් වෙතින් ලබාදීම ඉදිරියට එන්නට ලොකු ශක්තියක් වෙනවා. මට වගේම මේ තරගාවලියට සහභාගි වූ හැම දෙනාටම ඒ පුහුණුව ලබා දීම ගැන මම ස්තුතිවන්ත වෙනවා.රණවිරු රියල් ස්ටාර් 4 වන අදියරේ ජයග්‍රාහිකාව විදිහට ඔබේ නම නිවේදනය වෙත්දී දැනුණු හැඟීම මොන වගේ ද?මට මොහොතකට මොනවත්ම හිතාගන්න බැරි වුණා. මම මහ හඬින් ජයඝෝෂා කළා මතකයි. මා ඉදිරියේ කවුරුන් ද සිටින්නේ කියා මොහොතකට මට අමතක වුණා. ඒ සතුට නම් දරාගන්න බැහැ. මගේ හිතේ තිබුණු සිහිනය මං ජය ගත්තා නේද කියන හැඟීම ඇතිවුණා.ඔබත් සමඟ තරග වැදුණු අනෙක් සහෝදර සෙබළුන් දෙදෙනා ගැන මොකද හිතුණේ? ඔවුන් ඔබට අභියෝගයක් වුණේ නැත්ද?අභියෝගයකට වඩා අපි අතර තිබුණේ තරගාවලිය පුරාවටම සහෝදර බැඳීමක්. තරගාවලියේ මුල සිටම අපි අපේ අඩුපාඩු කතාබහ කරමින් තරගය පුරාවටම එකාවන්ව ඉදිරියට යන්නයි උත්සාහ කළේ. මම හැමදාමත් නිවැරැදි විදිහට අපව ට්‍රේන් කරපු ප්‍රවීණයන් කියල දුන්නු විදිහට හොඳට පුහුණුවීම් කළා. උදේ හවස බුදුන් වැන්දා, භාවනා කළා. ඒ විදිහට තමයි තරගාවලිය පුරාවටම ඉදිරිපත් වීම් කළේ. අවසානයේ දී ඉතිරි වූ සහෝදර සෙබළුන් දෙදෙනාම මට සුබ පැතුවා. මමත් එහෙමයි. ඔවුන් මාව දිරිමත් කළා. එනිසා අපි කාටවත් එකිනෙකා අභියෝග වුණේ නැහැ.ඔබට ලැබුණු ත්‍යාග ගැන කතා කරමු?මෙහි පළමු ත්‍යාගය ලෙස මට ලක්ෂ දෙසීයක් වටිනා නිවෙසක් හිමි වුණා. තවත් ත්‍යාග රැසක් හිමි වුණා.මේ ත්‍යාගවලින් කරන්නට බලාපොරොත්තු වන දේ?මගේ මවුපියන්, සහෝදර සහෝදරියන් සමඟ නව නිවෙසේ පදිංචියට යාමට අදහස් කරගෙන ඉන්නවා. ඒ වගේම මගේ සංගීත කලාව දියුණු කරගන්නත් යුද්ධය නිසා රනක්ෂිතයටපත් වූ මගේ සහෝදර සෙබළුන් වෙනුවෙන් යමක් කිරීමටත් මම අදහස් කරගෙන ඉන්නවා. ඔබ විවාහක ද?නැහැ. මම පෙම්වතියක්. මේ වසරේදී හෝ ලබන වසරේදී විවාහ වෙන්නට හිතාගෙන ඉන්නවා. ඔහුත් මා මෙන්ම යුද හමුදාවේ නිලධාරියෙක්.ඔබ තරගාවලිය සඳහා ගැයීමට තෝරා ගත්තේ කාගේ ගීත ද?මම බොහෝ දෙනකුගේ ගීත තෝරා ගත්තා. ඒ අතරින් වැඩිපුරම මම බැලුවේ ගීතයක් අරගෙන මගේම ශෛලියකින් ඒ ගීතය ගායනා කරන්නයි. ඒ වගේම මගේම දෙයක් විදිහට ප්‍රේක්ෂකයාට ඉදිරිපත් කරන්නයි. විනය ගරුකව ගීත තෝරා බේරාගෙන ඒ දේවල් සාර්ථකව ඉදිරිපත් කරන්න හැකිවුණා කියලා මම හිතනවා. අනෙක මගේ හිතේ ලොකු ධෛර්යයක්, ශක්තියක් තිබුණා මට මතකයි. කවුරුන් හෝ ඇහුවොත් තරගාවලියේදී කී‍වැනියා වෙනව ද කියලා. මම හැම වෙලාවෙම කිව්වේ පළවැනියා වෙනවා කියලා. පළමුවැනි වටේ ඉඳල අවසානය වනතුරු මගේ හිතේ ඒ අධිෂ්ඨානය තිබුණා.රණවිරු රියල් ස්ටාර් තරගය ගැන මොකද හිතන්නෙ?මෙවැනි තරගාවලියක් අපි වෙනුවෙන් පැවැත්වීම ගැනත් මෙවැනි සංකල්පයක් ඉදිරිපත් කර සංවිධානය කිරීම ගැන ගරු ජනාධිපතිතුමාටත්, ආරක්ෂක ලේකම් ගෝඨාභය රාජපක්ෂ මැතිතුමාටත්, හමුදාපති තුමා ඇතුළු සියලු නිලධාරීන්ටත් මම ස්තූතිවන්ත වෙනවා. හමුදා සේවයේ යෙදෙන අපි වෙනුවෙන් මෙවැනි තරගාවලියක් පැවැත්වීම අපිට සැබෑම ශක්තියක්, ධෛර්යයක්.මෙම තරගාවලිය පුරාවට ඔබට උදව් උපකාර කළ බොහෝ පිරිසක් ඇති?ඔව්.යුද හමුදාපති තුමා, රෙජිමේන්තු ප්‍රධානීන්, වගේම යුද හමුදාවේ සියලුම නිලධාරීන් මට උදව් උපකාර කළා. ඒ වගේම මට එස්. එම්. එස්. මනාප ලබා දුන් සියලුම ශ්‍රී ලාංකේය ප්‍රේක්ෂකයන්ටත් කොස්ගොඩ මගේ ගමේ හැම ගම්වැසියකුටමත් මම ස්තුතිවන්ත වෙනවා. තුෂාරි නේරංජා වික්‍රමසිංහඡායාරූප - ගයාන් පුෂ්පිකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av1408033</link>
    <topic>සංවේදි කෙනෙක් වුණාට මටත් තරහ යනවා තමයි</topic>
    <author>ටානියා මෝසස්</author>
    <content>සංවේදි කෙනෙක් වුණාට මටත් තරහ යනවා තමයිඋමයංගනා වික්‍රමසිංහචරිතාංග නිළියක ලෙස විවිධ චරිත ඔස්සේ ඇය තම රංගන කුසලතාව විදහා පා තිබුණද ඇය ප්‍රෙක්ෂක හදවත් දිනා ගැනීමට සමත් වන්නේ අහිංසක තරුණියකගේ එසේත් නොමැති නම් ඇගේම වචනයෙන් කීවොත් සුදු චරිත හරහා. එසේ නම් මා ධනංජනා නැතහොත් දේදුනු කියු සැණින් ඔබ ඇයව හඳුනාගෙන ඇති බව නම් සහතිකය. මෙවර 'තරුවක් සමඟ වරුවක්' වෙන් වන්නේ ඇයටයි. ඇය උමයංගනා වික්‍රමසිංහයි.උමයංගනාට පොඩි කරදරයක් කියලා ආරංචි වුණා?ඔව්. මට ඉන්නේ එකම මල්ලියි. එයා මශේෂ් වික්‍රමසිංහ. ඔහුට හදිසියේම වැළඳුණු උණයි බඩේ අමාරුවකුයි නිසා දැන් දවස් කිහිපයක සිට ජයවර්ධනපුර රෝහලේ ප්‍රතිකාර ලබමිනුයි ඉන්නේ. තවමත් රෝගය හඳුනා ගන්න වෛද්‍යවරු අවශ්‍ය පරීක්ෂණ කරනවා. ඉතින් මගේ වැඩ ඉවර වුණ ගමන්ම මල්ලිව බලන්න යනවා. තාත්තයි බාප්පයි පුංචියි තමයි ඔහුගේ හැම වැඩ කටයුත්තක්ම හොයලා බලන්නේ.ටෙලි නාට්‍ය දෙක තුනකින්ම මේ දවස්වල ඔබේ රුව දැක ගන්න ලැබෙනවා. කොහොමද ඒ චරිත වලට ලැබෙන ප්‍රතිචාර?හොඳයි. හැම චරිතෙකටම එක වගේ හොඳ ප්‍රතිචාර ලැබෙනවා.මෙතෙක් නිරූපණය කළ චරිත අතුරෙන් වඩාත් ඔබේ සිත් ගත් චරිතයක් තිබෙනවාද?කරපු හැම චරිතෙකටම කැමැතියි. හැබැයි වැඩි පිරිසක් මාව හඳුනා ගත්තේ සහ ජනප්‍රියත්වයට පත් වුණේ 'ජීවිතේ ලස්සනයි' කියන ප්‍රථම දිර්ඝ ටෙලි නාට්‍යයේ ධනංජනා නිසයි. ඉන්පසු දේදුනුටත් බොහෝ දෙනා ආදරය කළා.උමයංගනා හැමදාමත් තෝරා ගන්නේ අහිංසක චරිතමනේ?හම්ම්...මට ඒ දේ පිළිගන්න අමාරුයි. වැඩියෙන්ම නිරූපණය කරන්න ලැබෙන්නේ පෙම්වතියගේ චරිතය. ඉතින් බොහෝ පිරිසක් මාව දකින්නේ ඒ චරිත ඔස්සේයි. ඒ කියන්නේ සුදු චරිත හරහා. නමුත් නපුරු වගේම කටකාර චරිත වැනි විවිධ චරිත රඟපාලා තියෙනවා. 'පියවි', 'ෆෙන්ෂුයි ගෙදර' සහ 'ගජමුතු' වැනි ටෙලි නාට්‍යයන්හි මා නිරූපණය කළ චරිත ඊට හොඳම උදාහරණ. ඉතින් මම ඒකාකාරි චරිත වලට කොටු වෙලා කියලා කියන්න බැහැ.ඔබ මෙතෙක් නිරූපණය කළ චරිත කාගෙවත් විවේචනයට ලක් වෙලා නැද්ද?මම දැනුවත්ව නම් නැහැ. ඒත් අර කලින් කිව්වේ මම නපුරු චරිතයක් කළායි කියලා. ඒ චරිතෙට නම් මගේ රසිකයෝ කිව්ව ඒ වගේ චරිත කරන්න එපා කියලාපුංචි තිරයේ උමයංගනාට වඩාත් ගැළපෙන පෙම්වතා කවුරු කියලද හිතන්නේ?එහෙම හිතෙන්නෑ. එක්කෙනෙක් කියලා විශේෂත්වයක් නැහැ.හරිම අහිංසක පෙනුමක් තියෙන උමයංගනා හැබෑවටම අහිංසකද?මට හරියටම පැහැදිලි කරන්න අමාරුයි. සාමන්‍යයෙන් මං හරි සංවේදි කෙනෙක්. හැබැයි මට තරහා යන්නේ නැහැ කියලා කියන්නත් බැහැ. ඉතින් මං තුළ ඔය හැම දේම සම්මිශ්‍රණය වෙලා තියෙනවා. හැබැයි මං මිනිස්සුන්ට ආදරේ කරන හරිම සරල චරිතයක්.රංගන කටයුතු නිසා නිවේදන කටයුතු දැන් අතරමග නැවතිලාද?ප්‍රවෘත්ති නිවේදන කටයුතු නම් නැවතුණේ නැහැ. දැන් වසර නමයක් තිස්සේ ප්‍රවෘත්ති නිවේදිකාවක් විදිහට ශ්‍රී ටී.වී. නාළිකාවේ කටයුතු කරනවා. ඒ හැරුණම පසු ගිය කාලේ වැඩසටහන් නිවේදිකාවක් විදිහටත් සහභාගී වුණා. ඉතින් නිවේදනය හා රංගනය සමබරව කරගෙන යන්න උත්සහ කරනවා.ඔබෙ නර්තන කුසලතාව නම් තවම දැකලා නැහැ?යම් තාක් දුරට ඒ හැකියාව මට පිහිටලා තියෙනවා. නමුත් ඊට මම දක්ෂද කියලා තීරණය කරන්න මට බැහැ. එය තීරණය කළ යුත්තේ බලන ප්‍රේක්ෂකයෝ. පහු ගිය කාලේ සමහර රියැලිටි වැඩසටහන් වලටත් ආරාධනා ලැබුණට මම ඒවට සහභාගි වුණෙත් නැහැ. දැනට ජයන්ත කරුණාසේකර ගුරුතුමා යටතේ මම භරත නාට්‍යම් හදාරනවා.මේ හැම දේම එක්ක විවේකිව ගත කරන්න කාලයක් ලැබෙනවාද?පහු ගිය කාලේ එක දිගට තිබුණු වැඩ රාජකාරි නිසා විවේකයක් නැති තරම්. නමුත් දැන් මම කොහෝම හරි නිදහසේ ඉන්න වෙලාවත් හදා ගෙන තියෙන නිසා විවේකීව ගත කරන්න යම් කාලයක් ලැබෙනවා. ඉතින් පොත් පත් කියවන්නයි පුළුවන් තරම් විවේකිනව ගත කරන්නයි ඒ වෙලාව යොදා ගන්නවා.උමයංගනා තවම අතීතය ගැන ලතැවෙමින් ද ඉන්නෙ?මම අතීතය ගැන කොහොමටවත් වද වෙලා නැහැ. මේ ලොකේ ප්‍රශ්න දුක් කම්කටොලු නැති කෙනෙක් ඇතියි කියලා මං හිතන්නෑ. ඒ කාරණව මට වගේම මනුස්සයෙක් වෙලා ඉපදුණු හැම කෙනාටම පොදුයි. මගේ ජීවිතේ කඩා වැටීම් වුණා කියලවත් හිතන්න කැමැති නැහැ. ඒ කොහොම වුණත් මට කවදත් හැම දේටම හොඳින් මුහුණ දීමේ ශක්තියක් තිබුණා.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av1408034</link>
    <topic>සමාජ මතයක් ගොඩනඟන්න වේදිකා නාට්‍යයට පුළුවන්</topic>
    <author>වසන්ත ජයසිංහ ආරච්චි</author>
    <content>සමාජ මතයක් ගොඩනඟන්න වේදිකා නාට්‍යයට පුළුවන්චාමික හත්ලහවත්ත‘හයිනා’, ‘හරි අපූරු දවසක්’ වැනි වේදිකා නාට්‍ය කළ ඔබගේ නවතම වේදිකා නිර්මාණයයි ‘මකරට'. අපි ඒ ගැන කතා කරමු.මම අදටත් නාට්‍ය කලාවේ විවිධ අත්හදා බැලීම් කරන පර්යේෂණ කරන අධ්‍යයන කරන කෙනෙක්. අන්න ඒ අධ්‍යක්ෂණයේ ප්‍රතිඵලයක් විදිහටයි ‘මකරට’ බිහි වෙන්නේ. ප්‍රධානම දේ පසුගිය දිනෙක අන්තර්ජාතික නාට්‍ය උලෙළ කිහිපයකට සහභාගි වෙන්න ලැබුණා. මම ‘හයිනා’ නාට්‍යය සමඟ ඉන්දියාවට ඒ වගේම ‘හරි අපූරු දවසක්’ රැගෙන නේපාලයට, ඊජිප්තුවට ගියා. එහිදී විවිධ රටවල නාට්‍ය මම දැක්කා. එතැනදි මම දැකපු විශේෂ දෙයක් තමයි ලංකාවේ වේදිකා නාට්‍ය වාචිකාභිනය මූලික කරගෙන කෙරෙන දෙයක් කියලා. නමුත් ලෝකයේ අනෙකුත් රටවල වාචිකාභිනයටත් වඩා අනෙකුත් අභිනයන්ට ප්‍රධාන තැනක් දීලා නාට්‍ය කෙරෙනවා. මේ නාට්‍ය උලෙළේ මම දැක්කා වෙස් මුහුණු භාවිත කරලා නාට්‍යයක් නිර්මාණය කරලා තිබුණා. එය දැකීමෙන් ඇතිවුණු ප්‍රබෝධයේ ප්‍රතිඵලයක් තමයි ‘මකරට’ නිර්මාණය වීම.නමුත් ඔබ ප්‍රබෝධයට පත්වන වෙස් මුහුණු අපිට ආගන්තුක දෙයක් නෙමෙයිනේ.ඔව් පැහැදිලිවම. වරදවා තේරුම් ගන්න එපා. මම කතා කරන්නේ පර්යේෂණ වගේම අත්හදා බැලීම් ගැන. මම මගේ දර්ශනපති උපාධිය සම්පූර්ණ කරන්නෙත් කෝලම් ශෛලිය පිළිබඳ පර්යේෂණ කරලා. එහි නැවත කියවීමක් හරහායි ‘මකරට’ බිහිවෙන්නේ. ඒ තුළ මා කළ පර්යේෂණ අත්හදා බලන්න මම උත්සාහ කළා.හැබැයි ඔබ මේ කරන්නේ කිහිප දෙනෙක්ම විවිධ අවස්ථාවල කළ නිර්මාණයක්.ඔව්. යුජින් ෂ්වාට්ස්ගේ ‘ද ඩ්‍රැගන්’ කියන නාට්‍යය ධර්මසිරි බණ්ඩාරනායක කරනවා ‘මකරාක්ෂ’ කියලා. හෙන්රි ජයසේන ‘මකරා’ නමින් කරනවා. පරාක්‍රම නිරිඇල්ල ‘මකරරාක්ෂ’ විදිහට කරනවා. හැබැයි මම කළේ ඒ කතා වස්තුව විතරක් අරගෙන නැවත සකස් කරලා වර්තමාන දේශපාලන සන්දර්භයට ගැළපෙන විදිහට ස්වතන්ත්‍ර නිර්මාණයක් කළ එක. එය මුල් නිර්මාණ සියල්ලට වඩා හාත්පසින්ම වෙනස්.ඒත් මේ ඔස්සේ බිහිවුණු නිර්මාණ කිහිපයක්ම තියෙද්දි ඔබ අත තියන්නේ අභියෝගයකට කියලා හිතුණේ නැද්ද?කොහොමත් මම අභියෝගවලට කැමැතියි. මට තවත් එක් නාට්‍යයක් කරලා වැඩක් නැහැ. ‘හරි අපූරු දවසක්’ කරලා එයින් තෘප්තිමත් වෙලා වැඩක් නැහැ. අපේ රටේ මහාචාර්ය සරච්චන්ද්‍ර පර්යේෂණ කළා. හෙන්රි ජයසේන පර්යේෂණ කළා. සුගතපාල ද සිල්වා කළා. එහෙමනම් ඇයි අපිට බැරි පර්යේෂණ කරන්න. මම කියන්නේ අපි එතරම් ප්‍රවීණයි කියලා නෙමෙයි. නමුත් අපි නිර්මාණකරුවන් විදිහට අලුත් දෙයක් කරන්න ඕන. බය වෙලා බැහැ. සරච්චන්ද්‍ර මහත්තයා බය නැති නිසයි ‘මනමේ’ කළේ. ඉතිං අපි ඕන අභියෝගයක් භාරගන්න සූදානම් වෙන්න ඕන.ඔබ හිතනව ද ලංකාවේ වේදිකා නාට්‍ය ආකෘතියට වෙස් මුහුණු හොඳයි කියලා.මේක ලොකු අභියෝගයක්. ඒකයි මම කිව්වේ මම එය කළේ පර්යේෂණයක් විදිහට. මේ රටේ මිනිස්සු සමහර දෙනෙක් වෙස් මුහුණු දාගෙන ඉන්නේ. ඒ අය කතා කරන්නේ නැහැ. සමහර චරිත කතා කරනවා. ඒ නිසා ඒ උපහාසය මම මේ නාට්‍යයේදී රැගෙන එනවා. නමුත් ඔබ කියූ කාරණය ඇත්ත. වෙස් මුහුණු අපේ වේදිකාවට අභියෝගයක්. නමුත් මම එය ජයගත්තා.විශ්වාස කරනව ද වේදිකා නිර්මාණයකින් යම් මතයක් සමාජයේ ගොඩනඟන්න පුළුවන් කියලා.රූපවාහිනිය මූලික කරගත් සමාජ ක්‍රමයක වේදිකාවට යම් බලපෑමක් තියෙනවා. හැබැයි මම විශ්වාස කරනවා යම් මතයක් සමාජයේ ගොඩනඟන්න පුළුවන් කියලා. එදා තරම්ම නොවෙන්න පුළුවන්. හැබැයි යම් පමණකට මතයක් හදන්න පුළුවන්.හොඳයි අවසානයේ මට කියන්න චාමික. ‘මකරට’ නිර්මාණයෙන් පස්සේ මොකක්ද ඔබේ අත්හදා බැලීම.එයත් පර්යේෂණයක්. ‘මකරට’ වඩා විශාල වෙනසක් ඇතුවයි නැවත මම වේදිකාවට එන්නේ. මගේ අධ්‍යයන කටයුතු වෙනුවෙන් ටික කලක් ලංකාවෙන් බැහැර වෙන්නත් මට සිදු වේවි. නමුත් සිනමාවේ වෙනස්ම නිර්මාණයක් කරන්නත් අද මට ආරාධනයක් තියෙනවා. මේ වසරේ ඒ බලාපොරොත්තු කිහිපයම ඉටුවේවි කියලයි මට හිතෙන්නේ.වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av1408035</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාජනප්‍රිය නිවේදිකාවක් වගේම නිළියක වන නිරෝෂා පෙරේරා මේ දවස්වල හිරු ටී. වී. හි ‘නිරෝ ඇන්ඩ් ද ස්ටාර්ස්’ වැඩසටහන නිසා ප්‍රේක්ෂකයන්ගේ කතාබහට ලක්ව තිබෙනවා. ඒ වගේ ම ඇය චිත්‍රපට කිහිපයකට ම දායක වූ පුවතක් අපට දැනගන්නට ලැබුණා. මේ හැමදේම ගැන අපි නිරෝෂත් එක්ක කතා කළා.“මම හුඟාක් වේලාවට නිදහස උපරීමව භුක්ති විඳින කෙනෙක්. නිදහසේ තමයි මාධ්‍ය කටයුතු හැම දෙයටම දායක වෙන්නේ. මම රඟපෑමෙන් දායක වූ ‘සෙවණැලි’ චිත්‍රපටය ළඟදී රිලීස් වීමට නියමිතයි. ඒත් එක්කම අලුත්ම චිත්‍රපටයකට මට ආරාධනා ලැබුණා. ඒ සුමිත්‍රා රාහුබද්ධ ගේ ‘කන්දක් සේමා’ චිත්‍රපටයට. ‘සෙවණැලි’ චිත්‍රපටයේ මම රඟ දක්වන්නේ අමුතුම ආකාරයේ චරිතයක්. චිත්‍රපටයේ මුල සිට අග දක්වාම විකාශය වන හැම දර්ශනයකම මේ චරිතය දිවෙනවා. එහි නම ගයාත්‍රි. එය අලුත්ම මාදිලියේ කතා තේමාවකින් යුතු රොමෑන්ටික් මනෝ විද්‍යාත්මක චිත්‍රපටයක්. මම ඒ චිත්‍රපටය තෝරාගන්නත් හේතු වුණේ මේ චිත්‍රපටයේ ඇති ඒ කතා තේමාවයි. මේ දිනවල මම ‘කන්දක් සේමා’ වෙනුවෙන් එහි නවකතාව කියවමින් එහි ‘නූපා’ චරිතය අධ්‍යයනය කරනවා.බිමල් ජයකොඩි හැමදාමත් ප්‍රේක්ෂක මතකයෙන් නොමැකෙන චරිත රඟ දක්වන්නෙක්. මේ දවස්වල ඔහු ‘රජ වෙන්නට’ කල්යල් බලමින් ඉන්නවා කියලා අපිට දැනගන්නට ලැබුණා. මේ ‘රජ’ කතාව ගැන බිමල් ගෙන්ම විමසා බලන්නට අපි කටයුතු කළා.“මේ දවස්වල මම ‘රජ’ වෙන්නට අවශ්‍ය පොත පත අධ්‍යයනය කරමින් තමයි ඉන්නේ. ඒ වෙනුවෙන් මගේ සම්පූර්ණ කාලයම වෙන්කොටයි තිබෙන්නේ. ඒ තමයි සුදත් දේවප්‍රිය අධ්‍යක්ෂණය කරනු ලබන ‘සෙන්කඩගල රාජසිංහ’ චිත්‍රපටයේ ‘රාජසිංහ රජුගේ’ චරිතය වෙනුවෙන්. ලංකාවේ අවසන් රජුගේ චරිතය ඇසුරින් මේ චිත්‍රපටය නිර්මාණය කෙරෙන නිසා රජු පිළිබඳ ලියැවුණු පොතපත අධ්‍යයනය කරමින්, ඒ චරිතය ගැන සොයමින් තමයි මම කාලය ගත කරන්නේ. මේ චිත්‍රපටයේ පිටපත ලියා තිබෙන්නේ ආචාර්ය තිස්ස අබේසේකරයන්. ඔහු මිය යාමට ප්‍රථම ලියු චිත්‍රපට තිර පිටපතක ප්‍රධාන චරිතයක් රඟපාන්න ලැබීම සතුටක්. එහි පෙර පුහුණු වීම් සිදු කරමින් ඉන්නේ.රංගන ක්ෂේත්‍රයේ ඉන්න දක්ෂ සුරූපී නිළියක් තමයි පියුමි ශානිකා බොතේජු. පියුමිගේ ජීවිතයේ අලුත්ම වෙනසක් මේ වසරේදී සිදු වෙනවා කියා අපිට දැනගන්නට ලැබුණා. ඒ තමයි ඇය යළිත් වතාවක් විවාහ දිවියට ඇතුළත් වීම. මේ සුබාරංචිය ගැන අහල බලන්න ඕන කියලා අපිට හිතුණු නිසාම අපි පියුමිට කතා කළා.“මේ වසර අගදී තමයි අපේ විවාහය පවත්වන්නට අපි අදහස් කළේ. මට ගැළපෙන, මගේ අදහස්වලට ගැළපෙන මට ගොඩාක් ආදරය කරන කෙනෙක් තමයි ඔහු. වෘත්තියෙන් ඔහු ව්‍යාපාරිකයෙක්. දැනට ඒ ඇති. විවාහය ළංවෙලාම ඒ ගැන වැඩි තොරතුරු කියන්නම්.”ගිරිරාජ් කෞෂල්‍ය කිව්වහම ලොකු පොඩි භේදයකින් තොරව කවුරුත් හොඳින්ම දන්නා නමක්. රංගන ක්ෂේත්‍රයේත්, චිත්‍රපට කලාවේත් ඔහු ප්‍රවීණයෙක්. ගිරිරාජ්ගේ නවතම චිත්‍රපට අධ්‍යක්ෂණය තමයි ‘සුහද කොකා'. මේ චිත්‍රපටයේ සියලුම වැඩ කටයුතු අවසන් බවත් එය තවත් නොබෝ දිනකින්ම රසිකයනට දැකබලා ගන්නට හැකි බවත් අපිට දැනගන්නට ලැබුණා. ඒ ගැන වගේම චිත්‍රපටයට නම යෙදු හැටිත් ගිරිරාජ් ගෙන් විමසා බලන්නට අපි කටයුතු කළා.“'සුහද කොකා’ චිත්‍රපටයත් හාස්‍යෝත්පාදක චිත්‍රපටයක්. මේ චිත්‍රපටය දේශපාලන ප්‍රහසනයක්. මෙහි ප්‍රධාන චරිතය මන්ත්‍රීවරයෙක්. මේ මන්ත්‍රීගේ ඡන්ද ලකුණ තමයි කොකා. මෙයා මිනිසුන් ‍රවටලා ගොනාට අන්දමින් මිනිසුන්ට කොකා පෙන්වන එකයි කරන්නේ. මිනිසුන්ට කොකා පෙන්නුවත් මේ කොකා එයාට සුහදයි. මේ නිසා තමයි මේ විදිහට ‘සුහද කොකා’ ලෙස චිත්‍රපටය නම් කරන්නට හේතු වුණේ. ගිරිරාජ් එහෙම කියන කොට, කොහොම නමුත් ප්‍රේක්ෂකයාට රසවත් කතා තේමාවකින් ලොකු රසයක් මේ චිත්‍රපටය නැරැඹීමේදී ලැබේවි කියා අපිටත් හිතුණා.ශර්ලි වෛජයන්ත කියන්නේ මෙරට ගීත ක්ෂේත්‍රයේ ප්‍රවීණයෙක්, ගායක ගායිකාවන් රැසක් බිහිකළ ආචාර්යවරයෙක්. ශර්ලිගේ නවතම කලා තොරතුරු සොයා බලන්නට අපි ඔහුට කතා කළ මොහොතේ ශර්ලි හිටියේ උතුරා යන සතුටකින්. ඒ ඔහුගේ දියණිය මධුෂානි වෛජයන්ති නිසා. ඒකට හේතුව තමයි ඇය ‘ගර්ල් ස්කවුටින්’ තරගාවලියෙන් ප්‍රථම වරට ලංකාවේ ජනාධිපති සම්මානය ලබාගත් බාල දක්ෂිකාව බවට පත්වීම. මේ ගැන ශර්ලිගේ දියණිය මධුෂානි අපිත් එක්ක කතා කළා.“මම පුංචි කාලෙ ඉඳල බාල දක්ෂිකාවක් ලෙස කටයුතු කළා. සපුගස්කන්ද සෙන්ට්‍රල් එකේ ස්කවුටින් කණ්ඩායම තමයි මම නියෝජනය කළේ. එහිදී ලංකාවේ ‘ගර්ල් ස්කවුටින්’ වලින් ජනාධිපති සම්මානය දිනා ගන්නට මට හැකි වුණා. ඒ වෙනුවෙන් මට කොරියාවේ සංචාරය කරන්නට ශිෂ්‍යත්වයක් පවා හිමි වුණා. ඒ වගේම තරුණ පාර්ලිමේන්තුව නියෝජනය කරන්නත් අවස්ථාව ලැබුණා. පසුගිය සතියේ මට බණ්ඩාරනායක සම්මන්ත්‍රණ ශාලාවේදී ජනාධිපතිතුමන් අතින් මෙම ජයග්‍රහණයට හිමි සහතිකය හිමි වුණා.”තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av1408036</link>
    <topic>‘දෙරණ’ රූපවාහිනියේ සභාපති ලක්සිරි වික්‍රමගේ ගෙන් එම්. එස්. ප්‍රනාන්දුගේ පුත්</topic>
    <author>ජෝජ් රොබ්සන් ද සිල්වා</author>
    <content>‘දෙරණ’ රූපවාහිනියේ සභාපති ලක්සිරි වික්‍රමගේ ගෙන් එම්. එස්. ප්‍රනාන්දුගේ පුත්සරත් ප්‍රනාන්දුට පිළිතුරක් එම්. එස්. ලංකාවටම ‘බයිලා චක්‍රවර්ති’එම්. ජී. ඇඹිලිපිටියට ‘චක්‍රවර්ති’“ඩ්‍රීම් ස්ටාර්ස්ලාට ‘චක්‍රවර්ති’ කියලා අපේ තාත්තාට අගෞරව කරන්න එපා” මැයෙන් බයිලා චක්‍රවර්ති එම්. එස්. ප්‍රනාන්දුගේ පුත් සරත් ප්‍රනාන්දු ප්‍රකාශ කළ අදහස් ඇතුළත්ව පසුගිය ‘රසඳුන’ පළ කළ ලිපියට පිළිතුරු අපි ‘දෙරණ’ රූපවාහිනියේ සභාපති ලක්සිරි වික්‍රමගේ මහතාගෙන් විමසීමු. “ඔයා ‘චක්‍රවර්තී’ කියන නම නීත්‍යානුකූලව දාපු එකක් නෙමේනේ. ඒ නිසා පිළිතුරු ලබා දීමට තරම් ප්‍රශ්නයක් ඇති වෙලා නැහැ මෙතැන” යනුවෙන් පවසමින් ලක්සිරි මහතා ඒ පිළිබඳ අප සමඟ කෙටි කතාබහක යෙදුණු අතර ‘රසඳුන’ පාඨක ගීත ලෝලීන්ගේ දැනගැනීම සඳහා අපි එම කතාබහ මෙසේ සටහන් කරමු.“චක්‍රවර්ති කියන්නේ ගෞරව උපාධියක් ද. නැහැ නේද. M. B. B. S. වගේ එකක් නම් නඩු දාන්න වුණත් පුළුවන්. ඒක පාවිච්චි කරන්න පුළුවන් වෛද්‍යවරයකුට විතරයි. අපි ‘ගොවි රජා’ කියමු. අපේ ගමේ ‘ගොවි රජා’ සිරිසේන අයියා. හැබැයි ‘දොස්තර මහත්මයා’ රණසිංහ දොස්තර මහත්මයායි. ඒ දෙන්නා වෙනස්. ඒ දෙන්නාව හඳුන්වන විශේෂ නාමයනුත් වෙනස්. සිරිසේන අයියාට දොස්තර මහත්මයාවත්, රණසිංහ දොස්තර මහත්මයාට ගොවි රජාවත් කියන්න බැහැනේ. ඒ වුණාට රත්නපාල අයියා එහා ගමේ ‘ගොවි රජා’ වෙන්න පුළුවන්. ඒකට විරුද්ධ වෙන්න සිරිසේන අයියාට බැහැ. රත්නපාල අයියා ගොවි රජා වුණාට සිරිසේන අයියාට අගෞරවයක් වෙන්නෙත් නැහැ. ‘චක්‍රවර්ති’ කියන්නේ නීත්‍යානුකූලව දාපු නමක් (title එකක්) නෙමේ. එක එක්කෙනා කියන ඒවානේ. මට ‘චක්‍රවර්ති’ තව කෙනෙකුට චක්‍රවර්ති නොවෙන්නත් පුළුවන්. මට හිතෙන්නේ ‘චක්‍රවර්ති’ කියන වචනයේ තේරුම දන්නේ නැතුව කරන ප්‍රකාශ තමයි ඕවා.”සරත් ප්‍රනාන්දු පවසන්නේ ‘චක්‍රවර්ති’ නාමය සිය පියා ලබා ගත් ගෞරව නාමයක් බවයි.මෙහෙමයි. ගෞරව නාම තියෙනවා. එතකොට උපාධි නාම තියෙනවා. දැන් ඔය ‘චක්‍රවර්ති’ නාමය ඒ දෙකෙන් එකක් වත් නොවේ නේද? රජයෙන් දෙන්නේ - ‘දේශාභිමානි’ කියලා. ඒ ගෞරව නාමයක්. උපාධි නාමයක් ලැබෙන්නේ අදාළ උපාධිය සමත් වුණාමයි. ‘චක්‍රවර්ති’ කියන්නේ උපාධියකුත් නෙමේනේ. ඉතින් චක්‍රවර්ති වචනයේ තේරුම අනුව සුදුසු අයෙකුව හඳුන්වන්න මෙය යොදා ගැනීමට කාටවත් බාධාවක් නැහැනේ.”. වැඩිදුරටත් සරත් කියා සිටින්නේ ‘ඩ්‍රීම් ස්ටාර්’ එම්. ජී. ධනුෂ්කව ‘චක්‍රවර්ති’ ලෙස හඳුන්වන්න තම පියාගේ ජනප්‍රියත්වයට ඊර්ෂ්‍යා කරන කිසියම් කුහක කලාකාර පිරිසක් මාන බල බලා හිඳ මේ අවස්ථාවෙන් ප්‍රයෝජන ගත් වගයි. ඒ අනුව එම්. ජී. ව ‘චක්‍රවර්ති’ ලෙස හැඳින්වූවේ ඔබගේ මෙහෙයවීමෙන් ද?නෑ. නෑ. ඒ presenter (අඛිල ධනුද්ධර ඇන්තනී) ඒ වෙලාවේ කටට ආපු දේ කිව්වේ. මොකද presenter ගේ හැම වචනයක්ම අපි කියලා දෙන්නේ නැහැනේ. වැඩ සටහනකට presenter කෙනෙක් දැම්මාම ඒ presenter හිතුණු දෙයක් ප්‍රකාශ කරනවා. මෙතැනදීත් ඒ දේම තමයි සිදුවෙලා තියෙන්නේ. අනික presenter ඔය ‘චක්‍රවර්ති’ වචනය විතරක් නොවේ තව එක එක දේවල් කිව්වානේ. කොහොම වුණත් මා දැනුවත්ව දෙරණ මෙහෙයවීමෙන් චක්‍රවර්ති වචනය presenter විසින් යොදා ගත්තේ නැහැ.. “චක්‍රවර්තී” ලෙස එම්. ජි. ව හැඳින්වීම තම පියාණන් වන බයිලා චක්‍රවර්ති එම්. එස්. ප්‍රනාන්දු ගායන ශිල්පියා හට කළ අගෞරවයක් බව සරත් ප්‍රනාන්දු තවදුරටත් පවසනවා.එම්. එස්. වගේ ගායන ශිල්පියෙකුට අගෞරව කරන්න අපිට කිසිම උවමනාවක් නැහැ. අනික මෙතැනදී අපේ presenter ‘බයිලා චක්‍රවර්ති’ කියලා නැහැ. කියලා තියෙන්නේ ‘ඇඹිලිපිටියේ චක්‍රවර්ති’ කියලයි. ලංකාවෙම චක්‍රවර්තිත් නෙමේනේ එතකොට. තවත් කරුණක් තමයි, අපි වොලි බැස්ටියන්ට ‘බයිලා චැම්පියන්’ කියන එක. එතකොට අපිට ‘බයිලා චැම්පියන්’ කියලා වෙන කාටවත් කියන්න බැරි ද. ඒ වගේ national, international ගමේ චැම්පියන්ලා වෙන්න පුළුවන්නේ කාට වුණත්. ක්‍රිකට් match ගමු. අපි, ශ්‍රී ලංකාව world චැම්පියන්. ඒ වගේ තමයි, එම්. එස්. ප්‍රනාන්දු ශ්‍රී ලංකාවටම බයිලා චක්‍රවර්ති. අරයා (එම්. ජී.) ඇඹිලිපිටියට චක්‍රවර්ති, පැහැදිලිවම ඩ්‍රීම් ස්ටාර්ට චක්‍රවර්ති කිව්වාට එම්. එස්. ප්‍රනාන්දු ගායන ශිල්පියාට අගෞරවයක් කෙරිලා නැහැ.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av1408037</link>
    <topic>සිනාකතා</topic>
    <author>එඩ්වඩ් චන්ද්‍රසිරි</author>
    <content>සිනාකතාඔස්ට්‍රේලියාවේ වෙසෙන තම දියණියට දරුවකු ලැබීමට සිටින බවට ලත් සුබ ආරංචියෙන් උද්දාමයට පත් යමුනා, තම සැමියා ද සමඟ එහි ගොස් ගැබ්බරින් නිදහස් වන දියණියට සහාය වීමට සිතුවාය. ඒ අනුව සියලු අවශ්‍යතා සපුරා ගත් ඔවුන් දෙදෙනා එක් සති අන්තයක මධ්‍යම රාත්‍රියේ දී කටුනායක ගුවන් තොටුපළින් පිටත් වූ යානයකින් ඕස්ට්‍රේලියාව බලා පිටත් වූවෝය.එදින ඉතා අයහපත් කාලගුණයක් පැවතුණ ද ගුවන් නියමුවා දීර්ඝ ගමනකින් පසු ගුවන් යානය නිරුපද්‍රිතව ඕස්ට්‍රේලියාවේ ගුවන් තොටුපළට බැස්සවීමට සමත් වූයේය. දයානන්දත් සමඟ යමුනා ගුවන් යානයෙන් බිමට බසිද්දී ගුවන් නියමුවා පහළ සිටිනවා දුටු යමුනා ඔහු වෙත ගොස් කටපුරා සිනාසි මෙසේ කීවාය.“අනේ දරුවො, අපිව කරදරයක් නැතුව පහළට ගෙනාවට ඔය ළමයට දෙයියන්ගෙම පිහිටයි.”“ආ ඒක සුළු දෙයක් මිස්. මම මේ වෙනකං කිසිම කෙනෙක් උඩ දාලා ඇවිත් නෑ.” ගුවන් නියමුවා සිනාසී කීවේය.  “අපෙ බල්ලා කන්නෙම සුදුලූනු අනේ.” අනුලා කාර්යාලයේදී තමා සමඟ සේවය කරන චම්පා සමඟ කීවාය.“සුදුලූනු හරි සැරයිනෙ මෙයා. ඒවා කාලා ඌ ඔයගොල්ලන්ව හපන්නෙ නැත්ද?” චම්පා ඇසුවාය.“හපනවා නං ඉවසුවැකි අනේ. සුදුලූනු කාලා බුරනකොට ගඳ ඉවසන්ඩනෙ බැරි.” අනුලා කීවාය.  “ඇත්ත ද අක්කෙ උඹෙ ලොකු කෙලී බඳින්ඩ එන මනමාලයගෙ කනේ කරාබුවක් තියෙනවයි කියන්නෙ?” දයාවතී තම වැඩිමල් සහෝදරිය වූ සුමනාවතීගෙන් විමසුවාය.“උඹට කියන්ඩ නංගියෙ, ඒක මේ අපි, උඹලා දාන කරාබු වගෙ සොච්චං එකක් නෙමෙයි බං. කැරට් 22 දඹ රත්තරනින් හැදුව ලොකු කරාබුවක්. මගෙ හිතේ පවුම් භාගයකට වඩා බර ඇති. ඒ කරාබුවෙන්ම පේනවා නොවැ බං, කොලුවා එසේ මෙසේ එකෙක් නෙමෙයි කියල.” සුමනාවතී උඩඟු ස්වරයකින් කීවාය.  උදෑසන පානය පිණිස දුන් කිරි වීදුරුව ප්‍රතික්ෂේප කරමින් ඒ වෙනුවට කහට තේ කෝප්පයක් ඉල්ලන තම දියණිය දෙස බැලු ආශා, ඉදිරියට නෙරා ගිය තම උදරය අතගාමින් මෙසේ ඇසුවාය.“විනුදි ඔයාට අම්මිගෙන් ඕනෙ නංගියෙක් ද, මල්ලියෙක් ද?”“මට ඕනෙ නංගියෙක්.” ඇය එක්වරම පිළිතුරු දුන්නාය.“නංගියෙක් ඕනෙ නං ඔයා මේ කිරි වීදුරුව බොන්ඩ ඕනෙ. කහට තේ බිව්වොත් ඔයාට ලැබෙන්නෙ මල්ලියෙක්.” ආශා කිරි වීදුරුව තම දියණිය වෙත පාමින් කීවාය.“හොඳයි මං කෝපි එකක් බිව්වොත්, මට කවුරු ලැබෙයි ද?” විනුදි මඳක් කල්පනා කොට ඇසුවාය.  චමරි ටීචර් සිංහල පාඩමේදී තම සිසුන් හට අතීත - වර්තමාන - අනාගත කාල පිළිබඳව උගන්වමින් සිටියාය.“ඔහු අනාගතය පිළිබඳව සිහින දකිමින් සිටී. ලකී මේ වාක්‍යය අතීතයට හරවලා කියන්ඩ.” ඇය එක් සිසුවකු අමතා කීවාය.“ඔහු අතීතය පිළිබඳව සිහින දකිමින් සිටියේය” ලකී කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av1408038</link>
    <topic>නිළියන් සමඟ ප්‍රේමණීය බැඳීම් ඇති වුනේ නෑ</topic>
    <author>තුෂාරි නේරංජා වික්‍රමසිංහ</author>
    <content>නිළියන් සමඟ ප්‍රේමණීය බැඳීම් ඇති වුනේ නෑරොෂාන් රණවනඅදත් හෙටත් හැමදාමත් රොෂාන් රණවන පිළිබඳ මතකය ප්‍රේක්ෂක හදවත්හී ලැගුම් ගන්නේ රංගනයේ තුළ පළ කළ දක්ෂතාව නිසාමය. ජනප්‍රියත්වයේ හිණිපෙත්තටම නැඟි රොෂාන් ඔහුගේ එකොළොස්වසරක ප්‍රේමයේ කිරුළ පැළැදුවේ පසුගිය සිකුරාදාය. ඒ විවාහ දිවියට එළඹීමෙනි. ජීවිතයේ ආදරණීය, උණුසුම් ම මිහිරිතම පැතුම මල්පල ගන්වමින් රොෂාන් අත ගත්තේ කුෂ්ලානී ප්‍රනාන්දු සමඟිනි. මේ තම ආදරණීය ‍ප්‍රේමය, විවාහය ගැන රොෂාන් අප සමඟ පැවැසූ අයුරුයි.* ඔබේ ජීවිතයේ සොඳුරුතම පැතුමක් ඉටුවුණා. ඒ ගැන මුලින්ම කතා කරමු.ඔව්. පසුගිය සිකුරාදා මම විවාහ දිවියට එළඹුණා. විවාහ උලෙළ පැවැත්වුණේ කොළඹ කිංග්ස්බරි හෝටලයේ. මම අතිනත ගත්තේ කුෂ්ලානි ප්‍රනාන්දු සමඟයි. ඇයත් මමත් අවුරුදු එකොළහක් ප්‍රේමවන්තයින් වෙලා ඉඳලා තමයි විවාහ වුණේ. ඇය වෘත්තියෙන් විදේශීය සමාගමක කළමනාකාරිනියක් ලෙස කටයුතු කරනවා.* කුෂ්ලානිගේත් ඔබේත් හමුවීම සිදුවුණේ කොහොමද?මගේ අත්තම්මලාගේ නිවෙසට අල්ලපු නිවෙසේ තමයි ඇය ඉන්නේ. එක තාප්පෙකින් තමයි අත්තම්මාගේ නිවෙසත් ඇගේ නිවෙසත් වෙන්වෙන්නේ. මම අත්තම්මගේ නිවෙසට යන එනවිටයි අපේ හමුවීම සිදුවන්නේ. පුංචි කාලේ ඉඳලම මමත් ඇයත් දැක තිබෙනවා. අපි යාළුවො විදිහට සෙල්ලම් කළා. මගේ මල්ලි, මගේ ඥාති සොයුරිය අපි හැමදෙනාම යාළුවො එකතු වෙලා සෙල්ලම් කරනවා. කොහොම වුණත් 2001 දි තමයි අපි දෙන්නා ආදරේ ගැන කතාබහ කරන්නේ. අනෙක මට සහෝදරියන් නැහැ. ඒ අඩුව පුංචි කාලේ ඉඳල කුෂ්ලානි පිරෙව්වා. ඇයට තිබුණු සහෝදර ප්‍රේමය පසුව ප්‍රේමයකට පෙරළුණා. පස්සෙ මට ගැළපෙන යුවතිය ඇය බව හැඟුණා* ඔබට ගැළපෙන ම යුවතිය හමුවී ඇති බව ඔබ හිතනවාද?අදහස්වලින් ගතිපැවතුම්වලින් අපි දෙදෙනාම සමාන වුණා. මම හිතන පතන විදිහ ඇය තුළ තිබෙනවා. කුඩා කලසිටම ඇය සමඟ ලොකු සහෝදර බැඳීමක් තිබුණා. ඒ ආදරේ තමයි පෙම්වතුන් ලෙසත් බැඳීමට අපිට බලපෑවේ.* ඔබ දෙදෙනාගේ ආදරයට ගෙවල්වලින් ලැබුණේ මොනවගේ ප්‍රතිචාර ද?මේ ආදරේ පටන් ගනිත්දිම ගෙවල් දෙකෙන්ම දැන ගත්තා. ඔවුන්ට ප්‍රශ්නයක් වුණේ නැහැ. දෙපැත්තටම අපි දෙන්නා ගැන හොයන්න අවශ්‍ය වුණේ නැහැ. අපේ පවුල් ගැන එක‍ිනෙකා පිළිබඳ හොඳ අවබෝධයක් දෙපැත්තේ ම තිබුණා. මෙය අපේ ආදරයට ආශිර්වාදයක් වුණා.* ඔබ සාමාන්‍යයෙන් මාධ්‍ය සමඟ සමීපව කටයුතු කරන කෙනෙක්. ඔබට වසර එකොළහක ප්‍රේමයක් තිබුණා. එය මෙතෙක් කල් විවාහ වනතුරු ම රහසක්ව තබාගෙන හිටියෙ ඇයි?මෙය හංගන්න මට අවශ්‍යතාවක් තිබුණෙ නැහැ. නමුත් හංගන්න සිදුවුණේ සම්ප්‍රදායන්වලට ගරු කළ යුතු නිසයි. මොකද ගෙවල් දෙකෙන් ම කැමැති වුණේ නැහැ, හරියට ම විවාහය පවත්වන තුරු ඒ දේවල් නිසි වෙලාවට ඉෂ්ඨ වෙනතුරු ප්‍රසිද්ධ කරනවාට. අපි හරි දෙයක් කරනවා නම් හැංගිය යුතු නැහැ කියන තැන තමයි මම අදටත් ඉන්නේ.* ඔබත් - පූජා උමාශංකර් අතරත් ප්‍රේමයක් තිබෙන බවට විවිධ අදහස් පළවුණා නේද?පූජා කියන්නේ ලේසියෙන් ම පහසුවෙන් ම වැඩ කරන්න පුළුවන් සහෝදර ශිල්පිනියක්. ඇයත් මමත් ක්ෂේත්‍රයේ එකට වැඩ කළා. කෙනෙක් එක්ක නිතර නිතර රඟපාද්දී මෙවැනි අදහස් පළවෙනවා. කොහොම වුණත් වෘත්තීය පැත්තෙන් පූජායි මමයි රඟපාපු චිත්‍රපට ගොඩක් සාර්ථක වුණා. ඇය මට හොඳ වෘත්තීයමය සහකාරියක්. ඇයයි මායි එකතු වුණොත් හොඳ දෙයක් කරන්න පුළුවන් කියන එක දන්නවා වගේ ම එය හැමදෙනා ම පිළිගන්න දෙයක් බවට පත්වෙලා තිබෙනවා.* ක්ෂේත්‍රයේ කටයුතු කරත්දී කෙනෙක් ගැන ආදරයක් ඇති වෙලාම නැත්ද?මට නම් එහෙම ප්‍රේමණීය බැඳීම් ඇතිවෙලා නැහැ. ලස්සන කෙනෙක් දැක්කම ආකර්ෂණයක් ඇති වුණත් එය එතනින් එහාට මගේ හිතේ පැල පදියම් වෙලා නැහැ. ඕනම කෙනෙක් ලස්සන කෙනෙක් දැක්කම කතාබහ කරන්න, ළඟින් ඉන්න ආසයිනේ. මටත් ක්ෂේත්‍රයේ එවැනි අය ඕන තරම් හමුවෙලා තිබෙනවා. නමුත් ප්‍රේමණීය හැඟීම් ඇතිවෙලා නැහැ.* විවාහයත් එක්ක ඔබේ ජනප්‍රියත්වයට හානියක් වේවි ද?එහෙම දෙයක් වෙන්නෙ නැහැ කියල මම හිතනවා. වෘත්තීමය වශයෙන් මගේ රංගනය සහ මම කරන දේවල්වලට ආදරේ කරන කෙනෙක් තමයි රසිකයා කියන්නේ. එහෙම දේවල්වලට රසිකත්වය දක්වන අය මගේ පෞද්ගලික ජීවිතය වෙනස් වුණා කියලා මාව අතහැර යයි කියා මම හිතන්නේ නැහැ. විවාහය මගේ රංගනයට ජනප්‍රියත්වයට බාධාවක් නෙවෙයි.* හුඟාක් වේලාවට ක්ෂේත්‍රයේ කතාවෙන දෙයක් තමයි ජනප්‍රිය අයගේ විවාහ ජීවිත ඉක්මනින්ම දෙදරා යන බව?ඒ ගැන කියන්න නම් අත්දැකීමක් මා සතුව නැහැ. ඒත් අපි දන්නෙ නැහැ අපිට මොන ප්‍රශ්න ඉදිරියේදී එයිද නැත්ද කියන එක. විශ්වාසය සහ ඒ වෙනුවෙන් තමන් කැප වුණොත් හුඟාක් දුරට මෙම ප්‍රශ්න විසඳගන්න පුළුවන්. තමන්ට සෙලවෙන්නේ නැති සිතක් තිබේ නම් ඒ හිතට හොඳ පාලනයක් තිබ්බොත් පවුල් ජීවිතයේ ප්‍රශ්නවලට හොඳින් මුහුණ දෙන්න පුළුවන්. එහෙම බැරි වුණොත් අපිත් සතුන් අතරත් වෙනසක් නැතිව යනවා. මිනිසා කියන්නේ ‘මනස’ උසස් කියන එකයි. ඒ නිසා උසස් මනසින් කටයුතු කළොත් පවුල් ජීවිත දෙදරා යන්නේ නැහැ.* ඔබේ අනාගත බලාපොරොත්තු මොනවා ද?ආදර්ශවත් හොඳ පවුල් ජීවිතයක් ගත කරන එක තමයි බලාපොරොත්තුව. ඒ වගේ ම වෘත්තීමය වශයෙන් ජාත්‍යන්තරය දක්වාම කටයුතු කරන්නත් බලාපොරොත්තු‍වක් තිබෙනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av1408039</link>
    <topic>ලැව් ගිනි නිවන ගුවන් යානා</topic>
    <author>කුමාර සිරිවර්ධන</author>
    <content>ලැව් ගිනි නිවන ගුවන් යානාමේ ගුවන් යානා පිළිබඳ ලෝකයම වැඩි වැඩියෙන් කතා කරන කාලයකි. ඊට හේතුව අසාමාන්‍ය ආකාරයෙන් පසුගිය සති කිහිපය පුරා එක දිනට ගුවන් අනතුරු රැසක් සිදුවීමයි. ඒ අතරතුර පසුගියදා හොලිවුඩයෙන් හා ගුවන්යානා ප්‍රධාන චරිත කොටගත් ත්‍රිමාණ පරිගණක සජීවීකරණ ප්‍රහසන චිත්‍රපටයක් ද නිකුත් වූයේය. එය ‘ප්ලේන්ස්, ෆයර් ඇන්ඩ් රෙස්කියු’ ය.2013 වසරේ තිරගත වූ ‘ප්ලේන්ස්’ චිත්‍රපටයේ දිගුවක් ලෙස මෙම චිත්‍රපටය හැඳින්වෙයි. වෝල්ට් ඩිස්නි චිත්‍රපට ලෙස සිනමා පට දෙකම නිකුත් වූ අතර මුල් චිත්‍රපටය ලොව පුරා තිරගත වෙමින් ඩොලර් 219, 788, 712 ක මුදලක් ඉපැයීය. එය වෝල්ට් ඩිස්නි සමාගමේ අනෙකුත් බොහෝ නිෂ්පාදන මෙන් ම ලොව පුරා කුඩා දරුවන්ගේ ආකර්ෂණය දිනාගත් අතර මෙරට රූපවාහිනී නාළිකාවකින් ද ප්‍රදර්ශනය කෙරුණ කුඩා දරුවන් ඉලක්ක කරගෙනය.මෙම චිත්‍රපට ද්වයේ පළමුවැන්නට අනුව ඩිස්ටි ක්‍රොස්හොපර් නමැති ගුවන් යානය ගුවන් යානා පියසැරි තරගයන්හි දක්ෂයෙකි. දෙවැනි චිත්‍රපටය ආරම්භයේදී ඩස්ටි ක්‍රොප්හොපර් වටහා ගන්නේ තමාට නැවත පියාසර තරගවල යෙදෙන්නට නොහැකි තරමට තම එන්ජිම අබලන් වී ඇති බවය. එහෙයින් යානය පියාසර තරගවලින් ඉවත්ව ලැව් ගිනි නිවී‍ෙම් මෙහෙයුම්වලට එකතු වීමට තීරණය කරයි. ඩස්ටි එක්වන්නේ බ්ලේඩ් රේන්ජර් ගේ ප්‍රධානත්වයෙන් යුත් ලැව් ගිනි නිවී‍ෙම් ගුවන්යානා සහ හෙලිකොප්ටර කණ්ඩායමටය. හදිසියේ ඇති වන දරුණු ලැව් ගින්නකි. බ්ලේඩ් රෙන්ජර් ගේ කණ්ඩායම ද සමඟ පළමු වතාවට ලැව් ගිනි නිවීමට හා විපතට පත්වූවන් ඉගෙන ගන්නේ සත්‍ය විරුවකු වන්නට කෙබඳු කැපකිරීම් කළ යුතු ද යන්නයි.රොබට් ගහවේගේ අධ්‍යක්ෂණයක් වූ ‘ප්ලෙන්ස්; ෆයර් ඇන්ඩ් රේස්කියු’ සඳහා පසුබිම් හඬ සපයන්නට ඩෑග්කුක්, එඩ් හැරිස්, ජූලි බෝවන්, ටෙරී තැචර් වැනි හොලිවුඩ් නළු නිළියෝ එක්ව සිටිති.‘ප්ලේන්ස්, ෆයර් ඇන්ඩ් රෙස්තියු ‘ හි මංගල දර්ශනය පසුගිය ජූලි 15 දා ලොස් ඇන්ජලිස් නුවර එල් කැසිටාන් සිනමා ශාලාවේදී පැවැත්විණි. චිත්‍රපටය ඊට දින තුනකට පසු ලොව පුරා ප්‍රදර්ශනය ඇරඹීය. ‘ප්ලේන්ස්’ පළමු චිත්‍රපටය මෙන් මෙය ද ලොව පුරා දරුවන්ගේ ආකර්ෂණය දිනා ඇති බව බොක්ස් ඔෆිස් වාර්තා වන්ගෙන් පැහැදිලි වෙයි. ප්‍රදර්ශනය අරඹා මුල් සති අන්ත කිහිපයේදී වැඩිම ආදායම් ලැබූ චිත්‍රපට ලැයිස්තුවේ තුන්වැනි තැන ලබන්නට ‘ප්ලේන්ස්; ෆයර් ඇන්ඩ් රෙස්කියු’ චිත්‍රපටයට හැකි වී තිබේ. එම ලැයිස්තුවේ මුල් තැන ‍තවමත් හිමිව තිබෙන්නේ ‘ඩෝන් ඔෆ් ද ප්ලැනට් ඔෆ් දි ඒප්ස්’ චිත්‍රපටයටය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av14080310</link>
    <topic>අප්පුහාමි බාස් උන්නැහැගේ ඉංජිනේරු තාක්ෂණයෙන් ඉදිවූ දෙමෝදර පාලම</topic>
    <author>හේමාලි විජේරත්න</author>
    <content>අප්පුහාමි බාස් උන්නැහැගේ ඉංජිනේරු තාක්ෂණයෙන් ඉදිවූ දෙමෝදර පාලමඋඩරට දුම්රිය මාර්ගයේ සංචාරයක යෙදීම යනු අති සොඳුරු අත්දැකීම් රැසකින් ජීවිතය පුරවාලන්නකි. ළමා වියේ “උඩරට මැණිකෙට පට කුඩ දෙක දෙක - කඳුගැට නැඟ නැඟ පල්ලම් බැස බැස කෝචිචියේ එනවා” යැයි කියමින් ඒ දසුන් අපි මවා ගත්තේ මනසිනි. දුම්රියේ කවුළු දොරින් ඇතුළට එන සුළං රැළි ඇඟ පුරාම හීගඩු පිපෙන සීතලක් ගෙන ආවත් හදවත තවමත් අතීත මනසේ ඇඳුණු දසුන් නිසාවෙන් උණුසුම්ය.කෝච්චියත් එක්ක බැඳුණු මේ මනස් රූපාවලියෙන් මා මිදුණේ ඇල්ල ප්‍රදේශය පහුකරගෙන දෙමෝදර පැත්තට කෝච්චිය ධාවනය වෙත්දි. දෙමෝදර කියන්නේ උඩරට දුම්රිය මාර්ගයේ සුවිශේෂී ස්ථානයක්. දුම්රිය මාර්ගයේ දෙමෝදර වඩාත් ප්‍රචලිත වනුයේ ‘දෙමෝදර පාලම’ නිසාවෙනි. ආරුක්කු නවයේ පාලම ලෙසින් මෙරට පමණක් නොව විදේශයන්හිද ප්‍රචලිත මෙම පාලම අපේ ඉංජිනේරු තාක්ෂණයේ සුවිශේෂතා ගැන හඳුනා ගැනීමට හොඳ අවස්ථාවක්.දුම්රිය සේවයේ ඉතිහාසය දෙස විමසුම් සහගතව බලත්දී 1872 වර්ෂය දක්වාම එය පැවතී ඇත්තේ මහනුවර දක්වා පමණක් බැව් සඳහන් වේ.එහෙත් 1900 වසර වෙත්දී මෙම දුම්රිය මාර්ගය තව දුරටත් දීර්ඝ කිරීමේ අවශ්‍යතාව එවකට මෙරට පාලනය කළ සුදු ජාතිකයින්ට අවශ්‍ය වුණා. දුම්රිය මාර්ගය මෙසේ රට අභ්‍යන්තරයට ව්‍යාප්ත කිරීමේ අවශ්‍යතාව ඔවුන්ට වඩ වඩාත් දැනුණේ වැවිලි ක්ෂේත්‍රයේ පුළුල් ව්‍යාප්තියත් සමඟිනි. ඒ අනුව කොළඹ - බදුල්ල දුම්රිය මාර්ගයේ මුල් ඉදිකිරීම් වලින් සෑහෙන කලකට පසු බණ්ඩාරවෙල සිට බදුල්ල දක්වා වන දුම්රිය මාර්ගයේ වැඩ ඔවුන් ආරම්භ කරනවා. දෙපාර්තමේන්තු මට්ටමින් සලකා බලන විට මෙම ඉදිකිරීම් පටන්ගෙන ඇත්තේ 1913 දීය. වසර පහකට පසු එනම් 1918 දී මේ මාර්ගය ඇල්ල දක්වා විවෘත වී තිබෙනවා. ඉන්පසු ඇල්ල සිට දෙමෝදර දක්වා වූ මාර්ගය ගමනාගමනය සඳහා විවෘත වී ඇත්තේ 1921 මාර්තු 21 වැනිදාය.අප කාගේත් අවධානය යොමු වන දෙමෝදර පාලම පිහිටා ඇත්තේ ඇල්ල සිට දෙමෝදර දක්වා වන කොටසේ ඇල්ල ප්‍රාදේශීය ලේකම් කොට්ඨාසයට අයත්ව පිහිටා තිබෙන මෙම ආරුක්කු නවයේ පාලම තනිකරම කළුගලින් ඉදිවූවක් ලෙස සැලැකේ. මේ සම්බන්ධයෙන් බොහෝ දෙනා අනුමාන කරන අදහස වන්නේ, එහි ඉදිකිරීම් කටයුතු සිදුකළ කාල වකවානුව පළමු ලෝක සංග්‍රාම කාලය වූ නිසාවෙන් එංගලන්තයෙන් යකඩ මෙරටට ආනයනය කිරීම අතිදුෂ්කර කටයුත්තක් වීමයි.ජනකතා සහ ජනප්‍රවාදයන්හි පැවසෙන අන්දමට මෙම පාලම ඉදිකිරීම් සම්බන්ධයෙන් වන කතා බොහොමයක් තිබෙනවා.එකල වැලිමඩ ජීවත් වූ ජී. කේ. අප්පුහාමි නම් වූ ගල් වැඩට දක්ෂ බාස් උන්නැහේ කෙනෙකු සිටි බවත් ඔහුගේ උපදෙස් පිට මෙම පාලම ඉදිවූ බවත් සමහරුන් පවසනවා. දුම්රිය මාර්ගය තනාගෙන යත්දී ඉදිරියෙන් දිස්වුණු කන්දක් වටා තිබුණු පස් වැටිය ඉවත් කළ සුදු ජාතිකයින්ට දක්නට ලැබී ඇත්තේ විශාල කළුගල් පර්වතයකි. ඉංග්‍රිසි ජාතිකයින්ගේ තාක්ෂණයට අනුව මෙම ගල් පර්වතය කඩා ඉවත් කිරීම පිණිස සැලකිය යුතු කාලයක් ගතවන බව ඔවුන්ට දැනී ඇත.මේ නිසාම එවකට පාරේ වැඩ කළ අප්පුහාමි බාස්ගෙන් මේ ගැන විමසුම විට ඔහු පවසා ඇත්තේ එය දින කිහිපයකින් කළ හැකි බවයි. එහි වගකීම බාරගෙන ඇති අප්පුහාමි බාස්උන්නැහේ මුලින්ම කර ඇත්තේ ගල වටේට ඇති පස් තට්ටුව ඉවත් කිරීමයි. ඉන් පසු ගලට බඹ කිහිපයක් දුරින් සිට ගලට යටින් බිම් ගෙවල් තුනක් තුන් පැත්තෙන් එක තැනකදී (ගල මැද) හමුවන සේ හාරවා ඇත. එහි මැදට වෙඩි බෙහෙත් පිරවූ අප්පුහාමි බාස් නූලක් එළියට ඇද උමං තුන වටා අතුරා ගිනි අවුලනවාත් සමඟම ගල කැඩී විසිරුණු බව පවසයි. මෙම ප්‍රාතිහාර්යය කුමක් ද යන්න සැබැවින්ම සුදු ජාතිකයන්ට ප්‍රශ්නයක් විය. අප්පුහාමි බාස්ගෙන් විමසූ විට ඔහු පැවසුවේ එය ආගමේ බලයක් නිසා සිදුවූ දෙයක් ය කියාය. මේ ප්‍රකාශය නිසාම ඒ සුදු ජාතිකයා ඒ අසල වූ පන්සලකට දිනපතා ලුණු සේරු දෙකක් දීමට පොරොන්දු වූ බව ද පැවැසේ.අප්පුහාමි බාස් උන්නැහේගේ මේ විස්මිත ක්‍රියාවලිය නිසා දෙමෝදර පාලමේ වැඩ කටයුතු සඳහා ද ඔහු සහභාගි කරගත් බව කියැවේ. දෙමෝදර පාලම ඉදිකළ යුතු වූයේ සැතපුම් 169 දම්වැල් 40 ස්ථානයෙන් ගලා බසිනා දිය පහරක් දෙපස පිහිටි කුඩා කඳුගැට දෙකක් යා කරමිනි. යකඩ භාවිත නොකොට එක්තරා රටාවකට කැපූ ගල් එකට අල්ලා ආරුක්කු නවයක් මත මෙය ඉදිකොට ඇත.පාලම ඉදිකිරීමෙන් පසු ඒ මතින් දුම්රිය ධාවනය කිරීමට හැකි යැයි යන තදබල විශ්වාසයක් සුදු ජාතිකයින්ට නොවීය. ඔවුන්ගේ මේ සැකය දුරු කිරීම පිණිස අප්පුහාමි බාස් පවසා ඇත්තේ පාලම උඩින් දුම්රිය ධාවනය වනතුරු තමන් පාලම යට රැඳී සිටින බවය. මෙම ජන ප්‍රවාද සත්‍යනම් දෙමෝදර පාලමේ ඉංජිනේරු තාක්ෂණය ශ්‍රී ලාංකිකයකුගේ වන්නේය.දෙමෝදර පාලම පසුකොට පැමිණෙන දුම්රියට ඊළඟට මුණ ගැසෙනුයේ දෙමෝදර දුම්රිය ස්ථානයය. එහි භෞතික පිහිටීම සලකා බලන විට දුම්රිය ස්ථානයේ ඉදිරියට තිබෙන මාර්ගය දුම්රිය ස්ථානය වටා අඩි 70 ක පමණ පහත සමෝච්ච රේඛාවක විහිදී ඇත. දුම්රිය මාර්ගය තැනීමේදී එවන් දැඩි බෑවුමක් ප්‍රායෝගික ලෙස ගැටලුකාරී තත්ත්ව මතු කරයි. එය ජයගෙන දෙමෝදර දුම්රිය ස්ථානය හා ඒ වටා පිහිටි කඳු ගැටය තරණය කරමින් බදුල්ල දෙසට දුම්රිය මාර්ගය තැනීම ද අසිරිමත් කතාවකි.මේ බාධකය ජය ගැනීමට උපයෝගී කරගෙන ඇත්තේ දුම්රිය ස්ථානය ඉදිරියෙන් පිහිටි කඳු ගැටය වටා ගොස් දුම්රිය ස්ථානයට යටින් ඇති අංක 42 දරන බිම්ගෙය ඔස්සේ අනෙක් දිසාවට මාරුවීමය. දෙමෝදර දුම්රිය ස්ථානය පිහිටා ඇත්තේ මෙම අංක 42 දරන බිම්ගෙය උඩය. යාර 232 ක් දිගැති බිම්ගෙය යටින් ගොස් දෙමෝදර කඳුගැටය වටා වූ යාර 990 ක් ගමන් කිරීමේදී අඩි 70 ක් පමණ වන පහතට බැසීම සහ ගමන් මාර්ගයේ අනෙක් පසට මාරුවීම යන ගැටලු දෙකම මේ මඟින් විසඳී ඇත.ඉතිහාසයේ සඳහන් වන අන්දමට මේ විස්මිත ගමන් මාර්ගයේ නිර්මාණ ඉංජිනේරුවා වී ඇත්තේ ශ්‍රී ලාංකික ඉංජිනේරු ඩී. ජේ. විමලසුරේන්ද්‍රයන් ය. කොළඹ සිට දෙමෝදර තෙක් පැමිණෙන දුම්රිය මග එහි වූ කඳුවැටිය හා මිටියාවත හරස් වීමෙන් සුදු පාලකයින් සැතපුම් 11 ට සැලසුම් කළ මාර්ගය ආශ්චර්යවත් ලෙස සැතපුම් 3 ට කෙටි කර වළල්ලක හැඩයෙන් නිම කිරීමට සැලසුම් කර ඇත්තේ ඔහුය. මෙම ක්‍රමය හඳුන්වනුයේ ‘Lopping the Loop’ යනුවෙනි.දෙමෝදර දුම්රිය ස්ථානය ඉදිකිරීම සම්බන්ධයෙන් ද විවිධාකාර ජනප්‍රවාද ජනතාව අතර පවතී. අඩි 70 ක් උසින් පිහිටි රේල් පාර පහතට යන්නේ කෙසේදැයි කල්පනා කරමින් සිටි සුදු ජාතිකයින් වසර 3 ක් පමණ කාලයක් ඉදිකිරීම් නවතා තිබී ඇත. මේ අතරතුර දිනපතා කඳු මුදුනට වී හාත්පස බලමින් කල්පනා කරමින් සිටි සුදු ජාතිකයින්ට කන්දට හරක් දක්කගෙන යන ගොපල්ලෙක් හරක් දක්කන්නට උපයෝගී කර ගන්නා කෝටුව හිසට උඩින් කරකවමින් යනු දැක ඇත. මේ කෙවිට කරකවන අන්දමට කන්ද වටේ පාර ගෙන ගියොත් වැඩේ හරි යැයි සිතා ඔවුන් කටයුතු කළ බව එක් ජනප්‍රවාදයකි.තවත් පිරිසක් පවසනුයේ කඳු මුදුනට වී කල්පනා කරමින් සිටි සුදු ජාතික ඉංජිනේරුවාට කිසියම් කාර්යයක් සඳහා පැමිණි ගැමියෙකු සිය හිස මත බැඳ තිබු ජටාව (සුම්බරය) ලෙහා නැවත එය බැඳගනු දුටු බවයි. ඒ ජටාව බැඳගත් ආකාරයට මෙම මාර්ගය සැලසුම් කළ බව ද සඳහන්ය.දෙමෝදර දුම්රිය ස්ථානය පසු කළ විට හමු වෙන කළු පාලම සඳහා සුදු ජාතිකයින් පාවිච්චි කොට ඇත්තේ යකඩය. ඒ වන විට පළමු ලෝක සංග්‍රාමය අවසන්ව නැවත යකඩ ආනයනය කිරීමේ පහසුකම ඇතිවී තිබෙන්නට ඇතැයි මේ අනුව විශ්වාස කළ හැකිය. දෙමෝදර පාලම උඩින්, දෙමෝදර දුම්රිය ස්ථානයෙන් ඔබ ඕනැතරම් එහාට මෙහාට ගොස් ඇතිවාට සැක නැත. එහෙත් මේ අසිරිමත් ස්ථාන හා බැඳුණු ජනප්‍රවාද ඉතිහාස කතා කොයිතරම් සොඳුරුදැයි ඔබට වැටහෙනු ඇත. මේවාට කෙතරම් ඓතිහාසික වටිනාකමක් ඇත්ද? ඒවායේ ඉංජිනේරු තාක්ෂණය කොයිතරම් ඉහළ ද යන්න ගැන සැබැවින්ම අපේ අවධානය යොමු කළ යුතුය. මෙම ඓතිහාසික ආරුක්කු නවයේ පාලම සහ දෙමෝදර දුම්රිය ස්ථානයේ ඡායාරූප ඇතුළත් මුද්දර දෙකක් ද මෙම වසර ආරම්භයේදීම පළ කෙරිණ. දෙමෝදර පාලම මතින් යළිත් ඔබ ගමන් කරත්දී මේ අසිරිමත් සිදුවීම් ඔබට මතක් වනු ඇත.හේමාලි විජේරත්නඡායාරූප - සරත් පීරිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av14080311</link>
    <topic>බතික් ඇඳුමක කවි කල්පනා</topic>
    <author/>
    <content>බතික් ඇඳුමක කවි කල්පනාසාම්ප්‍රදායික කර්මාන්ත හා කුඩා ව්‍යවසාය සංවර්ධන අමාත්‍යාංශය යටතේ පවතින ජාතික ශිල්ප සභාව ඉදිරිපත් කළ හස්ත කර්මාන්ත උලෙළේ එක් සුවිශේෂ අංගයක් වුණේ බතික් චිත්‍ර දැක්මයි. එය ප්‍රවීණ චිත්‍ර ශිල්පී කොල්වින් සෙට්ටිනායකගේ නිර්මාණයක් වුණා.කොල්වින් බතික් නිර්මාණකරණයේ කෘතහස්තයෙක්. ‘බුද්ධි බතික්’ යන නම දරන බතික්වල ප්‍රධාන බතික් නිර්මාණ ශිල්පියා වුණේ ඔහු.අපේ රටට බතික් කලාව නොඑසේ නම් බතික් ශිල්පය හඳුන්වා දුන්නේ සෝමා උඩබාගේ මහත්මිය. (ඇය සුප්‍රකට මුද්‍රා නාට්‍යවේදී ප්‍රේම කුමාර එපිටවෙලගේ බිරිය) ඉනික්බිතිව බුද්ධි කීර්තිසේන, එරික් සූර්යසේන, විපුල ධර්මවර්ධන, ප්‍රේම් දිසානායක බතික් කලාවේ නිරත වුණා.එක්තරා කාලයකදී බතික් කලාව අපේ රටේත් අපේ බතික් විදෙස් රටවලත් ප්‍රකට වුණා. එකල සංගීත කණ්ඩායම් බොහෝ දුරට තම ඇඳුම් වශයෙන් යොදාගත්තේ බතික් සරම්. එසේම විජය කුමාරතුංග වැනි ජනකාන්ත නළුවන් බතික් ඇඳුම්වලින් සැරසි සිටීම එය බොහෝ දෙනකු අතර ප්‍රචලිත වන්ට හේතු වුණා. මෙරටට පැමිණෙන සංචාරකයන්ගේ ප්‍රබල ආකර්ෂණයක් වුණේ බතික්. ඒ නිසාම බටලීයේ කජු කෙල්ලන් ඇන්දේ බතික් රෙද්ද, හැට්ට ය.කොල්වින්ට තෙල් සායම්, ඇග්‍රොලික් හෝ පෝස්ටර් කලර්වලින් කැන්වස්වල සිතුවම් කරන චිත්‍ර මෙන්ම අමු රෙදිවල හැඩ වැඩ කරන බතික් ද එකසේ හුරුපුරුදුයි.කොල්වින්ගේ බතික් ප්‍රදර්ශනයේ අප දුටු ‘දරු සෙනෙහස’, ‘යොවුන් සිත’, ‘ගැහැනිය’, ‘ගැමි ලිය’, ‘මයුර’, ‘කුරුලු පරාදීසය’, ‘චන්දෝදය’ වැනි බතික් නිර්මාණ ඉතාම විචිත්‍රවත්. වරක් ජ්‍යෙෂ්ඨ මාධ්‍යවේදී, කලා විචාරක තිලකරත්න කුරුවිට බණ්ඩාර, කොල්වින් හැඳින්වූයේ ‘කවි සිතක් ඇති සිත්තරා’ යනුවෙන්. කොල්වින්ගේ චමත්කාරජනක කවි කල්පනා අපට මේ පූර්වෝක්ත නිර්මාණ ඔස්සේ දැකගන්න පුළුවන්.විචාරකයන් විසින් කොල්වින් හඳුන්වනු ලබන්නේ ‘විරෝධකාල්පනිකයා’ යන නමින්. ඔහු තම චිත්‍ර ප්‍රදර්ශන පැවැත්වූයේ එම නාමයෙන්. ‘විරෝධකාල්පනිකයා’ යනු ප්‍රකට කලා විචාරක සිරිල් බී. පෙරේරාගේ හැඳින්වීමක්. කොල්වින්ගේ දෙවැනි චිත්‍ර ප්‍රදර්ශනය වෙනුවෙන් ඔහු ලියූ සටහනකයි එම හැඳින්වීම ඇතුළත් වුණේ. කොල්වින් වචනයේ පරිසමාප්ත අර්ථයෙන්ම විරෝධාකල්පනිකයෙක්. ජීවිතය පිළිබඳ, සමාජය පිළිබඳ කිසියම් විරෝධාකල්පයක් ඔහුගේ නිර්මාණ වෙතින් ප්‍රකට වෙනවා. එහෙත් ඒ විරෝධාකල්පනය හුදු සටන් පාඨයක් නොව මානව හිතවාදී දැක්මක් වීම සුවිශේෂත්වයක්.එහෙත් බතික්වලදි ඔහුගේ වස්තු විෂය තරමක් වෙනස්. ජීවිතයේ සුබ පක්ෂය කෙරෙහි ඔහු එහිදී වැඩි අවධානයක් යොමු කරන බව පෙනෙනවා.කොල්වින් ශාස්ත්‍රාලීය (ACADAMIC) පසුබිමකින් බිහිවූ චිත්‍ර ශිල්පියෙක් නොවේ. ඔහුට මෙරට චිත්‍ර කලා අධ්‍යයනය සම්බන්ධයෙන් ඇති එකම නිල රාජ්‍ය ආයතනය වන රජයේ ලලිත කලායතනයට ඇතුළුවීමේ භාග්‍යය ලැබුණේ නැහැ. එහෙයින් ඔහුට ලියනාඩෝ ඩාවින්චි, මයිකල් ඇන්ජිලෝ, පැබ්ලෝ පිකාසෝ, පෝල් ගොගෑන් තබා අල්ලපු රටේ නන්දලාල් බෝස්, ජෙමිණි රෝයි හා අම්රිතා ශර්ගිල් වැනි චිත්‍ර ශිල්පීන් ගැන පවා හැදෑරීමට අවස්ථාවක් ලැබුණේ නැහැ. එසේම උපස්ථිතිවාදය (EXPRESSIONISM) හෝ ඝනිකවාදය (CUBISM) හෝ වියුක්ත ප්‍රකාශනවාදය (ABSTRACT EXPRESSIONISM) වැනි නූතන චිත්‍ර කලා සංකල්ප අධ්‍යයනය කිරීමේ මං හසරක් ඔහුට තිබුණේ නැහැ. ඔහු චිත්‍ර ශිල්පය ප්‍රගුණ කළේ අපේ රටේ ජ්‍යෙෂ්ඨ චිත්‍ර ශිල්පීන්ගේ චිත්‍ර ප්‍රදර්ශන නැරැඹීමම චිත්‍රකලා පාඨමාලාවක් කර ගනිමින්.කොල්වින්ගේ චිත්‍ර කලා විඥානය පෝෂණය වූයේ ඔහු හැදුණු වැඩුණු කළුතර ප්‍රදේශයේ තරුණ කලාකරුවන් පිරිසක් විසින් පිහිටුවා ගන්නා ලද ‘කෝඩුකාරයෝ’ සංස්කෘතික සංවිධානය හරහායි. සරත් ගුණරත්න, කාලෝ විජේසිරි, කේ. ඒ. මිල්ටන් පෙරේරා වැනි කලාකරුවන්ගෙන් එම සංවිධානය සංයුක්තව තිබුණා. (කේ. ඒ. මිල්ටන් පෙරේරා මුලින් දක්ෂ චිත්‍ර ශිල්පියෙක්)කොල්වින් වඩාත් ප්‍රසිද්ධ රේඛා චිත්‍ර ශිල්පියෙකු වශයෙන්. ඔහු තමන්ටම ආවේණික වූ ශෛලියක් එහිලා පවත්වාගෙන යනවා.කොල්වින් මේ දිනවල ජනකලා කේන්ද්‍රයේ පිහිටා ඇති ජාතික ශිල්ප සභාවේ පන්ති පවත්වගෙන යනවා. බතික් කලාව - බතික් ශිල්පය සඳහා අලුත් පරපුරක් බිහි කිරීම එහිලා ඔහුගේ අභිප්‍රායයි.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av14080312</link>
    <topic>චිත්‍ර කතාවලට තවමත් පාඨක කැමැත්ත තිබෙනවා</topic>
    <author>හේමාලි විජේරත්න</author>
    <content>චිත්‍ර කතාවලට තවමත් පාඨක කැමැත්ත තිබෙනවාඅනුර ශ්‍රීනාත්ජනමාධ්‍ය මේ තරමට නොදියුණු අවදියක රසික අවධානය ශීඝ්‍රයෙන් යොමුකර ගත් ජනසන්නිවේදන මාධ්‍ය අතර චිත්‍රකතා පුවත්පත් ප්‍රධාන තැනක් ගත්තා. පාඨක නෙත සිත පුබුදු කරවන්නට මෙම චිත්‍රකතා පුවත්පත් ඔස්සේ ගොඩ නැඟුණු චරිතවලට හැකියාව ලැබුණා. එහෙත් කාලයාගේ ඇවෑමෙන් මේ ආකර්ෂණීය මාධ්‍යය අපෙන් දුරස් වුණා. එහෙත් චිත්‍රකතා සමඟ ඒකාත්මික වූ පාඨකයන්ට නම් තවමත් ඒ සොඳුරු මාධ්‍යයේ ආස්වාදය අමතක නැතුව ඇති.මේ පූර්විකාව අප ගෙනහැර පෑවේ එදා චිත්‍රකතා පුවත්පතක් යළිත් ඔබගේ දෝතට පිරිනමන්නට සූදානම් බව දැනුම් දීමේ සුබ පණිවිඩය ද සමඟින්ය.අලුත්ම චිත්‍රකතා පුවත්පත් නම් ලබනුයේ ‘සිත්තරු’ නමිනි. පිටු 20 න් සමන්විත මෙම නවමු පුවත්පත අද (03) සිට සෑම ඉරිදා දිනකම නිකුත් වේ. ශ්‍රී ලංකාව පුරා විසිරී සිටින සියලු චිත්‍රකතා ශිල්පීන්ගේ එකමුතුවෙන් සැදුම්ලත් ජාතික චිත්‍රකතා පදනමේ අධීක්ෂණය යටතේ නිකුත් කරන ‘සිත්තරු’ චිත්‍රකතා පුවත්පත Aj Creations ඉදිරිපත් කිරීමකි. මේ පිළිබඳ වැඩිදුර විස්තර දැන ගැනීම පිණිස ප්‍රවීණ චිත්‍රකතා ශිල්පීන්වන අනුර ශ්‍රීනාත් සහ ජූඩ් ශ්‍රීමාල් පසුගිය දිනක අප හමු වූවා.අලුතින් චිත්‍රකතා පත්තරයක් පටන් ගන්න අරමුණු කරගත්තේ කුමන හේතුවක් නිසා ද?චිත්‍රකතා පත්තර සියල්ල වර්තමාන සමාජයෙන් දුරස් වෙලා ගිය හේතුවම තමයි අලුතින් චිත්‍රකතා පුවත්පතක් ආරම්භ කරන්න හේතුව වුණේ. පසුගිය කාලය පුරා පරණ චිත්‍රකතා පුවත්පත්වල පළවුණු ජනප්‍රිය කතා චිත්‍රකතා පොත් වශයෙන් ප්‍රකාශයට පත්වුණා. එහෙත් පුවත්පතක් වශයෙන් සතිපතා පළවන පත්තරයක් බොහොම කාලෙකින් බිහිවුණේ නෑ. පසුගිය කාලය ඇතුළත අපි චිත්‍රකතා පදනම කේන්ද්‍ර කරගෙන ප්‍රදර්ශන දෙකක් පැවැත්වූවා. මේ ප්‍රදර්ශන නරඹන්න පැමිණි බොහෝ පාඨක පිරිස් අපෙන් විමසුවේ ඇයි අලුත් චිත්‍රකතා පුවත්පතක් පටන් ගන්නේ නැත්තේ කියලා. මේ විමසීම්වලින් අපිට තේරුණා ජනතාව අතර චිත්‍රකතා සඳහාත් තවමත් යම් ආකාරයක කැමැත්තක් තිබෙන බව. අද බොහෝ විට විනෝදාස්වාදන මාධ්‍යය වශයෙන් පොදු ජනයා අතර ජනප්‍රිය වෙලා තිබෙන්නේ රූපවාහිනිය. නමුත් ඉන් නොලැබෙන වෙනස් ආකාරයේ වින්දනයක් චිත්‍රකතා ඔස්සේ ලබාගන්න පුළුවන්.දියුණු තාක්ෂණික මෙවලම් එක්ක හරඹ කරන ජනසන්නිවේදන මාධ්‍ය හා විනෝදාස්වාදන මාධ්‍ය තිබෙත්දි මේ හරහා විනෝදාස්වාදයක් ලබන්න පාඨකයෝ පෙලඹෙයි ද?වෙනත් කිසිම මෙවලමකින් ලබන්න බැරි විනෝදාස්වාදයක් තමයි චිත්‍රකතා ඔස්සේ ලැබෙන්නේ. එයින් ලබා දෙන වින්දනය වෙනත් කිසිම මාධ්‍යයකට ලබා දෙන්න පුළුවන් කියලා අපි විශ්වාස කරන්නේ නෑ. වර්තමාන කාර්ය බහුල ලෝකයේ හැම දෙනාම පුරුදු වෙලා ඉන්නේ ඒකාකාරී වින්දන රටාවකට. එක්කෝ රූපවාහිනිය, නැත්නම් චිත්‍රපටයක් නැතිනම් ඉන්ටර්නෙට් ෆේස් බුක් ඔය වගේ. නමුත් චිත්‍රකතා කියන්නේ මින් හාත්පසින්ම වෙනස් දෙයක්. මේ වින්දනය කෙනකුට නැවත නැවත පෙරළා බලමින් ලබන්න පුළුවන්.අලුත් චිත්‍රකතා පුවත්පතේ ආකෘතිය කොයි වගේ ද?සාමාන්‍ය ටැබ්ලොයිඩ් ප්‍රමාණයේ පුවත්පතක ආකාරයේ වර්ණ පිටු 12 ක් සහ කළු සුදු පිටු 8 ක් සහිතව තමයි ‘සිත්තරු’ සැකසෙන්නේ. මේ පුවත්පතේ අන්තර්ගතය සම්පූර්ණයෙන්ම පවුලේ සියලු දෙනා වෙනුවෙන් සැකසෙන්නක්. බාල තරුණ මහලු සියලු දෙනාම නියෝජනය වන අයුරින් තමයි චිත්‍රකතා තේමා කරගත්තේ. බයක් නැතුව ගෙදරකට ගෙනියන්න පුළුවන්. දිවයිනේ නමගිය චිත්‍රකතා ශිල්පීන් වන බන්ධුල හරිස්චන්ද්‍ර, ඇන්ටන් බී. පෙරේරා, දර්ශන වනිගරත්න, ෆීලික්ස් පෙරේරා, අනුර ශ්‍රීනාත්, සුමතිපාල ජෝතිපාල, දයා රාජපක්ෂ, ආනන්ද දිසානායක ඇතුළු ප්‍රවීණ චිත්‍ර ශිල්පීන් රැසක් මේ සඳහා දායක වෙනවා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av14080313</link>
    <topic> අමරදේවයන් සමඟ ගී ගැයීම මගේ භාග්‍යයක්</topic>
    <author>ටානියා මෝසස්</author>
    <content> අමරදේවයන් සමඟ ගී ගැයීම මගේ භාග්‍යයක් උමාරියාවැඩි සද්ද බද්දයක් නැතුවම උමාරියා - දෙව්ෂාන් විවාහ වුණා නේද?විවාහය කියන්නේ උතුම් දෙයක් නිසා මට හිතුණා අපේ ජීවිත වලට ගොඩාක්ම සමිප, ඇත්තෙන්ම අපිට ගොඩක් ආදරය කරන පවුලේ අය සහ ළඟම යහළුවන් එකතු කරගෙන ගොඩක් පොඩියට චාම් උත්සවයක් ගන්න.පණ්ඩිත් අමරදේවයන් හා ගීතයක් ගයන්න ඔබට මහඟු අවස්ථාවක් ලැබුණා. කොහොමද ප්‍රතිචාර ?ප්‍රතිචාර නම් ඉතා හොඳයි. එතුමන්ගේ නිර්මාණයකට සම්බන්ධ වෙන්න ලැබීම මා ලද ලොකු භාග්‍යයක්.කොහොමද එවන් අවස්ථාවක් ඔබට හිමි වුණේ?එතුමගේ පුතා රංජන අයියා තමයි මගෙන් කතා කරලා ඇහුවේ තාත්තා එක්ක සින්දුවක් කරන්න කැමැතිද කියලා. ඔය ඇත්තමද කියලා මම පුදුමෙන් වගේ ඇහුවා. එය සත්‍යයක් කියලා දැනගත්තහම ආයේ කතා දෙකක් නැතුව එවෙලෙම කැමැති වුණා.එතුමන්ගෙන් ඔබේ සංගීත දිවියට ලැබුණු පිටිවහල ගැන මතක් කළොත්?ඉගෙන ගන්න නම් ගොඩක් දේවල් තිබුණා.එතුමගේ වයසත් එක්ක බැලුවහම අදටත් එතුමා හරිම ප්‍රොෆෙෂනල්. වෙලාවට වැඩ කරනවා. තවමත් නෝට්ස් ෆෝ නෝට්ස් ගායනා කිරීමේ හැකියාව ඒ අයුරින්ම එතුමන්ට පිහිටා තිබෙනවා.ගායිකාවක් ලෙස ඔබ යම් ස්ථාවරත්වයක් ගොඩ නඟා ගෙන තිබුණට ඔබ අහම්බෙන් ගායිකාවක් වු කෙනෙක් නෙමෙයිද?නැහැ. මගේ පවුලේ ගොඩක් අය සංගීතයට සම්බන්ධයි. ඉතින් මට සහජයෙන් ලැබුණු ඒ ටැලෙන්ට් එක මගේ ලේවලම දුවනවා. එ නිසා මගේ ප්‍රවිෂ්ටය අහම්බයක් වෙන්න බෑ.නමුත් ඔබ ගායිකාවක් වුණේ අක්කා ගේ තැන පැහැර ගෙන?මම පැහැර ගත්තේ නැහැ. අක්කට තියෙන්නේ වෙනම අනන්‍යයතාවක් මට තියෙන්නේ ඇයට හාත්පසින්ම වෙනස් වූ අනන්‍යතාවක්. ඇයගේ පර්ෆෝමන්ස් හරිම ජව සම්පන්නයි. මම කැමැති ස්ලෝ සින්දු වලට මගේ ගොඩක් තියෙන්නේ ස්ලෝ සින්දු. ඒ නිසා අපි දෙන්නට තියෙන්නේ අයිඩින්ටිටි දෙකක්. උමාරා කියන්නේ වෙන කෙනෙක් උමාරියා කියන්නේ තවත් කෙනෙක් කියලා මිනිස්සු දන්නවා.නමුත් ඔබ වගේ දිගු ගමනක් යන්න ඇයට බැරි වුණේ ඇයි?දැන් ඇය විවාහ වෙලා පදිංචිය හොංකොං වල. ඇයට බබෙක් ඉන්න නිසා ටිකක් කාර්යබහුලයි. නමුත් එහේ පීලිපීන ජාතික සංගීත කණ්ඩායමක නිත්‍ය සාමාජිකාවක් වශයෙන් ඇය කටයුතු කරනවා. ඉතින් උමාරා කියන ගායිකාව ඇය පවත්වා ගෙන යනවා. හැමදාමත් ගායිකාවක් විදිහට ක්ෂේත්‍රයේ ඉඳියි.මේ දිනවල එක දිගට ඔබේ නිර්මාණ අහන්න දකින්න ලැබෙන නිසා උමාරියා ඒකාකාරී වේවි යැයි සිතෙන්නේ නැද්ද?මම නිර්මාණයකට දායක වෙද්දි එකිනෙකට වෙනස් නිර්මාණ තමයි තෝරා ගන්නේ. ඒ නිසා හැම නිර්මාණයකටම ලැබෙන්නෙත් එකිනෙකට වෙනස් ප්‍රතිචාරයි. ප්‍රතිචාර එකිනෙකට වෙනස් වුණත් ඒ හැම ප්‍රතිචාරයකින්ම හොඳ තමයි අහන්න ලැබෙන්නේ.ඔබේ සැමියත් සංගීතයට සම්බන්ධ කෙනෙක් නිසා කවදා හෝ ඔබට B n S කණ්ඩායමෙන් ඉවත් වී ඔහුගේ සංගීත කණ්ඩායමට එකතු වෙන්න කියලා යෝජනාවක් ගෙනාවොත්?එහෙම පුද්ගලයෙක් මට හමු වුණා නම් මම එයාව බඳින්නෙත් නැහැ. ඔහු ගොඩක් මාව, මගේ ඉන්ඩස්ට්‍රි එක තේරුම් ගත් කෙනෙක්. විවාහ වෙන්න කලින්ම අපි ඔය හැම දේ ගැනම සාකච්ඡා කරලා එකඟතාවයකට ඇවිත් තියෙන්නේ. ඉදිරියේදී මම සංගීත කටයුතු වලදී මන්ද ගාමී වුණොත් මට මුලින්ම බැණුම් අහන්න වෙන්නෙත්ඔහුගෙන්මයි.මෑතකදි හොඳම රංගනයටත් සම්මාන ලැබුණු එකේ රගපාන්නත් උත්සාහ කළොත් හොඳ නැද්ද?මට ජූරියේ සම්මානයක් ලැබුණා හොඳම රංගනයට. ඒත් මගේ මුලික දක්ෂතාව හා සම්බන්ධතා තියෙන්නේ සංගීතයටනේ. රඟපාන්න හොඳම හොඳ නිර්මාණයක් ලැබුණොත් මගේ සැමියත් සමග සාකච්ඡා කරලා තීරණයක් ගන්නවා. මම ගොඩක් ආස ඩිසන්ට් දේවල් වලට විතරයි. මම ගොඩක් විවෘත ඇඳුම් අඳිනකෙනෙකුත් නෙමෙයිනේ.ඔබේ ගමනට අක්කාගෙන් ලැබෙන සහාය?ඇය තමයි මට හිටිය ලොකුම ශක්තිය. තාමත් ඇය එසේමයි. මගේ ගමනට සහ මගේ ටාර්ගට්ස් වලට ඇගෙන් ලොකු පිටිවහලක් ලැබෙනවා. ඈ නිරතුරු මම ගැන ආඩම්බර වෙනවා, මාව දිරි ගන්වනවා. ඇය සහ මගේ පවුලේ සියලු දෙනාම මගේ මෙ ගමනෙදි මට ලොකු ශක්තියක් වෙනවා.ඔබ දෙදෙනාගේ ගීතයක් ඇයි අහන්න ලැබෙන්නේ නැත්තේ?අක්කා ගේ ‘වස්සානේ‘ කියන ඇල්බම් එකට කරපු 'තඹුරි' කියන ගීතයක් තියෙනවා. ඒක හැබැයි සිංගල් එකක් විදිහට තවම රිලිස් කරලා නැහැ. අක්කා ලංකාවට ආවාහම ඒ ගීතයට විඩියෝ එකකුත් කරලම රිලිස් කරන්නයි හිතාගෙන ඉන්නේටානියා මෝසස්ඡායාරූප - ගයාන් පුෂ්පිකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av14080314</link>
    <topic>වන්නි වේදිකාව සුන්දර කරන කලාකරුවා</topic>
    <author>ගාමිණී සුසන්ත‍</author>
    <content>වන්නි වේදිකාව සුන්දර කරන කලාකරුවාජයතිස්ස අතුලසිරි‘දළදාගමනය’ චිත්‍රපටයේ මහ ඇමැති ඔබට මතකද, නැතිනම් ‘රනා’ ටෙලිනාට්‍යයේ වෙද හාමුදුරු‍වන් ඔබට මතකද, එසේ නැතිනම් ‘සූරියභානු’ ටෙලිනාට්‍යයේ හේරත් හාමි හෝ ‘රිටිගල අබියස’ ටෙලිනාට්‍යයේ නිලවීර ඔබට මතකද? එසේත් නැතිනම් සමනළ සංධ්වනිය’ චිත්‍රපටයේ බෝඩිමේ අයියා ඔබට මතකද? චිත්‍රපට හා ටෙලිනාට්‍ය ප්‍රේක්ෂකයින් අතර ජනප්‍රියත්වයට සහ ප්‍රසාදයට පත් ඉහත චරිත නිරූපණය කළ රංග ශිල්පියා වන්නේ ජයතිස්ස අතුලසිරි ය. කලාව වෙනුවෙන් තම ජීවිතයම කැප කළ මොහු මේ වනවිට වේදිකාව, රූපවාහිනිය, සිනමාව යන ක්ෂේත්‍ර තුනම ජයගෙන ඇත. මේ, ජයතිස්ස අතුලසිරි තම කලා දිවියේ ආරම්භයත් ඔහු මෙතෙක් දායක වී ඇති නිර්මාණ පිළිබඳවත් ‘රසඳුන’ වෙත‍ පැවසූ අදහස් ය.“මගේ උපන්ගම නුවරඑළිය. විවාහයෙන් පසුව මම අනුරාධපුරයේ පදිංචි වුණා. මගේ බිරියගේ ගම අනුරාධපුරය. පාසල් යන කාලෙ පටන් මම කලාවට ඉතාම ළැදියි. පාසල් වේදිකාවේ මම නාට්‍ය කීපයකම රඟපෑවා. ප්‍රසිද්ධ වේදිකාවට ආවේ ජයසේකර අපොන්සු කලාකරුවාගේ ‘මඟුල් සක්වළ‘ වේදිකා නාට්‍යයේ රඟපෑමෙන්. මේ වනවිට මම වේදිකා නාට්‍ය 50 කට අධික සංඛ්‍යාවක රඟපාලා තියෙනවා. නෙළුම්පොකුණ විවෘත කරන උලෙළේදී මට හාමුදුරු නමකගේ චරිතයක් නිරූපණය කළා. ‘රනා’ ටෙලිනාට්‍යයේඒ වගේ ම ‘රන්මිහිතැන්න’ ටෙලි සිනමා ගම්මානය විවෘත කිරීමේ උත්සවයේදීත් නර්තනයක් ඉදිරිපත් කරන්න අවස්ථාව මට ලැබුණා. මම මුලින් ම ටෙලිනාට්‍යයක රඟපෑවේ දයානන්ද ජයවර්ධන මහතාගේ ‘හිමගිරි අරණ‘ ටෙලිනාට්‍යයේ. ‍ඉන්පසුව මේ වනවිට ටෙලිනාට්‍ය 35 කට පමණ රංගනයෙන් දායක වෙලා තියෙනවා. ඒ ටෙලිනාට්‍යවල සුළු චරිත වගේ ම ප්‍රධාන චරිතත් කරල තියෙනවා. පුංචි කාලෙ ඉඳලම මම රංගනය ඉගෙන ගන්න ආශා කළා. ඒ අනුව නෙදර්ලන්තයෙන් ලංකාවට පැමිණි හාන්ස් මහතාගෙනුත්, අපේ ප්‍රවීණ කලාකරුවන් වන ජයන්ත චන්ද්‍රසිරි, එච්.ඒ. පෙරේරා, ඩග්ලස් සිරිවර්ධන, පරාක්‍රම කිරිඇල්ල, රංජිත් පෙරේරා වැනි ප්‍රවීණයන් යටතේ මම රංගනය හදාරල තියෙනවා.මම මුලින් ම චිත්‍රපටයක රඟපෑවේ විජය ධර්මශ්‍රී මහතාගේ ‘සූරියකාන්ත’ චිත්‍රපටයේ. ඒ සඳහා මාව යොමු කළේ විජය කුමාරතුංග මහතා. ඉන්පසුව චිත්‍රපට 35 කට අධික සංඛ්‍යාවක රඟපාන්න මට අවස්ථාව ලැබුණා. චිත්‍රපට ක්ෂේත්‍රයේ දී ජයන්ත චන්ද්‍රසිරි සහ උදයකාන්ත වර්ණසූරිය යන ප්‍රවීණයින්ගෙන් මට ලැබෙන්නේ විශාල සහයෝගයක්. ‘අග්නි වර්ෂා’, ‘නිකිණි වැස්ස’, ‘පරාවර්තන’, ‘මෙගා’, උඩු සුළඟ’ වැනි චිත්‍රපටවල හොඳ චරිත නිරූපණය කරන්නත් මට අවස්ථාව ලැබුණා. මේ දිනවල විකාශය වන ‘රනා’ ටෙලිනාට්‍යයේ වෙද හාමුදුරුවන්ගේ චරිතය, නිරූපණය කළ නිසා මට හොඳ ප්‍රතිචාර ලැබෙනවා. පසුගිය දවස්වල රටපුරා තිරගත වුණු ‘සමනළ සංධ්වනිය’ චිත්‍රපටයේ බෝඩිමේ අයියාගේ චරිතයටත් මට හොඳ ප්‍රතිචාර ලැබුණා. රඟපෑමට අමතරව වේදිකා නාට්‍ය රචනා කර අධ්‍යක්ෂණය කිරීමත් මගේ ප්‍රධාන කාර්යයක්. මා නිර්මාණය කළ වේදිකා නාට්‍යවලට සම්මාන පවා ලැබිල තියෙනවා.“මගේ කලා ජීවිතය අගය කරලා පල්ලේගම හේමරතන ස්වාමීන් වහන්සේ, අනුරාධපුරය දිසාපතිතුමා ඇතුළු පිරිසක් මට කලා කීර්ති සම්මානය පුදකළා. ඒක මගේ කලා ජීවිතයේ සුවිශේෂ අවස්ථාවක්.”“කිවිඳියක වන මාගේ බිරිය නන්දා මාංපිටියගෙනුත් මගේ දරුවන් දෙදෙනාගෙනුත් මගේ කලා ජීවිතයට ලැබෙන්නේ විශාල සහයෝගයක්.”නො. 11, පාසල් මාවත, පොතානේගම, අනුරාධපුරයඔහු ගේ ලිපිනය.ගාමිණී සුසන්ත‍කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av14080315</link>
    <topic>‘හිස් ටින් එකක්‘ සින්දුව තුට්ටු දෙකට විකුණන්නේ නැහැ</topic>
    <author>ජෝජ් රොබ්සන් ද සිල්වා</author>
    <content>‘හිස් ටින් එකක්‘ සින්දුව තුට්ටු දෙකට විකුණන්නේ නැහැගී පද රචක සිරිල් ඒ. සීලවිමලයන්ගේ බිරියඅනුලා ඒ. සීලවිමල1969 වසරේ තිරගත වූ “දැන් මතක ද” චිත්‍රපටයේ ඇතුළත් වූ “හිස් ටින් එකක් වාගෙයි අපේ මේ ජීවිතේ” ගීතය එදාට වඩා අද ජනප්‍රිය ගීතයක් බවට පත් වී ඇති අයුරු ගීතලෝලී කාටත් නොරහසකි. මේ දිනවල සංගීත ක්ෂේත්‍රයේ වැඩිම අවධානයට ලක් වී ඇති මෙම ගීතය දැන් ringing tone සඳහා ද යොදා ගෙන තිබෙන බව දැනගන්නට ලැබී ඇත. දශක හතරකට වැඩි කාලයක් යටපත් වී පැවැති මෙම ගීතය මෙලෙස ඉමහත් ජනප්‍රියත්වයකට පත් වූවේ “දෙරණ” dream star ලෙස තේරී පත් වූ එම්. ජී. ධනුෂ්ක ගායනා කිරීමෙන් පසුව බැව් කාගේත් පිළිගැනීමය. මුලින්ම මේ ගීතය නිර්මාණය කිරීමට දායක වූ පද රචකයා, සංගීතඥයා සහ ගායන ශිල්පීන් තිදෙනාගෙන් කිසිවෙකු හෝ මේ වන විට ජීවතුන් අතර නොමැත. මේ අතර ඔවුන්ගේ පවුල් සාමාජික පාර්ශ්වයන්ගේ හෝ අනුදැනුමකින් තොරව “දෙරණ” ආයතනයට මෙම ගීතය චිත්‍රපට සංරක්ෂක තිස්ස නාගොඩවිතාන ලබා දී ඇති බව ද වාර්තා වේ. කරුණු එසේ තිබිය දී “හිස් ටින් එකක්” ගී පද රචනයේ බුද්ධිමය දේපළ හිමි ප්‍රකට පුවත්පත් කලාවේදී, ගී පද රචක සිරිල් ඒ. සීලවිමලයන්ගේ බිරිය අනුලා ඒ. සීලවිමල අප සමඟ කළ කතාබහ මෙලෙස අකුරු කරමු.“මගේ මහත්මයා (සිරිල්) ‘දවස’ පත්තර කන්තෝරුවේ රැකියාව කරපු කාලේ තමයි මේ ගීතය ලිව්වේ. ඒ කාලේ රුපියල් දෙතුන් සීයකට වඩා ලැබුණේ නැහැ මේ ගී පද රචනයට. රුපියල් පන්සීයකට වඩා නම් වුණේම නැහැ. චිත්‍රපටය ප්‍රදර්ශනය කරපු ඒ කාලේ වත් මේ ගීතය මේ දැන් තරම් ජනප්‍රිය වුණේ නැහැ. .දශක කිහිපයකට පසු ‘හිස් ටින් එකක්’ ගීතය මෙලෙස ජනප්‍රිය වීම පිළිබඳ ඔබට හිතෙන්නේ මොනවා ද?ම‍ම මගේ මහත්මයා ලියූ ගීත නිතර අහලා ලොකු මානසික තෘප්තියක් ලබනවා. ‘හිස් ටින් එකක්’ ගීතය වැනි ගීතයක් මෙතරම් කාලෙකට පස්සේ රටේම ජනප්‍රිය ගීතය වීම ගැන ලොකු සතුටක් සමඟ ‘අනේ මගේ මහත්මයාත් උන්නා නම්’ කියා සියුම් දුකකුත් දැනෙනවා මට. එයා මොනතරම් දක්ෂතාවයක් තිබුණු ගී පද රචකයෙක් ද, කවියෙක් ද කියලා මට හිතෙනවා. බලන්න, එයාගේ මේ සංකල්පනාව එදාට වගේම අදටත් උචිත නිසානේ මේ ගීතය මෙතරම්ම ජනප්‍රිය. මේ ගීතය හැමෝටම ගයන්න පුළුවන් ගීතයක් නෙමේ. මොකද මේ ගීතය මුලින් ගායනා කර තියෙන්නේ අපේ එච්. ආර්. ජෝතිපාල, මොහිදින් බෙග්, ජේ. ඒ. මිල්ටන් පෙරේරා වැනි බලගතු ගායකයෝ තුන් දෙනෙක් නිසා. ඔවුන්ගේ ගායනයට සම කරන්න බැරුවට එම්. ජී. දරුවාත් ගීතයට සාධාරණයක් කළා කියලයි මං හිතන්නේ. ඒ නිසානේ මේ ගීතය නැවතත් මෙහෙම මිනිස්සු අතරට ආවේ.”. ඔබ එම්. ජී. ට සුබ පැතුවා ද?මම වෙනමම කතා කරලා සුබ පැතුවේ නැහැ. පත්තර වලට ප්‍රකාශ කරද්දී මමත් ඒ දරුවා ගැන සතුටු වෙනවා කියලා කිව්වා. ඇත්ත වශයෙන්ම මමත් අම්මා කෙනෙකු වශයෙන් එම්. ජී. දරුවාගේ දක්ෂතාව ගැන සතුටු වෙනවා. ඒ දරුවාගේ දක්ෂතාවයක් නැත්නම් අර බලගතු ගායකයින් තුන් දෙනකු ගායනා කළ මේ ගීතය තනියම ගායනා කර සාර්ථක වෙන්න බැහැනේ. මේ ගීතය ඇතුළේ තියෙනවානේ නොයෙකුත් විදිහට හිනා වෙන කෑලි ආදිය පවා. එම්. ජී. දරුවා ගීතයට සාධාරණයක් කළා ඒ දරුවාගේ ගායනයේ දී. එම්. ජි. දරුවා තාත්තට සලකන හොඳ ගමේ දරුවෙක්. අදහස් හොඳයි. අපි අම්මලා, ආච්චි අම්මලා වෙලා තියෙන කොට දරුවන්ගේ හැකියාව ගැන ආඩම්බර වෙන්න ඕනේ. එම්. ජී. දරුවා හරියට ගීතය කිව්වා. කාටවත් අසාධාරණයක් කළේ නැහැ. ඒ නිසා මම එම්. ජි. දරුවාට ස්තූති කරනවා. ඒ වගේම එම්. ජී. දරුවාට ගායකයෙකු ලෙස හොඳ අනාගතයක් උදා කරගන්න හැකිවේවා කියා සුබ පතනවා.‍. ඔබ එම්. ජි. ට සුබ පතන්නේ ඔහු මේ ගීතය මුල් ගායකයින් තිදෙනාට වඩා හොඳින් ගායනා කළේ ය යන හැඟීමෙන් ද?අනේ නැහැ. එහෙම කියන හිතන අය ඇති. ඒත් මම නම් කොහොමටවත් එහෙම හිතන්නේ නැහැ. මම එම්. ජි. දරුවාට සුබ පතන්නේ ජෝති, බෙග්, මිල්ටන් යන තිදෙනාගේ ප්‍රතිභාව හෑල්ලු කිරීමට නෙමේ. පසුව කවුරු කොහොම ගායනා කළත් ගීතයක් මුලින්ම ඇහුණු කටහඬ තමයි අපිට වටින්නේ සහ හදවත්වලට හුරු පුරුදු. මේ ගීතය මුලින්ම ගැයූ අපේ ඒ ප්‍රවීණ ගායකයින් තුන් දෙනාගේ හඬට හෝ ඒ හැකියාවට එන්න මේ ජීවිත කාලෙටවත් වෙන කාටවත් බැහැ. ඒත් එම්. ජී. දරුවාගෙන් මේ ගීතයට අසාධාරණයක් වුණේ නැහැ. ඒක වටිනවා.. “හිස් ටින් එකක්” ගීතයේ බුද්ධිමය දේපළ අයිතිය මේ වන විට පවතින්නේ කා සතුව ද?බුද්ධිමය දේපළ නීතියට අනුව නම් ගී පද රචනයේ අයිතිවාසිකම මගේ මහත්මයා වෙනුවෙන් දැන් අප සතුවයි පවතින්නේ. හින්දි තනුවක් අනුව ලියූ ගීතයක් නිසා සංගීත නිර්මාණයේ අයිතිවාසිකම ගැන මම හරියට කියන්න දන්නේ නැහැ. කෙසේ හෝ අපේ අවසරයකින් තොරව මේ ගීතය දැනට ringing tone සඳහා යොදා ගනිමින් හා ‘දෙරණ’ ආයතනයට චිත්‍රපට සංරක්ෂක තිස්ස නාගොඩවිතාන ලබා දෙමින් ආදි වශයෙන් නොයෙකුත් අන්දමින් අසාධාරණ සිදු කෙරෙමින් පවතිනවා.ගී පදමාලාව පළ කිරීමේදී වැරැදි ලෙස පළ කරමින් වගේම පද රචනයට මගේ මහත්මයාගේ නම සඳහන් නොකර විද්යුත් මාධ්‍ය මඟින් ප්‍රචාරය කරමින් ද අසාධාරණ සිදු වෙනවා. නාගොඩවිතාන මහත්මයා මේ ගීතය ‘දෙරණ'ට දීලා මට කතා කරලා ‘දෙරණින්’ ආධාරයක් කරයි කියා පැවසුවා. (“මේ ගීතය වෙනුවෙන් ආධාරයක් කරනවා කීමේ තේරුම මොකක්ද, හෑල්ලු කිරීමක් නෙමේ ද” යැයි උපහාසාත්මකව විමසමින්...) ‘දෙරණින්’ සුළු මුදලක් ගීතය වෙනුවෙන් අපට ලබා දෙන්න බලාපොරොත්තු වෙන බව හැ‍ඟෙනවා. මේ සියල්ලෙන්ම මගේ මහත්මයාගේ මේ ගී නිර්මාණය හෑල්ලු කිරීමකුයි සිදු වෙන්නේ. සියල්ලම අසාධාරණ ලෙස තමයි සිදු වෙන්නේ. ඒත් මගේ මහත්මයාට අගෞරවයක් වෙන ලෙස මේ ගීතය තුට්ටු දෙකට විකුණන්න අපි සූදානම් නැහැ.. සිරිල් ඒ. සීලවිමලයන් ජීවත්ව සිටියදී ඔහුගේ ජනප්‍රිය වූ ගී පද රචනා නැවත කාටවත්ම විකුණා නැද්ද?නැහැ. එයා සල්ලිවලට තැන දීලා වැඩ කරපු කෙනෙකු නෙමේ. නැත්නම් එයාගේ අසනීපෙට ප්‍රතිකාර ගන්න එයා ලියූ ගීත විකුණන්න තිබුණානේ. මේ ගීතය විතරක් නෙමේ එයා ලියපු අනිකුත් ගීතත් ඉල්ලා ගෙන ගී පට, තැටි නිෂ්පාදකයෝ එයා ළඟට ආවා. ඒත් එයා එච්. ආර්. ජෝතිපාල වෙනුවෙන් කළ ‘දෝතින් දෝතයි’ ගී තැටියට එහි නිෂ්පාදකවරයාට හැර වෙන කාටවත්ම ගීත විකුණා සල්ලි අරගෙන නැහැ. ‘දෝතින් දෝතයි’ ගී තැටියේ නිෂ්පාදකවරයා රුපියල් දහදාහක් දුන්නා සිරිල්ගේ අසනීපයට ප්‍රතිකාර ලබා ගන්න වියදම් සඳහා කියලා. එච්චරමයි.. සීලවිමලයන්ගේ වියෝවින් පසුව ඔබ විකුණු ඔහුගේ ගීත මොනවා ද?එකම ගීතයක් වත් මේ වනතුරු මම කාටවත්ම විකුණලා නැහැ. මම එයාගේ ගෞරවය රකිනවා. අපේ දරුවොත් එහෙමයි. අපි කවදාවත් එයාගේ ගීත තුට්ටුවට දෙකට විකුණලා එයාට අගෞරව කරන්නේ නැහැ. දැන් මේ ‘හිස් ටින් එකක්’ ගීතයේ ජනප්‍රියත්වය උඩ බොහෝ දෙනෙක් සිරිල්ගේ ගීත ඉල්ලනවා. ඒත් මමවත් අපේ දරුවන් වත් ඒ ගීත එකක් වත් මෙතෙක් කාටවත් දීලා නැහැ. ‘රන්ජා’ චිත්‍රපටයේ ප්‍රචාරක දැන්වීමකින් ‘හොඳ සිරියාවයි’ ගීතය ඇහුණා.ඒත් එය අපේ අනුදැනුමකින් තොරව කරපු වැඩක්. කිසිම චිත්‍රපටයකට හෝ නිෂ්පාදකවරයකුට අපි ඒ ගීතය දීලා නැහැ. එහෙම අලුත් චිත්‍රපටයකින් ඇහෙන්න. බුද්ධිමය දේපළ ගැන කතා කළොත් සිරිල් ඒ. සීලවිමල ගී පද රචකයාට තරම් අසාධාරණ වෙන කිසිඳු ගී පද රචකයකුට සිදුවෙලා නැතුව ඇති. ගුවන් විදුලි, රූපවාහිනි නාළිකා වලින් එයාගේ ගීත කොපමණ ප්‍රචාරය කෙරෙනවා ද? ඒත් කර්තෘ භාග සතයක් වත් කිසිදාක ලැබිලා නැහැ. ලැබුණා නම් ලැබෙන්නෙ ඕනෙ මටනේ. මොකද එහෙම වෙන්නේ කියලා මමත් හිතනවා. ජීවතුන් අතර නැති එයාගේ නිර්මාණ මේ විදිහට කොල්ල කෑම නතර කරන්න නීත්‍යානුකූල පියවරක් ඉදිරියේ දී ගැනීමට අප බලාපොරොත්තු වෙනවා.. නීත්‍යානුකූලව සාධාරණ මුදලකට සීලවිමලයන්ගේ ගී නිර්මාණ රිසි කිසිවෙකු හට ලබා දීමට ඔබ එකඟ ද?ඔව්. සුදුසු අයුරු සලකා බලා සාධාරණ මුදලකට එයාගේ ගී නිර්මාණ ලබා ගන්නවා නම් අපිට එම මුදලින් එයා වෙනුවෙන් පින්කම්, අසරණ සරණ සද්කාර්යය ආදිය කරන්න පුළුවන්නේ. එහෙම නැතුව අපි දන්නේ වත් නැතුව එයාගේ ගී නිර්මාණ කොල්ල කාලා හෑල්ලුවට ලක් කරලා තුට්ටුවට දෙකට ලබා ගන්න කවුරු හරි වෑයම් කරනවා නම් එවැනි ක්‍රියාවන්ට අපි එකඟ වෙන්නේ නැහැ.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av14080316</link>
    <topic>‘මා කැමැතිම කාන්තාවෝ’</topic>
    <author>තුෂාරි නේරංජා වික්‍රමසිංහ</author>
    <content>‘මා කැමැතිම කාන්තාවෝ’බර්ට්‍රම් නිහාල්‘මා කැමැතිම කාන්තාවෝ’ විශේෂාංගයට මෙවර එක්වන්නේ මෙරට සිටින ප්‍රවීණ ටෙලිනාට්‍ය අධ්‍යක්ෂවරයකු වන බර්ට්‍රම් නිහාල්ය. මේ ඔහුගේ කැමැතිම කාන්තාවන් මතක වදනට පෙරළූ අයුරුයි.මගේ මව - දෝන තෙරේසා අමරසිංහඇය ගුරුවරියක්. ඇයගේ සියලු ශක්තිය, ධෛර්යය තම දරුවන් වෙනුවෙන් අනේකවිධ ආකාරයෙන් පරිත්‍යාග කළ උතුම් මාතාවක්. මනුෂ්‍ය ජීවිතයේ සියලු අර්ථධර්ම සාධනීය ලෙස විඳ දරා ගැනීමට අපව පෙලඹවූ ආලෝකය ඇයයි.මගේ බිරිය - ෆිලීෂියා කාන්තිමගේ නිර්මාණකරණ නිදහසේ සුපසන් පරිසරයක් තුළ කරගෙන යාම සඳහා ඉඩකඩ සලසාදෙන්නී ඇයයි. සියලු දුක් දොම්නස් අතර ඇය මගේ ආරම්මන ඉටුකරගැනීම සඳහා පන්නරය ලබා දෙනවා.මගේ මිත්තනිය - දෝන මාර්තාහාමිකතන්දර කලාවෙන් මගේ සිත විස්මිත කළේ ඇයයි. ඇයගේ තුරුල්ලට ගෙන, ඇය කියා දුන් කතන්දර පසුකලෙක මගේ නිර්මාණ දිවියේ ව්‍යුත්පත්තිය සඳහා මහඟු පිටිවහලක් වුණා.රූපා සපරමාදු -(මාර්ටින් වික්‍රමසිංහ දියණිය)මහාගත්කරු මාර්ටින් වික්‍රමසිංහයන්ගේ දියණිය. ඇය ඉතාමත් බුද්ධිමත් සුපහන් කාන්තාවක්. මගේ නිර්මාණ කටයුතුවලදී බොහෝ ගුරුහරුකම් දුන් ඇය මාව දිරිමත් කළවුන් අතර ද පෙරමුණේ සිටිනවා.තෙරේසා මවුතුමියඇය තරම් අපේ කාලයේ ලොව පුරා මානව දයාව පැතිර වූ කාන්තාවක් තවත් නැති තරම්. ඇය මුළු ලෝකයටම මනුෂ්‍යත්වය පිළිබඳ පූර්වාදර්ශයක් සැපයූ උතුම් මානවහිතවාදි‍නියක්.නන්දා මාලනීඇය ශ්‍රී ලාංකේය ගීතයේ අනන්‍යතාව සඳහා කැපවූ ඒ සඳහා තම විදග්ධ සංගීත ප්‍රතිභාව මෙහෙය වූ සහෘදනියක්. මහත් වූ මානව හිතවාදී අරම්මනයන්ගෙන් හෙබි දිරිය කාන්තවකි.එලිසබෙත් ටේලර්මා මහත් සේ ඇලුම් කරන, රංග ප්‍රතිභාවෙන් අනූන ලෝ ප්‍රකට සිනමා නිළියක් වන ඇය ලෝක සිනමාවේ ගෙන හැර පෑ චරිත ඔස්සේ ප්‍රකට කළ රංග විලාසය අද්විතීයයි.අයිරාංගනී සේරසිංහශ්‍රී ලංකාවේ අග්‍රගණ්‍ය රංගන ශිල්පිනියන් අතර විශිෂ්ට ප්‍රතිභාවෙන් හෙබි කාන්තාවක්. ඇය පරිසරවේදිනියක් ද වෙනවා. නිහතමානී අධිෂ්ඨානපූර්වක යුක්තිගරුක කාන්තාවකි.දෙවන එලිසබෙත් මහ රැජනසාම්ප්‍රදායික රාජ්‍ය පෙළපතක ක්‍රියාකාරකම් සහ උපායයන් නූතන රාජ්‍යතාන්ත්‍රික මතවාද හා මැනවින් ගළපා ගත් ඉතා විදග්ධ මෙන්ම මානව හිතවාදී රාජිනියක්.නදීන් ගෝඩිමර්දකුණු අප්‍රිකාවේ වරප්‍රසාද විරහිත කළු ජාතිකයන් වෙනුවෙන්, ඔවුන්ගේ විමුක්තිය වෙනුවෙන් ග්‍රන්ථ රචනා කරන ලද නොබෙල් ත්‍යාග ලාභිනිය.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av14080317</link>
    <topic>කොළඹ ජාත්‍යන්තර සිනමා උලෙළ සැප්තැම්බර් 2 - 7 දිනවල සිනමාහල් හතරකදි</topic>
    <author/>
    <content>කොළඹ ජාත්‍යන්තර සිනමා උලෙළ සැප්තැම්බර් 2 - 7 දිනවල සිනමාහල් හතරකදිලංකාවේ සංවිධානය කෙරෙන ප්‍රථම අන්තර් ජාතික සිනමා උලෙළ වන ‘කොළඹ ජාත්‍යන්තර සිනමා උලෙළ’ සැප්තැම්බර් 02 වැනිදා සිට 07 වැනිදා දක්වා කොළඹදී පැවැත්වේ. ජපානයේ ඔකිනාවා ජාත්‍යන්තර සිනමා උලෙළේ සහයෝගය ඇතිව ශ්‍රී ලංකා සිනමා අධ්‍යක්ෂවරුන්ගේ සංසදය මෙය සංවිධානය කරයි.මෙම ජාත්‍යන්තර සිනමා උලෙළ සිනමා ශාලා හතරක් මධ්‍යස්ථානය කොට ගෙන පැවැත්වෙයි. කොළඹ කොටුව ‘රීගල්’ සිනමා ශාලාව මෙහි ප්‍රධාන සිනමා ශාලාව වේ. ‘මැජෙස්ටික්’, අභිනවයෙන් නොබෝදා විවෘත කෙරුණ නිදහස් චතුරශ්‍රයේ ඉදිකළ සාප්පු සහ විනෝදාගාර සංකීර්ණයේ ස්ථාපිත ‘එම්පයර්’ සිනමා ශාලාව සහ ජාතික චිත්‍රපට සංස්ථාව යටතේ පවතින ‘තරංගනී’ සිනමා ශාලාව සෙසු සිනමා ශාලාවේ.ඉහත සිනමා ශාලා සතරට අමතරව ජර්මානු සංස්කෘතික මධ්‍යස්ථානයහිදී ද මෙම චිත්‍රපට තිරගත වෙයි.කොළඹ ජාත්‍යන්තර සිනමා උලෙළ ප්‍රධාන අංග තුනකින් සමන්විතය. මෙහි පළමු අංගය වනුයේ සිනමා උලෙළය. දෙවන අංගය වනුයේ ප්‍රධාන සිනමා උලෙළට සමගාමීව සිනමා වැඩමුළු, පුහුණු සැසි, වටමේස සාකච්ඡා, ප්‍රදර්ශන ආදියයි. තෙවැනි කොටස වන්නේ ඉන්දීය සාගර තරගාවලියයි. මෙම වසරේදී මෙම තෙවැනි අංගය ක්‍රියාත්මක නොවන අතර ලබන වසරේදී සිට ආරම්භ කිරීමට නියමිතය.ප්‍රධාන සිනමා උලෙළේ දී තිරගත වීමට නියමිත චිත්‍රපට පහත සඳහන් පරිදි වර්ගීකරණයකට ලක්වේ. ජුලියට් බිනෝචේ ප්‍රත්‍යාවලෝකන සිනමා දැක්ම, මයිකල් ආන්ජිලෝ අන්තෝනියෝනි ප්‍රත්‍යවලෝකන සිනමා දැක්ම, ස්පාඤ්ඤ කාන්තා අධ්‍යක්ෂවරුන්ගේ අංශය, ශ්‍රී ලාංකේය චිත්‍රපට අංශය, ළමා චිත්‍රපට අංශය, නෙට්පැක් අංශය, ශ්‍රී ලංකා ඩයස්පෝරා චිත්‍රපට ලෙසින් මෙම චිත්‍රපට ප්‍රදර්ශනය වේ.ඉරානය, ස්පාඤ්ඤය, ප්‍රංශය, ඉන්දියාව, ජර්මනිය, නෙදර්ලන්තය, ඇමරිකා එක්සත් ජනපදය, පකිස්ථානය, නේපාලය, ඊශ්‍රායලය, අප්‍රිකානු රාජ්‍යයන්ගෙන් කොංගෝ, සූඩාන්, ඉතියෝපියා, බ්‍රසීලය, මෙක්සිකෝව ඇතුළු රටවල් 40 ට ආසන්න ප්‍රමාණයක් නියෝජනය වන පරිදි චිත්‍රපට 70 ක් පමණ තිරගත කෙරේ. මේ අතරට කෙටි චිත්‍රපට සහ වාර්තා චිත්‍රපට සුළු ප්‍රමාණයක් ද ඇතුළත් වේ.ප්‍රවීණ සිනමාකරු අශෝක හඳගම මෙම චිත්‍රපට උලෙළේ උත්සව අධ්‍යක්ෂ වශයෙන් කටයුතු කරයි.මෙවර අගෝස්තු පාසල් නිවාඩුව වෙනුවෙන් හිරු ටීවී හඬ කැවීම් අංශය ‍ලෝකයේ අතිශය ජනප්‍රිය කාටුන් කතා මාලාවක් වන ‘බෙන් 10’ හි අලුත්ම කතාමාලාව ‘බෙන් 10 අල්ටිමේට් ඒලියන්’ සිංහලෙන් දෙබස් කවා සතියේ දින පහේම සවස 5.30ට විකාශය කරයි.පළමුවරට 2005 වසරේ ඇමෙරිකා එක්සත් ජනපදයේ සුප්‍රකට කාටුන් නෙට්වර්ක් සමාගම නිෂ්පාදනය කළ ‘බෙන් 10’ කාටුන් මාලාව මේ වන විට ලෝකයේ රටවල් 40ට වැඩි සංඛ්‍යාවක භාෂා 80කින් පමණ දෙබස් කවා විකාශය කර ඇති අතර ලොව පුරා මිලියන 100ට අධික ළමා ප්‍රේක්ෂක ප්‍රතිචාර ලබා තිබේ.ඒ හේතුවෙන්ම මේ වන විට ‘බෙන් 10’ නමින් රූපවාහිනී ක්‍රීඩා, ඇඳුම් පැලඳුම්, නිමි භාණ්ඩ, සෙල්ලම් භාණ්ඩ ආදී උප ආදේශන ද ලෝකය පුරා ව්‍යාප්ත වී ඇත.මේ සඳහා මෙරට ප්‍රවීණ සහ නවක හඬකැවීම් ශිල්පීන් වන බුද්ධික බන්දුජීව, සරනි හංසි පෙරේරා, ඩිෂාන් ශාමින්ද, ජයන්ත වීරසිංහ, චන්ද්‍රා රණතුංග, අජිත් මංජුල, සුමිත් ගෝමස්, වික්‍රමසිරි ජයවික්‍රම, රෙක්ස් හැමිල්ටන්, චමින්ද ග‍මගේ, ලාල් සරත් කුමාර, සද්ධා උත්පලකන්ද වැනි ශිල්පීන් දායක වී තිබේ.හඬ කැවීම් අධ්‍යක්ෂණය දයාල් බණ්ඩාර සමඟ සුරංග මෙන්ඩිස්, හඬ කැවීම් අධීක්ෂණය කසුන් රවීන්ද්‍ර ජයවර්ධන.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av14080318</link>
    <topic>‘භාව තීර්ථ’ අභියෝගයක්</topic>
    <author>තුෂාරි වික්‍රමසිංහ</author>
    <content>‘භාව තීර්ථ’ අභියෝගයක්සන්තුස ලියනගේටෙලිවිෂන් කලාවේ විශේෂ සන්ධිස්ථානයක් සනිටුහන් කරමින් නැවුම් ආකාරයේ ටෙලි චිත්‍රපට අත්දැකීමක් ප්‍රේක්ෂකයා වෙත ගෙන එන්නට ජාතික රූපවාහිනිය ඉදිරිපත්ව සිටී. ඒ පසුගිය 1 වැනි දා සිට විකාශය ආරම්භ කළ ‘භාව තීර්ථ’ ටෙලි චිත්‍රපට කතා පෙළයි. මෙම ටෙලි චිත්‍රපට පෙළෙහි අධ්‍යක්ෂවරයා වන්නේ සන්තුස ලියනගේයි. ඔහු මීට පෙර ජාතික රූපවාහිනියට නිර්මාණය කළ ‘විශ්වාන්තර’, ‘ජීවිතාන්දර’ ඒකාංගික ටෙලි නාට්‍ය ප්‍රේක්ෂකයා අතර වඩාත් කතාබහට, ජනප්‍රියත්වයට පත්විය.සන්තුස ලියනගේ සමඟ යෙදෙන මේ කතාබහ ද පෙළ ගැසෙනුයේ ඔහුගේ නවතම ටෙලි චිත්‍රපට නිර්මාණය වන ‘භාව තීර්ථ’ වෙනුවෙනි.. ‘භාව තීර්ථ’ මොන වගේ නිර්මාණයක් ද?එය ටෙලි චිත්‍රපට පෙළක්. ප්‍රථම වරට තමයි ජාතික රූපවාහිනියෙන් මෙවැනි ටෙලි චිත්‍රපට පෙළක් ප්‍රේක්ෂක හමුවට ගෙන එන්නේ.. මෙයට පාදක වන කතා තේමා මොන වගේ ද?විවිධත්වයෙන් යුක්ත වූ මාතෘකා මෙයට පාදක වෙනවා. මානුෂිකත්වය, ආදරය, සෙනෙහස, ත්‍රාසය වගේ තේමා පාදක කරගෙන මේ කතා දිග හැරෙනවා.. මෙය විකාශ වන්නේ කවදා ද?සෑම සිකුරාදාවකම රාත්‍රී 9.00 ට ධාවන කාලය පැය එකහමාරක්. මෙය මෙතෙක් ප්‍රේක්ෂකයා අත්නොදැකපු ආකාරයේ රූපමය අත්දැකීමක් කිව්වොත් එය නිවැරැදියි. ටෙලි නාට්‍යයක් බලනවාට වඩා ප්‍රේක්ෂකයාට චිත්‍රපට අත්දැකීමක් මේ ඔස්සේ සමීප කරවීමයි අපේ අරමුණ.. පැය එකහමාරක් ප්‍රේක්ෂකයා පුංචි තිරය ඉදිරියේ රඳවා ගැනීම අභියෝගයක් නොවේ ද?ප්‍රධානම අභියෝගය වන්නේ මේ නිර්මාණ පෙළ ප්‍රේක්ෂකයාට මොන තරම් දුරට ගෝචර වේවි ද කියන එක. අද රූපවාහිනී නාළිකා බොහොමයක සරල ගණයේ ටෙලි නාට්‍ය වෙතයි ප්‍රේක්ෂකයා නැඹුරු වී තිබෙන්නේ. මෙවන් ප්‍රේක්ෂක පිරිසක් එකතැන් කරලා මෙවැනි ටෙලි චිත්‍රපට ඉදිරිපත් කිරීම ඇත්තෙන්ම අභියෝගයක්.. මේ නිර්මාණ කටයුත්ත නැරැඹු පිරිසකුත් මේ වන විට ඇති. ඔවුන් දැක්වූ ප්‍රතිචාරය මොන වගේ ද?මෙය මාධ්‍යයට පෙන්නුවා. තෝරාගත් ප්‍රේක්ෂක පිරිසකට පෙන්වූවා. ඔවුන් ඉතාම හොඳ ප්‍රතිචාර දැක්වූවා. හාස්‍ය මෙන්ම පරිකල්පනයකින් යුතු මිනිස් හැඟීම් සමඟ යන ටෙලි චිත්‍රපට පෙළක් බවට ඔවුන් විවිධ ප්‍රකාශ කරමින් මාව දිරිමත් කළා. මෙම ටෙලි චිත්‍රපට පෙළට පාදක වන්නේ හුඟාක් දුරට විසිරුණු තේමා නෙමෙයි. එක දවසින් නරඹා නිම කරන්න පුළුවන් කතා තමයි මෙයට පාදක වන්නේ.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av14080319</link>
    <topic>චිත්‍රපට හතරකට වැයවන මුදල ‘ඇහැලේපොල කුමාරිහාමි’ ට වැය වුණා</topic>
    <author>හේමාලි විජේරත්න</author>
    <content>චිත්‍රපට හතරකට වැයවන මුදල ‘ඇහැලේපොල කුමාරිහාමි’ ට වැය වුණාසුගත් සමරකෝන්1814 කන්ද උඩරට ශ්‍රි වික්‍රම රාජසිංහ රාජ්‍ය පාලන සමයේ සිදු වූ අතිශය ඛේදනීය සිදුවීම වන ඇහැලේපොල කුමාරිහාමි ඇතුළු දූ දරුවන්ගේ ඝාතනය පදනම් කොට ගෙන නිර්මාණය වූ ‘ඇහැලේපොල කුමාරිහාමි’ වීර මද්දුම බණ්ඩාර ගේ කතාව ඇතුළත් චිත්‍රපටය අගෝස්තු 01 වැනිදා සිට ඊ.ඒ.පී. මණ්ඩලයේ සිනමා ශාලා ඇතුළු දිවයින පුරා සිනමා ශාලා 45 ක ප්‍රදර්ශන ආරම්භ කළේය. මෙම චිත්‍රපටය අධ්‍යක්ෂණය කළේ ප්‍රවීණ වේදිකා නාට්‍ය නිෂ්පාදකවරයෙකු සේම සම්මානනීය නළුවෙකු, චිත්‍රපට අධ්‍යක්ෂවරයෙකු වන සුගත් සමරකෝන්ය.* ඇහැලේපොල කුමාරිහාමි - වීර මද්දුම බණ්ඩාරගේ කතාව ඔබ සිනමාවට රැගෙන එන්නට අරමුණු කරගත්තේ කුමක් නිසාද?ඇහැලේපොල කුමාරිහාමි ඇතුළු දූ දරුවන්ගේ මේ සාහසික ඝාතනය සිදුවුණේ 1814 දීය. 2014 වර්ෂය වන විට මේ සිදුවීමට වසර 200 ක් සපිරෙනවා. එහෙම නම් මේ සිදුවීම අළලා චිත්‍රපටයක් කරන්න සුදුසුම කාලය මේක නේද? මේක 2018 කරලා වැඩක් නෑ. 1814 මැයි 17 වැනිදා තමයි මේ අතිශය අමානුෂික ඝාතනය සිදු වුණේ. මේක මේ රටේ දේශපාලන වශයෙන් සිදුවුණු විශාල කුමන්ත්‍රණයක්. ඉංග්‍රිසින්ට මේ රට යටත් කර ගන්න මේ නිසා මංපෙත් සෑදුණා. මේ සිද්ධියට වසර 200 ක් සම්පූර්ණ වීම හේතු කොට ගෙන තමයි මේ චිත්‍රපටය කළේ.* ඔබේ මීට ප්‍රථම අධ්‍යක්ෂණය කළ විජය - කුවේණි චිත්‍රපටයත් ඓතිහාසික පසුබිමින් යුත් එකක්. මෙවැනි කතා වස්තු ගැන ඔබ උනන්දු වන්නේ ඇයි?අද අපේ දරුවන්ගේ අධ්‍යාපනයෙන් ඉතිහාසය, සාහිත්‍ය වැනි දේවල් බොහෝ දුරට දුරස්වෙලා. එක්තරා කාලයක අපේ දරුවන්ගේ පාසල් විෂය පද්ධතියෙන් ඉතිහාසය කියන විෂය ඉවත් කළා. මම විශ්වාස කරන විදියට ඒක මහා ඛේදවාචකයක්. අද අපේ අවුරුදු 12 - 15 වයස්වල ඉන්න බොහෝ දරුවන් මේ අපේ රටේ ඉතිහාසය දන්නේ නෑ. ඉතිහාසය කියන්නේ අතිශය රමණීය මාතෘකාවක්. මේ ඉතිහාසයේ සිදුවුණු සිද්ධි අපේ දරුවන් දන්නේ නෑ කියන්නේ මොන තරම් ඛේදවාචකයක් ද? මේ තත්වය මගේ හිතට බොහොම බරපතළ විදියට දැනුණා. ඉතින් මේ ඉතිහාසය නැතිභංගස්ථාන වීමේ අඩුව පුරවන්න තමයි මෙවැනි ඓතිහාසික කතා තේමා මම තෝරා ගත්තේ.විවෘත ආර්ථිකයත් එක්ක ආපු බොහෝ දේ නිසා අපේ රටේ දරුවන්ගේ ජීවිත උඩු යටිකුරු කරලා තිබෙන්නේ. ළමා මනසේ වීරයන් විදියට ඉන්නේ බැට් මෑන්, සුපර් මෑන්ලා වගේ අය. මද්දුම බණ්ඩාර වීරයෙක් කියලා අපේ දරුවෝ දන්නේ නෑ. මද්දුම බණ්ඩාර කියන්නේ අපේ රටේ හිටපු ළමා වීරයෙක්. ඔහු ගැන අපේ දරුවන් දැන ගත යුතුයි. ඒ වගේම තමයි ඇහැලේපොල කුමාරිහාමි කියන්නේ අපේ රටේ කාන්තාවට ආදර්ශයක්.ඒ ගැන අපි අපේ කාන්තා පරපුරේ අක්කට, නංගිට, සහෝදරියට තේරුම් කර දිය යුතුයි. අනෙක් පසින් බලනකොට මේ කෲර ඝාතනය සිදු කළ ශ්‍රී වික්‍රම රාජසිංහ රජතුමා නොමඟ යැව්වේ ඔහු වටේ හිටිය ඇමැති මණ්ඩලය. සමහරු මට කියයි මම රැල්ලට චිත්‍රපට හදනවා කියලා. එහෙම කිව්වොත් ඒක මම පිළිකුලෙන් හෙළා දකිනවා. මම මේ චිත්‍රපට හදන්නේ රැල්ලට නොවෙයි. යුගයේ අවශ්‍යතාවයට. මම කලාකරුවෙක් විදියට මගේ රට වෙනුවෙන්, වර්ගයා වෙනුවෙන් කළ යුතු යුතුකමක් හැටියටත් මේක සලකන්නේ.* මේ සඳහා ඔබ නළු නිළියන් තෝරා ගත්තේ කොහොමද?මේ හැම චරිතයක් සඳහාම සුදුසුම කෙනා තමයි මම තෝරා ගන්නේ. ඊට ප්‍රවීණ ආධුනික බේදයක් තිබුණේ නෑ. ජැක්සන් ඇන්තනී ගේ සිට සාමාන්‍ය ළමා නළුවා දක්වාම දක්ෂයාට තැන දුන්නා. මම විශ්වාස කරනවා මේ හැම කෙනෙක් ම තමන්ගේ උපරිම දායකත්වය මට ලබා දුන්නා කියලා.* මේ චිත්‍රපටයට ඔබ අති විශාල මුදලක් වැය කළා කියන්නේ ඇත්තද?ඔව්. සාමාන්‍ය චිත්‍රපට හතරකට වියදම් කරන මුදලක් මේ චිත්‍රපටය වෙනුවෙන් වැය වුණා. ඒ කියන්නේ කෝටි 08 ක් විතර මුදලක් දැනට මේ සඳහා යටකොට තිබෙනවා. මේ චිත්‍රපටයේ නිෂ්පාදකවරයා වන ගයාන් රණවීර මගේ ‘විජය - කුවේණි’ චිත්‍රපටයේත් නිෂ්පාදකයා. ඔහු තමයි මේ චිත්‍රප‍ටයත් නිෂ්පාදනය කළේ.* මෙම චිත්‍රපටයේ පිටපත් 55 ක් මුදා හරින්නට සිටියත් ඊට අවසර ලැබුණේ නෑ නේද?2013 වසරට කලින් පටන් ගත් චිත්‍රපට සඳහා පිටපත් 55 දක්වාත් ඉන් මෙහා චිත්‍රපට සඳහා පිටපත් 35 ක් දක්වාත් නිකුත් කරන නීතියක් චිත්‍රපට සංස්ථවේ සභාපති විසින්ම හදාගෙන ක්‍රියාත්මක කරගෙන යනවා. මේ තත්වය නිසා පිට පළාත්වල ඉන්න අයට මෙවැනි ආකර්ෂණීය චිත්‍රපට නැරඹීමේ හැකියාව නැතිවෙලා යනවා.අපේ චිත්‍රපටයට පිටපත් 35 ක් දුන්නට ඉතිරි සිනමා ශාලා 15 ට ඔවුන් අලුත් චිත්‍රපටයක් දෙන්නෙත් නෑ. එක්කෝ ඉංග්‍රිසි හින්දි චිත්‍රපටයක් දෙනවා. මේ තත්වයෙන් අපේ රටේ වෙනත් කලාකාරයකුට සාධාරණයක් වෙන්නෙත් නෑ. කොහොම නමුත් දැන් පිටපත් 45 ක් මුදාහාරින්න අපිට අවස්ථාව ලැබිලා තිබෙනවා. තව පිටපත් 10 ක් අපි මුද්‍රණය කරලා තිබෙනවා.* මේ ප්‍රශ්නය නිසා ඔබ කිසියම් වූ හිත් වේදනාවකින් පසුවෙන බව පේනවා.ඇත්තටම කිව්වොත් ඔව්. චිත්‍රපට සංස්ථාව විදියට මේ පිටපත් සීමා කිරීමේ වෑයමට වඩා දෙයක් ඔවුන්ට කරන්න තිබෙනවා. අද වන විට ලෝකයෙන් නෙගටිව් පට ඉවත් වී ගෙන යනවා. ඩිජිටල්කරණය අපට අවශ්‍ය වෙලා තිබෙනවා. ඒ ගැන කිසිදු පියවරක් නොගෙන බොරු දේවල්වලට සීමා මායිම් දාගෙන ඉන්නවා.මේ තත්වය නිසා දැඩි මානසික පීඩාවකින් මම ඉන්නේ. එහෙම වුණත් අපි සටන අත අරන්නේ නෑ. මේ රටේ කලාකරුවන්, සිනමා ප්‍රේක්ෂකයින්, මාධ්‍යවේදින් ඇතුළු සිනමාවට ආදරය කරන සියලු දෙනාගෙන්ම අපි ඉල්ලා සිටින්නේ මේ වෙනුවෙන් හඬක් නඟන්න ඉදිරිපත් වෙන්න. එහෙම නැති වුණොත් සිංහල සිනමාව නැත්තටම නැති වෙනවා. අද සිංහල සිනමාව මම හඳුන්වන්නේ අම්මා අප්පා නැති අනාථ දරුවෙක් කියලා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=av14080320</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSමුම්බායි නගරයේ අන්ධේරි ප්‍රදේශයේ පිහිටා ඇති ලෝටස් බිස්නස් පාක් නම් වූ තට්ටු නිවාස සංකීර්ණය ඉන්දියාවේ ප්‍රසිද්ධ ගොඩනැගිල්ලක්. මේ සුපිරි නිවාස සංකීර්ණය මහල් 22 කින් සමන්විතයි. පසුගියදා මේ ගොඩනැගිල්ල හදිසියේ ම ගින්නකට හසුවීමෙන් එහි 4, 5, 15, 16, 17 සහ 22 යන මහල් මුළුමනින්ම විනාශ වුණා. ඒවායෙහි අයිතිකරුවන් බොලිවුඩයේ දැවැන්තයන් දෙදෙනෙක්. ඔවුන් දෙදෙනා තමයි, සුපිරි නළු රිතික් රෝෂන් සහ ජනප්‍රිය චිත්‍රපට අධ්‍යක්ෂ රාකේෂ් රෝෂන්. පෙරවරු 9.40 ට පමණ මුලින්ම ගින්න ඇවිලී ඇත්තේ 22 වැනි මහලේ තිබුණු චිත්‍රපට සංස්කරණ මැදිරියෙන් බවයි පැවසෙන්නේ. 4, 5 සහ 17 වැනි මහල්වල රාකේෂ් රෝෂන්ගේ ‘ෆිල්ම් ක්‍රාෆ්ට්’ චිත්‍රපට නිෂ්පාදන සමාගම පවත්වාගෙන ගොස් තිබුණා.ගිනි නිවන හමුදා නිලධාරීන් සහ භටයන් එම ස්ථානයට පැමිණ ගින්න නිවා දැමීමට දැඩි උත්සාහයක් ගත්තද ගින්න මුළුමනින්ම මැඩ පැවැත්වීමට හැකිවී ඇත්තේ පස්වරු 5.20 ට පමණ බවයි ඇසින් දුටු අය පැවසුවේ. මෙය කෙතරම් දරුණු ලෙස පැතිරී ගිය ගින්නක් ද යත් එය මැඩ පවත්වන්නට එක්වූ ගිනි භටයන් 33 දෙනෙකුගෙන් එක් අයෙකු මිය ගොස් 20 දෙනෙකුට තුවාල සිදුවී තිබෙනවා. ගින්න එතරම් දරුණු වී ඇත්තේ ඒ මොහොතේ හැමූ සැඩ සුළං නිසා බවයි ගිනි නිවන හමුදාවේ නිලධාරීන් පැවසුවේ. ගින්න නිවන්නට ගොඩනැගිල්ලට ගිය භටයන් නැවත එයින් පිටතට පැමිණියේ හෙලිකොප්ටර් යානාවල සහායෙන් බවත් පැවසෙනවා.ගින්න පැතිරෙද්දී රිතික් රෝෂන් එහි රැඳී සිටියේ නැති බවයි ‘ෆිල්ම් ක්‍රාෆ්ට්’ සමාගමේ සේවකයන් පැවසුවේ. ඒ වන විට වෙනත් කටයුත්තක යෙදී සිටි රිතික්, සිද්ධිය ආරංචිවී එතැනට පැමිණෙන විට දහවල් 12.30 පමණ වී තිබුණා. ගින්න නිවීමට එක්වීමෙන් තම ජීවිතයෙන් සමුගත් නිතින් ඉවලේකර් නම් වූ භටයා පිළිබඳව රිතික් ගේ අවධානය යොමුවුණා. විවාහකයෙකු වූ නිතින්, දියණියන් දෙදෙනෙකුගේ පියෙක්. ඔහු වෙනුවෙන් ආධාර කරන්නැයි රිතික්, වත්පොහොසත්කම් ඇති අයගෙන් ප්‍රසිද්ධියේ ඉල්ලා සිටියා. විශේෂයෙන් ම නිතින් ගේ දියණියන් දෙදෙනාගේ අනාගතය වෙනුවෙන් මුදලින් ආධාර කරන්නැයි රිතික් ආයාචනා කළා. මේ ආයාචනයට කන්දුන් බොහෝ දෙනෙකු මුදල් ආධාර ලබා දෙන්නට පසුබට වූයේ නැහැ. රිතික්ගේ පියා, රාකේෂ් රෝෂන් ඉන්දීය රුපියල් ලක්ෂ 15 ක් මේ වෙනුවෙන් පරිත්‍යාග කර තිබුණා.සුපිරි නළු නිළි යුවළ සල්මාන් ඛාන් සහ ජැකලින් ෆර්නැන්ඩස් රඟපෑ අලුත්ම චිත්‍රපටය, ‘කික්'. පසුගිය සතියේ මේ චිත්‍රපටය ඉන්දියාව, ශ්‍රී ලංකාව ඇතුළු රටවල් රැසක තිරගත කිරීම ආරම්භ වූයේ අතිවිශාල ප්‍රේක්ෂක සහභාගිත්වයකින්. ක්‍රියාදාමයන්ගෙන් සපිරුණු මේ චිත්‍රපටය ඉන්දියාව තුළ පමණක් සිනමා ශාලා 4400 ක තිරගත වන බවයි, බොලිවුඩයෙන් ලැබෙන උණුසුම් පුවත්වල සඳහන් වන්නේ. විදේශයන් හි තිරගත වන පිටපත් ප්‍රමාණය 700 ක් බවත් පැවසෙනවා. මෙවැනි පිටපත් සංඛ්‍යාවක් මීට පෙර නිෂ්පාදනය වූ වෙනත් බොලිවුඩ් චිත්‍රපටයක් වෙනුවෙන් නිකුත් වී නැතැයිද, මෙය බොලිවුඩ් සිනමාවේ කැපී පෙනෙන අවස්ථාවක් යැයි ද ‘කික්’ චිත්‍රපටයේ බෙදාහැරීම් සමාගම වන මල්ටිමීඩියා කම්බයින්ස් ආයතනය පවසනවා.‘කික්’ චිත්‍රපටයේ පිටපත් 700 ක් පිටරටවල් 42 ක තිරගත වෙනවා. විශේෂයෙන් ම ප්‍රංශය, ජර්මනිය, මොරොක්කෝව සහ මාලදිවයින වගේ රටවලත් තිරගත කෙරෙනවා. සාමාන්‍යයෙන් මේ වගේ රටවල් බොලිවුඩ් චිත්‍රපටවලට වෙ‍ෙළඳ පොළක් තිබුණ රටවල් හැටියට පිළිගැනුණේ නැහැ. තවත් ටික දවසකින් ‘කික්’ චිත්‍රපටය ඊජිප්තුව, තායිවාන් සහ චීනයේ තිරගත කරන්නත් අපි බලාපොරොත්තු වෙනවා. මේ රාමලාන් සමයේ දී ‘කික්’ තිරගත කළේ වැඩි ප්‍රේක්ෂක සහභාගිත්වයක් අපේක්ෂාවෙන්. ඒ අපේක්ෂා ඉටුවේවිය කියලා අපි හිතනවා.” එලෙස අදහස් දැක්වූයේ ඩිස්නි ඉන්ඩියා සමාගමේ අලෙවි කළමනාකාරිණී අම්රිතා පාන්ඩේ.“චිත්‍රපටය තිරගත කරන්න කලින් ඉන්දියාවේ හුඟක් සිනමා ශාලාවල කළින්ම ආසන වෙන්කර ගෙන තිබුණා. තිරගත කිරීම් පටන් ගත්ත දවසේ ප්‍රේක්ෂක සහභාගිත්වය අතිවිශාලයි.” ඇය තවදුරටත් පැවසුවා.‘කික්’, සජිද් නදියද්වාලා අධ්‍යක්ෂණය කළ මුල්ම චිත්‍රපටයයි. මීට කලින් ඔහු ප්‍රකටව සිටියේ චිත්‍රපට නිෂ්පාදකවරයෙකු වශයෙන්. ‘හවුස් ෆුල්’, ‘හෙරෝපාන්ට්’, ‘ටූ ස්ටේට්ස්’ සහ ‘හයිවේ’, ඔහු නිෂ්පාදනය කළ චිත්‍රපට යි. ශ්‍රී ලාංකේය නිළි ජැකලින් සහ සල්මන් රඟන ‘කික්’ සාර්ථක වන බවට සැකයක් නැතැයි ද ඔහු පැවසුවා.ස්කොට්ලන්තයේ ග්ලාස්ගෝ නගරය දෙසට තමයි මේ දවස්වල ක්‍රීඩා ලෝලීන්ගේ හිත් යොමුවෙලා තියෙන්නේ. ඒ පොදු රාජ්‍ය මණ්ඩල ක්‍රීඩා උලෙළ පැවැත්වෙන නිසයි. ක්‍රීඩා උලෙළ ඇරඹුණේ පසුගිය 23 දා. මෙහි සමාරම්භක උලෙළට සහභාගි වන ලෙස බොලිවුඩ්පුරවරයේ ආශ්චර්යවත් තරුවටත් ඇරයුම් ලැබී තිබුණා. එවැනි කීර්තිමත් උලෙළකට ඇරයුම් ලබන්නට වාසනාවන්තියක වූයේ ඓශ්චර්යා රායි. ඇයට මේ අවස්ථාව උදාවුණේ ස්විට්සර්ලන්‍තයේ සුප්‍රකට ඔරලෝසු සමාගමක් මගින්. ලොගින්ස් නම් වූ එම සමාගම තමයි, මෙවර 20 වැනි වරටත් පැවැත්වෙන පොදු රාජ්‍ය මණ්ඩල ක්‍රීඩා උලෙළේ නිල වශයෙන් වේලාව දක්වමින් අනුග්‍රහය සපයන්නේ. ඓශ්චර්යා මෙම ආයතනයේ සන්නාම තානාපතිනියක් හැටියට කටයුතු කරනවා. ඒ සබඳතාව මතයි, ඇය පොදු රාජ්‍ය මණ්ඩල ක්‍රීඩා උලෙළට සහභාගි වූයේ.ජූලි 23 දා ඓශ්චර්යා පැමිණෙනතුරු බොහෝ දෙනෙකු නොඉවසිලිවත්ව බලා සිටියා. කළු පැහැති කබායකින් සහ දිගු කලිසමකින් සැරසී වරලස විදහා සැරසී සිටි ඇය එම අවස්ථාවට පැමිණියේ ලොගින්ස් සමාගමේ සභාපති, වෝල්ටර් වොන් කානෙල් සමගයි. සමාරම්භක අවස්ථාවට එක්වූ ඓශ්චර්යා, එහි විශේෂාංග නැරඹුවේ ආරාධිත අමුත්තන්ට වෙන් කර තිබුණු විශේෂ කුටියක සිට. එහිදී ඇය උලෙළේ සෙසු සන්නාහ තානාපතිවරුන් සමඟ සුහදව කතා බහ කළා.ඓශ්චර්යා, ග්ලාස්ගෝ නුවරට පැමිණෙන්නට කලින් එංගලන්තයේ ලන්ඩන් නුවර පැය කිහිපයක් ගත කළා. ඇයත් සමඟ දියණිය ආරධ්‍යා හෝ සැමියා, අභිෂේක් පැමිණි බවක් සඳහන් වුණේ නැහැ. අභිෂේක් පසුගිය දිනවල වෙනත් කටයුත්තකට තම පියා, අමිතාබ් සමග රියෝද ජැනෙයිරෝ නුවරට පිටත්ව ගොස් තිබුණු බවයි දැන ගන්නට ලැබුණේ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=am1408031</link>
    <topic>ආතති හිසරදය විවේක ගත්තාම මඟහැරෙනවා</topic>
    <author>සාකච්ඡා කළේ,</author>
    <content>ආතති හිසරදය විවේක ගත්තාම මඟහැරෙනවාඉරුවාරදය නිසා දරාගන්න බැරි තරමේ හිසරදයක් ඇතිවෙනවාචීස්, සොසේජස්, සෝයා මීට්, රටකජු, කෝපි ආහාරයට ගැනීම නිසා සමහර කෙනෙකුට හිසරදය ඇතිවිය හැකියි.  විශේ­ෂඥ වෛද්‍ය ආරි­ය­සේන යූ. ගමගේරුධිර වාහිනී සංකෝචනය වීම හෝ ප්‍රසාරණය වීම නිසා හටගන්නා හිසරදය ගැන හැඳින්වීමක් කළ හැකිද?යම් පුද්ගලයෙක් කාර්ය බහුල වූ විට දී දැඩි ලෙස තරහ ගත් විට දී යම් දෙයක් දෙස එකදිගට බලාගෙන සිටීමේදී (පොත්පත්, පරිගණක, රූපවාහිනිය ආදී) වැරදි ඉරියව්වේ වැඩි වේලාවක් සිටීම නිසා ගෙලෙහි සහ උරහිස ප්‍රදේශයේ පේශි හැකිළී රුධිර වාහිනී සිහින් විය හැකියි. එවිට රුධිර සැපයුම හීන වී හිසරදය ඇති වේ.රුධිර වාහිනී ප්‍රසාරණය වීම නිසා හට ගන්නා ප්‍රධාන හිසරදය ඉරුවාරදය ලෙස හැඳින්වෙනවා. Migrain headache ලෙස හැඳින්වෙන්නේ ද එයයි. මෙහිදී ප්‍රධාන වශයෙන් මොළය වටා ඇති ආවරණ පටලවල පිහිටි රුධිර වාහිනී ප්‍රසාරණය වේ. එසේ රුධිර වාහිනී ප්‍රසාරණය වීම නිසා ඇතිවන තවත් හිසරදයක් තිබේ. එය පොකුරු හිසරදය හෙවත් cluster headaches ලෙස හැඳින්වේ. එම හිසරදය දිනක දී කිහිප අවස්ථාවක් ඇති විය හැකි අතර එම තත්ත්වය එක දිගට සති කිහිපයක් තිබී නැතිවී යා හැකිය.රුධිර වාහිනී ප්‍රසාරණය හෝ සංකෝචනය නිසා හටගන්නා හිසරදය ඇතිවීමට බලපාන වෙනත් සාධක මොනවාද?මේ හිසරදයන් ඇතිවීම සඳහා බලපාන සාධක හෙවත් විසර්ජකයන් බොහෝයි. නිදිවැරීම, අව්වේ යාම, එකම ඉරියව්වේ දුර ගමන් යාම, මත්වතුර පානය, ඒවායින් සමහරක්.සමහර ආහාර වර්ගත් හිසරදය ඇති වීමට බලපානවාද?ඔව්. චීස්, සොසේජස්, සෝයා මීට්, රටකජු, කෝපි ආදිය ආහාරයට ගැනීම නිසා සමහර කෙනෙකුට හිසරදය ඇතිවිය හැකියි. ඒ ව‍ගේම කාන්තාවන්ට ආර්තව සමයේ දී ඉරුවාරදය ඇතිවීමට පුළුවන්. ඉරුවාරදය නිසා හටගන්නා හිසරදය දරා ගැනීමට අපහසු තරම් වන අතර සමහර විට පෙනීමේ දුබලතාවන් පවා ඇතිවිය හැකියි.රුධිර වාහිනී ප්‍රසාරණය වීම නිසා හටගන්නා පොකුරු හිසරදය හඳුනාගන්නේ කෙසේද?පොකුරු හිසරදය හඳුනාගත හැකි වන්නේ එය හටගන්නා පොකුරුමය ස්වභාවය අනුවයි. ඒ සමඟම නාසයෙහි බර ගතිය, නාසයෙන් දියර පිටවීම හෝ ඇස්වලින් කඳුළු ගැලීම ද සිදුවිය හැකියි. පොකුරු හිසරදය ඇති වූ විට පැරසිටමෝල් වැනි ඖෂධ මඟින් වේදනාව සමනය කිරීම ද අපහසු විය හැකියි. වෛද්‍යවරයකු හමුවී නිසි බෙහෙත් වට්ටෝරුවක් ලබා ගැනීමෙන් රෝගය සුවපත් කරගත හැකියි.ආතතිය නිසාත් හිසරදය ඇතිවනවා ද?ඔව්. එහෙත් ආතති හිසරදය එතරම් දරුණු නොවේ. හිස දෙපැත්තේ, ඉදිරිපස හෝ පිටුපස ප්‍රදේශයේ හටගනී. අඩු වැඩි නොවී එක දිගට පවත්නා මෙම හිසරදය විවේකයෙන් සිටීමෙන් හා ඇස්ප්‍රීන් හෝ පැරසිටමෝල් වැනි සමනක ඖෂධයක් ගත් විට පහ වී යයි.හිසරදය සුවකර ගැනීමට ඖෂධ ගත යුතුමද?සෑම හිසරදයකටම බෙහෙත් පෙති ගැනීම අවශ්‍ය වන්නේ නෑ. යම් යම් ප්‍රායෝගික ක්‍රියාකාරකම් මඟින් එම තත්ත්වය පාලනය කර ගත හැකියි. එහි දී හුන් තැනින් නැගිට අවට සිරි නරඹමින් ටික ‍වේලාවක් ඇවිදීම, හිස හා උරහිස ප්‍රදේශ සම්භාහනය කිරීම, නිස්කලංක තැනකට ගොස් සුළු වේලාවක් හිතෙහි සුන්දර දසුනක් මවාගෙන සැහැල්ලුවෙන් සිටීම හෝ සිරුර ලිහිල් කිරීමේ ව්‍යායාමයක යෙදිය හැකියි. භාවනාව ද හිසරදය අඩු කර ගැනීමේ මාහැඟි ඔසුවක්.හිසරදය ඇති විට හිස ප්‍රදේශය රස්නය වතුරෙන් තැවීම සුදුසුද?එය ආතති හිසරදය සඳහා සුදුසු සරල ප්‍රතිකර්මයක්. හිස ප්‍රදේශය රස්නය වතුරෙන් තැවීම හෝ රස්නය වතුර නෑම එහිදී කළ හැකියි. ඉරුවාරදය සඳහා නම් නළල මත අයිස් හෝ ඕඩික්ලෝන් ආලේප කිරීමෙන් යම් සුවයක් ලද හැකියි. අකුපංචර් හෙවත් චීන කටු ප්‍රතිකාරයට අනුව අතෙහි මහපටඇඟිල්ල සහ දබරැඟිල්ල අතර ප්‍රදේශය තද කරගෙන සිටීමෙන් ද සුවයක් ලද හැකියි.හිසරදය සෑදීමෙන් වැළකීමට අනුගමනය කළ හැකි ක්‍රියාමාර්ග මොනවාද?හිසරදයෙන් දුක් විඳිනවාට වඩා එය වළක්වා ගැනීම සුදුසුයි. එහිදී අවශ්‍ය පමණ නින්ද ලබා ගැනීම, හිසරදය ඇති කරන ද්‍රව්‍ය, එසේත් නැතිනම් විසර්ජකවලින් වැළකීම ආදිය ප්‍රධානයි. පාඩම් කරන දරුවෙක් නම් යමක් කියවන විට අතර මැද විවේක ගැනීම ඉතා වැදගත්. ඒ වගේම යමක් දෙස දිගින් දිගට බලා සිටින විට හා එකම ක්‍රියාවක නිරත වී සිටින විට ද අතරමැද විවේකය වැදගත්. කාලසටහනකට අනුව දවසේ වැඩ කටයුතු බෙදා ගැනීමෙන් එදිනෙදා නියමිත දේ එදිනෙදාටම ඉවර කරගත හැකියි. එවිට වැඩ ගොඩ ගැසීමෙන් දැනෙන පීඩනය නැතිවන අතර හිසරදය ඇතිවීමේ අවදානම ද අවම කරයි. නිතිපතා ව්‍යායාම කිරීම මෙන්ම ආතතිය පාලනය කිරීම ද හිසරදය වළක්වා ගැනීමෙහිලා සුවිශේෂී ක්‍රියාකාරකම් වේ.ආතති හිසරදයට වැඩි වශයෙන් ගොදුරු වන්නේ කවුද?අද බොහෝ දෙනෙක් දිවි ගෙවන්නේ කලබලකාරී පරිසරයක. කලබලකාරී දිවි පෙවෙත ආතති හිසරදය ඇතිවීමට බලපානවා. මේ නිසා ජීවත්වීම සඳහා නිස්කලංක පරිසරයක් තෝරා ගැනීම මෙන්ම වැඩ කටයුතු අවම (වැඩ ගොඩගසා නොගැනීම) කර ගැනීම ද වැදගත්.හිසරදය ඇති කරන රෝගාබාධ මොනවා ද?හිසරදය ඇති කරන රෝගාබාධ රැසක් තිබෙනවා. කෙනෙක් දත් සහ විදුරුමස් රෝගයන් ගෙන් පෙළේ නම්, උගුරේ ආබාධ සහ සෙම් ගෙඩිවලින් පීඩා විඳීනම්, කනේ ආබාධ තිබේ නම් එවැනි අයට හිසරදය ඇතිවිය හැකියි. අධි රුධිර පීඩනය ද කෙනෙකුට හිසරදය ඇතිකළ හැකියි.බෙල්ල නවන විට ද හිසරදය ඇති වන්නේ නම් එය ‘Cervical spondylosis’ නමැති රෝගය විය හැකියි. නළලේ පැත්තක කනට ඉදිරියෙන් වේදනාව ඇතිවේ නම් ඒ Temporal arterits නම් රෝගය නිසා ඇතිවූ හිසරදයක් විය හැකියි. ඒ වගේ ම හිසරදය ඇති වී තිබෙන්නේ උණ සමඟ නම් එය මොළයේ හෝ වෙනත් ආසාදනයක් නිසා ඇතිවූ තත්ත්වයක් වීමට පුළුවන්. එමෙන් ම පීනස් රෝග නිසා ද හිසරදය ඇති වේ.මත් වතුර භාවිතය හිසරදයට බලපානවා ද?ඔව්. මත් වතුර පමණක් නොවෙයි. දුම්පානය ද හිසරදයට බලවත් හේතු සාධකයක්.හිසට සිදු වූ අනතුරක් නිසා හිසරදය ඇතිවිය හැකි ද?ඔව්. ළඟදී හිසට යම් අනතුරක් ඇති වූවා නම් එය නිසා ද හිසරදය හටගත හැකියි.හිසරදයක දී වෛද්‍යවරයකු හමුවිය යුතු අවස්ථා මොනවා ද?පාසල් දරුවන් අතර හිසරදය වැඩි බවට බොහෝ මවුපියන් මැසිවිලි නඟනවා. විභාග හා පාඩම් වැඩ අධික, ආතතියෙන් පෙළෙන දරුවන්ට මේ තත්ත්වය වැඩිපුර ඇතිවිය හැකියි. එසේත් නැතිනම් ඇස් පෙනීමේ ප්‍රශ්නයක් නිසා ද හිසරදය ඇතිවිය හැකියි. දෙනෙත් කුඩා කර හෝ විශාල කර යමක් දෙස බැලීම වැනි ලක්ෂණ පෙන්නුම් කරනවා නම් දරුවා වෛද්‍යවරයකු වෙත යොමු කිරිම වැදගත්. මෙහිදී ඇසට ඉහළින් හා ඇස්වලට යටින් වේදනාවක් ඇතිවීමට ද පුළුවන්.එමෙන් ම සමහර දරුවන් පාසල් යාමට පාඩම් කිරීමට ඇති අකැමැත්ත නිසා ද, මවුපියන් ගේ වැඩි අවධානයක් දිනා ගැනීමට ද හිසරදය ඇති බව පැවැසීමට පුළුවන්. දරුවා දිගින් දිගටම හිසරදයෙන් පෙළෙනවානම් වෛද්‍යවරයකු වෙත යොමු කිරිම ඉතා වැදගත්.ඒ වගේම දරුවා කලබලකාරී පරිසරයෙන් මුදා ගැනීම, පාඩම් කරවීම සඳහා අනවශ්‍ය ලෙස බලපෑම් නොකිරීම, දරුවාට ඇහුම්කන් දීම, ආදරය පෙන්වීම ආදිය ද වැදගත්.වරින්වර ඉවසිය නොහැකි ලෙස හිසරදය මතු වේ නම්, හිසරදය සමඟ පෙනීමේ වෙනස්කම් ඇති වේ නම්, කහින විට හෝ කිවිසින විට හිසරදය වැඩි වන්නේ නම් අනිවාර්යයෙන්ම වෛද්‍යවරයකු වෙත යොමු විය යුතුය. ඒ වගේම නින්දේ දී හෝ නින්දෙන් පසුවත් හිසරදය ඇතිවේ නම් වෛද්‍ය ප්‍රතිකාර ලබා ගැනීම වැදගත්.සමහර රෝගාබාධ සඳහා ලබාදෙන ඖෂධ නිසාත් හිසරදය ඇති වනවා ද?ඔව්. හෘදයාබාධ, හන්දිපත් රුදාව, සමහර හෝමෝන සහ මානසික රෝග සඳහා දෙන සමහර ඖෂධ නිසා හිසරදය ඇති වීමට පුළුවන්. අදාළ වෛද්‍යවරයා වෙත යොමු වී ඒ බව පැවැසිය යුතුයි.ඉර නැ‍ඟෙන වෙලාවට ඉරුවාරදය ඇති වනවා කියන කතාව ඇත්ත ද?ඉරුවාරදය සහ හිරු නැඟ ඒමත් සමඟ කිසිඳු සම්බන්ධයක් නෑ. ඒත් සමහර කෙනෙක් අව්වට නිරාවරණ්‍ය වූ විට ඉරුවාරදය ඇතිවිය හැකියි. ඇල්කොහොල් භාවිතය, නිදි මැරීම වැනි බොහෝ සාධක ඉරුවාරදය සඳහා බලපෑ හැකියි. ඒ වගේම පීනස් රෝග නිසා ද ඉරුවාරදය වැඩිවීමට පුළුවන්.මොළයේ ගෙඩියක් නිසා හටගන්නා හිසරදයක ස්වභාවය කෙබඳු ද?එවැනි අවස්ථාවක එක ප්‍රදේශයකට සීමා වූ හිසරදයක් ඇතිවිය හැකි අතර හිසරදය සමඟ වමනය ද ඇතිවිය හැකියි. වේදනාව ඇතිවී ක්‍රම ක්‍රමයෙන් වැඩිවන ස්වභාවයක් ගනී. ඒ වගේම මොළයේ අදාළ ස්ථානය මඟින් පාලනය වන සිරුරේ කොටස් හිරි වැටීම ද සිදුවිය හැකියි. එවැනි රෝග තත්ත්වය නිශ්චිතවම තීරණය කළ හැකි වන්නේ වෛද්‍යවරයකුට වන බැවින් වෛද්‍යවරයකු වෙත යොමු වීම වැදගත්.හිසරදය සැදුණු පසු දිය නෑම සුදුසු ද?සමහර අයට හිසරදය ඇති විටෙක දිය නෑමෙන් පසු සුවයක් ලැබෙනවා. එවැනි අය දිය නෑමෙහි වරදක් නෑ. දිය නාන වේලාව ද කෙනෙකුගෙන් කෙනෙකුට වෙනස් විය හැකියි. සමහරෙකුට උදේ පාන්දර දිය නෑම ප්‍රශ්නයක් නොවන අතර සවස් කාලයේ දිය නෑම ප්‍රශ්නයක් විය හැකියි. කෙනෙකුට හිසරදය ඇතිවූයේ උණ, සෙම්ප්‍රතිශ්‍යාව සමඟ වෙව්ලීම ඇති අවස්ථාවක නම් දිය නෑම සුදුසු නොවෙයි.හිසරදය ඇතිවිට වාෂ්ප ඇල්ලීම සුදුසු ද?වායු කෝඨර තුළ සෙම තද වී ඇති විටෙක වාෂ්ප ඇල්ලීමෙන් ඒවා බුරුල් වී සුවදායි බවක් ඇති වෙයි. එහෙත් තවත් කෙනෙකුට වාෂ්ප ඇල්ලීමෙන් හිසරදය වැඩිවීමට ද පුළුවන්.සාකච්ඡා කළේ,රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=cr1408031</link>
    <topic>චක්‍රවර්තී හටන සහ හැබෑ බයිලාකාරයෝ</topic>
    <author>ඉනෝකා සමරවික්‍රම</author>
    <content>චක්‍රවර්තී හටන සහ හැබෑ බයිලාකාරයෝඒ කාලේ වාද බයිලාකාරයෝහරියට පත්තරකාරයො වගෙයිලක්ෂපතිෙය් පර්සි රාජපක්ෂපර්සි රාජපක්ෂපසුගියදා අවසන් වූ දෙරණ සුපිරි ගායනා තරගයෙන් පසු මතුවු චක්‍රවර්තී ප්‍රශ්නයත් සමග බයිලා පිළිබඳව ද රටේ අවධානය යොමු විය. ‘බයිලා’ යන වචනය අපට එක්වුණේ පිටරැටියන්ගෙන් වුණත් අද ‘බයිලා’ අපේම රටේ වචනයක් බවට පත්ව ඇත. ‘බයිලා’ යන්න ඒ ඒ රටවලදි නැටුම් විශේෂයක් වූද අපේ රටේ දි නම් අතීතයේ සිටම එය ගායනයකි. තනිව ගයන කළ ඒකළ බයිලා ලෙසද දෙදෙනෙක් හෝ ඊට වැඩි ගණනක් තරගයට ගයන විට වාද බයිලා ලෙස හැඳින්වේ. වාද බයිලා, ඒකල වාද බයිලා ජනප්‍රිය කලාවක් වුවද අද එයට ඇත්තේ කුඩම්මාගේ සැලකිල්ලකි. කලකට පෙර නමක් දිනා සිටි බයිලා ගායකයන් අද ජීවතුන් අතර නැත. එහෙත් තවමත් අපේ රටේ දක්ෂ බයිලා ශිල්පීන් සිටී. ඒ අතර වාද බයිලා ශිල්පීන් ද සිටිති. ඔවුහු එම කලාව නැසී යන්නට ඉඩ නොදී රැකගන්නට වෙර දරති. මේ වාදබයිලා කලාව වෙනුවෙන් කැපවුණ තවත් එක් චරිතයක් පිළිබඳව ය.‘බයිලා’ යැයි කියූවිට ඒ පිළිබඳව විවිධ අදහස් දක්වන්නෝ බොහෝය. කටකම සෙයියාවක් නැතිව ඕපාදූප දොඩවන විට ද නිකං බයිලා කියන්න එපා යැයි ඇතැමෙක් කියති. එහෙත් ‘බයිලා’ යන්න එවැන්නක් නොව. එය අපේ රටේ රසවත් කලා මාධ්‍යයකි. අද වනවිට ‘බයිලා’ වලට තිබූ තැන ක්‍රමයෙන් අඩුවෙමින් පැවැතිය ද මීට දශක කිහිපයකට පෙර ‘බයිලා’ වලට අපූරු තැනක් තිබිණි.‘බයිලා’ යන්න පෘතුගීසි භාෂාවෙන් අපට උරුම වූ වචනයකි. බයිලා යන වචනය අන්තර්ජාතික ශබ්දකෝෂවල තිබුණ ද එය ගීත විශේෂයක් ලෙස සඳහන් නොවේ. නමුත් බයිලා යන්න නැටුම් විශේෂයකි.‍මහාචාර්ය සුනිල් ආරියරත්නයන් බයිලා කපිරිඤ්ඤා විමර්ශනයක් කෘතියේ බයිලා යන්න විස්තර කරන්නේ මෙසේය.“බයිලා යන පදය පාදක කොටගෙන ලෝකයේ ව්‍යාප්ත වී ඇති නැටුම හා සම්බන්ධ පදරාශියකි. නැට්ටුක්කාරයා, සඳහා ස්පාඤ්ඤ භාෂාවේ බැලරින් (- balarin) යන පදය ද පෘතුගීසි භාෂාවේ බන්කරිනො (-bancarino) හෝ බයිලරිනෝ (-bailarino) යන පදය ද යෙදේ. නැටුම හෝ නැට්ටුක්කාරයා සඳහා ස්පාඤ්ඤයේ ඩන්සන්තේ (- danzante) හෝ බයිලෙදොර් (- bailador) යන පද ද සම්භාවිතය. නැට්ටුක්කාරිය සඳහා යෙදෙන ස්පාඤ්ඤ පදය බයිලරිනා (- bailarina) යන්නයි. නැටුම් ගුරුවරයා මයෙස්ත්‍රොදෙ බයිලෙ (- maestro de baile) නමින් ද නැටුම් පාසල එස්කුවෙල්ලාදෙබයිලෙ (- escuela de baile) නමින් ද හැඳින්වේ. ඉතාලියේ නැටුම් ශෛලියක් හැඳින්වීම සඳහා බලාබ්ලේ (- ballabile) යනුවෙන් පදයක් නැටුමක වේගය හෝ අභිනය හැඳින්වීම සඳහා බල්ලෝ (- ballo) යනුවෙන් පදයක් ද දක්නා ලැබේ. බලාබිලේ යන ඉතාලි පදයෙන් නැටිය යුතු නටන අයුරින් යන අරුත් ද ගම්‍යමාන වෙයි.” (පිටුව 14 - 15)එම්. එස්. ප්‍රනාන්දුඑම්. ජී. ධනුෂ්කබයිලා යන්න ඒ ඒ රටවලදි නැටුම් විශේෂයක් වූද එය අද වන විට අපේ රටේ ගීත කලාවක් බවට පත්වී ඇත. මෙරට සංගීත, කලා ගීත ක්ෂේත්‍රයේ ස්වර්ණමය අවදියක් පැවැති මීට දශක තුන හතරකට එහා අතීතයේදී බයිලා වලට ද වි‍ශේෂ ස්ථානයක් හිමිව තිබිණි.ඒ අනුව බලන විට එකල බයිලා ගායනයන් පමණක් නොව බයිලා වාදකයන් ද බයිලා රචකයන් කොටසක් ද බිහිව සිටියේය. අද වන විට බයිලා රචකයන්, බයිලා සංගීත අධ්‍යක්ෂවරුන් ප්‍රමාණාත්මකව අඩු වුවද එකල සිට පැවත එන නිර්මාණ අදටත් මේ ක්ෂේත්‍රයේ ඇත්තේය.කලක් යටපත්ව තිබූ ‘බයිලා’ යළිත් මතුවන්නට පටන් ගත්තේ මෙරට රූපවාහිනි ක්ෂේත්‍රයේ ‘රියැලිටි ෂෝ’ ආරම්භ වීමත් සමඟය. කලක බයිලා ගායන ලොවේ බයිලා චක්‍රවර්ති ලෙස හඳුන්වනු ලැබුවේ නැසී ගිය ගායන ශිල්පී එම්.එස්. ප්‍රනාන්දුය. එමෙන් ම බයිලා ලොව විශ්ව මූර්ති ලෙස හැඳින් වෙන්නේ නැසීගිය ගායන ශිල්පී වොලී බැස්ටියන්ය. එහෙත් වර්තමානයේ නවක තරුවලට ‘බයිලා චක්‍රවර්ති’ යනුවෙන් ඇමතීමත් සමඟ යටපත්ව තිබූ මේ කලාවේ අහුමුලු ඇවිස්සෙන්නට පටන්ගෙන ඇත. ඒ වෙනුවෙන් මේ ගායන පරම්පරාවල සාමාජිකයෝ විවිධ අර්ථකථන දෙන්නට ද පටන් ගෙන ඇත.එදා අපට සිටි ‘බයිලා’ ගායකයෝ අද කෝ. ඔවුන්ට මොකද වුණේ. ‘බයිලා චක්‍රවර්ති’ කවුද මේ සියල්ලම විමසන අතරේ අපි ඉකුත් දිනෙක වාදබයිලා පිළිබඳව සොයන්නට වීමු.“අපි දන්න විදිහට අපේ රටේ බයිලා වර්ග දෙකක් තියෙනවා. එකක් තමයි ඒකල බයිලා. ඒ ඒකල බයිලා කියන්නේ එම්.එස්. ප්‍රනාන්දු, වොලී බැස්ටියන් ආදීන් කියන ගීත. අනිත් එක තමයි වාද බයිලා. වාද බයිලා කියන්න නම් දෙන්නෙක් ඕන. වාද බයිලා කියන්න යනකොට කලින් ලියලා සූදානම් වෙලා යන්න බැහැ. එවලෙ දෙන මාතෘකාවලට තමයි බයිලා හදලා කියන්න ඕන. එම්.එස්. ප්‍රනාන්දු මහත්තයට බයිලා චක්‍රවර්ති කියන්නේ එතුමා වාද බයිලා තරග ගණනාවකින් දිනූ නිසා.බයිලා, වාද බයිලා පිළිබඳව සොයා ගිය ගමනේදි සමස්ත ලංකා වාද බයිලා සංගමයේ සභාපති ලක්ෂපතියේ පර්සි රාජපක්ෂ දැක්වූයේ මෙබඳු අදහසකි.ක්‍රමයෙන් නැතිවේගෙන යන මේ කලාව තව බොහෝ දුර ගෙන යන්නට වෙහෙස ගන්නා පර්සි වාද බයිලා සංගමය ද, වාද බයිලා පුහුණු කිරීමේ කලායතනයක් ද පවත්වාගෙන යන්නේය.“මම වයස අවුරුදු පහළොවේදි දහතේදි විතර තමයි බයිලා කියන්න පුරුදු වුණේ. ම‍ෙග තාත්තා නාඩගම්, කෝලම් ශිල්පියෙක්. ඔහුගේ නම සුවනේරිස් අප්පුහාමි. ඒත් ඒ කාලේ තාත්තා රඟපෑ චරිතයක් තමයි බාර සැමි කියන්නේ. පහු කාලෙදි හුඟක් අය තාත්තා හැඳින්නුවේ ලක්ෂපතියේ බාර සැමි කියලා. මම ඉගෙන ගත්තේ ලක්ෂපතියේ ශික්ෂාදාන පාසලේ. සාමාන්‍ය පෙළ දක්වා ‍ඉගෙන ගත්තා. අම්මා හරි කැමතියි මම බයිලා කියනවට. අයියා ගිටාර් වාදකයෙක්. ඔහු වික්ටර් ජයසිරි. අයියා තමයි මට බොහෝ උදව් කළේ. මම බයිලා කියනවා. නමුත් මට බයිලා කියන්න පුරුදු කළේ කල්දේමුල්ලේ කරුණාදාස. නෙවිල් පීරිස්, ගිල්බට් පීරිස් කියන අය. ඒත් ඒ කාලේ බයිලා වලට රටේ හොඳ තැනක් තිබුණට ගුරුවරයෙක් නැතුව වේදිකාවල බයිලා තරගවලට ඉදිරිපත් වෙන්න බැහැ.වාද බයිලා වෙනුවෙන් ලැබූ ලොකුම සම්මානයනමුත් ආනන්ද තිස්ස මාව ඔහුගේ ගෝලයෙක් හැටියට බාරගත්තා. ඔහු මිල්ටන් සිල්වාගේ ගෝලයා. මම ඉස්සෙල්ලම වාද බයිලා තරගයකට ඉදිරිපත් වුණේ 1975 දි. ඒක අවුරුදු විසි දෙකෙන් පහළ තරගයක්. මේ තරගය සඳහා ඉදිරිපත් වෙන්න කල්දෙමුල්ලේ කරුණාදාස බයිලා දහතුනක් ලියලා දුන්නා. ගිල්බට් පීරිස් මාස්ටර් මට බයිලා 13 ටම තාල දාලා ඉගැන්නුවා. මම තරගයට ඉදිරිපත් වුණා. නමුත් තරගයෙදි ඒ බයිලා දහතුන මදිවුණා. ඒක එහෙම වුණේ වාද බයිලා තරගවලදි අපි හිතන්නේ නැති මාතෘකා දෙනවා. ඒවා කාලීනයි. ඇතැම් විට දවසේ සිදුවීම් වෙන්න පුළුවන්. කොහොම හරි ඒ වෙනකොට මට තාල ටික පාඩම්. මම ඒ තාලවලට වචන දාලා අලුතෙන් බයිලා හද හදා කිව්වා. අන්තිමට මම තරගයෙන් දිනුවා.”පර්සි පවසන්නේ අතීතයේ බයිලා වලට තිබූ තැනය. ඒ තැන ගැන කියන්නට යාමේදි ඔහුට ඔහු ගැන නොකියා බැරිය. ඒ එදා මෙරට වාද බයිලා ක්ෂේත්‍රයේ නම තැබූ බොහෝ ප්‍රවීණයෝ අද නැති බැවිනි. එකල වාද බයිලා යැයි කියූවිට තොටලඟ කුසුම්පාල, මරදානේ රූබන් පෙරේරා, කිරිබත්ගොඩ පවුලිස්, මෝදර ජස්ටින්, කොම්පඤ්ඤවීදියේ ආනන්ද තිස්ස, ගල්කිස්සේ මිල්ටන් සිල්වා, රත්මලානේ ටෙඩී ගුණතිලක යන නම් නිතර ඇසුනු ඒවාය.ක්‍රමයෙන් නැති වී යාමට තතනන මේ වාද බයිලා කලාව රැක ගැනීම සඳහා පර්සි යම් මෙහෙවරක් කරන්නේය. ඔහුට ඒ මෙහෙවර කිරීම සඳහා සිත් පහළ වූයේ තමන් අතීතයේ සිටම මේ තැනට එනම් ‘වාද බයිලා’ කාරයකු වීමට දැරූ අනන්ත කැපකිරීම් නිසාමය.“මම බයිලා කියන්න හරිම ආසයි. ඒ කාලේ බයිලා තරග සොයාගෙන යනවා. මට මතකයි එක්දහස් නවසිය හැත්තෑ නවය අවුරුද්දේ දෙහිවල ගරගම්පිටියේ විශාල වාද බයිලා තරගයක් තිබුණා. එදා විනිශ්චය මණ්ඩලයේ හිටියේ අරිසෙන් අහුබුදු මහත්තයා. ඇම්.ඇස්. ප්‍රනාන්දු මහත්තයා ඇවිත් බයිලා කිව්වා. ඒ තරගයට නෙමෙයි. ඒ කාලේ ඔහුගේ ගෝලයෝ තමයි මිල්ටන් සිල්වා හා උපාලි ලියනගේ. මේ තරගයේ සංගීතය සැපයුවේ වොලිබැස්ටියන් මහත්මයා. මට මතකයි එලියන් සොයිසා, ඩන්කන් ප්‍රනාන්දු, මොරිස් ප්‍රනාන්දු හා ප්‍රේමදාස කළුආරච්චි සංගීත කණ්ඩායමේ හිටියා. විවිධ මාතෘකා දුන්නා.මම ඒ හැම මාතෘකාවකටම බයිලා හදලා කිව්වා. අන්තිමටම දුන්න මාතෘකාව තමයි ගේ ගිනි ගනිද්දි බිරියයි අම්මයි දෙන්නම ඒ ගිනි ගන්න ගේ ඇතුලේ ඉන්නවා. කාවද ඉස්සෙල්ලා බේරගන්නේ කියලා. අනිත් තරගකරුවෝ බොහෝ දේ කිව්වා. මම කිව්වා ඉස්සෙල්ලම අතට අහුවුණ කෙනා බේරා ගන්නවා. ඒ කෙනා බිරියද අම්ම ද කියලා සොය සොයා ඉන්නේ නැහැ කියලා. මම තරගයෙන් දිනුවා. තව දුන්න මාතෘකාවක් තමයි ‘රෑ පැල් රකිද්දි ඈ සිහි වී’ මම කාලයක් සේරුවාවිල පැත්තේ හිටියා. අර මාතෘකාව දුන්නම මම ඒ අත්දැකීම් අතුරෙන් බයිලා ගළපා කිව්වා. ලංකාවේ බයිලා තරගයකින් පිරිනැමූ ලොකුම කප්එක ලැබුණේ මට. ආන් අර තියෙන්නේ ඒක.”පෘතුවි තුෂිරාපර්සි අපට පෙන්වන්නේ සාලයේ කොනක තබා ඇති අඩි තුනහමාරක් පමණ උසැති දැවැන්ත කුසලානකි.එතකොට අනික?“ඒක එක්දහස් නවසිය හැත්තෑ නවයේ තිබූ තරගය පරද්දන්න එක්දහස් නවසිය අනූහතර අවුරුද්දේ තිබූ තරගයෙන් මම දිනූ කප් එක. ඒ කාලේ ඒ කියන්නේ හැත්තෑ ගණන්වල බයිලා තරගයකට ගියාම මහලොකු ගාණක් ලැබෙන්නේ නැහැ. ලැබෙන්නේ රුපියල් පනහයි හතළිහයි.මේ ක්ෂේත්‍රයේ කැපිලි නොතිබුණාම නෙමෙයි. හැත්තෑ හයෙන් පස්සේ මම ටික කාලයක් කොළඹින් පිට ගියා. ඒත් ඒ ඈත පිටිසර ඉන්දැද්දිත් හේනේ කුඹුරුවලට ගහ කොළවලට ඇඟිල්ල දික්කර බයිලා කියන එක මට අත්හැර ගන්න බැරි වුණා. මම ආයෙත් කොළඹ ආවා. 1978 දි අඟුලානේ ඒ සිරි ප්‍රනාන්දු මාව තරගයකට එක්කගෙන ගියා. ඒ තරගයෙන් මම පළමුවෙනියා. තොටළඟ කුසුම්පාල දෙවැනියා. ඉස්සර මේ රටේ ඕනැම දේකට බයිලා නැතිව බැහැ. දැන් දේශපාලන රැස්වීම් වලත් ඉඳහිට බයිලා කියන්න යනවා. මඟුල් ගෙවල්වල බයිලා කියනවා. නමුත් හැත්තෑව අසූව දශකවල තරම් මේ කලාවට තැනක් නැහැ. පිළිගැනීමක් නැහැ.ඉස්සර මේ වෙනුවෙන් සංගීත ශිල්පීන්, බයිලා රචකයෝ, වෙනමම හිටියා. තවමත් තියෙන්නේ ඒ කාලේ ලියපු බයිලා විතරයි. ඒකල බයිලා ඒ කියන්නේ වොලි බැස්ටියන්, එම්. එස්. ප්‍රනාන්දු, එදා ගැයූ බයිලම තමයි අදත් ඇහෙන්නේ. මෑත කාලයේදි ලියැවුණ බයිලා අපිට තියෙනවද? බයිලාවල තාල තිස් හයක් තියෙනවා. ඒ තාල තිස් හයෙන් දහ අටක් අපේ නොවන ඒවා. වාද බයිලා කියන්න පහසු නැහැ. වාද බයිලා ශිල්පියකුට හොඳ දැනුමක් තියෙන්න ඕන. හරියට පත්තරකාරයෙක් වගේ. දවසේ සිදුවීම් පිළිබඳව අවබෝධයක් තියෙන්න ඕන. ඉස්සර වාද බයිලා තරගයකට යනවා කියන්නේ අපි ඊට කලින් දවසේ ඉඳලා රටේ වෙනදේවල් හොයනවා. දවසේ පත්තර බලනවා. ගුවන් විදුලියට සවන් දෙනවා. දැනුම එකතු කරනවා. නමුත් අද වන විට මේ සියල්ල යටපත් වෙලා ගිහිල්ලා.” පර්සි පවසන්නේ කනගාටුවෙනි.අපි පර්සිගේ නිවෙසට යන විට ද එහි වාද බයිලා ශිල්පීන් කිහිප දෙනෙක් ම සිටියහ. ඒ අතර වසන්ත මදුරාවල, වොලී බැස්ටියන්ගේ මුනුපුරකු වන අකලංක බැස්ටියන් ද එහි සිටියේය. ඊට අමතරව පර්සිගේ දියණියන් දෙදෙනා වන ශිෂිරා රාජපක්ෂ හා ෂිශාරා රාජපක්ෂ ද බිරිය ශාන්ති මනෝරා ද වූවාය. වැලලී යන කලාව යළි යළිත් මතු කර එය රැක ගැනීමට වෙහෙසෙන පර්සි ඒ වෙ‍නුවෙන් ගෙන ඇති පියවර කිහිපයකි.පර්සි, බිරිඳ මනෝරා, දියණියන් සහ මිනිබිරියන්“මට පුතාලා නැහැ. නමුත් මගෙන් පස්සේ මේ කලාව නැති වෙන්න දෙන්න බැහැ. මම මගේ දූලා දෙන්නට බයිලා ගයන්න පුරුදු කළා. මගේ බිරිඳ ඒ කාලේ ඉඳලම බයිලා රසිකාවියක්. මගේ මිනිබිරිය පෘතුවි තුෂිරා වයස අවුරුදු තුනේ ඉඳන් බයිලා ගයන්නේ. මම මේ අයට සියලු දේ පුරුදු කරලා තියෙන්නේ. මේගොල්ලෝ ප්‍රසිද්ධ වේදිකාවල ගයනවා. ඊට අමතරව කලායතනයේදි මම ගෑනු ළමයි පිරිමි ළමයි භේදයක් නැතිව උගන්වනවා. මේ ඉගැන්වීමේදි මුදල් අය කරන්නේ නැහැ.මං ඒ දේ කරන්නේ වාද බයිලා කලාව වෙනුවෙන් මට කරන්න පුළුවන් දේ. මුල්කාලේ අපි මේ අයට බයිලා ලියලා දීලා, තාල පුරුදු කළත් හිටිවන බයිලා කියන්න නම් ඒ අයම පුරුදු වෙන්න ඕන. අපි දෙන මාතෘකාවලට ඒ අය කියන්න ඕන. මගෙන් එහෙම පුහුණු වෙච්ච සාර්ථක ගෝලයෝ පිරිසක් ඉන්නවා. මේ වන විට ඒ පිරිස හතළිහකට වැඩියි. හොඳ බයිලා කාරයෙක්ට කවදාවත් තමන් කියපු බයිලා මතක හිටින්න විදිහක් නැහැ. මොකද ඔහු ක්ෂණිකව පද ගළපා ගළපා තමයි තරගවලදි බයිලා කියන්නේ. එක තරගයක් ඉවර වෙද්දි මාතෘකා හැටක් විතර කියලා ඉවරයි. මගේ බලාපොරොත්තුව මේ කලාව තවදුරටත් ඉදිරියට රැඳී තිබෙනවා දැකීම.”පර්සි පවසන්නේ අපේක්ෂා සහගතවය. එහෙත් මේ යන රැල්ලත් සමඟ කලකදි බොහෝ ජන ප්‍රසාදයට පාත්‍ර වූ බයිලාවේ හෙට දවස කෙබඳු වේදැයි කාට නම් කිව හැකිද?එහෙත් ‍මේ කලාව මෙවැන්නියන් නිසා යම් තරමකට හෝ රැකේවී යැයි යන පුංචිම බලාපොරොත්තුවක් ද අපට තැබිය හැකි තරම්ය. ඒ හත්හැවිරිදි පෘතුවි තුෂිරා දියණිය වැන්නියන් නිසාය.‘ආසියාවේ රැල්ල මැදින් වාසි ගන්නේ අල්ල, මේ රාශියකට මෙල්ල වෙයි ද පර්සිගෙ පොඩි කෙල්ල’ ‘ගලා යද්දි රස පදවැල් ලොවම සිසාරා කලා කෙතේ මමයි පුංචි පෘතුවි තුෂිරා’ඉනෝකා සමරවික්‍රමඡායාරූප -සුදම් ගුණසිංහසාහිත්‍ය කාටූනය  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=cr1408032</link>
    <topic>අෙපායි! පශ්චාත් නූතනවාදය</topic>
    <author>සමන් වික්‍රමාරච්චි</author>
    <content>අෙපායි! පශ්චාත් නූතනවාදයෙමවර මෙම තීරුව මා වියදම් කරන්නේ පශ්චාත් නූතන වාදය පිළිබඳ ලිවීමකටය. එය කිසි‍ෙස්ත් ශාස්ත්‍රීය හීනමානයෙන් පෙළෙන ඊනියා බුද්ධිමතුන් කීප දෙනෙකු පසුගිය දවසක සිළුමිණ ශාස්ත්‍රීය සංග්‍රහය තුළින් කර තිබූ නන්දෙඩවිලිවලට පිළිතුරක් නොවේය. ඔවුන්ට අනුව පශ්චාත් නූතනවාදය යනු එක්කෝ ඩෙරිඩාය. නැත්නම් X කණ්ඩායමය. එ‍ෙහමත් නැත්නම් මේ තීරුවට මා ලියන පොත් විචාරය. ශ්‍රී ලංකාවට පැමිණියේ සැබෑ පශ්චාත් නූතනවාදයද? යන ප්‍රශ්නයම නිවැරදි නොවන බව වටහාගත් එක ද විද්වතෙක් ඔවුන් අතර ‍ෙනාවීය. නිර්මාල් සහ ඩෙස්මන්ඩ් මල්ලිකාරච්චි යන මහත්වරු මෙවැනි තකතීරු ප්‍රශ්නවලට පිළිතුරු සැපයීමට යාමෙන් පඹගාලක පැටලී ගත්හ.මෙහිලා මා ලියන දේ පුනරාවර්තනීය වීම පිළිබඳ කළ හැකි කිසිවක් නැත. දසකයක පමණ කාලයක් තිස්සේ කියන දේවල් ඔවුන්ට තවමත් ඇසී නැත්නම් ඒවා නැවත නැවත කීම හැර වෙන කුමක් කරන්නද? ඉතාම හාස්‍යජනක දේ නම් බටහිර නව සාහිත්‍ය ප්‍රවණතා යනුවෙන් ඔවුන් ෆැන්ටසිකරණය කරන මනස්ගාතවලට පශ්චාත් නූතනවාදී ලේබල් ගැසීමය. පශ්චාත් නූතනවාදී සාහිත්‍ය විචාරය යනුවෙන් වූ දෙයක් තිබෙන්නේ මේ ඊනියා විද්වතුන්ගේ හිස්ගෙඩි තුළ පමණකි. පශ්චාත් නූතන වාදය යනු බටහිර කොහේ හෝ තිබෙන කේක් ගෙඩියක් බඳු කිසිවක් නොව සමාජ ප්‍රවාහයන් බව ඔවුහු නොදනිති. එපමණක් නොව තමන් ද මේ පශ්චාත් නූතන මොහොත නැතහොත් පසු ධනවාදී සංස්කෘතික තර්කනයේ ගොදුරු බවට පත්ව තිබෙන බව ද මේ වැදගත් මහත්වරුන්ට වැටහී නැත.ප්‍රශ්නය නම් අප රට තුළ පශ්චාත් - නූතන සමාජයක් බිහිවී තිබේද? යන්නයි. එය එසේම වන බව පමණක් නොව විකල්ප මතධාරීන්ට පශ්චාත් - නූතන හංවඩුව අලවන මේ උගතුන් ද තමන් නොදැනම පශ්චාත් - නූතන සමාජය ලෙස පවතින බව කිව යුතුය. පශ්චාත් - නූතන සමාජය සහ පශ්චාත් - නූතන සංස්කෘතිය එකිනෙක මත යැපෙන ප්‍රපංචයන් බව පැහැදිලි වන විට මේ ඊනියා උගතුන් නිරුවත් දෙවිවරුන් වන බව තහවුරු වනු ඇත.පශ්චාත් - නූතන යන්නෙහි නියම අරුත නම් ආර්ථිකයේ සිට දේශපාලනය දක්වා වූ සියල්ල සංස්කෘතිකකරණය වීමය. මේ නිසා පශ්චාත් - නූතන වාදය අප හඳුනාගන්නේ සංවර්ධනය වූ අවස්ථාවක ධනවාදයේ සංස්කෘතික මුහුණුවර (cultural face of late capitalism) වශයෙනි. ෆෙඩ්රික් ජේම්සන් නම් මාක්ස්වාදී විද්වතා අර්නස්ට් මැන්ඩෙල්ගේ පසු ධනවාදය (late - capitalism) පිළිබඳ සංකල්පය අනුව පශ්චාත් - නූතනවාදය යනු පසු ධනවාදයේ සංස්කෘතික තර්කනය ලෙස විස්තර කරයි.බොහෝ න්‍යායධරයන්ට අනුව සමකාලීන සමාජය කැබලි වී යයි. එක් පැත්තකින් එම සමාජය බහුත්වවාදී වද්දී අනික් අතට එය අතිශය පුද්ගලවාදී ද වේ. මේ නිසා සිදුවී ඇත්තේ ජාතික රාජ්‍ය සහ ඒකාධිකාරී ජාතික සංස්කෘතීන් පිරිහීමය. දේශපාලනික, ආර්ථික සහ සංස්කෘතික ජීවිතය බරපතළ ලෙස ගෝලීය බලපෑමට නතු වී ඇත. මේ නිසා පරිවාරයේ රටවල්වල උප ජාතීන් සහ ප්‍රාදේශීය සංස්කෘතීන්ට අලුත් වැදගත්කමක් ලැබී තිබේ.අද කාලයේ ප්‍රධාන දේශපාලන පක්ෂවල දේශපාලනික බව වියැකී ගොස් ඒවා හුදු සංස්කෘතික ව්‍යාපාර බවට ඌනනය වී නොමැත්තේ ද? අද දේශපාලන පක්ෂ යනු ජාතිය, වර්ගය, ලිංගිකත්වය, පළාත ආදිය පදනම් කරගත් සමාජ ව්‍යාපාරය. නූතනවාදී සමාජ භාවිතාවන් තුළ පන්තිමය වශයෙන් පැවති සාමූහික අනන්‍යතාවන් කඩා වැටී බහුත්වවාදී වූ සියුම් අනන්‍යතාවක් ජනප්‍රිය වී ඇත. ජාතික සංස්කෘතිය සහ ජාතික අනන්‍යතාව පිළිබඳ සංකල්ප වෙනුවට බිහි වී ඇත්තේ ජනවර්ග මත පදනම් වූ සංස්කෘතීන් පිළිබඳ වුවමනාවන්ගෙන් ආතුර වූ සමාජ කණ්ඩායම්ය.පශ්චාත් නූතනවාදය බිහිකරන සමාජය එයයි. කලකට පෙර ප්‍රබල වාම ක්‍රියාධරයන් බවට පත්ව සිටි සාහිත්‍යකරුවන් කවීන්, ආචාර්ය මහාචාර්යවරුන් අද දරුණු දේශප්‍රේමීන් බවට පත්වී නොමැත්තේද? එකල ඔවුන් සිටි නූතනවාදී සමාජ ව්‍යාපාර ගොඩනැඟුණේ පන්තිමය ලෙස පෙළ ගැසුන සාමූහිකත්වය පදනම් කර ගත් ඒවා ලෙසය. එම ව්‍යාපාර තුළ ආගමට හෝ ජාතියට වැදගත් කමක් තිබණේ නැත. අද වන විට මෙම අතීත වාම කැරලිකරුවන්ට වාර්ගික හෝ ආගමික අනන්‍යතා පිළිබඳ කැක්කුමක් ඇතිවන්නේ කෙසේද? හේතුව අන් කිසිවක් නොව පශ්චාත් - නූතන මොහොත පසු කරමින් සිටීමය.ඇත්ත. සාමූහිකත්වය යනු නූතනවාදයට අයත් කිසිවකි. අතිශය රැඩිකල් වාමවාදී ව්‍යාපාරවල සිට ඔවුන් ජාතිකවාදී මනස්ගාත සහ ඊනියා කාම විරෝධී ව්‍යාපාර කරා පීලිපැනීම හාස්‍යජනකය. මනුෂ්‍ය ලිංගිකත්වය කුණු හරුපයක් කර ගනිමින් උපාසක මහත්වරුන් බවට රූපාන්තරණය වී සිටින මේ ඊනියා විද්වතුන්ට කලකට පෙර අත්පොතක් වුණේ එංගල්ස් ගේ “පවුල, පෞද්ගලික දේපළ හා රජය ඇතිවූ සැටි” නමැති මහා ලියවිල්ලය. අද එය පවා ඔවුන්ට කුණුහරුපයකි.මේ ඊනියා උගතුන් ආගම, ජාතිය, දේශප්‍රේමය භාවතිෂය ලෙස උත්කර්ෂයට නැංවීමෙන් කරන්නේ ඒවා සඳහා වටිනාකමක් නැතහොත් මිලක් නිර්මාණය කිරීමය. පශ්චාත් - නූතන සමාජය තුළ මේ සියල්ල සංස්කෘතික භාණ්ඩ (Cultural Commodities) බවට පත්වී අලෙවි වේ. ඊළඟට ඔවුහු ලිංගිකත්වය පමණක් නොව සියලු සංස්කෘතික ධාරණාවන් භාවාතිෂය විකාර බවට පත් කර ඇත. දේවල් ඊට වඩා වූ දේ ලෙස ගැතිකමෙන් සමකාලීන සමාජය කල්පනා කරන්නේ ලිංගිකත්වය තහංචි පැනවිය යුතු මනස්ගාතයක් ලෙසය. අප වැඩියෙන් තහංචි පනවන්නේ වැඩියෙන් ආසක්ත වන දේ මතය. එදා (නූතනවාදී සමාජය තුළ) නිදහසේ ප්‍රදර්ශනය කළ දේ පවා කොටු දමා වසා දමන්නේ මන්ද?පශ්චාත් - නූතනවාදය පිළිබඳ න්‍යායධරයකු වූ බොඩ්‍රිලාර්ඩ් (Baudrilard) පැහැදිළි කළේ ඇමෙරිකාව තුළ ඩිස්නිලන්තයක් පිහිටුවීම මඟින් සැබෑ ඇමෙරිකාව වසා දමන බවය. ඩිස්නිලන්තය පරිකල්පනිය ස්ථනයක් ලෙස ඉදිරිපත් කිරීමෙන් ඉතිරි හරිය “සැබෑ” යයි විශ්වාස කරන ලෙස අපට බලකරයි. එහෙත් බොඩ්‍රිලාර්ඩ් සේම උම්බර්ටෝ එ‍කෝ පැහැදිලි කරන පරිදි ලාස් වේගාස් හෝ ඇමෙරිකාව සැබෑවක් නොවේ.පශ්චාත් - නූතනවාදයේම ගොදුරු බවට පත්වී නන්දොඩවන මේ ඊනියා උගත්තු ද සමාජයෙන් යමක් වසන් කිරීමට වෑයම් කරති. ඔවුන්ගේ තහංචි පැනවීම තුළ එළියට පනින්නේ ලිංගිකත්වය පිළිබඳ උත්කර්ෂණයයි. පශ්චාත් - නූතන තත්ත්වය පිළිබඳ මෙබඳු කෙටි ලිපියකින් කළ හැකි සරල පැහැදිලි කිරීම එයයි.(මෙම ලිපිය ලිවීමේදී මෙම ලියුම්කරු මීට පෙර ලියන ලද සින්ඩෙරැල්ලාගේ සපත්තුව කෘතියේ එන ලිපි උපයෝගී කරගන්නා ලදී.)සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=cr1408033</link>
    <topic>කජු</topic>
    <author>ශක්තික සත් කුමාර</author>
    <content>කජුඅද හදිසියේම ලොකු අයියා ඇවිත් ගියා.”නිවසට ගොඩවත්ම මගේ කාර්යාල බෑගය අතට ගනිමින් පියුමි පැවසුවාය. සපත්තු ගලවා දමා කාමරයට යන ගමන වෙනස් කර මම සැටියට බර වුණෙමි.“තාත්ත ගේ තුන්මාසේ දානෙ ගැන කතා කරගන්න වෙන්න ඇති?”මම පියුමි දෙස බැලුවෙමි. ඇය මුළුතැන්ගේ දෙසට යන උළුඅස්සට හේත්තු වී සිටියාය. මගේ කාර්යාල බෑගය සාලයේ මේසය මත විය.“නෑ... නෑ.. ලොකු අයියා ආවේ පහළ කජු වත්තේ පොල් දාමු කියන්න” පියුමිගේ හඬ වේගවත් විය. ඇය මගේ සහෝදරයාට ලොකු අයියා ලෙස ඇමතුව ද මට සහෝදර සහෝදරයින් කියා සිටියේ ඔහු පමණි.“එයාට ඉතින් අප්පච්චි ජීවත් වෙනකනුත් ඕ‍ෙන් වෙලා තිබුණේ ඒකනේ...” මම සැටියෙන් නැඟී සිටියෙමි. පියුමි මුළුතැන්ගේ දෙසට යන්නට වූවාය.“කෝ පොඩි දෙන්නා...”“පහළ කජු වත්ත පැත්තට ගියා. සෙල්ලම් කරන්න...”* * * *“ලොකු අයියා නම් කීවේ ලබන සතිය දිහාටම කජු ගස් ටික ගලෝල දාමු කියලා. කජුවලින් ඉස්සර වගේ ආදායමකුත් නෑනේ දැන්” මගේ බත්පතට මාළු කෑල්ලක් දමන ගමන් පියුමි කීවාය.“ඉරිදට පුළුවන් වු‍ණොත් මේ පැත්තේ එනව කියලත් කීවා”“අම්මේ, මේකේ කටු ඇරල දෙන්නකෝ...” රූපවාහිනිය දෙස බලා ගත් වනම රාත්‍රී ආහාරය ගනිමින් සිටි පොඩි පුතා කෑම මේසය අසලට පැමිණියේ මුහුණ ද ඇඹුල් කරගෙනය.“අප්පච්චිට කියලා කටු ඇරගන්නකෝ” පියුමි හිස් දීසියක් ගෙන මුළුතැන්ගේ දෙසට යන්නට වූවාය.“අප්පච්චි; පහළ වත්තේ කජු ගස් ග‍ලෝලා පොල් දානවා කියලා අම්මා කීවා. ඇත්තද අප්පච්චි ඒක...”උඩුකය නිරුවත් පොඩි පුතු ඉඳුල් අත උඩට ඔසවාගෙන ඔහුගේ පතෙහි මාළු කෑල්ලේ කටු ඉවත් කරන මා දෙස බලමින් අසයි. මම කිසිත් නොකියාම ඔහු අතට බත්පත ‍දෙමි.“තාත්තේ; එහෙම වුණොත් අපිට කජු පුහුලන් කන්න වෙන්නෙත් නෑ. සෙල්ලම් කරන්න තැනකුත් නැතිව යනවා.”රාත්‍රී කෑමෙන් පසුව සිගරැට්ටුවක් දල්වා ගත් මම මිදුලෙහි එහාටත් මෙහාටත් සක්මන් කරන්නට වීමි. වලව් වත්ත දෙසින් විටින් විට ඇසෙන නරියන්ගේ හූ හඬ හැරෙන්නට අවට පරිසරය නිහඬය.“පොඩි පුතේ ; ඔය කජු තියෙන පහළ ඉඩම් කෑල්ල අපේ අප්පොච්චිට වලව්වේ හාමුගෙන් ලැබුණු තෑගි ඔප්පුවක්. ඒ කාලේ ඕකේ මහ කැලේ. ඕකේ කජු ඉන්දුවේ අපේ අප්පොච්චි.” අප්පච්චි නිතර කියන වැකිය මගේ දෙසවනෙහි දෝංකාර නැ‍ංවෙන්නට විය. මම අහස දෙස බැලුවෙමි. සඳ බොහෝ මහලු වී ඇතැයි මට සිතුණේ එයින් විහිදෙන මලානික එළිය නිසාය.අප්පච්චි ජීවත්ව සිටියදී තම ඇස්දෙක මෙන් පහළ කජු වත්ත බලා කියා ගත්තේය. අක්කර පහක පමණ ප්‍රමාණයක විහිදී ඇති කජු වත්ත දකුණු පසෙන් වලව් වත්තටත් නැගෙනහිර පැත්තෙන් මඟුරු ඔයටත් මායිම්වී තිබුණු අතර බස්නාහිර සහ උතුරු පැත්ත මායිම්ව තිබුණේ පිළිවෙළින් ගමේ වෙල් යායට සහ ගම් සභා පාරටය. කජු කාලය නොවුව ද අප්පච්චි සෑම දිනකම උදයේ වත්තට යෑම පුරුද්දක් කරගෙන සිටියේය. කජු කාලයේදී ඔහු වැඩ කළේ නව පණක් ලද්දාක් මෙනි. දුරුතු සීතල සමඟ පොර බදිමින් කජු මල් හට ගන්නවාත් සමඟම අප්පච්චි කජු ගස් යට සුද්ද කිරීම අරඹයි. අපි ද සවස් වරුවේදී ඔහුගේ උදව්වට ගියෙමු. අප්පච්චි පහළ කජු වත්ත සමඟ කළ ගනුදෙනුවලට අම්මා හවුල් ‍නොවූවාය. කජු වාරය අවසන් වන විට අප්පච්චිගේ මඩිය ද තරව තිබුණි.“පිට ගෑනු කුලියට දාලා කජු ඇහිදින්න වෙලා තියෙන්නේ ගෙදරවුන් ම‍ගේ උදව්වට එන් නැති හින්දනේ.” සමහර දිනවල කජු වත්තේ සිට වැනෙමින් පැමිණෙන අප්පච්චි ගෝරනාඩු කරයි.“තමුසෙගේ මහලොකු කජු වත්ත මම නොදන්නෙවයැ ඕකේ වුණ දේවල්.” අම්මාද ඔහු සමඟ පැට‍ලේ.“මොනවද? මොනවද? ඒකේ වුණේ.” අප්පච්චි වැනෙමින් කුස්සිය දෙසට යන්නට තනයි.“මේ පොඩි උන් දෙන්නා ඉන්න හින්දා මට කියන....”“ඔයා දැන්මම නිදාගන් නැද්ද? මා පියවි සිහිය ලද්දේ පියුමිගේ හඬිනි. සිගරැට්ටුව අවසන්ව එහි ෆිල්ටරය විසි කළේ කවර මොහොතේ දැයි මම කල්පනා කළෙමි.“පොඩි දෙන්නා නිදිද?” මම පියුමි දෙසට හැරෙමි. ඈ නිදි ඇඳුමෙන් සැරසී සිටියාය.“ඔව්; ඔයාටත් නිවාඩු නිසා පරණ ඉස්ටෝරු කාමරය අස්කරල දැම්මා නම් හොඳයි. ඒකේ මීයෝ දඟලනව ඊයෙත් මට ඇහුණා.”* * * *“අප්පච්චි.... මේ” පොඩිපුතා විසින් ඉස්ටෝරු කාමරයේ මුල්ලකට කර තිබූ පෙට්ටියක තිබී අතට ගත්තේ පැරණි දින පොත් කීපයකි. එහි මකුළු දැල් කඩමින් සිටි මම එම ‍පොත් කීපය අතට ගතිමි. දූවිලි බැඳී තිබූ ඒවා අප්පච්චිගේ දින පොත් බව හඳුනා ගැනීමට මට කාලයක් ගත නොවූ තරම්ය. ඒවා බොහෝමයක ලියවී තිබුණේ විවිධ ගනුදෙනුය.“පොඩි පුතා....... මේ පොත් ටික ගෙනිහින් මගේ මේසෙ උඩින් තියන්න.” අප්පච්චිගේ දින පොත් කීපය පිස දැමූ මම ඒවා පොඩි පුතු අතට දුන්නෙමි.ඉස්ටෝරු කාමරය අස්කර නා කර කියාගෙන දවල් කෑමෙන් පසු මා ඉස්තෝප්පුවේ හාන්සි පුටුවට බර වූයේ අප්පච්චිගේ දින පොත් කීපය ද අතට ගෙනය.* * * *පෙර දින රාත්‍රියේ දුටු විකාර සිහිනය ගැන සිතමින් මම ඉදිරිපස මිදුල උදුලු ගාමින් සිටියෙමි. පුතුන් ‍දෙදෙනා දහම් පාසල් ගිය පසු පියුමි ද ඊට හවුල් වූවාය. පසුගිය දින කීපයේම කජු වත්තට යමින් දර සොයමින් ඈ, ළඟ එන අප්පච්චිගේ තුන් මාසයේ දානෙට බොහෝ වෙහෙසෙන බව මම දැන සිටියෙමි. මා තුළ ඈ කෙරෙහි අනුකම්පාවක් ඇති විය.“ආන්! කුකුළා අතින් අරගෙනම ලොකු අයියා එනවා.” පියුමි කීවේ පාර දෙස බලා ගත්වනමය.“කෝ කුකුළා........ අතේ නෑනේ.”“ඕං කීවා..... මම යනවා. ලොකු අයියට කෑම ටිකක් ලෑස්ති කරන්න.” ඈ අත තිබූ ඉදලද ගෙන සිනහ වෙමින් මිදුල දෙසින්ම මුළුතැන්ගේ දෙසට යන්නට වූවාය.* * * *උදේ ආහාරය සඳහා පියුමි කැකුළු බත් උයා සම්බෝලයක් සාදා පපඩම් බැද තිබුණි. අයියා කැකුළු බත් සමඟ සම්බෝල කෑමට පෙර සිටම ප්‍රිය කළේය.“කෑම මේසේ දකිද්දි මට අම්මව මතක් වෙනවා.” අයියා කෑමට වාඩිවූයේ එසේ කියමිනි.“මල්ලි අපේ අම්මා අකාලයේම මිය ඇදුණේ ඔය කජු වත්ත නිසා කියල මට හිතෙනවා....” අයියා කැකුළු බත් පතට සම්බෝල බෙදා ගනිමින් කීවේය. මම කිසිවක් නොකියා පපඩම් දීසිය ඔහු වෙතට ළං කළෙමි.“මල්ලිගෙත් මුල ඉඳලම ඔය වත්තේ පොල් දාන්න කැමැත්තක් තිබුණ නේ, ඕක දැන් කල් දාන්න ඕනේ නෑ.. අපි ලබන සතියෙම පටන් ගමු.” අයියා බත් කටක් අනමින් මා දෙස බැලීය.“නෑ. ඕකේ පොල් දානවට මම දැන් කැමති නෑ. අපි පරණ කජු ගස් ටික ගලෝල කජු පැළ දාමු.” මම තිර හඬින් කීවෙමි. අයියා මුවට ළං කරගත් බත් කට නැවතත් බත්පත මත තබමින් මහත් විස්මයකින් මෙන් මා දෙස බලා සිටින්නට විය.ශක්තික සත් කුමාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=cr1408034</link>
    <topic>සිනමා අධ්‍යාපනය වෙනුවෙන් කැපවූ අමරනාත් ජයතිලක හමුවෙයි</topic>
    <author>මහාචාර්ය</author>
    <content>සිනමා අධ්‍යාපනය වෙනුවෙන් කැපවූ අමරනාත් ජයතිලක හමුවෙයිකෙසේ වෙතත් මා තුළ බලවත් සේ රජයන එක් නිර්මාණ ආවේගයක් විය. එය වූ කලි සිනමා කෘතියක් නිපදවීමය. ඒ සඳහා මම එකල ප්‍රකාශයට පත්වූ චිත්‍රපට තිරනාටක ගණනාවක්ම මිලදී කියවන්නට පටන් ගත්තෙමි.පුදුමාකාර සිනමාවේදියකු වූ අමරනාත් ජයතිලක මහතා මට මුණගැසුණේ මෙසේ සිනමාව කෙරෙහි බලවත් උනන්දුවක් දැක්වීමේ ප්‍රතිඵලයක් වශයෙනි. බොරැල්ලේ කුඩා කාමරයක තනිව වාසය කළ අමරනාත් සන්සුන් ගතිපැවතුම් පෑ කෙනෙකි. ඔහු විටින් විටම ඉන්දියාවට ගියේ ද සිනමාව කෙරෙහි ඔහු තුළ වූ උනන්දුව හේතුවෙනි. මා පළමුවරට සත්‍යජිත් රායිගේ සිනමා කෘතින්වල හරය වටහාගත්තේ අමරනාත් මඟිනි. ස්වදේශික සිනමාවේ විශාල වෙනස්කම් කිරීමේ අවශ්‍යතාව ඔහු තුළ රජයන්නට පටන්ගත්තේය.ඒ සඳහා පසුබිම සකස් කැරෙන ලිපි ලේඛන ගණනාවක් ඔහු සකස් කළේය. ඔහු ‘සිනමා අධ්‍යාපනයක්’ පිළිබඳව ද සිහින මැවූ කෙනකු ලෙස මට පෙනිණ. සන්සුන් ගතිලක්ෂණ සිතින් මෙන්ම ගතින් ද විදහා පෑ අමරනාත්, සිනමාවට අතිරේකව තවත් උනන්දුවක් දැක්වූ ක්ෂේත්‍රයක් වූයේ යෝග ව්‍යා‍යාම්ය. ඔහු ඒ පිළිබඳව ද කුඩා පොත් දෙක තුනක් ලියූ බවක් මට මතකයි.කෙමෙන් ඔහු සිංහල සිනමාවේ ප්‍රබල කොටස්කරුවකු වූ අයුරු මම සිහිපත් කරගනිමි. ඔහු වෘත්තීය සිනමා ලේඛකයකු බවට පත්වී සිටියේය. මේ වකවානුවේදීම ‘ස්වදේශික සිනමා සංස්කෘතියක්’ පිළිබඳව සිහින මැවූ කීපදෙනකු මගේ සිහියට එයි. මා හිතන්නේ ඉන් දැවැන්තයකු වූයේ මහාචාර්ය සිරි ගුණසිංහයන්ය. ඔහු ‘සත්සමුදුර’ චිත්‍රපටය තැනීමට පසුබිම සැකසූ අයුරු මට මතක තිබේ. ‘සත්සමුදුර’ චිත්‍රපටය තැනීමට මුල් වූයේ එකල නාට්‍යකරුවකු වශයෙන් ඉමහත් කීර්තියක් දැරූ ගුණසේන ගලප්පත්ති යයි මම සිතමි. ගලප්පත්තිට උවමනා වී තිබුණේ ඔහු යෙර්මාගේ නාට්‍යයක් ඇසුරින් සැකසූ ‘මුහුදු පුත්තු’ නාටකය සිනමා කෘතියක් බවට පත්කිරීමටයි. ඒ සඳහා ඔහු තම නිර්මාණ මෙහෙයුමට සහාය කරගත්තේ මා මිත්‍ර මහගමසේකරයන්ය. එහෙත් එය පලගැන්විය නොහැකි විය.එකල කලා මණ්ඩලයේ ලේකම්වරයකු ලෙස කටයුතු කළ ඩබ්ලිව්.බී.රත්නායක මහතා මට දිනක් කතා කළේය.“අපට උවමනා වෙලා තියෙනවා, පලදායක චිත්‍රපට අධ්‍යාපනික වටිනාකමක් ඇති සිනමාව ඉගැන්වීමට ලියැවුණු පොත් කීපයක් සිංහලට පරිවර්තනය කරන්න. ඒවායින් එකක් සිංහලට පරිවර්තනය කරල දෙන්ට පුළුවන් ද?” ඔහු මගෙන් ඇසූයේ තම මේසය පිටුපස පොත් රාක්කයෙන් එක් යුනෙස්කෝ ප්‍රකාශනයක් අතට ගනිමිනි. මම, එහි පිටු පෙරළා බැලුවෙමි. එහි කතුවරයා සිනමා ගුරුවරයකු වූ J.M.L.Peters නමැත්තෙකි. කෘතියේ නාමය වූයේ ‘Teaching about Films’ යන්නයි.“පුළුවන් ද කරන්න?” රත්නායක මහතා ඇසීය.“පුළුවන් වේවි”“ඩොක්ටර් සිරි ගුනසිංහගෙනුත් උපකාර ගන්ට පුළුවන් වේවි”මම, පරිවර්තන කාර්යය ආරම්භ කළෙමි. මට ආරංචි වූයේ මෙබඳුම තවත් පොතක් පරිවර්තනය කිරීම සඳහා රත්නායක මහතා තිස්ස අ‍බේසේකරට ද බාරදී ඇති බවයි. ඒ පොත The live liest Art නමින් හැඳින්විය. මට කලකට උඩදී ඒ පොත කියවීමේ අවස්ථාව ලැබිණ.මගේ චිත්‍රපටය, තිස්ස අතින් නොකෙරෙන බවට ලකුණු පහළ විය. එහෙත් ඔහු මුළු කාලයම ගත කළේ අන්‍යයන් සඳහා චිත්‍රපට තිරනාටක ලිවීමෙන් හා අධ්‍යක්ෂණ කටයුතුවල නියැළීමෙනි. ඔහුගේ ජීවිතයේ බොහෝ හැලහැප්පුම් ගැන මට ආරංචි විය. මේ අතරවාරයේ මට එක් දිනක් තිස්ස මුණගැසිණ.“මම, මගේම චිත්‍රපටයක් අධ්‍යක්ෂණය කරනවා. සල්ලි යොදවන්න පුළුවන් කෙනකුත් මුණගැහුණා සුනන්දට පුළුවන් ද මට පොඩි වැඩක් කරල දෙන්න?”“මොකක්ද මගෙන් කෙරෙන්න ඕන”“මට මගේ චිත්‍රපටයට තේමා ගීතයක් ලියල දෙන්ට පුළුවන් ද?”“මොන වගේ තේමා ගීතයක්ද?”“මගේ මේ චිත්‍රපටය මම නම් කරලා තියෙන්නේ ‘කලාමැදිරියෝ’ කියල. ඒකෙන් කි‍යවෙන්නේ ජනප්‍රිය ගායකයකු (පොප් සින්ගර්) මූණපාන ඛේදවාචකයක්. අන්තිමට හැමදෙයක්ම නැතිවෙලා ගිහිල්ල මිනිහට ඇහෙන්නේ මිනිහම ගායනා කළ ගීතයක් විතරයි”මම කල්පනා කරන්නට පටන්ගත්තෙමි. මේ තේමා ගීතය මා ලවා ලියවා ගැනීමට තිස්සට උවමනා කර ඇත්තේ මක්නිසාද? මේ වන විට මා ලියූ ගීතයක් දෙකක් අතිශයින් ජනප්‍රිය වී තිබිණ. ඒ හැරුණු කොට “පවුරු වළල්ල” කවි පොතට තිස්ස ඇලුම් කළේය. මම වදන් මාලාවක් ලියුවෙමි. තිස්ස අභාවයට පත්වීමට පෙර එක් පොත් ‍දොරට වැඩුම් උත්සවයකදී ඔහු ඒ වදන්මාලාව කාටත් ඇසෙන සේ මුවින් නිකුත් කළේය. මට අමතකව ගොස් තිබූ ඒ වදන්මාලාව මට මේ සටහන් උදෙසා යළි මතක් කර දුන්නේ මා බිරිය සීතාය. නෙවිල් ප්‍රනාන්දු නමැති සංගීතඥයා විසින් ගායනා කරන ලද ඒ ගීතය දැනුදු අන්තර්ජාලයෙන් අසාගත හැකිය. මට මතක් කරදුන් වදන් මාලාව මෙසේය.සෙනෙහසින් ඉදිකළ ලොවයි‍ මදහසින් ඉදිකළ ලොවයි සියල් යසිසුරු එකට කලතා මා පැතූ මගෙ රන් ලොවයි. හිරු දහස් සඳු දහස් නැඟුණා කාල මේකුළු හඹා ඇදුණා මුරුගසන් වරුසාව වැටුණා එරන් ලොව සක්වලින් මිදුණා. මේ එරන් ලොව වියවිලී මේ එරන් ලොව කැබලිතී හුදෙකලාවේ නැළවිලී ගීතයක් සොයමින් යමි.මේ ගීතය මර්වින් රුද්රිගු නමැති අප හිතවතා බෙහෙවින් වෙහෙස දරා පටිගත කළේය. ඒ සඳහා මුළු රැයක්ම ගත කිරීමට සිදුවීය. තිස්ස මේ ගීතය බොහෝ අවස්ථාවලදී මුමුනන්නට පටන්ගත් අයුරු මම සොම්නසින් සිහිපත් කරමි. එහෙත් හේතූන් සමුදායක් මත ‘කලාමැදිරියෝ’ චිත්‍රපටය ද එළිනොදිටිණි. ඉන්පසුව ද ඔහු කීපවතාවක් මට මුණගැහුණු නමුදු අප දෙදෙනාගේ කාර්යයභාරයන් දෙමඟක යනු පෙනිණ. තිස්ස නිත්‍ය වශයෙන්ම චිත්‍රපට ලෝකයටම ඇලුණු පුද්ගලයකු වී සිටියේය. මම පොතපත ලිවී‍ෙම් නිරතවීමි.මහාචාර්යසුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=cr1408035</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ඔබේ ප්‍රියතම ප්‍රබන්ධ කෘතිය...චන්ද්‍රසිරි දොඩංගොඩවිරාගය. කෙතරම් ප්‍රේම කතා කියවා තිබුණත් මෙහි එන පෙම්කතාව මට ඉතා සුන්දරයි. ඒ සුන්දරත්වය නම් මේ ප්‍රේමකතාවේ යටින් දිවෙන අතිශය වේදනාවයි.ප්‍රබන්ධ නොවන කෘතිය...එය පරිවර්තනයක්. රිචඩ් ඩවුකින්ස් ‍ෙග් The magic of reality කෘතියෙන් විජයානන්ද ජයවීර සිංහලයට නැඟූ ‘ඇත්තක අරුමය’ මිත්‍යාවෙන් පිරුණු ලෝකයට දල්වනු ලැබූ විශාල පහනක් ලෙසයි ඒ කෘතිය මට දැනෙන්නේ.මේ දිනවල ඔබ කියවන්නේ...‘මම තස්ලිමා'. එය, තස්ලිමා නස්රින්ගේ ජීවිත කතාවෙන් කොටසක් ලෙස, අනුලා ද සිල්වා පරිවර්තනය කරන ලද අපූරු කෘතියක්.කෙනකුට කියවන්න යැයි ඔබ නිර්දේශ කරන කෘතින් තුනක්...ජීවිතයට සාහිත්‍යමය අස්වැන්නක් ලබා ගන්න නම් කව්සිළුමිණත් සමාජමය අවබෝධයක් ගැඹුරින් ලබන්න නම් ගම්පෙරළියත් කාව්‍ය ආස්වාදනයක් ලැබීමට නම් ගුණදාස අමරසේකරගේ ‘භාවගීත’ ත් කියැවිය යුතුමයි.පොතක ඔබ වඩා වැදගත් කොට සලකන්නේ රචනා ශෛලිය ද ... අන්තර්ගතය ද නැතිනම් අවසානය ද...රචනා ‍ෙශෙලියයි මට වැදගත්ම දේ. හැබැයි අන්තර්ගතයත් මට එතරම්ම වැදගත්.ඔබ ළමා කාලයේ කියැවූ හොඳම පොත...මාර්ටින් වික්‍රමසිංහ සූරීන්ගේ ‘අපේ ගම'. හේතුව, මමත් එතුමාගේ ගමට කිට්ටු කොග්ගල - අඟුළුගහ ගමේ උපන්නෙක්. අඟුළුගහ ඉස්කෝලෙ හතේ පන්තියේ දී මේ පොත ඉතා ආසාවෙන් කියෙව්වේ, ඒ පොතේ තියෙන්නේ මේ අපේ ගම ගැන නේද කිය කියා සිතමින්.ඔබ කියැවීමට කැමැති විශේෂ වර්ගයක පොත් තිබෙනවාද...ඔව්. පුරාවිද්‍යාව සහ ඉතිහාසය පිළිබඳ ලියැවුණු පොත්වලට මා ඉතාමත් ප්‍රියයි. ඒ මං අතීතයට යන්න කැමැති කෙනෙක් නිසා. ඒ ඉතිහාසයට සිතින් පිවිසීම මට මහා චමත්කාරජනක අත්දැකීමක්.මෙතෙක් කියැවූ පොත්වලින් ජීවිතයට ලැබුණු දේ...ජීවිතාස්වාදයයි, මා ලබපු ලොකුම දේ. ඒ ව‍ෙග්ම ලෝකය පිළිබඳ වඩාත් සිතන්නට සහ ගැඹුරින් හඳුනාගන්නට හැකි වුණේ මගේ පොත් කියැවීමේ පුරුද්දෙන්.ඔබට අනුව ‍ෙපාතකින් තැනුණු හොඳම චිත්‍රපටය...ජී.බී.සේනානායකයන්ගේ ‘නිධානය’ කෙටිකතාවෙන් ලෙස්ටර් සූරීන් හැදූ නිධානය චිත්‍රපටය.ඔබ ඉහළින්ම අගයන කතුවරයා...මාර්ටින් වික්‍රමසිංහ. මා වැඩිපුරම කියවා තිබෙන්නේ එතුමාගේ කෘතින්. සාහිත්‍ය සහ විචාරයෙහිලා ඔහු විශාල ආලෝක ධාරාවක් සපයා දුන් ලේඛකයෙක් ලෙසයි මා දකින්නේ.ඔබේ ප්‍රියතම සම්භාව්‍ය කෘතිය...සද්ධර්ම රත්නාවලිය. එහි භාෂා ශෛලිය ඉතාම රසවත්.ඔබේ ප්‍රියතම පරිවර්තන කෘතිය...බෘෘනෝ අ'පිට්ස් ගේ Naked among Wolvef කෘතියෙන් සිරිල් සී.පෙරේරා පරිවර්තනය කළ ‘වෘක්කයන් අතර නග්නව’.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=cr1408036</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්පිටුව පුරා සිරස්තලපුවත්පත් ක්ෂේත්‍රයෙහි අවුරුදු හැත්තෑවක අත්දැකීම් ඇති මට ගිය සතියේ අලුත්ම දෙයක් දකින්නට ලැබුණි.දිනපතා පත්‍රයෙක මුල් පිටු පුරා ම දකින්නට ලැබුණේ සිරස්තල ය. එක එක ප්‍රමාණයේ අකුරුවලින් යෙදුණු සිරස්තලය පාට පාට ඒවා ය.අලුත් ම අදහසකි. පුවත්පත් කියවන්නට කාලවේලා නැති අයට ඉතා ප්‍රයෝජනවත් ය.‘අරන්’“අනුරාධපුර පොලිසියෙන්වටලා අත් අඩංගුවට අරන්”මේ සිරසේ ‘අරන්’ යන්න ග්‍රාම්‍යයි. එය පුවත් පතකට සුදුසු නැති වචනයෙකි.ලියන්නඉහත කී පිටුවේ තව සිරස්තලයක් මෙ සේ යි.“දුවත් එක්කA/L ලියන්න හදනලක්ෂපති අම්මා”A/L කියන්නේ කුමක් ද? එයට සිංහල වදනක් නැද්ද?අනෙක් කරුණ නම් “ලියන්න” යන්නයි. මේ කියන්නේ ප්‍රශ්නවලට පිළිතුරු ලිවීම ය.“විභාගය ලියනවා” යන්න දැන් අලුත් පන්නයක් වී තිබේ. “විභාගයට ලියනවාවත් නොව ‘විභාගය ලියනවා’ යන්නයි.අලුත්ම වූ මෝස්තර යෙදුම ඉස්සර කාලේ කීවේ විභාගයට පෙනී සිටිනවා යන්න ය. එය ඊළඟට ‘විභාගය ගැනීම’ නම් විය. එහි එක්තරා අරුතක් ඇත.එහෙත් ‘විභාගයක් ලියනවා’ යැයි කීම සිංහල නොවේ. විභාගයකට පිළිතුරු ලිවීම ‘පලා ලියනවා’ වැන්නක් නො වේ.හැඩ වැඩපුවත් පතෙක අගය වැඩිවීමට එහි ආකෘතිය බෙහෙවින් බලපානු ඇත. පිටු හැඩ වැඩ වන්නේ එහි ආකෘතිය අනුව ය.ඒ අතින් අද ඉදිරියෙන් සිටින්නේ මුලින් ‍සඳහන් කළ පත්‍රයයි.ඒ පත්‍රයේ අන්තිම පිටුවේ ආකෘතිය ද විශේෂයෙන් සඳහන් කළ යුතු එකකි. වෛවර්ණ ද යොදා ගනිමින් ඒ පිටුව බෙදා තුබුණේ මෙතෙක් කිසි කලෙක දක්නට නොලැබුණු අමුතුම දර්ශනීය අන්දමකට ය.එහෙත් එකක් කිය යුතු ය. මෙසේ අසාමාන්‍ය අන්දමින් සුවිශේෂි තත්ත්වයක් දිය යුත්තේ අසාමාන්‍ය පුවතකට ය.පුවත් පතෙක පුවත්වලට (සිරස්තලවලට) තැනක් දීම සිදු විය යුත්තේ ඒ පුවතේ තත්ත්වය අනුව ය.‘ටොස් එක’“ටෙස්ට් දෙකේෆර්ස්ට් ටොස් එක අදයි”මෙය ද ගිය සතියේ පුවත් පතක දකින්නට ලැබුණු සිරසෙකි.ටෙස්ට් දෙකේ ය කීවේ මෙහි දෙවැනි වරට පවත්වන ටෙස්ට් ක්‍රීඩාවේ යන්නට ය.ටෙස්ට් ක්‍රිකට් විස්සයි විස්ස යන ඒවා දැන් ක්‍රිකට් ගැන ලියන විට සිංහලෙන් ද ලියන්නට සිදුවී තිබේ.එහෙත් පළමුවැන්න යන්නට ‘ෆර්ස්ට්’ (First) යන්නත් ලිය යුතු ද? කාසියේ වාසිය කාටදැයි බැලීමට ‘ටොස් එකැ'යි ලිය යුතු ද?සිංහල පත්තර ඇයි මෙසේ ඉංගිරිසියට ගැති වන්නෙ?‘අසුවෙති’“තව සිරසක් මෙසේයි:මහ එවුන් ගනිද්දීකුඩා එවුන් අසුවෙති”“එවුන් අසුවෙති” යන්න වැරැදි වන්නේ ‘එවුන්’ අනුක්ත වචනයක් නිසා ය.සම්මානඉහත කී පත්‍රයේ ම ලොකු සිරසක් මෙසේ ය:“සිසු සිසුවියෝහාරසියයකට සම්මාන”‘සිසුවියෝ’ යන්න ‘සිසුවියන්’ යි විය යුතුඋකසපසුගිය දා පුවත් පතෙක දකින්නට ලැබුණු මහ සිරසක් මෙසේ යි:“බ්‍රසීලයේ අභිමානය උකසට තබමින් නෙදර්ලන්තය තෙවැනි තැනට”මේ කියන්නේ පාපැදි ලෝක කුසලාන පිළිබඳ තරග මාලාව ගැන ය.බ්‍රසීලයට ලැබේවි යැයි සිතූ තුන්වැනි ස්ථානය නෙදර්ලන්තයට ලැබුණු බව ය මේ කියන්නේ. ඉතින් ඒ දාඩියට, ‘අභිමානය උකසට තබමින් යන්නක් කුමට ද?‘උකසට තබනවා ය’ යන්නේ අරුත කුමක්දැයි මේ සිරස දැමූ තැනැත්තා දන්නවා ද?සිතට එන හැම වදනක්ම සිරසට ඇතුළු කළ යුතු ද?කුඩුකේඩුකුඩු යන අකුරු දෙකෙන් පටන්ගන්නා තවත් වචනයක් ඇත. ඒ වූකලි කුඩුකේඩු ය.කුඩුකේඩු යන්න එක්තරා ශබ්දකෝෂයෙක අර්ථ කථනය වන්නේ මෙසේ ය. “පළිගන්නා සුලු, දුෂ්ට, ඉරිසියාව, පළිගන්නා අසත් පුරුෂ ගතිය”ඩී. එ‍ෆ්. කාරියකරවනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=cr1408037</link>
    <topic>කව් සිළුමිණ</topic>
    <author/>
    <content>කව් සිළුමිණසංස්කරණය - රත්න ශ්‍රී විජේසිංහසට­හන : වාර්ගික සහෝ­ද­ර­ත්වය හෘද­ය­ග්‍රා­හීව ඉදි­රි­පත් කරන මේ කව කාලීන අග­යෙන් යුතු වුවද එකී­කා­ලීන ගුණය ඉක්මවා ද පව­ති­න්නකි. ජන­ක­වියේ යොදා ගැනෙන සරල - හාද­යාං­ගම සිද්ධි වාචක, සාම්ප්‍ර­දා­යික වෘත්ත හැඩ­රුව නිසා තවත් සිත් ඇඳ බැඳ ගනී. අජිත් කල්‍යාණ මේ රච­නය පුරාම ප්‍රචා­රා­ලාප වෙනු­වට වහ­රට ගන්නේ හෘද­යං­ගම කාව්‍යෝ­ක්තීන්ය.ඇතා ගලට දළ දුනි නම් එදළ බි‍ඳේ ඉතා එගල දැඩිදා දළ මුලින් බි‍ඳේ පතා නොගෙ­නාව විර­සක ඇතොත් හිතේ සිතා තුන් සිතින් සිඳ­ලමු එවි­ර­සකේ වේල් හැර වේල් කෑවේ හිඳ එකට වේල් බල­න්නට මල්ලිගෙ ගියෙ එකට හෑල්ලු­වට තිබු සිත මහ මෙරක් කොට ගාල් කර වැන­සුවේ කවුදෝ සතුට සිකු­රාදා දවල් යන මග හරස් කොට බාධා කළේ නෑ අපි කිසිදා නුඹට පෝදා බතින් බුල­තින් දෙන දන්ස­ලට ඉස්සෙ­ල්ලාම ඇර­යුම් ලිවුවේ නුඹට තත්ප­ර­යෙන් ආපසු හැරෙනා ලොවක මත් වතු­රට මුරුග වෙස් ගන්නා කයක පත් විප­ත­කට තුඩු දුන් කරුණේ මතක සිත් රිද­වු­ණත් සබ­ඳිනි කරමු අම­තක රහ­සි­න්වත් දොසක් නැති බව සිත දැකලා කොඳුරා කිවු නිසා නෙත හැඬුවා රිදිලා පව­සින් නුඹේ ළෙන්ගතු බැල්මක් ඉල්ලා අහ­සින් එන්න හිතු­නයි දෙවි­යන් පල්ලාඅජිත් කල්‍යාණ අම­ර­සිංහ  සතුරු වුනත් ලොව ආද­ර­යට බැඳි සස­රෙ­හි­ හු­රු­කළ අතුරු මඟක යන්නට බැරි සෙනෙ­හස සොඳු­රු­ය­ ම­න­කල මතු­රකි දිව මිහිරි සරින් ගැයු ගී සත් සර­ මු­සු­කළ උතුරු සුළඟ අවදි කරයි මතක සිහින මා හ­ද­ තුළ යුද වැද මවු­බිම වෙනු­වෙන් රණ­බිම හිඳි­නා­ හැ­ම­වර මද­හස පෑ වතකි සොඳුරු ඇඳුණේ දෙනෙ­තෙ­හි­ සු­ව­බර හද දෙවොලේ දෙව්දුව කොතැ­නක රැඳු­නත් ඇය ­සි­හි­කර සද­හට වික­සිත මහදේ කුසු­මකි සුව­ඳැ­ති­ ම­න­හර තල් අරණේ තහ­නම් වූ පවුරු නුදු­ටු­ ආ­ද­ර­යට වල් වැදුණේ දෑ කුල බැමි සසර සරා ආ සි­රි­තට මල් පිපුණේ ගිනි දැල් මැද ඇගේ එක­ම­ සි­නා­ව­කට නිල් දෙර‍ෙණ් වික­සිත මල් අපේ ම යැයි සිතු­නා­ මටශාරිකා කරු­ණා­ති­ලක  මහ ජල­නි­ධිය ඉස්ම­ත්තෙ­හි­ඉ­ඟි­ණි ­මිටී තහ­ඩුව සෙවිලි කර තිබූ පොඩි ගෙද­ර­ සිටී ඩී.එම්. සේතුවා මමි­තුරා සඳු­ගෙ­ සැටී පව­සමි ඔබට අමුණා කවි කඳු­ළු කැටී ඉවු­රෙහි කලා­ඔය රත්මල් හිනා ­වෙන රාජං­ගනේ රන් කැකු­ලිය සහේ­ ගෙන හැම දා නියං­සා­වියෙ රස­ව­තා ­වුණ ගොවියා පුතු ය ඔහු හද පිරි දයා­ ගුණ පෙර­ටුව අමි­ල­වත් සොහො­යුරු හැඟු­ම් රොද මිටි උස් කමක් නොමැ­තිව සෙනෙ­හ­සි­න් හද කර­ලක් බඩ­ඉ­රිඟු කන­තුරු ළඟි­න් හිඳ ඔහු කී සඳැස් කවි ඔබට ත් කියන්න ද? වෙහෙසී දවා­ලෙහි හිරු ගිනි­ රැ­සේයා රෑ පැල් රකින හඬ හේනෙ­න් ඇ­සේයා ගත් විට මදු­වි­තක් මී මැසි­ වි­සේයා මත­කයෙ ඇසට තාමත් රුව ­දි­සේයා පොඟවා වියළි පොල්කොළ හර­වා­ ර­තට අමු සහ ළපටි නෙළි පත් අර­ගෙ­න­ අ­තට තැනුවා මඟුල් පෝරු ත් සරල ව ති­තට එන­මුදු නොමැත ඔහු තිත තැබු­වේ­ ම­තට පින්කම් පොළේ සල්පිල් බඩු­ පි­රෙන්නා ගත්තම යකඩ කට ඔහු මුව­ ඇ­රෙන්නා හිටි­වන කියද්දී කවි­ර­ස­ පෙ­රෙන්නා නැත ගංහතේ කිසි­වෙක් එය නො දන්නා ඉප­දුණු නිසාදෝ දුප්පත් ගෙය­ක­ මැටී ලොකු පොත් අතට ගෙන නො ගිය­ත් යු­නි­ව­සිටී ඔහු වන­පො­තින් ගුත්තිල කවි කිය­පු­ හැටී ලියැ­වෙයි මතක කටු සට­හන් අත­ර­ කෙටීතබ්බෝවේ වික්‍රම  කතරේ වුව මල් පූදින සුව­ඳ­ හ­මන්නා මහෝ­ඝ­යත් පිණි වැස්සක් විල­ස දැ­නෙන්නා සැඩ හිරු රැස්, සුපුන් සඳක සිසි­ල­ ගෙ­නෙන්නා කඳුළ, සුසුම, සන්තා­පය, “රසකි” කියන්නා! ඉන්ද්‍ර­චාප ඕවිල්ලේ සුව­ය­ වි­ඳින්නා සැඳෑ සොඳුරු වලා මතින් පිය­ඹා ­යන්නා හඬන ගඟන අකුණු අතර යළි­ සැ­ඟ­වෙන්නා අහ­සින් පොළ­වට වැටෙ­මින් සුසු­ම් හෙ­ලන්නා! අනෝ­තත්ත විලේ සිසිල විටෙ­ක­ ගෙ­නෙ­මිනා ලැව් ගින්නේ ගිනි දළු මැද වරෙ­ක­ ද­ව­මිනා ගනඳු'රු රැය එළිය කරන පුන්ස­ඳ­ වෙ­මිනා “අසි­රි­මත් වූ දේකි මෙලොව ප්‍රේම­ය­ න­මිනා!”ගාමිණී චන්ද්‍ර­සේන  ලද එක බවෙක දෙනෙ­තක කැල්මෙක මෙලෙක දිවි­යෙක හදෙක කුටි­යක තැබු­මෙක මිසක සයු­රෙක විලෙක ගඟු­ලක ලකු­ණක ලෙසක සස­රක මතක අම­තක නොක­ළැක සිතකනුවන් තොට­වත්ත  උදේ තේ එක අතට දෙන විටම නුඹ මාව කොනි­ත්තපු තැන කොතැන ‘දැයි මම සොය­නවා තවම බලා­ගත් අත බලා ගෙන හිත ලේ නහර වැල් ගල් ගැහී ඇත තනු ලිහුණු හද­වතේ රිද්මය භාව­නා­වට කොහෙත් සුදුසු නැත ප්‍රති­චා­ර­යට අව­කාශ නැති අව­කා­ශ­යක ප්‍රති­චාර නැති හිටි තැනට එන්ට කිසි මගක් නැති ගිහි ගෙයම ගිනි ගත්තු ගිනි ගොඩකි තැන නොතැන නොදත් වේද­නා­වට ජීව­කට තතු කියා පල කුමට නොමළ ගෙය­කින් අබැට සොය­න්නට රිදුණු බැඳු­මට කිසිදු ඉඩක් නැත හිරු තාම හිස මුදුනෙ ගිනි රැගෙන හව­හ­කදි සිති­ජ­යෙදි නිදා ගෙන හෙට නැගෙන විට උදේ කවුළු දොර හිඩැ­ස්සෙන් හිත තවමි. මම මටම මුවා උණජයන්ත නිම­ල්සිරි  සීත දුම්බර සේල ඇද­ගෙන මීන නෙතු අග රැදුණ කඳු­ළක හද­වතේ බර ළයට තුරු­ලුව ආදරේ ගැන ගීත ලිය­මින... කොළඹ අහස් කුස මේඝ වළා­වක හන්තා­නෙට පමණ ද අද සඳ­වත සිරි­පොද වැස්සේ ආල නුරා­වට දියවී බේරෙන උණු­සුම් කඳු­ළක... දළදා සමි­ඳුන් වැඳ­ගෙන බැති­යෙන ජය­මං­ගල ගී ඇසෙනා මොහො­තක නුඹ අද වෙන්වී පති­කු­ල­යට යත අඳු­රුම කුටි­යකි වැළ­පෙන මා හදමේදනී මැණි­ක්කු­ඹුර  මලක්ම ය නැවුම් පිනි බිඳු රඳා පෙති මත බිඟුන් මන්මත් කරනා උදෑ­සන යළි පිපෙනා සඳක්ම ය රැයේ හිනැ­හෙන දහස් තරු මැද කෙමෙන් අව­රට බසිනා අමා­වක රෑ නො එනා දොලක්ම ය පිපා­සිත ලොව නිවා සන­හන වරෙක චණ්ඩව ගල­නා‍ ­හඬා ඉවුර'ත හැපෙනා ළඳක්ම ය රහස අව­සර ලැබූ කල් හිඳ චපල වරදේ බැ‍ඳෙනා රඟන පත්තිනි ලෙසිනාසුනි­ල්සිරි ප්‍රනාන්දු  සැප පිණිස මම නුඹේ අත­ ග­තිමි ලෙහෙන කුලයේ පට­න්එක් වීමි ‍උදුල තරු වැල් අඹර මැද ­දු­ටිමි සොඳුරු ලොව සොම්න­සි­න්සැරි සරමි ඇවිද යන මග දෙප­ස­ පි­වි­තු­රුය ඇසෙන හඬ නන් දෙසි­න් සු­මි­යු­රුය සරණ දුන් ඔබ දෑත ­සු­ව­බ­රය ලොවම දැන් මගේ ම ය මා සතුය අහස් කුස කළු වලා ­පැ­ති­රිලා මේ ගිගුම් සවන් පත් සි­ර­ කළා සවිය දුන් මා දෑත ­අ­තැ­රලා තිතක් සේ ඔබ දුර­ක­ පා­වෙලාපිය­සීලි විජේ­නා­යක  අසල ඇති සුවි­සල් මැදුර කිසි­වකු නො වෙසෙන ගුප්ත පාළුව ඩැහැ­ගෙන හිතට එන්නත් කරයි බිය සැක හැම දාම උද­යෙහි මිදුල අම­දිනු ඇසේ එහි නිහැ­ඬි­යා­වෙහි ඒ හඬ ළඟ ම රැවු දෙයි රුවැති අඟ­නක යෞවන පොල් අතු රටා­වට මිදුල අම­දිනු ඇද්ද එහි! නැඟී­ගෙන උස් ගස­කට බලා සිටිය ද දෙපැ­යක් හැඩි වුණු මිදුල පම­ණකි කිසි­වකු නොමැත දක්නට එහෙත් හැමදා උද­යෙහි ඇසෙන අම­දින හඬ මැද ගුප්ත පාළුව ඩැහැ­ගෙන උණු­සුම් සිත ඉගිල යයි මැදුරු අංගණ සොය­මින්රුවන් රත්නා­යක  මට වඩා වට දෙක තුනක් ඔබ ඉර වටා ගිය දුර මිසක් සොයා නෑ ලොව කවු­රුත් වෙන පෙමක් මනිනා මාන­යක් වෘත්ත­යක් තුළ පහ­සු­වෙන් ජීවිතේ ගෙන ලඝු කළත් මෙරක් තර­මට ඔබට කළ පෙම මනිනු බෑ ඔර­ලෝ­සු­වෙන් ඉරේ මතු­පිට උණු­සු­මත් බලා පැව­සිය විදු ඇසින් හදක් වෙනු­වෙන් හදක තාපය මනි­න්නට බෑ ඒ ලෙසින්කුසල් ධනං­ජය  සැනෙ­කින් ඇසුනේ, කෙඳි­රි­ලි­ හැ­ඬු­මක්! උගු­ලක රැඳිලා මෙනි... පොඩි­ හා­වෙක් නැව­තත්, මා හට ඇසුන.. ද හැ­ඬු­මක් කීමට, බෑ මට... කොහෙද? ඉස­ව්වක් කීමට, බෑ මට.. කොහෙද? ඉස­ව්වක් ඔහු කැඳ­වයි සැම, ගන්න­ උ­ද­ව්වක්! ‘බිය­කරු සුළ­ඟට’ මුසු කළ­ හැ­ඬු­මක්.. සැම­දෙ­ය­කම සැදී, බිය­ පෙ­නු­මක්! සැම දෙය­කම සැදී බිය­ පෙ­නු­මක්! මැවෙ­නව මට, හැකි­ළුණු පොඩි­ මු­හු­ණක්! නැවත හඬයි ඔහු, ගන්න... උද­ව්වක්, කොතැ­නද.. ඒ..? මට.. නොමැ­ත­ නි­න­ව්වක්, කොතැ­නද.. ඒ..? මට නොමැ­ත­ නි­න­ව්වක්, සිරවි.. ද උගු­ලෙහි, පොඩි අත­ ප­ම­ණක් පුංචි එකෙක්! අහෝ, පුංචි­ සි­ඟි­ත්තෙක් තව සොය­නෙමි.. සැම­තැන, පොඩි­ හා­වෙක්!ඉංග්‍රීසි ලේඛක ‘ජේම්ස් ස්ටීවන්’ මහතා ගේ ‘ද ස්නෙයා’ නම් පැදි පන්තිය ආශ්‍ර­යෙනි.පරි­ව­ර්ත­නය : තරු­ෂිනි සදූෂා ඕවි­ටි­ගල  කර්තෘ : ශක්තික සත්කු­මාර ප්‍රකා­ශ­න­ය : ‘සුරස’ - ප්‍රකා­ශ­න­යකි‘අහස අහිමි සඳක්’ ශක්තික සත්කු­මා­රගේ තෙවන කාව්‍ය සංග්‍ර­හ­යයි. අභ්‍යා­ස­යෙන් ද ව්‍යුත්ප­ත්ති­යෙන් ද පෝෂ­ණය වෙමින් කෙමෙන් වැඩෙන ශක්තික ගේ කවි­ත්වය ඉන් පළ­වෙයි. මුල් කවි පොත්ව­ලට වඩා අත්දැ­කීම් ක්ෂේත්‍රයේ පුළුල් වීමක් ද පෙනේ. කාව්‍ය භාෂාව හා ආකෘ­තිය නිපු­ණ­තා­වන් පිළි­බ­ඳව තව­දු­ර­ටත් ශක්තික හැදෑ­රීම් කරන්නේ නම් මැන­වැයි සිතේ.මුස­පත් රුසිරු සියො­තුන නිල් පවන් මඟ අහු­රන වලා­කුළු ගත අන්දන හැඟුම විනි­විද රිද්දන සීත අර­ණක චන්දන සිනිඳු අතු මත රන්දන සුවඳ රැඳි මල් කැන්දන දසුන නෙත් මන බන්දනමේ භාෂා නෛපුණ්‍ය ද, ආකෘ­තික රම්‍ය­තාව ද රැක ගන්නේ නම් ශක්තික ඉන් විපු­ල­පල ලබනු ඇත. ‘බුදු පහන නිවෙ­න්නට පෙර’ නම් රච­නයේ ද ශක්තික රූප­කා­ර්ථ­වත් බස­කින්, සංක්ෂි­ප්ත­තාව රැක ගන්නා අයුරු මෙන් ම යථා­ර්ථ­වත් ගුණ­යට පිටු නොපාන අයුරු ද දැක ගත හැකි වේ.පොත පතින් රජ වෙන්න නුඹ කොළොම් තොට ගියේ ගෙදර මුර දේවතා එළි­ව­ලින් සැන­සිලා බඩ­ගින්නෙ නිදි­ව­රන් කුඹුරෙ මඩ තව­ර­ගෙන අපි සුවඳ හැංගුවේ නුඹේ මඩ හෝදලාග්‍රන්ථ­නා­ම­යට ද නිමිති වී ඇති ‘අහස අහිමි සඳක්’ කවි පෙළ ද ශක්තික ගේ කුස­ලතා පැහැ­දිලි කර­න්නකි.ඇද වැටුණු ජීවිතේ ගොඩ­ගන්න හිතා­ගෙන පාට පිරි නග­ර­යට ආවෙ මම ඉගි­ල­ගෙන කටක් ඇරලා අම්මෙ මං කොහොම කිය­න්නද ඇඟිලි කරු අත­රි­නුත් ජීවිතේ වැටුණු බවඅභි­නව ගුප්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=cr1408038</link>
    <topic>පොත් පුවත්</topic>
    <author/>
    <content>පොත් පුවත්ප්‍රකාශනය - බෞද්ධ සංස්කෘතික මධ්‍යස්ථානය, දෙහිවල.සංසාර බන්ධනමිල - රු. 350අධික සංසාර බන්ධනයේ ප්‍රතිඵල වශයෙන් මිනිස්සු භෞතික සැප සම්පත් සොයමින් මුළු ජීවිත කාලයම ගත කරති. ඒ නිසා ලෞකිකත්වයේ වහලෙකු බවට පත්ව සිටිති. එයින් මිදීමේ මඟ පිළිබඳව බුදුදහමේ විග්‍රහය මේ කෘතියෙන් පැහැදිලි කොට ඇත.සත්ත්වාවාසමිල - රු. 250දෙව් මිනිස් හා අපාය භූමි පිළිබඳව කෙරෙන විග්‍රහයකි. නවීන විද්‍යාවෙන් හෝ පිළිතුරක් නොලත් මේ සත්ත්වලෝක හා භවයෙන් භවයට මිනිසා සැරිසරන අයුරු හා එයට හේතු පැහැදිලි කර ඇත.සමථ විපස්සනා භාවනා මාර්ගෝපදේශයමිල - රු. 275වර්තමානය වනවිට භාවනාව පිළිබඳව ලොව පුර‍ා බුද්ධිමතුන්ගේ මෙන් ම සාමාන්‍ය ජනතාව තුළ ද විශේෂ උනන්දුවක් හටගෙන තිබේ. ඒ අනුව මේ කෘතියෙන් ද සමථ විපස්සනා භාවනාව පිළිබඳ උපදෙස් රැසක් ලබාදී ඇති අතර මෙය ආධුනිකව භාවනාවට පිවිසෙන අයට මෙන් ම භාවනාවේ යෙදෙන අයට ද වැදගත් වෙයි.කර්තෘ - කන්තලේ පී.ඇල්. සිරිසේනමිල - රු. 350ප්‍රකාශනය - දයාවංශ ජයකොඩි සහ සමාගමබුදුන් වහන්සේගේ ලලාට ධාතු‍න් වහන්සේ නිධන්කොට ඇති සේරුවිල චෛත්‍යය පිළිබඳවත් සේරුනුවර පිළිබඳවත් ඓතිහාසික තොරතුරු හා වර්තමාන තොරතුරු සහිත මහඟු ඓතිහාසික ග්‍රන්ථයකි.කර්තෘ චතුරී නිසංසලාමිල - රු. 100ප්‍රකාශනය - කර්තෘ ප්‍රකාශනයකිආධුනික කිවිඳියකග් නව කාව්‍ය නිර්මාණ එකතුවක් වුව ද බොහෝ කවීන්ගේ ග්‍රහණයට හසු නොවූ මාතෘකා රැසක් ම මෙහි නිර්මාණයන්ට හසුකර ගෙන තිබීම විශේෂයකි. නිසඳැස් මෙන් ම සඳැස් කවි ආර තම නිර්මාණයට සුදුසු පරිදි යොදා ගැනීම විශේෂයකි.කර්තෘ - සෝමසිරි වික්‍රමසිංහමිල - රු. 350ප්‍රකාශනය - කර්තෘ ප්‍රකාශනයකිතුරුණුවියේ ඇති වූ ආදර මතකයන් පිළිබඳ ලියැවුණු ආදර කතාවකි. සුපුරුදු රටාවෙන් මිදෙන්නට නොහැකි වුව ද පහසුවෙන් කියවාගෙන යා හැකි කෘතියක කොළණි පරිසරයක ගැමියන්ගේ ජීවන අරගලය ද කතාවට යටින් දිවයයි.කර්තෘ - දිනිල් ඩී. ලියනගේමිල - රු. 350ප්‍රකාශනය - කර්තෘ ප්‍රකාශනයකිගාල්ලේ මහින්ද විද්‍යාලය පිළිබඳ සුන්දර මතකයන් අවදි කරමින් අජීවී පින් බිමක සජීවී තොරතුරු සටහන් කරන අපූරු කෘතියකි.‍මහින්දයෙන් උගත් එහි සිප් සුවඳ උරාගත් දක්ෂ ආදි සිසුන් පිළිබඳව රසවත් තොරතුරු රැසක් හෙළි කරන මෙය ආදි මහින්දීයන් මෙන් ම වර්තමාන මහින්ද සිසුන් විසින් ද කියවිය යුතු ග්‍රන්ථයකි.කර්තෘ - සුගත් පී. කුලතුංග ආරච්චිමිල - රු. 300ප්‍රකාශනය - ෆාස්ට් පබ්ලිෂින් (ප්‍රයිවේට්) ලිමිටඩ්චාරිකා සටහන් අතරින් ඉතා උසස් ගණයේ කෘතියක් වශයෙන් හැඳින්විය හැකි කෘතියකි. එහි කතා කියන ව‍නපෙත් නම් පරිච්ඡේදයෙන් ශ්‍රී ලංකාවේ බොහෝ දෙනෙකු නොදන්නා වන අඩවි පිළිබඳ දුලබ තොරතුරු සටහන් ය. රාවණාගේ රාජ්ජේ පරිච්ඡේදය ‍රාවණා රජුගේ රාජ්‍ය සමයට පාඨකයා ගෙනයයි.රාවණා සැරිසැරූ ප්‍රදේශ රාශියක තොරතුරු සඳහන් වෙ‍යි.කර්තෘ - ගුණසේන විතානමිල - රු. 100ප්‍රකාශනය - කුරුලු පොත් ප්‍රකාශකයෝමාර්ටින් වික්‍රමසිංහ කොග්ගල ප්‍රාඥයා ගේ උපන් නි‍වස දෙවන ලෝක යුද සමයේ බ්‍රිතාන්‍ය හමුදාව විසින් පවරාගන්නා ලදුව පසුව ගරා වැටී තිබිණ. 1962 එය මාර්ටින් වික්‍රමසිංහ විද්වතාට රජයෙන් බාරදෙන ලදී. ඒ පිළිබඳව තොරතුරු හා මාර්ටින් වික්‍රමසිංහ මහතා පිළිබඳව බොහෝ දෙනා නොදන්නා රසවත් තොරතුරු මෙහි සටහන්ව ඇති කෘතියකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=cr1408039</link>
    <topic>සම්මාන උෙලළවලින් සාහිත්‍ය කෘතියකට සැබෑ අැගැයුමක් ලැෙබ්ද?</topic>
    <author>සංලාප - රූපාන්ති බුලත්සිංහල</author>
    <content>සම්මාන උෙලළවලින් සාහිත්‍ය කෘතියකට සැබෑ අැගැයුමක් ලැෙබ්ද?සාහිත්‍ය සම්මාන උලෙළවලින් අදාළ කෘතියකට නිසි සාධාරණය ඉටුවෙනවාද යන්න පිළිබඳ විවිධ මතවාද පවතී. ඇතැම්හු තීරක මත නිර්දය ලෙස හෙළා දකිති. ඒ මත පිළිගැනීමට අකැමැති වෙති. ඇතැම්හු තීරක මත පිළිගනිති. මතවාද කෙසේ වුවත් අවසන් ප්‍රතිඵලය මඟින් සාහිත්‍යයෙහි අභිවෘද්ධියට සේවයක් සිදුවිය යුතුමය. එහෙත් මෙතෙක් එය සිදුෙව්ද?විවිධ විද්වතුන්, ලේඛකයන් මෙවර මතවාද පළකරනුයේ ඒ අරභයාය.මහාචාර්ය ගාමිණී දෑල බණ්ඩාරසම්මාන උලෙළකදී සාහිත්‍ය කෘතියකට අසාධාරණයක් වෙනවා කියන්නත් පුළුවන්. ‍ෙනාවෙනවා කියන්නත් පුළුවන්. හැබැයි හැමදාම අසාධාරණයක් වෙන්නෙත් නෑ. කෘතියේ තේරීම සිදුවන්නේ විනිශ්චය මණ්ඩල‍යේ අවංකත්වය මතයි. ඇතැම් අවස්ථාවලදී මමත් ඒ විනිශ්චය මණ්ඩලවල ඉඳලා තියෙනවා. මම තෝරා දුන්න කෘතියට නෙවෙයි ප්‍රතික්ෂේප වුණ කෘතියට සම්මාන ලැබෙනවා. මං විශ්වාස කරන හැටියට මං නිවැරැදි. මං තීරකයා විදිහට ගන්න තීරණය නිවැරැදියි. මගේ තීරණය පිළිනොගැනීම නිසා මං විශ්වවිද්‍යාල ආචාර්යවරයකු විදිහටත් අවතක්සේරු වෙනවා.එක අවස්ථාවක දී සාහිත්‍ය අනුමණ්ඩලයේ සභාපතිවරයෙක් කියනවා තමන් තෝරා ගත් කෘතිය සංස්කෘතික ඇමැතිවරයා කපා හැරියා කියලා. තවත් අවස්ථාවක කෙටිකතා පිළිබඳව මට අවසාන තීරණය ගන්න සිදුවෙනවා. කෙ‍ටිකතා කියලා මට එවලා තිබුණේ ගුවන්විදුලි නාට්‍ය පොත් ටිකක් සමඟ කෙටිකතා ‍ෙපාතක්. එතකොට මට තරගයක් නැතුවම එවපු කෙටිකතාවට ජයග්‍රහණය දෙන්න සිදුවෙනවා.‍මං මේකෙන් කියන්නේ විනිශ්චය මණ්ඩලවලින් තෑගි දිනූ ඒවා ඔක්කොම එහෙම කියන එක නෙවෙයි. විනිශ්චය මණ්ඩලය හෘද සාක්ෂියට අදාළව වැඩ කළ යුතු බවයි.ජ්‍යෙෂ්ඨ කථිකාචාර්ය හංසමාලා රිටිගහ‍ෙපාළසාහිත්‍ය සම්මාන උලෙළ පැවැත්වීම කෘතියක පෙර ගමනකි. කෘතියක් ඇගැයීම ලේඛකයා දිරිගැන්වීමක් වන නමුත් කෘති තේරීමේදී විවිධ ගැටලු ඇති විය හැක. එක් එක් අයගේ රුචිකත්වය වගේ ම ක්‍රමවේදයක් එකිනෙකට වෙනස්. සෑම සම්මාන උලෙළකදී කෘති විනිශ්චය කරන විනිශ්චය මණ්ඩල සිටිනවා. මොවුන්ගේ පුද්ගල රුචිකත්වය එකිනෙකට වෙනස්. මේ නිසාම ගනු ලබන තීරණ එකිනෙකට වෙනස් වෙනවා. මං හිතනවා කවුරු තේරුවත් තිබෙන කෘති අතරින් ප්‍රශස්ථම කෘතිය තමයි තෝරන්නේ කියලා. ඒ ප්‍රශස්ථ බව තීරණය කරන මිනුම් එක් එක් සම්මාන උලෙළෙන් උලෙළට වෙනස් වෙනවා.සමහර ඒවායේ ඒකපුද්ගල විනිශ්චය තියෙනවා. උදාහරණ ලෙස අපේ විද්‍යොදය සම්මාන උලෙළේ තිබෙන්නේ ඒක පුද්ගල විනිශ්චයක්. තවත් සම්මාන උලෙළවලදී කෘති තේරීමේදී වට කීපයක් භාවිත කෙරෙනවා. තවත් සම්මාන උලෙළ වලදී විනිශ්චය මණ්ඩලයක් ඇගැයීමට ලක් කරනවා. මේ හැම දෙයකින් ම කියන්න තියෙන්නේ පැහැදිලිවම නිර්ණායක බලපාන බවයි.එක් සම්මාන උලෙළකදී කෘතියක් තවත් සම්මාන උලෙළකදී නොතේරෙන්න පුළුවන්. එයට හේතුව සම්මාන උලෙළ වලදී බලපාන නිර්ණායක හා රුචිකත්වයයි.නිර්ණායක හා රුචියේ සාපේක්ෂ බව සම්මාන ප්‍රදානයට හේතු වෙනවා. මේ නිසා ඇතැම් අයට විනිශ්චය අසාධාරණ යැයි සිතෙන්න පුළුවන්. නමුත් සිදුවන්නේ රුචිය පුද්ගලයාගෙන් පුද්ගලයාට වෙනස්වීම සහ නිර්ණායකවල බලපෑමයි.පරාක්‍රම ෙකාඩිතුවක්කුඉකුත් දස අවුරුද්ද තුළ සාහිත්‍ය සම්මාන දීපු කෘති දිහා අද හැරිලා බලන විට පෙනී යන සරල සත්‍ය නම් ඒවායින් 10 න් අටක් ම බොරු නවකතා කෙටිකතා කවි බවයි. ඒවා කියවන පාඨකයින් බහුතරයක් අද කියන්නේ පොත්වලින් පිටු දහයක්වත් කියවන්න තිත්තයි කියන වචනයයි. රාජ්‍ය මෙන් ම පෞද්ගලික සම්මාන ප්‍රදානය කළ විනිශ්චයකාරයින්ට, ඔවුන් කැමැති පොත් ලියූ කට්ටියේ පොත් පමණක් ඔවුන් තෝරයි. අද ඔවුන්ට සමාජයට මුහුණ දිය නොහැකිය. කණ්ඩායම්වාදින්, පොත් මොඩන්කාරයන්, සාහිත්‍ය නඩුකාරයන්, පෙරකදෝරුවන්, යල්පැන ගිය පණ්ඩිතයන්, X ආසාදිතයන්, ලිංගික උම්මාදකයන් මේ විනාශය ගැන සමාජයට වගකිව යුතුයි.පසුගිය කාලයටම සිදුවුණු එකම හොඳ දේ ගමෙන් මතු වූ තරුණ නිර්මාණකරුවෙකු ඇගයීමක් පමණයි. මහින්ද ප්‍රසාද් මස් ඉඹුලගේ සෙං කොට්ටං නවකතාව හා කම්මැල්ලවීර ගේ චුම්බන කන්ද යන කෘතීන්, අනෙක් සම්මානිත නවකතාවලින් වැඩි හරියක් අලුතින් සිතන්නට බැරි එවුන්ගේ මනෝ විකාරයි. දොඩංගොඩගේ දැල බිඳුම, සුනන්ද ගේ දෙව්දත් මවට මැනවි, සූරිය ආරච්චිගේ රතුඉද්ද වැනි විශිෂ්ට කතා බොරු සාහිත්‍ය විනිසුරුවන්ට අශිෂ්ට වුණේ කොහොමද? ඒවා කෙතරම් සුන්දර වූ ප්‍රබල කතාද? ඒවා හොඳම නිර්මාණ බවට අභියෝග කරන්න පුළුවන්.මොවුන් මගේ ‘ඔබ සමඟ’ නවකතාව පළමු වටයෙන්ම ඉවත් කරන්නේ මගේ මේ කෙලින් කතා නිසා බව සමාජය දන්නවා. මොවුන්ගේ සම්මාන ලැබීම ලේඛකයාට අගෞරවයක්. සම්මානිත පොත් ගැන පාඨක සමාජ සංවිධාන මෙන් ම සහයෝගය පළකරපු අය ඉන්නවා. මාකේස්, කෝයියෝ ගැන නන්දොඩවන බොරු ඉඟුරු කල්ලි මතුවෙලා තියෙන්නේ මේ සමාජ සෝදපාළුව නිසයි. ජයවර්ධනපුර විශ්වවිද්‍යාලයත් මේ තකතීරු සම්මාන සෙල්ලමෙන් ආත්මය නැති කර ගත්තා. මේ විකාරයෙන් සිද්ධ වුණේ සාහිත්‍යයේ යථාර්ථවාදී ගමන ඇණහිටීමයි. මේ රැල්ලේ ආයුෂ දැන් ඉවරයි.මහින්ද ප්‍රසාද් මස්ඉඹුලඉටු වෙන්නත් පුළුවන්. නොවෙන්නත් පුවළුන්. ඒක තීරණය වෙන්නේ ඒ ඒ සම්මාන උත්සවවල කෘති තෝරන්න ඉන්න පුද්ගලයෝ අනුවයි. කොහොමත්, කිසිදු තීරණයක් සියයට සීයක් නිවැරැදි කියා කියන්න බැහැ. ඒ මොකද සාහිත්‍යයේදී පමණක් නොවෙයි ඕනෑම කාර්යයකදී මිනිසුන්ගේ මතවාද තීරණ ක්‍රියාත්මක වෙන්නේ ඒ, ඒ පුද්ගලයාගේ කියවීම, සමාජ දැනුම, ආකල්ප අනුව වීමයි. සාහිත්‍ය කෘති ගත්තත් එහෙම තමයි. ඒවායේ අන්තර්ගතය විවිධ වෙන්න පුළුවන්. කෙසේ වෙතත් ඒ ඒ වසරවල බිහිවන කෘති ඇසුරින් සුදුසුම කෘතියට සම්මාන ලබාදෙනවා නම් ඒක තමයි නිවැරැදි.ඒක එහෙම සිද්ධ වෙනවා ඇති කියලා හිතෙනවා. සමහර විට නොවෙනවා වෙන්නත් පුළුවන්. කොහොම වුණත්, සාහිත්‍යකරුවා ඒ පිළිබඳව මධ්‍යස්ථ මතයක ඉන්නවා නම් තමයි හොඳ.කෙසේ වෙතත් අප පූර්වාදර්ශ ලෙස ගන්නා සමහර කෘති තිබෙනවා, සම්මාන නොලැබුණ. සම්මාන ලැබුණ සමහර කෘති තිබෙනවා මිනිසුන් අතරට නොගිය. ඒ නිසා හැමවිටම කෘති අතරින් සුදුසුම කෘතියට සම්මාන ලැබෙනවා නම් ඒක තමයි හරි. ඒත් අප කවුද දන්නේ හොඳම සාහිත්‍ය කෘතිය මොකක්ද කියලා. කොහොම වෙතත් හොඳම සාහිත්‍ය කෘතිය බිහිවුණ දාක එයට සම්මාන ලැබුණොත් ඒක එම කෘතියට සාධාරණයක් ඉටුවූවා යැයි අපට කියන්න පුළුවන් වේවි.සෝමා ජයකොඩිසම්මානයට සුදුසු සාහිත්‍ය නිර්මාණ තෝරා ගැනීම සඳහා පත්කරනු ලබන්නේ නැණවත් පිරිස්ය. ඒ අය තමාගේ ඥාන ප්‍රභාව ප්‍රදර්ශනය කරමින් තෝරාගනු ලබන නිර්මාණ පිළිබඳව පොදු පාඨකයන් තුළ සැක සංකා මතුවේ නම් ඒ සඳහා වගකිව යුත්තේ ද ඒ නැණවතුන්ය.මොළ යනු සිතීමේ ඉන්ද්‍රිය නිසා සම්මානයට සුදුසු කෘති පිළිබඳව මැනවින් සිතා බැලීමේ හැකියාව ද මේ වියත් මණ්ඩලවල සාමාජිකයන් සතු යැයි කෙසේ නොකියා සිටින්නද?විශේෂයෙන් අප අවධානය යොමු කළ යුත්තේ සාහිත්‍ය සම්මාන සඳහා තෝරාගනු ලබන නිර්මාණ එම වියත් මණ්ඩල විසින් කියවා නිවැරැදි තීරණවලට එළඹෙනවා ද? යන්න.කියවීම පරිපූර්ණ මිනිසෙක් තනනවා යන්න ද විද්වතුන්ගේ කල්පනා ශක්තියට ද හේතු විය යුතුය.විමලනාත් වීරරත්නසම්මාන උලෙළකදී කෘතියකට සාධාරණයක් ඉටුවෙනවාද නැද්ද කියන එක සාපේක්ෂයි. මේ විනිශ්චය මණ්ඩලවල සිටින අයගෙන් සියයට හැටක්ම පොත් කියවනවා. ඒත් සියයට හතළිහක් විතර ඉන්නවා පොත් කියවන්නේ නැති අය. විශ්ව සාහිත්‍ය, අද්‍යතන සාහිත්‍ය, පුරාණ සාහිත්‍ය, සමකාලීන සාහිත්‍ය පිළිබඳ කියවන පිරිස් වැඩියි. ඒකයි මං කිව්වේ සාධාරණය ඉටුවෙනවාද නැද්ද කියන එක සාපේක්ෂයි කියලා. අනෙක් එක පුද්ගල රුචිකත්වයත් මේ සඳහා බලපානවා.නවකතාවක් නම් ගත්කරු එහි සන්දර්භය සමාජ ගතකරලා තිබෙන්නේ යථාර්ථවාදී ද යන්න පිළිබඳ විමසිලිමත් විය යුතුයි. ඒ වගේම චරිත ගොඩනැඟීම, එහි මනෝභාවය පිළිබඳවත් බැලිය යුතුයි. මං නම් මේ කරුණු විමසා බලනවා. අලුත් සන්දර්භ පිළිබඳව අවධානය යොමු කරනවා. අපි ගතානුගතික විය යුතු නැහැ. ලිංගිකත්වය පිළිබඳව වුවත් එහි කලාත්මක ස්පර්ශ කිරීම පිළිබඳ විමසා බැලිය යුතුයි. මෙවැනි අවස්ථාවල අප ගතානුගතික විය යුතු නැහැ. සමහර මාත් එක්ක විනිශ්චය මණ්ඩලවල වැඩ කරන කාන්තාවන් කියනවා, මං මේක ගෙදර ගිහිල්ලා කියවන කොට අපේ මහත්තයා මොනවා හිතයි ද කියලා. සමහර මහත්වරු කියනවා ‍අපේ නෝනා මොනවා හිතයිද කියලා. හැබැයි ඉතින් මෙතැනදි බැලිය යුත්තේ මහත්තයා මොනවා හිතයිද? නෝනා මොනවා හිතයිද? කියන එක ගැන නෙවෙයි සාහිත්‍ය පිළිබඳ විතරයි.සාහිත්‍ය විනිශ්චය මණ්ඩලවල විනිසුරුවන් ගතානුගතික බවින් මිදිලා නූතන ලෝකයේ වෙනස්වීම්වලට, සාහිත්‍ය ධාරාවන්ට අනුගත විය යුතුයි. පියදාස සිරිසේන ගේ මාර්ටින් වික්‍රමසිංහගේ යුගයට වඩා අද යුගය වෙනස්. සුනේත්‍රලා, සුමිත්‍රාලා, මස්ඉඹුලලා දෙස ඊට වඩා වෙනත් මානයකින් බලන්න ඕනෙ.අත අතනෑර‍ පොත මං ගොඩක් අගේ කරනවා. දෙබිඩි ගැහැනු ළමයින් දෙදෙනෙකු වටා ගෙතුණු මේ කතා පුවත දෙස අප අලුත් අයුරකින් බැලිය යුතුයි. නැතිනම් අපිට රසවිඳින්න බැරි වෙනවා. දේශපාලන කතාන්දර 1971 කැරැල්ල 1953 හර්තාලය තවමත් රචනා කරන ලේඛක ලේඛිකාවන් ඉන්නවා. හැබැයි මේවා නිර්මාණය වෙන්න ඕනෙ. අලුත් මානයකින්. දෙවන ලෝක යුද්ධය පිළිබඳ නිර්මාණ කලාට කමක් නෑ. හැබැයි එහි අලුත් මානයක් තිබිය යුතුයි. සාහිත්‍යකරුවෙකුට තමයි මේ සම්බන්ධව මතයක් ගොඩනඟන්න පුළුවන්.මං හිතන විදිහට තිස් අවුරුදු යුද්ධය පිළිබඳ හොඳ සාහිත්‍ය කෘති බිහිවුණේ නැහැ. මේ පිළිබඳව විචාරශීලීව විමසා බැලිය යුතුයි. පසු කරගෙන ආ දේශපාලනය මානුෂිකත්වය, ලිංගිකත්වය ගැන අලුත් ඇසකින් බලන්න ඕනෙ. ඒ වගේ විනිශ්ච මණ්ඩලවල සිටින අය තම පුද්ගලික පරිචය පුළුල් කරගත යුතුයි.කැත්ලින් ජයවර්ධනඅවුරුදු පහක ‍ඉඳන් සාහිත්‍ය සම්මාන උත්සවවලින් බැහැර වෙලා ඉන්න මට, වර්තමාන සාහිත්‍ය සම්මාන උත්සව ගැන අදහසක් පළකරන්න සදාචාරාත්මක අයිතියක් තියෙනවද කියන එකත් ප්‍රශ්නයක්. 2009 වසරේ ඉඳන් මගේ කෘති සාහිත්‍ය සම්මාන සඳහා විනිශ්චයට ලක් නොකරන ලෙස මං ඒ සංවිධායකයන්ගෙන් බොහෝම කරුණාවෙන් ඉල්ලා සිටියා. ඒ නිසා (විශේෂයෙන් මේ අවුරුදු පහ ඇතුළත) සාහිත්‍ය සම්මාන උත්සව සම්බන්ධයෙන් මං ඒ තරම් උනන්දුවක් දැක්වූයේ නැහැ. සාහිත්‍ය සම්මානවල වර්තමාන තත්ත්වය ගැන සෘජු අදහසක් පළකරන්න තරමක් අසීරු එ නිසයි. කොහොම වුණත් ඔබේ ප්‍රශ්නයට අදාළව එදා මං සාහිත්‍ය සම්මාන උත්සවවලින් බැහැර වෙන්න හිතුවේ ඇයි කියන එක ගැන නම් යමක් කියන්න පුළුවනි.සාහිත්‍ය විතරක් නෙවෙයි, ඕනෑම කලා නිර්මාණයක්, නිර්මාණකරුවෙක් ඇගයීම හොඳයි. සිහිබුද්ධිය ඇති කිසිම කෙනෙක් ඒකට විරුද්ධ වේවි යි කියල මං හිතන්නේ නෑ. ඒත් සම්මාන පිරිනැමිය යුත්තේ සාහිත්‍යයේ අභිවෘද්ධිය ගැන හිතලා. එතැනදී නිර්මාණකරුවා සතුරා ද මිතුරා ද කියන කාරණේ කොහොමටවත් වැදගත් නෑ. ඒත් පහුගිය කාලසීමාවේ අපට දැකගන්න ලැබුණේ එහෙම තත්ත්වයක් ද? ඒ ගැන කවුද නොදන්නෙ? ඒ ගැන කවුද කතා නොකළේ? නිර්මාණ ඇගයීමේ දී බොහෝ විට ඉහළ අගයක් හිමිවුණේ නිර්මාණකරුවා හා විනිශ්චය කරන්නා අතර තිබූ සම්බන්ධතාවට. එකම ආයතනයේ, එකම විශ්වවිද්‍යාලයේ නියුතුව සිටීම වගේම එකම වීථියේ ළං ළංව පදිංචිව සිටීම වැනි කාරණාත් සාහිත්‍යයට බලපෑම් කළා. යම් යම් උදවු උපකාර සඳහා ප්‍රත්‍යූපකාර දැක්වීම් වගෙ දේවල් පවා සිද්ධ වුණා. කළගුණ සැලකීම හොඳයි තමයි. ඒත් සාහිත්‍යයෙන් එහෙම කිරීම...?මේ වගේ වාතාවරණයක් පවතිද්දී අලුත්, ප්‍රතිභාසම්පන්න නිර්මාණකරුවකුට කොහොම ද වේදිකාවක් හැදෙන්නෙ? එතකොට කොහොමද හොඳ සාහිත්‍යයකට දොරටු විවර වෙන්නෙ? තවත් පැත්තකින් සාහිත්‍ය රසවිඳීම කියන්නෙත් විවේක බුද්ධියෙන් කළ යුතු දෙයක්. සාහිත්‍ය විනිශ්චයට ඊටත් වඩා කාලවේලා අවශ්‍යයි. පොත්100ක්, පනහක් හෝ අඩු තරමින් 10ක් සන්සන්දනය කිරීමට විනිශ්චය කිරීමට මේ කාලය ප්‍රමාණවත් ද? අලුත් නිර්මාණකරුවෙක්, අලුත් ආකෘතියකට පොතක් ලිව්වොත් ඒක තේරුම් ගන්න, ඒකේ ගැඹුරට කිමිදෙන්න තරම් සූක්ෂ්මාත්මතාවන් අපේ සාහිත්‍ය විනිසුරන් වැඩිදෙනකුට තියෙනවද? ගාර්ෂියා මාර්කේස් හෝ හරුකි මුරකමිගේ වැනි සාහිත්‍ය ආකෘතියකට නිර්මාණයක් කළ නිර්මාණකරුවෙක් දුර ඈත පළාතකින් බිහිවුණොත් ඒ අයට මොක ද වෙන්නෙ? දවසේ පැය 24 මදි වෙන තරමට වැඩ කන්දරාවක නියැළෙන අයට නිවැරැදි විනිශ්චයක් දෙන්න පහසුද? තනතුර සම්භාවනීය වූ තරමින් සාහිත්‍යයට සාධාරණයක් ඉෂ්ට කළ හැකිද?සාහිත්‍ය කල්ලි ඒකරාශී වුණේ, ඒ සමහරු වේදිකාව හිමිකර ගන්න වුණේ අදක ඊයෙක ඉඳං නෙවෙයි. දශක ගණනාවක ඉඳං. කොහොම වුණත් දිගින් දිගටම එල්ල වුණ බරපතළ චෝදනාව නිසාම අද වෙන කොට මේ තත්ත්වයේ කිසියම් වූ හෝ වෙනසක් සිදුවෙලා තියෙනව ද කියන්න බෑ.ජීවිතේට කොහොම වුණත් සාහිත්‍යයට අවංක වෙන්න මේ ටික දෙ‍ෙනක්වත් උත්සාහ ගත්තොත් තරමක් ‍හෝ හොඳ තත්ත්වයක් උදාවේවි. එකක් කියන්න ඕන, සාහිත්‍ය කෘතියක් ඇගයීම සම්මානයකින්ම පමණයි කළ යුත්තේ. ඒ වෙනුවෙන් මුදල් කඳුගහන්න හැදුවොත් සිද්ධ වෙන්නේ කවුරුවත් බලාපොරොත්තු නූන දෙයක්. හොඳම සාහිත්‍ය කෘතියට රුපියල් කෝටියක් හිමි වෙන දවසක් බැරිවෙලාවක් උදාවුණොත් උද්ගත වෙන්න පුළුවන් තත්ත්වය ගැන හිතන කොටත් බය හිතෙනවා.සේන තෝරදෙණියසාහිත්‍ය සම්මාන හා එම ක්‍රියාවලිය ගැන දැනට කාලයක පටන් සෑම අවුරුද්දකදීම වාගේ ලියා තිබෙනවා. සම්මාන මඟින් කෘතිවලට සාධාරණයක් ඉටුවන්නේ ද යන්න සලකා බැලිය යුත්තේ කරුණු හයක් මත යැයි මං හිතනවා. ඒවා නම්,1. සම්මාන සමීක්ෂණයේ ක්‍රමවේදය කුමක්ද?2. සාහිත්‍ය සමීක්ෂකයන්ගේ සුදුසුකම් හා හැකියාවන් මොනවාද?3. සම්මාන ලබාදීම යනු අපට බොහෝවිට පෙනෙන මිත්‍ර සංග්‍රහයක්ද?4. සම්මානවලට වෙනත් පාර්ශ්වවලින් බලපෑමක් සිදුවන්නේ ද?5. සම්මාන ලබන කෘතිය කෘත්‍රිම ආකාරයෙන් නොව සැබෑ ලෙසින් පාඨක විචාරක අවධානයට ලක්වන්නේ ද?6. සම්මාන ලබන කෘතියක් සාහිත්‍ය ප්‍රගමනයේ දී ඇති කරන මංසලකුණු මොනවාද?මේ කරුණු හය පිළිබඳව අපට සතුටු විය නොහැකි බැවින් මා විශ්වාස කරන්නේ සම්මාන යනු ප්‍රකාශකයන් කීප දෙනෙකුට වැඩියෙන් ‍ෙපාත් විකුණා ගැනීමට ලැබෙන අවස්ථාවක් බවත්ය. පරඬලා තණපත් රන් හුයකින් බැඳ පෙන්වා පාඨකයාට මිදි කසට පෙවීමක් බවත්ය.සම්මාන ක්‍රියාවලියේ ඇති අවාසනාවන්ත තත්ත්වය වන්නේ සාහිත්‍ය සමීක්ෂකයන් ලෙසින් කටයුතු කරන අය පුවත්පත්වල සාහිත්‍ය විචාරකයන්ගේ සාහිත්‍ය නිර්මාණවලට නිර්දේශ හා අච්චු ඉදිරිපත් කිරීමයි.උපාලි වනිගසූරියමං හිතන විදිහට සම්මාන උලෙළක දී කෘතිවලට සාධාරණයක් ඉටුවෙනවා. ස්වර්ණ පුස්තක වගේම රාජ්‍ය සාහිත්‍ය උලෙළෙදිත් අනෙකුත් සම්මාන උලෙළවලදිත් සාධාරණයක් සිදුවෙනවා. ආචාර්ය මහාචාර්යවරු වගේ පොත් කියවන පළපරුදු අය තමයි මෙහි තීරකයන් ලෙස ඉදිරිපත් වෙන්නේ. මේ අය ලැබෙන පොත් හොඳට කියවනවා.මේ නිසා අසාධාරණයක් වෙන්න බැහැ. හැබැයි කොච්චර සාධාරණයට කෘතියක් තේරුවත් අසාධාරණයි කියලා කෑගහන එකෙත් අඩුවක් නැහැ. විනිශ්චය මණ්ඩලවල සාධාරණත්වය එක එක පුද්ගලයාට අනුව සාපේක්ෂයි. මේ නිසා සම්මාන උලෙළකදී කෘතියට අසාධාරණයක් වෙනවා කියන එක මං පිළිගන්නේ නැහැ.සංලාප - රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=ay1408031</link>
    <topic>අම්මයි තාත්තයි කන්න බොන්න දුන්නා චිත්‍රසේනයි මමයි  නැටුවා</topic>
    <author>සුනිල් මිහිඳුකුල</author>
    <content>- වජිරා ඩයස්මහරට ගිහින් පන්ති කරන්න බැරි නිසා කුඹුරු අරන් වැඩ කළාඔබේ සම්පූර්ණ නම?නල්ලපෙරුම ආරච්චිගේ වජිරා රුක්මණි දමයන්ති පෙරේරා. ඒත් ‘වජිරා’ කියලා කෙටියෙන් කිව්වම තමයි කවුරුත් දන්නේ.උපන් දිනය?1932 මාර්තු 15.ගම?කළුතර.පියා?නල්ලපෙරුම ආරච්චිගේ චාර්ලිස් පෙරේරා. තාත්තා කළුතර නගර සභාවේ වැඩ කළේ.මව?ලිලියන් පෙරේරා. වෘත්තියෙන් ගුරුවරියක්. කළුතර මහා විද්‍යාලයේ ඉගැන්වූවා.පවුලේ කී දෙනා ද?හත්දෙනයි. සහෝදරියෝ පස්දෙනයි. සහෝදරයෝ දෙන්නයි. එක අක්ක කෙනෙක් පුංචි කාලේම මැරුණා. ඒ ඇදුම රෝගය උත්සන්න වීමෙන්.ඉගෙන ගත් පාසල?පුංචිම කාලේ හොරණ ශ්‍රීපාලියට ගිහින් තියෙනවා. ඒක රවින්ද්‍රනාත් තාගෝර්තුමා මුල් ගල තියලා පටන්ගත්තේ. ඊළඟට කළුතර බාලිකාව. තුන්වැනුව කොල්ලුපිටිය මෙතෝදිස්ත.නැටුම්වලට කුඩා කාලයේ ඉඳන්ම ඔබේ සුවිශේෂ කැමැත්තක් තිබුණා ද?මටත් වඩා අපේ අම්මට තමයි මාව නැටුම්වලට යවන්න වුවමනා කළේ. අනෙක ඒ කාලේ පාසල්වල නැටුම් පීරියඩ් එකක් තිබුණා. අධ්‍යාපන මට්ටමිනුත් නැටුම්වලට පිළිගැනීමක් තිබුණු බව එයින් පැහැදිලියි. අම්මලගේ ඉස්කෝලේ පවත්වන ප්‍රසංගවලට මම පොඩි පොඩි අයිටම්ස් ඉදිරිපත් කළා මතකයි.ඔබට කොහොම ද චිත්‍රසේන මුණගැහුණේ?චිත්‍රසේනගේ ‘විධුර’ නාටකය කළුතර නගර ශාලාවේ තිබුණා. මං කිව්වනේ අපේ තාත්තා වැඩ කළේ නගර සභාවේ කියලා. නගර ශාලාව භාරව හිටියෙත් තාත්තා. එහි යතුර තිබුණෙත් ඔහු අතේ. ඒ නිසා අපි කළුතර පවත්වන නාට්‍ය, නැටුම් බලන්න යනවා. ඒ විතරක් නෙමේ. ඒවා පවත්වන කලාකාරයෝ අපේ ගෙදරටත් එනවා. බොහෝ විට රෑ කෑම කන්නේ අපේ ගෙදරින්. මට මතකයි චිත්‍රසේන කණ්ඩායමත් ආවා. එතකොට මං හුඟක් පුංචියි. ඒ විදියට තමයි චිත්‍රසේන හඳුනගත්තේ. පස්සේ එයා කළුතර නැටුම් පන්ති පවත්වන්නත් ආවනේ.ඒ කාලේ කවුද චිත්‍රසේනගේ සහායක නැටුම් ශිල්පිනිය?චන්ද්‍රලේඛා. කළුතර ප්‍රසංගයේ නැටුවෙත් එයා.චිත්‍රසේනගේ පවුල් පසුබිම මොකද්ද?එයාගේ තාත්තා සීබට් ඩයස්. වැඩ කළේ ලේක්හවුස් එකේ එකවුන්ටන් කෙනෙක් විදියට. ඔහු නූර්ති යුගයේ ප්‍රකට නාට්‍යකරුවෙක්. වැඩියෙන්ම කළේ ශේක්ෂ්පියර්ගේ නාට්‍ය. එයා ශයිලොක්ටත් රඟපාලා තියෙනවා. චිත්‍රසේනගේ අම්මා ක්‍රිස්තියානි. සර් ඩී. බී. ජයතිලක ඒ ගොල්ලන්ගේ පැත්තෙන් ළඟම ඥාතින්නේ. ඔවුන් බටහිර පන්නයට නැඹුරු වුණු අය. පල්ලි ගිය, ගීතිකා කියපු කට්ටිය. චිත්‍රසේන නටනවට වුණත් ඒ අය කැමැති වුණේ නැහැ. ඔවුන් හිනාවුණා මිසක් කවදාක්වත් චිත්‍රසේනව අගය කළේ නැහැ. ඔවුන්ට ඕනැ වුණේ චිත්‍රසේන නීතිඥයෙක් කරන්න. චිත්‍රසේනගේ තාත්තා තමයි එයාට කලාකාරයෙක් වෙන්න පසුබිම සකස් කළේ.ඔබ කොළඹට ආවේ?අක්කා මෙඩිකල් කොලේජ් එකට තේරුණා. ඒ නිසා අපිට කොළඹ එන්න සිද්ධ වුණා. අපි නැවතුණේ කොල්ලුපිටියේ චිත්‍රසේනගේ ගෙදර. ඉස්කෝලේ ගියෙත් එහෙ ඉඳන්. කොල්ලුපිටියේ මෙතෝදිස්ත එකට.එතකොට කලායතනය පටන් අරන් ද?ඔව්. කලායතනය පටන්ගත්තේ 1944 දි. සුනිල් සාන්ත, ආනන්ද සමරකෝන්, එඩ්වින් සමරදිවාකර, අමරදේව, සෝමබන්දු විද්‍යාපති, ගංගානාථ මේ ඔක්කොම හිටියේ එහේ. ඒගොල්ලන්ට වෙනම කෑල්ලක් තිබුණා. අපි හිටියේ වෙනත් පැත්තක. සෝමබන්දු තමයි චිත්‍රසේනගේ පළමු නැටුම් ශිෂ්‍යයා. ප්‍රේමකුමාර්, ශේෂා පලිහක්කාර, ගංගානාථ එහි සමකාලීන ශිෂ්‍යයෝ. මාත් එක්ක පද්මා අල්විස් කියලා කෙනෙක් හිටියා නැටුම් ඉගෙන ගන්න.ඔබ ඔය කියන කලාකාරයෝ ඔක්කොම චිත්‍රසේනගෙන් ද යැපුණේ?චිත්‍රසේනගෙන් නෙමෙයි එයාගේ තාත්තගෙන්. චිත්‍රසේනට ආදායමක් තිබුණේ නැහැ. නැටුම් කරලා එයා අතින් පාඩු විඳ ගත්තා මිසක් ආදායමක් ලැබුවෙ නැහැ. මං දන්නෙ නැහැ ඔය කලාකාරයෝ චිත්‍රසේනලට මාසෙකට කීයක් හරි ගෙව්ව ද නැද්ද කියලා. මොකද මං එතකොට පුංචියි. අපි වුණත් කසාද බැන්දයින් පස්සෙ අපිට කන්න බොන්න දුන්නේ චිත්‍රාගේ අම්මයි තාත්තයි. චිත්‍රසේනගේ සහෝදරියෝ දෙන්නෙක් හිටියා කසාද නොබැඳපු. ඒ අයයි අපේ අම්මයි තමයි අපේ දරුවන් බලාගත්තේ. චිත්‍රයි මමයි නැටුවා විතරයි. නැටුවේ නැත්තේ ළමයි හම්බු වෙද්දි විතරයි. ඒ හම්බුවෙලා කිරි දෙන ගමනුත් නැටුවා.ඔබ චිත්‍රසේනගේ මුද්‍රා නාට්‍යයකට මුලින්ම සම්බන්ධ වුණේ මොකකට ද?‘විධුර'ට. මම ඒකේ නාග කන්‍යාවක් විදියට රඟපෑවා. ‘විධුර’ සංගීතවත් කළේ ජේ. සාදිරිස් මාස්ටර්. ඒ කියන්නේ ෂෙල්ටන් ප්‍රේමරත්නගේ තාත්තා. ඔය කාලේ ‘පැජන්ට් ඔෆ් ලංකා’ කියලා සංදර්ශනයක් තිබ්බා. චිත්‍රාගේ තාත්තා ඒකට අයිටම් දෙකක් ඉදිරිපත් කළා. එකක් ‘විජය සහ කුවේණි’ අනෙක ‘රාවණා හා සීතා’ මම ‘රාවණා හා සීතා’ හි මුව පොව්වකුට හිටියා.ඔබ චිත්‍රසේන එක්ක විවාහ වුණේ?1950 දී.කවුද මුලින්ම ප්‍රේමය ප්‍රකාශ කළේ?මං එයාගේ නංගි කෙනෙක් වගෙයි හැදුණේ. වයස් පරතරයත් අවුරුදු 11 ක් විතර. අනෙක එකටමයි හිටියේ. ඒ නිසා බැඳීම් ඇතිවුණා ඉබේම වගේ.සංසාරික බැඳීම්?වෙන්නත් ඇති. නැත්නම් මේ විදියට එක තැනකට එක්කහු වෙන්නෙ නැහැනේ.ඔබ සාමාන්‍යයෙන් ගෙදරදි චිත්‍රසේනයන්ට කතා කළේ ‘චිත්‍රා’ කියල ද?ඔව්. බඳින්න කලින් නම් කොහොම කතා කළා ද කියලා මට මතකයක් නැහැ.කොහොම ද පවුල් ජීවිතේ?එයාට හරියට කේන්ති යනවා. රණ්ඩු වුණාම තරහ වෙලා එහෙ මෙහෙ යනවා සමහර දවස්වලට යාපනයටත් යනවා. මම රණ්ඩු වුණාම කරන්නේ බැවිලගමුවේ ලපයා ගුරුන්නාන්සේගේ ගෙදරට (කුරුණෑගල) යන එකයි. මම උඩරට නැටුම් ඉගෙන ගත්තෙ එහෙදිනේ. මම මාස දෙකක් නැවතිලා නැටුම් ඉගෙන ගත්තා.පියෙක් විදියට?එයා ළමයින්ට බොහෝම ආදරෙයි. ළමයි නාවන්නෙ ඇ‍ඟේ තෙල් ගාලා අව්වෙ තියලා තියන්නෙ එයා.චිත්‍රසේනයන් බොහෝම හැඩිදැඩි පුරුෂයෙක්නේ. ඔහු තමන්ගේ ශරීරය ගැන හුඟක් සැලකිලිමත් වෙන්න ඇති.අපොයි ඔව්. එයා ඇඟ හදාගන්න හුඟක් වෙහෙසුණා. එයා වැල්ලවත්ත පැත්තේ මුහුදට යනවා පීනන්න. ඒක හොඳ ව්‍යායාමයක්නේ. අනෙක හුඟ වෙලාවක් මුහුදේ නෑමෙන් ලෙඩ හොඳ වෙනවයි කියලා එයා විශ්වාස කළා.‘නල දමයන්ති’ මුද්‍රා නාට්‍යයේ ඔබ හංසයා? මේකට රුසියාවේ ‘ස්වෝන් ලේක්’ එකේ ආභාසය තියෙනවා කියලා විචාරකයන් කියලා තියෙනවා?නම් අපි ‘ස්වෝන් ලේක්’ එකේ ආභාසය ගත්තා. නැතුව නෙමෙයි. ඒකේ ඇඳුම් නිර්මාණ කළේ සෝමබන්දු. රුසියාවේ බොල්ෂෝයි රඟහලේ ‘ස්වෝන් ලේක්'වල නැටුම් ඇනා පව්ලෝවාගේ. ඇය ලෝකයේ ශ්‍රේෂ්ඨතම මුද්‍රා නාට්‍ය ශිල්පිනියක්. එතකොටනං එයා වයසයි.මාර්තා ග්‍රැහැම්?ඇය නූතන ඇමෙරිකානු මුද්‍රා නාට්‍ය කලාවේ පුරෝගාමි චරිතයක්. 1956 දි විතර ඇය ලංකාවට ආවා. ඇයව ගුවන් තොටුපළේදි පිළිගත්තෙත් චිත්‍රසේනයි මමයි.‘කරදිය’ නිර්මාණය කළේ තනිකරම ඔබ වෙනුවෙන් යැයි අප අසා තිබෙනවා.ඔව්. ඒක ඇත්ත. මම ඊට කලින් මුද්‍රා නාට්‍යවල රඟපෑවේ සත්තුන්ගේ චරිත. මුවා, හංසයා වගේ. ‘කරදියේ’ ප්‍රධාන කාන්තා චරිතය (සිසී) කළේ මම. මන්නඩිරාල විදියට තමයි චිත්‍රා රඟපෑවේ.‘කරදිය’ හදපු හැටි මතක ද?මතකයි. චිත්‍රසේනගේ යාළුවෙක් හිටියා මාතර. එයාගේ දුවලට නැටුම් උගන්වන්න චිත්‍රා කෝච්චියේ මාතරට යනවා. ඉතිං එයාට දකින්ට ලැබෙන්නේ උදේට මාළු දැල් ගොඩට අදින ධීවරයෝ. ඒක තමයි මූලික අත්දැකීම. ‘හෝයියා හෝයියා’ ගීතය පවා මුලින්ම මිමුනුවේ ඔහු. පසුව අමරදේව ඒක වර්ධනය කළා. චිත්‍රසේනට සංගීතය පිළිබඳ දැනුමක් තිබුණා. ශාන්ති නිකේතනයේදී රාගධාරි සංගීතයත් ඉගෙන ගෙන තිබෙනවා. ඕනෑම රාගයක් ගැන එයා දන්නවා.‘නල දමයන්ති'. ඒකත් විශිෂ්ට නිර්මාණයක් එකෙත් තිබුණා විශිෂ්ට ගීතයක්. අමරදේවයන් ගයන ‘ඈත කඳුරක හිමව් අරණේ'.ඔව්. එය චිත්‍රසේන කලායතනයේදීම මහගමසේකරයි, අමරදේවයි එක්වෙලා කරපු නිර්මාණයක්. අද අපිට තියෙන ලොකුම ප්‍රශ්නයක් තමයි ඒ වගෙ කලාකාරයෝ නැතිකම. දැන් බලන්න, සෝමබන්දු. ඒ වගෙ කෙනෙක් ආයේ බිහිවුණේ නැහැනේ.ඇත්තටම චිත්‍රසේනයන් මෙරට කලාවට කරපු සේවය ඔබ දකින්නේ කොහොම ද?එක්තරා කාලයක නැටුම, පහත් පෙළේ දෙයක්, අඩු කුලේ අයගේ කලාවක් විදියටයි සැලකුණේ. ඒ ආකල්පය වෙනස් කළේ චිත්‍රා. අපේ යාතුකර්මවල තිබුණු නැටුම්, නූතන වේදිකාවලට සරිලන විදියට අරගෙන එයින් කිසියම් කතාවක් කලාත්මකව ඉදිරිපත් කිරීමක් තමයි ඔහු කළේ. ඒක හරියට මහාචාර්ය සරච්චන්ද්‍ර නාට්‍ය කලාවට කළා වගෙ සේවයක්. සරච්චන්ද්‍රයන් පැරණි නාඩගම් රංග රීතිය උපයෝගි කරගෙන එය නූතනවාදී ප්‍රකාශනයක් විදියට ඉදිරිපත් කළා. අනෙක අපිට අතීතයට දිවෙන මුද්‍රා නාට්‍ය සම්ප්‍රදායක් නැහැ. ඒක ගොඩ නැංවූයේ චිත්‍රා. තවත් කාරණාවක් තමයි ඒ සඳහා ප්‍රේක්ෂක පිරිසක් බිහි කිරීම. බෙර හඬක් ඇහුණාම නැටුමක් දැක්කම ‘හූ’ කියන තත්ත්වයක් එදා තිබුණේ. ඒ තත්ත්වය නැති කරලා මේක කලා මාධ්‍යයක් බව තහවුරු කළේ චිත්‍රසේන.ඔබත් ස්වාධීනව මුද්‍රා නාට්‍ය කීපයක් නිර්මාණය කර තිබෙනව නේද?මම හුඟක් කළේ ළමා මුද්‍රා නාට්‍ය. ‘කුමුදිනි’ තමයි මගේ මුල්ම නිර්මාණය. එය ආනන්ද සමරකෝන්ගේ ළමා ගීයක් ඇසුරෙන් නිර්මාණය කළා. සමරකෝන් කොහොමත් අපේ බැලේවලට සින්දු ලිව්ව රචකයෙක්. ‘විධුර’, ‘චණ්ඩාලිකා’ ගීත ලිව්වේ ඔහු. ඊට පස්සේ ‘හිම කුමරිය’, ‘සේපාලිකා’, ‘රන් කිකිළි’, ‘ගිනි හොරා’, ‘නිල් යකා’, ‘හපනා’ වගේ බැලේ කළා. ‘ගිනි හොරා’ සිබිල් වෙත්තසිංහගේ කතාවක්.ඔබ වෙස් බැන්දේ නැද්ද?මං පුංචි කාලේ වෙස් ඇඳුම ඇඳගෙන පින්තූරයක් එහෙම අරන් තියෙනවා. ඒත් වෙස් බැන්දෙ නැහැ. ගැහැනු වෙස් බඳින්න හොඳ නැහැයි කියලා සාමාන්‍යයෙන් පිළිගැනීමක් තියෙනවනේ. අනෙක පිරිමි ඇඳුම ගැහැනු අඳිනවට මං කැමැති නැහැ. අපි කරන්නේ පිරිමි නැටුම නෙමෙයිනේ. තාණ්ඩව, ලාස්‍ය කියලා දෙවර්ගයක් තියෙනවනේ.1982 දි කොල්ලුපිටියේ කලායතනයෙන් ඔබලාට යන්න සිද්ධ වෙනව නේද?කොල්ලුපිටියේ ගේ අයිතිව තිබුණේ බෝගල පතලේ හිමිකරු වූ ඊ. පී. ඒ. ප්‍රනාන්දු මහතාට. එයා චිත්‍රාගේ තාත්තගේ යාළුවෙක්. එයාගේ එකවුන්ට්ස් බැලුවෙත් චිත්‍රසේනගේ තාත්තා. එයා තමයි පරිත්‍යාගයක් විදියට මේ ගේ කලායතනයක් පවත්වගෙන යන්න දීලා තිබුණේ. හැබැයි නිත්‍යානුකූල අයිතියක් විදියට නෙමේ. එයා මැරුණයින් පස්සේ එයාගේ ඥාතීන් අපිට යන්න කිව්වා. අපි මහරට ගියේ ඉන් පස්සේ.එතකොට මේ ගේ ගිනි තිබ්බේ කවුද?චිත්‍රගේ අදහසක් තිබ්බා කවුරුහරි වුවමනාවෙන්ම ගිනි තිබ්බ කියලා. නමුත් මං හිතන්නෙ නැහැ; අල්ලපු ඉඩමේ ලොකු බිල්ඩින් එකක් හදමින් තිබුණා. එතැන වැඩ කරපු මනුස්සයෙක් සිගරට් එකක් බීලා කොටය මේ පැත්තට විසි කරලා. ඒ දවස්වල අපි කංකාරියක් නටන්න පොල් අතු මඩුවක් හදලා තිබුණා. ඒකට ගිනි ඇවිළිලා ඒ ළඟ තිබුණු අපේ කාර් එකත් ගිනි ගත්තා. ඕකයි සිද්ධ වුණේ.ඒ කියන්නේ දේශපාලනමය වශයෙන් සැලසුම් සහගතව කවුරුහරි කරපු දෙයක් නෙමෙයි.නැහැ. මං හිතන්නෙ නැහැ. හැබැයි චිත්‍රා නම් එහෙම හිතුවා.ඔහු කියලා තියෙනවා, ප්‍රේමදාස ආණ්ඩු කාලේ තමා පැන්නු බව.ඔව්. නමුත් මේකට දේශපාලනයක් සම්බන්ධ නැහැ.මහරට ගිහින් මොකද කළේ?එහෙ ඉඳන් පන්ති කරන්න බැහැනේ. ඒ නිසා චිත්‍රා කුඹුරු වගයක් අරන් වැඩ කළා. කොළඹින් ගෙයක් ගන්න අපිට සල්ලි තිබ්බෙ නැහැ. පන්ති වුණත් තිබ්බේ අතන මෙතැන. වයි. එම්. බී. එකේ තිබුණා, මිලාගිරිය සෙන්ට් පෝල් එකේ තිබ්බා. ඊට පස්සෙ තමයි නාරාහේන්පිට ඉඩම අපිට දුන්නේ චන්ද්‍රිකා බණ්ඩාරනායක මැතිනිය. දැන් එතැන පන්ති පවත්වගෙන යනවා.ඔබෙත් චිත්‍රසේනගෙත් දේශපාලන දර්ශනය වුණේ මොකද්ද?අපි දෙන්නම සමාජවාදි අදහස් තිබුණු අය. අපේ නිර්මාණවලින් පවා ඉදිරිපත් කළේ ඒ වගෙ දර්ශනයක්. වරක් චිත්‍රසේනට ඇමෙරිකාවට යන්න වීසා දුන්නෙ නැහැ, එයා කොමියුනිස්ට්කාරයෙක් කියලා. ඒත් අපි ක්‍රියාකාරී දේශපාලනයක හිටියේ නැහැ. අපි මහර ඉද්දි චිත්‍රා අබලන් වෙච්ච ළිඳක් අලුත්වැඩියා කරලා දුන්නා ගම්මුන්ගේ පාවිච්චියට. මං හිතන්නේ රුපියල් හාරදාහක් විතර වියදම් කරලා. ගම්මු හිතුවේ එයා දේශපාලනය කරන්න යනවා කියලා.චිත්‍රසේන මියගියේ කොහොම ද?පිළිකාවකින්.පැය 24 ක් ඇතුළත අවසන් කටයුතු හමාර කළ යුතුයි කියලා ඔහු කියලා තිබුණයි කියැවෙනවා.මමයි කියලා තිබුණේ. මං ඒක පොතක ලියලා තිබුණා. චිත්‍රා ඒක දැකලා එයාටත් ඕනැ වුණා එහෙම කරන්න. දැන් බලන්න ගාමිණි ෆොන්සේකා මැරුණු වෙලේ එයාගේ බොඩි එක කොයි කොයි තැන්වලට අරන් ගියා ද? ඒක මියගිය කෙනාට අගෞරවයක් නේ.දැන් ඔබේ සාමාන්‍ය දින චර්යාව මොකද්ද?මං සුමානෙකට තුන් දවසක් පන්ති කරනවා. සෙනසුරාදා නම් මුළු දවසම වගෙ පන්ති කරනවා. මම දැන් භාවනා කරන්න ඉගෙන ගන්නවා. අපේ ගුරුවරයා වන්නේ ඉන්දීය ජාතිකයෙක්. බොම්බායේ තමයි ඔහුගේ භාවනා මධ්‍යස්ථානය තියෙන්නේ.දැන් ඔබේ කී වැනි පරපුර ද නටන්නෙ?මේ හතරවැනි පරම්පරාව. මගේ දරුවන් ගෙන් නැටුමට සම්බන්ධ නොවුණේ පුතා අනුදත්ත ඩයස් විතරයි. ඉස්කෝලේ යනකොටත් එයා ක්‍රිකට් ගැහුවා මිසක් නැටුවෙ නැහැ. එයා දැන් ඉලෙක්ට්‍රොනික් ඉංජිනේරුවෙක්.අද නැටුම හුඟක් පිරිහිලානේ. ඔබේ ගෝළයන් වන චන්න විජේවර්ධන වගේ අය චිත්‍රපට නළු නිළියන්ව නටවනවා.ඒ ගැන මං මුකුත් කියන්නෙ නැහැ. අපි වගෙ සාම්ප්‍රදායික නැටුම් කරලා සල්ලි හම්බ කරන්න බැහැනේ. ඒ අය දැනගන්න ඕනැ තමන්ගේ ගෞරවය තියාගෙන වැඩ කරන්න.වරක් ශ්‍රී ජයවර්ධනපුර විශ්ව විද්‍යාලය ඔබට ආචාර්ය උපාධියක් දෙන්න බැහැ කිව්වලු නේද?මට පස්සෙ සෞන්දර්ය කලා විශ්ව විද්‍යාලයෙන් ආචාර්ය උපාධියක් ලැබුණා.මහාචාර්ය තිස්ස කාරියවසම් හා මහාචාර්ය මුදියන්සේ දිසානායක පොතක් ලියලා තියෙනවා ‘ශ්‍රී ලාංකේය නව නර්තන කලාවේ පුරෝගාමියෝ’ කියලා. ඒ පොතේ පද්මිණි දහනායක, සිරිමති රසාදරි වෙනුවෙන් පරිච්ඡේද වෙන්වෙලා තිබුණත් ඔබ වෙනුවෙන් එකම පරිච්ඡේදයක් ලියැවී නැහැ.පද්මිණි නම් මගෙන් නැටුම් ඉගෙන ගත් ශිෂ්‍යාවක්. මුදියන්සේ දිසානායක අපේ බැලේ එකකත් රඟපෑවා. (ශිව රංග) අපිත් එක්ක තරහවක් නැහැ. ඒත් මං දන්නෙ නැහැ ඇතුළෙන් කොහොම ද කියලා.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=ay1408032</link>
    <topic>බෙරගලදි දැනුණු මීදුම් සුවය අමතක වන්නේ නෑ</topic>
    <author>අරුණි මුතුමලී</author>
    <content>පිළියන්දල තුන්බෝවිල ඉපිද හොරණ තක්ෂිලාවෙන් ප්‍රාථමික අධ්‍යාපනය ද පිළියන්දල මධ්‍ය මහා විද්‍යාලයෙන් උසස් පෙළ ද හැදෑරූ සූරිය ගුණසේකර තරුණයා පේරාදෙණිය සරසවියෙන් කලා විෂයය සඳහා සිය උපාධිය හිමිකර ගත්තේය. වසර පහක් පමණ ගුරු වෘත්තියෙහි නිරතව සිටි ඔහු පසුව පරිපාලන සේවයට සම්බන්ධ විය.පසු කාලීනව ඉන්දියාවේදී පරිසර සමුළුවක් අමතමින් තම පරිසර හිතකාමී මතය පැහැදිලි කළ ඔහුට ලක්නවු විශ්ව විද්‍යාලයෙන්සම්මානිත ආචාර්ය පදවියක් පිදුවේ ඔහු මෙතෙක් පරිසරය රැක ගැනීම වෙනුවෙන් කළ මෙහෙය ද අගය කරමිනි. මෙරට ලිඛිත ඉතිහාසයට වඩා අලිඛිත ඉතිහාසය පිළිබඳ උනන්දුවක් දැක්වූ ඔහු විසින් සුද්දා ඉගැන් වූ සංවර්ධනය නිසා අප වැනි රටවල් මුහුණ පාන ගැටලු සාකච්ඡා කරමින් එළි දැක් වූ ප්‍රථම පුස්තකය වූයේ ‘සංවර්ධන මායාව‘යි.‘මහා සිංහලයේ ඓතිහාසික අසාධාරණය‘, ‘ඓතිහාසික රාවණ‘, සහ වසර තිස් පහකට අධික සිය පරිපාලන අත්දැකීම් එක් කළ ‘පරිපාලන ආවර්ජන‘ වැනි ග්‍රන්ථ ඔහු අතින් ලියැවුණු ඒවාය. සිය වෘත්තිය කටයුතු සඳහා මෙන්ම පරිසර සංරක්ෂණ කටයුතු සඳහා දිවයින පුරා සංචාරය කර ඇති ආචාර්ය සූරිය ගුණසේකර මහතා දුටු ලස්සනම තැන වසර හතළිහකටත් පසු ඔහුට අද වගේ මතකය.“මීට අවුරුදු හතළිස් එකකට කළින් මම හිටියේ තේ පාලන දෙපාර්තමේන්තුවේ සහකාර පාලකයකු හැටියට. තේ වතු තිබෙන පළාත්වල සංචාරක කටයුතුවල නියැලෙන්න මට හොඳට අවස්ථාව ලැබුණා. මේ වගේ ගමනකදී හදිසියේම අපට හපුතලේ යන්න සිදු වුණා. හපුතලේ කන්ද නැඟලා, බෙරගල කන්ද පහු වුණාම මාව මී දුමකට හසු වුණා. එතකොටත් වෙලාව උදේ නවයහමාර පැනලා. මුළු ජීප් එකම වැහෙන්න තරමට මීදුම.“ඔහු කීවේ මේ මොහොත ද ඒ මිදුමේ සිතල දැනේනා සේය.“මගේ හිතට ඒ මීදුමෙන් කියන්න බැරි තරම් කුල්මත් බවක් දැනුණා. ඒ වෙද්දි මම බැඳලා මාස හතරක් විතර ඇති. ඉතින් මට හිතුණා මගේ බිරිඳ එක්ක මේ වගේ පළාතක රසය විදගෙන ඉන්න ඇත්නම් කියලා. මොකද මීදුමට ජීප් එක අහුවුණු වේලාවේ මට ඇති වුණූ හැඟිම කාටවත් විස්තර කරලා කියන්න බැරි තරම් වින්දනීයයි. ඒ පුංචි ජල බින්දු, ඒ හීතල, ඒ අඳුරු ගතිය, ඒ නිහැඬියාව මගේ හිතට ගෙනාවේ අමුතුම හැඟීම් සමුදායක්. මම ඊට පෙර කවදාවත් ඒ වගේ දෙයක් විඳලා තිබුණේ නැහැ.“ආචාර්ය ගුණසේකර තම හද පත්ලෙන්ම එන ආස්වාදයේ හැඟීම පැවසීමට වචන සෙව්වේය.“ඊට පස්සේ දවසක මම මගේ බිරිඳත් එක්කගෙන ඒ බදුලු පාරේ ක්‍රමාණුකූල බෑවුමේ කළු පහන සහ හල්දුම්මුල්ල පසු කරද්දි වම් පැත්තේ එක යායට ඇති ඉලුක් වගාවයි, දකුණු පැත්තේ ප්‍රපාත බෑවුමේ පදිංචිකරුවන්ගේ නිවෙස් ආදියයි නරඹමින් ආයෙත් ඒ සීතල අත් දැකීම විඳගන්න ගියා. ඒ 1973දි.“ඒ රසාස්වාදය කෙතරම් ද කිව හොත් ඔහු ඌවපළාතට ගිය සැම අවස්ථාවකම මෙතැනට ඒමට වේලාවක් වෙන් කර ගත්තේය.“ඒ පාරේ දහවල් දොළහට විතර ගිහින් වැල්ලවායට හරවන මංසලේදි දකුණු දිශාව බැලුවොත් පැහැදිලි අහසක් තිබෙන දවසක් නම් හම්බන්තොට මුහුද, සූරිය වැව ආදිය ඉතා හොඳින් දැක බලාගන්න පුළුවන්. එය හරිම මනස්කාන්ත දර්ශනයක්. මේ දර්ශනය දකින්න මම කොයිතරම් ආසා කළා ද කීවොත් කළුපහන වත්තේ ප්‍රශ්නයක් විසඳන්න ආව වේලාවේ වැඩ ඉවර කරලා දුවගෙන ආවේ මනස්කාන්ත දසුන තවත් වරක් දැක බලා ගන්න. පාර අයිනේ වාහනය නතර කරලා සෑහෙන වේලාවක් මම ඒ දිහා බලාගෙන ඉන්නවා.“වසර දහයකට පසුවද ඔහුගේ මේ පුරුද්ද අවසන් වූයේ නැත. ඒ නිසාම රාජකාරී වේවා පෞද්ගලික වේවා ඕනෑම ගමනකදී බෙරගල පාරේ මොහොතක් වැඩිපුර ගත කරන්නට ක්‍රමයක් ඔහු සොයා ගත්තේය.“ 1983 විතර කාලේ මම පෞද්ගලික අධ්‍යයන කටයුත්තක් වෙනුවෙන් මේ පැත්තට ගියා. එය මොනරාගල ප්‍රදේශයේ ගැමි ජීවන රටාව ආදිය පිළිබඳ හැදෑරීමක්. මම ගියේ බස් එකේ. මේ ගමනේදීත් මම හැන්දෑවේ බෙරගලට යන්න පිටත් වුණා. ඒ වෙද්දි ලා ගොම්මනක් වැටීගෙන එනවා. ආයෙත් අර සීතල මට දැනෙන්න ගත්තා. මම වටපිට බලද්දි පුංචි දෙමළ කඩයක් තිබුණා. ඇඟ හිරිගඩු පිපෙන හීතලේ ඒ කඩෙන් උණු උණු එළවලු රොටියක් කකා, ප්ලේන්ටියක් බොද්දි තමයි මම දැක්කේ බෙරගලින් ඉර බහින ලස්සන. ඒ වගේ ලස්සන හැන්දෑවක් මට කවදාවත් අත්විඳින්න ලැබිලා නෑ.“මෙසේ සැමදා බෙරගල සිරි නරඹන ආචාර්ය ගුණසේකරට ඒ ප්‍රදේශය පිළිබඳ උපන් ආශාව නිසාම අපූර්ව අදහසක් පහළ විය.“මම කල්පනා කළා මේ තරම් ලස්සන තැනක පොඩි ගේ පොඩ්ඩක් හදාගෙන මගේ බිරිඳත් එක්ක සුවෙන් කල් ගෙවන්න පුළුවන් නේද? කියලා. ඒත් මම හිතුවා මේ ප්‍රදේශයේ ඉන්න මිනිසුන් කොයි තරම් අපතේ යෑමක් මේ භූමයේ සිදු කරනවද ලස්සන හෝටලයක් හෝ නිවෙස් තනාගෙන සිරි නරඹන්න අවස්ථාව උදා කරගන්නට නොසිතීම නිසා කියලා. මගේ හිතේ ඇති වූ මේ සිහිනය මල්ඵල ගැනෙන්නේ අවුරුදු විස්සකට පස්සේ. මම සංස්කෘතික අමාත්‍යාංශයේ ජ්‍යෙෂ්ඨ සහකාර ලේකම් වශයෙන් පත් වුණා.එවකට හිටියේ වි.ජ.මු. ලොකුබණ්ඩාර ඇමැතිතුමා. එතුමා සාමාන්‍යයෙන් විවේක වේලාවලදි නිලධාරීන් සමඟ සුහද සාකච්ඡාවල යෙදෙනවා. ඒ වගේ අවස්ථාවක මම කීවා මට අවුරුදු විස්සක් පමණ තිස්සේ බෙරගල පැත්තේ ලස්සන බලමින් ඉන්න පොඩි ගෙයක් හදා ගැනීමේ ආසාවක් තිබෙනවා, ඒකට ඉඩමක් මිල දී ගන්න තිබෙනවා නම් හොඳයි කියලා. ඒ පාර ලොකුබණ්ඩාර ඇමැතිතුමා කීවා ‘අපෝ එකක් නෙවේ ගෙවල් දෙකක් හදා ගන්න ඉඩමක් නොමිලේ හරි දෙන්නම් ඊට කලින් ඒ ප්‍රදේශයේ ප්‍රාදේශීය ලේකම්වරයාගෙන් තොරතුරු විමසලා මගේ අදහස දැනුම් දෙන්න‘ කියලා.““ඊට සති දෙකකට විතර පස්සේ මම හල්දුම්මුල්ල ප්‍රාදේශීය ලේකම්වරයා හමුවෙලා මගේ අදහස කීවා. බොහොම අවධානයෙන් ඒ කතාව අහගෙන හිටිය ඒ නිලධාරී මහත්මයා මට කීවේ මෙහෙම දෙයක්. ඒ පැත්ත ලස්සනට තිබුණට අවුරුද්දටම වහින්නේ එක සැරයයි. ඒ කාලෙට කඳුවලින් එහෙම දිය සීරාව මාසයක් විතර දකින්න පුළුවන්. ඊට පස්සේ වතුර කඳුළක්වත් නැති වෙනවා. ඉස්සර තේ වත්තක් තිබිලා ඉදුරුවාට පස්සේ ගහක් කොළක්වත් නැතිවන තරමට මාන්නා විතරක් වැවෙන්න අරන් තිබෙන්නේ. ඒක ඇහුවාම මගේ බලාපොරොත්තු එහෙමම සුන් වෙලා ගියා. ඒත් අදටත් මගේ හිත අස්සේ ඒ වගේ තැනක ගෙයක් හදාගෙන ඉන්න හීනයක් තියෙනවා.“එසේ පවසා සිනාසුණු ඔහු බෙරගල පිළිබඳ තවත් තොරතුරු හෙළි කළේය.“බෙරගල ඉඳන් බෙර ගහන ශබ්දය ඇසුණු සීමාවේ ඉඩම් දඹුලු විහාරයට අයිති වුණා කියලා කතාවක් තිබෙනවා. ඒ කන්දට නම වැටුණේ එතැන බෙර ගහපු නිසාලු. මටනම් හිතුණේ ඒ කන්දේ ඉඳන් බෙරයක් ගැහුවොත් හම්බන්තොට දිහාට වුණත් ඇහෙන්න පුළුවන් කියලයි.ඉස්සර බෙරගල පැත්ත නාය ගියේ නැහැ. තේ පාලන අධීකාරිය අලුතින් තේ වගා කරද්දි ඒ බෑවුම් පෙදෙස්වල පස රැකෙන ආකාරයේ තෘණ වර්ගයක් මඟින් පාංශු වාතය වැඩිවන ආකාරයට කටයුතු කරලයි තේ දැම්මේ. නමුත් පසු කාලීනව නිරදේශයක් ආවා ගෝතමාලා කියන තෘණ වර්ගය වෙනුවට උක් වගා කරන්න කියලා. මෙය ආරථික වශයෙනුත් ලාභදායී නිසා මිනිස්සුත් හෝ ගාලා උක් වැව්වා. එයින් පස්සේ කඳුවල පස බුරුල් වුණා. බෙරගල පැත්ත නාය යන්න ගත්තේ ඒ වැඩෙන් පස්සෙයි.““මෑත කාලේ ඔය බෙරගලට කිලෝමීටර හයහතක් ඈතින් හල්දුම්මුල්ල පැත්තේ රාවණ ගුලි කියලා ජාතියක් හමුවුණා. මෙයට රාවණගේ සම්බන්ධයක් නම් මම දන්නේ නෑ. ඒත් අපේ ලංකාවේ ඉස්සර ගිනි කඳු තිබුණු බවට නම් මෙය සාක්කියක්. මොකද ඒ පුංචි කැට පැරණි යවහලක් ක්‍රියාත්මක වීමෙන් ආ ලාවාවලින් යුත් පසකින් තමයි සමන්විත වෙලා තිබෙන්නේ. සීතාරාම ගුලියත් සමහරු වරද්ද ගන්නේ සීතා ගුලි කියලා. ඒත් ඒවා හදන්නේ වෙද මහත්මයෙක්නේ? මිනිස්සු පුංචි ගල් කැට පෙන්වනවා සීතා ගුලි කියලා. ඒ වගේම රාවණ ගුලිත් බේතක් නෙවෙයි. “මෙසේ තමන්ගේ ප්‍රියතම පරිසරය පිළිබඳ ඈතට දිවෙන තොරතුරු පවා ඉදිරිපත් කළ ආචාර්ය සූරිය ගුණසේකර මහතා වර්තමානයේ ඒ සොඳුරු තැන පිළිබඳ පැවසුවේ මෙසේය.“අදටත් මම ඒ පාරේ ගියොත් නැවතිලා බලනවා. ඒත් අද පෙනෙන්නේ එදා වගේ සුන්දර දසුනක් නෙවෙයි. කොන්ක්‍රීට්වලින් වැසෙන සොබා දහමේ සොඳුරුබව දකිද්දි මට දැනේනනේ දුකක්“වසර හතළිහකටත් එහා ඔහු දුටු ඒ සොඳුරු දසුන්වල මතකය යළිත් ආචාර්ය සූරිය ගුණසේකර මහතා තනිවම ආවර්ජනය කරමින් නරඹන බව ඔහුගේ දෙනෙත් අනන්තයට දිවගිය ආකාරයෙන් පසක්විය.අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=ay1408034</link>
    <topic>ලොව ප්‍රථම ඇත් අතුරු සෙවණ බිහි වුණේ කොමලි දුව නිසයි</topic>
    <author>අරුණි මුතුමලී</author>
    <content>අලි පැටවුන් අල්ලා ගැනීම සම්බන්ධව වරින් වර මාධ්‍යවලින් වාර්තා වන බව අපි දනිමු. එසේ ගෙන එන පැටවුන්ගෙන් වැඩි දෙනකු අතරමං වී සිට හෝ අනාථ වී සිටියදී හමු වූවන් නොවන බවත් රංචුව පලවා හැරීමෙන් පසු හෝ මව් ඇතින්න මරා දැමීමෙන් පසු බලෙන් අල්ලා ගත් උන් බවත් බොහෝ විටවාර්තාවල සඳහන් වේ. මේ අයුරින් අලි පැටවුන් ඇල්ලීම ඉතිහාස‍යේ සිට සිදු වූවකි‍‍. ඒ පිළිබඳ හිටපු වන ජීවී නියෝජ්‍ය අධ්‍යක්ෂ වෛද්‍ය නන්දන අතපත්තු මහතාට ඇත්තේ අපූර්ව අත්දැකීම්ය.මෑතක ඉඳන් වනාන්තරයෙන් අලි පැටවුන් හොරෙන් අල්ලා ගැනීම ගැන වැඩි වැඩියෙන් වාර්තා මාධ්‍යවල පළ වෙනවා. සමහර පැටවුන් පිළිබඳ අධිකරණයට යොමු වී ඇති නිසා, අපට ඒ ගැන කතා කරන්න බැහැ. ඒ වගේම ඇතැම් තොරතුරුවලින් වාර්තා වෙන්නේ මව් ඇතින්න නිර්වින්දන ඖෂධ යොදා සිහි නැති කර පැටවුන් සොරාගෙන තිබෙන බවයි. මම දන්න තරමින් අතීත‍යේ මේ නිර්වින්දන ක්‍රමයේ නිපුණතාව දැක්වුයේ මම විතරක් වුවත්, දැන් දිවයින පුරා සිටින පශු වෛද්‍යවරුන් හත්අට සියයක් අතරින් මේ ශාස්ත්‍රය දන්නා අයක් කිහිප දෙනකු ඉන්නවා.”වෛද්‍ය අතපත්තු කතාව පටන් ගත්තේ වර්තමානය ගැන කියමිනි. එතැනින් ඔහු සැණින් 1960දශකයට පිවිසියේ එකල ද මෙවැනි ම දේ සිදු වූ බව සිහි ගන්වමිනි.“කෙසේ වුවත් 60 දශකයට පෙර වනජීවී සංරක්ෂණ දෙපාර්තමේනතුවට අනාථ වූ හෝ අසරණ වූ අලි පැටවුන් ගැන තොරතුරු හෙළි වුණේ කලාතුරකින්. බොහෝ වෙලාවට කාරුණික ගම්මුන්ගේ සහභාගීත්වයෙන්. මේ වගේ බේරාගත් අලි පැටවුන් එසැණින් යොමු කළේ ජාතික සත්ත්වොද්‍යානයට‍. එවිට ඇතැම් පැටවුන් මිය ගියා. සත්ත්වෝද්‍යානයේ කොන්ක්‍රීට් ගොඩනැඟිලි, අවට තාර දැමූ පාරවල් හා දූවිල්ල පිරුණු පරිසරය මේ පැටවුන්ගේ ඛේදජනක ඉරණමට හේතු වූ බව කාලයකදි අවබෝධ වුණා. මේ නිසා අලි අනාථාගාරයක සංකල්පය මුලින්ම මතු වුණා.”ඊට වඩා සොඳුරු පරිසරයක අලි පැටවුන් ඇති කිරීම මුලින්ම විල්පත්තු ජාතික වනෝද්‍යානය අසල ඇරැඹුණේ ඉන් පසුවය‍. එක පැටවකුගෙන් ආරම්භ වුණු මේ මධ්‍යස්ථානයට අවටින් හසු වූ අලි පැටවුන් ගෙනෙන්නට විය. එකම ස්ථානයක අලි පැටවුන් හත් අට දෙනකු දැකීමට හැකි වීම සංචාරක ව්‍යාපාරයට ද රුකුලක් විය. එකල වන ජීවී දෙපාර්තමේන්තුව හා ජාතික සත්ත්වෝද්‍යානය නාවුක හා සංවාරක අමාත්‍යාංශය යටතේ පැවැති බැවින් විල්පත්තුවේ සිටි අනාථ අලි පැටවුන් රොත්ත පිටින් බෙන්තර පිහිටි තරු ගණයේ හෝ‍ටලයක් අසල ‍පොල්වත්තකට ගෙන ආවේද සංචාරකයන් පිනවීමේ අභ­ිලාශයෙනි. එහෙත් වසරක කාලයක් වත් එහි නොරැඳුණු එම මධ්‍යස්ථානය පින්නවලට ගෙන යාමට එවක අමාත්‍යවරයා යෝජනා කළේය. මුළු ලෝකයේම වැඩිම හීලෑ අලි ඇතුන් සංඛ්‍යාවක් එකට වෙසෙන පින්නවල අලි අනාථාගාරය ස්ථාපනය වූයේ ඒ අයුරිනි.මේ අතර පැවැතුණු රජය වෙනස් වූ අතර සත්ත්වෝද්‍යානය හා අලි අනාථාගාරය සංචාරක අමාත්‍යාංශයටත්, වනජීවී දෙපාර්තමේනතුව රාජ්‍ය අමාත්‍යාංශයටත් අයත් විය. අමාත්‍යාංශ දෙකම පින්නවල අලි අනාථාගාරයට අයිතිවාසිකම් කියමින් කඹ අදින්නට වු නිසා දෙවැනි අනාථාගාරයක අවශ්‍යතාව තදින් මතු විය. එය උඩවලව වෙහෙරමංකඩ තැනීමට පිඹුරුපත් සැකැසුවද භාණ්ඩාගාරයේ අරමුදල් හිඟ වීමෙන් ක්‍රියාත්මකවූයේ නැත. වනජීවී දෙපාර්තමේන්තුවේම අංශයක් වූ මහවැලි පරිසර ව්‍යාපෘතිය මඟින් රන්දෙණිගල ප්‍රදේශයේ ඇරැඹූ මධ්‍යස්ථානයද වැඩිකල් නොගොස් වැසී ගියේය. එනිසා අසරණ අලි ඇතුන්ට සරණ වූ එකම ස්ථානය පින්නවලම විය. ඒ වනවිට වසර දහය ඉක්මවා යෞවනත්වයට පත් වන අලින් අතර අභිජනනය සිදු වූ නිසා පින්නවල අභිජනන මධ්‍යස්ථානයක් ‍ලෙසද ප්‍රචලිත විය. අද වන විට එහි උපත ලැබූ පැටවුන් සංඛ්‍යාව 30ක් ඉක්මවන බව වෛද්‍ය අතපත්තුගේ ගණන් බැලීමයි. එහෙත් ඔහු මේ මධ්‍යස්ථානය පිළිබඳ තෘප්තියට පත් නොවූ හේතු ද තිබේ.“‍පින්නවලට යොමු වුණු අලි පැටවුන් ගේ අවසානය වු‍ණේ එක්කෝ සත්ත්වෝද්‍යානයේ අලි සර්කස්කාරයෙක් විදිහට. එහෙම නැත්නම් රජයේ අවශ්‍යතාව අනුව පිටරටකට ත්‍යාග කළ වහලෙකු, නැත්නම් පූජනීය ස්ථානයකට බාර කළ මුවාවෙන් පෞද්ගලික හිමිකරුවකුගේ වහලෙකු හැටියට. ඒ නිසා මේ පැටවුන් කිසිවෙකු නැවත වනයට ගියේ නැහැ.”“ඒ නිසා මම යෝජනා කළේ මේ මුදා ගන්නා පැටවුන් වන ජීවී දෙපාර්තමේන්තුව භාරයේ රඳවා ගත යුතුයි කියලයි. අලි පැටවුන් රැකගත යුත්තේ උන්ට තනිවම තමන්ගේ කටයුතු කරගන්නට හැකිවන තුරු හවුහරණක් දීමට පමණයි. ඉන් පසු උන් උන්ගේ නිජබිම්වලට නිදහස් කළ යුතුයි. ඇත් අතුරු සෙවණට මුල් බීජය වැටුණේ එයින්.”“ඒත් ලෝකයේ අලි ඇතුන් සිටින සෑම රටකම මතය වී තිබුණේ, මිනිස් අතින් කවා පොවා ඇතිදැඩි කළ අලින් මිනිස් ඇසුර අත් නොහරින නිසා කිසි දිනෙක යළි වනයට යොමු කළ නොහැකිය කියලයි. උන් වනයට යොමු කළත් යළි මිනිස් ඇසුර සොයා යා බද ගම්මානවලට පැමිණීම නිසා මරණයට පත්විය හැකියි, නැත්නම් වනයේ වෙ‍සෙන අනෙක් අලි ඇතුන්ගේ ප්‍රහාරයට ලක්ව මිය යා හැකියි කියා අලින් පිළිබඳ මහා ප්‍රාඥයන් මට සරදම් මුඛයෙන් කීවා.ඒත් මගේ විශ්වාසය වුණේ කිරි‍බොන වයසේ පැටවුන් අතින් කවා පොවා ඇති දැඩි කළත් ඊට වඩා ලොකු සතුන් ගෘහාශ්‍රිත ආහාරවලට පුරුදු නොකර, වනාන්තරයෙන්ම සොයාගෙන කෑමට පුරුදු කළ හොත් මිනිස් ඇසුරට යොමු නොවෙයි කියලයි. අනෙක පැටවුන් හා නාම්බන් අපට රිසිසේ පාලනය කළ හැකි වුණත් ලිංගිකව පරිනත වූ අය දඩබ්බර ගති පැවතුම් පෙන්වන නිසා හෙණ්ඩු කිනිසි යොදාගෙනයි මෙල්ල කරන්න වන්නේ. මිනිස් විධානයන්ට හුරු කිරීමෙන් එක තැන රඳවා ගන්නවාට වඩා ඊට පෙර පැටවුන් මුදා හරින්න හැකිනම් උන් වනයට හුරුවනවා.”නමුත් මේ සඳහා අවශ්‍යතා කිහිපයක් සපුරන බිමිකඩක් අවශ්‍ය වීතිබුණි. නොසිදෙන ජලාශයක්, සෙවණ සහිත උස් වෘක්ෂ, අලින් කැමැති පඳුරු සහිත බිමක් සහ තණ පිටියක් තිබීම එයින් මූලිකය. මෙසේ ස්ථානයක් සොයමින් සිටි වෛද්‍ය අතපත්තුට හදිසියේම පණිවුඩයක් ලැබු‍ණේ අනුරාධපුර ‍කොක් මොටේ ග්‍රාම නිලධාරියාගෙනි. ඒ අලි පැටවකු වළක වැටී සිට බේරා ගෙන ඇති මුත් දැඩි අසනීප තත්වයෙන් පසුවන බවටයි.“කොක් මොටේ ගමේ කෙළවර ලඳු කැලෑවක ගල්වළක තමයි මේ පැටියා වැටිලා ඉඳලා තියෙන්නේ. මුලින්ම දැක්කේ ගමේ මස්වැද්දා. කොච්චර සත්තු මැරුවත් මේ පැටියා ගොඩ ගන්න ඇතින්න දඟලන තරමයි, ඒ වෙලාවේ පැටියා වෙනුවෙන් ඇතින්නගේ තණ පුඩුවලින් කිරි වෑස්සෙන හැටියි දැක්කාම මේ දඩයක්කාරයාට දුක හිතිලා. මොකද තමන්ගේ බිරිඳ පුතාව සාරියෙන් හදපු තොටිල්ලේ දාලා වී වේලන්න ආවාම දරුවා කෑ ගහන හඬට බිරිඳගේ හැට්ටේ තෙමෙන හැටි දඩයක්කාරයාට මතක් වුණාලු.ඒ පාර ගමේ අය එකතු කරගෙන පැටියා ගොඩගන්න ආවත් ඇතින්න දැක්කාම කට්ටිය දුවලා. ඒත් දඩයක්කාරයා උත්සාහය අතහැරලා නෑ. උස ගහකට වෙලා ඇතින්න එහා මෙහා වෙනකල් බලා ඉඳලා. කෑම නැතත් ඉන්න පුළුවන් වුණාට අලින්ට වතුර නොබී ඉන්න බෑ. අම්මා වතුර වළක් සොයාගෙන ගිය වෙලාවක මේ මනුස්සයා පැටියව ගොඩ අරන්. වළ පහුරුගාලම පැටියගේ නියපොතු ගැලවිලා තිබුණේ. ඇඟ පුරාම තුවාල. ඒ මදිවට ගමේ අය හරක් පැටියකුට කරන සාත්තු කරලා කෙසෙල්ව‍ගේ ගන ආහාර දීලා මේ කිරි බොන වයසේ සතාට හොඳටම බඩේ අමාරුව හැදිලා. ඒ පාර බය වෙලා තමයි ග්‍රාමසේවකයි පොලීසියයි හරහා මට පණිවුඩේ ආවේ.”“කොක් මොටෙන් සොයාගත්ත මලි, කොමලි කියා නම තිබ්බට මෙයාගේ තුවාල එක්ක කිසිම කෝමල ගතියක් තිබුණේ නැහැ. ඒත් මගේ සිහිනය සැබෑ කරන්න හොඳම කෙනා මේ පුංචි කොමලි. මම එයාවත් අරගෙන කොළඹ ආවා. බෙහෙත් කරලා, හොඳට කිරි එහෙම බීලා සනීප වෙද්දී කොමලී හරිම ලස්සන හුරතල් අලි පැටික්කියෙක් වුණා. කොච්චර හුරතල් ද කීවොත් මට වැසිකිළියට වත් යන්න නෑ, දොරට කන තියාගෙන බලන් ඉන්නවා. උදේ මා එක්ක කන්තෝරුවට යනවා. මම ලොකු වැඩක නම් හෙමීට ඇවිත් මගේ උකු‍ලේ ඔළුව තියන් නිදාගන්නවා. එයා මගේ කාර්යාල මේසෙට වඩා මිටියි. ඒ නිසා සමහරු දන්නේ නෑ අලි පැටියෙක් මගේ අයිනේ ඉන්නවා කියලා. ඒත් ඒ අයට ගඳක් දැනෙන්න ඇති. මම ඒ අය එක්ක කතා කරද්දී මෙයා මගේ අතක් ඇදලා අරගෙන ඇඟිලි උරන්න ගන්නවා. වැඩ ඉවර වෙලා යද්දි මට කලින් වාහනේ ළඟට එයා ගිහින්. පොතේ අස්සන් නොකළාට නිලධාරිනියක් වගේ කොමලි මාත් එක්ක කන්තෝරු එන්න ගත්තා.”වෛද්‍ය අතපත්තුගේ සිහිනය සැබෑ කරන්නට ආ කොමලී නිසාම හැකි ඉක්මනින් සුදුසු පරිසරයක් සෙවූ ඔහු අවසානයේ උඩවලව ජලාශය අසල වන උයනට අයත් භූමි භාගයක් තෝරා ගත්තේය. එයට එලිෆන්ට් ට්‍රාන්සිට් හෝම් ලෙස නම් තැබූ ඔහුට එයට ගැලපෙන අරුතක් ඇති සිංහල වචනය වන 'ඇත් අතුරු සෙවණ' නම දුන්නේ ජ්‍යෙෂ්ඨ මාධ්‍යවේදියකු ලෙස සේවය කළ ලූෂන් රාජකරුණනායක මහතාය. කොමලී නිසා 1995 නොවැම්බර් 6ට යෙදෙන ලෝක සත්ත්ව දිනයේ උඩවලවදී ලොව ප්‍රථම ඇත් අතුරු සෙවණ අැරැඹිණි.“මට හිටියේ පුතෙක් විතරයි. කොමලි තමයි මගේ දුව. මම කොමලි දුව අරන් ඇත් අතුරු සෙවණට ගියා. මේ කටයුත්ත මට කරන්න සහය දුන්නේ එවකට විෂය භාර ඇමතිවරයා ව සිටි රත්නසිරි වික්‍රමනායක මහත්මයා. කොමලිට මුලින්ම කිරි බෝතලයක් පොවලා එදා අපි ඇත් අතරු සෙවණ විවෘත කළා. අපට හිටියේ එක සේවකයයි. නම සිරිදරා. මම මගේ චූටි කොමලිව සිරිදරාට බාර දීලා එද්දී හොස්ටල් එකක දුවෙක් නතර කළාම 'තාත්තේ මාව දාලා යන්න එපා' කියලා අඬනවා වගේ කොමලි හයියෙන් කෑ ගැහුවා.”එසේ කියද්දී වෛද්‍ය අතපත්තුගේ දෑස දිලිසෙනු පෙනිණි. ඔහු කතාව මදකට නතර කළේය.අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=ay1408033</link>
    <topic>වසුන්දරා</topic>
    <author/>
    <content>හීතල මුහුවුණු සුළඟ ඈතට ගිහින් නැ‍ඟෙනහිරින් රිදී පාට හිරු බැබළුණා. හාත්පසම මඳ අඳුරට එකතුවුණු ළා කහ පාටින් හැඩවෙලා. තවත් අලුත් දවසක්. මේ වෙද්දි ලෝකෙ කී දෙනෙක් හිනැහෙනවා ඇද්ද? ඒ වගේම අඬනවා ඇද්ද? වසුන්දරා නැඟිටලා හෙමි හෙමිහිට උයලා, ගෙවල් මිදුල් අතුගාලා වැඩ ටික ඉවර කළා. අමාරුවෙන් පුටුවකට බර වුණ ඇය බත් කටක් කුසට දා ගත්තා. ආදරේ කරන කාලෙ වෙනුර මුලින්ම අරන් දුන්න සායයි හැට්ටෙයි අතට ගත්ත වසුන්දරා දෑසේ කඳුළු පුරවගන ලෑස්ති වුණා.“අම්මෙ මං බේත් ටිකක් අරන් එන්නම්”“ඇයි ආයෙ වැඩිද?”“ඔව්”“එහෙනම් ගිහින් එන්න”එළියට බහින්න හදද්දිම සාලෙ තියන වෙඩිං ෆොටෝ එක දැකලා වසුන්දරාගේ ගමන බාල වුණා. ගොඩක් ලස්සනට ආදරේ කරලා ඒ ආද‍රේ තමන්ගෙ කර ගත්ත දවසෙ ඇති වුණ සතුට වසුන්දරාගෙ මතකෙට ඇවිත් හිත පෑරුවා ලොකු හුස්මකින් පපුව පුරවගත්ත වසුන්දරා එළියට බැස්සා. බස් එකට නැඟලත් කල්පනා කළේ තමන්ගෙ ජීවිතේ ගැන. හරියට වැඩක්පලක් කරගන්න බැරුව, හයියක් නැතුව ගතවෙන තමන්ගෙ තුරුණු ජීවිතේ ගැන තියන කලකිරීම වසුන්දරාගේ පපුව ආයෙ ආයෙමත් පුච්චලා දැම්මා. තමන්ගෙ අසනීපෙත් එක්ක තව දුරටත් ජීවත්වීමෙන් තමන්ටවත් වෙනුරටවත් එයාගේ පවුලෙ අයටවත් සෙතක් වෙන්නැති විත්තිය වසුන්දරාට දැනිලා ගොඩක් කල්. අසනීප වෙන්න කලින් තමන් ගතකරපු දඟකාර, හුරතල් ජීවිතේ, වෙනුරගෙ අතේ එල්ලිලා ඇවිදපු හැටි, ජීවිතේ වින්ද හැටි වසුන්දරාට මතක් වුණා. ගෑනියෙක්ගෙ වටිනාකම තියෙන්නෙ දුවලා පැනලා වැඩක් කරගන්න පුළුවන් උනාමයි, ඉක්මනින් දරු සුරතල් බලන්න උනාමයි.“ක්‍රී...ස්” බස් එක එකපාරට තිරිංග තද කළෙන් වසුන්දරා පියවි සිහියට ආවා. තමන්ගෙ නැවතුම් පළ පහුවෙලා කියලා දැනුණෙන් ඇය කඩිමුඩියේ බසයෙන් බැස්සා. ජයවීර මල් ශාලාවට ඇතුල් වුණ වසුන්දරා එහි කළමනාකරු හමුවෙලා අවමංගල්‍ය කටයුත්තක් වෙනුවෙන් වැය වන මුදල ගෙවලා රිසිට්පතක් ලබාගත්තා.“මේ එඩ්‍රස් එකෙන් ඔයාට අද හවස පණිවුඩේ එයි. එයාලාගෙන් මුදල් ගන්නැතුව වැඩේ කරලා දෙන්න”“හොඳයි මිස්. නැතිවෙලා තියෙන්නෙ මිස්ගෙ කවුරු හරිද?”“ඔව්” වසුන්දරා. සුසුමක් හෙළලා, කඳුළක් නොහෙලා පිට වුණා. බැංකුවට ගිය ඇය ඇගේ ගිණුමෙ මුදල් සියල්ලම අරගත්තා. හැකි ඉක්මනින් ගෙදරට ආවා.“බේත් ගත්තද ළමයෝ”“හ්ම්”“අඩුවක් නැතිවෙයිද මේ සැරේවත්. අපිත් මැරෙන්න කලින් පොඩි එකෙක් බලන්න එපායැ”... වසුන්දරාගෙ දෙනෙතට කඳුළු පිරුණා. අම්මගෙ ඇස් මඟඇරිය වසුන්දරා කාමරේට ගියා. “මං නිදාගන්නවා අම්මෙ කතා කරන්න එපා”මේසය උඩින් මුදල්, රන් ආභරණ තැබුව වසුන්දරා සඟවලා තිබුණ තැනින් එළියට ගත්ත බෝතලය එකහුස්මට බිව්වා. බඩපපුව පිච්චිලා ගිහින් පපුව පැලෙන්න එද්දි ඇය ෆෝන් එක අතට ගත්තා. “මගෙ රත්තරං මහත්තයො මං ඔයාට ආදරෙයි. හැම ආත්මෙම මං ඔයාගේ. ඔයා මගෙ පණ”... අමාරුවෙන් ෆෝන් එක ඕෆ් කරද්දිම වසුන්දරාගෙ දෙනෙත් පියවුණා. වසුන්දරා ඇස් අරිද්දි හැමෝම එයාගේ ඇඳ වටේ. ඒ වෙලාවේ තමයි වසුන්දරාට තේරුණේ ජීවිතෙන් පලායන්න හදන එක ප්‍රශ්නවලට පිළිතුරක් නෙවෙයි කියලා.  පල්ලම එච්.එම්. වජිරා නිලංගනී හේරත්සුවඳ දැනුණා උණුසුම දැනුණා ළෙන්ගතු බව දැනුණා ඔබ මගෙයි දැනුණා හෙට දවස කොපමණ අගේ දැයි දැනුණා ඔබ මට උතුම් සෙනෙ‍ෙහවන්තියක් බව දැනුණා‍  හොරණ බන්දුල  රාත්‍රියට රූප පෙට්ටියේ බෝල ටිකක් කැරකෙනවා අංක ටිකක් සහ අකුරක්‍ පුංචි තිරේ දිස්වෙනවා ලක්ෂපතියන් දශ ලක්ෂපතියන් කෝටිපතියන් බිහිවෙනව අද දිනුමක් නොතිබුණාට හෙටත් ගන්න යැයි පවසනවා වාසනාවන්තයා ඔබ විය හැකි යැයි සිනා සෙමින් පවසනවා අපේ සිතේ හැමදාමත් බලාපොරොත්තු දල්වනවා අහසේ මාලිගා තනමින් රෑ වනතුරු පසුවෙනවා හැම රැයකම සිත් තැවුලෙන් නිදි යහනට පිවිසෙනවාපනාගොඩ ධර්මචාරි පාලාගොල්ලඅම්මගේ දුක සැප බලන්න දූල පුතාලා ගොඩවෙල දරු මුනුපුරු මිනිබිරියන් වට කරගෙන මහ ක‍දේට ඇ‍ඟේ පතේ දහ අමාරු හිතේ තිබූ දුක දියාරු ඉහේ මලක් පිපි ගානයි ම‍ුවේ සිනා හඬ සාරයි කන්දෙ ගෙදර හුදකලාව කල්පනාව නැති විරාම දූ දරුවන් හිත පුරාම විමසයි එන දින තුරාමමීගස්ආ‍ෙර් ගුණපාල වික්‍රමආරච්චි  නිහඬ බව රජ කරන පාළු වීදියෙ කොනක නතර වුණු සුනිල නෙත් බලා උන්නෙමි එදෙස... දුහුල් සළුපිළි අතර දඟ කරන තන කැකුළු පවසන්න වැර දරයි ඇගෙ දෙනෙත්වල රහස... පිට දුන්න කණු පහන නිවී දැල්වෙන අතර මම අතරමං වුණෙමි ඈ අසල මොහොතකට... සුන්දරයි වතකමල දෙනෙත් පැහැ මනහරය නාරි ලීලා සෝබමානය ප්‍රේමයේ ඈ නිහඬ උල්පත... සරන වීදිය අඳුරු වූවද ඇයද සුන්දර ගැහැනියක්මය නිදිගන්න දහසක් සිරුරු යට ඇය ද සුන්දර කුසුම් යායක්ය... ජීවිතේ නොතිර වුවත් මට මහා දුකකිය ඇගේ මේ පුවත නොහඬන්න මා සොඳුරු නැඟණිය සාප නොකරන් නුඹේ දිවියට... සමුගතිමි මම ඇ‍ෙගන් විගසට පියනැඟූයෙමි තනිව සිහිනෙක හද නොපෙනෙනා කුරිරු ලෝකෙක නොවෙද ඈ රෑ සමනලිය අද...?චතූ හේරත්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj1408031</link>
    <topic>පීපල්ස් ලීසිං ලේ දන්දීමේ සතිය සමරයි</topic>
    <author/>
    <content>පීපල්ස් ලීසිං ලේ දන්දීමේ සතිය සමරයිපීපල්ස් ලීසිං සමාගම ජගත් ලේ දන්දීමේ සතිය හා තම 18 වන සංවත්සරය සැමරීමට සමගාමීව ලේ දන්දීමේ වැඩසටහනක් එම සමාගමේ ප්‍රධාන විධායක නිලධාරී / සාමාන්‍යාධිකාරී, ඩී. පී. කුමාරගේ මහතාගේ ප්‍රධානත්වයෙන් පසුගිය දා පැවැත්විණි.පීපල්ස් ලීසිං සමාගමේ ක්‍රීඩා හා සුබසාධක සංගමය විසින් සංවිධානය කළ ‘දන් දී ලේ බිඳක් රැක ගමු ජීවිතයක්’ තේමාව යටතේ වූ එම ලේ දන්දීමේ වැඩසටහන බොරැල්ලේ ප්‍රධාන කාර්යාලය, මහනුවර, අනුරාධපුරය, බණ්ඩාරවෙල හා ගාල්ල යන ශාඛාවල කාර්ය මණ්ඩලය, පාරිභෝගිකයන් හා මහජනතාවගේ සහභාගිත්වයෙන් පැවත්විණි. පීපල්ස් ලීසිං සමාගමේ කාර්ය මණ්ඩලය හා ගනුදෙනුකරුවන් එක්ව රුධිර පයින්ට් 600 ක් පමණ ශ්‍රී ලංකා ජාතික රුධිර පාරවිලන සේවය වෙත ලබා දී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj1408032</link>
    <topic>රථගාල් ගාස්තු අය කිරීමට ප්‍රථම වරට පාකිං මීටර්</topic>
    <author/>
    <content>රථගාල් ගාස්තු අය කිරීමට ප්‍රථම වරට පාකිං මීටර්ශ්‍රී ලංකාවේ වාහන නැවතුම් සහ රථ වාහන තදබද කළමනාකරණ විසඳුම් සැපයීමේ ප්‍රමුඛයකු වන සීමාසහිත ටෙනාගා කාර් පාර්ක්ස් පුද්ගලික සමාගම මෑතකදී සූර්ය ශක්තියෙන් බලගැන්වෙන පාකිං මීටර් හඳුන්වා දෙනු ලැබීය. ජූලි මස 24 වැනිදා කොළඹ, බාරොන් ජයතිලක මාවතේ පැවති උත්සවයකදී මෙම පාකිං මීටර් එළිදක්වා ක්‍රියාත්මක කරනු ලැබුවේ එහි ප්‍රධාන ව්‍යාපෘතියේ කොටසක් වශයෙනි.එම පාකිං මීටර යන්ත්‍රය ශ්‍රී ලංකාවට හඳුන්වා දෙනු ලැබුවේ වාහන නවතා තැබීම්, පොදු ප්‍රවාහන සහ ගාස්තු සම්බන්ධයෙන් වැඩිදියුණු කළ නව නිෂ්පාදිතයන් සැපයීමේ ස්වීඩන් විශේෂඥයින් වන CALE Access සමඟ එළඹුණු සබඳතාවයකට අනුවය. මෙම සබඳතාවය තවත් ශක්තිමත් කරමින් විශේෂිත තාක්ෂණ සබඳකරු ලෙසින් ඩයලොග් ඇක්සියාටා ද ටෙනාගා හා එක්ව ඇත.ගෙවීම් සිදු කිරීමට ආකාරයන් හයක් පවතී. එනම්, කාසි මගින්, ඩෙබිට් කාඩ් මඟින්,‍ ක්‍රෙඩිට් කාඩ් මඟින්, ටච් කාඩ් මඟින්, ඊසි කෑස් මඟින් සහ ඩයලොග් විසින් ලබා දෙන Add to Bill පහසුකම මඟින් ආදියයි. මෙම ටච් කාඩ් යනු ඩයලොග් විසින් හඳුන්වා දෙනු ලැබූ, සබඳතාවයන්ගෙන් තොර ගෙවීම් සඳහා සහ ප්‍රවාහන ප්‍රවේශපත් සඳහා පහසුකම් සපයන ගෙවීම් ක්‍රමයක් වේ. ඊසි කෑෂ් යනු ඩයලොග් සහ එටිසලාට් පාරිභෝගිකයින්ට සිය ජංගම දුරකථනයන් හරහා ගෙවීම් සිදු කිරීමට හැකියාව ලබා දෙන පහසුකමක් වේ.ටෙනාගා හි කළමනාකාර අධ්‍යක්ෂ දුමින්ද ජයතිලක මහතා පවසා සිටියේ, “ශ්‍රී ලංකාවේ මෙවන් පාකිං මීටර හඳුන්වා ‍දුන් ප්‍රථම අවස්ථාව මෙයයි. එසේම මෙය පාකිං මීටර් එකක් පමණක්ම නොව දීර්ඝකාලීනව බොහෝ සේවා සිදු කළ හැකි අන්දමේ සුවිශේෂී යන්ත්‍රයක්. මෙහි සුවිශේෂීත්වය වන්නේ ශ්‍රී ලංකාවේ මෙන්ම දකුණු ආසියාවේම මෙවන් ආකාරයේ යන්ත්‍රයක් හඳුන්වා දෙන ප්‍රථම අවස්ථාව මෙය වීමයි.කොළඹ නගරාධිපති ඒ.ජේ.එම්.මුසම්මිල් මහතා විසින් පළමු ප්‍රවේශ පත ලබා ගැනී‍ම සඳහා ගනුදෙනුව සිදු කරමින්. CALE Access හි තාක්ෂණික කළමනාකාර රෆිසුද්දීන් බින් රම්ලි, Smart Parking India හි ප්‍රධාන විධායක නිලධාරි එස්.සුන්දර්, ශ්‍රී ලංකාවේ මැලේසියානු මහ කොමසාරිස් අස්මි සයිනුද්දීන්, කොළඹ උප නගරාධිපති ටයිටස් පෙරේරා සහ Tenaga Car Parks හි කළමනාකාර අධ්‍යක්ෂ දුමින්ද ජයතිලක මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj1408033</link>
    <topic>කතරගම ස්වදේශීය ආලෝක පූජාව 13 වැනි වරටත්</topic>
    <author/>
    <content>කතරගම ස්වදේශීය ආලෝක පූජාව 13 වැනි වරටත්කතරගම කිරිවෙහෙර හා රුහුණු මහා කතරගම දේවාලය ඇසළ උත්සව සමය නිමිත්තෙන් කඳානේ සීමාසහිත ස්වදේශි කර්මාන්තායතනය විසින් තම ‘ස්වදේශීය කොහොඹ ආලෝක පූජා සත්කාරය’ නම් සමාජ සත්කාරක වැඩසටහන යටතේ පසුගියදා ආලෝකවත් කෙරිණි.මේ ආලෝක පූජාවට ස්වදේශීය සමාගම අනුග්‍රහය දැක්වූයේ අඛණ්ඩව 13 වන වරටය.ස්වදේශීය සමාගමේ සභාපතිනි අමරි විජයවර්ධන මහත්මිය පැවසුවේ මෙවැනි වාර්ෂික ආලෝක පූජා සත්කාර මඟින් ශ්‍රී ලංකාවේ සංස්කෘතික හා සම්ප්‍රදායික උරුමයන් රැකගැනීම ශ්‍රී ලාංකික සමාගමක් වන ස්වදේශීය සමාගමේ යුතුකමක් ලෙසින් සලකන බවයි.ස්වදේශීය කර්මාන්තායතනයේ සභාපතිනි/කළමනාකාර අධ්‍යක්ෂිකා අමරි විජයවර්ධන මහත්මිය, කතරගම කිරිවෙහෙර රජමහ විහාරයේ විහාරාධිපති කොබවක ධම්මින්ද හිමි හා ස්වදේශීය නිලධාරීන් ආලෝක පූජාව විවෘත කරමින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj1408034</link>
    <topic>කොළඹ සිංගප්පූරු එමිරේට්ස් ගමන් යළිත්</topic>
    <author/>
    <content>කොළඹ සිංගප්පූරු එමිරේට්ස් ගමන් යළිත්ඩුබායි ජාත්‍යන්තර ගුවන් තොටුපොළේ ගුවන් ධාවන පථය නවීකරණය කිරීමේ ව්‍යාපෘතිය හේතුවෙන් තාවකාලිකව අත්හිටුවන ලද කොළඹ සිට සිංගප්පූරුවට සිදුකළ දෛනික ගුවන් සේවා නැවතත් ආරම්භ කර ඇති බව එමිරේට්ස් ගුවන් සමාගම නිවේදනය කර ඇත.ජූලි 22 වැනි අඟහරුවාදා සිට ක්‍රියාත්මක වූ මෙම සේවා සමඟම මීට පෙර එමිරේට්ස් සතියකට කොළඹ සිට සිදුකළ ගුවන් ගමන් 34 යථා තත්ත්වයට පත්විණි. මේ යටතේ, කොළඹ සිට ඩුබායි දක්වා සතියකට ගුවන් ගමන් 27 ක්ද සිංගප්පූරුවට ගුවන් ගමන් 07 ක්ද ක්‍රියාත්මක කරනු ලැබේ.“කොළඹ සිට ඕස්ට්‍රේලියාව බලා ගමන් කරන මගීන් එමිරේට්ස් ගුවන් සමාගම වඩාත් කැමැත්තෙන් තෝරා ගන්නේ සිංගප්පූරුවට ක්‍රියාත්මක එමිරේට්ස් ගුවන් සේවා බොහෝ ශ්‍රී ලාංකිකයින් වාසය කරන මෙල්බර්න් නුවරට ගමන් කරන එමිරේට්ස් සේවා සමඟ හොඳින් සම්බන්ධ වන නිසයි,” එමිරේට්ස් ගුවන් සමාගමේ ශ්‍රී ලංකාව හා මාලදිවයින සඳහා කලාපීය කළමනාකාර චන්දන ද සිල්වා මහතා පැවසුවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj1408035</link>
    <topic>කොළඹ විශ්ව විද්‍යාල පාඨමාලා මොබිටෙල් mLearning ඔස්සේ</topic>
    <author/>
    <content>කොළඹ විශ්ව විද්‍යාල පාඨමාලා මොබිටෙල් mLearning ඔස්සේරාජ්‍ය සේවකයන් අතර දුරස්ථ අධ්‍යාපනය ප්‍රචලිත කිරීම සඳහා පුරෝගාමී දුරස්ථ අධ්‍යාපන ක්‍රමවේදයක් වන මොබිටෙල් ‘mLearning’ සේවාව උපයෝගී කරගැනීමට කොළඹ විශ්ව විද්‍යාලය කටයුතු කර තිබේ. ඒ අනුව රාජ්‍ය සේවකයන්ට ලොව කොතැනක වාසය කළත් මේ සේවාව ඔස්සේ ශ්‍රී ලාංකික පශ්චාත් උපාධියක් හිමිකර ගැනීමේ අනගි අවස්ථාව හිමි වනු ඇත.‘mLearning’ යනු මොබිටෙල් විසින් නිර්මාණය කරන ලද සුවිශේෂී දුරස්ථ අධ්‍යාපනික ක්‍රමවේදයකි. මෙරට පන්ති කාමර තුළ දේශනවලට සහභාගි වීමකින් තොරව සම්පූර්ණ විශ්ව විද්‍යාල පාඨමාලාවක් හැදෑරීම සඳහා අවස්ථාව හිමිවන එකම ක්‍රමය වන්නේ මෙම සේවාවයි.මෙම උපාධි අතරට රාජ්‍ය පරිපාලනය පිළිබඳ පශ්චාත් උපාධිය, රාජ්‍ය කළමනාකරණය පිළිබඳ පශ්චාත් උපාධිය මෙන්ම රාජ්‍ය පරිපාලනය පිළිබඳ පශ්චාත් උපාධි ඩිප්ලෝමාව, රාජ්‍ය කළමනාකරණය පිළිබඳ පශ්චාත් උපාධි ඩිප්ලෝමාව, ව්‍යාපාර කළමනාකරණය පිළිබඳ පශ්චාත් උපාධි ඩිප්ලෝමාව, අලෙවිකරණය පිළිබඳ විධායක ඩිප්ලෝමාව සහ රාජ්‍ය කළමනාකරණය සහ පරිපාලනය පිළිබඳ විධායක ඩිප්ලෝමාව යන පාඨමාලා ඇතුළත් වේ. ‘mLearning’ ඔස්සේ හැදෑරිය හැකි මෙම පාඨමාලා සාර්ථකව අවසන් කිරීම මඟින්, බස්නාහිර පළාතින් පිට දුර පළාත්වල සේවය කරන රාජ්‍ය සේවකයන්ට වුවද අන්තර්ජාතික මට්ටමට සරිලන පශ්චාත් උපාධි සුදුසුකම් ලැබීමේ අවස්ථාව හිමි වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj1408036</link>
    <topic>සබ්වේ ශාඛාවක් ශ්‍රී ලංකාවේත්</topic>
    <author/>
    <content>සබ්වේ ශාඛාවක් ශ්‍රී ලංකාවේත්සබ්වේ යනු රටවල් 107ක් පුරා පැතිරුණු 42,000කට වැඩි ශාඛා ප්‍රමාණයක් සහිත ලොව විශාලතම සබ්මැරින් සැන්ඩ්විච් රෙස්ටුරන්ට් ජාලයයි. එහි ප්‍රථම ශ්‍රී ලාංකීය ශාඛාව කොළඹ, ආර්.ඒ.ද මැල් මාවතේ පිහිටුවීමට නියමිතය.ශ්‍රී ලංකාවෙහි ස්ථාපිත කළ පසු මෙම ප්‍රමුඛ පෙළේ ඉක්මන් සේවා අවන්හල් ජාලය දිවයින පුරා ව්‍යාප්ත කිරීමට අරමුණු කර ඇති අතර ඉදිරියේ දී වෙනත් ප්‍රදේශයන් හි ද ශාඛා පිහිටුවීමට අපේක්ෂිතය. ඒ අනුව දේශීය ව්‍යවසායකයන් හට ඒ හරහා ආයෝජන සහ ව්‍යාපාර අවස්ථාවන් සැලසෙනු ඇත.ශ්‍රී ලංකා සබ්වේ ඩිවෙලොප්මන්ට් පුද්ගලික සමාගමේ ශාඛා හිමිකරු සහ සභාපති නේතන් විල්ස් මහතා පවසා සිටියේ “ශ්‍රී ලාංකිකයින් අලුත් සහ රසවත් ආහාරයන්ට මෙන්ම විදේශීය රසයන් අත්හදා බලන්නත් ඉතාම කැමතියි. ගෙවන මුදලට සරිලන ඉහළ තත්ත්වයෙන් යුත් ආහාර සපයන සබ්වේ යනු අවන්හල් ක්ෂේත්‍රය තුළ ඉහළ ව්‍යාපාර අවස්ථාවන් ලැබීමට කදිම නාමයක්” යනුවෙනි.මෙහි මෙනුපතෙහි පවතින රසවත් ආහාරයන් පිළිබඳ අදහස් දක්වමින් ශාඛා සම හිමිකරු සාවන්ත් සෙබස්තියන් මහතා පවසා සිටියේ, “මෙහි මෙනුපත විවිධාකාරයේ දේශීය සහ විදේශීය රසයන්ගෙන් යුත් සුප්‍රසිද්ධ සැන්ඩ්විච් සහ සැලඩ්වලින් යුක්ත වනු ඇත. දේශීය රසයන් භාවිතා කරමින් ජාත්‍යන්තරව ප්‍රසිද්ධියට පත් සැන්ඩ්විච් වර්ගයන් මෙහි ප්‍රචලිත කිරීමට ද අපි බලාපොරොත්තු වෙනවා” යනුවෙනි.Ataraxia Capital Partners හි ආයෝජන ප්‍රධානී / සබඳකරු ශාරද් ශ්‍රී ලංකා සබ්වේ ඩිවෙලොප්මන්ට් පුද්ගලික සමාගමේ ශාඛා හිමිකරු සහ සභාපති නේතන් විල්ස් සහ Ataraxia Capital Partners හි ව්‍යූහගත නිෂ්පාදන ප්‍රධානී / සබඳකරු අසාන්ත් සෙබස්තියන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj1408037</link>
    <topic>මැක්සීස් සමාජය ඇරඹුණ දා</topic>
    <author/>
    <content>මැක්සීස් සමාජය ඇරඹුණ දාමැක්සීස් ටයර ආනයනය කරනු ලබන සීමාසහිත බෙනඩික්විසන් සමාගම පසුගියදා 4 x 4 මැක්සීස් සමාජය පිහිටුවා ගන්නා ලදී.එහිදී සමාගමේ වෙළෙඳ සහ අලෙවි ප්‍රධානී එස්.පී.ලියනසූරිය මහතා සභාව අමතයි. අධ්‍යක්ෂ ගයාන් ෆොන්සේකා, කළමනාකාර අධ්‍යක්ෂ සුනිල් ෆොන්සේකා, අලෙවි කළමනාකරු එරල් චන්ද්‍රසේකර සහ අලෙවි විධායක පර්සි වීරකෝන් මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj1408038</link>
    <topic>MCB නව ශාඛාව කොල්ලුපිටියේ</topic>
    <author/>
    <content>MCB නව ශාඛාව කොල්ලුපිටියේවසර 20ක කාලයක් පුරා ශ්‍රී ලංකාවේ මෙහෙයුම් පවත්වාගෙන යනු ලබන පකිස්ථානය මූලස්ථානය කර ගත් MCB බැංකුව පාරිභෝගිකයින්ට වඩාත් සමීප වෙමින් කාර්යක්ෂම සේවාවක් සැපයීමේ අරමුණ පෙරදැරිව සිය ශාඛා ජාලය තවත් පුළුල් කරමින් කොල්ලුපිටිය නගර මධ්‍යයේ නව ශාඛාවක් විවෘත කරයි.මේ වන විට ශ්‍රී ලංකාවේ මෙහෙයුම් පවත්වාගෙන යනු ලබන විදේශීය බැංකු අතරින් තුන්වැනි විශාලතම ජාලයට හිමිකම් කීමට MCB බැංකුව සමත්ව සිටියි.“ගනුදෙනුකරුවන් වෙත සෞභාග්‍ය ළඟා කරවීමේ අරමුණ පෙරදැරිව අපගේ මෙහෙයුම් පුළුල් කිරීමට හැකිවීම පිළිබඳව සැබැවින්ම සතුටට පත්වනවා” යනුවෙන් අස්ෆර් නොමානි මහතා පැවැසීය.සිය ගනුදෙනුකරුවන්ගේ අභිප්‍රායන් හඳුනා ගනිමින්, ඊට ඒ සඳහා නිසි පිළියම් යෙදීමෙන් ඊටම ආවේණික බැංකු අත්දැකීමක් අත්විඳීමට ගනුදෙනුකරුවන්ට අවස්ථාව උදා වේ.බස්නාහිර ප්‍රධාන ආමාත්‍ය ප්‍රසන්න රණතුංග මහතා පොල්තෙල් පහන දල්වමින්. MCB බැංකුවේ මෙරට සාමාන්‍යාධිකාරී අස්ෆර් නොමානි මහතා ද මෙහි වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj1408039</link>
    <topic>ඒෂියන් එලායන්ස් රක්ෂණයෙන් විශ්‍රාමිකයන් සඳහා ‘බුහුමන්’</topic>
    <author/>
    <content>ඒෂියන් එලායන්ස් රක්ෂණයෙන් විශ්‍රාමිකයන් සඳහා ‘බුහුමන්’ඒෂියන් එලායන්ස් රක්ෂණ සමාගම ශ්‍රී ලංකා විශ්‍රාම වැටුප් දෙපාර්තමේන්තුව සමඟ අත්වැල් බැඳගනිමින් විශ්‍රාම වැටුප් හිමියන් සඳහා විශේෂයෙන් සැකසූ රක්ෂණාවරණයක් හඳුන්වාදීමට කටයුතු කළේය. ‘බුහුමන්’ ලෙස නම් කර ඇති මෙම රක්ෂණාවරණය Colombo RE Insurance Brokers ආයතනයේ මූලිකත්වයෙන් නිර්මාණය කර ඇත. විශ්‍රාමිකයන් යනු රටේ ආර්ථිකය, සමාජය සහ අනාගත පරම්පරාවන් වෙනුවෙන් ජීවිත කාලයක් පුරා සිය සේවාව කැපකළ පිරිසකි. ඔවුන්ගේ විශ්‍රාම දිවිය සුරක්ෂිත කිරීම මෙම රක්ෂණාවරණය හඳුන්වා දීමේ මූලික අරමුණ වී ඇත. මෙය එළිදැක්වීමේ උත්සවය සඳහා ප්‍රධාන ආරාධිතයා ලෙස රාජ්‍ය පරිපාලන හා ස්වදේශ කටයුතු අමාත්‍ය ඩබ්ලියු.ඩී.ජේ. සෙනෙවිරත්න මහතා සහභාගී විය.‘බුහුමන්’ රක්ෂණාවරණය ඔස්සේ විශ්‍රාමිකයෙකු හට සිය ජීවිතයේ සැඳෑ සමයේදී මතුවිය හැකි විවිධාකාර වූ අභියෝගයන්ට මුහුණදීමේ ශක්තිය ලැබෙනු ඇත. මේ යටතේ රක්ෂණ සැලසුම් වර්ග 3 ක් පිරිනැමෙන අතර තම ආර්ථික ශක්තිය අනුව තමන් කැමැති රක්ෂණ සැලසුමක් තෝරාගැනීමේ අවස්ථාව විශ්‍රාමිකයන් හට හිමි වේ. එමෙන්ම ඍජුවම තම විශ්‍රාම වැටුපෙන් රක්ෂණ වාරිකය ගෙවීමේ හැකියාවද මින් ලබා දී ඇත.පුද්ගලික හදිසි අනතුරු ආවරණය, රෝහල් ගාස්තු ආවරණය, අවමංගල්‍ය වියදම් ආවරණය සහ අසාධ්‍ය රෝග ආවරණය ආදී ප්‍රතිලාභ රැසක් මෙම රක්ෂණය මඟින් පාරිභෝගිකයන් හට හිමිවීමට නියමිත ය.ප්‍රථම රක්ෂණ ඔප්පුව හිටපු නාවික හමුදාපති ජයනාත් කොළඹගේ මහතාට අමාත්‍යවරයා විසින් පිරිනැමූ අයුරු. සමාගමේ අධ්‍යක්ෂ / ප්‍රධාන විධායක නිලධාරි ‍රමල් ජයසිංහ, විශ්‍රාම වැටුප් දෙපාර්තමේන්තුවේ අධ්‍යක්ෂ ජනරාල් එස්.එස්. හෙට්ටිආරච්චි මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj14080310</link>
    <topic>ශිෂ්‍යත්වය සමතුන්ට කොමර්ෂල් බැංකුවෙන් ප්‍රතිලාභ</topic>
    <author/>
    <content>ශිෂ්‍යත්වය සමතුන්ට කොමර්ෂල් බැංකුවෙන් ප්‍රතිලාභ‘අරුණලු’ ළමා ඉතුරුම් ගිණුම් වැඩසටහන යටතේ 5 වසර ශිෂ්‍යත්ව විභාගය ඉහළින්ම සමත් වන සිසුන් රුපියල් මිලියන ගණනක් වටිනා ප්‍රතිලාභ වලින් ඇගයීමට යළිත් වතාවක් කොමර්ෂල් බැංකුව කටයුතු කර ඇත.මේ මාසයේ පැවැත්වීමට නියමිත ශිෂ්‍යත්ව විභාගයේදී මුළු දිවයිනෙන්ම ප්‍රථම, දෙවන, හා තෙවන ස්ථාන දිනා ගන්නා සිසු දරුවන් හට ඔවුන් අරුණලු ළමා ඉතුරුම් ගිණුම් හිමියන් නම් රුපියල් 382,500 ක් දක්වා ත්‍යාග පිරිනැමෙනු ඇත.2013 වසරේ දී කොමර්ෂල් බැංකුව ප්‍රකාශයට පත් කළ අරුණලු නව ත්‍යාග ප්‍රදාන වැඩසටහන යටතේ ශිෂ්‍යත්ව විභාගයෙන් දිවයිනේ පළමු තැන ලබා ගන්නා සිසු දරුවා හට අරුණලු ගිණුමක් හිමි නම් රුපියල් 170,000 ක් දක්වා මුදල් හිමි කර ගත හැකි අතර, එය මසකට රුපියල් 2,000 බැගින් සිසු දරුවාගේ ‘අරුණලු’ ඉතුරුම් ගිණුමේ බැංකුව විසින් තැන්පත් කරනු ලබයි. දිවයිනේ දෙවන හා තෙවන ස්ථාන දිනා ගන්නා අරුණලු ගිණුම් හිමි සිසු දරුවන්ට පිළිවෙළින් රුපියල් 127,500 ක් සහ රුපියල් 85,000 ක් දක්වා මුදලක් ඔවුන්ගේ ගිණුම්වල බැංකුව විසින් මසකට පිළිවෙළින් රුපියල් 1,500 ක් සහ රුපියල් 1,000 ක් බැගින් වයස 18 සම්පූර්ණ වන තුරු තැන්පත් කරනු ලබයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj14080311</link>
    <topic>සම්පත් බැංකුවෙන් ක්ලැරන්ස් ගීත රාත්‍රියක්</topic>
    <author/>
    <content>සම්පත් බැංකුවෙන් ක්ලැරන්ස් ගීත රාත්‍රියක්සම්පත් බැංකුව පසුගිය දා 1600 කට අධික ගනුදෙනුකරුවන් සහ කාර්ය මණ්ඩල සාමාජික සාමාජිකාවන් පිරිසක් වෙනුවෙන් ‘ක්ලැරන්ස් ගීත රාත්‍රිය’ සංවිධානය කෙළේය.මෙම වැඩසටහන සංවිධානය කිරීම පිළිබඳව සම්පත් බැංකුවේ කළමනාකාර අධ්‍යක්ෂ අරවින්ද පෙරේරා මහතා මෙසේ අදහස් පළ කළේය. “සැබැවින්ම ශ්‍රී ලාංකික බැංකුවක් සහ මෙරට මූල්‍ය ක්ෂේත්‍රයේ ක්‍රමයෙන් ඉහළටම ගමන් කරමින් සිටින ආයතනයක් ලෙස සම්පත් බැංකුව හැම විටම සාම්ප්‍රදායික බැංකුකරණයේ සීමා මායිම්වලින් ඔබ්බට ගොස් පාරිභෝගිකයන්ගේ ජීවිතවල කොටසක් බවට පත්වීමට උත්සාහ කරනවා. එහි තවත් පියවරක් ලෙස අපේ පාරිභෝගිකයන් හා කාර්ය මණ්ඩලය වෙනුවෙන් ක්ලැරන්ස් විජේවර්ධනයන්ගේ ගීත එකතුවක් මෙසේ ඉදිරිපත් කරන්නට ලැබීම අපට ඉමහත් සතුටක්.එමෙන්ම මෙම උත්සවය සාර්ථක කරගන්නට දිවා රෑ නොබලා වෙහෙස මහන්සි වී කටයුතු කළ සම්පත් බැංකු කණ්ඩායමට ස්තුතිය පළ කරන්නටත් මා මෙය අවස්ථාවක් කරගන්නවා.”සිය පාරිභෝගිකයන් වෙනුවෙන් ඉහළම මට්ටමේ සේවාවක් සහතික කිරීම සඳහා ඇති කැපවීම තවදුරටත් විදහා පෙන්වමින් මෙම උත්සවයේ සෑම අංගයක්ම මැනවින් සංවිධානය කිරීමට සම්පත් බැංකු කණ්ඩායම පියවර ගත්හ. ප්‍රසංගයේ ආරම්භයේ සිට අවසානය දක්වාම ඔවුන්ගේ දායකත්වය බෙහෙවින් කැපී පෙනිණි. ප්‍රසංගයේ නරඹන්නන් සඳහා තිබූ ඉඩකඩෙන් අටෙන් එකක ප්‍රමාණයක් සම්පත් බැංකු සේවක සේවිකාවන් වෙනුවෙන් වෙන් කරන්නට කටයුතු යොදා තිබුණු අතර ඔවුන්ට ද මෙම උත්සවයට සහභාගි වීමේ අවස්ථාව ලබා දෙන ලද්දේ ගනුදෙනුකරුවන්ට පරිදිම මුලින් ඉල්ලුම් කරන්නන් හට මුලින් අවස්ථාව ලබාදීමේ ක්‍රමවේදය අනුගමනය කිරීමෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj14080312</link>
    <topic>සී.බී.එල්. විශිෂ්ටයන්ට සම්මාන</topic>
    <author/>
    <content>සී.බී.එල්. විශිෂ්ටයන්ට සම්මානසී.බී.එල්. සමූහය පසුගිය මූල්‍ය වසරේදීත් ව්‍යාපාරික කටයුතුවලින් අඛණ්ඩ වර්ධනයක් ලබාගැනීමට සමත් වී ඇත. සමූහයට අයත් සියලු සමාගම් ඉහළ කාර්ය සාධනයක් සමඟින් වර්ධනයක් වාර්තා කිරීම මීට හේතුවයි. මෙම විශිෂ්ටත්වය වාර්ෂිකව ඇගයුමට ලක් කරන සිලෝන් බිස්කට්ස් බෙදාහැරීමේ නියෝජිත සමුළුව සහ විකුණුම් තරු සම්මාන උලෙළ පසුගියදා පැවැත්විණ. සී.බී.එල්‍. සමූහයේ සභාපති මිනෙක වික්‍රමසිංහ මහතාගේ ප්‍රධානත්වයෙන් පැවැති 2013/ 14 සිලෝන් බිස්කට්ස් බෙදාහැරීමේ නියෝජිත සමුළුව සහ විකුණුම් තරු සම්මාන උලෙළ සඳහා සී.බී.එල්. සමූහයේ දීප ව්‍යාප්ත බෙදා හැරීමේ ජාලයට අයත් නියෝජිතයින්, සී.බී.එල්. සමාගම් සමූහයේ අධ්‍යක්ෂවරු, විදෙස් ව්‍යාපාර හවුල්කරුවන්, ජ්‍යෙෂ්ඨ කළමනාකාරිත්වය මෙන් ම සී.බී.එල්. විකුණුම් බළකාය ද ඇතුළුව එක්දහස් පන්සියයකට ආසන්න ආරාධිතයෝ පිරිසක් සහභාගි වූහ.සමූහයේ අඛණ්ඩ වර්ධනය සඳහා උරදෙන සිලෝන් බිස්කට්ස් බෙදාහැරීමේ නියෝජිතවරුන් සහ සී.බී.එල්. නාමය ඉහළට ඔසවා තබන්නට වෙහෙස නොබලා කටයුතු කළ අතිවිශිෂ්ට විකුණුම් බළකාය මෙහිදී සම්මානයෙන් පිදුම් ලැබීය.සිලෝන් බිස්කට්ස් සමාගමේ 2013/ 14 වසරේ විශිෂ්ටතම විකුණුම් තරුව ලෙස මාදම්පේ මන්චි නිෂ්පාදන සඳහා ප්‍රාදේශීය විකුණුම් නිලධාරි රිස්වි බර්නාඩ් ප්‍රනාන්දු ඉකුත් දා පැවති වාර්ෂික බෙදා හැරීමේ නියෝජිත සමුළුව සහ විකුණුම් තරු සම්මාන උලෙළ දී සම්මාන ලැබීය. සී.බී.එල්. සමූහයේ සභාපති මිනෙක වික්‍රමසිංහ මහතා අතින් ඔහු සම්මානය ලබාගත් අයුරු. සමූහ අධ්‍යක්ෂ/ අලෙවි සහ විකුණුම් අංශ ප්‍රධානී නන්දන වික්‍රමගේ සහ අධ්‍යක්ෂ/ සමූහ සාමාන්‍යාධිකාරි වෙළෙඳ අයි.එම්. ඛාන් යන මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj14080313</link>
    <topic>SLIIT Computing බ්‍රිතාන්‍යයේ Aston සමඟ ගිවිසුමක</topic>
    <author/>
    <content>SLIIT Computing බ්‍රිතාන්‍යයේ Aston සමඟ ගිවිසුමකඅධ්‍යයන, පර්යේෂණ හා පුහුණු අවස්ථා වැඩිදියුණු කර ගැනීමේ අරමුණින් SLIIT Computing ආයතනයේ බ්‍රිතාන්‍යයේ ඇස්ටන් විශ්ව විද්‍යාලය සමඟින් අවබෝධතා ගිවිසුමකට අත්සන් තබයි. ඇස්ටන් විශ්ව විද්‍යාලයේ ඉංජිනේරු හා ව්‍යවහාරික විද්‍යා අංශයේ මහාචාර්ය රොබට් බෙරි මහතා හා SLIIT ආයතනයේ ප්‍රධාන විධායක නිලධාරී මහාචාර්ය ලලිත් ගමගේ මහතා අතර ඊට අදාළ ගිවිසුම් හුවමාරු කර ගැනීම පසුගියදා සිදු කෙරිණි.බර්මින්හැම් හි ස්ථාපිත ලොව ප්‍රමුඛ පෙළ විශ්ව විද්‍යාලයක් ලෙසින් සැලකෙන ඇස්ටන් විශ්ව විද්‍යාලය කර්මාන්ත, රාජ්‍ය හා වාණිජ යන අංශ සමඟින් ඉතා ශක්තිමත් සම්බන්ධතාවයන් සමඟින් ක්‍රියාත්මක වන්නකි. ගත වූ 25 වසර තුළ වැඩිම ඉල්ලුමක් සහිත රැකියා ලාභීන් බිහි කරමින් ක්ෂේත්‍රයේ කීර්තිමත් නාමයක් සමඟින් විශ්වාසය දිනා ගැනීමට හැකියාව ලැබී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj14080314</link>
    <topic>පානීය ජල අවශ්‍යතා සපුරන කෙන්ට් ජල පිරිපහදුකරණය</topic>
    <author/>
    <content>පානීය ජල අවශ්‍යතා සපුරන කෙන්ට් ජල පිරිපහදුකරණයපවුලේ සෞඛ්‍ය ආරක්ෂාව වෙනුවෙන් සියලු දෙනා වෙත වඩාත් සෞඛ්‍යාරක්ෂිත පානිය ජල සැපයුමක් ලබාදීමට කෙන්ට් වෙතින් නව පිළියමක් හඳුන්වා දී තිබේ. ISO 9001:2008 ප්‍රමිති සහතිකය සමඟින් නව්‍යකරණයේ පෙරමුණ ගත් සමාගමක් ලෙසින් ශීඝ්‍ර ව්‍යාප්තියක් සහිතව ඉන්දියාවේ සිය මෙහෙයුම් කාර්යාල සමඟින් ලොව පුරා මිලියන සංඛ්‍යාත ජනතාව වෙනුවෙන් සිය සේවා සැපයීමට කෙන්ට් වෙත හැකියාව ලැබී ඇත.අල්ට්‍රා ෆිල්ටරේෂන් තාක්ෂණය සමඟින් පළමු භූගත ජල පිරිපහදුකරණය ලෙසින් කෙන්ට් ජල පෙරහනය මේ වන විට ශ්‍රී ලංකාවට හඳුන්වා දී තිබේ. එමඟින් ජලයේ ඇති හානිකර බැක්ටීරියා හා කාබනික ද්‍රව්‍ය විනාශ කරන අතර දුහුවිලි, වැලි හා ක්ලෝරීන් මෙන්ම කෘමීන් විනාශ කරමින් භූගත ජලය සුරක්ෂිත පානිය ජලය බවට පරිවර්තනය කරනු ලබයි.එහි ක්‍රියාකාරිත්වය සඳහා විදුලිය, ගෑස් අනවශ්‍ය අතර හෝ ක්ලෝරීන්, බ්‍රෝමයින් හෝ අයඩීන් වැනි රසායනික ද්‍රව්‍ය භාවිත කිරීමෙන් තොරව එමඟින් ජලයේ සෞඛ්‍යාරක්ෂිත බව සුරක්ෂිත කරනු ලබයි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj14080315</link>
    <topic>අල්ට්‍රාටෙක් ඉන්දු - ලංකා සුහදතාව ශක්තිමත් කරයි</topic>
    <author/>
    <content>අල්ට්‍රාටෙක් ඉන්දු - ලංකා සුහදතාව ශක්තිමත් කරයිIndia Investrade ප්‍රදර්ශනය ඉන්දියානු වාණිජ මණ්ඩලය හා ශ්‍රී ලංකාවේ විවිධ පාර්ශ්ව එක්ව සිදුකරනු ලබන ක්‍රියාදාමයකි. මෙහි අරමුණ වන්නේ ඉදිකිරීම් හා ඉදිකිරීම් අමුද්‍රව්‍ය සඳහා වන පාර්ශ්ව සඳහා කතිකාවතක් ගොඩගැනීමයි.මේ ප්‍රදර්ශනයේ රිදී අනුග්‍රාහකයන් වන ශ්‍රී ලංකාවේ අල්ට්‍රාටෙක් සිමෙන්ති සමාගම ශ්‍රී ලංකාව තුළ සිදුකරන ලද සාර්ථක හා කැපී පෙනෙන ආයෝජනයකි. ශ්‍රී ලංකාවේ අල්ට්‍රාටෙක් සිමෙන්ති සමාගමෙහි ප්‍රධාන විධායක නිලධාරී කිරාන් රෙඩ්කාර් කියා සිටියේ, “2000 වසරේදී අප ඇරඹු ආනයනය, ගබඩා කිරීම, ඇසුරුම්ගත කිරීම හා බෙදාහැරීම යන මෙහෙයුම අද වන විට ශ්‍රී ලාංකීය පාරිභෝගිකයන්ගේ ‍තේරීම බවට පත්ව සාර්ථකත්වයට පත්ව ඇති” බවයි. ක්ෂේත්‍රයේ දශක ගණනාවක අත්දැකීම් හා විශේෂඥ දැනුමෙන් සන්නද්ධ ශ්‍රී ලංකාවේ අල්ට්‍රාටෙක් සිමෙන්ති සමාගම, ශ්‍රී ලංකාවේ සුවිශාල ඉදිකිරීම් වන කොළඹ වරාය පුළුල් කිරීමේ ව්‍යාපෘතිය, කොළඹ කටුනායක අධිවේගී මාර්ගය ව්‍යාපෘතිය වැනි සංවර්ධන කටයුතුවලට උරදෙමින් ශ්‍රී ලංකාවේ සංවර්ධනයට නිබඳව තම දායකත්වය සපයනු ලබයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aj14080316</link>
    <topic>ලකී ලංකා වෙළෙඳ ‍පොළේ අලෙවි වෙයි</topic>
    <author>තාරක වික්‍රමසේකර</author>
    <content>ලකී ලංකා වෙළෙඳ ‍පොළේ අලෙවි වෙයිසතිය ආරම්භක සඳුදා (28) වෙළෙඳ පොළ ගනුදෙනු පහළ යාමක් දක්නට ලැබුණි. පෙර සතියේ අවසන් සිකුරාදා (25) ගනුදෙනු සංඛ්‍යාව දැක්වුණේ 9130 ක් ලෙසින් වුවත් සඳුදා එය 7097 ක් ලෙස දැක්වුණි.දිනයේ සමාගම් 4 ක කොටස් ‍මිලියනය ඉක්මවා අලෙවි වූ අතර එහි විශේෂත්වය වූයේ එෆ්.එල්.සී හෝල්ඩින්ග්ස් සමාගමේ කොටස් දෙකෝටි විසි තුන් ලක්ෂ පනස් එක් දහස් නමසිය හැත්තෑ නවයක් (22351979) අලෙවි වීමයි.මිලියනය ඉක්මවා කොටස් අලෙවි වූ සෙසු සමාගම් අතර ඇක්සස් ඉංජිනියරින් (1838115) සිලෝන් ලෙදර් (wc - 2014) - (1315893) පීසීඑච් හෝල්ඩින්ග්ස් (8441145) සමාගම් විය.දිනයේ කොටස් මිල ඉහළ ගිය සමාගම් අතර රේණුකා සිටි හොටෙල් (4. 80) කාර්ගිල්ස් (4. 80) යම් දුරකට කැපී පෙනුණ අතර රුපියල් 144.20 කින් ඉහළ ගිය ද ෂර්ලිමාර් සමාගමේ අලෙවි වූයේ කොටස් 5 ක් පමණි. ගුඩ් හෝප් කොටසක මිල රුපියල් 370.00 කින් ඉහළ ගිය ද අලෙවි වූයේ කොටස් 2 ක් පමණි.මිල පහළ ගිය සමාගම් අතර සිලෝන් ටුබැකෝ සමාගම කැපී පෙනුණි. පෙර දිනට සාපේක්ෂව සමාගමේ කොටසක මිල රුපියල් 28.40 කින් පහළ ගියේ ය. පෙර සතියේ අවසන් සිකුරාදා සමස්ත කොටස් මිල දර්ශකය දැක්වුණේ ඒකක 6783.84 ක් ලෙසිනි. එය ආරම්භක සඳුදා ඒකක 6784.27 ක් ලෙස දැක්වුණි. එස් ඇන්ඩ් පී එස් එල් 20 දර්ශකය පෙර සතිය අවසානයේ ඒකක 3764.90 ක් වුව ද සතිය ආරම්භක සඳුදා එය ඒකක 3761.43 ක් දක්වා අඩු විය. 29 වැනිදා අඟහරුවාදා රජයේ නිවාඩු දිනයක් වූ බැවින් වෙළෙඳ පොළ ගනුදෙනු සිදු නොවීය. 30 වැනිදා බදාදා ගනුදෙනු සංඛ්‍යාව 7775 ක් ලෙස දැක්වුණි.ඒ ආරම්භක සඳුදා දිනට වඩා වෙළෙඳපොළ මිල ඉහළ යාමකි. දිනයේ කොටස් මිලියනය ඉක්මවා අලෙවි වූ සමාගම් අතර සිලෝන් ලෙදර් (wc - 2014) - (1052500) පෑන්ඒෂියා (1462470), පීපල්ස් ලීසිං (1769616), සියෙරා කේබල්ස් (1700380), අමානා බෑන්ක් (21495387) පීස‍ීඑච් හෝල්ඩින්ග්ස් (3746175) සමාගම් දැක්වුණි.එසේ ම වෙළෙඳ පොළට අලුතින් පැමිණි ලකී ලංකා සමාගමේ ඡන්ද බලය හිමි කොටස් 5244818 ක් ද එම සමාගමේ ඡන්ද බලය රහිත කොටස් 11943239 ක් ද අලෙවි විය. සමාගමේ ඡන්ද බලය රහිත කොටසක මිල පමණක් රුපියල් 3.00 සිට 3.60 ක් දක්වා ඉහළ ගොස් තිබුණි.දිනයේ මිල ඉහළ යාම් අතුරින් නුවරඑළිය හොටෙල් (86.50) කැපී පෙනුණ අතර මිල පහළ යා‍ම් අතුරින් ඉන්ඩස්ට්‍රියල් ඒ එස් පී එම් (15.30) ෆින්ලේස් කළම්බු (17.50) සමාගම් කැපී පෙනුණි.එදින සමස්ත කොටස් මිල දර්ශකය ඒකක 6801.84 ක් ලෙස ද එස් ඇන්ඩ් පී එස් එල් 20 දර්ශකය ඒකක 3768.18 ක් ලෙස ද දැක්වුණි‍.විදෙස් ගනුදෙනුකරුවන්ගේ සංඛ්‍යාව ආරම්භක සඳුදා 321 ක් වූ නමුත් එදින 289 ක් ලෙස දැක්වුණි.රාමසාන් සමය නිසා විදේශ ආයෝජකයන්ගේ මෙන් ම දේශීය ආයෝජකයන්ගේ ද වෙ‍ෙළඳ පොළට එතරම් උනන්දුවකින් සහභාගි වූ බවක් දක්නට නොවුණි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>03</day>
    </date>
    <link>http://www.silumina.lk/2014/08/03/_art.asp?fn=aw140803</link>
    <topic>මේ වගේ දුකක් වනහතුරකුටවත් නොවේවා</topic>
    <author>මතුගම මහින්ද විජේතිලක</author>
    <content>“මගේ මහත්තයා නරුමයෙක්”“ඇයි එහෙම කියන්නේ”“ප්‍රසිද්ධ නම්බුකාර රස්සාවක් කළාට එයා මනුස්සයෙක් නොවෙයි අමනුස්සයෙක්. මට අමානුෂික වද දුන්නා.”“එයා මොනවාද කළේ?”චන්ද්‍රකාන්ති තිස් හය හැවිරිදි විවාහක කාන්තාවකි. දෙදරු මවක් වූ ඇය ඇඟලුම් සේවිකාවකි. ඇගේ ස්වාමියා පුරුෂයා වූ චන්දන ද පෞද්ගලික අංශයේ රැකියාවක නිරත විය. ඇඟපත ‍රුදාව, කෑම අරුචිය, නින්දෙන් ගැස්සී අවදි වීම චන්ද්‍රකාන්තිට පීඩා ගෙන දුන් අසනීප තත්ත්වයක් විය. ඊටත් වඩා විශේෂ වූයේ ඇගේ ශරීරය පිළිස්සෙන්නක් මෙන් දැවිල්ලෙන් යුක්ත වීමය.මේ අසනීපවලින් මිදීමට වෛද්‍ය ප්‍රතිකාර ලැබුව ද සහනයක් නොවීය. ස්නායුගත ආබාධයකැයි ප්‍රතිකාර කළ ද සුවයක් නොලැබුවාය. ඉන් නොනැවතී මානසික වෛද්‍ය ප්‍රතිකාර ලැබුව ද වැඩක් වූයේ නැත. කිසි ම ප්‍රතිකාරයකින් සහනයක් නොලැබෙන විට මෙය අමනුෂ්‍ය දෝෂයක් දැයි සැකයට භාජනය විය. ඒ නිසා චන්ද්‍රකාන්ති, චන්දනත් සමඟ ඇතුළුකෝට්ටේ ගුප්ත ගවේෂණ මධ්‍යස්ථානය කරා ආවාය. එහිදී ආධ්‍යාත්මීය උපදේශකවරයා ශක්ති කිරණ එල්ල කරන විට ඇය අඬන්නට වූවාය. ඇගේ ශරීරයට ඇතුළු වී සිටින භූතාත්මය කවුදැයි ප්‍රශ්න කළ විට උත්තර දුන්නේ ම නැත. මෙය තදබල අමනුෂ්‍ය බලපෑමක් බව වටහා ගත් ගවේෂකවරයා ඔවුන්ට දින විසි එකක් ගමේ පන්සලේ බෝධි පූජා පවත්වා නැවත පැමිණෙන ලෙස උපදෙස් දුන්නේ ය.ඊළඟට පැමිණි දිනයේ ද චන්ද්‍රකාන්ති ආවිෂ්ට වූවාය. ගවේෂකවරයා ප්‍රශ්න කළේය.“කවුද මේ ශරීරයට ඇතුළුවෙලා ඉන්නෙ?”“ඉරේෂා”ඉරේෂා කියන්නේ කවුදැයි ගවේෂකවරයා චන්දනගෙන් ඇසු විට ඇය චන්ද්‍රකාන්තිගේ හොඳම යාළුවා බවත් ඉරේෂා මියගොස් ඇති බවත් කීවේය. නැවත ප්‍රශ්න කිරීම් ආරම්භ විය.“ඉරේෂා මොනවා වෙලා ද මැරුණේ?”“නිදිපෙති බීලා”“ඇයි එහෙම කර ගත්තෙ?”“උහුලන්න බැරි වේදනාව නිසා. හේතුව කවුරුවත් දන්නේ නෑ. මරණ පරීක්ෂණයේදී හෙළිදරව් වුණෙත් නෑ. ඒ නිසා මගේ හොඳම යාළුවාට කියන්න හුඟක් දේවල් තියෙනවා. ඒත් වේදනාව නිසා කියාගන්න බැහැ” යි කියමින් ඇද වැටුණාය.තවත් දින හතක් බෝධි පූජා පවත්වා එන්නැයි උපදෙස් දුන්නේය.සතියක් බෝධි පූජා පවත්වා නැවත පැමිණි දිනයේ චන්ද්‍රකාන්ති යළිත් ප්‍රලය වූවාය. ගවේෂකවරයා ප්‍රශ්න කළේය.“කවුද මේ?”“මම ඉරේෂා”“ඉරේෂා ඇයි නිදිපෙති බිව්වේ?”“පවුලේ ආරවුලක් නිසා.”“කෝ දරුවා.”“මම මැරිලා අවුරුදු පහක් වෙනවා. එදා ඉඳලා දරුවා මගේ අම්මා ළඟ. අනේ මහත්තයා ඉවසන්න බෑ. දැවිල්ලයි දැවිල්ලයි.”මළගිය ප්‍රාණකාරියගේ සිත වේදනාවෙන් පීඩා විඳින බැවින් තොරතුරු අනාවරණය කිරීමට බාධා විය. ඇයට කෙටි භාවනාවක් දුන්නේය.“බුද්ධං.... ධම්මං.... සංඝංසංඝං.... ධම්මං... බුද්ධං යැයි ආරෝහණ අවරෝහණ ක්‍රමයට එක දිගට සිතන්නට කීවේය. යළිත් එහි වේගය වෙනස් කොට,බුද්ධං... ධම්මං... සංඝංසංඝං ධම්මං... බුද්ධං යැයි මෙනෙහි කරන්නට ද කීවේය. එය ද හුරු වන විටබුද්ධං ධම්මං සංඝංසංඝං ධම්මං බුද්ධං යැයි අතරක් නොතබාම අරමුණ මෙනෙහි කරන්නට කීවේය. යළිත් දින හතක් බෝධි පූජා පවත්වන ලෙස ද මේ භාවනාව ම මෙනෙහි කරමින් පැන් කළ විසි එකක් ගෙන ප්‍රදක්ෂිණා කොට බෝධීන් වහන්සේ දෝවනය කරන්නට ද ඒ පැනින් බෝධින් වහන්සේ සිසිල් වන්නා සේ ඉරේෂාගේ දුක්ගිනි නිවේවා යි පතන ලෙස ද උපදෙස් දුන්නේය.ඊළඟ දිනයේ පැමිණි විට චන්ද්‍රකාන්තිට ආවිෂ්ට වූ ඉරේෂාගේ ප්‍රාණකාරයා තරමක් සුවපත් බවක් පෙන්වූවාය. නැවත සාකච්ඡාව ආරම්භ විය.“ඉරේෂා මොකද ජීවිතය නැති කැර ගත්තෙ?” යි ගවේෂකවරයා භූතාත්මයෙන් ඇසීය.“වේදනාව දරාගෙන ඉන්න බැරුව ගිය නිසා.”“මොකක්ද වේදනාව?”“ඒක කවුරුවත් දන්නෙ නෑ. මගේ අම්මා දන්නෙත් නෑ. අන්න ඒක කියා ගන්නකම් මගේ හිතට නිදහසක් නෑ. ඒක කියා ගන්න තමයි චන්ද්‍රකාන්තිගෙ ඇඟට ආවේ.මගේ මහත්තයා අමුතු මිනිහෙක්. මාව ඇඳට තියලා බැඳලා මගේ ඇඟ සිගරට් කොටවලින් පුච්චලා හිනාවෙලා සතුටු වුණ මිනිහෙක්. මට මේවා දරාගන්න බැරුව තමයි නිදිපෙති බීලා මැරුණේ.”“ඉතින් මේ ළමයා කාගෙ ද?”“මහත්තයාගෙ කලින් ගෑනිගෙ. අපි බැඳලා රට ගියා. කාලයක් රට ඉඳලා ආවා. මට කිව්වා මේ ළමයා “තමුසෙගෙයි කියලා” කියනවා කියලා නියම කළා.”“ඉතින් මේ අමානුෂික වධහිංසා කාටවත් කිව්වේ නැද්ද?”“නෑ... මම විවාහ වුණේ ගෙදරට අකැමැත්තෙන්. මේ මිනිහට මම රැවටුණා. අනේ... මගේ අම්මා...” යි නැවතත් අඬන්නට වූවාය.“හා... හා... කියන්න. කියලා හිත නිදහස් කර ගන්න.”“මගේ අම්මා ගුරුවරියක්. තාත්තත් ආණ්ඩුවෙ රස්සාවක් කළා. මට අක්කා කෙනෙකුත් ඉන්නවා. අර දරුවව දැන් හදන්නෙත් මගේ අම්මා. මගේ මරණයට හේතුව නොදැන මගේ අම්මා නිතර ම හූල්ලනවා. මට මේ කතාව කියා ගන්නයි වුවමනාව තිබුණේ. මම අම්මා ළඟට ගිහින් අඬ අඬා මගේ දුක කිව්වා. ඒත් අම්මාට මම කියන දේවල් ඇහුණේ නෑ. ඒ නිසා තමයි චන්ද්‍රකාන්තිගෙ ඇඟට ඇතුළුවෙලා මේ ටික කියා ගන්න මග පාදා ගන්නේ.”ඉරේෂාගේ මව, පියා, සහෝදරිය හා දරුවා සමඟ නැවත සතියකින් පැමිණෙන ලෙස චන්ද්‍රකාන්තිටත් චන්දනටත් උපදෙස් ලැබුණි.ඒ අනුව ඔවුහු ඊළඟ සතියේ එහි පැමිණියහ. එදින ද චන්ද්‍රකාන්ති දිෂ්ටි ගැන්වූ විට ඉරේෂා මතු වී ආවාය. ඇය සිය මවුපියන්ගේ දෙපා අල්ලාගෙන අඬා වැටුණාය.“අනේ අම්මේ මට සමාවෙන්න අම්මේ. තාත්තේ මට සමාවෙන්න. මගේ හිතුවක්කාරකමට මම දඬුවම් වින්දා. මට මගේ මරණයට හේතුව කියාගන්න ඕනෑ වුණා. ඒකයි මගේ හොඳම යාළුවාගේ ඇඟට ඇතුළු වුණේ. ඒක චන්ද්‍රකාන්තිටත්, චන්දනටත් දුකක් කරදරයක් වුණ බව මම දන්නවා. මට වෙනත් කරන්නට දෙයක් නැති නිසයි එයාගෙ ඇඟට ඇතුළු වුණේ. අනේ චන්දන මට සමාව දෙන්න. චන්ද්‍රකාන්තිටත් කියන්න මම එයාගෙන් සමාව ඉල්ලුවා කියලා.“මේ වගේ දුකක් වේදනාවක් වනේ වන හතුරෙකුටත් වෙන්න එපා දෙය්යනේ. සිගරට් කොටවලින් කෙනෙක් පුච්චලා සතුටු වෙන ජාතියේ තිරිසන් මිනිහෙක් මතු සංසාරේ දකින්නවත් සිද්ධ නොවේවා. දැන් මගේ හිත නිදහස්. අවශ්‍ය දේ කියාගත්තා. එහෙනම් මම යන්නම්.”“එහෙම යන්න එපා පොඩ්ඩක් ඉන්නැÓයි ගවේෂකවරයා භූතාත්මය නතර කළේය.ඉරේෂා වෙනුවෙන් සාංඝික දානයක් දෙන්නැයි ඇගේ මවුපියන් දැනුම්වත් කළේය. ස්වාමීන් වහන්සේලා විසිනමකට අටපිරිකර විස්සක් සහිතව සංඝගත දක්ෂිණාවක් පිරිනමා ඉරේෂා නමින් පැන් වඩා පින් අනුමෝදන් කරන්නට මවුපියෝ එකඟ වූහ.ඒ දානයට චන්ද්‍රකාන්ති ද සහභාගි වූවාය. එදින ද ඉරේෂා ඇයට ආවිෂ්ටව “මට හරි සතුටුයි. මම අනුරාධපුරයට යනවා” යි ඉවත්ව ගියාය.මේ අප දන්නා කතාවයි. සමහර විට අප නොදන්නා දේවල් ද තිබිය හැකිය. ඉරේෂා විවාහකයකු සමඟ විවාහ වූයේ කෙසේ ද? ඔහුගේ පළමු බිරිය මියගියේ කෙසේ ද? සිගරට් කොටවලින් සිය බිරිය පුච්චන්නට ඔහු අමානුෂික වූයේ ඇයි? ඉරේෂා ගෙන් පළිගන්නට හෝ රිදවන්නට හෝ ඔවුන් සතුටින් ජීවත් වෙනවාට අකමැත්තෙන් ඔහුගේ පළමු බිරියගේ භූතාත්මය ක්‍රියාත්මක වුණාදැයි සිතන්නට බැරි ද?මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=aa1408102</link>
    <topic>ලෙඩ හොයන්න ගිලින කැමරා</topic>
    <author>අරුණි මුතුමලී</author>
    <content>අරුණි මුතුමලීමිනිස් සිරුරේ රෝගාබාධ නිශ්චය කර ගැනීම සඳහා බෙහෙත් කරලක ස්වරූපයෙන් කැමරා කරලක් නිපදවීමට එංගලන්තයේ රෝයල් බෝල්ටන් රෝහලේ වෛද්‍ය සලීල් සිං සමත්ව සිටී.මේ කැමරා කරල මඟින් සිරුර අභ්‍යන්තරයේ සැඟව පවතින රෝගාබාධ රැසක් සොයා ගැනීමට හැකි බව වෛද්‍යවරු පවසති.සාමාන්‍ය බෙහෙත් කරලක් ගිලින අයුරින් මේ ක්ෂුද්‍ර කැමරාව ගිලීමෙන් පසු එය ආහාර මාර්ගය පුරා ගමන් කරමින් සාමාන්‍ය එන්ඩොස්කොපි ක්‍රමයෙන් ලබාගත නොහැකි තරම් දත්ත තොරතුරු සහ විකෘතිතා ඇත්නම් ඒවා ද වාර්තා කරන බව වෛද්‍යවරු පෙන්වා දෙති.ලෙඩ් ආලෝකය මඟින් තත්පරයට 18 බැගින් ලබා ගන්නා ඡායාරූප සිරුරේ බාහිරින් බඳින බඳ පටයක සටහන් වේ.මේ කැමරාව මිලිමීටර 11 ක් දිගැති කරලක් ලෙස තනා ඇති අතර බර ග්රෑම් 4 කි.වෛද්‍ය සලිල් සිං මේ පිළිබඳ පවසන්නේ බාහිර ස්කෑන් පරික්ෂණයකින් දැකිය නොහැකි විස්තර රාශියක් සිරුරේ සැඟවී ඇති අතර ඒවා සොයා ගැනීමට කැමරාවක් ඇතුළු කිරීම මීට වසර 20 කට පමණ පෙර විද්‍යා ප්‍රබන්ධයක් වූ බවත් එය දැන් සැබෑවක් වී ඇති බවත්ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=aa1408103</link>
    <topic>සාක්කි නොමැතිව පිල්ලෙගේ කමිටුව දැඩි පසුබෑමක</topic>
    <author>ටී. චන්ද්‍රසේකර</author>
    <content>ටී. චන්ද්‍රසේකරඋතුරු නැ‍ඟෙනහිර යුද සමයේ සිදුවූවා යැයි කියන සිදුවීම් සම්බන්ධයෙන් අභ්‍යන්තර විමර්ශන සිදුවෙමින් පවතින මොහොතක එක්සත් ජාතීන්ගේ ජාත්‍යන්තර විමර්ශන කමිටුව දැඩි පසුබෑමකට ලක්ව ඇතැයි අන්තර්ජාතික විචාරකයෝ පෙන්වා දෙති.මේ විමර්ශන කමිටුව ඉදිරියේ සාක්ෂි දෙන අයගේ ‍නම් හෙළි නොකරන බවට සහතික වෙමින් සාක්ෂිකරුවන්ට ඉදිරිපත් ‍වෙන ලෙස ඉල්ලා ඇතත් උතුරු නැ‍ඟෙනහිර පළාතේ කිසිදු සාක්ෂිකරුවකු සාක්ෂිදීමට කැමැත්ත පළකර නොමැති බව ද වාර්තාවේ.මෙවන් තත්ත්වයක් හමුවේ විමර්ශන කමිටුව තැපැල් හා විද්‍යුත් තැපෑල මඟින් සාක්ෂි ලබාදෙන ලෙස ජනතාවගෙන් ඉල්ලා ඇති අතර සාක්ෂි දීමට වුව ද උතුරේ ජනතාව ඉදිරිපත් වී නොමැත.එක්සත් ජාතීන්ගේ මානව හිමිකම් කොමසාරිස් නවනීදන් පිල්ලේ විසින් පත්කරන ලද ශ්‍රී ලංකාවට ‍එරෙහි ජත්‍යන්තර විමර්ශන කමිටුව එක්සත් ජාතීන්ගේ මානව හිමිකම් කවුන්සිලය නියෝජනය කරන රටවල් 47 න් 24 ක් ම එකඟතාව පළ කර නොතිබිණි. මේ විමර්ශන කමිටුවට රටවල් 12 ක් ඍජුවම විරෝධතාව පළ කර ඇති අතර තවත් රටවල් 12 ක් එකඟතාව පළකර සිටියේ නැත.එහෙත් බ්‍රිතාන්‍ය කැනඩාව ඇමෙරිකාව ඇතුළු කොටි හිතවාදී රටවල් කීපයක අවශ්‍යතාව මත නවනීදන් පිල්ලේ විසින් පත් කරන ලද මේ කමිටුවට ආසියානු රටවල සහාය නොලැබීමෙන් කමිටුවේ කටයුතු අතරමඟ නවතින තත්ත්වයක් උද්ගතවී තිබේ. මෙම අන්තර්ජාතික විමර්ශන කමිටුව ඉදිරියේ සාක්ෂිදීම සඳහා ශ්‍රී ලංකාවේ යුද්ධයට මුහුණදුන් දෙමළ ජාතිකයන් ඉදිරිපත් නොවීම කමිටුවේ අසාර්ථකවීමට මූලිකවම බලපා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=aa1408104</link>
    <topic>රුපියල් කෝටි 3600කින් ඌවේ ලක්ෂ 5 කට ජලය</topic>
    <author>නිහාල් පී. අබේසිංහ ඌවේ සංචාරයකින් පසු</author>
    <content>නිහාල් පී. අබේසිංහ ඌවේ සංචාරයකින් පසුඌව පළාතේ පවුල් ලක්ෂ 5 කට අධික ජනතාවකට වසර පුර‍ාම සුපිරිසුදු පානීය ජලය ලබාදීම පිණිස නව මහා පරිමාණ පානීය ජල ව්‍යාපෘති 14 ක් රුපියල් දස ලක්ෂ 36000 ක වියදමින් ඉදිකිරීම දැන් අරඹා ඇතැයි ජාතික ජල සම්පාදන හා ජලාපවාහන මණ්ඩලයේ ඌව පළාත භාර නියෝජ්‍ය අධ්‍යක්ෂ ඉංජිනේරු එම්.අයි.ඒ. ලතීෆ් මහතා පවසයි. මහින්ද රාජපක්ෂ ජනාධිපතිතුමාගේ උපදෙස් පරිදි ඇමැති දිනේෂ් ගුණවර්ධන මහතාගේ මෙහෙයවීම මත මේ වැඩ කටයුතු සිදු කෙරේ. ඉදිරි වසර දෙක තුළ ඌවේ පවුල් සියයට 90 කට ජලය ලබාදීමට නියමිත බවත්, ඉතිහාසයේ ඌව පළාතට මෙතරම් පානීය ජල ව්‍යාපෘති රැසක් ලැබුණ මුල් වතාව මෙය බවත් ඉංජිනේරුවරයා කීය.බදුල්ල - හාලිඇළ ජල ව්‍යාපෘතියෙන් පවුල් 11000 කට ජලය ලැබේ. මහියංගනය ජල ව්‍යාපෘතියෙන් 50000 කට ජලය ලැබෙන අතර මොනරාගල බුත්තල මඩුල්ල නව ජල ව්‍යාපෘතියෙන් පවුල් 89500 කට නව ජල සම්බන්ධතා ලබාදෙයි. බණ්ඩාරවෙල දියතලාව හා හපුතලේ ජල ව්‍යාපෘතියෙන් පවුල 142257 කට ද ජලය ලබාදීමට යෝජිතය. ගවරම්මාන කැප්පෙටිපොළ බෝගහකුඹුර සිලන්යාපුර ජල ව්‍යාපෘතියෙන් තවත් පවුල් 30000 කට පානීය ජලය ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=aa1408105</link>
    <topic>දකුණට ‘කුඩු’ ඒම වළක්වන්න දැලක් එළයි</topic>
    <author>කීර්ති මෙන්ඩිස්</author>
    <content>කීර්ති මෙන්ඩිස්දකුණේ ගම්මානවලට මත්කුඩු ඇතුළුවීම මුළුමනින් වැළැක්වීම සඳහාත් එම ගැමි දරුවන් හෙරොයින් ඇතුළු මත්ද්‍රව්‍ය භාවිතයට ඇබ්බැහිවීම වළකාලීම සඳහාත් දැවැන්ත පොලිස් මෙහෙයුමක් දියත් කෙරේ.මේ සම්බන්ධයෙන් දකුණු පළාතේ සියලුම පොලිස් නිලධාරින් දැනුම්වත් කිරීමේ වැඩපිළිවෙළක් දකුණ දිසා බාර නියෝජ්‍ය පොලිස්පති එස්.ඒ.ඩී.එස්. ගුණවර්ධන මහතාගේ මෙහෙයවීමෙන් ඇල්පිටිය හා අම්බලන්ගොඩ පොලිස් කොට්ඨාසවලින් ආරම්භ කෙරිණි.මත්කුඩුවලට ඇබ්බැහිවූවන්, අලෙවි කරන්නන්, අතරමැදියන් සඳහාත් වෙන වෙනම ලිපිගොනු මේ වනවිට දකුණේ සෑම පොලිස් ස්ථානයකම පවත්වාගෙන යන අතර ඔවුන‍්ගේ නම් ගම්, හැඳුනුම්පත් අංක, ගිණුම් අංක, ජංගම දුරකථන අංක, මත්කුඩු ලබාගන්නා අයුරු හා ඊට සම්බන්ධවූවන් ආදි සියලු තොරතුරු ඊට ඇතුළත් කර ලේඛනගත කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=aa1408106</link>
    <topic>බුද්ධිමතුන්ට මානසික රෝග වැලඳීමේ වැඩි අවදානමක්</topic>
    <author>වාසනා ආරියසේන , සන්දීපා කොඩිතුවක්කු</author>
    <content>වාසනා ආරියසේන , සන්දීපා කොඩිතුවක්කුදේශපාලනඥයන්, කලාකරුවන්, විද්‍යාඥයන් මෙන්ම, සමාජයේ සිටින බුද්ධිමත් කණ්ඩායම්වලට මානසික රෝග වැලඳීමේ වැඩි අවදානමක් ඇතැයි විශේෂඥ වෛද්‍ය සමන් වීරවර්ධන මහතා කියයි.බුද්ධිමතුන් දවස පුරාම ආතතියෙන් වැඩ කිරීම එයට හේතු වන බව පෙන්වා දෙන වීරවර්ධන මහතා ලංක‍ාවේ ජනගහනයෙන් ලක්ෂ 2 කට උග්‍ර මානසික රෝගත් ලක්ෂ 20 කට සුළු මානසික රෝගත් ඇති බවත් ඒ සෑම පස් දෙනකුගෙන් සිවු දෙනෙක් ම ප්‍රතිකාර සඳහා යොමු නොවීම බරපතළ කරුණක් බවත් කියයි. ‍‍අනිද්දාට (12) යෙදෙන යොවුන් දිනය නිමිත්තෙන් සෞඛ්‍ය අධ්‍යාපන කාර්යාංශය සංවිධානය කළ සම්මන්ත්‍රණයකදී මේ කරුණු පෙන්වා දෙනු ලැබිණි.දුර්වල මානසිකත්වයක් ඇති පුද්ගලයන් දිවි නසා ගැනීම කෙරෙහි යොමු කැරෙන ආකාරයට මාධ්‍ය මගින් ලබාදෙන පුළුල් ප්‍රචාරය නිසා මාධ්‍ය ආචාර ධර්ම කඩවීමක් ද සිදුවන බව මෙහිදී ප්‍රජා වෛද්‍ය විශේෂඥ මනෝජ් ප්‍රනාන්දු මහතා පෙන්වා දුන්නේය.සුළු කරුණු හේතුවෙන් ඇතමුන් සිය දිවි හානි කර ගැනීමට පෙලඹෙන බවත් එය සිදුවූ ආකාරය වාර්තා කිරීමේදී මාධ්‍යවේදීන් වඩාත් සැලකිලිමත් විය යුතු බවත් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=aa1408107</link>
    <topic>නිකිණි පෝය අදයි</topic>
    <author>රමණී සුබසිංහ</author>
    <content>රමණී සුබසිංහනිකිණි පුර පසළොස්වක පොහෝ දිනය අදයි. බුදුරජාණන් වහන්සේ දේශනා කොට වදාළ ධර්මය අසා දැන සිටි ආනන්ද හිමියන් සිත මෙහෙයවා විදසුන් වඩා රහත් බව ලැබූයේ නිකිණි පුර පසළොස්වක පෝ දිනකය.මහා කාශ්‍යප මහරහතන් වහන්සේ ප්‍රධාන පන්සියයක් පමණ වූ භික්ෂූන් වහන්සේ ප්‍රථම ධර්ම සංගායනාව ආරම්භ කිරීම, පසු වස් එළඹීම නිකිණි පුර පසළොස්වක පොහොය හා සමගාමීව සිදු වූ සුවිශේෂී සිදුවීම්ය. පොහොය ලැබීම අද (10) ඉරිදා අලුයම 3.37 ට වන අතර අද රාත්‍රී 11.40 ට පොහොය ගෙවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=aa1408108</link>
    <topic>ජනපතිගෙන් රන් සම්මාන දිනු දකුණු ගොඩිගමුව සණස සමිතිය</topic>
    <author>දෙනගම සිරිවර්ධන</author>
    <content>ඩී. ආර්. වැලිවත්ත මහතාමහරගම, දකුණු ගොඩිගමුව සණස සමිතියේ වජ්‍රජයන්ති මහ උලෙළ අද පස්වරු 1.30 ට මහරගම තරුණ සේවා රංග ශාලාවේ දී අගමැති දි. මු. ජයරත්න මැතිතුමාගේ ප්‍රධානත්වයෙන් පැවැත්වේ. මේ ලිපිය ඒ වෙනුවෙන් පළ වේ.කොළඹ දිස්ත්‍රික්කයේ මත්කුඩු විකුණන්නන් සහ උරන්නන්ගෙන් අවම ප්‍රදේශයක් වන දකුණු ගොඩිගමුවට ඒ යහපත් නම ලැබුණේ කෙසේ ද? පොලිස් වාර්තාවලින් දකුණු ගොඩිගමුව මිදුණේ කෙසේ ද?යහපත් අරමුණු කරා ළමා පරපුර සහ තරුණ පරපුර යොමු කිරීමේ සංවිධානාත්මක වැඩ පිළිවෙළක් ඊට හේතු විය.දකුණු ගොඩිගමුව සණස සභාපති සාම විනිසුරු ඩී. ආර්. වැලිවත්ත මහතා එය පැහැදිලි කරන්නේ මෙසේ ය.“සණස ආර්ථිකයකට පමණක් නොවේ යහපත් ගුණධර්මවලට මුල් තැන දී ඇරැඹුණු ජනතා ව්‍යාපාරයක්. අද හැත්තෑපස් වසර සපුරන අපේ සණස සමිතිය අපේ සාමාජිකයන්ගේ ළමයින් පිළිබඳවත්, ඒ පවුල්වලට සම්බන්ධ තරුණයන් පිළිබඳවත් විශේෂ වැඩ පිළිවෙළක් ක්‍රියාත්මක කරනවා.එකමුතු ළමා සමාජය, තුරුණු සර තරුණ සංවිධානය අපේ සණස සමිතියේ ම ආයතන දෙකක්. මේවාට සම්බන්ධ ළමයින්ට, තරුණයින්ට ඔවුන්ගේ ආධ්‍යාත්මික ජීවිතය හැඩ ගැසෙන යහපත් වැඩ පිළිවෙළවල් අපි ක්‍රියාත්මක කරනවා. ගොඩිගමුව ශ්‍රී සද්ධර්මාරාමයට සම්බන්ධව ආගමික වැඩ සටහන්, සීල භාවනා කටයුතු, ශ්‍රමදාන, පින්කම්, සාකච්ඡා, දේශන, වැඩමුළු මඟින් අපි මේ ළමයින්, තරුණයන්, හොඳින් හදනවා. අයාලේ යන්න ඉඩක් නැහැ. මේ ළමයින්, තරුණයන් සිය ගණනක් හිටියත් මා ඔවුන් ඔවුන්ගේ නම්වලින්, මා පිය සබඳතාවලින් හඳුනනවා. ඔවුන් වැඩිහිටියන්ට සලකන, හොඳ නරක හඳුනන යහපත් ඉලක්ක සහිතව ජීවිතය ගොඩනඟා ගත් අය.මේ අය මත්කුඩු ව්‍යාපාරිකයන්ට ගොදුරු කරගන්න බැහැ. ඔවුන්ගේ වැඩිහිටියන් ද ආධ්‍යාත්මික වශයෙන් දිනෙන් දින උසස් තත්ත්වයට පත්වෙනව. ඒ නිසාම අපේ ප්‍රදේශය පදිංචියට සුදුසු - සාමකාමී - සුහද, ගුණවත් ප්‍රදේශයක් වී තිබෙනවා... මේ තත්ත්වයට සණස මුල්වීම අපට සතුටක්.”ආධ්‍යාත්මික වශයෙන් මෙන් ම භෞතික වශයෙන් ද පොහොසත් ජන සමාජයක් මේ සණස සමිතියෙන් බිහි වී තිබේ. 1938 වෛද්‍යාචාර්ය වයි. ඒ. ඩී. ඒබ්‍රහම් මහතාගේ ප්‍රධානත්වයෙන් සාමාජික සාමාජිකාවන් විසිහය දෙනකුගෙන් බිහිවුණු දකුණු ගොඩිගමුව සණස සමිතිය එදා සාමාජිකයනට දුන් ණය මුදල රුපියල් 15 කි. වාර්ෂික පොළිය සියයට 2 කි. අද සාමාජිකයකුට රුපියල් ලක්ෂ පනහක ණය මුදලක් ලබාගත හැකිය. සාමාජික සංඛ්‍යාව පන්සියයකට කිට්ටුය.ඉඩමක් මිලට ගැනීමට, නිවසක් තනා ගැනීමට, ස්වයං රැකියාවක යෙදීමට, සිය අධ්‍යාපනය සාර්ථක කර ගැනීමට, දැන් දකුණු ගොඩිගමුව ජනතාවට ගිනි පොලීකාරයන් සෙවීම අවශ්‍ය නැත. සහනදායි ණය ක්‍රම රැසක් මඟින් ‍ඒ සියලු වුවමනාවන් සණස සමිතිය මඟින් ඉටුකරන හෙයිනි.සියයට දහයේ වාර්ෂික පොලියට රුපියල් තිස්දහසක අවුරුදු උත්සව ණය, සියයට 14 පොලියට රුපියල් 20,000 ක ක්ෂණික ණය, සියයට 14 පොලියට රුපියල් 30,000 ක ත්‍රෛමාසික අයිරා, සියයට 12 පොලියට භාණ්ඩ මිලට ගැනීමේ ණය, සියයට 7 පොලියට අධ්‍යාපන ණය, සියයට 12 පොලියට රුපියල් හාරලක්ෂයක් විශ්වාස ඇප මත ණය, සියයට 13 පොලියට රුපියල් පනස් ලක්ෂයක් දේපළ ඇප මත ණය, සියයට 15 පොලියට රුපියල් පනස්ලක්ෂයක් වාහන ලීසිං ණය, සියයට 13 පොලියට රුපියල් පන්ලක්ෂ පනස්දාහක් ත්‍රිරෝද රථ සහ යතුරුපැදි ණය, සියයට 12 පොලිය මත රුපියල් ලක්ෂයක් රන් භාණ්ඩ ණය, දැන් මේ සණස සමිතියෙන් සාමාජිකයන්ට ලැබේ.ණය ලබා ගැනීමේ දී එය ඉක්මනින් සිදුවන හෙයින්, අවශ්‍යතාවට එය සරිලන හෙයින් සාමාජිකයෝ තෘප්තිමත්ය. ස්වයං රැකියා මඟින් කෝටිපතියන් වූ අය ද සිටිති. අති විශාල පිරිසක් අග හිඟකමින් මිදී සතුටින් ජීවත් වෙති. අගහිඟකම නැති තැන ආධ්‍යාත්මික සුවයට ඉඩ ලැබේ. ඒ සඳහා සුදුසු පරිසරය මේ සමිතියෙන් තනා තිබේ. තරුණයකු හෝ තරුණියක විවාපත් වන විට ඉඩමක්, ගැනීමට, නිවසක් තැනීමට, මෝටර් රියක් ගැනීමට සමිතිය උදව් වේ. සමිතියෙන් ණය මුදල් ලබා දියුණු වූ, සතුටින් ජීවත්වන සාමාජික තරුණ පිරිස සියයක් පමණ වේ.ළමා පරපුරට විශේෂ අවධානයක් යොමු කරන මේ සමිතිය ඔවුන්ගේ විවිධ හැකියාවන් දියුණු වන පරිදි පරිසරය තනා තිබේ. කුඩා ළමාවියේ සිට ම සණස එකමුතු ළමා සමාජයේ සාමාජිකයකු වූ නිලධාරියකු වූ ගයාන් අරෝෂ සමස්ත ලංකා ගායනා තරගවලට ද ඉදිරිපත් ව දකුණු ගොඩිගමුව සණසට ගෞරවයක් ලබා දුනි. පසුගිය දා සිරසේ සුපර් ස්ටාර් තරගයෙන් මුල්තැනට ආ ගයාන් සණසේ දරුවෙක් විය. එබඳු දරුවෝ විවිධ ක්ෂේත්‍රවලින් මතු වී රටට වැඩදායක ව සිටිති.ළමා ඉතිරි කිරීම් ගිණුම් දැන් 1500 කි. මුළු ඉතුරුම් මුදල රුපියල් කෝටි තුනකි. ඒවා රක්ෂණය කොට ඇත. යම් කරදරයක් වුවහොත් ගිණුම් හිමි දරුවන්ට ඒ රක්ෂණයේ පිහිට ලැබේ. පසුගිය මාස හය තුළ ඩෙංගු රෝගයට ගොදුරු වූ දරුවන් කීප දෙනකුට රුපියල් 20,000 බැගින් ලබා දුනි. පහේ ශිෂ්‍යත්වය, අ.පො.ස. සාමාන්‍ය පෙළ, උසස් පෙළ සමත් වන ළමයින්ට විශේෂ ත්‍යාග ලබා දී දරුවන් තුළ අධ්‍යාපන ප්‍රබෝධයක් ඇති කිරීමට ද සමිතිය සමත් වී තිබේ.ඉපදී මාසයකට පසු ළමයිනට රන්කැටි ගිණුම වෙන් වී තිබේ. වැඩිහිටියන් ඒ ළමයා වෙනුවෙන් තැන්පත් කරන මුදලට සමාන මුදලක් සණස සමිතියෙන් ඒ ගිණුමෙහි තැන්පත් කැරේ. සාමාජිකයකු වූ 20 වසර ඉක්ම වූ වයස අවුරුදු 65 ඉක්ම වූ අයට රුපියල් 3000 ක මාසික විශ්‍රාම වැටුපක් මේ සමිතියෙන් ලැබේ. වසර 40 කට වැඩි සාමාජිකත්වය ඇත්තෝ මේ සමිතියේ විශේෂ වරප්‍රසාද ලබති.මේ සණස සමිති ඉතිහාසය තුළ සාමාජිකයකු ණයක් ලබා නොගෙවා උසාවි යාමට සිදු වූ අවස්ථාවක් වාර්තා නොවේ. ණය ගන්නෝ නියමිත ණය වාරික නිසි කලට ගෙවති. මේ නිසාම සමිතියේ සැනසිල්ල දුරු නොවේ.සෑම වර්ෂයකම සමිතිය ලාබ ලබයි. 2013 දී පමණක් සමූපකාර අරමුදලට, ව්‍යවස්ථාපිත අරමුදලට රුපියල් ලක්ෂ 2 ක් පරිත්‍යාග කැරිණ. ඉතිරි ලාභ මුදල් සාමාජිකයන්ට ගෙවනු ලැබේ. කාර්ය මණ්ඩලය ද තෘප්තිමත් ය. ලැබෙන වැටුපට අමතරව විශේෂ දීමනා, බෝනස් ඔවුන්ට ලැබේ.මේ යහපත් තත්ත්වය නිසා ම සියලු සණස සමිති අතර දකුණු ගොඩිගමුව සණස සමිතිය කැපී පෙනිණ. 2010 සමූපකාර සියවස සැමරුම් උලෙළේ දී මහින්ද රාජපක්ෂ ජනාධිපති තුමා අතින් මේ සමිතිය ස්වර්ණ සම්මානයෙන් පිදුම් ලැබීය. එබඳු ජයග්‍රාහී අවස්ථා රැසක් මේ සමිති ඉතිහාසය සතුය.ස්වර්ණ සම්මාන ලබන තත්ත්වයට, මේ සමිතිය පත්වූයේ සේවාවට කැපවූ අවංක නිලධාරි මණ්ඩලයත්, සණස පරමාර්ථ හොඳින් හඳුනාගත් සාමාජික පිරිසත් නිසාය.සාම විනිසුරු ඩී. ආර්. වැලිවත්ත මහතා මේ සමිතියේ සභාපති තනතුරට පත්වූයේ 1997 දීය. එතැන් සිට එක්විසි වසරක් පුරා එතුමාගේ නායකත්වය සමිතියට ලැබිණ. ඉතා කාර්යක්ෂම, අවංකව නිලධාරීහු ඒ 21 වසර පුරා එතුමා සමඟ එක්ව ජනහිතකාමී, දර්ශනයක් වන සේවාවේ යෙදුණහ.එහි ප්‍රතිඵල අද පවුල් පන්සියක් භුක්ති විඳිති. තවත් දහස් ගණනක්, සාමාජිකත්වය නොලැබුව ද මේ සමිතියෙන් සේවය ලබති. සාමාජික නොවන ගිණුම් දෙදහස ඉක්මවති. ගනුදෙනුවල විනිවිද පෙනෙන ස්වභාවය, ඉක්මන් සේවය, කාර්ය මණ්ඩල අවංක බව යනාදි හේතුන් නිසා සාමාජික නොවන අති විශාල පිරිසක් මේ සමිතිය සමඟ සිටිති. දැන් සාමාජිකත්වය දීම සීමා කොට තිබේ. ඉල්ලුම දැරිය නොහැකි තරම් ය.හැත්තෑපස් වසර සාඩම්බරයෙන් සපුරන මේ සණස සමිතියට, එහි සාමාජික පිරිසට, කාර්ය මණ්ඩලයට, සහ දීමනා වැටුප් නැතිව සේවය කරන සභාපති තුමා, අධ්‍යක්ෂ මණ්ඩලය සහ නිලධාරි මණ්ඩලයට අපි සුබ පතමු.දෙනගම සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=aa1408109</link>
    <topic>උතුරු මැද ජල හිඟයට පිළියම්; අලුත් ළිං 1500ක් හාරයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඋතුරු මැද පළාතේ පවතින දැඩි නියඟය හේතුවෙන් පානීය ජලය නොමැතිව පීඩා විඳින ජනතාවට පානීය ජලය ලබාදීම සඳහා ජනාධිපතිතුමාගේ උපදෙස් මත සිඳී ගිය වැව් ආශ්‍රිතව ළිං කැපී‍ෙම් විශේෂ ව්‍යාපෘතිය බුලංකුලම පහළගම වැව ආශ්‍රිතව විශේෂ ව්‍යාපෘති අමාත්‍ය එස්.එම්.චන්ද්‍රසේන සහ උතුරු මැද පළාත් ප්‍රධාන අමාත්‍ය එස්.එම්.රංජිත් සමරකෝන් මහත්වරුන්ගේ ප්‍රධානත්වයෙන් ආරම්භ කෙරුණි.මේ යටතේ අනුරාධපුර දිස්ත්‍රික්කයේ ළිං දහසක් (1000) සහ පොලොන්නරුව දිස්ත්‍රික්කයේ ළිං තුන්සීයක් (300) ඉදිකරනු ලබන අතර පේරාදෙණිය විශ්වවිද්‍යාලයේ උපකුලපති මහාචාර්ය අතුල සේනාරත්න මහතා ඇතුළු භූවිද්‍යා අංශයේ ජ්‍යෙෂ්ඨ කථිකාචාර්යවරුන් පිරිසක් ජලය ලබාගැනීම සඳහා ළිං හෑරිය යුතු මට්ටම සහ එම ජලය මිනිස් පරිභෝජනය සඳහා කොතරම් සුදුසු දැයි විද්‍යාත්මකව පරීක්ෂණ කටයුතුවලින් මෙම ව්‍යාපෘතිය සඳහා සහාය දක්වනු ලබයි.නියඟය හේතුවෙන් වැව් හා ළිං සිඳීයෑමෙන් පානීය ජලය ලබා ගත නොහැකිව සිටින උතුරු මැද පළාතේ ජනතාව පිළිබඳ විශේෂ ව්‍යාපෘති අමාත්‍ය එස්. එම්. චන්ද්‍රසේන මහතා විසින් ජනාධිපති මහින්ද රාජපක්ෂ මැතිතුමා දැනුවත් කිරීමෙන් පසු වැවට කිසිදු හානියක් නොමැති වන ආකාරයට වැව් ආශ්‍රිතව පවතින “කට්ටකඩුවේ” පානීය ළිං ඉදිකිරීමට ගොවි සංවිධාන නියෝජිතයන්ගේ එකඟතාව මත තීරණය කළ බව විශේෂ ව්‍යාපෘති අමාත්‍ය එස්. එම්. චන්ද්‍රසේන මහතා පවසයි.ආර්ථික සංවර්ධන අමාත්‍යාංශය, විශේෂ ව්‍යාපෘති අමාත්‍යාංශය හා උතුරු මැද පළාත් සභාව ඒකාබද්ධව වැව් ආශ්‍රිතව පානීය ජලය සඳහා ළිං ඉදිකිරීමේ කටයුතු සිදුකරනු ලබන අතර උතුරු මැද පළාත් සභාව ළිං ඉදිකිරීමේ කටයුතු සඳහා රුපියල් ලක්ෂ තුනක මුදලක් ලබා දේ.නියඟයෙන් පීඩා විඳින ගම්මාන කරා බවුසර් මඟින් ලබා දෙන ජලය ප්‍රමාණවත් නැති නිසා මෙම වැඩ පිළිවෙළ ඇරඹෙන අතර බවුසර් මඟින් පානීය ජලය ලබා දීම දිගටම ක්‍රියාත්මක වන බව ද අමාත්‍යවරයා සඳහන් කළේය.මේ අනුව අනුරාධපුර දිස්ත්‍රික්කයේ ප්‍රාදේශීය ලේකම් කොට්ඨාස මට්ටමින් ම.නු.ප., විලච්චිය, මැදවච්චිය, කැබිතිගොල්ලෑව, පදවිය, හොරොව්පොතාන, කහටගස්දිගිලිය, ගලෙන්බිඳුණුවැව, පලුගස්වැව, රඹෑව, මිහින්තලේ, තිරප්පනේ, පලාගල හා ගල්නෑව ප්‍රදේශයේ ද පොලොන්නරුව දිස්ත්‍රික්කයේ දිඹුලාගල, මැදිරිගිරිය හා වැලිකන්ද ප්‍රාදේශීය ලේකම් කොට්ඨාස වලද සිඳීගිය වැව් ආශ්‍රිතව පානීය ජලය ලබාදීම සඳහා ළිං ඉදිකිරීමට පියවර ගැනේ.මේ අවස්ථාවට පළාත් සභාවේ සභාපති ටී. එම්.ආර්. සිරිපාල, මනුප ප්‍රාදේශීය සභාවේ සභාපති පී. බී. එන්. ජයසුන්දර, පේරාදෙණිය විශ්වවිද්‍යාලයේ උපකුලපති මහාචාර්ය අතුල සේනාරත්න, ජ්‍යෙෂ්ඨ කථිකාචාර්ය එච්. එම්. ධර්මගුණවර්ධන, සමාජ විද්‍යාඥ ආචාර්ය උපාලි වීරකෝන්, පශ්චාත් උපාධි අපේක්ෂක එස්. එම්. පී. ජී. එස්. කුමාර ඇතුළු පිරිසක් එක්වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=aa14081010</link>
    <topic>ස්වර්ණ පුස්තක  අවසන් පොත් දහය නම් කෙරේ...</topic>
    <author/>
    <content>පොත් ප්‍රකාශකයන්ගේ සංගමය මඟින් සංවිධානය කරනු ලබන ස්වර්ණ පුස්තක සම්මානය සඳහා 2013 වසරේ ප්‍රකාශිත නවකතා 107ක් අතුරින් 20 දෙනකුගෙන් යුතු විනිශ්චය මණ්ඩලයක් විසින් දෙවන වටය සඳහා නිර්දේශිත කරන ලද නවකතා දහය මෙසේය.1. කුරුලු හදවත - ලියනගේ අමරකීර්ති- සුරස ප්‍රකාශනයක්2. තාරා මගේ දෙව්දුව - නිශ්ශංක විජේමාන්න- විදර්ශන ප්‍රකාශනයක්3. මරියා සිලොනිකා වස්තුව - පී.බී.ජයසේකර- විදර්ශන ප්‍රකාශනයක්4. කාල නදී ගලා බසී - නෝබට් අයගමගේ- සුරස ප්‍රකාශනයක්5. පාද යාත්‍රා - එරික් ඉලයප්පාරච්චි- ගොඩගේ ප්‍රකාශනයක්6. දණ්ඩ භූමි - ටෙනිසන් පෙරේරා- සරසවි ප්‍රකාශනයක්7. සෞම්‍යාලෝකය - සුනේත්‍රා රාජකරුණානායක - සරසවි ප්‍රකාශනයක්8. ලොවීනා - මොහාන් රාජ් මඩවල - බිසෝ ප්‍රකාශනයක්9. ම‍ෙග් ආදරණීය යක්ෂණී - මංජුල වෙඩිවර්ධන - සම ප්‍රකාශනයක්10. ප්‍රින්ස් - ජයතිලක කම්මැල්ලවීර - විජේසූරිය ග්‍රන්ථ කේන්ද්‍රය ප්‍රකාශනයක්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=aa14081011</link>
    <topic>වැව් 1300ක රොන්මඩ ඉවත් කරයි</topic>
    <author>තාරක වික්‍රමසේකර</author>
    <content>තාරක වික්‍රමසේකරජලය වැඩි වශයෙන් රඳා පවත්වා ගැනීම උද ෙසා දිවයිනේ ජලාශ හා වැව් 1331ක් රොන්මඩ ඉවත් කර ජල ධාරිතාවය අක්කර අඩි 14605කින් වැඩි කිරීමට කටයුතු කර ඇතැයි මුදල් හා ක්‍රම සම්පාදන අමාත්‍යාංශය පවසයි.මේ යටතේ අනුරාධපුර දිස්ත්‍රික්කයේ ප්‍රධාන ජලාශ හා වැව් 72ක් ද කුඩා වාරිමාර්ග 435ක් ද හම්බන්තොට ප්‍රධාන වැව් 9ක් හා කුඩා වාරිමාර්ග 600ක් ද මන්නාරමේ ප්‍රධාන ජලාශ වැව් 9ක් හා කුඩා වාරිමාර්ග 88ක් ද වශයෙන් දිවයින පුරාම ආවරණය වන පරිදි රොන්මඩ ඉවත් කර ජල ධාරිතාවය වැඩි කිරීමට පියවර ගැනේ.මේ යටතේ පදවිය, මහකනදරාව, මින්නේරිය, ගිරිතලේ, යෝධවැව, මාමඩුව, පරාක්‍රම සමුද්‍රය, බඳගිරිය, දෙබරවැව ඇතුළු මෙරට විශාලතම වාරි ක්‍රම ද අයත් වේ.මේ කාර්යය සඳහා අදාළ පළාත් සභා සහ ගොවිජන සංවර්ධන දෙපාර්තමේන්තුවේ සහාය ලබාගන්නා අතර අදාළ දිස්ත්‍රික්ක තුළ පිහිටා ඇති රාජ්‍ය ආයතනයන්හි යන්ත්‍රෝපකරණ භාවිතයට ගන්නා ලෙසත් අත්‍යවශ්‍ය අවස්ථාවන්හි පමණක් පෞද්ගලික අංශයේ සහාය ලබා ගන්නා ලෙසත් මුදල් හා ක්‍රම සම්පාදන අමාත්‍යාංශ ලේකම් ආචාර්ය පී.බී.ජයසුන්දර මහතා සියලු නිලධාරීන්ට උපදෙස් ලබා දී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=ab1408101</link>
    <topic>දෙදෙනාම ජනතා හිතවාදී නායකයෝ</topic>
    <author>පරිවර්තනය</author>
    <content>යුනෙස්කෝ සාම මණ්ඩලයේ සභාපති මහාචාර්යමාධව්දාස් නාලපට්යුනෙස්කෝ සාම මණ්ඩලයේ සභාපති මහාචාර්ය මාධව්දාස් නාලපට් සමඟ ඩේලි නිවුස් කර්තෘ රාජ්පාල් අබේනායක සමඟ කළ සාකච්ඡාවක් ඇසුරිනි.ඉන්දීය විද්වතකු වන මහාචාර්ය මාධව් දාස් නාලපට් මනිපාල් විශ්වවිද්‍යාලයේ භූ දේශපාලන විද්‍යාව පිළිබඳ මහාචාර්යවරයායි. යුනෙස්කෝවේ සාම මණ්ඩලයේ සභාපති තනතුර දරන ඔහු “සන්ඩේ ගාඩියන්” හා පකිස්තානු ඔබ්සර්වර් පුවත්පතේ තීරු ලිපි රචකයෙකි.ඉන්දීය රජයේ නියමිත නිලයක් නොදැරුව ද ඔහුගේ ප්‍රතිපත්ති ඉන්දීය රජයට බොහෝ සේ බලපාන බව සැලැකේ. මේ ඉන්දීය බුද්ධිමතා පසුගිය දා ශ්‍රී ලංකාවට පැමිණියේ අන්තර්ජාතික සබඳතා පිළිබඳ බණ්ඩාරනායක මධ්‍යස්ථානය සංවිධානය කළ මෝදි රජය යටතේ ඉන්දියාව කලාපයට බලපාන අයුරු පිළිබඳ සාකච්ඡා මාලාවකට සහභාගි වීම පිණිසය.ඔහු ඉන්දීය අගමැති මෝදි හා ශ්‍රී ලංකා ජනාධිපති මහින්ද රාජපක්ෂ දෙදෙනාම එකම අච්චුවේ දෙදෙනකු බව අවධාරණය කරයි. දෙදෙනාම විදේශීය බලපෑම්වලට හිස නොනමන බව කියන ඔහු මෝදි යටතේ ඉන්දීය රජය ශ්‍රී ලංකාව පිළිබඳව නිවැරැදි දැක්මක් ඇති බව ද පවසයි.නරේන්ද්‍ර මෝදි ඉදිරි දස වසර සඳහා ඉන්දියාවේ අගමැති වන බවට මං අනාවැකියක් කීවා. එදා පටන් මං විශ්වාස කළා ඔහු ඉන්දියාවේ අගමැතිවරයා වන බවත් ඒ වගේම හොඳ අගමැතිවරයකු වන බවත්. මෙය මගේ තීරු ලිපිවලත් ලේඛනවලත් පැහැදිළිව සඳහන් කළා. මෝදි පිළිබඳව මා සතුව තිබුණේ ධනාත්මක දැක්මක්. මං මෝදිගේ ශෛලිය හා අපක්ෂපාතී ලෙස අධ්‍යයනය කළා. විශ්ලේෂණය කළා.අපට ඔවුන්ට දොස් කියන්න බැහැ. 1945 තිබු භූ දේශපාලනික සැලැස්මයි තාමත් ලෝකයේ පවතින්නේ.1945 න් පසුව ඇමෙරිකාව ලෝකයේ ප්‍රධාන පාලන බලය බවට පත්වුණා. බටහිර යුරෝපය ප්‍රමුඛ පාලනය බලය ඇති අනිත් රටවල්. ආසියාවේ පාලනයකට යටත් වන්නට කැමැති නැහැ. ලෝක බැංකුවේ හා අන්තර්ජාතික මූල්‍ය අරමුදලේ දී ඡන්දය දීමේ බලය චීනය ඉන්දියාව බ්‍රසීලය වගේ රටවල්වලට ලබාදීමට ඔවුන් විරුද්ධ වුණා.චීනය ලෝකයේ ආර්ථික ශක්තිය අතින් දෙවන විශාලම රට වුණත් චීනයට ඇත්තේ යුරෝපයේ වඩා කුඩා රටවලටත් වඩා අඩු ඡන්ද බලයක්.අන්තර්ජාතික මූල්‍ය අරමුදලේ හා ලෝක බැංකුවේ ඡන්දය දීමේ ඒකාධිකාරය ඇත්තේ ඇමෙරිකාවට හා සෙසු යුරෝපා රටවලටයි. ඒ ඒකාධිකාරය නැති වෙනවාට හෝ අඩු වනවාට ඔවුන් කැමැති නැහැ.ඉන්දියාවේ මීට පෙර තිබූ ආචාර්ය මන්මෝහන් සිංගේ රජය දැඩි ලෙස ඇමෙරිකාවේ බලපෑම් වලට යට වී සිටියා. මන්මෝහන් සිං වගේම සෝනියා ගාන්ධිත් ඇමෙරිකාවේ හා යුරෝපයේ බලයට යට වුණා. එය ඉන්දියාවට අනුගත නොවන විදේශීය ප්‍රතිපත්තියක්. මගේ අදහසේ හැටියට නරේන්ද්‍ර මෝදි ඇමෙරිකානු හිතවාදි හෝ චීන හිතවාදී අයෙක් නොවේ. එහෙත් අවශ්‍ය විටෙකදී අවශ්‍ය ලෙස ඔහු ඇමෙරිකාව හෝ චීනය සමඟ ක්‍රියා කරාවි.ශ්‍රී ලංකාව පිළිබඳව බැලීමේ දී ඔහු ශ්‍රී ලංකාව එක්සත් රටක් ලෙස සලකා ක්‍රියා කරාවි. මේ තත්ත්වය අනුව බලන කල සමස්ත ශ්‍රී ලංකා ජනතාවම ඉන්දියාවේ මිතුරන් වේවි.මෝදිගේ දිවුරුම් දීමේ උත්සවය සඳහා මහින්ද රාජපක්ෂ ජනාධිපතිතුමාට ආරාධනා කි‍රීමේදී ඔහුගේ සභාගය තුළින්ම දැඩි විරෝධයක් එල්ල වුණා.ඔහු මහින්ද රාජපක්ෂ ජනාධිපති තුමාට කළ ආරාධනාව නිවැරැදි තීරණයක්.අගමැති මෝදි ශ්‍රී ලංකාව සලකන්නේ එක්සත් රටක් ලෙසයි. එය යථාර්ථය පිළිබිඹු වන යහපත් දේශපාලන වාතාවරණයක්. මේ නිසා මා ඉන්දියා චීන සබඳතා වගේම ශ්‍රී ලංකා ඉන්දියා සබඳතා දෙසත් සුබවාදීව බලනවා.ඔබ කීවා අගමැති මෝදි සමහර පක්ෂවල දැඩි විරෝධය නොතකා මහින්ද රාජපක්ෂ ජනාධිපතිවරයාට ආරාධනා කළා කියා. ඒත් ඔහුට තමිල්නාඩුවේ දේශපාලන යථාර්ථය ලෙහෙසියෙන් නොසලකා හරින්නට බැහැ. කෙසේ වෙතත් තමිල්නාඩුවේ බලය මහින්ද රාජපක්ෂ ජනාධිපති තුමාට එරෙහිව බලපාන්නේ කෙසේ ද?ඉන්දු ශ්‍රී ලංකා සබඳතා ඇත්තෙන්ම ඉතා වැදගත්. ඉන්දියාව වගේ වෙනත් රටක් ශ්‍රී ලංකාවට බලපාන්නේ නැහැ. මේ තත්ත්වය ශ්‍රී ලංකා නායකයන් විසින් අවබෝධ කරගත යුතු දෙයක් බව මා අවධාරණය කරනවා.ඉන්දියාව ශ්‍රී ලංකාව පිළිබඳ වැදගත් භූමිකාවක් වෙනවා. ඉන්දියාව දැනටමත් ශ්‍රී ලංකාව පිළිබඳ වැදගත් භූමිකාවක් රඟ දක්වනවා.ඉන්දියානු රජය දන්නවා ශ්‍රී ලංකාව ඉන්දියාවේ මිතුරෙක් බව.අගමැති මෝදි පීඩනයක් දෙන්නට කැමැති නැහැ. ඒ වගේම ඔහු පීඩනයක් ලබන්නත් කැමැති නැහැ.නව ඉන්දියානු අගමැතිවරයා කිසිඳු අන්තර්ජාතික පීඩනයකින් සැලෙන්නේ නැහැ. ශ්‍රී ලංකා ජනාධිපතිතුමාත් එසේමයි.ශ්‍රී ලංකා රජය ඉන්දීය ආයෝජනයන් හොඳින් පිළිගැනීමත් ඉන්දියාව සමඟ කිට්ටු සබඳතා තබා ගැනීමත් ඉතා වැදගත්.චීනයත් පාකිස්ථානයත් ඉන්දියාවට එරෙහිව කටයුතු කරනවා යැයි සමහරු කියතත් ඒවා නිකම් කතා පමණයි. ඒ සේරටම වඩා ශ්‍රී ලංකාවට ඉන්දියාව වැදගත් වෙනවා.මහින්ද රාජපක්ෂ ජනාධිපතිතුමා ශ්‍රී ලංකාවේ ජාතික අගයන් අරමුණු කරගෙනයි කටයුතු කරන්නේ. ඔහු ඒ වගේම ඉන්දියාව සමඟත් මිත්‍රශීලියි. ඔහු ඉන්දියාව පිළිබඳව හොඳින් දන්නවා.එතුමා ශ්‍රී ලංකාවට සාමය ලබා දුන්නා. ඔහු ශ්‍රී ලංකාවට බලාපොරොත්තු තැබිය හැකි ආයෝජන ඕනෑම රටකින් ලබා ගන්නවා. චීනය එහිදී විශේෂයි.එහෙත් ශ්‍රී ලංකාවේදී ඉන්දියාවට එරෙහි කටයුතුවලට දිරි දෙන්නේ නැහැ. පාකිස්ථාන හමුදාව ඉන්දියා විරෝධි කටයුතු කරතත් ඒවාට ශ්‍රී ලංකා භූමිය යොදා ගන්නේ නැහැ.ශ්‍රී ලංකාවේ ලක්ෂ්කාර් හා තායිතම් ත්‍රස්තවාදී සංවිධාන ගැන පළමුවෙන්ම දැනුම් දුන් පුද්ගලයා මමයි. මේ ත්‍රස්තවාදී සංවිධාන ඉන්දියාවට ශ්‍රී ලංකාවට හා නේපාලයට පමණක් නොව චීනයට පවා බරපතළ තර්ජනයක් වේවි.ඉන්දියාවට එරෙහි කටයුතු සඳහා ශ්‍රී ලංකා භූමිය යොදා ගනිවිදැයි යන්න පිළිබඳව ශ්‍රී ලංකාව ප්‍රවේශම් විය යුතුයි.ඉන්දියාවට හා ශ්‍රී ලංකාව යන දෙරටටම සෞභාග්‍යය ලබාදීම සඳහා දොරටු විවෘත විය යුතුයි.ශ්‍රී ලංකාව මේ තර්ජනය හමුවේ ඉතා ක්‍රියාකාරී ලෙස මුහුණ දෙනවා. එයට විරුද්ධව පියවර ගන්නවා. මේ පිළිබඳව දැනගෙන අවවාද කළ පළමු පුද්ගලයා ආරක්ෂක ලේකම් ගෝඨාභය රාජපක්ෂ මහතා බව මට කියන්න පුළුවන්.මහින්ද රාජපක්ෂ ජනාධිපතිතුමා හා ගෝඨාභය රාජපක්ෂ මහතා විසින් ඉතා පැහැදිළි පියවර අරගෙන තියෙනවා. අන්තවාදී ක්‍රියාකාරකම් හා අපරාධ වසන් කරන්නට මානව හිමිකම් භාවිත නොකළ එක වැදගත්.අපරාධ ක්‍රියා මානව හිමිකම්වලින් වසන් නොකළ යුතුයි. ඒවාට සාමාන්‍ය නීතිය යටතේ ක්‍රියා කළ යුතුයි.මිනිසුන් ත්‍රස්තවාදීන් නම් ඊට එරෙහිව පියවර ගත යුතුයි. ‍මානව හිමිකම් ඒවාට පටලවා ගත යුතු නැහැ. කිසිවකුට ත්‍රස්තවාදී මෙහෙයුම් කරන්නට මානව හිමිකම් නැහැ. කිසිවකුටත් අන්තවාදී කටයුතු ප්‍රචාරය කරන්න මානව හිමිකම් නැහැ. මහින්ද රාජපක්ෂ ජනාධිපති තුමාත් ගෝඨාභය රාජපක්ෂ මහතාත් මේ තර්ජනවලට නිසි පියවර අරගෙන තියෙනවා.කිසිම රටක් වැඩිමල් සහෝදරයකු භූමිකාව ගෙනියනවා කියන එක වැරැදියි. මෙය ඉන්දියානු රජයත් ප්‍රතික්ෂේප කළ යුතුයි. ශ්‍රී ලංකාවට චීනයෙන් ඩොලර් බිලියන ගණන් ආයෝජන ලැබීම ගැන අපිත් ඉතා සතුටුයි. එපමණක් නොවෙයි ශ්‍රී ලංකාවට මැදපෙරදිග රටවල ජපානය ඇතුළු ලෝකයේ බොහෝ රටවලින් ඩොලර් බිලියන ගණන් ආයෝජන ලැබෙනවා.අපිට දකින්න පුළුවන් ශ්‍රී ලංකා හා ඉන්දීය හමුදා අතර කිට්ටු සබඳතා තියෙනවා. ශ්‍රී ලංකා හමුදා නිලධාරීන් ඉන්දියාවට ඇතුළුවීම පිළිබඳව සමහරු විරෝධය පෑවා. මං ඒ ගැන කනගාටු වෙනවා.ශ්‍රී ලංකා යුද නිලධාරීන් විශාල සංඛ්‍යාවක් ඉන්දියාවේ පුහුණුව ලැබුවා අපි දැක්කා. ඉන්දියා ශ්‍රී ලංකා ත්‍රිවිධ හමුදා එක්වී බොහෝ යුද අභ්‍යාස කළා. ඒවා අවශ්‍යයි. ශ්‍රී ලංකා යුද නිලධාරීන්ට වෙනත් රටවලත් පුහුණුව ලබන්න පුළුවන්.ශ්‍රී ලංකාවට ඉතා ආඩම්බර උරුමයක් තියෙනවා. ශ්‍රී ලංකාව බුදුදහම ආරක්ෂා කරන රටක් බව අමතක කරන්න හොඳ නැහැ.බුදුදහම ශ්‍රී ලංකාවේ වගේම චීනයේත් තායිලන්තයේත් ආරක්ෂා වුණා. මේ රටවල් තුන බුදුදහම ආරක්ෂා කරන්න විශාල භූමිකාවක් ගෙන ගියා.ඉන්දීය සම්ප්‍රදාය අනුව ඉන්දියා අසල්වැසි රටවල් සලකන්නේ පවුලේ සාමාජිකයන් ලෙසිනි. මෝදි අගමැතිවරයා මේ සම්ප්‍රදාය හොඳින් රකිනවා. ඉන්දියාවේ ප්‍රීතිමත් අවස්ථාවක් වෙතොත් අසල්වැසි රටවලට ආරාධනා කරනවා. අගමැති මෝදි දිවුරුම් දීමේ උත්සවයට අසල්වැසි රටවලට ආරාධනා කළේ ඒ නිසයි.මගේ අදහසේ හැටියට අපේ අගමැතිවරයා සමානාත්මතාව හොඳින් රකිනවා. ඔහු මුලින්ම චාරිකාවකට ගියේ භූතානයට. ඉන්දියාව රටක ප්‍රමාණය ගැන නොව එහි වටිනාකම හා අගය පිළිබඳව සලකන බව මෙයින් පෙනෙනවා. රටේ විශාලත්වය නොවෙයි වැදගත් එහි අගයයි වටින්නේ. ඉන්දියාව භූතානය සමඟ ඇති සබඳතාවය හරිම උණුසුම්. ඒ වගේම උසස්. මෝදි අගමැති තුමාට අවශ්‍ය රටක ඒ ඉහළ අගයට සැලකීමටයි.ඔහු බොහෝ දෙනාගේ විරෝධතාවය මැද ශ්‍රී ලංකා ජනාධිපතිතුමා ඉතා ඉහළින් පිළිගත්තා. ඉන්දියාව කලාපයේ බලවත් හා විශාල ආර්ථිකයක් ඇති රටක් ඉන්දියාව සමඟ සබඳතාව තබා ගැනීම රටකට වැදගත්.සියලු රටවල් අතර හොඳ හිත තිබීම අවශ්‍යයි. අගමැති මෝදි මහින්ද රාජපක්ෂ ජනාධිපතිතුමා වගේම සාමාන්‍ය පන්තියෙන් ආ අයෙක්. සාමාන්‍ය පන්තියෙන් බිහිවූ නායකයන් එකිනෙකාට මිනිස් වර්ගයාට හා ජනතාවට ගෞරව කරනවා. ඒ නිසා ශ්‍රී ලංකාව හා ඉන්දියාව අතර නව පිළිවෙතක තානාපති සබඳතා ගොඩනැ‍‍ඟෙවි යැයි මා බලාපොරොත්තු වෙනවා.මෙය ගාන්ධි පවුල විසින් කරන ලද දෙයක් නරේන්ද්‍ර මෝදිට ඒ ගැන කළ හැකි දෙයක් නැහැ. අපට කනගාටුදායක අතීතයක් තිබුණා. මා ඒ ගැන සමාව යදින්නේ නැහැ. ඉන්දියාවේ මතයේ හැටියට එල් ටී ටී ඊ යට ආධාර දීම පලක් නැති වැඩක්. ඒවා සිදු කළේ ගාන්ධි පවුල. ගාන්ධි පවුල හා මෝදි අතර විශාල වෙනසක් තියෙනවා.රටවල් දෙකේ ජනතාව අතර කිට්ටු සබඳතාව වැදගත්. දෙරටේ සිසුන් දෙරටටම අධ්‍යාපනය සඳහා යා යුතුයි. මම වයස අවුරුදු විස්සේ සිටම බුදුන් වහන්සේ අනුගමනය කරනවා. බුදුදහම ආරක්ෂා කරගැනීම ගැන මා ශ්‍රී ලංකාවට ගරු කරනවා. ඒ නිසා දෙරට අතර වැඩි වැඩියෙන් සබඳතා තිබීම අවශ්‍යයි.මෝදි අගමැතිවරයා කෙළින් අවංකව විවෘතව කතා කරන කෙනෙක්. අවංකකම හෝ විවෘතව කතා කිරිම අමනාපයක් හෝ අගරු කිරීමක් ලෙස වරදවා වටහා ගත යුතු නැහැ. මිතුරන් එකිනෙකා අවංකව කතා කිරීම වඩා හොඳයි. මට සහතිකයි ඔබේ ජනාධිපති තුමාත් අවංකව කතා කළා කියලා. ඔහුත් කෙළින් අවංකව කතා කරන කෙනෙක්.මගේ අදහසේ හැටියට ශ්‍රී ලංකාව රටේ සමහර කොටස්වලට බලය බෙදීම පිළිබඳ කතාබහ කෙරෙන තත්ත්වයක් තියෙනවා. මං හිතන්නේ අගමැති තුමා කියන්න ඇත්තේ ඒකයි. මං හිතන්නෙ නැහැ ඔහු ශ්‍රී ලංකාව පීඩනයකට ලක් කරන්නට තැත් කළා කියලා. මෙය අසුබවාදීව නොබැලිය යුතුයි. ත්‍රස්තවාදය මුළුමනින්ම විනාශ කිරීම පිළිබඳව මහින්ද රාජපක්ෂ ජනාධිපතිතුමා ඉහළ ඇගැයීමට පත් වෙනවා. එය ඉන්දියාවේ ආරක්ෂාවටත් භයානක තර්ජනයක්.ශ්‍රී ලංකාවේ අභ්‍යන්තර සංවර්ධනය ගැන කියන්න මට අවශ්‍ය නැහැ. මහින්ද රාජපක්ෂ ජනාධිපතිවරයා හා අගමැති නරේන්ද්‍ර මෝදි දෙදෙනාගේම ඉතා හොඳ ප්‍රතිපත්ති ඇති බව මා අධ්‍යයනය කොට තියෙනවා.මහින්ද රාජපක්ෂ ජනාධිපතිතුමා භාෂා තුනක ප්‍රතිපත්තියක් හඳුන්වා දී තිබෙනවා. ඔහු ඉංග්‍රීසි අධ්‍යාපනයේ වැදගත්කම අවධාරණය කරනවා. 1950 ගණන්වල ඉංග්‍රිසි භාෂාව ප්‍රතික්ෂේප කිරීමෙන් සිංහල නායකත්වය රටේ අනාගතය විනාශ කළා.එසේ නොවන්නට 1975 වන විට ශ්‍රී ලංකාව සියයට සියයක්ම ඉංග්‍රිසි සාක්ෂරතාවය රටක් වන්නට තිබුණා. ඒත් 1950 ගණන්වල සිට ඉංග්‍රිසි භාෂාවේ වැදගත්කම එන්න එන්නම අඩු කළා. ඉංග්‍රිසිය පැතිරීම වැළැක්වීමෙන් ශ්‍රී ලංකා නායකයන් සිදුකළේ වරදක්. රාජපක්ෂ ජනාධිපතිතුමා මේ වරද නිවැරැදි කරමින් ඉන්නවා. ශ්‍රී ලාංකිකයන් ලෝකයේ වඩාත්ම දීප්තිමත් දක්ෂ ජනතාවක්.ත්‍රෛභාෂා ප්‍රතිපත්තිය ඉතා වැදගත් බෞද්ධ සම්ප්‍රදායට ද එය වැදගත්. බෞද්ධ පන්සල්වලත් දෙමළ භාෂාව කතා කර තියෙනවා.මං දැක තියෙනවා. බෞද්ධ පන්සල්වල ගණදෙවි ඇදහීම තියෙනවා. බෞද්ධ පන්සල් ඉතා උණුසුම් ලෙස ද්‍රවිඩයන් පිළිගන්නවා. මෙය ගෝලීය බෞද්ධ සම්ප්‍රදායෙන් කොටසක් වෙනවා.ශ්‍රී ලංකාව සෞභාග්‍යමත් රටක් වේවා යැයි මගේ පැතුමයි. එහි අභ්‍යන්තර ප්‍රශ්න හා දේශපාලනය ගැන කතා කිරීම මගේ කටයුත්තක් නෙවෙයි.එක්සත් ජාතීන්ගේ මානව හිමිකම් කවුන්සලය ගැන ශ්‍රී ලංකාව එතරම් බරපතළ ලෙස ගණන් ගත යුතු නැහැ. අන්තර්ජාතික විහිළුවක් බවට පත්වෙලා. සමහර දේවල් ගණන් ගත යුතු නැහැ.මාත් යුනෙස්කෝවේ සාම මණ්ඩලයේ ඉන්නවා. මේව කීමෙන් මාවත් එයින් පන්නා දමන්නට පුළුවන්. එක්සත් ජාතීන්ගේ මණ්ඩලය නේටෝවේ අතකොළුවක් බවට පත්වෙලා. එය නේටෝවේ මහජන සම්බන්ධතා ඒජන්සියක්. එක්සත් ජාතීන්ගේ මණ්ඩලයේ සිරිතක් තමයි එක්තරා රටවල් කීපයක් නොසලකා හැරීමට තෝරා ගැනීම හා තවත් රටවල් සමූහයකට පහරදීමට තෝරා ගැනීම.එක්සත් ජාතීන්ගේ මානව හිමිකම් මණ්ඩලය සමහර රටවල් තෝරාගන්නා අයුරු බලන්න. ඔවුන් තෝරා ගැනීම කරන්නේ ඒ රටවල් බටහිර හෝ පෙරදිග ආධිපත්‍යය පතුරන අයුරු දිහා බැලීමෙන්. මහින්ද රාජපක්ෂ ජනාධිපතිවරයා පැරීසියට ලන්ඩනයට හෝ වොෂින්ටනයට ගොස් ඒ ඒ රටවලට අවශ්‍ය දේ ශ්‍රී ලංකාවේ ක්‍රියාත්මක කරනවා කියා කියනවා නම් ශ්‍රී ලංකාව එරෙහි යෝජනා එක්සත් ජාතීන්ගේ මණ්ඩලයෙන් ක්‍රියාත්මක වෙන්නේ නැහැ. ඔවුන් එය මුළුමනින් ම අත්හැර දමනවා.ඒත් රාජපක්ෂ ජනාධිපතිතුමා ස්වාධීනයි. ඔහු ආඩම්බර ශ්‍රී ලාංකිකයෙක්. ඒ රටවල් ශ්‍රී ලංකාව පසුපස හඹා යන්නේ ඒකයි.ඉන්දීය නව රජය, ප්‍රගතිශීලී හා නොනැමෙන රජයක් නම් ජිනීවා හිදී නිවැරැදි තීරණයේ සිටිවි. නව ක්‍රමවේදයක් අපට අවශ්‍ය ඒ නිසයි.රාජපක්ෂ ජනාධිපතිවරයාගේ ස්වාධීනත්වය ගෝලීය ප්‍රජාව විසින් බොහෝ සෙයින් අගය කරනවා. මෙවැනි ස්වාධීනත්වයක පිහිටීම පිළිබඳ නායකත්වය දීමට අනිකුත් නායකයන් ද පෙළ ගැසෙනු ඇතැයි අපි බලාපොරොත්තු වෙනවා.බුදුදහම හා හින්දු දහම බටහිර සමාජයේ වැඩි පිළිගැනීමක් තිබීම මීට හේතුවයි. ඉන්දියාවේ පැරැණි විශ්වාසයන්ට මිලියන ගණන් ජනතාව සමීප වුණා. මෙය ඒ රටවල්වල කලබලයට පත්වන කරුණක්. ඒ නිසා බුදුදහම හා හින්දු දහම විනාශ කිරීමට ඔවුන්ට අවශ්‍යයි.ශ්‍රී ලංකාවේ, තායිලන්තයේ හා මියන්මාරයේ බෞද්ධයන් ත්‍රස්තවාදී මිනීමරුවන්යයි ඔවුන් ගෙනයන ප්‍රචාරය එයට හොඳම උදාහරණයක්. හින්දුන් ද ත්‍රස්තවාදි මිනිමරුවන් බවට ඔවුන් චෝදනා කරනවා. බෞද්ධ හා හින්දු දර්ශනවල ත්‍රස්තවාදයට විරුද්ධයි.ඔවුන්ට අවශ්‍ය වෙනවා හින්දු හා බෞද්ධයන් ත්‍රස්තවාදින් යැයි මතයක් නිර්මාණය කරන්න. අපි ඒ ගැන කලබල විය යුතු නැහැ. ගණන් ගත යුතුත් නැහැ. මිනිසුන් සත්‍යය වටහා ගනීවි. මූලික දේ තමයි ආර්ථික සංවර්ධනය.ශක්තිමත් සංවර්ධනයක් තියෙනවානම් මේ ප්‍රචාරවලට ඉඩක් නැහැ. පවතින නායකත්වය එවිට ශක්තිමත් වේවි. ඔවුන්ට සංවර්ධනය තුළින් සුළුතර හෝ බහුතර හෝ ඕනෑම ජනතාව ඉලක්ක කරගත හැකියි. එහෙත් යටත්විජිත ගණයේ රජයන් බලන්නේ සුළුතර කොටස් ගැන විතරයි. ඒකයි දුෂ්කරතාවය. ඔවුන් කරන්නේ බහුතර ජනතාව දුර්වල කොට සුළුතර ජනතාවට වැඩි අතිරේක පහසුකම් දීමයි.මෙය බෙදා පාලනය කිරීමේ ක්‍රමයේ කොටසක්. එය යටත්විජිත පාලකයන්ගේ ක්‍රමයක්. මෙය දැන් අත්හැරිය යුතුයි. සියලු දෙනාටම සමාන අයිතීන් දිය යුතුයි. ඉන්දියාවේ යම් තත්ත්වයන් උද්ගත වුණාම හිටපු අගමැති මන්මෝහන් සිං හා කොංග්‍රස් නායිකා සෝනියා ගාන්ධි ප්‍රමුඛත්වය දුන්නේ සුළුතර පිරිස්වලට. මෙයින් අවාසිදායක තත්ත්වයක් උදාවුණා. රජයක් ප්‍රමුඛත්වය දිය යුතු වන්නේ සියලුම ජනතාවට සේවය කිරීමට මිස සුළුතර හෝ බහුතර ජනතාවක් වෙන් කොට නොවෙයි.අපි චීනය උදාහරණයකට ගනිමු. චීනයේ ව්‍යාපාර කරන්නන් අතින් බොහෝ කටයුතු සඳහාත් පූර්ණ නිදහස තියෙනවා. රජයයන් පුද්ගලයන්ට හොඳ අධ්‍යාපනයක් ලබා ගැනීමට නිදහස දිය යුතුයි. ඉංග්‍රීසි භාෂාව ඇතුළු සෙසු දේ ඉගෙනීමට.අන්තර්ජාලය පිළිබඳව දැනීම ලබා ගැනීමට. අන්තර්ජාතික පහසුකම් හා ව්‍යාපාරික දියුණුව ආර්ථික වර්ධනයට අවශ්‍යයි. ආර්ථිකය වර්ධනය වීමෙන් රටේ නීතිය හා සාමය රැකෙනවා. ත්‍රස්තවාදය හා අන්තවාදී කටයුතු වැළකෙනවා.ආඥාදායකත්වය ගැන සැලකීමේදී මෙය වැදගත්. පිහියක් පලතුරු කපන්නට මෙන්ම මිනිසුන්ට හානි කරන්නටත් භාවිත කරන්නට පුළුවන්. එය සමහර විට හොඳයි. සමහර විට නරකයි. ශක්තිමත් රජයක් ජනතාවට යහපත් වේවි.පරිවර්තනයදයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=ab1408102</link>
    <topic>තාත්තා අලියා පිටේ ගියාට පුතාගෙ පස්ස පැත්තෙ කරගැට එන්නෙ නෑ</topic>
    <author/>
    <content>ඌව පළාත් සභා මැතිවරණය සඳහා නාම යෝජනා භාර ගැනීම ඉකුත් 6 වැනිදා අවසන් වන විට බදුල්ල දිස්ත්‍රික්කය සඳහා දේශපාලන පක්ෂ 10 ක් හා ස්වාධීන කණ්ඩායම් 4 ක්ද මොණරාගල දිස්ත්‍රික්කය සඳහා දේශපාලන පක්ෂ 12 ක් හා ස්වාධීන කණ්ඩායම් 7 ක්ද නාම යෝජනා භාරදී තිබිණි.නාම යෝජනා භාර දුන් දේශපාලන පක්ෂ අතුරින් ප්‍රධානම දේශපාලන පක්ෂ ලෙස එක්සත් ජනතා නිදහස් සන්ධානය හා එක්සත් ජාතික පක්ෂය තරග කරන අතර සෙසු පක්ෂ සියල්ලන්ට අඩු තරමින් එක් මන්ත්‍රි ධුරයක් හෝ හිමිකර ගැනීමේ පදනමින් තරග කරන පක්ෂ වේ.එක්සත් ජනතා නිදහස් සන්ධානය නියෝජනය කරමින් ඌව පළාතට හිටපු ප්‍රධාන අමාත්‍යවරුන් දෙදෙනකු තරග කරන අතර හිටපු කැබිනට් අමාත්‍යවරියක මෙන් ම හිටපු නියෝජ්‍ය අමාත්‍යවරයෙක් ද තරග කරනු ලබයි. මෙහි හිටපු ප්‍රධාන අමාත්‍යවරු වූයේ ශෂීන්ද්‍ර රාජපක්ෂ හා ඒ.එම්. බුද්ධදාසය.මේ අතර එක්සත් ජාතික පක්ෂය හා ජනතා විමුක්ති පෙරමුණ යටතේ ද හිටපු නියෝජ්‍ය අමාත්‍යවරුන් දෙදෙනෙකු තරග කරයි. එනම් එක්සත් ජාතික පක්ෂය යටතේ ඌව පළාත් සභාවට බදුල්ල දිස්ත්‍රික්කයෙන් තරග කරන රවීන්ද්‍ර සමරවීර එක්සත් ජාතික පක්ෂ ආණ්ඩුවේ සමාජසේවා අමාත්‍යවරයා වූ අතර එම්. සචිච්තානන්දන් එක්සත් ජනතා නිදහස් සන්ධාන ආණ්ඩුවේ හිටපු අධ්‍යාපන නියෝජ්‍ය ඇමැතිවරයාය. ඔහු ඇමැති ආරුමුගම් තොන්ඩමන් මහතාගේ නායකත්වයෙන් යුත් ලංකා කම්කරු කොංග්‍රසයේ නියෝජිතයකු ලෙස පාර්ලිමේන්තුවට තේරී පත්ව නියෝජ්‍ය අමාත්‍යවරයකු ලෙස කටයුතු කර ඇත.මෙවර ජනතා විමුක්ති පෙරමුණ නියෝජනය කරමින් ඌව පළාත් සභාවට බදුල්ල දිස්ත්‍රික්කයෙන් තරග කරන කණ්ඩායමේ නායකයා වූ සමන්ත විද්‍යාරත්න පොදු ජන එක්සත් පෙරමුණ ආණ්ඩුවේ සංස්කෘතික කටයුතු පිළිබඳ නියෝජ්‍ය අමාත්‍යවරයා ද විය.‍මෙවර එක්සත් ජනතා නිදහස් සන්ධානය යටතේ ඌව පළාත් සභාවට බදුල්ල දිස්ත්‍රික්කයෙන් තරගවදින හේමා රත්නායක පොදුජන එක්සත් පෙරමුණ ආණ්ඩුවේ වනිතා කටයුතු ඇමැතිවරියක වූ අතර වඩිවේල් සුරේෂ් එක්සත් ජනතා නිදහස් සන්ධාන ආණ්ඩුවේ හිටපු සෞඛ්‍ය නියෝජ්‍ය ඇමැතිවරයා විය.මේ අතර උඩරට වතුකරයේ ප්‍රබල දේශපාලන චරිතයක් වූ කඳුරට ජනතා පෙරමුණේ නියෝජ්‍ය නායක අරවින්ද කුමාර් පසුගිය පළාත් සභාවට කඳුරට ජනතා පෙරමුණ යටතේ තරග කර ස්වාධීන මන්ත්‍රිවරයකු ලෙස පළාත් සභාව නියෝජනය කළත් මෙවර ඔහු තරග කරනුයේ එක්සත් ජනතා නිදහස් සන්ධානය යටතේය.ඌව පළාත් සභා මැතිවරණයේදී එක්සත් ජනතා නිදහස් සන්ධානය ඉදිරිපත් කර තිබෙන නාම යෝජනා ලැයිස්තුව ඉතා බලවත්ය. හුදෙක්ම ජනතාව හා ඍජු සබඳතා පැවැත්වූ ජනතාව වෙනුවෙන් පෙනී සිටි බහුතරයක් මෙම ලැයිස්තුවට ඇතුළත්ව සිටිති.එක්සත් ජනතා නිදහස් සන්ධාන නාම යෝජනා ලැයිස්තුවේ මුස්ලිම් අපේක්ෂකයින් කිසිවකු නැතත් ආණ්ඩුව හා එක්ව සිටින අධිකරණ අමාත්‍ය රවුෆ් හකීම්ගේ නායකත්වයෙන් යුත් ශ්‍රී ලංකා මුස්ලිම් කොංග්‍රසය ඇමැති රිසාඩ් බදියුදීන්ගේ නායකත්වයෙන් යුත් සමස්ත ලංකා මුස්ලිම් කොංග්‍රසය තවත් දේශපාලන පක්ෂයක් හා එක්ව වෙනම සන්ධානයක් ලෙස තරග කිරීමට නාමයෝජනා භාරදී තිබෙන අතර එම සන්ධානයේ සහයද නියත වශයෙන් ම එක්සත් ජනතා නිදහස් සන්ධානයට හිමිවනු ඇත. ඒ අනුව මුස්ලිම් නියෝජනය ඒ හරහා පළාත් සභාවට ලැබෙනු ඇත.මීට අමතරව ඌව පළාත් සභාවට බදුල්ල දිස්ත්‍රික්කයෙන් එක්සත් ජනතා නිදහස් සන්ධානය හා එක්ව දෙමළ නියෝජිතයින් හය දෙනෙකු තරග වදින අතර එක්සත් ජාතික පක්ෂය ඉදිරිපත් කළ නාම යෝජනාවට අනුව දෙමළ නියෝජිතයන් හතරක් ඉදිරිපත් කර ත‍ිබේ. මුස්ලිම් නියෝජනයන් දෙකක් ඇතුළත් කර ත‍ිබේ.මේ අතර අමාත්‍ය විමල් වීරවංශගේ නායකත්වයෙන් යුත් ජාතික නිදහස් පෙරමුණ නියෝජනය කරමින් පසුගිය පළාත් සභාවට තේරී පත්වූ මිහිමල් මුණසිංහ මෙවර එක්සත් ජාතික පක්ෂය යටතේ තරග කරන අතර ඔහු දැනට මාස කිහිපයකට පෙර ජාතික නිදහස් පෙරමුණින් ඉවත්ව එක්සත් ජාතික පක්ෂය හා සම්බන්ධ විය.ජාතික නිදහස් පෙරමුණෙන් ඉවත්ව ශ්‍රී ලංකා නිදහස් පක්ෂයට බැඳුණු ඌව පළාත් සභාවේ හිටපු මොණරාගල දිස්ත්‍රික් මන්ත්‍රි උදය කුමාරට මෙවර පළාත් සභාව සඳහා නාම යෝජනා හිමි නොවූයෙන් ඔහු ස්වාධීන කණ්ඩායමක් යටතේ මොණරාගල දිස්ත්‍රික්කයට තරග කිරීම සඳහා නාම යෝජනා භාර දුන්නේය.ඌව පළාතේ අති දුෂ්කරම දිස්ත්‍රික්කය ලෙස සැලකුනු මොණරාගල දිස්ත්‍රික්කය අද බදුල්ල දිස්ත්‍රික්කයට නොදෙවැනි ලෙස දියුණුවට පත්ව තිබේ. මෙවැනි දියුණුවකට මඟ පෑදුනේ ශෂීන්ද්‍ර ‍රාජපක්ෂ 2009 දි ඌව පළාත් ප්‍රධාන අමාත්‍යධුරයට පත්වීමත් සමඟය.එහෙත් මේ දිස්ත්‍රික්කයේ දියුණුවට මුලින්ම අඩිතාලම දැමුවේ ගාමිණී විජිත් විජයමුනි සොයිසා ඌව පළාත් මහ ඇමැතිව සිටියදීය. ඌවේ මහ ඇමැති ධුරය බදුල්ල දිස්ත්‍රික්කයටම රඳවාගෙන මොණරාගල දිස්ත්‍රික්කයට කුඩම්මාගේ සැලකිලි දැක්වූ එක්සත් ජාතික පක්ෂ පාලනය පෙරළා දමා පොදුජන එක්සත් පෙරමුණ පාලනයට පත්වූ පසුව වුවද මොණරාගල දිස්ත්‍රික්කයට මහ ඇමැති ධුරය ලැබෙන තුරු එම පළාත දියුණු වූයේ නැත.අද වනවිට මොණරාගල දිස්ත්‍රික්කය සෑම අතින්ම දියුණුවී තිබේ. එම දියුණුවේ ප්‍රතිලාභ ජනතාව මේ වනවිට ලබාගන්නට පටන්ගෙන ඇති අතර එය ආරක්ෂා කර ගැනීමට නම් ඌව පළාත් සභාවේ සන්ධාන පාලනය රැකගත යුතු බව එම දිස්ත්‍රික්කයේ ජනතාවගේ හැඟීමයි.ශ්‍රී ලංකාවට නිදහස ලැබී 50 වසරක් ගතවන විටත් ඌව පළාතට නිදහසක් ලැබී තිබුණේ නැත. එම නිදහසේ ප්‍රතිලාභ මේ ජනතාවට හිමි වූයේ නැත. කොළඹට කිරි අපට කැකිරි ප්‍රතිපත්තියක් පැවතුනේ. ඌවේ අගනුවර වන බදුල්ල ජනතාවට හා බදුල්ලට පැමිණෙන ජනතාවට බස් රථයක් එනතුරු රැඳී සිටීමට සිදුවූයේ ගස් යටය. බස් නැවැතුම්පළක් තිබුණේ නැහැ. බදුල්ල මහ රෝහල ඌව පමණක් නොව නැ‍ගෙනහිර පළාතට ද තිබුණු ඉහළම රෝහල වුවත් එම රෝහල හා වාට්ටු තිබුණේ හරක් ගාලක් ලෙසය.බදුල්ල නගරයේ මෙන්ම ඌව පළාතේ සියලුම මාර්ග වළවල් වලින් පිරී තිබිණි. වැසි දිනවල එම මාර්ගවල ගමන් කළ නොහැකි තරමට තිබිණි. එදා හිතුනේ මහාමාර්ග අමාත්‍යාංශය වාරිමාර්ග අමාත්‍යාංශය වෙලාද කියාය. එවකට ඌවේ පාසල් බොහෝමයක අධ්‍යාපන කටයුතු සිදුකෙරුණේ පිදුරු වලින් සෙවිලි කළ ගොඩනැගිලිවල හා එළිමහනේය.ගුරුවරුන් සිටියේ නැත. අද මේ තත්ත්වය හා සන්සන්දනය කිරීමේදී ඌවේ සියලු පාසල් සමාන මට්ටමින් දියුණු වී ඇත. බදුල්ල මහ රෝහල කොළඹ ජාතික රෝහලට සමාන තත්ත්වයකට පත්කර ඇත. බදුල්ල මහ රෝහලට ප්‍රතිකාර ලබා ගැනීම සඳහා යන ඕනෑම රෝගියෙක් රෝහලෙන් නික්ම යන්නේ මේ ආණ්ඩුවටත්, නිමල් සිරිපාල ද සිල්වා ඇමැතිවරයාටත් පින් දෙමිනි.ඌව පළාත මෙලෙස දියුණු කළ ආණ්ඩුවක් පරදා පාලන බලය අත්කර ගැනීමට එක්සත් ජාතික පක්ෂය සැරසෙයි. ඒ සඳහා හරීන් ප්‍රනාන්දු පාර්ලිමේන්තු මන්ත්‍රි ධුරයෙන් ඉවත්ව පළාත් සභාවේ මහ ඇමැති ධුරය සඳහා තරග කරයි. එහෙත් ජනතාවගේ ඡන්දය ලබාගන්න තරම් එක්සත් ජාතික පක්ෂය ජනතාවට කළ සේවය කුමක් ද යන ප්‍රශ්නය මතුවන්නේ එවිටය.පාර්ලිමේන්තුවේ හරීන් ප්‍රනාන්දුගෙන් හිස්වූ ආසනය සඳහා හිටපු පළාත් සභා මන්ත්‍රි කේ. වේලායුදන් පත්කර තිබේ. වේලායුදන් තමන්ගෙන් හිස්වීමට යන පළාත් සභා මන්ත්‍රි ධුරය සඳහා එම තරගයට තම පුත් වේලායුදන් රුදුදීපන් යොදා ඇත.වේලායුදන් රුදුදීපන් මෙරට උපන් අයකුද නොවන්නේය. ඔහු ඉන්දියාවේ හැදුණු වැඩුණු අයෙකි. එවන් අයකු පළාත් සභාවට තරග කිරීම සඳහා යෙදවීම තුළින් ඔහු ඉපදීමටත් පෙර සිට එක්සත් ජාතික පක්ෂය වෙනුවෙන් දරදිය ඇද්ද පාක්ෂිකයන් කලකිරීමට පත්ව සිටියි.කෙසේ වෙතත් මෙහිදී සජිත් ප්‍රේමදාස පිළිබඳව ඌව පළාත් ආණ්ඩුකාර නන්ද මැතිව් වරක් කරන ලද ප්‍රකාශය සිහියට නැ‍ඟේ. ඔහු කියා සිටියේ “තාත්තා අලියා පිට ගියාට පුතාගේ පස්ස පැත්තේ කරගැට එන්න් නැහැ” යනුවෙනි. ඒ වදන අද ඔබින්නේ වේලායුදන් හා ඔහුගේ පුතා සම්බන්ධයෙනි.මේ අතර ජනතා විමුක්ති පෙරමුණ නියෝජනය කරමින් සමන්ත විද්‍යාරත්නට අමතරව පාර්ලිමේන්තුවේ හිටපු නියෝජ්‍ය කාරක සභා සභාපති ආර්. චන්ද්‍රසේකරන් තරග කරයි. ඔහු ජනතා විමුක්ති පෙරමුණේ වතුකරය භාරව සිටින නායකයා වේ.මේ ආකාරයෙන් ප්‍රධාන දේශපාලන පක්ෂ තුනෙන් පමණක් ඌව වතුකරයේ ඡන්ද අපේක්ෂාවෙන් තරග කරන අපේක්ෂකයින් සංඛ්‍යාව 15 කට වැඩිය. මේ අනුව උඩරට වතුක‍රයේ දෙමළ ඡන්ද බෙදීයාම මඟින් වතුකරයේ දෙමළ නියෝජනය අඩුවීමේ අවදානමක් පවතී. මේ සියලු සාධක දෙස නිසි පරිශීලනයක් කිරීමේදී ඌව පළාත් සභා සටනින් එක්සත් ජනතා නිදහස් සන්ධානයට හිමි වන ජයග්‍රහණය පිළිබඳ කිසිදු සැකයක් ඇති වන්නේ නැත.ටී. චන්ද්‍රසේකරසේයාරූ - නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=ab1408104</link>
    <topic>ඩලස් සහ විමල් මැදියම් රැය ගෙවෙද්දී තීරණාත්මක හමුවක</topic>
    <author>චන්දන බණ්ඩාර</author>
    <content>ජනාධිපතිතුමා කුරුණෑගල දිස්ත්‍රික් සම්බන්ධීකරණ කමිටු රැස්වීම අවසන් වී දිවා අහාරය සඳහා වු විවේකයෙන් පසුව කුරුණෑගල දිස්ත්‍රික්කයේ ක්ෂේත්‍ර නිළධාරීන් වෙනුවෙන් යතුරුපැදි 600 ක පරිත්‍යාග කිරීම සිදු වීය. ඒ ජනාධිපතිතුමාගේ ප්‍රධානත්වයෙනි. කුරුණෑගල මාළිගාපිටිය භූමියේදී මෙය සංවිධානය කොට තිබුණේ කුරුණෑගල දිස්ත්‍රික් ලේකම් හිටිසේකර විසිනි.ජනාධිපතිතුමා සමඟ යතුරු පැදි බෙදා දීමේ අවස්ථාවට ඇමැතිවරුන් වෙන අනුර යාපා, දයාසිරි ජයසේකර, ජොන්ස්ටන් ප්‍රනාන්දු එක්ව සිටියහ.යතුරු පැදි බෙදාදෙන අතරතුර ජනාධිපතිවරයා සහ දයාසිරි ජයසේකර මහ ඇමතිවරයා කථාකළේ යතුරුපැදි වලට සමහරු දී තිබෙන නම් ගැනය. "සර් ඔය බයිසිකල් වලට ගම්වල මිනිස්සු අමුතු අමුතු නම් ටිකක් නම් දාලා තියනවා” යැයි දයාසිරි මහ ඇමැතිවරයා ජනාධිපතිතුමාට කීවේය.“ මටත් ආරංචියි මොනාද ඔය නම්” යැයි මහ ඇමැති දයාසිරිගෙන් ජනාධිපතිතුමා විමසා සිටියේය.“ඇයි ඔය නම් දාන්නේ” යැයි ජනාධිපතිතුමා පෙරළා ඇසුවේය. “ ඇයි සර් ඔය බයික්වලින් කරන වැඩ ගැන තමයි ඔය නම් දාලා තියෙන්නේ" කියාය.යතුරු පැදි බෙදාදීමෙන් අනතුරුව මාදම්පේ දුම්මලසූරිය ප්‍රදේශයේ පැවැත්වුණු බාලදක්ෂ ජම්බෝරියට සහභාගී වීමට ජනාධිපතිතුමා පිටත්ව ගියේය." දයාසිරි ඔය දෙන්නා මාත් එක්ක යමු” කියූ ජනාධිපතිතුමා අනුර යාපා සහ දයාසිරි ජයසේකර ඇමතිවරුන් දෙදෙනා සිය හෙලිකොප්ටරයට නංවා ගත්තේය. හෙළිකොප්ටරයේ ගමන් කරන අතරතුර දයාසිරි මහ ඇමතිවරයා සහ අනුර යාපා සමග ජනාධිපතිතුමා කථා බහ කළේ විවිධ තොරතුරු ගැනය." සර් නරකද අපේ ප්‍රාදේශීය සභා මන්ත්‍රීවරුන්ටත් යතුරුපැදි ලබාදෙන වැඩපිළිවෙළක් හැදුවොත්” මහ ඇමැති දයාසිරි ජනාධිපතිතුමාගෙන් ඉල්ලීමක් කළේය.“ ඒකනම් හොඳ අදහසක් තමයි . අපි ඒකටත් හොඳ ක්‍රමයක් හදමු” ජනාධිපතිතුමා කීය. “ සර් එතකොට යු.ඇන්.පී එකේ ප්‍රාදේශීය සභා මන්ත්‍රීවරුත් ආණ්ඩුවෙන් බයික් අරගත්තාම විපක්ෂෙට වැඩ කරන්න කෙනෙක් නැති වෙලා යයිද දන්නේ නෑ" මහ ඇමැති දයාසිරි කීවේ සිනා සෙමිනි. ?”“ එතකොට ඉතින් ඒ කට්ටියත් ඊළඟ ජනාධිපතිවරණයේදී මට වැඩ කරන්න පටන් ගනීද දන්නේ නෑ” ජනාධිපතිතුමාද කීවේ සිනා සෙමිනි.මේ කථා බහ අතරතුර හෙළිකොප්ටරය දුම්මලසූරිය ‍ජේ.ආර් ජයවර්ධන ක්‍රීඩාංගණයට ගොඩ බැස්සවිණි. වයසක අම්මලා සහ දරුවෝ විශාල පිරිසක් මේ පිට්ටනිය අවට රැස්ව සිටියහ. ජනාධිපතිතුමා ජේ.ආර් ජයවර්ධන ක්‍රිඩාංගනයට පැමිණි පසුව අවට රැස්ව සිටි පිරිස් සමඟ සෑහෙන වේලාවක් කතා බහ කරන්නටද අමතක නොකළේය. ඔවුන් බොහෝදෙනෙක් ජනාධිපතිතුමාගේ අත අල්ලමින් ජනාධිපතිතුමාට අචාර කරමින් ජනාධිපතිතුමාට උණුසුම් පිළිගැනීමක් ලබා දුන්නේය.අවට සිටි බොහෝ දෙනෙක් ජයවේවා කියමින් ජනාධිපතිතුමාට ප්‍රීතිඝෝෂා නැඟුවේය. මෙවර බාලදක්ෂ ජම්බෝරියට විශාල පිරිසක් සහභාගී වී සිටිහ..විවිධ රටවල් නියෝජනය කරමින් වෙනදාට වඩා වැඩි පිරිසක් ඊට එක්ව සිටියහ. පෝතක බාලදක්ෂයින් විශාල පිරිසක් ජනාධිපතිතුමා වටකරගෙන ජනාධිපතිතුමාගේ අත අල්ලමින් එතුමා සමග සුහද ලෙස කථා බහ කළේය.මාතර හිටපු එ.ජා.ප පළාත් සභා මන්ත්‍රී කපිල වෙල්ලප්පුලිගේ පසුගිය සතියේ අභාවප්‍රාප්ත වීය. ඔහුගේ මරණ ගෙදරට ගිය සතියේ එජාප නායක රනිල් වික්‍රමසිංහ පැමිණ අවසන් ගෞරව දැක්වු‍යේය. කපිල වෙල්ලප්පුලි හිටපු පළාත් මන්ත්‍රීවරයා එජාපය වෙනුවෙන් ක්‍රියාකාරී ලෙස වැඩ කටයතු කළ මන්ත්‍රීවරයෙකු ලෙස ප්‍රසිද්ධය.එ.ජා.ප නායක රනිල් වික්‍රමසිංහගේ පැමිණීමෙන් අනතුරුව ජනාධිපතිතුමාද එම ස්ථානයට පැමිණියේය. ජනාධිපතිතුමා කපිල වෙල්ලප්පුලි එ.ජා.ප පළාත් සභා මන්ත්‍රීවරයාගේ පවුලේ උදවිය සමඟ සුහද ලෙස කතාබහක නිරතව සිටියේය. මරණ ගෙදරට පැමිණ සිටි සියළු එජාප ප්‍රාදේශීය සභා මන්ත්‍රීවරු සමඟ ද කතාබහ කිරීමටද ජනාධිපතිතුමා අමතක කළේ නැත. එ.ජා.ප ප්‍රාදේශීය සභා මන්ත්‍රීවරු සියලුදෙනා සමග කතාබහ කර ආයුබෝවන් කියමින් ජනාධිපතිතුමා එතැනින් පිටව ගියේය.එහි සිටි එජාප මන්ත්‍රීවරු එකිනෙකාගේ මුහුණෙන් මුහුණ බලමින් කියා සිටියේ “ අපේ එකා නිකම්ම නිකං ඇවිත් ගියා. අඩුම තරමේ මිනිස්සු එක්ක තියා අපි එක්කවත් කතාකරේ නැහැ. ඉතින් කොහෙද අපේ එවුන් රජ වෙන්නේ. අපි විපක්ෂෙ හිටියත් ජනාධිපතිතුමාට ඡන්දේ දෙන්න හිතෙන්නේ නැද්ද මෙහෙම වෙනකොට" කියාය.ගිය සතියේදී කුරුණෑගල දිස්ත්‍රික් සංවර්ධන කමිටු රැස්වීම පැවැත්වුණි. ඒ ජනාධිපතිතුමාගේ ප්‍රධානත්වයෙනි. රට පුරා දිස්ත්‍රික් සංවර්ධන කමිටු රැස්වීම් සඳහා ජනාධිපතිතුමා සහභාගී ‍වීමට ජනාධිපතිතුමා ගත් තීන්දුවක් නිසා මෙලෙස දිස්ත්‍රික් සංවර්ධන කමිටු සඳහා ජනාධිපතිතුමා සහභාගී වෙයි.කුරුණෑගල දිස්ත්‍රික් සංවර්ධන කමිටුවේ සම සභාපතිවරුන් වන ඇමැති ජොන්ස්ටන් ප්‍රනාන්දු සහ වයඹ පළාත් ප්‍රධාන ඇමැති දයාසිරි ජයසේකරගේ ඇතුළු කුරුණෑගල දිසාවේ මැති ඇමැතිවරුද මේ අවස්ථාවට එක්ව සිටියහ‍. එමෙන්ම ආර්ථික සංවර්ධන ඇමැති බැසිල් රාජපක්ෂ , ඇමැති ඩලස් අලහප්පෙරුම සහ ඇමැති එස්.එම් චන්ද්‍රසේනද මේ අවස්ථාවට එක්ව සිටියහ.ජනාධිපතිතුමා දිස්ත්‍රික් සංවර්ධන කමිටු රැස්වීමට පැමිණි පසුව පිළිගැනීමේ කථාව සිදු කළේ ඇමති ජොන්ස්ටන් ප්‍රනාන්දු විසිනි. මේ අතරතුරු දිස්ත්‍රික් සංවර්ධන කමිටුවේ පිළිගැනීමේ කථාවේදී ඇමැති ජොන්ස්ටන් හට කුරුණෑගල දිස්ත්‍රික් ලේකම්වරයාගේ නම සඳහන් කිරීමට ඇමැති ජොන්ස්ටන්ට අමතක වීය. මෙය ජනාධිපතිතුමාට තේරුම් ගොස් ජනාධිපතිතුමා කොල කෑල්ලක එය ලියා ආරක්ෂක අංශ නිලධාරියෙකු අත ඇමැති ජොන්ස්ටන්ට එය ලැබෙන්නට සැලැස්සුවේය." මට පිළිගැනීමේ කථාවේදී දිස්ත්‍රික් ලේකම්තුමාගේ නම කියන්ඩ අමතක වුණා. මට ඒක ජනාධිපතිතුමා කොල කෑල්ලක ලියලා ලියලා එවලා තියෙනවා. ඒ නිසා මා දිස්ත්‍රික් ලේකම්තුමාත් පිළිගන්නවා " ඇමැති ජොන්ස්ටන් පිළිගැනීමේ කථාව අවසන් කරමින් කියා සිටියේය.මේ දිස්ත්‍රික් සංවර්ධන කමිටු රැස්වීමට ස්වයං රැකියා සිදු කරන කාන්තාවන් පිරිසකයේ නියෝජිතයන් කීප දෙනෙකුටද ඇරැයුම් කොට තිබිණි. දිස්ත්‍රික් සංවර්ධන කමිටු රැස්වීම අතරතුරදී එම ස්වංරැකියා ලාභින්ගේ ගැටලු ඉදිරිපත් කිරීමටද අවස්ථාව ලැබිණි. එහිදා එක් කාන්තාවක් දීර්ඝ ලෙස සිය අදහස් දැක්වු‍යේය. " අතිගරු ජනාධිපතිතුමනි.මං දේශීය පළතුරු විජලනය කරලා නිෂ්පාදනය කරන පළතුරු නිෂ්පාදනයක් මගින් ස්වයං රැකියාවක් කරන කෙනෙක්. මං අතිගරු ජනාධිපතිතුමාට මීට කලින් ස්වංරැකියා කරන පිරිස් ඔබතුමා හමුවු අවස්ථාවක ඔබතුමාට කොස් කොත්තුවක් පිරිනැමුවා. ඒක මගේ නිෂ්පාදනයක්. ඒ වගේම මං බැසිල් රාජපක්ෂ මැතිතුමාට පොලොස් පිට්ටු නිෂ්පාදනය කරලා එතුමාට ලබා දීලා තියෙනවා. "එම කාන්තාව කියාගෙන ගියේය.මේ කථාව අසාගෙන සිටි ජනාධිපතිතුමා ඉන් අනතුරුව මුව පුරා සිනහවක් රඳවා ගනිමින් විහිළුවෙන්ම කියා සිටියේ " හරි හරි දැන් ඔබතුමියගේ ප්‍රශ්නයත් ඉදිරිපත් කරන්ඩකෝ " කියාය. ඉන් අනතුරුව එම කාන්තාව දිස්ත්‍රික් සංවර්ධන කමිටුවට සිය ස්වයං රැකියාව සම්බන්ද ප්‍රශ්නය ඉදිරිපත් කලේය. ජනාධිපතිතුමා එම මොහොතේම එම ස්වයං රැකියාවේ නිරත කාන්තාවගේ ප්‍රශ්නයට විසඳුම් ලබා දුන්නේය. කෙසේ වෙතත් දිස්ත්‍රික් සංවර්ධන කමිටු රැස්වීම බලාපොරොත්තු වුවට වඩා දීර්ඝ ලෙස ඇදී ගියේය.දිස්ත්‍රික් සංවර්ධන කමිටු රැස්වීමට අනතුරුව කුරුණෑගල මාලිගා පිටියේ රාජ්‍ය නිලධාරින් සඳහා යතුරුපැදි බෙදා දීම සඳහා වු උත්සවයක්ද සංවිධානය කොට තිබිණි. ඒ වෙනවිට දහවල් එකටද ආසන්න වී තිබුණු නිසා ජනාධිපතිතුමා ඇමැති ජොන්ස්ටන්ට කීවේ " ජොනී දැන් මාලිගාපිටියේ ඉන්න අයට දවල් කෑම කන වෙලාවත් පහු වෙලා නේද ? ඒ නිසා ඒ අයට කෑම පාර්සල් යවන්ඩ කටයුතු කරන්ඩ " කියාය.ඒ සමගම ඇමැති ජොන්ස්ටන් සිය නිළධාරීන්ට උපදෙස් දුන්නේ කුරුණෑගල මාළිගා පිටියේ සිටින රාජ්‍ය නිලධාරීන් සඳහා කෑම පාර්සල් 600 ක් යවන ලෙසටය. කෑම පාර්සල් යැවු බව ඇමැති ජොන්ස්ටන්ට දන්වන තුරු ජනාධිපතිතුමා ඇතුළු මැති ඇමැතිවරුද කෑම කෑවේ නැත.කෑම කන අතරතුර ජනාධිපතිතුමා මැති ඇමැතිවරු සමග සුහද ලෙස කථා බහ කරමින් සිටියේය. " ජොනී ඔයා අද කරපු කථාව ගොඩක් හොඳයි. ඒ කථාවේ තිබුණා අද කිරි ගොවීන් , බිත්තර නිෂ්පාදන කරන ගොවිපල හිමියන් දිනකට ලබන අදායම් ගැන ජොනී හොඳ පැහැදිලි කිරීමක් කලා. ඔයා ‍හොඳ අධ්‍යයනයක් කරලා තියෙනවා. ගොවීන්ගේ අදායම් වැඩිවීම ගැන කරපු පැහැදිලි කිරීම හොඳයි" ජනාධිපතිතුමා ඇමැති ජොන්ස්ටන්ට සුබ පතමින් කියා සිටියේය." හැබැයි ජොනී මං රට පුරාම දිස්ත්‍රික් සංවර්ධන කමිටු රැස්වීම්වලට ගියා. ඒත් අද තමයි මං දීර්ඝම පිළිගැනීමේ කථාව සහ දීර්ඝම ස්තුති කථාව ඇහුවේ" ජනාධිපතිතුමා ඇමැති ජොන්ස්ටන්ට කියා සිටියේය. කුරුණෑගල දිස්ත්‍රික් සංවර්ධන කමිටුවේ පිළිගැනීමේ කථාව ඇමැති ජොන්ස්ටන් ප්‍රනාන්දු සහ ස්තුති වයඹ පළාත් ප්‍රධාන ඇමැති දයාසිරි ජයසේකර විසින් සිදු කරනු ලැබිණි.පසුගිය සිකුරාදා දැරණියගල ආසනයේ පැවති නිල් බළකාය රැස්වීම් මාලාවේ අවසන් රැස්වීමට ධාරාණිපාත වර්ෂාව ද නොතකා කොස්ගහ කන්ද ප්‍රදේශයට නිල් බළකා සාමාජිකත්වය ලබා ගැනීමට තරුණ තරුණියන් විශාල පිරිසක් පැමිණ සිටියහ. වර්ෂාව කොතරම් ද කියනවා නම් පාර්ලිමේන්තු මන්ත්‍රී නාමල්ට ප්‍රථමයෙන් කතා කිරීමට සිටි කථික මන්ත්‍රීවරුන්ට වේදිකාව අසලට යාමටවත් නොහැකි වී සිටියේ රුස්වීම් භූමියම අධික වර්ෂාව නිසා මඩවී තිබුණු හෙයිනි.සබරගමුව පළාත් සභා මන්ත්‍රී දුෂ්මන්ත මිත්‍රපාල කීවේ “මේ මඩ ගොඩ අසල වේදිකාවට යන්න විදිහක් නෑ. අපි මේ රැස්වීම් කල් දමමුද” කියා ය‍. වාහනයෙන් බිමට බැස නාමල් මන්ත්‍රීවරයා දුෂ්මන්ත මන්ත්‍රීවරයා කියා සිටියේ මේ මොර සූරන වැසි නොතකා මේ පැමිණ සිටින තරුණ තරුණියන්ගේ විශ්වාසය අපට බිඳ දැමීමට හැකියාවක් නැති බව ය.තමන් දමාගෙන සිටි සෙරෙප්පු ජෝඩුව අතට ගත් නාමල් කලිසමේ කකුල් දෙකම දණහිසටත් උඩට වනතුරු උස්සා ගෙන මඩේම දුෂ්මන්ත ද සමඟ වේදිකාවට පැමිණියේය. ඉන් අනතුරුව පාර්ලිමේන්තු මන්ත්‍රී නාමල් රාජපක්ෂ රැස්ව සිටි පිරිස ඇමැතුවේය. " මේ වෙනකොට නිල් බළකාය අතිසාර්ථකව රටපුරා ක්‍රියාත්මක වෙනවා. ඒ නිසා අපේ විවිධ දේශපාලන බලවේග අමූලික බොරු ගොතමින් මට මඩ ගැසීමේ ව්‍යාපාරයක් පටන් අරගෙන තියෙනවා" පාර්ලිමේන්ත්‍ර මන්ත්‍රී නාමල් රාජපක්ෂ සිය කථාව ආරම්භ කරමින් කියා සිටි‍යේය."මොන අකුණු ගැසුවත් මඩේ එරීගෙන නෙමෙයි මඩ නාගෙන යන්න වුණත් නිල් බළකාය ලෑස්තියි. ඒක නතර කරන්න කිසිදු බල වේගයකට ඉඩ දෙන්නේ නෑ." නීතීඥ නාමල් රාජපක්ෂ මන්ත්‍රීවරයා දැඩි අධිෂ්ඨානයෙන් කියා සිටියේය.ගිය සතියේ ඉරිදා දිනයේ තරුණ සංවිධාන පිහිටුවීම සිදු වුයේ කෑගල්ල අරණායක ආසනයේ ය. අරණායක රැස්වීම් අතරතුර දිවා භෝජනය සූදානම්කර තිබුණේ සෞඛ්‍ය නියෝජ්‍ය අමාත්‍ය ලලිත් දිසානායකගේ ගෙදරය. කෑම මේසය සූදානම් කර තිබුණේ ඇමැති බිරිය දිසානායක මහත්මියයි.නාමල් මන්ත්‍රීවරයා මස් මාංශ ආහාරයට නොගන්නා බැවින් සම්පූර්ණයෙන් ම නිර්මාංශ ආහාර වේලක් සූදානම් කර තිබුණි." නාමල් සමඟ කෑම ‍මේසයට ඉඳගත් පළාත් සභා මන්ත්‍රී චමිල දිසානායක කීවේ අද නාමල් මන්ත්‍රීතුමා නිසා අපි ඔක්කෝටම වෙජිටේරියන් වුණා "කියාය.දිවා ආහාරයෙන් පසු ලලිත් දිසානායක ඇමැති බිරිය නාමල් වෙනුවෙන් ම සූදානම් කර තිබුණු බිස්කට් පුඩිමකි. මේ බිස්කට් පුඩිමේ රස බලන්නටද සියළු මැති ඇමැතිවරුන්ට හැකි විය. දෙතුන් වරක් ම එය කෑමට පෙරැත්ත කර සිටි නියෝජ්‍ය ඇමැතිවරයා කීවේ "අපේ ගෙදරට ඇවිල්ල නෝනගෙ බිස්කට් පුඩිම කාපු නැති යාළු මිත්‍රයෙක් නොමැති තරම්" කියාය. බිස්කට් පුඩිමේ රස දෙතුන් වරක් ම බැලූ නාමල් කීවේ " නිල් බළකා රැස්වීම් මාලාව අදින් නතර වෙනවා නම් රෑ එළිවෙනතුරු අපි සියලු දෙනාටම බිස්කට් පුඩිම් ඇති තරම් කන්ඩ පුළුවන්" කියා ය.සඳුදා දින බද්දේගම ආසනයේ නිල් බළකා රැස්වීම් මාලාව ආරම්භ විය. සඳුදා සියලු ම නිල් බළකා පාර්ලිමේන්තු මන්ත්‍රීවරු ඉරිදා දිනයේ සඳුදා උදෙන් ම බද්දේගම ආසනයට යාම සඳහා තම තමන්ගේ ආසනවල සිට මාදිවෙල පාර්ලිමේන්තු නිවස වෙත පැමිණියහ. එරික් වීරවර්ධන, තාරානාත් බස්නායක, උදිත ලොකු බණ්ඩාර, සෙහාන් සේමසිංහ, කණක හේරත් මේ සියලු මන්ත්‍රීවරුන්ට පැය දෙක තුනක කාලයක් නිදා ගෙන පාන්දරම අවදිවී පසුදා උදෑසන බද්දේගමට යාමට සිදුවිය.පාන්දරම අවදිවීමෙන් පසු දැන ගන්නට ලැබුණේ මාදිවෙල පාර්ලිමේන්තු නිවෙස් වෙත ජල සම්පාදන මණ්ඩලයේ අලුත්වැඩියාවක් නිසා ඒ වනතුරුත් වතුර ලබා දී නොතිබුණ බවයි. කිරීමට කිසිම විසඳුමක් නොතිබූ තැන එරික් මන්ත්‍රීවරයා ලීටර් 5 වතුර බෝතලයක් අසල සුපිරි වෙළෙඳසලකින් මිලදී ගෙන සලාක ක්‍රමයට වතුර බෙදා දුන්නේ අඩු තරමේ දත් මැදලා මුහුණ සෝදාගෙනවත් අපි බද්දේගමට පිටත් වෙමුයි කියා ය.එජාප මන්ත්‍රී රවී කරුණානායක මන්ත්‍රීවරයාට ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ හමුවූයේ පාර්ලිමේන්තුවේ විදුලි සෝපානය අසලදීය.“මන්ත්‍රීතුමා ඔය විදියට දිගටම ඉන්නද කල්පනාව? වයසත් ටික ටික එන්නෙ බැරි පැත්තට. ජනාධිපතිතුමත් එක්ක එකතු වෙලා රටට වැඩක් කරන්න බලන්නකො” හෙට්ටිගේ රවි කරුණානායක මන්ත්‍රීවරයාට කීවේය.“ . අපි මොකටද කලබල වෙන්නෙ. අපේ කාලය දැන් හොඳ වේගෙන එන්නෙ” රවි මන්ත්‍රීවරයා කියද්දී “එහෙම හිත හිතා ඉන්න පුළුවන්. හැබැයි ඉතින් ජනාධිපතිතුමා හැර වෙන නායකයෙක් ගැන මිනිස්සු හිතනවද කියල ටිකක් හිතල බලන්නකො” හෙට්ටිගේ කීවේය.“ඕව ගැන තවත් ඔයත් එක්ක කතා කරන්න ගියොත් මගේ බෙල්ලත් යන්න පුළුවන්. මං යනව පස්සෙ හම්බවෙමු " කියමින් රවි කරුණානායක එ.ජා.ප මන්ත්‍රීවරයා සභාගැබට යන්නට ගියේය.ජනාධිපති පාර්ලිමේන්තු කටයුතු ලේකම් හෙට්ටිගේ ඉන්පසු පාර්ලිමේන්තුවේ අගමැති කාර්යාලයට ඇතුළු වෙද්දී අගමැති දි.මු.ජයරත්න මහතා සිය පුත් පළාත් සභා මන්ත්‍රී අනුරාධ ජයරත්න සමඟ වාර්තාවක් කියවමින් සිටියේය.“බුද්ධ සාසන අමාත්‍යාංශයෙන් වැඩක් නෑ කියල ඔබතුමන් විවේචනය කරල මාධ්‍ය වාර්තා කීපයක් දැක්කා” ජනාධිපති පාර්ලිමේන්තු කටයුතු ලේකම් හෙට්ටිගේ කීවේය.“ඒකට උත්තර දෙන්න තමයි මං මේ හදන්නෙ. මේ බලන්න අපි කරපු වැඩ ටික. මෙහෙම චෝදනා කරන එක හරිම අසාධාරණයි. මහනායක හාමුදුරුවන්ටත් සමහරු පදනමක් නැති තොරතුරු දීලා” මෙතෙක් බුද්ධසාසන අමාත්‍යාංශය කර ඇති වැඩ ඇතුළත් වාර්තාව පෙන්වමින් අගමැතිවරයා කීවේ තරමක වේදනාබර හැඟීමකිනි.“ඔබතුමා කලබල වෙන්න එපා. දුක් වෙන්නත් එපා. ඇත්ත තත්ත්වය මහනායක හාමුදුරුවන් ඇතුළු වගකිව යුතු අයට පැහැදිලි කරල දෙන්න. අද කාලෙ කොච්චර හොඳ කළත් සතුටක් ලබන්න හරි අමාරුයි.” හෙට්ටිගේලේකම්වරයා අගමැතිවරයා අස්වසාලමින් කියා සිටියේය.ජාතික නිදහස් පෙරමුණ පසුගිය 03 වැනිදා සවස් භාගය වන විට ඌව පළාත් සභා මැතිවරණය සඳහා තරග කිරීම පිණිස තෝරා ගත් අපේක්‍ෂකයන් බත්තරමුල්ලේ පිහිටි තම පක්‍ෂ ප්‍රධාන කාර්යාලයට කැඳවා බදුල්ල හා මොනරාගල දිස්ත්‍රික්ක සඳහා වන නාම යෝජනා පත‍්‍රවලට ඔවුන්ගේ අත්සන් ලබා ගැනීමටද කටයුතු කර තිබුණි. ඒ අනුව 05 වැනිදා බදුල්ල දිස්ත්‍රීක්කයටද 06 වැනිදා මොනරාගල දිස්ත්‍රීක්කයටද අදාළ නාම යෝජනා පත්‍ර තේරීම්භාර නිලධාරීන් වෙත භාර දීමටත් එම අවස්ථාවන්ට පක්‍ෂ නායක, අමාත්‍ය විමල් වීරවංශ සහභාගී වීමටත් නියමිතව තිබිණි.එසේ 05 වැනිදා උදෑසනින් බදුල්ල බලා පිටත් වීමට සූදානම්ව සිටි ජානිපෙ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ ට 04 වැනිදා සවස් භාගයේ සිය අමාත්‍යාංශයේ නියෝජ්‍ය අමාත්‍යවරයා වන ලසන්ත අලගියවන්නගෙන් දුරකථන ඇමතුමක් ලැබිණි.‘‘ඇමතිතුමා කොහෙද ඉන්නේ’’ ලසන්ත අලගියවන්න නියෝජ්‍ය ඇමැතිවරයා විමසා සිටියේය. ‘‘ගෙදර ඉන්නේ’’ විමල් වීරවංශ ඇමැතිවරයා පිළිතුරු දුන්නේය.‘‘තනිව තරග කිරීමට තීරණය කළ බව දැන ගත්තා. සන්ධානය සමග මතුව ඇති ගැටලු විසඳා ගන්න තිබෙන බාධක මොනවාද?’’ සුහදශීලී කතාබහක නිරත වෙමින් ලසන්ත අලගියවන්න ඇමැතිවරයා විමසා සිටියේය.‘‘ඇමතිතුමා හමුවෙන්න අපට පුළුවන්ද?’’ යනුවෙන් විමසූ ලසන්ත අලගියවන්න නියෝජ්‍ය ඇමැතිවරයා ඊට අනුමැතිය ලැබුණු පසු ඩලස් අලහප්පෙරුම අමාත්‍යවරයා සමග විමල් වීරවංශ ඇමැතිවරයාගේ නිවස වෙත එදින සවස් භාගයේම පැමිණියේය.එහිදී විමල් වීරවංශ සහ ඩලස් අලහප්පෙරුම යන අමාත්‍යවරු දෙදෙනා මතුව ඇති ගැටලුකාරී තත්ත්වය මග හරවා ගනිමින් කටයුතු කිරීමට සහ ජාතික නිදහස් පෙරමුණ විසින් ජනාධිපතිතුමන් වෙත ඉදිරිපත් කරන ලද යෝජනා 12ට අදාළ ක්‍රියාකාරී සැලැස්මට අදාළව දීර්ඝ වශයෙන් සාකච්ඡා කළහ.‘‘මහජන අදහස් ලබා ගෙන පාර්ලිමේන්තු තේරීම් කාරක සභාවක් හරහා නව ආණ්ඩුක‍්‍රම ව්‍යවස්ථා කෙටුම්පතක් සැකසීමටත් එම නව ආණ්ඩුක්‍රම ව්‍යවස්ථා කෙටුම්පතට ඉදිරි ජනාධිපතිවරණයේදී ජනතාවගේ අනුමැතිය ලබා ගැනීමටත් අපි එම ක්‍රියාකාරී සැලැස්ම මගින් යෝජනා කර තිබෙනවා. ඊනියා යුද අපරාධ විමර්ශනයට යාන්ත්‍රණ සැකසීමට ජාත්‍යන්තර පාර්ශ්වවලට ඉඩ නොතැබිය යුතුයි යන එකගතාවත් අප අතර ඇති විය යුතුයි’’ විමල් විරවංශ ඇමැතිවරයා මෙහිදී අවධාරණය කළේය.එසේ ජාතික නිදහස් පෙරමුණේ යෝජනා 12ට අදාළ ක‍්‍රියාකාරී සැලැස්ම පිළිබඳව දීර්ඝ වශයෙන් විමල් වීරවංශ ඇමැතිවරයා සමග සාකච්ඡා කළ ඩලස් අලහප්පෙරුම අමාත්‍යවරයා ඉහත කී ක්‍රියාමාර්ග 26ට අදාළ දළ කෙටුම්පතද රැගෙන විමල් වීරවංශ අමාත්‍යවරයාගෙන් කෙටි මොහොතකට සමු ගත්තේ මේ සාකච්ඡාවේ ප්‍රගතිය පිළිබඳව මෛත්‍රීපාල සිරිසේන, බැසිල් රාජපක්‍ෂ, නිමල් සිරිපාල ද සිල්වා යන අමාත්‍යවරුන් ඇතුළු ශ්‍රී ලනිප ජ්‍යෙෂ්ඨයන්ට දැනුම් දීමටය.එසේ සමුගෙන පැයකට පමණ පසු විමල් වීරවංශ මහතාගේ නිවසට යළි පැමිණි ඩලස් අලහප්පෙරුම ඇමැතිවරයා සහ විමල් වීරවංශ ඇමැතිවරයා සමග එක්ව සූදානම් වූයේ ජානිපෙ ක්‍රියාකාරී සැලැස්මට අදාළ අවසන් එකඟතා කෙටුම්පත සැකසීමටය. ඒ අනුව ඒ පිළිබඳව සාකච්ඡාව මධ්‍යම රාත්‍රිය ඉක්ම යන තෙක් සිදු විය. මධ්‍යම රාත්‍රියදඉක්ම ගිය පසු විමල් - ඩලස් අමාත්‍ය දෙපළ සමුගත්තේය. ඒ ඊළග දිනයේ මේ එකගතා ලියවිල්ල පිළිබඳ අවසන් එකඟතාව ඇති කර ගැනීමේ බලාපොරොත්තුවෙනි. ඩලස් අලහප්පෙරුම අමාත්‍යවරයා සහ ලසන්ත අලගියවන්න අමාත්‍යවරයා නික්ම ගිය පසු, පෙර දින සවස් වරුවේ සිට මධ්‍යම රාත්‍රිය තෙක් පැවැති සාකච්ඡාවල ප්‍රගතිය පිළිබඳව පක්‍ෂයේ ප්‍රධාන ලේකම් ප්‍රියන්ජිත් විතාරණට දැනුම් දුන් විමල් වීරවංශ ඇමැතිවරයා පවසා සිටියේ, ‘හදිසි සාකච්ඡාවක් සඳහා හැකි සෑම දේශපාලන මණ්ඩල සභිකයකුටම උදෑසනින්ම කොළඹට පැමිණෙන ලෙස දන්වන්න’ කියාය.කුමන තත්ත්වයක් මත වුවද ඌව පළාත් සභාවට තනිව තරග කිරීමට ගත් තීරණය වෙනස් කළ නොහැකි බවට ජානිපෙ දේශපාලන මණ්ඩලයේ ඇතැමුන් එහිදී අදහස් පළ කළේය. එහෙත් තවත් අය අදහස් දක්වමින් පවසා සිටියේ මෙසේ රටට ජයග්‍රහණ රැසක් ලබා දෙන එකගතාවක් ඇතිව තිබෙන නිසා තනිව තරග කිරීමේ තීරණය යළි සලකා බැලිය යුතු බවය. කෙසේ වෙතත් ඒ වන විට බදුල්ල දිස්ත්‍රික්කයට කලින් ගත් තීරණයට අනුව ජාතිකනිදහස් පෙරමුණේ අපේක්‍ෂක කණ්ඩායම නාම යෝජනා භාරදී තිබිණ. ජානිපෙ ක්‍රියාකාරී සැලැස්මට අදාළව ජනාධිපතිතුමන් ඇතුළු ශ්‍රීලනිප නායකත්වයෙන් ඉදිරිපත් කෙරෙන එකගතා ලියවිල්ලට නිල වශයෙන් කැමැත්ත පළ කිරීමට දේශපාලන මණ්ඩලය ගත් තීරණය එදින සවස 01:00ට පමණ ඩලස් අලහප්පෙරුම අමාත්‍යවරයා හරහා ශ්‍රී ලනිපයට දැනුම් දීම සිදු විය.ඒ අනුව ඒකාබද්ධ මාධ්‍ය හමුවක් පවත්වා ‘අතිගරු ජනාධිපති මහින්ද රාජපක්‍ෂ ජනාධිපතිතුමාගේ නායකත්වය සහිත ශ්‍රී ලංකා නිදහස් පක්‍ෂය එතුමාගේ පූර්ණ ආශිර්වාදය ඇතිව අදාළ එකඟතාවන් පරිදි ජානිපෙ සියලූ යෝජනා ක්‍රියාවට නැංවීමට අපේක්‍ෂා කරන බවට’ වන මෛත්‍රීපාල සිරිසේන, බැසිල් රාජපක්‍ෂ, ඩලස් අලහප්පෙරුම යන අමාත්‍යවරුන්ගේ අත්සන් සහිත ලියවිල්ලක් ජානිපෙ නායක, අමාත්‍ය විමල් වීරවංශ මහතාට භාරදීමද එහිදී සිදු විය.ජානිපෙ යෝජනාවලිය මෙසේ ක්‍රියාත්මක තලයට පැමිණීම පිළිබඳවත් එමගින් රටට ලැබී ඇති ජයග්‍රහණ පිළිබඳවත් පුළුල් කතිකාවක් සමාජය තුළ ඇතිව තිබිණි. ‘‘ජනතාව මේ ආණ්ඩුවෙන් බලාපොරොත්තු වන වෙනස තමයි ඔබලාගේ යෝජනා 12 තුළ තිබුණේ. ආණ්ඩුව නිවැරදි මගට ගැනීමත් අඩුපාඩු සකසාගෙන ඉදිරියට යාමට අවශ්‍ය ශක්තිය සැපයීමත් පිළිබඳව ජාතියේ ප්‍රණාමය ජානිපෙට හිමි විය යුතුයි’’ විමල් වීරවංශ ඇමැතිවරයා ඇමතූ පූජ්‍ය පක්‍ෂය ඇතුළු බොහෝ විද්වත් පිරිස් මේ ජයග්‍රහණය පිළිබඳව සුබ පතමින් පැවසූහ.කෙසේ වෙතත් සිදුව තිබූ සුබදායී වෙනස්වීම් සමග ඌව පළාත් සභාවට මොනරාගල දිස්ත්‍රික්කය සඳහා එක්සත් ජනතා නිදහස් සන්ධානය යටතේ තරග වැදීමට ජානිපෙ දේශපාලන මණ්ඩලය තීරණය කොට තිබිණි. මේ තීරණය පසුගිය 06 වැනිදා මොනරාගල බලා පිටත්ව ගිය විමල් වීරවංශ ඇමැතිවරයා විසින් ජානිපෙ මොනරාගල දිස්ත‍්‍රික් අපේක්‍ෂක කණ්ඩායමට දැනුම් දුන්නේය.‘‘රටට ජයග්‍රහණ ලැබෙනවා නම් අපි ඕනෑම කැපකිරීමක් කරන්න සූදානම්. අපි අපේ දිස්ත්‍රික් නායක, හිටපු පාර්ලිමේන්තු මන්ත්‍රී පද්ම උදය ශාන්ත ගුණසේකරගේ ජයග්‍රහණය සඳහා උපරිම ශක්තිය යොදා කටයුතු කරනවා.’’ මොනරාගල දිස්ත්‍රික් අපේක්‍ෂක කණ්ඩායමේ සියලූ දෙනා එහිදී එත හඩන් කියා සිටියහ.ඌව පළාත් සභා මැතිවරණය පිලිබද උණුසුම ගත වූ සතිය වන විට වැඩි වූ අතර, එම මැතිවරණය සදහා එක්සත් ජාතික පක්ෂයේ අපේක්ෂකයන් තෝරා ගැනීමට කරු ජයසූරිය ගේ ප්‍රධානත්වයෙන් යුතුව පත් කෙරුණ නාමයෝජනා මණ්ඩලයට ගත වූ සතියේ දී කාර්යබහුල තත්ත්වයක් උදා වී තිබුණි.මෙහිදී වෙන කිසිදා නොදුටු උනන්දුවක් අපේක්ෂත්වය බලාපොරොත්තු වන ඉල්ලුම්කරුවන් තුලින් ප්‍රකට වූ අතර, අපේක්ෂකයන් ගණන ද ඉහළ ගොස් තිබුනි. සෑම ඉල්ලුම්කරුවකුම පරීක්ෂණයකට යොමු කිරිමට තීරණය කෙරිණි.චන්දන බණ්ඩාරchandananewspolitic@gmail.com කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=ab1408105</link>
    <topic>හිතුමතයට ජනපති ක්‍රමය අහෝසි කරන්න බෑ ඒ සඳහා පාර්ලිමේන්තුවේ 2/3 ක බලයක් ඕනෑ</topic>
    <author>සංවාද සටහන</author>
    <content>මහාචාර්ය නලින් ද සිල්වාපොදු අපේක්ෂකයෙක් ජනාධිපතිවරණයේදී විපක්ෂයෙන් ඉදිරිපත් කරන්න දැන් කාලයක් තිස්සේ කතාවක් තියෙනවා. මේ කතාව වරින්වර උඩ එමින් නැවත යට යමින් තිබෙන්නේ. මේ පොදු අපේක්ෂක කතාව 2010 ජනාධිපතිවණරයේදී අත්හදා බැලූ පරාජයට පත්වූ එකක්. පොදු අපේක්ෂකයා ලෙස ඉදිරිපත් වූ සරත් ෆොන්සේකා මැතිවරණයෙන් ලබපු පරාජයත් මහින්ද රාජපක්ෂ ජනාධිපතිතුමා ලබපු මහා ජයග්‍රහණයත් සමඟ ඕක පැත්තකට වීසි කර දාපු එකක්.ඒ තනි ප්‍රශ්නයකට විසඳුම් දෙන්න. ඒක තමයි විධායක ජනාධිපති ධුරය අහෝසි කිරීම. අපි නිකමට හිතමු ඔය කියන පොදු අපේක්ෂකයා දිනුව කියලා. ඔහුට ඔහුගේ කැමැත්තට පුළුවන් ද මට විධායක ජනාධිපති ක්‍රමය එපා. ඒ නිසා මම විධායක ජනාධිපති ක්‍රමය අහෝසි කරනව කියල ඒක අහෝසි කරන්න.ඇත්තටම බැහැ. ඒ පත්වන පුද්ගලයට පුළුවන් ඕන නම් විධායක ජනාධිපති ධුරය මට එපා කියල ඉල්ලා අස්වෙලා ගෙදර යන්න. ඒ මිසක් ඔහුට බැහැ තනි කැමැත්තට විධායක ජනාධිපති ක්‍රමය අහෝසි කරන්න. අර පත්වන පුද්ගලයා ඉල්ලා අස්වුණත්, විධායක ජනාධිපතිධුරය පුරවන ආකාරය ඊළඟට ගත යුතු පියවර ආණ්ඩුක්‍රම ව්‍යවස්ථාවේ තියෙනවා. ඒ අනුව විධායක ජනාධිපති ධුරයේ පුරප්පාඩුව පුරවනව මිසක් විධායක ජනාධිපති ධුරය අහෝසි වෙන්නේ නැහැ.එතකොට විධායක ජනාධිපති ධුරය අහෝසි කරන්න නම් ඕන වෙන්නේ පාර්ලිමේන්තුවේ තුනෙන් දෙකක ඡන්ද බලය ලබා ගැනීම. එහෙම පාර්ලිමේන්තුවේ තුනෙන් දෙක ඡන්ද බලය ලබා ගැනීමෙන් පමණයි විධායක ජනාධිපති ධුරය අහෝසි කරන්න පුළුවන්. ඒක සාමාන්‍ය බහුතර ඡන්දයකින් කරන්නත් බැහැ.මේ විදියට බැලුවම විධායක ජනාධිපති ධුරය අහෝසි කරන්න පොදු අපේක්ෂකයෙක් ඉදිරිපත් කරමු කියල මේ යන කතාව හුදෙක්ම මහජනයා මුලාවේ දාන්න කරන පුස්කතාවක් විතරයි. කරන්න පුළුවන් දෙයක් ගැන නෙමෙයි මේ කතා කරන්නේ.ව්‍යවස්ථාවේ තියෙන ව්‍යවස්ථාව සංශෝධනය පිළිබඳ විධි විධාන සම්පූර්ණයෙන් ම අමතක කරල මේ කතා කරන්නේ. තනි පුද්ගලයෙක් ඉදිරිපත් වෙලා ජනාධිපති ධුරයට පත්වෙලා මේ විධායක ජනාධිපති ධුරය අහෝසි කරනු යන තනි ඉල්ලීම ඉටුකරන්න පුළුවන් කියලා.මාදුළුවාවේ සෝභිත හිමියෝ මේ තනි ඉල්ලීම ඉදිරියට දමමින් තමන්ට දේශපාලන විඥානයක් නැතිකම ප්‍රදර්ශනය කළා.පොදු අපේක්ෂකයෙක් ලෙස තමන්ටම ඉදිරිපත්විය හැකි බව උන්වහන‍්සේ කියා සිටි නිසා සමහරු හිතුවේ උන්වහන්සේට සිංහල බෞද්ධ ඡන්ද කඩන්න හැකි වේවි කියලයි. තමන් ජනාධිපති වෙන්න වුණත් සූදානම් කියමින් යහපාලනය සඳහා වූ සංවිධානයේ විධායක ජනාධිපති ධුරය අහෝසි කරන්න ඕන කියල වරින්වර හඬනගන්නෙත් සෝභිත හාමුදුරුවෝ ම තමයි.මේ රටේ මිනිස්සු දන්න එක දෙයක් තියනවා. ඒක තමයි එක තනි ඉල්ලීමක් ඉදිරිපත් කරල ජනාධිපතිවරණයක් දිනන්න බැහැ. අඩුගානේ ප්‍රාදේශීය සභා මැතිවරණයක්වත් දිනන්න ඕන නම් තනි ඉල්ලීමක් ඉදිරිපත් කරල තමන්ට ඡන්දෙ දෙන්න කියන්නේ නැහැ.1931 ඉඳල මේ රටේ අවුරුදු 80 කට වැඩි කාලයක් තිස්සේ ඡන්දය පාවිච්චි කරල මේ රටේ අත්දැකීම් තියෙන ඡන්දදායකයන් පිරිසක් මේ ර‍ෙට් ඉන්නේ. ඔවුන් ඒ හැම ඡන්දයකදි තමන්ගේ කැමැත්ත දෙන්නේ මොකක් හරි දේශපාලන වැඩපිළිවෙළක් සඳහායි.මේ තියෙන නියඟය උඩ කවුරු හරි නියඟය නැති කරන්න තමන්ට ඡන්දය දෙන්න කිව්වට කවුරුත් ඡන්දය දෙයි කියල හිතන්න බැහැ. දේශපාලන වැඩපිළිවෙළක් උඩ තමයි හැමවිටම මේ රටේ මිනිස්සු ඡන්දය දීල තියෙන්නේ.දැන් ඔය පොදු අපේක්ෂකයා විදියට ඉදිරිපත් වෙනවා කියන හාමුදුරුවන්ට අමතරව ඉන්නේ කවුද?එක්කෙනෙක් රනිල් වික්‍රමසිංහ, සරත් ෆොන්සේකා, අනුර දිසානායක වගේ අය ඉන්නේ. මේ උදවිය තනි ඉල්ලීමක් වෙනුවෙන් ඡන්දෙ ඉල්ලනවද, ඒ වෙනුවෙන් පෙනී ඉන්නවද. ඒ අය එනව නම් එන්නේ අර වගේ දේශපාලන වැඩපිළිවෙළක් උඩ.එතකොට රනිල් එනව නම් ඒ සමඟ ඉදිරිපත් කරන එජාප වැඩපිළිවෙළට සරත් ෆොන්සේකා මහත්තයවත් අනුර දිසානායකවත් කැමැති ‍ෙවන්නේ නැහැ. සරත් ෆොන්සේකා ඉදිරිපත් කළත් එයා ගේන දේශපාලන වැඩපිළිවෙළට රනිල්වත් අනුර දිසානායකවත් කැමැති වෙන්නේ නැහැ. අනුර දිසානායක මහතා ජේවීපී වැඩපිළිවෙළ ඉදිරිපත් කළත් අනිත් දෙන්නා කැමැති වෙන්නේ නැහැ.මේකෙන් කියැවෙන්නේ දේශපාලන වැඩපිළිවෙළක් මත පොදු අපේක්ෂකයෙක් ඉදිරිපත් කරන්න හැකියාවක් නැහැ. ඒකයි මේ පොදු අපේක්ෂක කතාව මේ වෙනකොට ම පුස්සක් වෙලා තියෙන්නේ.සෝභිත හාමුදුරුවන්ට ඕක ගැන ඔහෙ කතා කර කර ඉන්න පුළුවන්. දැන් ඔය විදියේ දේශපාලනය කරන එකත් ලෙහෙසියි. කොළඹදි මාධ්‍යවේදීන් ගෙන්නල මාධ්‍ය සාකච්ඡාවක් තියල විධායක ජනාධිපතිධුරය අහෝසි කරන්න පොදු අපේක්ෂයෙක් ඉදිරිපත් කරන්න කියල පිංතූර අරන් පත්තරෙත් දානවා. විද්යුත් මාධ්‍යවලත් දාගන්නවා.සෝභිත හාමුදුරුවන්ට ඔය ටික කරමින් ඉන්න පුළුවන්. මාධ්‍යවේදීන් සාකච්ඡාවලට එනකම් ඕක කරන්න පුළුවන්. මාධ්‍යවේදීන් ගියෙ නැත්නම් ඒකත් ඔය කතාවත් ඉවරයි. මාධ්‍යවේදීන්ටත් මේ විදියේ පුවත් මවන අය ඕන. නැතිනම් පත්තරවල හිස් පිටු අරින්නයැ. විද්යුත් මාධ්‍ය කතා නොකර ඉන්නයැ. මාධ්‍යත් මේ කියන කතාව ලොකු කර කර දානවා.ඔය පොදු අපේක්ෂක කතාවට රනිල්, සරත් ෆොන්සේකා, අනුර දිසානායක ඇරෙන්න තව එක ගෑනු කෙනෙක් ගැනත් කතා කරනවා. ඒ ශිරානි බණ්ඩාරනායක මහත්මිය. ඇයව අල්ල ගන්නත් හදනවා. ඔය කවුරු ආවත් නිට්ටාවටම කියන්න පුළුවන් ජනාධිපතිවරණයකදි මේ අය ගන්න ඡන්ද ප්‍රමාණය සරත් ෆොන්සේකා 2010 ගත්ත ඡන්ද ප්‍රමාණයටත් වඩා අඩු වෙනවා.මේ නිසා පොදු අපේක්ෂක කතාව නිකන් බොරු කතාවක්. මේක ඇයි වරින් වර මේ අය ඉදිරියට දාන්නේ. ඒක තමයි මහින්ද රාජපක්ෂ ජනාධිපතිවරයා පරද්දන්න ඕන කියන අය ඔය බැනරය යටතේ එකතු කරන්න හදන්නේ. මේ කියන අය තමනට තනියෙන් ඇවිල්ල මහින්ද රාජපක්ෂ ජනාධිපතිවරයාව පරද්දන්න බැරි නිසා පොදු අපේක්ෂක‍ෙයක් දානව කියල කියනවා.මටත් හිතෙනව ඉඩෝරය නැති කරන්න කියන තනි ඉල්ලීමට පොදු අපේක්ෂයෙක් කියල ඉදිරිපත් වෙන්න. ඒක කරන්න පුළුවන් දෙයක් ද කියලයි බලන්න ඕන.මේ පොදු අපේක්ෂක කතාව ගේන අය අතර තියන සමරූපීතාව තමයි ඔවුන් මහින්ද රාජපක්ෂ ජනාධිපතිතුමා එපා ඔහුව පරද්දන්න ඕන කියන අයවීම. මේ අතර ඉන්නව යූඇන්පීය, ජේවීපීයේ කොටස්. බටහිර රටවල් ඇමෙරිකාව, එංගලන්තය.මේ අය අතර තව පොදු ලක්ෂණයක් තමයි සිංහල විරෝධී කණ්ඩායමක් වීම. වෙන කවුද මේ කතාවට එකතු වෙන්නේ. වෙන ලොකු පත්තරයකට ලියන්න බැරි පොඩි පත්තරයකට දෙකකට ලියන කීප දෙනෙක් ඉන්නවා. ඒ සමහර අය විදේශවලට වෙලා ඉන්න අය.ඒගොල්ලන්ට ඕන මහින්ද රාජපක්ෂ ජනාධිපතිතුමා පරදවන්න. ඇයි පරාද කරන්න ඕන. එකම හේතුව එල්ටීටීඊ ය පරාද කරපු නිසා. බටහිර රටවල් බල කළේ අන්තිම මොහොතේ හෝ එල්ටීටීඊ නායකයන්ට පැනල යන්න ඉඩ දෙන්න කියල. ඒකට ඉඩ නොලැබුණ නිසා මහින්ද රාජපක්ෂ ජනාධිපතිතුමාගෙන් ආරක්ෂක ‍ලේකම් වරයාගෙන් ඒ පළිය ගන්න උත්සාහ කරනවා. ඒ සඳහා දඬුවම් කරන්න ජාත්‍යන්තරය කියාගන්න ඔවුන්ගේ බොරු අධිකරණවලට ජනාධිපතිතුමා ගෙනියන්න හදනවා.ඔහු ධුරයේ ඉන්නකම් ගෙනියන්න බැරි නිසා ඔහුව ධුරයෙන් පහකරන්න පළමුව උත්සාහ ගන්නවා. මොකද ධුරයේ ඉන්නකම් ජනාධිපතිවරයාව ඔය මොන අධිකරණයකටවත් ගෙනියන්න බැහැ. ආරක්ෂක ලේකම්වරයවත් ගෙනියන්න හදනවා ඇමෙරිකාවේ පුරවැසියෙක් කියල කතාවක් හදලා. මේ බටහිර කතාවල තියෙන්නේ පළිගැනීම පමණයි.එල්ටීටීඊ පරාද නොකර ඒ ගොල්ලොත් එක්ක බොරු සාම කතාවලට එකතු නොවීමේ වාඩුව ‍මේ වෙලාවේ ගන්න මේ හදන්නේ.අනිත් පැත්තෙන් මේකෙම තව පියවරක් ලෙස නවී පිල්ලෙගේ ඊනියා යුද පරීක්ෂණ කමිටුව ක්‍රියාත්මක කරන්න හදනවා. ඒ ගොල්ලන්ට තියන එකම අඩුපාඩුව තමයි මේ කියන දේවල් ඇසින් දුටු සාක්ෂික‍ාරයෝ නැහැ.උතුරේ මහ ඇමැති විග්නේෂ්වරන් සාක්ෂි දෙන්න යන්න ලෑස්තියි කියනවා. ප්‍රභාකරන් ලක්ෂ තුනක මිනිස් පළිහක් අරන් යුද්ධ කරපු හැටි විග්නේෂ්වරන්වත් ඔය කතා කරන සුහන්දිරන්ලවත් දැක්කෙ ඇහුවේ නැහැ. මේ අය ඔක්කොම ප්‍රභාකරන්ගෙන් පණ බේරගෙන කොළඹට වෙලා ඒ වෙලාවේ හිටියේ. ඇසින් දුටු සාක්ෂි නැති නිසා මේගොල්ලො කාගෙන්වත් අහපු කතා කියන එක මොන සාක්ෂි දීමක් ද කියලයි අහන්න ඕන.විග්නේෂ්වරන් කියන්නේ හිටපු ශ්‍රේෂ්ඨාධිකරණ විනිසුරුවරයෙක්නේ. පසුගියදා ඔහු උතුරේ මහ ලේකම්වරියට දුන් නියෝග මුළුමනින් නීති විරෝධියි කියල උසාවිය තීරණය කළා. ඔහු නීතිය මායිම් නොකර වැඩකරන කෙනෙක් බව මේකෙන් පේනවා. ඒ නිසා ඔහු ශ්‍රේෂ්ඨාධිකරණයේ ඉන්න කොට දීපු තීන්දු ගැනත් සැක මතු වෙනවා.නවි පිල්ලෙගෙ කමිටුවට ස්කයිප් හරහා සමාජ හා සාමයික කේන්ද්‍රයේදී සාක්ෂි ගන්න හැදුව කියල ‍චෝදනාවක් කෙරෙනවා. මොකක්ද ඔය කේන්ද්‍රය. ඕක ක්‍රිස්තියානු පල්ලියේ කේන්ද්‍රයක්. එතෙන්ට එකතු වෙලා තිබුණ නිමල්කා ප්‍රනාන්දු, බ්‍රිටෝ ප්‍රනාන්දු වගේ අය හා යාපනෙන් කොටසක් ගෙන්නල තිබුණ කියනවා. ඒ අය කොළඹින් ම එකතු කළාද කවුද දන්නේ.මේ එන්ජීඕ නඩේට සල්ලි එන්නේ ඇමෙරිකාව හා එංගලන්තයෙන්. නැතිනම් නෝර්වේ හරහා මේ සල්ලි එනවා. මේ අය සල්ලිවලට නොකරන දෙයක් නැහැ. ඒකයි ඔය ජාලය හරහා නවි පිල්ලෙට ඕන විදියට සාක්ෂි දෙන්නත් උත්සාහයක් තිබෙන්නේ.දැන් චෝදනාවක් කරනව මහින්ද රාජපක්ෂ මහත්මයත් විපක්ෂයේ ඉන්න කොට මවුවරුන්ගේ පෙරමුණ තුළින් වාසුදේව නානායක්කාර මහත්මයත් එක්ක ඔය ජිනීවා කමිටුවටම ඒ කාලෙ මරා දැමුණ අය ගැන සාක්ෂි දෙන්න ගියා කියලා. ඒ හන්දා අපිත් දැන් යනවා. අපිට විතරක් යන්න බැරි ඇයි කියලා අහනවා.වෙනස මේකයි. මහින්ද මහත්මය එදා ජිනීවා සමුළුවට ගියේ ඇත්තටම මේ රටේ මැරුණ තරුණයන් ගැන ප්‍රශ්න කරන්න මිසක් බටහිර රටවලින් සල්ලි ගන්නවත් එදා තිබුණ එජාප ආණ්ඩුව පෙරළා දමන්නවත් නෙවෙයි. කවුරුවත් එහෙම චෝදනාවක් එදාවත් අදවත් මහින්ද මහත්මයට කරලත් නැහැ.දැන් වෙනස අද මේ අය ජිනීවා යන්නේ බටහිරින් නඩත්තු වෙන පිරිසක් ඔවුන්ගේ අරමුණ යුද්ධය පරාජය කළ මහින්ද රාජපක්ෂ ජනාධිපතිවරයා පාලනයෙන් ඇද දැමීම. මම කියන්නේ නැහැ විපක්ෂයට රනිල් වික්‍රමසිංහ මහත්තයලට මේ ආණ්ඩුව පෙරළා දාන්න අයිතියක් නැහැ කියලා.හැබැයි ඒක කරනව නම් කරන්න ඕන මේ රටේ මහජනතාව අතරට ගිහින්. එහෙම නැතුව විදේශ ආණ්ඩු අල්ලගෙන අර වසන්ත හරහා ආණ්ඩුව පෙරළා දාන්න හදනව නම් ඒක රාජද්‍රෝහී දේශද්‍රෝහී වැඩක්. එතකොට මේ බ්‍රිටෝල, නිමල්කල, රනිල්ල කරගෙන යන්නේ රාජද්‍රෝහී වැඩක්.සෝභිත හාමුදුරුවොවත් දන්නේ නැතුව ඇති උන්වහන්සේ කරන්න හදන වැඩේ තේරුම. උන්වහන්සේගේ කටයුතු නිසා සිදු වන්නේ අනියම් හෝ නියම ආකාරයට බටහිර රටවල් වෙනුවෙන් කඩේ යාමක්.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=af1408101</link>
    <topic>අපේ රට තොරතුරු තාක්ෂණයෙන් දකුණු ආසියාවේ පළමුවැනියා වූ හැටි</topic>
    <author>නිහාල් පී.අබේසිංහ</author>
    <content>නැණසල දහස වැඩසටහන යටතේ ස්ථාපිත කරන ලද 750 වන නැණසලද බෙල්ලන අගලවත්ත ශ්‍රී ධර්මපාල මහ පිරිවෙන් විහාරස්ථානයේදී මහින්ද රාජපක්ෂ ජනාධිපතිතුමා අතින් පසුගියදා ජනතා අයිතියට පැවරිණි.ට වසර 6 - 7 කට පෙර උප්පැන්නයක්, විවාහ සහතිකයක්, මරණ සහතිකයක් ගැනීමට මාස 3 - 5 ක් ගතවිය. නමුත් අද රටේ වැඩි පිරිසකට උප්පැන්න මරණ විවාහ සහතික විනාඩි 2 - 3 ක් ඇතුළත ලබාගත හැකිය. එමෙන් ම රාජ්‍ය ආයතනවලට අදාළ ගැටලු විසඳීමට ‘1919’ දුරකථන අංකය ලබාදීම, ‍ ගොවි ද්‍රව්‍ය මිල ගණන්, මාළු මිල ගණන්, විභාග ප්‍රතිඵල, මෝටර් රථ ලියාපදිංචිය, ජල බිල්පත් ගෙවීම්, තේ මිල ගණන්, අය බදු ගෙවීම, වන ජීවී සංචාරක බංගලා වෙන් කිරීම් ආදි ජන ජීවිතයට සමීප සේවා 120 ක් අපට ජංගම දුරකථන හා අන්තර් ජාලය ඔස්සේ ක්ෂණිකව කර ගැනීමට ඉඩ සැලසී ඇත.මේ සියලු පහසුකම් අපට ගෙදර සිටම කර ගැනීමට අවස්ථාව ලැබුණේ ‘මහින්ද චින්තන’ යටතේ අපේ රටේ ජනතාව ‍තොරතුරු තාක්ෂණයෙන් සවිබල ගැන්වීමට රජය ගත් පියවර නිසාමය.මහින්ද රාජපක්ෂ ජනාධිපතිතුමා යටතේ ක්‍රියාත්මක වූ ශ්‍රී ලංකා තොරතුරු හා සන්නිවේදන තාක්සණ නියෝජිතායතනය ක්‍රියාත්මක කළ ඉ. ශ්‍රී ලංකා වැඩසටහන යටතේ මේ සියලු පහසුකම් අපේ රටේ ජනතාවට ලැබී ඇත. රාජ්‍ය සේවය ප්‍රතිනිර්මාණය කිරීම, නැණසල පිහිටුවීම, ජනතාව ‍‍තොරතුරු තාක්ෂණයෙන් සවිබල ගැන්වීම හා තොරතුරු තාක්ෂණය පිළිබඳ පුහුණු වැඩසටහන් පැවැත්වීම ආදි කරුණු මඟින් අද අපේ රට දකුණු ආසියාවේ තොරතුරු තාක්ෂණ ක්ෂේත්‍රයේ හොඳම රට බවට පත්කර තිබේ.පසුගියදා එක්සත් ජාතින්ගේ සංවිධානය මඟින් නිකුත් කරන ලද ඉ. රාජ්‍ය සංවර්ධන චාරිකාවට අනුව ශ්‍රී ලංකාව දකුණු ආසියාවේ විශිෂ්ටතම ලෙස මහජන සේවා සැපයීම සඳහා ‍තොරතුරු තාක්ෂණය භාවිත කරන රට ලෙස ප්‍රථම ස්ථානය හිමිවී තිබේ.මෙයට ප්‍රධාන හේතුව වී ඇත්තේ මහින්ද රාජපක්ෂ ජනාධිපතිතුමාගේ උපදෙස් පරිදි ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය මඟින් ක්‍රියාවට නැංවූ ඉ - ශ්‍රී ලංකා වැඩසටහනේ ඉහළම ප්‍රතිඵලයි. ඒ අනුව කඩිනමින් හා පහසුවෙන් මහජනතාවට මිත්‍රශීලී ලෙස රාජ්‍ය සේවා ලබාදීම පිණිස තොරතුරු තාක්ෂණය යොදා ගන්නා දකුණු ආසියානු කලාපයේ රටවල් අතුරින් පළමුවැනියා අප රට බවට පත්වේ.පුරවැසි සේවාවන් සැපයීම සඳහා ‍තොරතුරු හා සන්නිවේදන තාක්ෂණය භාවිත කරන අන්දම නියාමනය කෙරෙන එක්සත් ජාතීන්ගේ ‘ඉ - රාජ්‍ය’ සංවර්ධන වාර්තාවට අනුව 2014 වසරේ ලොව රටවල් 193 ක් අතුරින් 74 වැනි ස්ථානය ලබා ගැනීමට මෙවර ශ්‍රී ලංකාවට හැකි වී ඇත. 2012 වාර්තාව අනුව ශ්‍රී ලංකාවට හිමි වී තිබුණේ 115 වැනි ස්ථානයයි.මෙවර වාර්තාවට අනුව දකුණු ආසියාවේ විශිෂ්ට ලෙස මහජන සේවා සැපයීම සඳහා තොරතුරු තාක්ෂණය භාවිතා කරන රට ලෙස ශ්‍රී ලංකාව මුල් තැනට පත්ව තිබේ. දෙවැනි ස්ථානය හිමි වී ඇත්තේ මාලදිවයිනට වන නමුත් ඔවුන් පසුවන්නේ ශ්‍රී ලංකාවට ස්ථාන 20 ක් පසු පසිනි. ඉන්දියාව ශ්‍රී ලංකාවට ස්ථාන 44 ක් පිටුපසින් පසුවන අතර ජගත් ‘ඉ-රාජ්‍ය’ සංවර්ධන දර්ශකයේ 118 වැනි ස්ථානය ඔවුන්ට හිමි වී ඇත.‘මහින්ද චින්තන’ ප්‍රතිපත්තියට අනුව මහජන හිතකාමි සමීප රාජ්‍ය සේවාවක් සැපයීමේ අරමුණින් ‘ඉ-ශ්‍රී ලංකා’ වැඩසටහන යටතේ තොරතුරු හා සන්නිවේදන තාක්ෂණය උපරිම ලෙස රාජ්‍ය අංශය තුළ භාවිතා කිරීම මෙම ජයග්‍රහණය ලබා ගැනීමට හේතු වූ බව විදුලි සංදේශ හා තොරතුරු තාක්ෂණ අමාත්‍ය රංජිත් සියඹලාපිටිය මහතා ප්‍රකාශ කරයි.රජයේ නිවැරැදි සංවර්ධන වැඩපිළිවෙළ එක්සත් ජාතීන්ගේ සංවිධානය විසින් මෙම වාර්තාව මගින් අගය කර ඇති බව පෙන්වා දුන් තොරතුරු තාක්ෂණ අමාත්‍යවරයා සෑම ක්ෂේත්‍රයක්ම තොරතුරු තාක්ෂණය ආධාරයෙන් සවිබල ගැන්වීම අඛණ්ඩව සිදු කරන බව පැවසීය.විවිධ අභි‍යෝග මැද ‘ඉ-ශ්‍රී ලංකා’ ජාතික ‍‍තොරතුරු තාක්ෂණ සංවර්ධන සැලැස්ම ක්‍රියාවට නැංවීම මෙම සුවිශේෂී ජයග්‍රහණය ලබා ගැනීමට ආධාර වූ බව ද මෙම වාර්තාව තුළ ශ්‍රී ලංකාව මෙවර ලබා ඇති ජයග්‍රහණ හේතුවෙන් ප්‍රතිලාභ රැසක් රටට හිමිවන බව ද ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය පවසයි.ජගත් ‘ඉ-රාජ්‍ය’ සංවර්ධන වාර්තාවට අනුව ලෝකයේ මධ්‍යම ආදායම් ලබන රටවල් 48 ක් අතර පස්වැනි ස්ථානය දිනා ගැනීමට ශ්‍රී ලංකාවට හැකි වී ඇත. ‘ඉ-සේවා’ උප දර්ශකයේ 36 වැනි ස්ථානය ශ්‍රී ලංකාවට ලැබී ඇති අතර එම දර්ශකයේ අඩු මධ්‍යම ආදායම් ලබන රටවල් කාණ්ඩයේ දෙවැනි ස්ථානය ශ්‍රී ලංකාවට හිමි වීම ද විශේෂත්වයකි.ලෝකයේ විශිෂ්ටතම ග්‍රාමීය තොරතුරු තාක්ෂණ මධ්‍යස්ථානයට හිමි සම්මානය හිමිවූ දීපිකා ප්‍රියදර්ශනී මහත්මියට ඇමැති සියඹලාපිටිය මහතාගෙන් තවත් සම්මානයක්.‘ඉ-සහභාගිත්ව’ උප දර්ශකයේ 33 වැනි ස්ථානය ශ්‍රී ලංකාවට මෙවර හිමි වී ඇති අතර එම දර්ශකයේ අඩු මධ්‍යම ආදායම් ලබන රටවල් කාණ්ඩයේ ප්‍රථම ස්ථානය ද අපට ලැබී ඇත.දකුණු ආසියාවේ විශිෂ්ට ලෙස මහජන සේවා සැපයීම සඳහා තොරතුරු තාක්ෂණය භාවිත කරන රට ලෙස ශ්‍රී ලංකාව පත්වන්න තවත් ප්‍රධාන හේතුවක් වී ඇත්තේ පසුගිය අවුරුදු 10 ඇතුළත ඉ- ශ්‍රී ලංකා වැඩසටහන යටතේ රාජ්‍ය අංශය ප්‍රතිනිර්මාණය කිරීම බව රෙෂාන් දේවපුර මහතා පවසයි.ඉ. රාජ්‍ය දර්ශකයේ ඉහළ යාම පිළිබඳව බලන විට ඒ රටවල් ඉ. රාජ්‍ය කටයුතු සඳහා වැය කරන මුදල ද වැදගත් ‍ෙවයි. ඒ අනුව රටේ ආදායම අනුව තොරතුරු තාක්ෂණය සඳහා වැය කරන මුදල පිළිබඳව ද ඉ-රාජ්‍ය දර්ශකය සොයා බලයි. මේ අනුව ලෝකයෙන්ම ශ්‍රී ලංකාවට 6 වැනි ස්ථානය ලැබී ඇත.රාජ්‍ය අංශයේ තොරතුරු තාක්ෂණ යටිතල පහසුකම් දියුණු කිරීම, ලංකා රාජ්‍ය ජාලය, ලංකා රාජ්‍ය අන්තර් ජාල බිහිදොර, මෘදුකාංග යෙදවුම් ස්ථාපිත කිරීමේ වේදිකාවක් ඉදිකිරීම, රටේ ඉ- සේවා ලබාගැනීමට තවත් පහසුකම් සකස් කිරීම, රාජ්‍ය අංශය වෙනුවෙන් www.Gov.lk වෙබ් අඩවිය සකස් කිරීම මේ යටතේ සිදු කර ඇත.මේ අතර රාජ්‍ය අංශය ජනතාවට සමීප කිරීමට ‘1919’ රාජ්‍ය තොරතුරු කේන්ද්‍රය මහත් කාර්යයක් සිදුකර තිබේ.මේ අතර ‘1919’ රාජ්‍ය තොරතුරු කේන්ද්‍රය මඟින් 2006 සිට 2014 දක්වා කාලයේදී ප්‍රශ්න ලක්ෂ 80 කට ගැටලු ලක්ෂ 60කට පමණ උත්තර ලබාදී තිබේ. සාමාන්‍යයෙන් දිනකට ගැටලු 3000 ක් පමණ ‘1919’ සඳහා යොමු කෙරේ. 2013 වසරේදී ‘1919’ ට යොමු කළ ප්‍රශ්න සංඛ්‍යාව ලක්ෂ 16 කට අධික බව රාජ්‍ය තොරතුරු කේන්ද්‍රය පවසයි. රාජ්‍ය ආයතන ඕනෑම එකකින් ඉටුකර ගත හැකි දේ පිළිබඳව එවැනි රාජ්‍ය සේවා ලබාගැනීමේදී ඇතිවන ගැටලු නිරාකරණය ආදිය ‘1919’ මඟින් සිදුකෙරේ. ඕනෑම දුරකථනයකින් ‘1919’ ඇමැතීමෙන් ඔබට සේවාව ලබා ගත හැකිය.රාජ්‍ය අංශයේ ප්‍රතිනිර්මාණය කරපු කටයුතුත්, ජනතාවට ජන ජීවිතයට සම්බන්ධ සේවා 120 ක් පමණ ක්ෂණිකව කරගැනීමට ජනතාවට අවස්ථාව සලසා දීමත් නිසා අද ලෝකයම අගය කර ඇත. ඒ සඳහා හොඳම සාධකය දකුණු ආසියාවේ තොරතුරු තාක්ෂණය අතින් ප්‍රථම තැන අපට ලැබීමයි. මහින්ද රාජපක්ෂ ජනාධිපතිතුමා අගමැති ලෙස කටයුතු කරන කාලයේ 2005 ජනවාරි පළමුවැනිදා මෙරට ප්‍රථම ග්‍රාමීය තොරතුරු හා සන්නිවේදන හුවමාරු මධ්‍යස්ථානය හෙවත් නැණසල කතරගම කිරිවෙහෙර අභියසදි ආරම්භ කරනු ලැබීය.ශ්‍රී ලංකාව ඇතුළත ගම් නියම් ගම් සිසාරා තොරතුරු හා සන්නිවේදන තාක්ෂණය මත පදනම් වූ දැනුම් යුගයක් ශ්‍රී ලංකාවේ බිහි කිරීමේ නිහතමානී මෙන්ම තිරසාර ආරම්භයක් සනිටුහන් කිරීමට මේ නැණසල ආරම්භවීම මඟින් සනිටුහන් කිරීමට ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය සමත් වූයේය. අද වන විට රටපුරා නැණසල 900 කට ආසන්න සංඛ්‍යාවක් විවෘත කර ඇත. ‘ප්‍රඥාව’ බෙදා හරින මධ්‍යස්ථානය යන තේරුම ගැබ්වූ ‘නැණසල’ යන නාමයෙන් හඳුන්වන මේ දැනුම බෙදන කේන්ද්‍රස්ථානය නිසා එක් නැණසලකින් මසකට විවිධ වයස් කාණ්ඩවල පුද්ගලයන් 5000 කටද සෙත සැලසී ඇත.ග්‍රාමීය ප්‍රදේශවල සියලු ජනතාවගේ තොරතුරු සන්නිවේදන තාක්ෂණ අවශ්‍යතා ඉටු කරන ‘නැණසල’ රටේ සියලු ග්‍රාම නිලධාරි වසම්වල පිහිටුවීමට මහින්ද රාජපක්ෂ ජනාධිපතිතුමා අපේක්ෂා කරයි. අලුත් සංඛ්‍යා ලේඛන අනුව මෙරට ඇති නැණසල 850 මගින් මසකට ලක්ෂ 4 ක් දෙනා විවිධ සේවාවන් ලබාගෙන ඇත.මේ වසරේදි නැණසල 900 ක් ශ්‍රී ලංකාව ඇතුළත විවෘත කිරීමට සියලු කටයුතු යොදා තිබේ. ඊට අමතරව මහින්ද චින්තනය සඳහන් පරිදි ‘නැණසල’ 1000 පිහිටුවීම ලබන වසරේ මුල් මාස කීපය ඇතුළත සිදු කිරීමට ‘ICTA’ ආයතනය අපේක්ෂා කරයි.දැනට තිබෙන ‘නැණසල’ මගින් නොයෙකුත් තොරතුරු තාක්ෂණික පුහුණු කටයුතු ග්‍රාමීය ලෙස සිදුකරනු ලබයි. නැණසල මෙහෙය වන්නන් පුහුණු කිරීමටත් ICTA ආයතනය කටයුතු යොදා තිබේ.අපේ ‘නැණසල’ සඳහා එතෙර මෙතෙර සම්මාන රැසක් ලැබී තිබේ.ලෝකයේ විශිෂ්ටතම ග්‍රාමීය තොරතුරු තාක්ෂණ මධ්‍යස්ථානයට හිමි සම්මානය හිමිවූයේ අපේ රටේ හද්ද පිටිසර නැණසලකටය. ස්පාඤ්ඤයේ ග්‍රැනඩා නුවර පැවැති ජගත් තොරතුරු තාක්ෂණ සංසදයේ වාර්ෂික සම්මාන ප්‍රදානෝත්සවයේ දී සූරියවැව නැණසලට මෙම සම්මානය ලැබී තිබේ.දීපිකා ප්‍රියදර්ශනී මහත්මිය සූරියවැව නැණසල මධ්‍යස්ථානය පවත්වාගෙන යනු ලබන අතර ඇය මෙම ජාත්‍යන්තර සම්මානය පසුගියදා ස්පාඤ්ඤයේ පැවැති සම්මාන ප්‍රදානෝත්සවයේදී ලබා ගත්තාය.රටවල් තිහක තරගකරුවන් හැටදෙනකු අභිභවා සූරියවැව නැණසල ලොව විශිෂ්ටතම ග්‍රාමීය තොරතුරු තාක්ෂණ මධ්‍යස්ථානයට හිමි සම්මානය ලබා ගැනීම විශේෂ සිද්ධියක් බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ සභාපති මහාචාර්ය පී. ඩබ්ලිව්. ඈපාසිංහ පවසයි.මහින්ද රාජපක්ෂ ජනාධිපතිතුමාගේ සංකල්පයක් අනුව බිහිවුණු නැණසල ව්‍යාපෘතිය මගින් ග්‍රාමීය ප්‍රදේශවල ජනතාවගේ තොරතුරු තාක්ෂණ අවශ්‍යතා ඉටු කරනු ලබයි.ජනාධිතිතුමාගේ දර්ශනය වන්නේ ග්‍රාමීය ජනතාව සෑම ආකාරයකින්ම සවිබල ගැන්වීමයි. එම දර්ශනය යථාර්ථයක් කළ එක් සිද්ධියක් ලෙස සූරියවැව නැණසල ලබා ගත් මෙම ජයග්‍රහණය හැඳින්විය හැකි යයි ICTA සභාපතිතුමා ප්‍රකාශ කළේය.මීට අමතරව කොස්ලන්ද ප්‍රදේශයේ සෙල්වරත්නම් ශ්‍රි කාන්තන් මහතා පවත්වාගෙන යන නැණසල මඟින් ආබාධිතයන් නගා සිටුවීමට කටයුතු කිරීම කරනු ලැබේ. ශ්‍රී ලංකාවේ ව්‍යාපාරිකයන්ට හා ආබාධිතයන්ට පළමුවන පරිවර්තන සේවා ලබාදෙන ශ්‍රී ලංකාවේ පළමුවැනි ග්‍රාමීය BPO මධ්‍යස්ථානය එහි පිහිටුවා තිබේ. ඉබ්බාගමුව පාන්ගොල්ලේදී තෙවන අභිමංසල සුව සහන මධ්‍යස්ථානයේ ස්ථාපිත කරන ලද නවීන පහසුකම් වලින් සමන්විත නැණසල මධ්‍යස්ථානයක් ද මහින්ද රාජපක්ෂ ජනාධිපතිතුමා අතින් පසුගියදා විවෘත කෙරිණි.මෙය අභිමංසල සුවසහන මධ්‍යස්ථානයක ස්ථාපිත කරන ලද තෙවන නැණසල මධ්‍යස්ථානය වන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) පවසයි.මීට අමතරව උතුරු පළාතේ ද සියලු දිස්ත්‍රික්කවල ‘නැණසල’ 40 ක් පමණ දැනටමත් පිහිටුවා තිබේ.මේ අතර ඉ-ශ්‍රී ලංකා වැඩ සටහන මඟින් දැන් ශ්‍රී ලාංකිකයන්ට පහසුකම් රැසක් ලැබී තිබේ. උප්පැන්න, විවාහ, මරණ සහතික ක්ෂණිකව ලබාගැනීම, සියලුම රාජ්‍ය ආයතනවලට අදාළ ගැටලු 1919 ඔස්සේ ඕනෑම දුරකථනයක් මඟින් විසඳා ගැනීම, ගොවි ද්‍රව්‍ය, මාළු, තේ මිල ගණන් ජංගම දුරකථන මඟින් බලා ගැනීම, ජලාශවල ජල මට්ටම බලාගැනීම, එළවුළු මිල ගණන් ජංගම දුරකථන මඟින් ලබාගැනීම වැනි ජනතාවට සමීප අත්‍යවශ්‍ය සේවා 120ක් පහසුවෙන් ලබා ගැනීමට දැන් අවස්ථාව සලසා තිබේ. ඉ-සමාජ ව්‍යාපෘතිය මඟින් ගොවි ජනතාවට නව කෘෂි දැනුම, අලෙවිය පිළිබඳ‍ තොරතුරු අන්තර්ජාල මඟින් ලබාගැනීමට අවස්ථාව ලබා දී තිබේ.ඊට අමතරව මුහුදේ මාළු වැඩියෙන් ගැවසෙන ස්ථාන පිළිබඳ සොයා බැලීමට සුදුසු තොරතුරු ලබාදීම, ශිෂ්‍ය ශිෂ්‍යාවන්ගේ අධ්‍යාපනයට අමතර ඉගෙනුම් තොරතුරු, විභාග ප්‍රතිඵල, විභාගවලට ඉල්ලුම් කිරීම, ශ්‍රව්‍ය ආබාධිත ජනතාවට අන්තර්ජාල සේවා ලබාදීම ආදී ජනතාවට සමීප පහසුකම් රැසක් ICTA ආයතනය මඟින් ඉ-ශ්‍රී ලංකා වැඩ සටහන යටතේ ලබාදී ඇතැයි එහි ප්‍රධාන විධායක නිලධාරි රෙෂාන් දේවපුර මහතා පවසයි.ඉ- වාහන ලියාපදිංචි කිරීම යටතේ ක්ෂණිකව ආදායම් බලපත්‍ර ලබාගැනීමට අවස්ථාව සලසා තිබේ. අන්තර්ජාලය මඟින් ද මෙය සිදු කර ගත හැකිය. ඉ- වාහන ආදායම් බලපත්‍ර නිකුත් කිරීමේ සේවාව යටතේ බස්නාහිර පළාතේ ඕනෑම ප්‍රාදේශීය ලේකම් කාර්යාලයකින් එම ආදායම් බලපත්‍රය ලබාගැනීමේ පහසුකම මේ වන විට ජනතාවට උදාවී තිබෙන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය පවසයි.මේ අනුව බස්නාහිර පළාතේ ලියාපදිංචි වාහන හිමිකරුවෙකුට සිය වාහනයේ ආදායම් බලපත්‍රය පළාතේ තමන්ට ළඟම පිහිටි ප්‍රාදේශීය ලේකම් කාර්යාලයෙන් ලබාගැනීමට මෙමඟින් හැකිවේ.වාහන ආදායම් බලපත්‍රය සඳහා වන මූල්‍ය ගෙවීම් මේ වන විට ක්‍රෙඩිට් කාඩ්පත් මඟින් ද සිදු කළ හැකි බවත් තව නොබෝ දිනකින් ජංගම දුරකථනය ඔස්සේ ගෙවීමේ පහසුකම ජනතාවට ලැබෙන බවත් නි‍යෝජිතායතනය පවසයි.මේ අතර මෙම සියලු කටයුතු වලට ජනාධිපති ලේකම් ලලිත් වීරතුංග මහතාත් තොරතුරු තාක්ෂණ අමාත්‍ය රංජිත් සියඹලාපිටිය මහතා එම අමාත්‍යාංශයේ ලේකම් ගෝඨාභය ජයරත්න මහතාත් කරන උදවු හා උනන්දු කිරීම් ආදිය මේ ක්ෂේත්‍රයේ ඉදිරි ගමනට මහඟු අත්වැලක් බව කිව යුතුය.ශ්‍රී ලංකාවේ වනජීවී සංචාරක නිකේතන සහ එම කඳවුරු බිම් අන්තර්ජාලය ඔස්සේ වෙන්කරවා ගැනීමේ පහසුකම මහජනතාවට ලැබී ඇත.මෙම සංචාරක නිකේතන සහ එම කඳවුරු බිම් වෙන්කර ගැනීම සඳහා වන මූල්‍ය ගෙවීම් ජංගම දුරකථනය ඔස්සේ සිදු කළ හැකිවේ.මෙම ඉ-සේවාව හඳුන්වා දීම දෙස් විදෙස් සංචාරකයින්ට විශාල පහසුවකි. මීට පෙර දේශීය සංචාරකයින්ට මෙම වෙන්කර ගැනීම සඳහා අගනුවරට පැමිණීමට සිදුවූ අතර නව සේවා මඟින් එම අපහසුතාවයන් මඟහැරී යනු ඇත.මෙරට වනජීවී සංචාරක නිකේතන සහ කඳවුරු බිම් 44ක් පිහිටා තිබෙන අතර වනජීවී උද්‍යාන නැරඹීමට වසරකට පැමිණෙන දෙස් විදෙස් සංචාරකයින් ගණන ලක්ෂ 12 ඉක්මවයි.පළාත් පාලන ආයතන මඟින් අය කෙරෙන වරිපනම් ඇතුළු වාර්ෂික බදු මුදල් ගෙවීම අන්තර්ජාලය ඔස්සේ සිදු කිරීම ද ප්‍රථම වරට කොළඹ මහ නගර සභාවෙන් ආරම්භ කෙරිණි.ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) විසින් මෙය ක්‍රියාවට නංවා ඇත.ව්‍යාපාර බදු, ව්‍යාපාර බලපත් ගාස්තු, නාගරික කුලී නිවාස ගාස්තු ඇතුළු බදු වර්ග 7ක් මේ අනුව ජනතාවට අන්තර්ජාලය ඔස්සේ ගෙවීමට හැකිවේ.තමන් ගෙවන ලද සහ ගෙවීමට නියමිත බදු මුදල් පිළිබඳ විස්තර ද අන්තර්ජාලය ඔස්සේ දැනගැනීමට හැකි වන අතර ගෙවන ලද බදු මුදල් සඳහා අන්තර්ජාලය මඟින්ම විද්‍යුත් ලදු පතක් නිකුත් කෙරේ.ශ්‍රී ලංකා තොරතුරු හා සන්නිවේදන තාක්ෂණ නියෝජිතායත‍නයේ රාජ්‍ය අංශය ප්‍රතිනිර්මාණය කිරීමේ අංශයේ අධ්‍යක්ෂ වසන්ත දේශප්‍රිය මහතා සඳහන් කරන්නේ ඉ-රාජ්‍ය සේවාවේ ප්‍රධාන එක් අරමුණක් වන්නේ වඩාත් මිත්‍රශීලී කාර්යක්ෂම පුරවැසි සේවාවක් ලබාදීම බවත් ජගත් තොරතුරු තාක්ෂණ සූදානම් දර්ශකයේ ශ්‍රී ලංකා‍ව තවදුරටත් ඉදිරියට යෑමට මෙවැනි පහසුකම් ලබාදීම ඉවහල් වන බවත්ය. www.cmc.lk වෙබ් අඩවියට පිවිසීමෙන් මෙම පහසුකම ලබා ගැනීමට හැකිවේ.රාජ්‍ය ඉ-සේවාවන් අන්තර්ජාලය ඔස්සේ ලබාගැනීමේදී ඊට අදාළ මූල්‍ය ගෙවීම් ජංගම දුරකථනය ඔස්සේ සිදු කිරීමේ පහසුකම සේවාලාභීන්ට මේ වන විට ලැබී තිබේ.ඉ- ශ්‍රී ලංකා ව්‍යාපෘතිය සාර්ථකව නිමා වීමත් සමඟම ස්මාර්ට් - ශ්‍රී ලංකා නමින් නව මුහුණුවරකින් යුතුව ඉදිරි සැලසුම් ක්‍රියාවට නැංවීමට ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) තීරණය කරයි.එහිදී ඉ - ශ්‍රී ලංකා වැඩසටහන යටතේ ඉටු කරනු ලැබූ කාර්යභාරයන් අතරමඟ අත්හිටුවීමක් සිදු නොවන බවත්, ඒවා නවීන තාක්ෂණික හා ක්‍රමෝපායන් ඔස්සේ යාවත්කාලීන වන බවත් ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ ප්‍රධාන විධායක නිලධාරි රෙෂාන් දේවපුර මහතා පවසයි.ඒ අනුව නිපුණ රාජ්‍යය, නිපුණ රැකියා හා කර්මාන්ත, නිපුණ සහ අන්තර්ගත තොරතුරු සමාජය, නිපුණ දැනුම පදනම් කරගත් නගර, නිපුණ නායකත්ව වැඩසටහන් කළමනාකරණය යන කරුණු මූලික කර ගනිමින් මෙම නිපුණ ශ්‍රී ලංකා වැඩසටහන සකස් කරනු ලැබේ.මේ ඉ-සංවර්ධන ව්‍යාපෘතිය ඉතා සුවිශේෂී ලෙස ක්‍රියාත්මක වීම නිසා ආසියාවේ ප්‍රමුඛතම තොරතුරු තාක්ෂණ සම්මාන ප්‍රදාන උලෙළ වන (Future Gov) මඟින් දකුණු ආසියාවේ සුවිශේෂී සම්මාන දෙකක් අපේ රටට පිරිනමා ඇත.මේ අනුව ආසියාවේ රාජ්‍ය අංශයක් සතු විශිෂ්ටතම ‍ෙතාරතුරු තාක්ෂණ ව්‍යාපෘතිය ලෙස ශ්‍රී ලංකාවේ ‍විසා ඔන්ලයින් හෙවත් අන්තර්ජාලය ඔස්සේ විසා නිකුත් කිරීමේ ව්‍යාපෘතියට සම්මානයක් හිමි වී තිබේ. ඊට අමතරව දකුණු ආසියාවේ විශිෂ්ටතම රාජ්‍ය ආයතනය ලෙස ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයට ද සම්මානයක් පිරිනමා තිබේ. ශ්‍රී ලංකාවේ රාජ්‍ය ආයතන තොරතුරු හා සන්නිවේදන තාක්ෂණය සවිබල ගැන්වීමට කරන ලද මෙහෙය නිසා මෙම සම්මානය එයට පිරිනමා ඇත.මෙලෙස පසුගිය වසර 10 ඇතුළත මෙරට තොරතුරු තාක්ෂණ ක්ෂේත්‍රයේ ප්‍රගතියට ප්‍රධානම බලපෑම මහින්ද චින්තනය හා රටේ දේශපාලන නායකත්වයේ මඟපෙන්වීම බව කිව යුතුමය.නිහාල් පී.අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=af1408102</link>
    <topic>අවුරුදු 150 ක් සැඟවී සිටි “වැන්ඩා ත්වෙයිට්සි”</topic>
    <author>අරුණි මුතුමලී</author>
    <content>Flora of Ceylon හි රූප සටහනනෙළා ගන්නට බැරි තරම් උසක උඩවැඩියා පිපෙන්නේ එහි අගය තව තවත් වැඩි කර ගන්නට මෙනි. එහෙත් විටෙක ඒ උඩවැඩියා මලක ඉරණම විය හැක්කේ පාන් පෝරණුවක දර  කොටයක් සමඟ පිළිස්සී යාම විය හැකි යැයි විශ්වාස කළ හැකි ද? කෙතරම් වටිනා දෙයක් වුවත් අගය දැනෙන්නේ එය නිසි කල නිසි තැන නිසි කෙනකු විසින් හඳුනා ගතහොත් පමණි. අප මේ කියන්නට යන “වැන්ඩා ත්වෙයිට්සි” උඩවැඩියාවට ද ඒ දහම පොදුයි.අජන්ත පලිහවඩන කුරුණෑගල ගියේ පෞද්ගලික කටයුත්තක් නිමිති කරගෙන ය. මේ ගමනේ දී එකවරම ඔහු නෙත ගැටුණේ දර කොට තොගයක් මත වේලෙමින් යන උඩවැඩියා පැළ කීපයකි. උඩවැඩියා පිළිබඳ ඔහු තුළ තිබු විශේෂ ආකර්ෂණය නිසා මේ පැළ ටික ද තමන් සතු කර ගන්නට හැකි නම් යැයි ඔහු සිතුවේය.මෙවැනි අදහසක් ඔහුට පහළ වීමට හේතුව කුඩා කල සිටම පාර දිගේ පිපුණු මල් දෙස පවා උනන්දුවෙන් බැලීමට ඔහු යොමු වී සිටීමයි. ඒ මාතර මහ ගෙදර ගෙවත්තේ පිපුණු නානාප්‍රකාර උඩවැඩියාවල සිරිය සිරි මාමා සමඟ නැරැඹු පුරුද්ද නිසාය. සිරි පලිහවඩන මාමා කුඩා අජන්තට ඒ මල්වල හැඩ රුව පාට ආදි වෙනස්කම් පිළිබඳ රසවත් ලෙස තේරුම් කර දුන්නේය.ඒ උනන්දුවත්, උඩවැඩියා මලෙහි සැබෑ ආකර්ෂණයත් ඔහුගේ ගමන්මඟ හෙළි කළේය. මාතර රාහුල විද්‍යාලයෙන් හා කොළඹ රාජකීය විද්‍යාලයෙන් අධ්‍යාපනය ලබා කීට විද්‍යාඥයකු ලෙස කෞතුකාගාරයේ සේවය කිරීමට ඔහු පෙලැඹුවේ ද මේ උඩවැඩියා මල් පිළිබඳ ඇතිවූ උනන්දුවයි.ඉන්පසු පර්යේෂණ සහායකයකු ලෙස හිටපු ප්‍රකට කීට විද්‍යාඥයකු වන පී. බී. කරුණාරත්න මහතා සමඟ සිංහරාජය පුරා කළ පර්යේෂණවලදී ද විවිධ උඩවැඩියා මල්වල අපූර්ව ලක්ෂණ ඔහුට අධ්‍යයනය කරන්නට අවස්ථාව ලැබිණි.වසර විස්සක පමණ මේ අත්දැකීම් සමඟ මේ වන විට ඉකෝ ටීම් ආයතනයේ ප්‍රධාන පරිසර විද්‍යාඥයා ලෙස කටයුතු කරන අජන්ත පලිහවඩනට කුරුණෑගල දී පවා කාටත් ඇස නොගැටුණු උඩවැඩියා පැළ විශේෂ වූයේ ඔහුගේ දෑස ඒ වෙනුවෙන් හුරු වී තිබුණු බැවිනි.ඔහුගේ නෙත ගැටුණු පැළ සහිත දඬුකදන් තොගය අත්ට්‍රැක්ටරයක ගෙන යමින් තිබිණි.“මම ඇහුවා මේ කොටන් ගෙනියන්නේ කොහෙද? කියලා. අත්ට්‍රැක්ටරේ එළවපු කෙනා කීවා පාං පෝරණුවකට දරට ගෙනියනවා කියලා. ඒ වෙලාවේ මට වෙන කරන්න දෙයක් නෑ, මම ඇහුවා මේකේ තියෙන මේ පැළ ටික මම ගලවා ගත්තට කමක් නැද්ද කියලා. ඒ පුද්ගලයා කිසි ගාණක් නැතුව හා කීවා.”අත්ට්‍රැක්ටර්කරුට ඒ උඩවැඩියාවල වටිනාකමක් නැතත් අජන්තට එය මහඟු වස්තුවකි. වහ වහා උඩවැඩියා පැළ ටික දර කොටන්වලින් ගලවා ගන්නා ඔහුට ඒ අතර අමුතු ජාතියේ පැළයක් ද පෙනුණි. එහෙත් ඒ ගැන වැඩි අවධානයක් යොමු කිරීමට වඩා කුරුණෑගලට ආ කාරිය ඉටු කිරීමට ඔහුට අවශ්‍යව තිබිණි.වහාම කොළඹ සිටින තම හිතවතකුට මේ පැළ බලා ගන්නා ලෙස අජන්ත බාර දුන්නේ තම රාජකාරි නිසා වරින්වර කොළඹින් බැහැර වන ඔහුට මේ පැළ නිසි ලෙස රැක බලාගන්නට හැකි වේ ද යන්න පිළිබඳ සැකයක් තිබු නිසාය. ඒ සමඟම උදුරා ගත් පැළ අතර අමුතු පැළය පිළිබඳ වැඩි අවධානයකින් ඉන්නැයි ද ඔහු මිතුරාට කීවේ එය කවදා හෝ තමන්ට අමුතු පණිවුඩයක් ගෙනෙතැයි ඉවක් ඔහුගේ හිත යටට දැනුණු බැවිනි.ඉන් පසු වසර තුනක් ඉක්ම ගියේ සාමාන්‍ය පරිදිය. එහෙත් උඩවැඩියා පැළ රහසේ වැඩුණේ අජන්තගේ මිතුරාගේ දෑස් අදහාගත නොහැකි පරිදි කිනිති අග පාට පාට මල් පුබුදමිනි.“මගේ යාළුවා මට කතා කළා. මම බලාගන්න දුන්නු පැළවල මල් පිපිලා අමුතු මලකුත් තියෙනවා බලන්න එන්න කියලා. එයා හිතලා තියෙන්නේ ‘වැන්ඩා ටෙස්ටේෂියා’ කියන වර්ගයේ මල් පිපිලා කියලයි.ඒත් ඒ ‘අමුතු මල’ අජන්තගේ හිත පත්ලේ තිබු සිහිනය සැබෑ කළේය.“මම අර පාන් පෝරණුවට දාන්න ගිය කොටන්වලින් ගලවන වෙලාවෙත් වෙනස් කියලා හිතපු පැළේ තමයි ඒ මල් කිනිත්ත පිපිලා තිබුණේ. මට විශ්වාසයක් තිබුණා ඒ මීට වසර 150 කට විතර කලින් අපේ රටේ තිබුණු ‘වැන්ඩා ත්වෙයිට්සි’ කියන ඕකිඩ් වර්ගය වෙන්න ඕනැ කියලා.”“Vanda thwaitesii” උඩවැඩියාව සොයාගෙන තිබෙන්නේ මීට වසර 150 කට පමණ පෙර පේරාදෙණිය උද්භිද උද්‍යානයේ අධිකාරිවරයා ලෙස සේවය කළ ජෝජ් හෙන්රි කෙන්රික් ත්වෙයිට්ස් කියන බ්‍රිතාන්‍ය ජාතිකයා. ඔහු 1849 ඉඳන් අවුරුදු 30 කටත් වැඩිය ලංකාවේ ඉඳලා තිබෙනවා. ඔහු මිය ගියෙත් අවිවාහකයකු හැටියට නුවර ප්‍රදේශයේ ෆෙයරිලැන්ඩ් කියන බංගලාවේ දී 1882 දී. ඔහුගේ නමින් තමයි වැන්ඩා ත්වෙයිට්සි නමින් මේ මල නම් කර තිබෙන්නේ.ඒ කාලේ සොයා ගත් උඩවැඩියා විශේෂ 145 ක් පමණ ගැන ඔහු තොරතුරු එකතු කර සටහන් තබා තිබෙනවා. ලංකාවේ ශාක ගැන ලියැවුණු, “සිලෝන් ප්ලාන්ට්ස්” පොත පවා ඇරැඹුවේ ඔහුයි.ඔහු විසින් කළ තවත් පොතක් තමයි “Enumeratio Plantarum Zeylaniae” කියන්නේ. මේ වගේ විශාල සේවයක් ඔහු අතින් සිදු වූ නිසා ගෞරවයක් ලෙස thwaitesia සහ kendrickia කියන ඔහුගේ නම්වලට සැදුණු විද්‍යාත්මක නම්වලින් ශාක රැසක් නම් කළා. ඔහුගේ නමින් නම් කෙරුණු උඩවැඩියා වර්ග තමයි Eria thwaitesii, Liparis thwaitesii, Oberonia thwaitesii, Bulbophyllum thwaitesii, Malaxis thwaitesii සහ අපි යළි සොයා ගත් Vanda thwaitesii.මෙසේ කියූ ඔහු අමුතු මලේ විස්තරය ද කියන්නට වූයේ ය.මේ මල් කිනිත්ත දැක්ක ගමන් මට කියාගන්න බැරි සතුටක් ආවේ. මොකද මේ මල ගැන ‘ෆ්ලෝරා ඔෆ් සිලෝන්’ පොතේ සඳහන් වෙලා තිබුණේ ‘හුන්නස්ගිරිය දිස්ත්‍රික්කයෙන්’ හමු වූ මලක් කියලයි. ඒත් අපට එහෙම දිස්ත්‍රික්කයක් නෑනේ. එය බ්‍රිතාන්‍ය යටත්විජිත යුගයේ තිබුණු පරිපාලන කොටසක්. ඒකට අයත් වුණේ මාතලේ වතු කීපයක් විතරයි. හැබැයි මේ මලේ මුල් නිදර්ශකයට සිදුවූ දෙයක් නෑ.සාමාන්‍යයෙන් බ්‍රිතාන්‍ය යටත්විජිත රටවල සියලු ශාක නිදර්ශක තැන්පත් කර තිබෙන කියු ශාකාගාරයේවත් පේරාදෙණිය උද්භිද උද්‍යානයේවත් නිදර්ශක නැහැ. ඒත් විලියම් ද අල්විස් කියලා මහත්මයෙක් ඇඳපු රූප සටහන් තමයි තිබෙන්නේ. ඒවා වර්ණ චිත්‍ර. නමුත් Flora of Ceylonවල තිබුණේ කළු සුදු රූප සටහන්.අජන්ත පලිහවඩන“පස්සේ මම ආචාර්ය සිරිල් විජේසුන්දර මහත්මයාට කීවා අපි මෙහෙම අතුරුදන් වූ ඕකිඩ් ශාකයක් නැවත සොයා ගත්තා කියලා. ආචාර්ය විජේසුන්දර අපිට කීවා ඒ ගැන විස්තර එවන්න කියලා. ඉතින් අපි විද්‍යාත්මක තොරතුරු යැව්වා. මේ මල සාමාන්‍ය ටස්ටේෂියා විශේෂයට වඩා පෙත්ත මිලි මීටර 2 ක් පමණ ලොකුයි. ඒ වගෙ ලොකු ඕකිඩ්වල පරාගණය සිදුවන ආකාරය හරිම ආකර්ෂණීයයි.පුංචි කෘමි සත්තු ඒ රේණුවල තිබෙන පරාග අරගෙන ගිහින් තව මලක තවරන හැටි සොබා දහමේ අපූරු නිර්මාණ ගැන අපට හිතන්න පුරුදු කරනවා. කහ පාට මලේ කළු පාට පුල්ලි වගේ පේන්නේ. ඒත් හොඳට ළංවෙලා බැලුවොත් ඒවා තද රතු පුල්ලි. පරාගණය වන කොටසේ ‘තොල’ කියා අප හඳුන්වන තැන දම් පාටයි. අනෙක් ශාකවලට වඩා කොළ කොටයි පළලයි. කඳ තද කළු පාටයි. පරණ කොළ තිබු තැන්වල එය හොඳට හඳුනාගන්න පුළුවන්.“අපි ඒ මලේ ඩී. එන්. ඒ. පරීක්ෂණයක් කරන්න කටයුතු කළා. එයින් සොයා ගත හැකියි. මේ විශේෂය අනිත්වාට වඩා වෙනස් ද කියලා.ඔහු කියූ තොරතුරු පිළිබඳ අපි පේරාදෙණිය උද්භිද උද්‍යාන දෙපාර්තමේන්තුවේ අධ්‍යක්ෂ ජනරාල් ආචාර්ය සිරිල් විජේසුන්දර මහතාගෙන් විමසුවෙමු.“ඔවුන් මට මල් කිනිත්තේ ඡායාරූප එවා තිබුණා. ඒ අනුව නම් වැන්ඩා ත්වෙයිට්සි චිත්‍රයට හා රූප සටහනට ගැළපෙනවා. නමුත් අපට ඩී එන් ඒ පරීක්ෂණයකින්වත් මේ ඒ විශේෂයම ද කියා සොයාගන්න සත්‍යම නිදර්ශකයක් ලෝකේ සොයාගන්න නෑ.කොහොම වුණත් මෙය ඉතාම හොඳ සොයා ගැනීමක්. මෙහි නිත්‍ය නිජබිම සොයා ගත්තොත් මේ ශාකය තර්ජනයට ලක්ව තිබෙනවා ද මේ වැනි තවත් විශේෂ තිබෙනවා ද ආදි කරුණු රැසක් අනාවරණය කරගන්න පුළුවන්.”මෙවැනි කොතෙකුත් ශාක හා සතුන් අපගේ අනවධානය නිසා අප අතරින් පමණක් නොව මුළුමහත් මිහිතලයෙන්ම සමුගෙන යන්නට ඇත් ද? අජන්ත පලිහවඩන වැනි පරිසර හිතකාමීන් සංරක්ෂණය සඳහා කැපවී කැලේ පිපෙන මල් කැලේම පරවී යා නොදී ඒවා රටේ සම්පත් බව ලෝකයාට කීමට ඉදිරිපත් වීම අගය කළ යුතුය.“ගුරුරාජ” හෙවත් “Foxtail orchid” සහ “වෙසක් මල” නම් උඩවැඩියා බීජ මඟින් ප්‍රරෝහණය කිරීමට ද අජන්ත උඩවැඩියා කවය සමඟ එක්ව කටයුතු කළේය. ලෝක සංරක්ෂණ සංගමයෙන් (IUCN) නිකුත් කරන රතු දත්ත පොත හෙවත් වඳ වී යාමේ තර්ජනයට ලක් වූ ශාක හා සතුන් පිළිබඳ විස්තර සපයන ග්‍රන්ථයේ උඩවැඩියා පිළිබඳ කමිටුවේ සාමාජිකයකු ලෙස ද ඔහු අපේ රටේ උඩවැඩියා මල්වලට මහත් සේවයක් සපයයි.පාන් පෝරණුවක රතු ගිනි දැල්ලකින් විස‍ඳෙන්නට තිබු වැන්ඩා ත්වෙයිට්සි උඩවැඩියා මලේ ඉරණම අජන්ත පලිහවඩනගේ නිරීක්ෂණ හැකියාව නිසා වැළකුණා සේම අප සැමගේ වගකීම වන්නේ අප යන එන කොතැනක හෝ නොවටනා යැයි සිතන දෙයක පවා අගයක් දකින්නට හුරු වීමය.ඒ සඳහා පරිසරය පිළිබඳ යහපත් ආකල්පයක්, දැක්මක් අපේ හදවත් පරිසරයේ ගොඩනඟා ගත යුතුය.අරුණි මුතුමලී   කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=af1408103</link>
    <topic>රාමක්‍රිෂ්ණ ආශ්‍රමවලින් නරේන්ද්‍ර තෙවරක්ම හරවා යැවෙයි</topic>
    <author/>
    <content>ජසෝදා බෙන් දිනපතා උදෑසන අවදි වූයේ තමා අතගත් සැමියාගේ සෙවණැල්ලක් හෝ දැකීමේ බලාපොරොත්තුවෙනි. ඔහුගේ නි‍වෙසේ කල්ගත කරමින් පවුලේ අය හා එක්ව නිවෙසේ වැඩ කටයුතුවල යෙදුණත් ජසෝදා ගේ දෑස් තිබුණේ පාර දෙසය. හිමිදිරියේ දිනක අඳුරු සෙවණැලි අතරින් වාද්නගරයෙන් නික්ම ගිය නරේන්ද්‍ර ගැන ඉන්පසු ඔවුන් කිසිවකුට කිසිම දෙයක් හෝ ආරංචි වූයේ නැත.පියා මෙන්ම මව ද සිය පුත්‍රයා ආගිය තැනක් දැන ගැනීමේ අටියෙන් තොරතුරු විපරම් කළ ද ගමෙන් පිටව ගියා මිස ඔහු ගැන කිසිවක් දත් අයෙක් නොවීය. මෝදි පවුලේ තෙවැනි පුතු සන්නාසි ජීවිතයක් ගත කිරීම සඳහා නිවෙ‍සින් නික්ම ගිය බව පමණක් සැවොම දැන සිටියහ.“නැද්ද පුතා ගැන ආරංචියක්” මහමඟ දී හමුවන්නෝ නිතර ඔහු ගැන තොරතුරු විමසූහ.“අම්මයි අපි ඔක්කොමයි නරේන්ද්‍ර ගැන බයෙන් දුකෙන් ඉන්නේ” සිය සහෝදරයා ගැන විමසූ කෙනකුට නරේන්ද්‍රගේ වැඩිමල් සොහොයුරු සෝම් පැවසීය.මේ අතර මව හීරාබෙන් විස්සෝප වූයේ සිය තෙවැනි පුත්‍රයා වෙනුවන් නිවෙසට කැන්දන් ආ දැරිය වෙනුවෙනි.“මේ ළමයගේ ජීවිතේ අපරාදෙ ඔහේ ගෙවිලා යනවා. අපි ඒ ළමයාට කරන්නේ නරකක්. ඒ හින්දා නරේන්ද්‍ර එනකම් අපි ජසෝදා ගෙදර යවමු” ඕ සිය සැමියාට යෝජනා කළාය.නරේන්ද්‍ර එනතුරු දෑස් නොසලා බලා සිටි ජසෝදා ඉන්පසු බ්‍රාහ්මන්වඩා බලා ගියේ සිය දෙමවුපියන් සමඟ ජීවත්වීමටය.“උඹ, ආපහු ආවාට කමක් නැහැ. අපි තව ටික දවසක් බලමු. ඒ අතරවාරයේ නැවත ඉස්කෝලෙ යන්නත් පුළුවන්නේ.” ගුරුවරයකු වූ පියා පැවසුවේ දියණියගේ හිත සනසාලීමටත් සමඟිනි.“එයා කිව්වෙත් මට තවදුරටත් ඉගෙනගන්න කියලයි” ජසෝදා සිහින් හඬින් පැවසුවාය.ස්වාමි විවේකානන්ද තුමා ඒ අනුව ජසෝදා යළි පාසල් ගමන ආරම්භ කළාය.ඇඳුම් කෑලි දෙකක් පමණක් අතැතිව නිවෙසින් පිට වූ නරේන්ද්‍ර ගේ සිතට දැනුණේ අපූරු නිදහස් හැඟීමකි. හිතේ හැටියට ඇවිද යෑමේ කිසිම බාධාවක් දැන් නැත්තේය. ඔහුගේ සිතේ කවදත් කුතුහලයක් ඇති කළා වූ සාධුවරුන්, යෝගීන් හා සන්නාසි ජීවිත මෙන්ම පැවිදි ජීවිත ගැන ද හිතේ ඇති තරම් සොයා බැලීමට දැන් ඔහුට බාධාවක් නැත.තමා උපන් රටේ ඈතින් ඈතට පැතිර ඇති ගම් දනව් සිසාරා ගමන් කළ ඔහු ඒ හරහා පැතිර ඇති විවිධ සංස්කෘතීන් සිය පිරික්සුමට භාජනය කළේය.“මං පැවිදි වෙනවා” නිවෙසින් නික්ම එද්දී සිතේ මතු වූ අදහස යළි ඔහුගේ සිතට පිවිසෙයි.“ඒත් කොහේද?” පැවිදිවීමට නම් යා යුත්තේ කොහේද? කුඩා අවදියේ සිටම සිය ජීවිතය ගොඩ නංවා ගැනීමට පූර්වාදර්ශ සැපයූ ස්වාමි විවේකානන්දයන් ඔහුට සිහිපත් විය.“මං රාමක්‍රිෂ්ණ ආශ්‍රමයකට යනවා” ඔහු තමාටම මුමුනා ගත්තේය.ස්වාමි විවේකානන්දයන්ගේ ප්‍රතිපත්ති අනුගමනය කිරීම නිසා ඔහුගේ සිතේ ඇති වෙමින් තිබූ ආධ්‍යාත්මික ප්‍රබෝධයේ එක් ප්‍රතිඵලයක් වූයේ එක තැනක නොරැඳී සංචාරයේ යෙදෙමින් සොයා බැලීමය.රාමක්‍රිෂ්ණ ආශ්‍රමයක් සොයා යන ගමනේ දී ඔහු පළමුවෙන්ම පැමිණියේ බටහිර බෙංගාලයටය. එකල බටහිර බෙංගාලය පුරා පැවැති වියළි කාලගුණය හේතුවෙන් අවට පරිසරය ගිනියම් වී තිබිණ. කල්කටාවට නුදුරින් ගලා යන හුග්ලි ගංගාවේ බටහිර ඉවුරේ පිහිටි රාමක්‍රිෂ්ණ ආශ්‍රමය සොයා නරේන්ද්‍ර ඇවිද ගියේය.මඟතොටින් අසා දැනගත් තොරතුරු ඔස්සේ ගිය නරේන්ද්‍රට බෙලූර් මාත් හි පිහිටි රාමක්‍රිෂ්ණ ආශ්‍රමයට ළඟාවීම අපහසු නොවීය. රාමක්‍රිෂ්ණ මීසමේ මූලස්ථානය පිහිටියේ බෙලූර් මාත් හිය. එකල එහි ප්‍රධානියා වූයේ ස්වාමි මධාබැනන්ඩාජි මහාරාජ්තුමාය.එහෙත් යොවුන් වියේ සිටි නරේන්ද්‍රගේ යෝගී ජීවිතයක් ගතකිරීමේ සිහිනය බොඳව ගියේ ඔහු එතැනින් හරවා යැවීම නිසාය. සතියක් පමණ කල්කටාව ආසන්න ප්‍රදේශයේ තාවකාලිකව නැවතී සිටි ඔහු එතැනින් රටේ තවත් උතුරට ගමන් කළේය.ඒ යන ගමන්වලදී කුමක් හෝ වැඩක්පළක් කර අතට කීයක් හෝ උපයාගත් ඔහු නැ‍ඟෙනහිර ඉන්දියාවේ ඇසෑමය හරහා යමින් සිලිගුරි කරා ද ගමන් කළේය. ඔහු ඇතැම් අවස්ථාවල මනුෂ්‍ය වාසයක් නොමැති ඝන වානාන්තර හරහා ද ගියේය. ඒ කිසිම තැනකදී ඔහුගේ සිතට බියක් නම් දැනුණේ නැති තරම්ය.වරක් නරේන්ද්‍ර ගමන් කරමින් සිටියේ වනාන්තරයක් මැදිනි. ඒ මහ වනය මැද පිහිටි පැල්පතක් වන් පියසක් දුටු ඔහු එහි මඳකට නැවතුණේ සිය කුතුහලය නිවාගැනීමටය.“මේ කවුද?” එම පැල්පතක් වන් ස්ථානයේ සිටි පුද්ගලයා දුටු නරේන්ද්‍රට පුදුම සිතිනි. ඉතා සිහින් ඒ පුද්ගලයා ගේ සම විනිවිද යමින් ඇටකටු පෙනෙන තරමටම කෙසඟය.“තාපසවරයෙක්” තමා මෙතෙක් දැකීමට ආසා කළ පුද්ගලයකු නෙත ගැටුණු නරේන්ද්‍ර සතුටින් පිනා ගියේය. එම තාපසයා දානයෙන් පමණක් යැපෙන්නෙකි. තාපසවරයාගේ ගෙවත්තේ වැඩ පල කරදෙමින් නරේන්ද්‍ර එතැන මාසයක් පමණ ගතකළේය. ඒ අතර කාලයේ දී ඔහු තාපසවරයාගෙන් ආධ්‍යාත්මීය කරුණු පිළිබඳ විමසමින් දැනුම්වත් වූයේය.මසක් ඇවෑමෙන් නරේන්ද්‍ර යළි ගමනට පිවිසියේය. එ‍තැනින් ඔහු බිහාරය සහ උත්තර ප්‍රදේශ හරහා උත්තරාකාන්ද් කරා ළඟා විය. එ‍තැනින් තවත් උතුරට ගොස් ඔහු නතර වූයේ හිමාලයා කඳු පාමුල පිහිටි තවත් එක් රාමක්‍රිෂ්ණ ආශ්‍රමයකය. ඇඩ්වයිටා ආශ්‍රමය නමින් හැඳින්වුණු මේ ආශ්‍රමය හිමාලයා කඳු පාමුල ඇල්මෝරා ප්‍රදේශයට ආසන්නයේ පිහිටියේය.ඔහු එහිදී ආශ්‍රමයේ ප්‍රධාන සාධුවරයා ඉදිරියට පමුණුවනු ලැබීය. එතුමා නරේන්ද්‍ර විමසුමට ලක්කරමින් ප්‍රශ්න ගණනාවක් ඇසුවේය.“ඔය දරුවට වයස කීයද?”“අවුරුදු දහනවයයි”“ඔය දරුවට තවම වයස අවුරුදු දහනවයයි. සාධු වරයෙක් වීමට තරම් ඔබට වයස මදි. ඔබ තවදුරටත් ඉගෙනගත යුතුයි” ආශ්‍රමයේ ප්‍රධාන සාධුවරයා පැවසීය.එතැනින්ද හරවා යැවුණ ද පසුබැස ආපසු හැරුණේ නරේන්ද්‍ර නොවේ. ඔහු තමන් යන්න ගිය ගමන තවදුරටත් ඉදිරියටම ගියේය. වරක් ගිය මඟක යළි නොයෑමට ඉටා ගත් ඔහුගේ පරමාර්ථය වූයේ අලුත් තැන් සොයමින් ගමනේ යෙදීමය. හිමාලයා ප්‍රදේශයෙන් හිමාචාල් ප්‍රදේශය හරහා ඇවිද ආ ඔහු එතැනින් දිල්ලිය හරහා රාජස්ථානයට ද එතැනින් ගුජරාටය කරා ද පැමිණියේය.ඒ එන ගමනේ ඔහු යළි ළඟා වූයේ වෙනත් රාමක්‍රිෂ්ණ ආශ්‍රමයකටය. නරේන්ද්‍ර ළඟා වූ ඒ තෙවැනි ස්ථානය රාජ්කොට්හි රාමක්‍රිෂ්ණා ආශ්‍රමයයි. එවකට එහි ප්‍රධානියා ලෙස කටයුතු කළේ ස්වාමි අට්මස්තානන්දජී මහාරාජ්තුමාය.නරේන්ද්‍ර මහාරජ්තුමා මුණගැසුණේය.නරේන්ද්‍ර මෝදි 38වැනි වියේදී“මට ස්වාමි විවේකානන්දතුමාගේ අනුගාමිකයකු ලෙස සාධුවරයකු වෙන්න ඕනෑ. මං මීට පෙර දෙවතාවක්ම ආශ්‍රම දෙකකට ගියා. ඒත් මගේ වයස අඩුයි කියා හරවා එව්වා” යැයි ඔහු මහාරාජ්තුමා හමුවේ පැවසීය.මඳ වේලාවක් නිහඬව නරේන්ද්‍ර දෙස බලා සිටි මහාරාජ්තුමා සිය කටහඬ අවදි කළේය.“දරුවා මේ ජීවිතය කටුකයි. ඔබේ තරුණකම නිසා එය ඔබට ගැළපෙන්නේ නැහැ. එපමණක් නොවෙයි. ඔබ තවදුරටත් අධ්‍යාපනයේ යෙදිය යුතුයි” මහාරාජ්තුමා කාරුණිකව නරේන්ද්‍රට කරුණු පැහැදිලි කළේය.“නමුත්, මහාරාජ්තුමනි, මා කුඩා කල සිටම විවේකානන්ද තුමාගේ අනුගාමිකයෙක්. තවදුරටත් එතුම‍ාගේ සෙවණේ රැ‍ඳෙමින් ඒ ප්‍රතිපත්ති යටතේ මගේ ජීවිතය හැඩගස්වා ගැනීමට මට අවශ්‍යයි.”“ඒත් පුතා, මට පෙනෙන අන්දමට ඔබට සුදුසු තැන මෙතැන නෙවෙයි. ඔබේ ජීවන මාර්ගය වැටී ඇත්තේ වෙනස් අරමුණක් උදෙසායි. ඔබ සාධුවරයකු වීම සඳහා උපන් අයකු නොවෙයි. ඔබ යා යුතු වෙනත් මඟක් තිබෙනවා දරුවා” අට්මස්තානන්දජී මහාරාජ්තුමාගේ අවසන් නිගමනය වූයේ එයයි.නරේන්ද්‍ර මෙලෙස තැනින් තැන යමින් ගතකළ දෙවසරක කාලය පහසුකමින් තොර හුදෙකලා සහ දුක්ගැහැටින් පිරි එකක් වූයේය.ස්වාමි විවේකානන්දයන් කෙරෙහි නරේන්ද්‍ර වෙත වූයේ අව්‍යාජ බැතියකි. ඒ ප්‍රතිපත්ති ඔහුගේම පෞරුෂ වර්ධනය සඳහා ද ඉවහල් වූයේය. ස්වාමි විවේකානන්ද තුමා ආධ්‍යාත්මික දර්ශනවාදියකු මෙන්ම ඇමෙරිකානු උසස් සමාජය ඇසුරු කළ ප්‍රීතිමත් ප්‍රායෝගික පුද්ගලයෙකි. නරේන්ද්‍ර ද නිතරම සිය චරිතය හැඩගස්වා ගැනීම සඳහා අලුත් හා නවතාවයෙන් යුතු අදහස් සැලකිල්ලට ගත්තේය. ඔහු නිතරම නව්‍යමය අදහස්වලින් පොහොසත් වූයේය.“දුප්පතුන්ට සෙතක් සැලසීමෙන් මිස නිකරුණේ වාඩිවී සිටිමින් රස නහර අහරින් යැපෙමින් ඕ! රාමක්‍රිෂ්ණාතුමනි යනුවෙන් වන්දනාමාන කිරීමෙන් සිදුවන සුගතියක් නැත්තේය” යනුවෙන් රාමක්‍රිෂ්ණතුමා වරක් පවසා තිබිණ.නරේන්ද්‍ර සංචාරයේ යෙදෙන ගමන් ඒ වදන් ද සිහිපත් කළේය. ඒ වදන් ක්‍රියාත්මක කිරීමට ඉටා ගත්තේය. ඔහු ආපසු හැරුණේය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=af1408104</link>
    <topic>දරුවා පැහැර ගැනීම පිටුපස සිටි මොළකරුවා තවමත් නිදැල්ලේ ?</topic>
    <author>ඉනෝකා සමරවික්‍රම</author>
    <content>දරුවා සඟවා සිටි ගල්ලෙනසීයාගෙන් කප්පම් මුදල් ලබාගැනීම සඳහා පැහැර ගන්නා ලද මීගලෑවේ කොලුපැටියා රහස් පොලිසියට හා පොලිසියට පින්සිදුවන්නට යළිත් ගෙදර පැමිණියේය. ඔහු දැන් සුපුරුදු පරිසරයේ සුපුරුදු ලෙස ජීවත් වේ. එසේ වුවද මේ පැහැර ගැනීමත් සමඟ අසන්නට ලැබුණු කතා බොහෝය. එමෙන්ම ඒ ඔස්සේ වෙනත් වාසි හා ලාභ ප්‍රයෝජන ගැනීමට පොරකෑ සාස්තරකාරයෝ කට්ටඬි හා යන්ත්‍ර මන්ත්‍ර ගුරුකම් කරන්නෝ ද වූහ. ඒ එකකි.දැන් දනිඳු පැහැරගත් කල්ලිය සිටින්නේ නීතිය ඉදිරියේය. ඔවුන් පොලිසියට රහස් පොලිසියට කියා ඇත්තේ එක් කතාවකි. එනමුත් එහි ප්‍රධාන සැකකරු වන මංජුල සඳකැළුම්ගේ පවුලේ අය කියන්නේ මේ සිදුවීම පිටුපස තවත් අයකු සිටින බවය. එහි ඇත්ත නැත්ත කුමක්ද? එය හෙළිදරව් කිරීම බාර නීතියටය.මේ කතාව පරණ වැඩි යැයි ඔබට සිතෙන්නට පුළුවන. ඒ ඒ තරමටම ඉකුත් දෙසතියේ රටම කම්පාවට පත් කළ සෑම මවකගේම පියකුගේ නෙතට කඳුළක් එක් කළ මීගලෑවේ දනිඳු යශේන් ලංකානාත් ඒකනායක දරුවාගේ පැහැර ගැනීම සම්බන්ධව ඔබ බොහෝ කරුණු කාරණා මාධ්‍ය මඟින් දැනගෙන ඇති බැවිනි.නැතිවූ දනිඳු දරුවා යළිත් සිය දෙමවුපියන් භාරයට පත්වී සතියකට වඩා කල් ඉකුත් වී ඇත. එහෙත් දැන් දනිඳු කරන්නේ කුමක්ද කියා ඔහුගේ නව තොරතුරු සෙවීමේ අරමුණින් අපි ඉකුත් දිනෙක මීගලෑවට ගියෙමු.ගමන ඇරැඹියේ හිමිදිරි පාන්දරය. අපි අඹන්පොළට යන විට යාන්තම් එළිය වැටී තිබිණි. ගිරිබාවේ හේරත් මිතුරා විසින් අපට මුණගැස්වූ ඇහැටුවැව ග්‍රාම නිලධාරි බන්දුල නවරත්න දනිඳුගේ නිවෙස සොයායන්නට අපට සහායට පැමිණියේය.ඇහැටුවැව රැස්වෙහෙර පාරේ ගොස් හත්නෝරුව පසුකර බෝංගම හන්දියෙන් හැරී ගලපිටිය විද්‍යාලයට යන පාර දිගේ අපි මීගලෑවට ගියෙමු. ඒ ගිය මඟ කිලෝමීටර පහළොවකට වැඩි වන්නට ඇත.“පුතා ගෙදර නැහැ. අද පුතා ‍ඉගෙනගන්න පාසලේ එයා පිළිගන්න උත්සවයක් තියෙනවා. මහත්තයයි, පුතයි, දුවයි මගෙ නංගියි හැමෝම ඒකට ගියා.” දනිඳුගේ මව අප නිවෙස තුළට කැඳවමින් කීවාය.“දරුවා හොයාගන්න ලැබුණු එක ගැන පුදුම සතුටුයි. මගේ රත්තරන් දරුපැටියා හොයාගන්න උදවු කරපු හැමෝටම බොහොම පින්. පුතාගෙන් අපි පසුගිය දවස්වල සිදුවුණු කිසිම දෙයක් ගැන ඇහුවේ නැහැ. එයාට මතක් වෙන දේවල් වෙලාවකට කියනවා. කවදාවත් අපට හොර හතුරු බයක් තිබුණේ නැහැ. මේ සිද්ධියෙන් තමයි අපට පුදුමාකාර බයක් ඇතිවුණේ.” ශිරෝමා පවසන්නේ දුක සතුට සියල්ල එකට කැටිවූ හඬකිනි.“ඔය සැකකරු ඔයාගේ නංගි බලන්න ආ මනමාලයාගේ යාළුවෙක් කියන්නේ ඇත්තද?” අපි ඇගෙන් විමසුවෙමු.“නංගි බලන්න කිහිප දෙනෙක්ම ආවා. ඒත් මට නම් එහෙම මතකයක් නැහැ. එදා පුතා පැහැරගෙන යන්න ආ වෙලාවේ හැමකෙනෙක්ම හිටියේ මුහුණු වහගෙන.” ශිරෝමා තොරතුරු පවසන්නීය. දනිඳු පුතු නිවෙසට පැමිණෙන්නට බොහෝ වේලා ගතවනු ඇතැයි සිතූ අපි ඔහුගේ පෙර පාසල කරා ගියෙමු.දඟකාර පොඩිත්තන් අතරේ අපි දනිඳු සෙව්වෙමු. එකම වර්ණයේ නිල ඇඳුමින් සැරසුණ පොඩිත්තන් අතරේ දනිඳු සිටියේ සාමාන්‍ය ඇඳුමෙනි.“අද අපි මෙයාට යුනිෆෝම් එක අඳින්න කිව්වා. ඒත් පුතා බෑ කිව්වා. ඒ නිසා මේ විදිහට ආවා”තමාරා පුංචිගේ අතේ එල්ලී සිටින පුතු දෙස බලමින් දනිඳුගේ පියා මහින්ද ඒකනායක කියයි. “අනේ අපිට ඒ දවස් ටිකේ හරියට කෑමක් බීමක් නැහැ. අපේ දරුවන්ගේ වයසෙමයි. අපි දෙවියන්ට කිය කියා හිටියේ දනිඳු පුතා ඉක්මනින් සොයා දෙන්න කියලා” පෙර පාසලට පැමිණ සිටින අම්මලා එකහඬින් කීහ.දනිඳු හමුවීමත් සමඟම ඔහු වෙනුවෙන් හුලන්නටුව බුල්ලෑව නගරයේ ප්ලේ ස්කූල් පෙර පාසලේ විශේෂ උත්සවයක් සංවිධානය කෙරිණි. පෙර පාසලේ ප්‍රධාන ගුරුවරිය සුමිත්‍රා කුමාරි වේවැල්වල මහත්මිය මේ ගැන තොරතුරු පැවසුවාය.“දනිඳු පුතා ඉන්නේ තරු පන්තියේ. එයා ලබන වසරෙත් පෙර පාසල් එන දරුවෙක්. අපි පසුගිය 26 වැනිදා කොළඹ අධ්‍යාපන චාරිකාවක් ගියා. ඒ ගිහින් ආවට පස්සේ 28 වැනිදා තමයි දරුවා නැතිවුණේ. දරුවා නැති වුණාට පස්සේ දරුවගේ පියා මට කතාකරලා කිව්වා “ටීචර් මම දරුවෝ අරගෙන කොළඹ ගිය දවසේ හිතෙන් බාරයක් වුණා ගමන සාර්ථකව ගිහින් ආවම කිරි උතුරවලා බාර ඔප්පු කරනවා කියලා.දැන් ටීචර් ඒ බාරේ ඔප්පු කරන්න” කියලා. ඒත් අපි හැමෝම දරුවා නැති දුකෙන් හිටියේ. අපි බෝධි පූජා පැවැත්වූවා. කොහොමහරි අපිට පුතා ආයේ දකින්න ලැබුණා. අපි අද ඒ බාරේ ඔප්පු කෙරුවා. දරුවව පිළිගැනීමේ උත්සවයක් පැවැත්වූවා.ඒත් පුතාට අපි මල් පොකුරක් දීලා එයා පිළිගනිද්දි එයා අපි දුන්න මල් පොකුර ගත්තෙ නැහැ. එයා අතට ගත්තේ අපි දුන්න බුදුපිළිමය. ඊට පස්සේ තමයි එයා මා ළඟට ආවේ. දනිඳු කියන්නේ බොහෝම සුහදශීලී දරුවෙක්.”විටෙක පුංචි දනිඳු සිය පියාගේ සිරුරේ දැවටෙයි. තවත් විටෙක තම පුංචි අම්මාගේ සිරුරේ දැවටෙයි. ඔහු අත ඇත්තේ පෙර පාසලෙන් පිරිනැමූ බුදුපිළිමයයි. දනිඳුගේ අක්කා යශෝධරා ගේ අතේ ඇත්තේ මල්පොකුරයි.“මගේ පුතාට මොනවා හරි වුණා නම් ඉඳලා වැඩක් නැහැ. අපි පුතාගෙන් කිසිම දෙයක් අහන්නේ නැහැ. ඒත් දරුවා කිව්වා එයා ගල්ගුහාවක හිටිය කියලා.” සමුගෙන එන්නට හදද්දී දනිඳුගේ පියා මහින්ද පැවසුවේය.“ඒ ගල්ගුහාව කොහේද?”බන්දුල, ඡායාරූප ශිල්පී දුෂ්මන්ත, රියදුරු අජිත් මෙන්ම ගමනට එක්වූ කුඩාහත්නෝරුවේ විජේසිංහ මාමා ආදී අපි සැමගේම අරමුණ වූයේ ගල්ගුහාව දැකගැනීමයි. “යමුකෝ හොයාගන්න බැරි වෙන්නෙ නෑ” බන්දුල පෙරමුණ ගත්තේය.පෙර පාසලේ යහළුවන් සමඟඇහැටුවැව ගල්කිරියාගම කන්ද බෙහෙවින් ප්‍රසිද්ධය. අපි ගල්කිරියාගම කන්ද ගැන ඔබට පසුව කියන්නෙමු. ඒ ඊට පෙර දනිඳු සඟවාගෙන සිටි ගල්ගුහාව සොයා යා යුතු බැවිනි. රැස්වෙහෙර පාරේ සිට එන මඟ දිගට අපි හමුවන අයගෙන් මෙන්ම බොහෝ අයගෙන් ගල්ගුහාව පිළිබඳ විමසීමු.“ඕන් ඔය ගොඩකිරල ගහ හරියෙ එකක් තියෙනවා. එතන ළමයා රඳවාගෙන හිටියා කියලා තමයි කියන්නේ” අතරමඟ හමුවූ ගැමියකු පැවැසීය.අවසානයේ අපි ගල්ගුහාව ළඟට ගෙන යාමට වලත්වැව ගමේ සංඛ ඉදිරිපත් විය. තව ගැමියෝ කිහිපදෙනෙක්ම අප සමඟ ආහ.“මේ ගල්කිරියා කන්දේම කොටසක්. මේක ගල්ගිරියකන්ද රක්ෂිතය. සත්තු ඉන්නවා. ඒත් සත්තු මරන්නවත් මිනිස්සු කැලේ යන්නේ නැහැ. නමුත් ඉඳලා හිටලා හොර අරක්කු පෙරන අය නම් මේ කැලෙන් වැව පැත්තට යනවා..” වියළී ගිය කොළ රොඩු අතර සර සර හඬ නංවමින් ගස්කොළන්, වැල් අකුල් යටින් හිස පහත්කර ගෙන යන අපට ගැමියෙකු කීවේය.මඳ දුරක් ගිය පසු අප ගල් ගුහාව ළඟට පැමිණියෙමු. වැඩුණු මිනිසෙකුට නම් එහි හිස ඔසවා ගෙන යා නොහැක. එහෙත් අපට මඟ පෙන්වීමට ගිය බන්දුලගේ අවුරුදු හතරහමාරක් වයසැති ජනිත් පුතු එක්වරම කටුඅකුල් මැද්දෙන් බඩගාගෙන ගුහාව තුළට ගියේය. ඒ පිටුපසින් දුෂ්මන්ත ද නැමීගෙන ඒ දෙසට ගියේය.“ඒක ඇතුළේ හිස් මයිලෝ පැකට් එකකුයි සිගරට් පැකට් එකකුයි තියෙනවා” එළියට පැමිණි දුෂ්මන්ත කීවේය.“එදා දරුවා හම්බවුණ දවසේ හැන්දෑවේ මං මේ පාර දිගේ ගියා. එතකොට මම එකපාරටම දැක්කා මකුළු දැල් කොළ රොඩු හිසේ රැඳුණු මිනිහෙක් පාරේ යනවා. ඊට පිටිපස්සෙන් අපේ ගමේ කෙනෙක් ආවා. මට අර මිනිහා ගැන සැකයි. මං අර ගමේ කෙනාට මේ මිනිහා පෙන්නලා අහන්න හදනකොටම පාරේ ආව ත්‍රීවීල් එකකට අත දාලා ඒ මිනිහා යන්න ගියා.” කැලේ පෙන්වීමට ගිය ගැමියකු කීය.ඇහැටුවැව අතරගල්ල, මීගලෑව, වලත්වැව ආදී ගම්වල ඇත්තන්ට මේ සිදුවීම සම්බන්ධයෙන් කීමට බොහෝ දේ ඇත්තේය. ඒවා සියල්ල එකට එක්කල විට අපූරු කතා ගොඩනැ‍ඟෙන්නේය. ඉකුත් තිස් එක්වැනිදා රාත්‍රියේ සොරුන් විසින් දරුවා ගෙනැත් ඇත්තේ ගල්ගුහාව මඳක් එහායින් ඇති නිවෙසකටය. අපි එහි යන්නට ද අමතක නොකළෙමු.“මේ හරියට කියන්නේ වලත්වැව ඇඹෝගම කියලා. එදා අපි ටීවී බල බලා හිටියේ. මගෙ පුතා, ලේලි, මහත්තයා ඔක්කොම හිටියා. රෑ ප්‍රවෘත්තිවලින් මේ දරුවා ගැන කියනවා බැලුවා. අපේ දොර බාගෙට වහලා තිබුණේ. අපිට මෝටර් සයිකලයක සද්දයක් ඇහුණා. නිතර අපේ ගෙදර යන එන කෙනෙක් ඉන්නවා.අපි හිතුවා එයා වෙන්නැති කියලා. ඊට ටිකකට පස්සේ තමයි දොර ඇර‍ෙගන මේ දරුවා එනවා දැක්කේ. ඒ දරුවා එක පාරටම පුතා ළඟට ඇවිල්ලා “අප්පච්චි” කියලා පුතා බදාගත්තා. “ඇයි එන්න පරක්කු වුණේ” කියලා ඇහුවා. මට කෑගැහුණා මේ අර දරුවා නේද කියලා. ඊට පස්සේ පුතා මේ පණිවුඩය පොලිසියට කිව්වා.මාමලා දෙන්නෙක් මෙතැනට ගෙනැත් දාලා අප්පච්චි ඉන්නවා කියලා යන්න ගියා කියලා දරුවා කීවා. අපේ මුනුපුරාගේ පොත් දැකලා කිව්වා එයත් ඉස්කෝලේ යනවා කියලා. අපි එක්ක හරි ඉක්මනට යාළු වුණා. බඩගිනියි කී පුතා අපි දුන් කෑම කෑවා.විනාඩි දහයකින් විතර පොලිසිය ඇවිත් දරුවා අරගෙන ගියා. මට ආසයි ආයෙම වතාවක් පොඩි දරුවා බලන්න. මං හිතනවා දරුවගෙ දෙමවුපියෝ දරුවා අරගෙන අපේ ගෙදර ඒවි කියලා. වලත්වැව කිලෝමීටර් අටේ කණුව ළඟ නිවෙසේ චන්දන අජිත්ගේ මව පවසන්නීය.මේ සියලු කතා අවසානයේ අපි ඇහැටුවැවෙන් එන්නට පිටත්වීමු.“ඔය සිද්ධියේ ප්‍රධාන සැකකරු මංජුල සඳකැළුම් මේ හරියේ නේද?” කීපදෙනෙකුගෙන් ඇසුවද හරියටම ගේ හෝ පාර කියන්නට කිසිවකු දැන සිටියේ නැත. දනිඳු පැහැර ගැනීමේ සිද්ධියේ තවත් එක් පැත්තක් සෙවීමේ අරමුණින් කොතරම් හැන්දෑ වුවද මංජුලගේ නිවෙස සොයා යන්නට වීමු.අතරගල්ල වැව් බන්ට් එක දිගේ ගිය අප ගැමියන්ගෙන් මඟ අසා ගුරුපාරවල් හා කැලෑ පාරවල් ඔස්සේ ගොස් අවසානයට මංජුලගේ නිවෙසටම ගියෙමු. අප එහි යන විට මංජුලගේ මව, පියා, මාමා, නැන්දා, බිරිය ද සොයුරිය ද එහි සිටියහ.“මං මයෙ පුතා නිවැරැදියි කියන්නේ නැහැ. ඒත් පුතා කවදාවත් මේ වගේ දේකට සම්බන්ධ වෙලා නැහැ. අඩුම තරමේ පොලිස් පොතකවත් නම ලියැවිලා නැහැ. පුතා ණය වෙලා තිබුණ බව දන්නවා. ඒත් මේවගේ දෙයක් කරාවි කියලා අපි හිතුවේ නැහැ” මංජුලගේ මව රත්නවතී පවසන්නේ හැඬූ කඳුළිනි.ඒ නිවසේ කිසිවකුගේ මුවෙහි සිනහවක් නැත. ඇත්තේ දෑසේ පිරුණ කඳුළු පමණි. “අපේ අයියා මේ කරපු වැඩෙන් අපි හැමෝම දුකට පත්වුණා. අයියා මේ ගේ ලක්ෂ විසි දෙකකට බැංකුවට උගස් කරලා තියෙන්නේ. මේ වෙනකොට ජනවාරි මාසේ ඉඳලා බැංකු වාරික ගෙවලා නැහැ. දැන් රුපියල් ලක්ෂ අටකට වැඩිය බැංකු වාරික එකතුවෙලා තියෙනවා. ලොරිය ෆිනෑන්ස් කරලා ලක්ෂ දහතුනක් අරගෙන තියෙනවා. ඒ සල්ලි ඔක්කෝම අයියා එයාගේ යාළුවෙකුට දීලා තියෙන්නේ. මෙන්න බලන්න අයියා එයාගේ අකුරෙන්ම පොතක ලියලා තියෙනවා යාළුවගේ නමත් එක්කම” ගෙයි තිබූ පොතක් රැගෙන විත් මංජුලගේ නැඟණිය කීවාය.මංජුල සඳකැළුම් වී මෝලක හිමිකරුවෙකි. තිස් දෙහැවිරිදි ඔහු විවාහ වුණේ මීට අවුරුදු දෙකකට පමණ පෙරය. ඔහුට මාස දහයක පුතකු ද සිටී. කුකුළු පැටවුන් රැක්කවීමෙන්, වී කෙටීමෙන් මෙන්ම බුලත් කොරටු කිරීමෙන්, ගොවිතැන් කිරීමෙන් කලක් සරුසාර ආර්ථිකයකට හිමිකම් කී මංජුල කෝටියක කප්පම් මුදලකට සිඟිත්තකු පැහැර ගැනීමේ තක්කඩි ක්‍රියාවකට අත ගැසුවේ ඇයි? මේ ඔහුගේ පවුලේ අයට ඇති ප්‍රධාන ප්‍රශ්නයයි.“පුතා කලින් කීවේ හමුදාවට බැ‍ඳෙන්න ඕන කියලයි. අපි ඒකට කැමැති වුණේ නැහැ. ඊට පස්සේ එයා උසස් පෙළ විභාගයෙන් පසුව අ‍පේ ඥාතියකුගේ වීමෝලක වැඩට ගියා. එයාට රුපියල් දහදාහක වැටුපක් ලැබුණා. ඒත් එයා ඒ රස්සාව දාලා නීතිඥ නෝනා කෙනෙක්ගේ රියදුරු හැටියට හිටියා.එතන පඩිය ලැබුණේ රුපියල් හයදාහයි. ඒ නෝනගේ මහත්තයා පුතාගේ හොඳ යාළුවෙක්. පුතා එයත් එක්ක හවුලේ බිස්නස් කෙරුවා. මේ ගත්ත හැම මුදලක්ම දුන්නේ එයාට. අන්තිමට වාහනේ ෆිනෑන්ස් කරලා සල්ලි දුන්නෙත් ඒ යාළුවට. යාළුවා කියලා තියෙනවා මේ ගේ උගස් කරපු වාරිකය එයා ගෙවන්නම් කියලා.ඒත් ඒක එහෙම වුණේ නැහැ. අපිට දැන් මේවා බේරාගන්න හැටියක් නැහැ. පහුගිය දවස්වල පුතා නිතරම කල්පනා කරමින් හිටියේ. අපි ඇහුවා අසනීපයක් ද කියලා. මුකුත් කිව්වේ නැහැ. ඔය දරුවා නැතිවෙච්ච සිද්ධිය අපි රූපවාහිනියෙන් දුටුවා. දවසක් මමයි පුතයි ළඟ ඉඳන් ටීවී බැලුවා. දරුවා ගැන ප්‍රවෘත්තිවලට කියද්දි මම කිව්වා දරුවා හොරකම් කරපු අයට හොඳක් වෙන්න එපා කියලා. “අනේ පව්” කියලා කියපු පුතා නැඟිටලා කුස්සියට ගියා.ආයෙමත් සාලයට එද්දි පුතාගේ ඇස්වල කඳුළු තිබුණා. මං ඇහුවා ඇයි කියලා. ඒ ගමන කිව්වා රොඩ්ඩක් ගියා කියලා. කොයි අම්මද හිතන්නේ තමන්ගේ පුතා මෙහෙම කරාවි කියල. අපිට හරි ලජ්ජයි පාරට බහින්න. මගෙ දුව රස්සාවට යන්නෙ නැහැ.මල්ලිලා ටවුමට යන්නේ නැහැ. අපිට සමාජයට මුහුණ දෙන්න අමාරුයි. ඒත් මං එක දෙයක් දන්නවා මයෙ පුතා මේක කළේ එයාම හිතලා නෙමෙයි. මේ පිටිපස්සේ තව කෙනෙක් ඉන්නවා. මගෙ දරුවා වරදක් කළා ඒකට දඬුවම ලැබෙන්න ඕන.ඒත් පුතා මේ වැඩේට යොමු කළ කෙනාටත් දඬුවම් ලැබෙන්න ඕන. ඔය කියන පුතාගේ යාළුවා නිසා තමයි එයා මුදල්වලට මේ තරම් හිරවුණේ,” මංජුලගේ මව අප හා පැවසුවේ විටෙක මහහඬින් හඬමින්. විටෙක ඉකිබිඳිමින් හා නිහඬව කල්පනා කරමිනි.“මං අද අයියා බලන්න ගියා. එයා තාමත් හිතනවා එයාගේ යාළුවා එයයි අනිත් අයයි බේරාගනියි කියලා. ඒ බලාපොරොත්තුව හින්දම තමයි අයියා යාළුවා පාවලා දීලා නැත්තේ. ඔය දරුවා හංගලා හිටපු ගේ අයියගේ නමට අරගෙන දීලා තියෙන්නේ අයියගේ යාළුවා.එයා කියලා තියෙනවා එයාගේ චෙක් රිටන් වෙන නිසා අයියගෙ නමට ගේ ගන්න කියලා. අපේ අයියා මේ කිසිම දෙයක් පොලිසියට කියලා නැහැ. දවසක් අයියා එයාගේ ‍නෝනා එක්ක බුලත් කඩනකොට කිව්වලු යාළුවා කිව්වා කියලා මේ ණය වලින් ගොඩ එන්න නම් ගෑනියෙක් හරි ළමයෙක් හරි උස්සමු කියලා.අපේ අයියා මේ කරපු දෙයින් අපි හැමෝම ණයකාරයො වුණා. අඩුම තරමේ අයියා වෙනුවෙන් නීතිඥයෙක් අල්ලන්නවත් අපට වත්කමක් නැහැ. අපේ ගෙදර බතක් ඉදුණු දවසක් මතක නැහැ. ගමේ අය රෑට ඇවිත් යනවා. මම නම් කියන්නේ මේක අපේ අයියා තනියම හිතලා කරපු දෙයක් නෙමෙයි.අයියගේ යාළුවා මේකට සම්බන්ධයි. මං පොලිසියෙන්, රහස් පොලිසියෙන් ඉල්ලා හිටින්නේ මේ දරුවා සොයා ගත්තා වගේම අපටත් සාධාරණයක් ඉටුකරන්න කියලා. මේ සිද්ධිය පිටිපස්සේ ඉන්න මොළකාරයවත් අල්ලගන්න කියලා. මගෙ වයසක අම්මටයි තාත්තටයි මේ ණය ගෙවලා ගෙවල් දොරවල් බේරගන්න හැටියක් නැහැ.” මංජුලගේ නැ‍ඟෙණිය ඉකිබිඳිමින් හඬමින් කීවාය.දැන් සියල්ල සිදුවී හමාරය. මහින්දට ශිරෝමාට පමණක් නොව රටටම කඳුළක් වූ දනිඳු යශේන් සොරුන් අතින් ගැලවී නිරුපද්‍රිතව නිවෙසට ඇවිත් හමාරය. ඒ පොලිසියේ, රහස් පොලිසියේ වික්‍රමයෙනි. දැන් සැකකරුවන් නීතියේ රැහැනට හසුකරගෙන සිටී. තවමත් ඒ ගැන වැඩිදුර පරීක්ෂණ පැවැත්වෙයි.එහෙත් ප්‍රධාන සැකකරුවන් පිළිබඳව ඔහුගේ මව, බිරිය සොයුරිය මෙන්ම සෙසු ඥාතීන් ද පවසන පරිදි මේ සිදුවීම පිටුපස තවත් අදිසි හස්තයක් ඇත්නම් එහි අග මුල සොයා ගැනීම ද නීතිය විසින් කළ යුත්තකි. ඒ යළිත් මෙවැනි සිදුවීම් සිදු නොවීමට ඉඩ නොතැබීම සඳහාය.ඉනෝකා සමරවික්‍රමඡායාරූප -දුෂ්මන්ත මායාදුන්න කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=af1408105</link>
    <topic>ගාසා තීරයේ සිදුවන්නේ කුමක් ද?</topic>
    <author>රෝහණ ආර්යරත්න</author>
    <content>ඊශ්‍රායල යුද ශක්තියට එරෙහිවීමට නොහැකිවීම නිසා පලස්තීනුවෝ ගරිල්ලා සටන් ක්‍රමයකට යොමු වූහ. එහි  ප්‍රතිඵලය හමාස් වැනි සංවිධාන බිහිවීමය. හමාස් සටන්කරුවන් ගාසා තීරයේ වෙසෙන පලස්තීන ජාතිකයින් ගේ අනියම් පාලකයන් බවට පත්වී ඇති අතර ඊශ්‍රායලය ඔවුන්ගේ දරුණුතම සතුරා බවට හඳුනාගෙන ඇත.පලස්තීන ජාතිකයින් 1843 ක් හා ඊශ්‍රායල ජාතිකයින් 67 ක් ජීවිතක්ෂයට පත්වූ ගාසා තීරයට සාමය උදාවේවා යන්න අද ලෝ පුරා පවතින අති මහත් අපේක්ෂාවයි. මේ මනුෂ්‍ය ඝාතනවලට වැඩි වශයෙන් ම අහිංසක කාන්තාවන් හා දරුවන් බිලිවීම හේතුවෙන් ගැටුම් නවතා සාමය උදා කිරීම කෙරේ බටහිර බලවතුන්ගේ මෙන් ම තුන්වැනි ලෝකයේ නායකයින්ගේ ද අවධානය යොමුවී ඇත්තේය.මුළු ලෝකයේම අපේක්ෂා ඵලදරමින් පසුගියදා පැය 73 ක සටන් විරාමයකට ඊශ්‍රායලයත් පලස්තීනයේ කටයුතු මෙහෙයවන හමාස් සංවිධානයත් එකඟත්වය පළ කර ඇත. එසේම ගාසා තීරයට යවනු ලැබූ ඊශ්‍රායල් හමුදා ක්‍රමයෙන් ඉවත් කර ගැනීම ද මෙම සම්මුතියට අනුව සිදුවන බවද වාර්තා වේ.අතීතයේ සිට ගාසා තීරය ඊශ්‍රායලයත් පලස්තීන සටන් කරුවනුත් අතර නොයෙකුත් ගැටුම් හා ප්‍රහාර ඇතිවූ ස්ථානයකි. මධ්‍යධරණී මුහුදත් ඊශ්‍රායලයත් අතර පිහිටි මේ බිම් තීරය පලස්තීන ජනතාවගේ වාස භූමියයි.එහෙත් දෙවැනි ලෝක යුද්ධයෙන් අනතුරුව ලෝ පුරා විසිරී සිටින යුදෙව් ජාතිකයින් එක්සත් ජනපදයේ හා බ්‍රිතාන්‍යයේ ආශීර්වාදයත් එක්සත් ජාතීන්ගේ සංගමයේ සහායත් ඇතිව මේ පලස්තීනයට අයත් භූමිය දෙකඩ කොට ඊශ්‍රායලය නමින් රාජ්‍යයක් බිහිකරන ලදී.ඊශ්‍රායලයේ උපත පලස්තීන ජාතිකයින් හා අරාබි රටවලින් සැලකුවේ ඔවුන්ගේ අණසකට ඇති කරනු ලැබූ තර්ජනයක් ලෙසය.මේ තර්ජනයත් සමඟ ඊශ්‍රායලයට එරෙහිව නොයෙකුත් මුස්ලිම් බලවේග නැඟී සිටියත් බටහිර බලවතුන්ගේ සහාය නිසා යුද ශක්තියෙන් බලවත් තත්ත්වයට පත්ව සිටි ඊශ්‍රායලයට තමන් මුහුණ දුන් සෑම තර්ජනයක් ම අබිබවා ලීමට හැකි විය. ඒ දරුණු ප්‍රතිප්‍රහාර මඟින් තම සතුරන්ට පිළිතුරු සැපයීමෙනි.ඊශ්‍රායල යුද ශක්තියට එරෙහිවීමට නොහැකිවීම නිසා පලස්තීනුවෝ ගරිල්ලා සටන් ක්‍රමයකට යොමු වූහ. එහි ප්‍රතිඵලය හමාස් වැනි සංවිධාන බිහිවීමය. හමාස් සටන්කරුවන් ගාසා තීරයේ වෙසෙන පලස්තීන ජාතිකයින් ගේ අනියම් පාලකයන් බවට පත්වී ඇති අතර ඊශ්‍රායලය ඔවුන්ගේ දරුණුතම සතුරා බවට හඳුනාගෙන ඇත.ගාසා තීරයේ ඊශ්‍රායලයත්, හමාස් සංවිධානයත් අතර කලක පටන් ගැටුම් ඇතිවන අතර ම එම ගැටුම් හිටිහැටියේ ම ඇති වී දෙපක්ෂයේ ම මරණ සිදුවී යළි ගැටුම් නැවතීම සාමාන්‍ය සිද්ධියක් බවට පත්වී තිබිණ.2007 දී හමාස් සංවිධානය විසින් ගාසා තීරයේ බලය අල්ලාගත් පසු ඊශ්‍රායලය සමඟ ඇතිවූ දසවැනි ගැටුම්කාරී අවස්ථාව මෙය බව වාර්තා වේ. අතීතයේදී මෙන් ම මෙවරද ගැටුමට සම්බන්ධ ප්‍රශ්න බොහෝ දුරට එක සමාන බව පෙනේ.එසේ වුවද ඊශ්‍රායලයට හමාස් සංවිධානය විසින් එල්ල කරනු ලබන ‍රොකට් ප්‍රහාර නවතා දමන්නේ කෙසේ ද? හමාස් පාලනය පවතින ගාසා තීරය නැවත ආක්‍රමණය කොට හමාස් සටන්කරුවන් පලවා හැරීමට ඊශ්‍රායලයට හැකියාවක් ඇත්ද?එසේම රොකට් ප්‍රහාරවලට වඩා දරුණු බලවත් අවි යොදා ගනිමින් ඊශ්‍රායලය කරනු ලබන ප්‍රතිප්‍රහාර ලෝකයේ සෙසු රටවල් වලට තවදුරටත් බලා සිටිය හැකිද?යනුවෙන් එදා තිබූ ප්‍රශ්න වර්තමානයේ ද එලෙස ම පැවතීම නිසා ගාසා තීරයට සාමායක් ඇත්ත වශයෙන් ම උදාකර ගත හැකිද යන්න බරපතළ ප්‍රශ්නයක් වී ඇත.මෙවර ඇති වූ ගැටුම්කාරී තත්ත්වයට හේතු වූයේ සාම සාකච්ඡා බිඳ වැටී පලස්තීනයේ පිහිටුවා ගනු ලැබූ එක්සත් පරිපාලන ව්‍යුහය අවුල් කිරීමට ඊශ්‍රායලය කටයුතු කිරීමය.මෙහි ප්‍රතිඵලය වූයේ හමාස් සටන්කාමීන් ඊශ්‍රායලයට දිගින් දිගටම රොකට් ප්‍රහාර එල්ල කිරීමයි. ඊශ්‍රායලයේ නිවෙස් හා ජනතාවට සිදුවන හානිය හා විනාශය නිසා ඊශ්‍රායලය දරුණු ගුවන් ප්‍රහාරවලින් ප්‍රතිඋත්තර දීම පමණක් නොව ගාසා තීරයට හමුදා යැවීම ද සිදු කළේය.හත් වසරක කාලයක් තිස්සේ ඊශ්‍රායලය විසින් ගාසා වැසියන්ගේ නිදහස සීමා කරමින් පනවා තිබූ බාධක නිසා ආර්ථික වශයෙන් ඇතිව තිබූ අහේනියට අමතරව හමාස් සංවිධානයේ යුද කටයුතු හා ඒවාට ඊශ්‍රායලයෙන් ලැබෙන පිළිතුරු ප්‍රහාර නිසා සිදුවෙන ජීවිත හානිවලින් අහිංසක පලස්තීන ජනතාව දැඩි දුක්ඛිත තත්ත්වයකට පත්ව තිබීම මුළු ලෝකයේ ම සියලුම රටවල පාහේ දැඩි අවධානයට යොමුවී ඇත.වහාම සටන් විරාමයක අවශ්‍යතාවය ඔවුන් විසින් දෙපක්ෂයට ම අවධාරණය කරනු ලැබූ නමුත් ඔවුන්ගේ ප්‍රතිචාර වූයේ දිගින් දිගටම දරුණු ගැටුම් හා මිනිස් ජීවිත බිලි ගැනීමයි.මේ අතර ඊශ්‍රායලය තුළට හමාස් සටන්කරුවන් විසින් කණිනු ලැබූ උමං මාර්ග රැසක් උපයෝගී කරගෙන දරුණු ප්‍රහාර සිදුකිරීම ද ඊශ්‍රායලයේ ආක්‍රමණශීලී මෙහෙයුමට තවත් වැදගත් හේතුවක් විය. එම උමං සියල්ල ම විනාශ කිරීම ඊශ්‍රායලයේ දැඩි අරමුණ විය.මැදපෙරදිග ගිනි ජාලාවක් බවට පත් කරමින් අති විශාල මිනිස් ජීවිත රැසක් බිලි ගනු ලැබූ මෙම ගැටුම්කාරී තත්ත්වයට හමාස් සංවිධානයත් ඊශ්‍රායලයත් යන දෙපක්ෂයම වගකිව යුතු බව ලෝකයේ සෑම රටක් ම පාහේ දරන මතය වුවත් ඔවුන් අතර සටන් විරාමයක් ඇති කරමින් සදාකාලික සාමයක් ඇති කිරීම කෙරේ ඇමෙරිකාවේ හා ඊජිප්තුවේ අවධානය යොමුවී ඇති අතර එහි ප්‍රතිඵලය වශයෙන් කයිරෝ නුවර පවත්වනු ලැබූ සාම සාකච්ඡාවෙන් තාවකාලික සටන් විරාමයක් ඇති කර ගැනීමට දෙපක්ෂයේ ම එකඟතාවය ඇති වී ඇත.මේ අන්දමේ සටන් විරාමයන් රැසක් ම මීට පෙර ඇති කර ගනු ලැබූ නමුත් හමාස් සංවිධානය හිටි හැටියේ ම ඊශ්‍රායලයට රොකට් ප්‍රහාරයක් එල්ල කිරීමෙන් එයට ප්‍රතිඋත්තර වශයෙන් ගාසා තීරයට දරුණු ප්‍රහාර එල්ල කිරීමත් සාමාන්‍ය සිදුවීමක් බවට පත්වී ඇත.මෙම තත්ත්වය තවත් සංකීර්ණ වීමට තවත් හේතු දෙකක් ඇත. ඉන් එකක් වන්නේ මැදපෙරදිග තිබෙන බටහිර රටවලට පක්ෂපාතී පරිපාලන පෙරළා දමමින් පලස්තීන සටන්කරුවන් විසින් උදාකරනු ලැබූ අරාබි වසන්තයේ චින්තනය හමාස් සංවිධානය වෙත බලපා තිබීමයි.එය රැඩිල් චින්තනයකි. ඊශ්‍රායලය ඇමරිකාවෙ ප්‍රධාන බටහිර බලවතුන්ගේ ආශීර්වාදය ලැබූ රටක් වීමත් නිසා අරාබි වසන්ත චින්තනයේ බලපෑම හමාස් සටන්කාමීන් තුළ පැළපදියම් වී තිබිය හැකි බවද දේශපාලන විචාරකයින්ගේ මතය වේ.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=af1408106</link>
    <topic>කොටි යුද්දෙදි ඉස්සරහට යැව්වෙ අපේ වැදි දරුවන්ව</topic>
    <author>නුවන් ගන්කන්ද</author>
    <content>මෑතක් වනතුරු සැලකුණේ මෙරට වැදි ජනතාව සිටින්නේ ඌව පළාතේ ගම්මාන කිහිපයක පමණක් බවටය. එහෙත් මීට වසර කිහිපයකට පෙර මඩකළපුව හා ත්‍රිකුණාමලය යන දිස්ත්‍රික්ක වලින් මුහුදු වැදි ජනතාව හඳුණා ගැනීමත් සමග එම මතය වෙනස් විය. සිළුමිණ පුවත්පත පසුගියදා මෙරට ආදිවාසී අධ්‍යයන ඉතිහාසයේ ප්‍රථම වරට වන්නි පළාතේ වැදි ජනතාව සිටින්නේදැයි ගවේශනයක යෙදුණේය. ඉකුත් සතියේදී අප හෙළි කළේ ඔඩ්ඩුසුඩාන්හි වාර්ෂිකව පවත්වන පැරණි ආදි වාසී සම්ප්‍රදායක් පිළිබඳවය. මෙවර සාකච්ඡා කරන්නේ වන්නියේ වැද්දන් වෙනුවෙන් පෙනී සිටින සමාජ ක්‍රියාකාරිකයකු පිළිබඳවය.මා හට ඒ.එන්.ජී.දේවවිනයාගම්ව පසුගිය දිනෙක මුණ ගැසුණේ වවුනියාව තේක්කවත්ත ප්‍රදේශයේදීය. ඒ මට ඔහු හමුවූ තෙවැනි අවස්ථාවයි. යුද්ධය අවසන් වීමෙන් ඉකුත්වූ වසර කිහිපය පුරා ඔහුව සොයා ගන්නට වෙහෙස වුවද ස්ථිර පදිංචියක් නොමැති ජංගම ජීවිතයක් ගෙවන දේවවිනයාගම් සොයාගැනීම පහසු නොවීය. අවසානයේ වවුනියාවේ මාධ්‍යවේදී සනත් ප්‍රියන්තට ලැබුණු තොරතුරකට අනුව අදාළ ස්ථානය සොයා ගියෙමු.අදාළ හෝඩුවාවට අනුව අප ළඟා වූයේ මිනිස් වාසයක් පිළිබඳ සලකුණක් නැති ගරාවැටී වල්වැදුණු නිවසකටය. එහි නොතෙමෙන කුඩා බිම් කඩක් දේවවිනයාගම්ගේ වාසස්ථානය වී තිබුණේය. බිම වාඩිවී සිටි ඔහුගේ එක් පසෙකින් ගල් තුනේ ළිපකුත් කෑම පිසීමට ගන්නා භාජන දෙකතුනකුත් තිබුණේය.අනෙක් පසින් ඉතා සුරැකිව ලිපි ගොනු මිටි ගොඩක් අසුරා තිබුණේය. එය දුටු මට සිහිපත් වූයේ ඔහුව මුලින්ම හමුවූ දිනයයි. ඒ මීට දස වසරකට පමණ පෙර වවුනියාවේදීය. එම හමුව පිළිබඳව එදා මම මෙසේ සටහන් තැබූවෙමි.“දේවවිනයාගම්ව අපට මුණගැසුණේ වවුනියාව නගරයේ කඩයකට යාබදව පිහිටි ඔහුගේ කුටියේදීය. කුටිය දිගින් අඩි අටක්වත් නැත. පළලින් වැඩිම වුණොත් අඩි පහකි. ඔහු නිදන පැදුර දිග ඇරි විට කාමරය පිරෙයි. ඔහුගේ මුළුතැන්ගෙය ද මේ කුටියමය. කාමරයේ කොනක සිලි කවර තුළ බහාලූ ලිපි ගොනු තොගයකි. දේවවිනයාගම්ගේ කාර්යාලය ද මේ අටේ පහේ ටකරං කුටියමය.”ගෙවුණු දස වසරේදී ඔහුගේ ජීවන තත්වයේ කිසිදු වෙනසක් සිදුවී නොමැත.මීට දස වසරකට පෙරදී ඔහු අප සමඟ කතා කළේ නිරන්තරයෙන් අවට ගැන විමසිලිමත් වෙමින් ඉතා පහත් හඬකිනි.“කොටි මං ගැන හෝදිසියෙන් ඉන්නෙ. උං කැමති නෑ මම ආදිවාසීන් ගැන කතා කරනවට” එයට හේතුව ද ඔහු වරින් වර කීවේය.දැන් කොටි ත්‍රස්තවාදය අවසන් කර තිබුණ ද ඔහු තවමත් බියෙන් පසුවෙයි.“කොටි විතරක් නෙමෙයි දෙමළ අන්තවාදී අදහස් තියෙන අයත් කැමති නෑ මම ආදිවාසීන් ගැන කතා කරනවට” දැන් දස වසරකින් මහලු වී ඇති ඔහු නිරන්තරයෙන් අවට ගැන විමසිලිමත් වෙමින් පැවසුවේය.දේවවිනයාගම් යක්ෂ නාග ආදි මිනිසුන්ගේ සංගමයේ (ඉයක්කාර් නාගර් මනිදන් කච්චි - Iyakkar and Nagar Abrogines Party) ප්‍රධාන ලේකම්ය. ඔහු සතු ලිපිගොනුවල අඩංගු වන්නේ සිංහල, දෙමළ හා ඉංග්‍රීසි බසින් පුවත්පත් හා සඟරා ආදියෙහි ආදිවාසී වැදි ජනතාව පිළිබඳව පළවූ ලිපිය. මගේ විශ්වාසය එය මෙරට ආදිවාසීන් පිළිබඳව තනි පුද්ගලයකු එක්රැස් කළ විශාලම ලිපි එකතුව විය හැකි බවටය.‍දේවවිනයාගම් විභාග පාස් කළ උගතෙකු නොවේ. ඔහු දෙමළ ජනශ්‍රැතිය පිළිබඳ විශාල දැනුමකින් හෙබි අයෙකි. ඔහු කියන මෙරට ඉතිහාස කතාව හා ආදිවාසීන් ගේ ඉතිහාසය මෙබඳුය.යක්ෂ නාග ආදී මිනිසුන්ගේ ලිපි ශීර්ෂය“ඉස්සර මේ රටේ සිංහල මිනිස්සුවත් දෙමළ මිනිස්සුවත් හිටියෙ නැහැ. හිටියෙ යක්ෂ හා නාග ගෝත්‍රිකයො. රාවණා කියන්නෙ අපේ රජෙක්. මේ අයගෙ භාෂාව ‘එලු’ (හෙළ?) කියල එකක්. කුවේණියගෙ රාජධානිය තිබුණෙ පේදුරුතුඩුවෙ. පේදුරුතුඩුවට ආදි කාලෙ නම “පරින්දි කච්චෙයි තුරෙයි”. මේකෙ තේරුම උකුසු පිහාටුවලින් හදපු ඇඳුම කියන එකයි. පේදුරුතුඩුවෙ මායක්කායි කියල දැන් හඳුන්වන හරියෙ තමයි මාළිගය තිබුණෙ. මායක්කායි කියන්නෙ මවු යකින්න කියන එකයි.කුවේණිගෙ පේදුරුතුඩුවෙ රාජධානියට ‘විජයන්’ (විජය?) කියල. කුමාරයෙක් ගොඩබැස්සා ( අප දන්නා පරිදි තම්මැන්නාවට නොවේ) මේ විජයන් කුවේණිව කසාද බැන්දා. ඒත් පස්සෙ ඉන්දියාවෙන් වෙන කුමාරිකාවක් ගෙනත් කුවේණිව පැන්නුවා. කුවේණිගෙ ජනතාව කැලෑ වැදුණා.පස්සෙ කාලෙක වැද්දො වුණේ මේ අය. පස්සෙ කාලෙක දෙමළ අයත් වරින් වර ලංකාව ආක්‍රමණය කරල උතුරු නැ‍ඟෙනහිර පදිංචි වුණා. ඊට පස්සෙ සිංහල මිනිස්සු ජීවත්වුණ පළාත්වල හිටිය වැද්දො සිංහල වැද්දො වුණා. දෙමළ කතාකරන පළාත්වල හිටිය අපි දෙමළ වැද්දො වුණා” ඔහු පවසයි.“තවත් කාලයක් ගතවෙද්දී දෙමළ අය අපේ ජනතාවට වහල්ලු විදිහට සලකන්න ගත්තා. එහෙම වෙද්දි අපේ යක්ෂ නාග ජනතාවගෙ යක්ෂ නාග අනන්‍යතාවය නැති වෙලා දෙමළ කුලයක් බවට පත්වුණා.”උතුරේ දෙමළ කුල ක්‍රමය තුළ අඩංගු වන ‘පල්ලර්’ හා ‘නලවර්’ නම් කුල දෙකට අයත් ජනතාව අතීත යක්ෂ හා නාග ගෝත්‍රිකයන්ගෙන් පැවතෙන්නන් බව දේවවිනයාගම්ගේ අදහසය. යාපනය කුල සංවිධානයේ ඉහළින්ම සිටින්නේ ‘වෙල්ලාල’ කුලයයි. සෙසු සියලු කුල වෙල්ලාල කුලයට සේවය කිරීම පිණිස ශිල්පී හා මෙහෙකාර වශයෙන් අඩිමෛ හා කුඩිමෛ වශයෙන් වෙන්කර ඇත. පළවර් හා නලවර් කුල දෙක අයත් වන්නේ මෙහෙකාර කාණ්ඩයටය.‍දෙමළ අය කාලාන්තරයක් පුරා හිතාමතා අපිව පාගාගෙන හිටිය නිසයි මෙහෙකාර කුලයක තත්ත්වයට වැටුණෙ. අපේ අයටත් තමන්ගෙ යක්ෂ නාග අනන්‍යතාවය අමතක වෙලා දෙමළ කියල හිතන්න පටන් ගත්තා.”ඔහු පවසන පරිදි උතුරේ බොහෝ ග්‍රාම නාම හැදී ඇත්තේ ද ආදිවාසී සම්භවයකිනි.“ඒ කාලෙ උතුරේ වැදි ගම්වල අගට ‘කච්චෙයි’ කියන කෑල්ල එකතු වුණා. ඉස්සර ‘කිලිකච්චෙයි’ කිව්වෙ කිලිනොච්චියට. ඉයත්තන් කච්චෙයි කිව්වෙ ඉයක්කච්චියට. පරන්දි කච්චෙයි තුරෙයි කිව්වෙ පේදුරුතුඩුවට. යාපනයට කිව්වෙ යක්ඩා පටුන” ඔහු උතුරේ ග්‍රාම නාම විශාල ප්‍රමාණයක් හැදුණු හැටි කීවේය.“අපේ ආදිවාසි අනන්‍යතාවය හොයාගන්න පුළුවන් තවත් තැනක් තමයි උතුරේ කෝවිල්. උතුරේ කෝවිල් වර්ගයක් තියෙනවා ‘අන්නමාර්’ කෝවිල් කියලා. මේ කෝවිල්වලට ඉහළ කුලවල අය එන්නෙ නෑ. ‘අන්නමාර්’ කියන වචනයේ අර්ථය “වැඩිමල් සහෝදරවරු” වගේ ගෞරවණීය අර්ථයක්.මේ කෝවිල්වල වැඳුම් පිදුම් කරන්නෙ ප්‍රධාන දෙවිවරුන්ට වඩා පහත් දේවතා විශේෂයකට. අපේ ගෙවල්වල තියෙනවා “අන්නාකම්බු” කියල පූජනීය ලීයක්. ඒකෙ අදහස “සහෝදර ලීය” කියන එකයි. මේකෙන් සංකේතවත් කරන්නෙ අපේ මලගිය ඥාතීන්. විශේෂයෙන් යුද්ධවලදී මියගිය සහෝදරයින්ව.අවුරුද්දකට සැරයක් මේ “අන්නකාම්බු” ලීය අන්නමාර් කෝවිලට ගෙනිහින් පූජා තියනවා. එතකොට ඒ ලීය ජීවම් වෙලා අපේ මළගිය ඥාතීන් අමරණීය වන බව අපි විශ්වාස කරනවා. ඒ පූජාව තිබ්බෙ නැත්නම් අපේ මළගිය ඥාතීන් ඇත්තටම මියයන බවත් අපි විශ්වාස කරනවා” ඔවුන්ගේ මේ මියගිය සහෝදරයින් සැමරීමේ සම්ප්‍රදාය රටමැද වැද්දන්ගේ නෑ යකුන් ඇදහීමට සමානය.දේවවිනයාගම්“ඒ-9 පාරේ තියෙන මුරුගණ්ඩි කෝවිලත් අපේ එකක්. ඒත් දෙමළ අය පස්සෙ කාලෙක ඒක අල්ලා ගත්තා. කොටි බලවත් වෙලා හිටපු කාලෙ මේ කෝවිලේ ආදායම ගත්තා. දවසට ලක්ෂ ගණන් ලැබුණා”දේවවිනයාගම් උතුරේ භූමිය ගැන නිවැරැදි අවබෝධයකින් උදාහරණ සහිතව ආදිවාසී උරුමය පැහැදිලි කරයි. එහෙත් මේ බොහෝ තොරතුරු බාහිර ලෝකය නොදනී. එයට හේතුව ඔහුගෙන් විමසුවෙමු.“අපේ මිනිස්සුන්ව දෙමළ අය අතීතයෙ ඉඳලම පාගාගෙන හිටියෙ. ඉගෙනගෙන නෑ. දුප්පත්. දෙමළ අයට බය නිසා කට වහගෙන හිටියා. අනිත් එක අයිතිවාසිකම් ගැන කතා කරන්න ඒවා ගැන දැනගෙන ඉන්න එපායැ. එහෙම දැනුවත් අය අපේ අතර අඩුයි. මට ටිකක් ඉගෙනගන්න අවස්ථාව ලැබුණා.ඒ එක්කම මේ පැරැණි දැනුමත් මට තිබුණා. ඒ එක්කම දෙමළ අයගේ සහ කොටි සංවිධානයේ බලහත්කාරකම නිසා අපේ අයට වෙන කරදර දැක්කා. ඉතින් මම අවුරුදු 25ක් විතර තිස්සෙ මට පුළුවන් විදිහට උතුරේ ආදිවාසීන් වෙනුවෙන් සටන් කරනවා” දේවවිනයාගම් සතු ලිපිලේඛන ‍ෙතාගයෙන් සිය ගණනක කොටසක් රාජ්‍ය නායකයින්ට, රාජ්‍ය නිලධාරීන්ට හා විවිධ සංවිධානවලට උතුරේ ආදිවාසී උරුමය ආරක්ෂා කර දෙන ලෙස ඉල්ලා යැවූ ලියුම්වල පිටපත්ය.මුලින් තනිව සටන් කළ ඔහු පසුව උතුරු නැ‍ඟෙනහිර ආදිවාසීන් වෙනුවෙන් දේශපාලන පක්ෂයක් ගොඩනැඟුවේය. ඒ යක්ෂ නාග ආදී මිනිසුන්ගේ සංගමයයි. එම සංගමය තමන්ගේ ලකුණ ලෙස තෝරාගෙන ඇත්තේ බෙලි කොළයයි. වර්ණය ලෙස කොළ, නිල් සහ කහ වර්ණ තෝරාගෙන ඇත.“සිව දෙවියො හිටියෙ බෙලි ගහක් යට. එයා අපේ වංශයෙ කෙනෙක්. ඒ නිසා ලකුණට බෙලි කොළය තෝරා ගත්තා. වර්ණයට කොළ පාට තෝරා ගත්තෙ අපේ වැදි ජනතාව අතීතයේදී වානන්තරවල ගත කළ ජීවිතය සිහිවෙන්න. නිල්පාටින් හැමෝටම පොදුවෙ තියෙන අහස සංකේතවත් කරනවා. කහ පාටින් ආගමික බව හා සැදැහැවත් ජීවිතයක් ගත කළ යුතු බව සංකේතවත් කරනවා”කෙසේ නමුත් දේවවිනයාගම්ගේ නව පක්ෂයට ජනතාව අතරට යාමට නම් අවස්ථාව ලැබුණේ නැත. එබැවින් එය නමට පමණක් සීමා වූ සංවිධානයක් බවට පත් විය.“කොටි මාව නොමැරුවා විතරයි. ඒ මම හැංගි හැංගි හිටිය නිසා. මුලදී තර්ජනය කළා වැද්දො ගැන කතාකරන්න එපා කියලා. දෙමළ අයගෙයි කොටින්ගෙයි දේශපාලන අරමුණුවලට ඒක බාධාවක්නෙ. ඒ කාලෙ කොටි යුද්දෙදි වැදි වංශයට අයිති තරුණයන්ව තමයි මුලින්ම ඉස්සරහට යැව්වෙ මැරෙන්න. ඒ අය යුද්ධ කෙරුවෙ අපේ කොල්ලො ලව්වා. කොටි වෙනම ඊළමක් හැදුව නම් අපට වෙන්නෙ ඒ රටේ පහත් කුලයක් විදිහට ජීවත්වෙන්න” ඔහු පවසයි.සිය වර්ගයා වෙනුවෙන් විසිපස් වසරක් සටන් කර තිබුණ ද ඔහු තවමත් සටන අතහැර නැත. “මහින්ද රාජපක්ෂ මහත්තයා කොටි විනාශ කරපු එක ලොකු දෙයක්. නැත්නම් කොටි අපේ තරුණ පරම්පරාවම යුද්ධෙට යවල උතුරේ ආදිවාසීන් වඳ කරනවා.ඉතින් අපි ජනාධිපතිතුමාගෙන් ඉල්ලා සිටින්නෙ අපේ වර්ගයා ගැන හොයල බලල යහපතක් කරන්න කියලයි. ඒ ඇර අපට දුක කියන්න කෙනෙක් නෑ. දෙමළ සමාජය අපට උදව් කරන්නෙ නෑ. දැන් හැමෝම කතා කරන්නෙ දෙමළ ජනතාවගෙ අයිතිවාසිකම් ගැන විතරයි.ඒත් ඒ අය දන්නෙ නෑ උතුරු නැ‍ඟෙනහිර ජනගහනයෙන් තුනෙන් එකක් විතර දෙමළ ආධිපත්‍යයට යට වෙලා අසරණ වෙලා ජීවත්වෙන අතීතයේ යක්ෂ - නාග ගෝත්‍රිකයන්ගෙන් පැවතෙන වැදි අය බව” යක්ෂ නාග ආදී මිනිසුන්ගේ සංගමයේ නිර්මාතෘ හා ප්‍රධාන ලේකම්වරයා පවසයි. තව කොටසක් ලබන සතියේනුවන් ගන්කන්දඑස්.ප්‍රියන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=af1408107</link>
    <topic>පෙරහරේ යන අලි</topic>
    <author>ඡායාරූපය</author>
    <content>ශ්‍රී දළදා මාළිගාවේ රාජා ඇතා දෑලේ ඇතුන් සමඟ කරඬුව වැඩම වූ අවස්ථාවක්කන්ද උඩරට ඓතිහාසික ශ්‍රී දළදා මාළිගාවේ ඒ වාර්ෂිකව සිදු කෙරෙන ඇසළ පෙරහර මංගල්‍යය අදින් අවසන් වෙයි. පුරා දින දහයක් වීදි සංචාරය කළ මෙහි අලි ඇතුන් සුවිශේෂී ස්ථානයක් ගනී.සංස්කෘතිකමය වටිනාකමක් ඇති ඕනෑම පෙරහරක චමත්කාරය වැඩි දියුණු කිරීමට හේතුවක් වනුයේ එහි ගමන් කරන අලි ඇතුන්ය. මහනුවර දළදා පෙරහරේ මෙන්ම අනෙක් ඕනෑම පෙරහරක සධාතුක කරඬුව මෙන්ම දේවාභරණ වැඩම කරවීම ඉතාමත් භාරදූර වගකීමකින් සිදු කෙරෙන කාර්යයකි.මේ සඳහා යොදා ගන්නා අලි ඇතුන් තුළ ආකර්ෂණීය දේහ ලක්ෂණ මෙන්ම මනා ගති පැවතුම් මෙන්ම අවශ්‍ය සුදුසුකම්වලින් ද පරිපූර්ණ වීම විශේෂත්වයකි. මෙවැනි අලි ඇතුන් පෙරහරේ ගමන් කරන විට පෙරහර වර්ණවත් වනවා පමණක් නොව, නරඹන බැති මතුන්ගේ අවධානය ද ඒ කෙරෙහි බැඳී පවතී. සැබැවින්ම කාගේත් සිත් සතන් උද්දීපනය කරන අලි ඇතුන්ගේ සංඛ්‍යාව වැඩිවූ තරමට පෙරහරේ ගම්භීරත්වය ද වර්ධනය වන බව කිව යුතු නොවේ.මනා ගති පැවතුම්වලින් හා පූර්ණ දේහ ලක්ෂණවලින් හෙබි දළ ඇතුන් සද්දන්ත කුලයේ ඇතුන් හැටියට සැලකෙන අතර, වර්තමානයේ පවතින දළ ඇතුන්ගේ හිඟය නිසා කරඬුව මෙන්ම දේවාභරණ වැඩම කරවීමට වෙනත් තරුණ අලි ඇතුන් යොදා ගන්නා අවස්ථා ද තිබේ.මේ සඳහා තැන්පත් ඇතුන් තෝරා ගන්නා අතර අතීතයේදී එම අලි ඇතුන්ට ඒ සඳහා පුහුණු කිරීමක් ද සිදුකර ඇත. කරඬුව හෝ දේවාභරණ වැඩම කරවීමට සුදුසුකම් ලබන අලි ඇතුන් පුහුණු කිරීමේදී ඒ සම්බන්ධයෙන් විශේෂිත වූ චාරිත්‍ර වාරිත්‍ර රැසක් අනුගමනය කරනු ලැබේ.මෙහිදී පළමුවෙන්ම ශ්‍රී දළදා මාළිගාව හෝ වෙනත් පෞරාණික විහාරස්ථානයක් හෝ දේවාලයක් ඉදිරියට ඇතා රැගෙන ගොස් එහිදී දන නමස්කාර කරනු ලැබේ. ඉන් පසුව මහා සංඝරත්නය සෙත් පිරිත් දේශනා කරමින් පිරිත් පැන් ඉසිද්දී සුබ මුහුර්තයෙන් රන්සිවිගෙය ඇතු පිට තැන්පත් කරනු ලැබේ. ඒ සමඟම ඇතාගේ බඳ වටේ කොහු මෙට්ට තබා ආරක්ෂාකාරීව බඳ පටි තද කරයි.කරඬුව වැඩම කරවන ඇතකුට රන්සිවිගෙය පිට මස්තකයෙහි බැඳ, අලංකාර ඇඳුම්වලින් සරසා, විදුලි බුබුළු, චාමර ආදියෙන් සැරසිලි කොට සුබ නැකතින් මාළිගයෙන් පිටතට ගනු ලැබේ. පාවාඩ පිට ගමන් කරන මංගල හස්තියා පෙරහර නිම වී ගෙවදුනාට පසු එම ඇතාට කැවුම් කිරිබත් කෙසෙල් ගෙඩි ආදියෙන් සංග්‍රහ කිරීම ද, සෙත් පිරිත් දේශනා කොට පිරිත් පැන් ඉසීම ද පැරැණි චාරිත්‍රයකි.කරඬුව හෝ දේවාභරණ වැඩම කරවන ඇතකු පූජනීය වස්තුවක් ලෙස සැලකෙන අතර, එම සතුන් අවමංගල නිවෙස්, සුසාන භූමි වැනි ස්ථාන ආසන්නයට රැගෙන නොයන බව ද සඳහන් වේ. සද්දන්ත කුලේ හස්ති රාජයකුට හිමිවන උතුම්ම වාසනාව ලෙස සැලකෙනුයේ මහනුවර ඇසළ පෙරහරේ දළදා කරඬුව වැඩම කරවීමට අවස්ථාව උදාවීමයි. මේ සඳහා යොදා ගනු ලබන දළ ඇතුන්ට මහා සංඝ රත්නයේ සහ දියවඩන නිලමේ තුමාගේ මෙන්ම බැතිමතුන්ගේ ආශිර්වාදය ලැබීම ද විශේෂ සිද්ධියකි.ඈත අතීතයේ සිටම දළදා පෙරහරේ කරඬුව වැඩම කරවූ මංගල හස්තියාට ජනතාවගේ ගෞරවය ද නොඅඩුව ලැබුණි. ක්‍රි. ව. 1863 සර් එඩ්වඩ් බාන්ස් ආණ්ඩුකාර වරයාගේ පාලන කාලයේ දී එම වසරේ මැයි මස 02 වැනි දින පැවැත්වූ දළදා පෙරහරේ කරඬුව වැඩමවූ ඇතා සරසා තිබූ අයුරු මෙසේ ය.“අනර්ඝ රෙදිපිළිවලින් ඇඟ ආවරණය කරන ලද සැට්ටයකි. කුම්බස්තලයට රත්රන් ‘බොක්කල’ දෙකක්, පෙරකුඹයට ගල් බැඳී මී රූප ලාංඡනයක්, රන්වැඩවලින් නිර්මාණය වූ නෙත්ති මාලයක්, දළ දෙකට රත්රන් ගල් බඳින ලද කොපු දෙකක්, කන් දෙකට නා නා වර්ණ සෙමර වල් විදානා දෙකක්, සහ ඉදිරි දෙපා වලට ගිගිරි වළලු පලඳවා තිබුණි. ඇතු පිට ඇති රන්සිවි ගෙය රිදී වැල්වලින් බඳිනා ලද්දක් වූ අතර, මිණි වැල් ගෙල පලඳවා වර්ණවත් රෙදිපිළිවලින් අලංකාරවත්ව සරසා තිබිණි.”මේ පෙරහරේ ගමන් කළ අලි ඇතුන් අතර, “යරහලතැන්නේ ඇතා, කොංගල්ලේ ඇතා, රජවැල්ලේ ඇතා, ප්‍රවලින්දයා ඇතා, ඇම්බැක්කේ ඇතා, නැලිගම ඇතා, ගලමු ඇතා සහ ගෝමරයා ඇතා යන ඇතුන් ප්‍රධාන පෙළේ ඇත් පන්තියේ වූහ.අතීතයේ මහනුවර ඇසළ පෙරහරේ සධාතුක කරඬුව වැඩම කළ හස්ති රාජයන් අතර එක්දහස් නවසිය විසි ගණන්වල “මහාරාජා” නම් හස්ති රාජයකුගේ පිට මත කරඬුව වැඩම කර ඇති බව සඳහන් වේ. මහා රාජා ඇතා 1940 දශකයේදී මියගොස් ඇති අතර, ඉන් පසුව “ඉඩම්පිටියේ ඇතා” නමින් හැඳින්වූ ඇතකු විසින් කරඬුව වැඩමවා ඇත.ඉඩම්පිටියේ ඇතාගෙන් පසුව දළදා කරඬුව වැඩම කරවන ලද්දේ සුප්‍රකට “රාජා” හස්තියා විසිනි. බුදු සසුන වෙනුවෙන් අපරිමිත මෙහෙයක් ඉටුකළ බුද්ධිමත් ඇත් රජෙකු වේ නම් ඒ ශ්‍රී දළදා මාළිගාවේ “රාජා” ඇතා බව මේ රටේ ලොකු කුඩා කවුරුත් පිළිගන්නා කරුණකි.රාජා ඇතාගේ ජීවිත කතාව අතිශයින් සුන්දරජනකය. 1925 වසරේ මඩකළපුව දිස්ත්‍රික්කයේ එරාවුර් පිහිටි ගණ කැලෑවකින් රාජා ඇත් පැංචා අල්ලාගෙන ඇත්තේ එරාවුර්හි පදිංචිකරුවකු වන උමේරු ලෙබ්බේ නමැති අලි අල්ලන්නකු විසින් බව සඳහන්ය.උමේරු ලෙබ්බේ විසින් අල්ලා ගන්නා ලද මෙම ඇත් පැටවාත්, පසු කලෙක මඩකළපුව ප්‍රදේශයෙන් අල්ලා ගන්නා ලද “කන්දා” නමැති ඇත් පැටවාත් 1937 දී පිළිමතලාව ගිරාගම වලව්වේ ටිකිරි බණ්ඩා මාම්පිටිය දිසාව වෙත ලබා දී ඇත. ඉන්පසු මෙම ඇත් පැටවුන් දෙදෙනාම මාම්පිටිය දිසාව විසින් ශ්‍රී දළදා මාළිගාවට පූජා කළ බව සඳහන් වේ.ඒ 1937 වසරේ ජුලි මස 31 වැනිදාය. රාජා සහ කන්දා යන ඇතුන් දෙදෙන කාලාන්තරයක් තිස්සේ මිත්‍රශීලීව දළදා පෙරහරට දායක වී ඇත. රාජා දළදා කරඬුව වැඩම කරවීම පිළිබඳව පුදුමාකාර ලෙස පළපුරුද්දක් මෙන්ම තීක්ෂණ බුද්ධියක් ලද ඇත් රජකු විය.පුරා අඩසිය වසකටත් අධික කාලයක් ශ්‍රී දන්ත ධාතුන් වහන්සේ තම පිට මත හිඳුවාගෙන මහනුවර ඇසළ පෙරහරේ ගමන් කරමින් ‘රාජා’ ඇතා සිදුකළ අනූපමේය මෙහෙය කිසිදාක කිසිවකුටත් අමතක කළ නොහැකිය. එනිසාම අසූව දශකයේදී එවකට පැවැති රජය ‘රාජා’ ජාතික වස්තුවක් බවට ප්‍රකාශයට පත් කිරීමට පියවර ගනු ලැබීය.පසුකාලීනව ‘රාජා’ වයෝවෘද්ධව ඔත්පල වී 1988 ජුලි මස 16 වැනිදා මරණයට පත්විය. ඉන් පසුව රාජාට කෘතගුණ සැලකීම් වස් රාජාගේ අනුරුවක් නිර්මාණය කොට, රාජා පරිහරණය කළ අලි ඇඳුම් ආයිත්තම් ඇතුළු උපකරණ සියල්ල එක්රැස් කොට විශේෂිත වූ කෞතුකාගාරයක තැන්පත් කිරීමට පියවර ගැනීම ඉදිරි පරපුර වෙනුවෙන් කරන ලද මහඟු කාර්යයකි.රාජා හස්තියාගේ අභාවයෙන් පසු මේ දක්වාම දළදා කරඬුව වැඩම කරවීමට දායකත්වය ලබා දී ඇත්තේ දළදා මාළිගාවේ ඇත් පන්තියට අයත් ඇතුන් නොව පිට ඇතුන් බව පැවැසේ. එම ඇතුන් අතර රත්නපුර මහ සමන් දේවාලයේ ඉන්දිරාජා ඇතා, හෙයියන්තුඩුවේ රාජා, වෑවලදෙණිය විහාරස්ථානයේ ඇතා, මිල්ලන්ගොඩ ඇතා, නැදුන්ගමුවේ ඇතා, කතරගම වාසනා ඇතා, ගංගාරාමයේ ඇතා යන ඇතුන් ප්‍රධාන වේ.මහනුවර ඇසළ පෙරහරේ දළදා කරඬුව වැඩම වූ ඇතුන් අතර රාජා ඇතාට සුවිශේෂි ස්ථානයක් හිමි වූවා සේම වර්තමානයේ ද කරඬුව වැඩම කරවන ඇතුන්ට බෞද්ධ බැතිමතුන්ගේ භක්ත්‍යාදරය මෙන්ම ගෞරවය ද නොමඳව හිමි වේ.ශ්‍රී දළදා මාළිගාවේ ඇත් පන්තියේ සිටින ඇතුන් සංඛ්‍යාව නව දෙනෙකි. මේ ඇතුන් ගෙන් දළදා කරඬුව වැඩම කරවනු ලබන්නේ “ඉන්දිරාජා” ඇතා විසිනි.ඉන්දියාවේ හිටපු අග්‍රාමාත්‍ය රජීව් ගාන්ධි මහතා මෙම ඇතා පරිත්‍යාග කර ඇත. ඉන්දිරාජාට අමතරව “නැදුන්ගමුවේ රාජා” සහ රුහුණු කතරගම දේවාලයේ “වාසනා” යන ඇතුන් ද කරඬුව වැඩම කරවීම සඳහා යොදාගන්නා බව දියවඩන නිලමේ ප්‍රදීප් නිලංග දෑල මහතා පවසයි. එහෙත් පරිවාර දෑලේ යන ඇතුන් දෙදෙනකු සොයා ගැනීම අපහසු වී ඇති බව ද ඒ මහතා සඳහන් කරයි.ඡායාරූපයමහනුවර උතුර විශේෂමහානාම ගලහිටියාවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=af1408108</link>
    <topic>කහදූව වතුරවිල ආරණ්‍ය සේනාසන පුදබිමේ ඉදිවන ශෛලමය පිළිම වහන්සේ</topic>
    <author>ඡායාරූප හා විස්තර</author>
    <content>ගාල්ල දිස්ත්‍රික්කයේ කහදූව තිබ්බොටුවාව, වතුරුවිල, ගුලන කන්ද ආසන්නයේ පිහිටි මහා විහාර වංශික ශ්‍යාමෝපාලී වනවාස නිකායේ සංඝ මූලස්ථානය වතුරුවිල ආරණ්‍ය සේනාසනය ඉමහත් ගෞරවයට පාත්‍රව ඇති පූජනීය පුණ්‍ය භූමියකි.ඇල්පිටිය කහදූව මාර්ගයෙන් හෝ පිටිගල මාර්ගය ඔස්සේ කිලෝමීටර 15 ක් පමණ මග ගෙවා මේ පුදබිමට ළඟාවිය හැක. මහ වන මැද මනස්කාන්ත දසුන්වලින් සමන්විත නිහඬ පරිසරයක පිහිටා ඇති මේ ස්ථානය බවුන් වඩන වනවාසී භික්ෂුන් වහන්සේලාටම සුවිශේෂ වූ ආගමික මධ්‍යස්ථානයක් ලෙස හැඳින්විය හැක.මේ පින්බිම පිළිබඳව තොරතුරු එක්රැස් කැර ගැනීම සඳහා හොරණ නර්තනගල ආරණ්‍ය සේනාසනයේ අධිපති පූජ්‍ය ඉංගිරියේ ධම්මින්ද හිමිපාණන්ගේ මඟ පෙන්වීම යටතේ එහි යාමට හැකි විය.දකුණු පළාතේ කහදූව වතුරුවිල ශ්‍යාමෝපාලී නිකායේ වනවාසී පාර්ශ්වයේ මූලස්ථානය වන වතුරුවිල වනවාසී ආරණ්‍ය සේනාසනය ආරම්භ කරනු ලැබූයේ බෝධිසත්ත්ව ගුණෝපේත වතුරුවිල ශ්‍රී ඥානානන්දාභිධාන වනවාස මහානායක හිමිපාණන් විසින් 1953 වර්ෂයේදීය.උන්වහන්සේ ඉමහත් දුෂ්කරතා හා දුක්කම්කටොළු මධ්‍යයේ රුදුරු වන සතුන්ගෙන් පිරි මහ වනයේ වතුරුවිල ගුලන කන්ද පාමුල පිහිටි ගල් ලෙනක් සිය කුටිය කරගනිමින් වනවාසී භික්ෂුන් වහන්සේ නමක් ලෙස සිය භාවනා කටයුතු ආරම්භ කරනු ලැබුයේ සම්බුද්ධ ශාසනය ශ්‍රී ලංකා ධරණී තලයේ ස්ථාපනය පිණිස මෙන්ම මහා කාශ්‍යප හිමියන් ගෙන් පසුව වනවාසී මහා සඟ පරපුර යළි දිවයිනේ ස්ථාපනය කිරීමේ පවිත්‍ර අභිලාෂයෙන් යුතුවය.උන්වහන්සේ තුළ තිබු අධිෂ්ඨාන මහිමයෙන් වතුරුවිල වනවාසී භික්ෂුන් වහන්සේගේ සංඝ මූලස්ථානය බවට මේ ස්ථානය පත්විය. අනතුරුව ක්‍රමයෙන් දිවයිනේ විවිධ ප්‍රදේශවල වනවාසී භික්ෂුන් වහන්සේ වෙනුවෙන් ආරණ්‍ය සේනාසන 235 ක් පමණ මේ වන විට ස්ථාපිතව පවතින අතර ඒවායේ වැඩ වෙසෙන අල්පේච්ඡ ජීවිත ගත කරන සංඝයා වහන්සේ විසින් ඒ ඒ ප්‍රදේශවල බෞද්ධ ජනතාවට ආගමික සේවාවක යෙදී සිටිති.බුත්තල, වැල්ලවාය, මොනරාගල, නුවරඑළිය, වැලිමඩ, ඉංගිරිය, ගම්පහ, හොරණ, පොල්ගස්ඕවිට, මතුගම යන ස්ථානවල ආරණ්‍ය සේනාසන ස්ථාපිතව ඇත.කහදුව, වතුරුවිල සෙනසුන බිහිකළ පූජ්‍ය වතුරුවිල ඥානානන්ද හිමිපාණෝ 1953 සිට උන්වහන්සේගේ අපවත්වීම දක්වා වසර 33 ක කාලයක් මේ පින්බිම ආරණ්‍යයක් ලෙස, ඊට අවශ්‍ය බුද්ධ මන්දිරය, ධාතු මන්දිරය, ධර්ම ශාලාව, බෝධින් වහන්සේ, චෛත්‍යය, උපෝසථාගාරය, භික්ෂුන් වහන්සේ සඳහා කුටි, භාවනා කුටි, සක්මන් මළු, පිරිවෙණ, දාන ශාලාව, විශ්‍රාම ශාලාව වැනි ගොඩනැඟිලිවලින් පරිපූර්ණය.ආරණ්‍ය සේනාසනයේ ආරම්භක වතුරුවිල ශ්‍රී ඥානානන්ද වනවාසී නාහිමියන්ගේ පිළිරුවමේ ගොඩනැඟිලි පින්බිමට දායාද කරනු ලැබූයේ ඉකුත් වසර 50 ක කාලයක් තිස්සේ මේ පුදබිම වන්දනා කිරීමට හා දානමාන ආදි කටයුතු සඳහා පැමිණි බැතිමතුන් විසිනි.සෙනසුනේ නිර්මාතෘ වතුරවිල ශ්‍රී ඥානානන්ද හිමිපාණන්ගේ අපවත් වීමෙන් පසු මෙහි භාරකාරත්වය හොබවන්නේ අපවත් වී වදාළ නාහිමියන්ගේ ශිෂ්‍ය මහකන්දේ රතනපාල අනුනායක හිමිපාණෝය.මේ සංඝ මූලස්ථානය වනවාසී සංඝයා වහන්සේලාගෙන් යුත් කාරක සභාවක් මඟින් ද වතුරවිල සෙනසුන වනවාසී සංඝ කාරක සභාවක් මඟින් ද පාලන කටයුතු ගෙන යනු ලබයි.වතුරවිල වනවාසී ආරණ්‍ය සෙනසුන පිළිබඳව රතනපාල අනුනායක හිමිපාණන් දක්වන අදහස් මෙසේ ය.“මේ සෙනසුන රජයේ ලියාපදිංචි පූජනීය ස්ථානයක්. ඊට අක්කර 80 ක් පමණ භූමි භාගයක් වෙන් වී තිබෙනවා. දැනට මෙහි සියලු කටයුතු කරනු ලබන්නේ පරිත්‍යාගශීලින් ගෙන් ලැබෙන පුණ්‍යාධාර මතය. මෙහි පාලන කටයුතු සඳහා රජයෙන් වසරකට රුපියල් ලක්ෂ පහක පමණ මුදලක් ලැබෙනවා.”ඉදිවෙමින් පවතින අඩි 42 ක් උසැති ශෛලමය හිටි පිළිම වහන්සේ“දැනට සෙනසුනේ වනවාසී භික්ෂුන් වහන්සේ 53 නමක් වැඩ වාසය කරනවා. සාමණේර භික්ෂුන් වහන්සේලා 40 නමක් සෙනසුනේ ආරම්භ කර ඇති පිරිවෙනේ අධ්‍යාපනය ලබමින් භාවනානුකූලව වැඩ වසනවා. මේ පිරිවෙන රජයේ ලියාපදිංචි කර නැහැ. එය රජයේ ලියාපදිංචි කළහොත් සාමාන්‍ය පිරිවෙනක් ලෙස රජයේ නීති රීති හා රෙගුලාසිවලට අනුකූලව පාලනය කිරීමට සිදු වෙනවා.ඒ නිසා වනවාසී භික්ෂුන් වහන්සේලාට උචිත වන අයුරින් අප විසින් සකස් කරන ලද ව්‍යවස්ථාවක් යටතේ භික්ෂුන්ට සුදුසු උසස් අධ්‍යාපනයක් ලබා දෙනවා. ඒ අධ්‍යාපනය ප්‍රාචීන විභාගය දක්වාත් ඊට උසස් මට්ටමකින් යුත් විවිධ භාෂා සහිතව බුද්ධ ධර්මය පිළිබඳ විභාග දක්වා අධ්‍යාපනය ලබා දෙනවා.ඒ අධ්‍යාපනය තුළින් උන්වහන්සේ රජයේ රැකියා සඳහා යොමු කිරීමක් සිදුවන්නේ නැහැ. උන්වහන්සේට ලබා දෙන අධ්‍යාපනය තුළින් ධර්මධර, විනයධර වනවාසී භික්ෂුන් වහන්සේ පරපුරක් බිහිකර බෞද්ධ ජනතාවට බෞද්ධ දර්ශනය මත බොදු වත්පිළිවෙත් අනුව ජීවත්වීමට අවවාද අනුශාසනා ලබාදීමට පුහුණුව ලබා දෙනවා.”“සෙනසුනේ සියලු කටයුතු විනය මාලාවක් මත හා කාල සටහනක් අනුව සිදු කරනවා. දානමාන කටයුතු ගිලන්පස පූජා සහ වෙනත් ආගමික කටයුතු දවස පුරා නියමිත වේලාවට සිදු කරනවා. හීල හා දවාල දානය සඳහා සියලුම භික්ෂුන් වහන්සේලා පිණ්ඩපාතය සඳහා දාන ශාලාවට වඩිනවා.ඉන්පසු දන් පිරිනැමීම සඳහා දායකත්වය දරන සියලු දෙනාටම පින් පමුණුවා ධර්ම දේශනා පවත්වනවා. මේ සෙනසුනට ප්‍රදේශයේ ආගමික කටයුතු සඳහා ආරාධනා ලැබෙනවා. ඒ ආරාධනා පිළිගෙන ඒවා ඉටු කරනවා. දානමාන කටයුතු සඳහා පැමිණෙන බැතිමතුන් එම කටයුතු අනතුරුව මෙම ස්ථානයෙන් බැහැරව යන්නේ ඉතා සතුටින් හා පින්බර මුහුණින් යුතුවයි.මේ ආරණ්‍ය සේනාසනයට යාබදව ඇති චෛත්‍ය රාජයාණන් පරිශ්‍රයේ අඩි 42 ක් උසැති ‘කායෝත්සර්ග අභය මුද්‍රාව’ පිළිබිඹු වන දැවැන්ත ශෛලමය හිටි පිළිමයක් දැනට ඉදිවෙමින් පවතිනවා. නාම පුවරුවඋපෝසථාගාරයමෙහි ඉදිකිරීම් කටයුතු ආරම්භ වූයේ 2008 වර්ෂයේදී. මෙම නිර්මාණකරණයේ දෙවන අදියර 2012 ජූලි 03 ඇසළ පෝ දිනයේදී ආරම්භ කර දැනට එහි ඉදිකිරීම් කටයුතු අඩකට වඩා අවසන් වී තිබෙනවා. මේ සඳහා ඇස්තමේන්තු මුදල රුපියල් ලක්ෂ 250 යි.මෙහි වැඩ කටයුතු නිම කිරීම සඳහා තවත් රු. ලක්ෂ 150 ක් පමණ මුදලක් අවශ්‍ය වනවා. ඒ සඳහා ශ්‍රී ලාංකික බෞද්ධ ජනතාවගේ ආධාර උපකාර අවශ්‍යයි. මේ ශෛලමය හිටි පිළිම වහන්සේ නිර්මාණය කරනු ලබන්නේ මිනුවන්ගොඩ, ස්ටාර් ග්‍රැනයිට් ගල් කැටයම් අධිපති විශ්ව කීර්ති, දේශමාන්‍ය එච්. සී. එල්. වික්‍රමසිංහ මහතා ප්‍රමුඛ ශ්‍රී ලාංකික නිර්මාණ ශිල්පීන් කණ්ඩායමක් විසිනුයි.1953 දී සිට මේ දක්වා මේ පුණ්‍යායතනයේ විශාල ගොඩනැඟිලි සංඛ්‍යාවක් දායක බැතිමතුන්ගේ ආධාර ඇතිව ඉදිකර තිබෙනවා. මේ ගොඩනැඟිලිවලින් කිහිපයක් දැනට කැඩි බිඳී ගොස් තිබෙනවා. මේ ගොඩනැඟිලි ක්‍රමානුකූලව නඩත්තු කිරීම කළ යුතුව ඇති බැවින් ඒ සඳහා විශාල මුදලක් අවශ්‍යයි. ඒ සඳහා පරිත්‍යාගශිලීන්ගෙන් ආධාර අවශ්‍යයි.විහාරාධිපති පූජ්‍ය මහකන්දේ රතනපාල හිමිසෙනසුනේ වැඩ වාසය කරන වනවාසී භික්ෂුන් වහන්සේට පිරිනැමීම සඳහා වසරේ දින 365 සඳහාම දිවයිනේ නන්දෙසින් දායකයන් සම්බන්ධ වී සිටිනවා. ඒ සෑම කෙනෙක්ම ඉතා උනන්දුවෙන් ශ්‍රද්ධාවෙන් යුතුව නිර්මාංශ ආහාරවලින් සමන්විතව දානමාන කටයුතු සිදු කරනවා.එසේම ඒ දායක භවතුන් සෙනසුනට ලබා දෙන පුණ්‍යාධාර මඟින් පුදසුනේ පරිපාලන කටයුතු ඉතා ක්‍රමානුකූලව සිදුකරන බව උන්වහන්සේ පැවසූහ.මේ සෙනසුන් පුදබිම තුළ දිවයිනේ ආරණ්‍ය සේනාසනවල වැඩ වෙසෙන භික්ෂුන් වහන්සේ උපසම්පදා කර්මය වාර්ෂිකව විහාරස්ථ උපෝසථාගාරයේදී සිදු කෙරේ.එවැනි අවස්ථාවලට දිවයිනේ නන් දෙසින් බෞද්ධ සැදැහැවතුන් ඇතුළු වනවාසී භික්ෂුන් වහන්සේලා අති විශාල පිරිසක් සහභාගි වෙති. විශේෂයෙන් පෙර දිනවල විශේෂ ආගමික කටයුතු සඳහා අතිවිශාල පිරිස් මෙම ස්ථානයට රැස් වෙති.මේ පුදසුනේ විශේෂත්වය ලෙස සඳහන් කළ හැක්කේ වතුරුවිල ශ්‍රී ඥානානන්ද මහ නාහිමියන් මුලින්ම වැඩ විසූ ගල් ගුහාව සංරක්ෂණය කර තිබීමයි. එම ගුහාව තුළ උන්වහන්සේ ජීවමානව සිටින අයුරින් පිළිමයක් ඉදිකර ඇති අතර උන්වහන්සේ සැතපුණ ගල් ඇඳ ද දක්නට ඇත.මෙවන් පුදසුනක් රැක ගැනීම හා දියුණු කිරීම සමස්ත බෞද්ධ ජනතාවගේ යුතුකමක් මෙන්ම වගකීමක් ද වන බැවින් අනාගත පරපුරට මේ පුදසුන රැකදීම සඳහා සියලු දෙනාගේම සහාය ලැබිය යුතුය.මේ පුදසුන පිළිබඳ වැඩි විස්තර වතුරුවිල ආරණ්‍ය සේනාසනයේ 091-3935406 යන දුරකථනයට ඇමැතීමෙන් ලබාගත හැක.ඡායාරූප හා විස්තරමිල්ටන් ධර්මසිංහබුලත්සිංහල විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=af1408109</link>
    <topic>බිරියට සුරසැප දෙන්න සැමියා සොරකමේ යයි</topic>
    <author>කීර්ති මෙන්ඩිස්</author>
    <content>මිලට ගත් ගෘහ උපකරණ පරීක්ෂා කරමින්මේ වසරේ පෙබරවාරි මස පළමු වැනිදා ගම්පොළ මූලස්ථාන පොලීසියට පැමිණිල්ලක් සඳහා පැමිණි වයෝවෘද්ධ කාන්තාවකි.“අනේ මහත්තයො... මගේ ගෙදර තියෙන්නෙ හිල් වීදියේ... අපි දවාලට ගෙදර හිටියෙ නැහැ. කවුදෝ ගෙදරට පැනලා මගේ සේසතම අරගෙන ගිහින්.” ඇය හඬා වැටුණාය.ඇගේ පැමිණිල්ල මත ගම්පොළ මූලස්ථාන පොලීසියේ නිලධාරීන් සිද්ධිය වූ නිවෙසට ගිය ද කිසිඳු හෝඩුවාවක් දැනගත නොහැකි විය. ඒත් විමර්ශන නතර නොවීය.කාලය මෙසේ ගෙවී ගියේය. පොලීසියට කිසිඳු හෝඩුවාවක් නොලැබිණි. ඉන් හරියට මාස තුනකට පසු එනම් ජුනි මස 5 වැනිදා පොලීසියට ලැබුණු තවත් පැමිණිල්ලකි. පැමිණිලිකරු මුස්ලිම් ජාතිකයෙකි.“සර් මම ඉන්නේ ඉල්ලවතුර ගමේ... මගේ ගෙදර කඩලා රත්තරන් බඩු සේරම අරගෙන ගිහින් සර්...”“හරි පැමිණිල්ලක් දාලා යන්න. අපි ඒ ගැන පරීක්ෂණයක් කරන්නම්.”තොරතුරු ලබා ගැනීම සඳහා ඔත්තුකරුවන් යෙදවුව ද ඉන් කිසිඳු ඵලක් නොවීය. තවත් සති කිහිපයක් ගත විය.මේ ඉකුත් ජුලි 22 වැනිදාය. පොලීසිය ලද තවත් පැමිණිල්ලකි.“මේ අම්මා ගිය පාරත් ආව නේද... ගෙදර රත්තරන් බඩු නැතිවෙලා කියලා.”නිලධාරියෙක් වයෝවෘද්ධ කතගෙන් ඇසීය.“ඔව් මහත්තයො... මම බැංකුවට ගියා. සල්ලි ටිකක් ගන්න. අනේ දෙවියනේ... මගේ පාස්පොතේ සල්ලි අඩුයිනේ මහත්තයො...”ඇය සියලු විස්තර සහිතව පොලීසියට පැමිණිල්ලක් දැම්මාය.“ඇයි අම්මේ... අම්මගේ ක්‍රෙඩිට් කාඩ් එකත් නැහැ නේද?”වයෝවෘද්ධ මව සමඟ පැමිණි දියණිය පැවසුවාය. සිද්ධිය වාර්තා වූයේ ගම්පොළ පොලීසියේ අපරාධ විමර්ශන අංශයටය. එහි ස්ථානාධිපති තල්වත්තගේ මේ වන විටත් ගෙවල් බිඳුම් ගැන පරීක්ෂණ අරඹා තිබුණේය. සිද්ධිය ගැන කිසිඳු හෝඩුවාවක් නැතිව සිටි ඔහුට කිසියම් පොටක් පෑදුණේ ඉන් පසුවය.“ඇයි අම්මගේ ක්‍රෙඩිට් කාඩ් එකත් නැත්ද?”“අනේ ඔව්... මහත්තයො...”පොලීසිය ඊළඟට කළේ ඇගේ ක්‍රෙඩිට් කාඩ්පත පසුපස පැන්නීමය. ඒ අනුව ක්‍රෙඩිට් කාඩ්පත හිමි බැංකුව සොයා ගැනීමට පොලීසියට අපහසු නොවීය. පොලිස් පරීක්ෂක තල්වත්ත ඇතුළු කණ්ඩායමක් වහා එම බැංකුව වෙත ගොස් එහි කළමනාකරු හමු විය.“අපිට මේ දවස්වල සීසීටීවී කැමරා එක චෙක් කරගන්න ඕන...”පොලිස් පරීක්ෂකවරයා මවගේ බැංකු පොතේ මුදල් රැගත් දින ද පෙන්වමින් බැංකු කළමනාකරුගෙන් උදව් ඉල්ලා සිටියේය. වැඩේ සාර්ථක විය. සීසීටීවී කැමරාවේ රූප රාමු පෙළින් එදින බැංකුවෙන් මුදල් ගන්නා තරුණයකුගේ රූප රාමු දැක්විණි.“එකම කොල්ලා දෙපාරක් සල්ලි අරන් තියෙනවා” කළමනාකරු කීය. ඒත් මුදල් ලබාගන්නා ඔහුගේ රූපය එතරම් පැහැදිලි නොවීය.“අපි මේකව දැකලත් නැහැ...” පොලිස් පරීක්ෂක තල්වත්ත කීවේය. බැංකුවෙන් මුදල් ගන්නා ඔහු අලුත් අපරාධකරුවකු බව පොලීසිය සිතුවේ මොහුගේ රුව මීට කලින් නිලධාරීන් දැක නොතිබු නිසාය.“අපි ඉන්පස්සේ ඒ රූපයට සමාන හැඩරුව ඇති තරුණ ළමයි ගෙනත් ප්‍රශ්න කළා. ඒත් අපිට කිසිඳු හෝඩුවාවක් ලබාගන්න බැරිවුණා. ඔය අතරේ තමයි අපිට තොරතුරක් ලැබුණේ ගම්පොළ නගරයේ සුපිරි සංකීර්ණයකට මේ කොල්ලා ගිය බවට. ගිහින් ක්‍රෙඩිට්කාඩ් එකකින් බඩු අරගෙන තිබුණා.අපි ඉන් පස්සේ ඒ කඩසාප්පුවට ගිහින් මේ ගැන කතා කළා.”පොලීසියේ උත්සාහය සාර්ථක විය.“ඔව් සර්... ඔය හැඩරුව තියෙන කොල්ලෙක් එදා ඇවිත් ප්‍රිජ් එකක් අරගෙන ගියා.”“ඔයාල ගාව ඒ කොල්ලගේ ඇඩ්ඩ්‍රස් එක තියෙනව ද?” පොලිස් පරීක්ෂකවරයා විමසුවේය.“ඔව් සර්. මේ තියෙන්නේ බඩු ගත්ත බිලේ කොපිය. මේ තියෙන්නේ ඇඩ්ඩ්‍රස් එක... මවුන්ට් ටෙම්පල් වීදිය ගම්පොළ...”“හරි. නියමයි.” පොලිස් පරීක්ෂකවරයා කීවේය.“සර්... පොඩ්ඩක් ඉන්නකො...” වෙළෙඳ සංකීර්ණයේ කළමනාකරු එතැනට ආවේය.“සර් ඔය කොල්ලත් එක්ක තරුණ ගෑනු ළමයකුත් ආවා. ඔය ෆ්‍රිජ් එක ගත්තේ ගෙවීමේ ක්‍රමයට. ෆ්‍රිජ් එක අරන් ගියේ ත්‍රීවිලර් එකකින්. මම කෝකටත් කියල සර් ඒ ත්‍රීවිලර් එකේ නොම්මරේත් බිල උඩ ලිව්වා.”පොලිස් පරීක්ෂකවරයා සතුටින් ඉපිළ ගියේය.“උඹ නම් මරු බඩුවක්...” ඔහු කළමනාකරු දෙස බලා යටි සිතෙන් කීවේය.“හරි. තව මොනවහරි තිබුණොත් අපි එන්නම් අපිට ඔය ත්‍රිවිලර් නොම්මරේ දෙන්න.”ත්‍රීරෝද රියේ අංකය රැගත් නිලධාරීන් මවුන්ට් ටෙම්පල් පාර දෙසට යද්දී ඉදිරියෙන් එන ත්‍රිරෝද රියක් ඔවුන්ගේ නෙත ගැටිණ.“සර් ඔය එන්නේ අපි හොයන ත්‍රීවිලර් එකනේ.” රාලහාමි කෙනකු පොලිස් පරීක්ෂකවරයාට කීවේය. පොලිස් අණින් ත්‍රීවිලරය නතර විය. එය පදවාගෙන ආවේ ළාබාල තරුණයෙකි.“නැගපන්...”“ඇයි ඒ?”“නැගපන්”“ඇයි සර්... මම මොන වරදක් කළාට ද?”ඒත් නිලධාරීන් නිහඬය. ඔවුහු කිසි ප්‍රශ්නයකට පිළිතුරු නොදුන්හ. සියල්ලෝම ගම්පොළ පොලීසියට ගියහ.“ත්‍රීවිලරයේ පැමිණි තරුණයා ළාබාල ගැටයෙකි. ඔහු දුටු නිලධාරීන්ට ද ඔහු ගැන ඇතිවූයේ අනුකම්පාවකි.“දැන් ඇත්ත කියපන්...”“ඇයි සර්... මොකක්ද... මම මේ මුකුත් දන්නෙ නැහැ”“එතකොට උඹ නෙමේ ද අර ගෙවල් කැඩුවේ”“අනේ බුදු සර් මම එහෙම කෙනෙක් නෙමේ.” ඔහු තව තවත් බොරු බේගල් ඇදබාන්නට විය.“උඹ බොරු කියන්න එපා. බැංකුවේ කැමරාවේ උඹගේ පොටෝ එක හොඳට තියෙනවා. දැක්කෙ නැත්නම් මෙන්න බලාගනින්.”තරුණයා තුෂ්නිම්භූත විය. තවත් බොරු කීමෙන් පළක් නැති බව ඔහු දැනගත්තේය. දෙනෙත් දිගේ මතුවෙන කඳුළු දෑත්වලින්ම පිසදා ගත්තේය.“උඹ ඉන් පස්සේ ඒ සල්ලි අරගෙන ෆ්‍රිජ් එකක් ගත්තා. ඒකේ උඹේ ඇඩ්‍රස් එක තියෙනවා. ත්‍රීවිලර් නොම්මරේ තියෙනවා. දැන් ඉතින් උඹට තවත් බොරු කියලා වැඩක් නැහැ. ඇත්ත කිව්වොත් අපි උඹට පොඩි චාන්ස් එකක් දෙනවා. ඒ නිසා ඇත්ත කියපන්.”ඉකි ගසමින් ඔහු සියල්ල හෙළි කළේය.“මම මේ සේරම කළේ මගේ නෝනාට සැප ජීවිතයක් අරන් දෙන්න සර්...”“ඒ කිව්වේ”“අපි කසාද බැඳලා අදට මාස හයයි සර්...”ඔහුගේ කතාබහෙන් නිලධාරින්ගේ ද හදවත් උණු වී ගියේය. ඔහු සියල්ල එකක් නෑර කීවේය.අපි ඔහු මංජුල ලෙස හඳුන්වමු. මංජුල සිප්සතර හැදැරුවේ ගම්පොළ මිශ්‍ර පාසලකය. රුවනි ඔහුට හමුවන්නේ එහිදීය. දෙදෙනාම දක්ෂ ලෙස අධ්‍යාපන කටයුතුවල නියැළුණහ.දෙන්නා අතර ආදර බැඳීමක් ඇතිවන්නේ ද ඒ අතරය. සාමාන්‍ය පෙළ විශිෂ්ට සාමර්ථ ලබා සමත්වුණු මංජුල උසස් පෙළ හදාරන්න ගම්පොළ තවත් විද්‍යාලයකට ගියේය. රුවනි ද උසස් පෙළ හැදෑරීමට වෙනත් විද්‍යාලයකට ගිය ද මංජුල එයට අකැමැති වූයේ පෙම්වතිය තමාට අහිමි වෙතැයි බිය වීම නිසාය.“දැන් ඉතින් ඒකි උඹ අයින් කරාවි... වෙන කොල්ලෙක් හොයාගනී...” මිතුරන් කී දෙයින් මංජුලගේ සිත කීරි ගැසී ගියේය. උසස් පෙළ ඉගෙනීමට නැවතීමේ තිත වැටුණේ ඉන් පසුවය.“මට තවත් ඉගෙන ගන්න ඕන නැහැ අපි කසාද බඳිමු...”“ඒත් අපිට වයස මදිනේ...”“හරි වයස හරියනකම් ඔයා අපේ ගෙදර ඉන්න. වයස දහඅට වුණාට පස්සෙ අපි බඳිමු.”දෙපැත්තේම කැමැත්ත මත මංජුල ළාබාල රුවනි ඔහුගේ ගෙදරට කැඳවාගෙන ගියේය. දෙන්නගේම පාසල් ගමන එතැනින් හමාර විය. වයස අවුරුදු දහඅට පිරෙද්දී දෙපාර්ශ්වයේම ආශිර්වාදය මැද දෙදෙනා විවාහ වූහ. ඒත් මංජුලට ස්ථිර රැකියාවක් නොවීය.උසස් පෙළ අධ්‍යාපනය ලබා හොඳ රැකියාවක් කරන්නට සිහින මැවු මංජුල අවසානයේ සුළු රැකියා සොයා ගම වටේ ඇවිද්දේය. ඒ කුලි නිවෙසක රුවනි තනි කර දමාය. ඔහු කුලී වැඩ කළේය. දූරියන්වැනි පලතුරු ගෙනැවිත් නගර මධ්‍යයේ විකුණන්නට වූයේය. ඒත් ඒ කිසිඳු වැඩක් සාර්ථක නොවීය.“දෙවියනේ මං නිසා රුවනිත් දුක් විඳිනවා. මට එයාට සැපක් දෙන්න ඕනෑ.”මංජුලගේ යටි සිත කියන්නට විය. ඔහුට අවශ්‍ය වූයේ තම බිරියට සැපවත් ජිවිතයක් ගත කරන්නට ඉඩකඩ සලසා දීමය.“ගෙදර කිසිම බඩුවක් නැහැ. අඩු තරමින් ෆ්‍රිජ් එකක්වත් නැහැ. රුවනිට අඳින්න ඇඳුම් නැහැ. මුද්දක් මාලයක් නැහැ. මොකක්ද මම කරන්නෙ.”මංජුල දසඅතේ කල්පනා කළේය. බිරියට කෙසේ හෝ සුරසැප දීමට ඔහුට අවශ්‍ය විය. ඒ වන විටත් විවාහ වී ගතව තිබුණේ මාස දෙක තුනක්ය. ඒ නිසා තරුණ සිතේ මෝදු වන සිතිවිලි අප්‍රමාණය. ඔහුට සිය සොහොයුරා මතකයට ආවේය. ඔහු සොරකම් කිරීමේ රස්සාවේ යෙදුණු අයෙක්ය.“කවුරුත් නැති ගෙයකට බැස්සොත්... සල්ලි කීයක් හරි සොයාගන්න පුළුවන් වෙයි.”මංජුල අවසානයේ තනි තීරණයකට එළැඹුණේය.“මම මොකක්හරි රස්සාවක් බලලා එන්නම්.”බිරියට එසේ කී මංජුල දවාලේම ගෙදරින් එළියට බැස්සේය. දොරවල් ජනෙල් වසා ඇති නිවෙස් ඉදිරියේ ඔහු නතර විය. උකුසු ඇස යොමු කරමින් ඒ අවට පිරික්සීය.“මෙතන හරියන්නෙ නැහැ. කවුරුහරි දකින්න පුළුවන්.” සිතට හරියන ගෙයක් හමුවනතුරු ඔහු ඇවිද්දේය. ගම්පොළ හිල් වීදියේ දොර ‍ජනෙල් වසා දැමු නිවෙසක් දුටු ඔහු ඒ අසල නතර විය. පැය දෙකකට ආසන්න කාලයක් ඒ අවට සැඟවී විමසිලිමත් වූයේ නිවෙසේ කිසිවකු ඇත්දැයි දැනගැනීමටය.“කවුරුත් නැහැ වගේ.”පිටුපස දොරෙන් ගෙදරට ඇතුළු වූ ඔහු නිවසේ කාමරයක අල්මාරියක වූ රන්බඩු හා මුදල් සොරා ගත්තේය. ඒ පසුගිය පෙබරවාරි මස පළමු වැනිදාය.සොරාගත් බඩු එකවරම විකුණන්නට හෝ උකස් කරන්නට ඔහු ගියේ නැත. සතියක් දෙකක් ඊට ප්‍රතිචාර ලැබෙතැයි ඔහු බලා සිටියේය. පොලීසියේ ද අවධානයක් ඔහු වෙත නොලැබුණු තැන ඔහු සොරාගත් රන්බඩු උකස් කිරීමටත් විකුණා දැමීමටත් පෙලැඹුණේය.පළමු සොරකම සාර්ථක විය. දෙවැනි සොරකමට ඔහු පය තැබුවේ ජුනි මස පස්වැනිදාය. දෙමහල් නිවෙසකට ඇතුළු වූ ඔහු ඒ ගෙදර ද බඩු සොරාගෙන විකුණා දැම්මේය. ඒ මුස්ලිම් ජාතිකයකුට අයත් නිවෙසකි.මංජුල මේ සියල්ල පොලීසියට කීවේය. මුදල් හා රන් අභරණ සොරාගත්ත ද එක් ගෙහිමිකාරියක සතු ක්‍රෙඩිට් කාඩ්පත ගැන ඔහුගේ අවධානයක් යොමු නොවීය. බැංකුවෙන් ලබාගත් සල්ලිවලින් සිය බිරියට ශීතකරණයක්, ගෑස් කුකරයක් හා රූපවාහිනියක් ඔහු මිලදී ගෙන දුන්හ. ඊට අමතරව ගෙවීමේ ක්‍රමයට ත්‍රීවිලරයක් ද ගත්තේය. සොරකම් කරන ලද රන් අභරණ විකුණා එමඟින් ලැබෙන මුදලින් ත්‍රීවිලරයේ ෆිනෑන්ස් ගෙවා දැමීය.සියල්ල එකින් එක හෙළිදරව් වෙද්දී පොලීසිය ඊළඟට කළේ ඔහුගේ දහඅට හැවිරිදි පෙම්වතියගෙන් මේ සම්බන්ධයෙන් ප්‍රශ්න කිරීමය.“මම මේ මුකුත් දන්නේ නැහැ සර්. මෙයාට කොච්චර කිව්වත් මෙයා අහන්නෙත් නැහැ. මට මේ සේරම දුන්නේ තෑගි කියල සර්...”ඇය කීවේ එවැන්නකි. එහෙත් පළපුරුදු පොලිස් නිලධාරීන් ‘ඇන්දවීමට’ ඇයට හැකියාවක් නැත.“එහෙනම් ඔය අතේ තියෙන මුදු කාගේ ද?”“මේවත් එයා මට තෑගි දුන්න දේවල් සර්.”ඇය අතේ දමාගෙන සිටි රත්තරන් මුදු තුන ද ගලවා ගත් පොලීසිය ඔවුන් රැඳි සිටි නිවෙස සෝදිසි කිරීමෙන් අනතුරුව තවත් පවුම් තුනහමාරක රත්තරන් බඩු සොයා ගත්තේය. ඒ සියල්ලම පෙම්වතියට ලබාදුන් ඒවා බව ඔහු කීවේය.“අපි දන්නවා ඔයාලා ඉක්මනට සැපවත් ජීවිතයක් ගත කරන්න හැදුවේ... ඒකයි මේ සේරටම මුල.”පොලිස් පරීක්ෂකවරයා කීවේය. මොවුන් කොතරම් ගෙවල් බින්ද ද දන්නේ ඔවුන් පමණි. පොලීසියට ලැබී තිබුණේ පැමිණිලි දෙකකි. ඒ ඔස්සේ පරීක්ෂණ කිරීමෙන් අනාවරණය වූයේ ඒ වන විට පවුම් 46 ක රත්තරන් මොවුන් සොරාගෙන ඇති බවය. සොරාගත් බඩු ගම්පොළ උකස් ආයතන 18 කට උකස් කොට තිබියදී සොයා ගැනීමට පොලීසියට හැකි විය. සමහර රන් උණු කර විකුණා ඇති බව ද පොලීසිය කියයි.සැකකාර දහඅට හැවිරිදි සැමියා ලක්ෂ 32 ක රන් භාණ්ඩ සොරාගෙන ඒවා උකස් කරමින් සිය ළාබාල බිරියට සැපවත් ජීවිතයක් ගතකර දීමේ අරමුණෙන් මේ සොරකම් සිදුකර ඇති බව ප්‍රශ්න කිරීම්වලදී අනාවරණය විය. මීට බිරියගේ සබඳකමක් නැතැයි කීම විශ්වාස කළ නොහැක්කක් බව ද පරීක්ෂණ පවත්වන පොලිස් නිලධාරියකු කීවේය. මන්ද ඇයද රන්බඩු උකස් කරන්නටගොස් ඇති නිසාය.“මේ දෙන්නම හොඳට ඉගෙන ගන්න පුළුවන් මට්ටමේ දරුවෝ. පාසල් ප්‍රේමයේ පෙම්පත් පවා හුවමාරු කරගෙන ඇත්තේ ඉංග්‍රීසි භාෂාවෙන්. කොල්ලා හොඳටම විභාග පාස්. ඒත් ඉක්මනින් සුපිරි ජීවිතයක් ගත කරන්න යාම නිසා කසාද බැඳලා මාස හයෙන්ම පොලීසියට කොටු වුණා. අපිටත් මේ වගේ දරුවෝ ඉන්නවා. ඒ මනුස්සකම නිසා ළාබාල පෙම්වතියට තරයේ අවවාද කරලා අපි ඒ ගෑනු ළමයා මුදා හැරියා. නැත්නම් රිමාන්ඩ් වෙලා ජීවිතේ තවත් විනාශ වෙනවා. ඉගෙන ගත්තට තවමත් නොමේරු හදවත් තියෙන්නේ. එයාගේ දහඅට හැවිරිදි සැමියා අධිකරණයට ඉදිරිපත් කරලා බන්ධනාගාර ගත කළා. දරුවෝ විතරක් නෙමේ ඔවුන්ගේ මවුපියන් ද මීට වගකිව යුතුයි. දරුවන් ගැන සොයා නොබැලීම නිසා අඩු වයසින් ඒ දරුවන්ට හිරේ යන්න වුණා.”ගම්පොළ මූලස්ථාන පොලීසියේ ජ්‍යෙෂ්ඨ නිලධාරියෙක් කීවේය.ගම්පොළ කොට්ඨාස බාර ජ්‍යෙෂ්ඨ පොලිස් අධිකාරි ගාමිනි පෙරේරා මහතාගේ අධීක්ෂණය මත සහකාර පොලිස් අධිකාරි චූලනී වීරරත්න, ගම්පොළ මූලස්ථාන පොලිස් පරීක්ෂක බණ්ඩාර පලිපාන, ස්ථානාධිපති පරිපාලන චන්දන ශ්‍රිකාන්තා යන මහත්වරුන්ගේ උපදෙස් මත අපරාධ විමර්ශන අංශයේ ස්ථානාධිපති ටී. ආර්. තල්වත්ත, උපපොප සුමනවීර, ජගත් ඥානසිංහ, සැරයන් දිසානායක (21595), දිසානායක (32477), කොස්තාපල්වරුන් වූ රත්නායක (59450), පද්මකුමාර (84269), කාපොසැ කමලා (759) හා ප්‍රියංකා (2163) ඇතුළු කණ්ඩායමක් මේ පිළිබඳ පරීක්ෂණවලට එක්වූහ.කීර්ති මෙන්ඩිස්පින්තූර - ගම්පොළ සමූහදිල්හාන් විජයානන්ද කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=af14081010</link>
    <topic>පියසිරි සහ රත්නේ</topic>
    <author>කසුරි</author>
    <content>මම කෙටිකතාවක් කියවමින් සිටියෙමි. එහෙත් මට එය එකදිගට කියවා අවසන් කළ නොහැකි විය. මගේ ළමා කාලයේ දී අපේ ඉස්කෝලේ සිටි ළමයෙක් මසිතට කඩා පැන්නේය.කඩාපැන්නා කියා ලිව්වාට ඒ ළමයා එනම් රත්නේ කාටවත් වරදක් නැති අහිංසකයෙකි.ස්කෝලෙ යන කාලයේ දී පවා කොල්ලන් සමඟ රණ්ඩු කර නොගත් කිහිප දෙනාගෙන් කෙනෙකි. එහෙත් පන්තියේ ඔහුගේ වැඩ ද ඒ තරම් හොඳ නැත. චිත්‍ර අඳින්ඩ දක්ෂ වුවද පාට පෙට්ටියක් තිබුණේ ද නැත. යාළුවන්ගේ පාට පැන්සලක් දෙකක් ඉල්ලාගත් ඔහු චිත්‍ර පාට කළේය.මගෙන් ද ඔහු දිය සායම් පෙට්ටිය ඉල්ලාගත් අවස්ථා ඇත. පාට පෙට්ටි තිබුණු අයට වඩා ඔහුට ලකුණු ලැබුණේය. එහෙත් අනෙක් විෂයයන්ට ඉතාම අඩු ලකුණු ලැබුණු හෙයින් පන්තියේ අන්තිම හතර පස්දෙනා අතර සිටිනවා හැරෙන්නට ඉදිරියට එන්නට නම් ඉඩක් ලැබුණේම නැත. ඔහුට අපූරුවට සීපද කියන්නට පුළුවන්කම තිබුණේය. සමිතියේ දී ඔහුගේ සීපදය අනිවාර්ය අංගයක් විය.රත්නේගේ පාසල් යාම නැවතුණේ කොයි කාලයේ දැයි මම නොදනිමි. මේ වන විට මම ගමේ ඉස්කෝලෙන් අස්ව සෙන්ට්‍රල් කොලීජි දෙකකට ගියෙමි. හේනේගම සෙන්ට්‍රල් කොලීජියට ද ඉන්පසුව ගලහිටියාව සෙන්ට්‍රල් කොලීජියට ද ගියෙමි. එහෙයින් අපේ මේ සටහනේ කතානායකවරයා ගැන මට ආරංචි ලැබුණේ නැත.එහෙත් දැනට මාස කිහිපයකට පෙර අවන්හලකදී ඒ කාලයේ අපේ පන්තියේ සිටි යාළුවෙක් මුණගැසිණි. ආණ්ඩුවේ දෙපාර්තමේන්තුවක ප්‍රධාන ලිපිකරුවකු වශයෙන් සේවය කර තිබූ ඔහු එසේ මට හමුවන විට විශ්‍රාමිකව සිටියේය.පැරැණි ආ ගිය තැන් ද තොරතුරු ද කතාකරමින් සිටි මට එක්වරම අපේ කතානායක යාළුවා ගැන අසන්නට සිතිණි.“මිනිහ අටේ පන්තියෙන් පස්සෙ ඉස්කෝලෙ ආවෙ නෑ... අඳින්ඩ විතරනෙ මිනිහට පුළුවන්. පස්සෙ කාලෙක මිනිහ මරණ බැනර් ඇඳල කීය කීය හරි හොයාගත්තා. ඒත් ඒ ඔක්කොම සල්ලිවල කසිප්පු බිව්ව. අම්ම මැරුණා. තාත්ත කුලී වැඩ කෙරුව. ඉඩම් ප්‍රශ්නෙකට ඒගොල්ලන්ගෙ මාමා කෙනෙක් හැමදාම බීගෙන ඇවිත් තාත්තට බණින්ඩ පටන් ගත්ත.ඒ වෙලාවට තාත්ත කරන්නෙ දොරවහගෙන ගේ ඇතුළට වෙලා ඉන්න එක. අර මාමා තිත්ත කුණුහරුපෙන් මුළු ගමටම ඇහෙන්ඩ කෑ ගැහුව. තාත්තා පුරුදු විදියටම සද්ද නැතුව හිටිය. අපේ යාළුවා එක පාරටම ඇඳ පොල්ලක් අරගෙන දොර ඇරගෙන එළියට පැන්නලු. තාත්තා කෑගහල තියෙනවා. ඒත් පැන්න ගමන් මාමගෙ ඉස්මුදුනටම පොල්ලෙන් ගහල.ඊට පස්සෙ ගමෙන් පැනල ගිහිල්ල. මාමට ඒ තරමටම තුවාල නැහැල්ලු. එයත් ඒ ප්‍රශ්නෙ එතනින් අතෑරල දාලා. හැබැයි රත්නෙ කොහෙ ගියාද කියල අද වෙනකල් කවුරුත් දන්නෙ නෑ... ඔය හේවුඩ් එකට එහෙම යාගන්ඩ පුළුවන් වුණා නම් මිනිහ මෙලාකට මුළු ලංකාවම දන්න චිත්‍ර ශිල්පියෙක් වෙනව”මා කියවමින් සිටි කෙටිකතාව මැද්දට පැන්නේ මේ අපේ යාළුවාය. රත්නේය.මා කියවමින් සිටියේ සුනිල් ගුණවර්ධනගේ අලුත්ම කෙටිකතා පොතේ එන “බියපත් වීම” නම් වූ කෙටිකතාවයි.එහි එන පියසිරි ද රත්නේ වගේම අහිංසකයෙකි. කසිප්පු බීගෙන තාත්තාට බණින්නටත් තාත්තාගේ “කොළබොක්ක” අදින්නටත් පාරම්බාන වලිසෝමෙ මාමා පියසිරි ගේ උදලු කෙටි පාර නොකා බේරුණේ අනූනමයෙනි. ඒ ගෙදර සිටි අනෙක් අය උදැල්ලේ එල්ලුණු හින්දාය. ඒ වන විට පියසිරි ගේ සිහිය මඳක් විකල්ව තිබිණි. වලිසෝමෙට තිබූ බිය නිසාය. නමුත් ඒ සිද්ධියෙන් පසු වලිසෝමෙ යළිත් කසිප්පු බීගෙන බණින්නට ආවේ නම් නැත.සුනිල් ගේ කෙටිකතාවේ එන පියසිරි ගලවා ගැනීමට ගෙදර කට්ටියක් සිටියහ. එහෙත් රත්නේ ගලවා ගැනීමට ගෙදර සිටි තාත්තාට නොහැකි විය.සිහිය විකල්ව සිටි පියසිරි දම්වැලකින් බැඳ සිටියේය. එහෙත් රත්නේට එහෙම බන්ධනයක් නම් තිබුණේ නැත.සුනිල් ගුණවර්ධන ගේ “නොසිතූ විරූ” නම් වූ කෙටිකතා සංග්‍රහයෙහි මෙවැනි අපූරු කෙටිකතා කිහිපයක්ම තිබිණි.මම රත්නේ පැත්තකින් තබා අනෙක් කෙටිකතා කියවූ නමුත් “බියපත් වීම” නම් කෙටිකතාව මසිත ඉදිරියෙන්ම ශේෂ විය. ඒ රත්නේ නිසාය.* * *‘හතර විළි ලජ්ජාව’ පිළිබඳව මතු වූ ගැටලුව සඳහා පාඨකයන් බොහෝ දෙනෙක් සම්බන්ධ වූහ. පසුගිය දිනවල මගේ දුරකථනයට කතා කළ වැඩි දෙනෙක් එවැනි පාඨකයෝ වූහ. එක් මහත්මියක් එසේ කතා කොට තමා කීර්තිමත් මහාචාර්යවරයකුගෙන් හතර විළි ලජ්ජාව කුමක්ද කියා ඇසූ විට එතුමා දුන් පිළිතුර මට කීවේය.“අවිවාහක දියණිය ගැබ් ගැනීම, කනවැන්දුම් ස්ත්‍රියක් ගැබ් ගැනීම, දෙවැනි සැමියා අතින් පළමු දියණියක් ගැබ්ගැනීම, විවාහක සැමියා සිටිය දී අන් පිරිමියකු නිසා ගැබ් ගැනීම...මේ නිසා හතර විළි ලජ්ජාව ඇතිවෙනවා”නමුත් මේ කාලයේ නම් විළි ලජ්ජාව හතරකට සීමා කළ නොහැක. අඩුම තරමින් හැටහතර විළි ලජ්ජාවක් විය යුතුය.මේ අතර ඉන් පෙර සතියක මසිතෙහි සටහන් වූ හතර හිනාවේ එක් සිනාවක එක් වචනයක් නිවැරැදි විය යුතු යැයි ද ඒ කවිය අප වෙත එවූ හාපිටිගම් අධ්‍යාපන පීඨයේ හිටපු පීඨාධිපති චන්ද්‍රසිරි පතිරණ මහතා දන්වා එවා ති‍බිණි.එනම් ඒ කවියේ සඳහන් මසුරා “දිළි‍ඳකු හට සතයක්වත්” යනුවෙනි. මසිතෙහි එය පළ වූයේ “බිළිඳකු” කියාය. බිළිඳකු කෙසේවත් දිළිඳකු නොවන්නාසේම දිළිඳකු කෙසේවත් බිළිඳකු වන්නේ ද නැත.මසිත සමඟ එක්කාසුවන හැමෝටම ස්තුතියි.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=af14081015</link>
    <topic>වැරදි වැඩ කරන අයටත් දෙවියන් පිහිට වෙනවාද?</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිඅතීතයේ පටන් අප සමාජයේ ජන සංකල්ප හා බැඳුණු මහා දේව සමූහයක්, එසේත් නැතිනම් ‘බණ්ඩාරවලියක්’ සිටී. එනම් ගම ගොඩනැඟීමේ දී, වැව ගොඩනැඟීමේ දී ආදී ලෙස ගැමියන් වෙනුවෙන් අමරණීය මෙහෙවරක නියැළී පුද්ගලයකු මිය ගිය පසු ඔහු දේවත්වයෙහි ලා පිදීම සිංහල සමාජයේ සිරිතකි. ‘මුත්තා’ යන සංකල්පය ද ඒ ඇසුරින් නිර්මාණය වූවකි. මේ දේවතාවලියේ ඒ ඒ ප්‍රදේශයට ආවේණික වූ දෙවි කෙනෙක් සිටී. හංවැල්ල ප්‍රදේශයට රංවල දෙවියන් ලෙසිනි. ඊට අමතරව ගම්භාර නමින් ‘සූනියම්’ දේව සංකල්පයක් ද ක්‍රියාත්මකය. ඒ එක් දේවතාවෙකු ලෙසටය. එහෙත් අප හොඳින් මතක තබා ගත යුතු වන්නේ මේ කිසිවක අන්තගාමී නොවීමටය. තුනුරුවන් අමතක කළේ නම්, අප නිසැකවම අමනුෂ්‍ය ස්වරූප බවට පත්වේ. එහිදී දේව කණ්ඩායම් වුවද අමනුෂ්‍ය බව වටහා ගැනීම වැදගත්ය. මනුෂ්‍ය වාසයක් සමඟ ඒ අයට පැවතිය නොහැකිය.සමහරෙක් තුනුරුවන් අමතක කොට ගහක් යට හෝ දෙවොලක් සාදාගෙන දේව කන්නලව් කරති. රතු පටි බැඳගෙන දේව යාතිකා කරන මේ අය මහා ව්‍යාපාර කරන්නන්ය. ඔවුන් කෙරෙහි ඇත්තේ අධික තණ්හාවකි. ධනය ලැබීමේ ප්‍රාර්ථනාවකි. එහෙත් තුනුරුවන් කෙරෙහි විශ්වාසය තබන්නා ඊට හාත්පසින්ම වෙනස්ය. දානය, ශීලය, භාවනාවට, ප්‍රඥාවට සිත යොමු කර ආධ්‍යාත්මික ගුණවගාවක් ඇති කරගැනීම ඔහුගේ බලාපොරොත්තුව වේ. එය භෞතික වර්ධනයක් ඇති කිරීම නොවේ.ගම්භාර ආදී දේව සංකල්පවල හිඳිමින් ආරක්ෂා සම්පත්තිය අපේක්ෂා කළ ද, සෑම මොහොතකම තෙරුවන් කෙරෙහි සිටිමින්, ආධ්‍යාත්මික ජීවිතයක් ගතකරමින් පවුල ගොඩනඟා ගත යුතු වන්නේ එහෙයිනි.සැබැවින්ම දෙවියන් ගේ උපකාර ලැබේ. එහෙත් සමහර පිරිස් එය ප්‍රයෝජනයට ගන්නේ සිය බිරියටත් හොර රහසේ යම් යම් වැරැදි වැඩ කිරීම සඳහා ය. වරද ඇත්තේ එතැනයි. මෙතැන දී සිදුවන්නේ කුමක්ද? තම බිරිය ඉක්මවා යන වැඩ කිරීමට දෙවියන් ගේ උපකාර ලැබීමය. දෙවියන් ගේ මිතුරා අදාළ පුද්ගලයා නම්, ඔහු සම්බන්ධ තැනැත්තිය දෙවියන් ගේ මිතුරකු නොවේ නම් අර තැනැත්තා ගේ වැරැදිවලට අනුබල දීමක් සිදුවේ. ඒවා සඟවා ගැනීමක්, හසු වන්නට ඉඩ නොදීමක් සිදුවේ. එමෙන්ම ඒ වැරැදිවලට විරුද්ධ වූ කාන්තාවට දඬුවම් දීම ද සිදුවේ. අපි මෙසේ සිතමු. යම් පිරිමියෙක් ගම්භාර දෙවියන්ගෙන් හෝ සූනියම් දෙවියන්ට පුදසත්කාර කර උපකාර ලබා ගනී. දැඩිමුණ්ඩ වැනි දෙවියෙක් අදහයි. ඔහු කරන වැරැද්දට (අනියම් සම්බන්ධතාවක් පවත්වන්නේ යැයි සිතමු) බිරිය උරණ වේ. එහෙත් දෙවියන්ගෙන් උදවු ලැබේ. දැන් කාන්තාව තම ස්වාමිපුරුෂයාට විරුද්ධ වේ.තම මිතුරාට විරුද්ධ වන මේ කාන්තාවට දෙවියන් විසින් දඬුවම් ලබා දේ. එසේ වී ඇය උන්මත්තක කරයි. ලෙඩ කරයි. අපිරිසුදු කරයි. නිරන්තරයෙන් කියවන්නියක බවට පත් කරයි. ඇය විසින්ම සැමියා හැර යන තත්ත්වයට පත්වෙයි. දැන් ඇය ගේ ස්වාමිපුරුෂයාට අවශ්‍ය දේ ඉටුවී අවසන්ය. මේ නිසා විශේෂයෙන් කාන්තාවන් තම පුරුෂයා අනවශ්‍ය ලෙස දෙවියන් පසුපස යනවා නම් එහි විපාක යම් මොහොතක තමන්ට ද ලැබෙන්නට ඉඩ ඇති බව මතක තබා ගැනීම වැදගත් වේ.තමන් ඒ දෙවියන් පසුපස නොයන්නේ නම්, දෙවියන් නොඅදහන්නේ නම් යම් මොහොතක දෙවියන් ගේ විරෝධය ලැබෙන බව සිහි තබා ගත යුතු වේ. මේ පුවත් සමාජ ගත කළ සැණින් ඕනෑතරම් කාන්තාවෝ ඊට සාක්ෂ්‍ය දරනවා නොඅනුමානය. “මගේ සැමියා ඔය වගේ දෙවියන් අල්ලගෙන වැඩ ගත්තා. අද මමයි දරුවොයි අසරණ වෙලා. ඔහුගේ වැඩවලට විරුද්ධ වූ හැටියේ ම මට සිහියක් නැති වෙනවා. කල්පනාව නැති වෙනවා. ක්ලාන්තව බිම ඇද වැටෙනවා. දැන් මට ගෙදර ඉඳීමත් සම්පූර්ණයෙන් ම එපා වෙලා” යැයි ඔවුන් පවසනු ඇත. මෙවැනි කාන්තාවක්, එක්කෝ සිය පුරුෂයා සමඟ දේව ඇදහිල්ලේ සිටිය යුතුය. නැතිනම් තම ස්වාමිපුරුෂයා තුනුරුවන් කෙරෙහි ම රඳවා ගැනීමට උත්සාහ කළ යුතුය.එමෙන්ම තුනුරුවන් කෙරෙහි ශ්‍රද්ධා වර්ධිත කාන්තාවකට නම් මෙවැනි විරෝධකම් පෙන්වීමට දෙවියන්ට නොහැකිය. ඇය තෙරුවන් විෂයයෙහි ශ්‍රද්ධාවන්ත නම්, අනිවාර්යයෙන්ම දෙවියන් ඇයට බිය වේ. එවැනි පරිසරයක දී වැරදි කරන සැමියාට ඇයගෙන් ඉක්ම යන්නට සිදුවේ. එහෙත් ඇය සැමියා ගියා යැයි මනසින් කඩා වැටෙන්නේ නැත. මානසික විකෘතිතාවන්ට පත්වන්නේ නැත. අනියම් පුරුෂයන් කරා යොමු වීමක් නැත. ලෙඩ වීමක් ද නැත. බුද්ධ, ධම්ම, සංඝ යන තුනුරුවන්ගෙන්ම ආධ්‍යාත්මික සහනය සලසා ගන්නා අතර සැමියාට මිතුරු දෙවියන් විසින් කරන බලපෑම්වලින් අත් මිදේ.විදේශයක දී මේ හා සමාන ප්‍රශ්නයකින් පීඩා විඳින කාන්තාවක් මට හමු වුණි. ඒ මවත් දියණියත් එහි ජීවත් වූයේ තනිවමය. ස්වාමිපුරුෂයා ලංකාවේය. එහෙත් මේ නිවසට කිසියම් තරුණයෙක් නිතර යාම් ඊම් කළේය. සමීපතම මිතුරකු ලෙසින් ඇසුරු කළ ද මේ තරුණයා අර කාන්තාව පිළිබඳ සිත් බැඳ ගනී. තමන් සමඟ ඇසුරක් පැවැත්වීමට ඇය ගේ කැමැත්ත විමසූව ද “ඔබ ඇසුරු කළේ සහෝදරයෙක් ලෙසය. මට සැමියෙක් සිටී. දියණියක ද සිටී. ඔය වැනි අවිනීත යෝජනා මින් මතු ගෙන නොඑන්නැ”යි ඇය තරුණයාට තරයේ අවවාද කළාය. එහෙත් ඉන් නොනැවතුණු හේ, “මම මගේ බලාපොරොත්තුව හොඳින් හෝ නරකින් ඉටු කරගන්නෙමැ”යි සපථ කළේය. විශේෂත්වය නම් මේ තරුණයා යම් දෙවි කෙනෙක් ඇදහීමය. ඒ ශ්‍රී ලාංකේය සමාජයේ විශ්වාසයන් හා බැඳුණු දෙවි කෙනෙකි.කාන්තාව පවසන ලෙස යම් කිසිවකට මතුරා තරුණයා විසින් ඇයට ලැබෙන්නට සලස්වා තිබේ. එතැන් සිට ඇය උපරිම ලෙස ලෙඩ වේ. දියණිය ද ලෙඩ වේ. එහෙත් ඊට බලපෑ කිසිදු හේතුවක් වෛද්‍යවරයකුට සොයා ගත නොහැකි වුණි. ඇය අන්‍යාගාමිකය. මේ වැනි දේ පිළිබඳව පෙර කිසිදු විශ්වාසයක් නොවුණි. එහෙත් ඇස් ඉදිරිපිට සිදුවන අනපේක්ෂිත හා පුදුම සහගත දේ නිසා ඇයට දැන් එය විශ්වාස කරන්නට සිදුව තිබේ.තමන් බඳවා ගන්නා කෙනා ලවා මෙවැනි දේ කරවිය හැකිය. ඔබ තුනුරුවන් කෙරෙහි ශ්‍රද්ධාව අඩු නම් එය නොඅනුමානවම බලපැවැත්වේ. එහෙත් තෙරුවන් විශ්වාස කරනවා නම්, දහමට අනුව ජීවත්වනවා නම් ඒ කිසිවෙකුට ඔබට ළං විය නොහැකිය. බලපෑම් කළ නොහැකිය. තමන් කරන ක්‍රියාවෙන් ඔවුන් ම විනාශ වී යනු ඇත. එසේත් නැතිනම් අදාළ පුද්ගලයා ඔබ වෙත නම්‍යශීලී වනු ඇත. කිසිවිටෙකත් මෙවැනි බලපෑම් තුනුරුවන්ගේ බලයට එහා යන්නේ නැති බව අප හොඳින් අවධාරණය කර ගත යුතුය. ධජග්ග සූත්‍රයේ දී විස්තර කෙරෙන්නේ ද තෙරුවන් ගේ බලය අන් සියල්ලට වඩා බලවත් වන බවයි.සිහිනයෙන් ඇවිදීම ඇතැම් පුද්ගලයන් ගේ කරදරකාරී පුරුද්දකි. මේ හා ගෙතුණ ජනප්‍රවාද බොහෝය. අමනුෂ්‍ය බලවේගයකට මනුෂ්‍යයෙක් සිහිනයෙන් මරණය වෙත ගෙන යා හැකිද? අතීතයේ සිට පැවත එන මෙවැනි කතා පුවත්වල සත්‍යතාවක් තිබෙනවාද? මෙම ලිපි පෙළ කියවන බොහෝ දෙනකුට ද මෙවැනි ගැටලු පැන නැඟී තිබුණි.දෙවියන් නොවන ප්‍රේත භූතා දී අමනුෂ්‍ය බලවේග වේ. තමන් ප්‍රිය කරන්නා වූ අය, එසේත් නැතිනම් ඒ ශරීර හානියට ලක්කිරීමට ඔවුන් ප්‍රියය. ඒ චරිත හානියට ලක් කිරීම තුළ ඔවුන් තෘප්තිමත් වේ. ඒ සඳහා අදාළ චරිතය මරණය සඳහා අරගෙන යාමට උපක්‍රම යොදයි. ඇතැම් විට රෑට එළිමහනට එන කෙනෙක් නම් ගව රංචුවක් පෙනෙන්නට සලස්වයි. එහෙත් ඒ සැබෑ ගවයන් නොව භූතාත්මයන්ය. දැන් අර පුද්ගලයා තම ගෙඋයන පාළු කරන්නට ආ හරකුන් එපිටට එළවාගෙන යයි. දිගින් දිගටම ගවයින් පසුපස යන ඔහු ගල්පොත්තකින් වැනි තැනකින් පහළට ඇද වැටී මරණයට පත්වේ. ඉන්පසු ඒ මරණය සිදුවූ ආසන්නයකින්වත් මිනිසුන් ගැවසෙන්නේ නැත. දිය නාන මංකඩ වැනි තැන් ආශ්‍රිතව මෙවැනි දේ බොහෝ සිදුවේ. ඊට හේතුව දිය නෑම පිණිස එතැනට මිනිසුන් රැස්වනවාට භූතයින් අකැමැති වීමය. මනුෂ්‍ය ගැවසීම භූතයින්ට කරදරකාරීය. ගිනි මද්දහනක, මැදියම් රැයක යම් තැනෙක හදිසි අනතුරකින් කෙනෙක් මිය ගියේ නම්, ඉන්පසු කිසිවෙක් ඒ අසලකින් ගමන් කරන්නේ නැත. එවිට මිනිස් පුළුටු ගන්ධයෙන් තොරව අමනුෂ්‍ය බලවේගයන්ට නිදහසේ එහි ගැවසිය හැකිය.මෙවැනි සිදුවීම්වල දී අප අවධාරණයට ගත යුතු වැදගත් කරුණක් තිබේ. ඒ මෙවැනි භූතාත්ම මෙහෙයවන විපත් හා කරදරවලට මුහුණ දෙන්නේ මනසින් දුර්වල වූවන් පමණක් වන බවයි.මෙසේ සිතමු. මවක් තම දියණියකට අපමණ අදරැතිය. අකාලයේ ඇය මිය ගියේ නම් ඒ ඇතැම්විට මිය යන මොහොතේ දියණිය පිළිබඳ වූ ආශාවකින් වීමට පුළුවන. මේ නිසා දියණිය තමන් සිටිනා තැනට ගෙන්වා ගැනීමට අම්මා කැමැතිය. එහෙත් දුව යම් තැනක උත්පත්තිය ලබන්නේ ඇය ගේ කුසල අකුසල ශක්තිය අනුව බව මව දන්නේ නැත. ඇය සිතන්නේ දියණිය මියගියේ නම් තමන් ළඟට එනු ඇතැයි කියාය. මියගිය මව භූතාත්මයක් වී දියණිය මරණය කරා ගෙන යාමට උත්සාහ දරන්නේ ඒ ආකාරයටය.මේ චිත්‍රපට කතා‍වක් නොවේ. ලෝක ස්වභාවය මෙයයි. මට දිනක් එක්තරා තරුණ දරුවෙක් මුණගැසුණි. ඔහුට මහා කරදරයක් වූයේ යම් චරිතයක් සිහිනයෙන් පෙනීමය.“හාමුදුරුවනේ! මේ වගේ ශරීර ලක්ෂණ ඇති ගැහැනු කෙනෙක් මට සිහිනයෙන් ‍පෙනෙනවා. ඇය දුටුවේ නම් නිසැකවම විපත්තියක් වෙනවා. ඇය සිහිනයෙන් දුටු දිනට පසුදා පවුලේ කෙනකු ගේ මරණයක් ගැන අසන්නට ලැබෙනවාමයි. හාමුදුරුවනේ, මේ නිසා මම කල්ගෙවන්නේ මහා බියකින්.”යැයි ඔහු මා සමඟ පැවසුවේය. මෙවැනි හා මේ හා සමාන වෙනත් සිදුවීම් මේ සමාජයේ බොහෝ වේ. වැදගත් වන්නේ එවැනි දේ ගැන මනා පර්යේෂණ කිරීමය. සොයා බැලීමය. අමනුෂ්‍ය බලවේග හා මෙවැනි සිදුවීම් අතර සම්බන්ධතාවය විවරණය කර ගැනීමය. මුදල්වාදී කොට අල්ලා ගැනීමක් ගැන ඉන් නොකියවේ. සැබෑ ඕනෑකමකින්, මානව දයාවෙන් පර්යේෂණයේ නිරත වීමය. ඒ සඳහා හොඳම මඟ සිත දියුණු කර ගැනීමය. සිත දියුණු කරගැනීමට භාවනාව ඉවහල් කර ගත හැකිය. අප භාවනා වැඩිය යුතු වන්නේ නිවන් අවබෝධය පිණිසම නොවේ. දාන, ශීල, භාවනා යන මේ ත්‍රිවිධ පුණ්‍යකර්මයන් අතරින් එකක හෝ නිරත නොවී ධර්ම ශ්‍රවණයෙන් පමණක් ම නිවන් ලද අය වෙති.මසැසින් දැකිය නොහැකි දේ මනසින් බලන්නට මෙය ප්‍රයෝජනයට ගත හැකිය. ගිජ්ජකූඨ පර්වතය නඟින අතර අප මහ තථාගතයන් වහන්සේ, රහතන් වහන්සේ භූත රූප දුටු බව අප පසුගිය ලිපියක සඳහන් කළෙමු. උන්වහන්සේ සාමාන්‍ය මිනිස් ඇස නොදකින එවන් අමනුෂ්‍ය චරිත දුටුවේ සිත දියුණු කළ උතුමන් වූ බැවිනි.කනගාටුවට කරුණක් වන්නේ අපේ සමාජය මේ පිළිබඳව නොසිතීමය. මෙවැනි ආත්ම බව පිළිබඳ සෙවීමට උත්සුක නොවීමයි. අමනුෂ්‍යයින් ද අප අතර සිටින බව සුපැහැදිලිය. ඒ ආත්ම බව පිළිබඳව පර්යේෂණය කිරීම සමාජයට වැදගත් වන්නේ පව් නොකොට සුමඟට යාමටය. එවන් චරිත බවට පත් නොවීමටය. එසේ නොමැතිව එම චරිත බඳවාගෙන කිසිවකුට හානි කරවීමට හෝ තමන් ‍ෙග් බඩ වඩා ගැනීමට නොවේ.අමනුෂ්‍ය දෝෂ ඇතිවන්නේ ඇයි, එවැනි චරිත දුටු විට අප අභාග්‍යසම්පන්න දේට මුහුණ දෙන්නේ ඇයි? එසේ වන්නේ කුමන හේතුවක් නිසාද? මේ, අපගේ තරුණ ප්‍රජාවට ඉතා වැදගත් පර්යේෂණ මාතෘකාවක් ය.ලබන සතියේමිනිසුන් වැරැදි කරනවාට ප්‍රිය දෙවිවරුරමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=as1408101</link>
    <topic>ටීචර්ලා පස් දෙනාගේ ළමා රෝහලේ ඉස්කෝලේ</topic>
    <author>ඉනෝකා පෙරේරා බණ්ඩාර</author>
    <content>ටීචර්ලා පස් දෙනාගේ ළමා රෝහලේ ඉස්කෝලේපුංචිවුන්ගේ බෑඟිරි හඬ ඉස්පිරිතාලෙ දෙවනත් කරන තරම්.ළතෝනියක් තරමට හද පාරන ඒ වේදනාබර ඇඬුම් හඬ, දරුවො ළඟ ඉන්න අම්මලගෙ විතරක් නෙවෙයි අහන් ඉන්න කාගෙ වුණත් දෑස් කඳුළින් පුරවනවා.අම්මලත් දරුවොත් එකට හඬන මේ වේදනාබර අත්දැකීම හරියට චක්කරයක් වගෙයි. කට්ටියක් සනීප වෙලා ගෙදර යද්දී ආපහු කට්ටියක් රෝහලට එනවා. හැමදාමත් වාට්ටු පිරෙනවා.වේදනාවෙන් හඬන දරුවෝ හෙළන ඒ කඳුළු කැට, හැමදාමත් එකතු වෙලා විලක් හැදුණා. පහුගියදාක ඒ කඳුළු විලේ මලුත් පිපුණා.රිජ්වේ ආර්යා ළමා රෝහලේ කෑගසමින් හඬපු - විඳවපු දරුවෝ, ටිකෙන් ටික සුවපත් වෙද්දී රෝහල් ඇඳ උඩ ඉඳන් ඇඳපු චිත්‍ර, කතන්දර, රචනා, කවි සිතිවිලි ‘කඳුළු සිනා මල්’ නමින් පොතක් වෙලා දොරට වැඩියා. ඒ වෙද්දී සනීප වෙලා ගෙදර ගිහින් හිටපු පොඩිත්තො හුඟ දෙනකුත් එදා රෝහලට ආවේ කඳුළු විලේ පිපුණු ඒ මල් දකින්න.හැමදේම කළේ වින්ද්‍යා ටීචර්.ටීචර් කෙනෙක් මොනව ද රෝහලේ කරන්නේ... රෝගි දරුවන්ට අලුත් අත්දැකීමක් අරන් වින්ද්‍යා ටීචර් ඇතුළු තවත් ටීචර්ලා හතරදෙනෙක් ළමා රෝහලට ආවේ පහුගිය අවුරුද්දේ.ඒ කියන්නෙ ළමා රෝහල ඇතුළෙත් දැන් ඉස්කෝලෙ පැවැත්වෙනවා.අතපය කඩාගෙන... හදිසි අනතුරුවලට මුහුණ දීලා එහෙමත් නැතිනම් බරපතළ සැත්කම්වලට මුහුණු දුන්නු හෝ මොනයම්ම ලෙඩක් හැදුණ වුණත් සංකීර්ණ තත්ත්වයට පත්වූ දරුවෝ ළමා රෝහලට එන්නේ ලංකාවේ හතර අතින්. එහෙම එන පොඩිත්තෝ සති ගණන් මාස ගණන් ඉස්පිරිතාලෙ ඉන්නකොට ඒ අයට අහිමි වන පාසල් අධ්‍යාපනය ගැන මීට වසර කිහිපයකට එපිට කතිකාවක් ඇති කළේ ළමා රෝහලේ මානසික රෝග පිළිබඳ විශේෂඥ වෛද්‍ය, හේමමාලි පෙරේරා මහාචාර්ය තුමිය. දරුවො සම්පූර්ණයෙන්ම සුවපත් වනතුරු ඒ අයට අහිමි වන පාසල් අධ්‍යාපනයත් රෝහලේදීම ලබා දෙන්න වැඩ පිළිවෙළක් ඕනෑ... කියන ඒ සටනට දිරි දුන් වෛද්‍ය ලින්ටන් පද්මසිරි, ළමා රෝහලේ අධ්‍යක්ෂතුමා ඒ යෝජනාව ප්‍රායෝගිකයක් වන තුරුම ක්‍රියා කළේ එක සිතින්.“ළමයෙක් රෝහල් ගත වුණාම ඔවුන්ගේ පාසල් කටයුතුවල යම් පසුබෑමක් ඇති වනවා. සමහර වෙලාවට දරුවන්ට මාස දෙකේ තුනේ රෝහල් ගතවෙලා ඉන්න සිදු වෙනවා. ඈත පළාත්වලින්, ගම්වලින් එහෙම ආ දරුවන්ට රෝහලේදීම ඒ විෂය නිර්දේශය ආවරණය කරගන්න ලැබෙන එක ලොකු සහනයක්. දෙමවුපියන් පවා මේ ගැන නිතර ඉල්ලීම් කළා. මහාචාර්ය තුමියගේත් උදව් ඇතිව අධ්‍යාපන අමාත්‍යාංශය සහ සෞඛ්‍ය අමාත්‍යාංශයේ පූර්ණ සහාය ඇතිව අවසානයේ අපිට ගුරුතුමිලා හතර දෙනෙක් ලැබුණා.සමහර වෙලාවට දරුවන්ගෙන් වාට්ටු පිරිලා. පුළුවන් හැටියට වාට්ටුවල එක තැනක් පන්ති කාමරයක් විදියට හදලා දීලා වැඩේ පටන් ගත්තා.ඇත්තටම මේ වැඩේදී ඒ ගුරුවරු සෑහෙන කැපවීමක් කළා. මේ, ඒ හතර දෙනාගෙම පළමු පත්වීම. ඒ පත්වීම් ඉස්කෝලෙකට නැතිව රෝහලකට ලැබුණු එක ගැන එදා ඒ අය හිත හදා ගන්න ඇති. සමහර ප්‍රවීණයෝ නම් මෙහෙම ඇවිත් උගන්වන්න කැමැති වෙන්නෙ නැහැ. නමුත් මේ ගුරුවරියෝ දරුවන්ට අම්මලා වුණා.ඒ ‍හතර දෙනා ආවේ එක් අවුරුද්දකට. ඒ අය ගිහින් අලුත් හතර දෙනෙක් එන දවස උදාවුණා. ඒත් එක ගුරුවරියක් කැමැත්තෙන්ම ඊළඟ අවුරුද්දත් ඉන්නම් කිව්වා. ඈ තමයි, මේ ‘කඳුළු සිනා මල්’ පොත ඇගේ මුදල්වලින්ම මුද්‍රණය කළේ. අසනීප ගාණේ ඉන්න දරුවො ඉස්පිරිතාලෙ ඇඳ, මේසයක් කරගෙන, වේදනාවන් මොහොතකට අමතක කරලා කරපු නිර්මාණ ඇත්තටම ‘කඳුළු සිනා මල්'ම තමයි.දරුවන් එක්ක කරන ගනුදෙනුවෙදි ඒ අය තේරුම් ගන්න, හැසිරීම් අවබෝධ කරගන්න මේ වගේ තැනක වැඩ කරපු ගුරුවරුන්ට ලොකු අත්දැකීමක් ලැබෙනවා. අඩුම තරමේ කාරුණික හදවතක් ඇතිව දරුවො දිහා බලන්නවත් පෙළැඹෙනවා.අධ්‍යක්ෂ තුමා කියන්නේ හදවතින්මයි. දෙමළ දරුවන් වෙනුවෙන් මෙවර දෙමළ මාධ්‍ය ගුරුවරියක් සහ විශේෂ අවශ්‍යතා ඇති දරුවන් සඳහාම ගුරුතුමියක් පැමිණ සිටීමත් අගය කළ යුතු කාරණයක් කියලයි, වෛද්‍ය අධ්‍යක්ෂතුමා තවදුරටත් කියන්නෙ.වින්ද්‍යා ටීචර් ප්‍රමුඛ මේ කණ්ඩායමේ සෙසු ගුරුතුමීලා වන්නේ මනෝරි, උරේෂා, කලාදේවි සහ ප්‍රියදර්ශනී . හැමෝම වෙනුවෙන් අපි මුලින්ම කතා කළේ වින්ද්‍යා ටීචර්ට.“අපි හැමෝටම වාට්ටු හතරක් හෝ ඊට වැඩියෙන් තියෙනවා. ඉස්කෝලෙ පටන් ගන්න වෙලාවට අපිත් වාට්ටු ගාණේ යන්න පටන් ගන්නවා. දවල් එකහමාරට අපේ මේ ඉස්කෝලෙත් ඉවරයි.සමහර දරුවො බලාගෙන ඉන්නවා අපි එනකල්. ගුරු පත්වීම ලැබිලා මෙහාට එනකොට හදවතේ තිබුණේ තිගැස්මක්. අසනීප දරුවන්ට කොහොම ද උගන්වන්නේ... මේ ළමයි අපිව කොහොම පිළිගනීවි ද... කියන ප්‍රශ්න ගොඩක් එක්ක අපි හිටියේ.ඇත්තටම මෙතැනට එනකල් හිතුවෙ නැහැ ළමා ලෝකයේ මේ තරම් දරුණු බරපතළ දේ සිද්ධ වෙනව කියලා.අවුරුදු 13 ක එක පුතෙක් හිටියා. ඉස්කෝලෙ ලොකු අයියලා තමයි යාළුවෝ. මේ අය යන හැම නරක තැනකටම මේ දරුවත් ගිහින්. කොටින්ම ගැහැනු ඇසුරට පවා. බාබුල්, මත් ස්ටිකර්, මත්පෙති, බාවා මේ හැමදේම මේ දරුවා බීලා තිබුණා. දරුවා එවලා තිබුණේ උසාවියෙන්. හැබැයි ඒ දරුවට ඒ පාපතර ලෝකය එපා වෙලා තිබුණේ. නමුත් අම්මා තාත්තා දෙන්නම දාලා ගිහින්. හැදුණේ ආච්චි ළඟ.පරිවාසෙට අරන් යන දා හොඳටම ඇඬුවා. ‘මට බෑ ටීචර් යන්න! අනේ මාව බේරගන්න ටීචර්...’ කිය කියා. මං මොනවා කරන්න ද... පුළුවන් තරම් හිත හැදුවා, ‘ඔයා ගිහින් හොඳ ළමයෙක් වෙලා එන්න පුතේ...’ කියලා. ඇත්තටම ඒ දරුවා මාත් එක්ක හොඳින් අධ්‍යාපන කටයුතු කළා. මෙහෙ එව්වේ මානසික සෞඛ්‍ය නඟා සිටුවන්න සහ ප්‍රතිකාර වෙනුවෙන්.මානසික ප්‍රශ්න තියෙන පුංචි දරුවො විවිධාකාරයි. ඒ අයට වෙලාවකට තරහා යනවා. හේතුවක් නැතිව හිටි ගමන් අපිට ගහනවා. එයාලා දන්නෙම නැතිව කට දෙපැත්තෙන් කෙළ වැක්කෙරෙනවා. සමහර දරුවන්ගෙ තුවාල බලන්න බැරි තරම්. සමහර ළමයි මුල් දවස්වල අපේ ළඟටවත් ආවෙ නැහැ. මේ කිසිම දරුවෙක් දිහා තරහෙන් බලන්න අපේ හිත් දුන්නෑ.ජීවිතේ ඉවසන්න ඉගෙන ගන්න ඕනෙ නම් ළමා රෝහලට එන්න කියලා කියන්න හිතෙන තරමට ඒ අය අපිට ඉවසන්න පුරුදු කළා.ඇත්තටම ගුරු ජීවිතයේ කවදාවත් මේ අත්දැකීම නම් කොහෙන්වත් ලැබෙන්නෙ නැහැ, හිතේ චකිතෙන් මෙතැනට ආවට දවසින් දවස දරුවො කෙරෙහි හදවතේ බැඳීම ඇති වුණා. මෙවැනි දරුවන්ට උගන්වන විශේෂ ක්‍රම‍වේදයක් අපි දැනගෙන හිටියෙ නැහැ. අපිම සොයාගත්තු අපිටම ආවේණික ක්‍රමයක් ටිකෙන් ටික හදා ගත්තා.මුලින්ම කළේ ඔවුන්ට ළංවෙන එක. ටිකෙන් ටික යාළු වෙද්දි, ‘අන්න ටීචර් එනවා...’ කියලා සතුටින් කියන තරමට දරුවො සමීප වුණා. හිතවත් වුණා.‘අනේ නර්ස් ඇන්ටි, මේ අතට ‍නම් ඉන්ජෙක්ෂන් ගහන්න එපා. ටීචර් ආවම මට ලියන්න තියෙනවා. අනික් අතට ගහන්න...’එහෙම කියපු දරුවො අධ්‍යක්ෂ තුමාටත් මුණගැහිලා තිබුණා. සමහර වෙලාවට බෙහෙත් බොන්න අදිමදි කරන දරුවෝ ‘අනේ! මං ටීචර් ආවම බොන්නම්...’ කියලා අඬනවා.‘අනේ මට ඉන්ජක්ෂන් ගහද්දි ඔයා ළඟ ඉන්න ටීචර්...’ කියලා දරුවෙක් මගේ මූණ දිහා බලාගෙන කියපු දවසෙ මට හුඟක් දුක හිතුණා.එක දවසක් පුංචි පුටුවල මාත් දරුවො එක්කම වාඩිවෙලා උගන්වද්දි පිටිපස්සෙන් ඇවිත් කවුදෝ පිටට ගහගෙන ගහගෙන ගියා. ඒ දරුවා හරි ආවේගෙන්, ඒත් ‘එන්න පුතේ...’ කිව්වම කීකරුව ළඟට ආවා.පිළිස්සුම් ඒකකයේ දරුවො සාපේක්ෂව හුඟක් වේදනාකාරි අත්දැකීම් ලබන අය. එක පුතෙකුගෙ පිච්චුණු අත වෙළලා. ඒත් එයා ලියන්න උත්සාහ කරනවා. වේදනාවට ඇස්වල කඳුළුත් ඇවිත්. එයා ලියන එක නවතලා මට කියනවා, ‘ටීචර් යං ගෙදර යං. අපේ ගෙදර යං. අපි එහෙ ගිහින් වැඩ කරමු...’ කියලා.වෙලාවකට අම්මලාට වඩා දරුවො අපිට සමීප වෙනවා. අපිව විශ්වාස කරනවා. පළමු අවුරුද්ද පුරා මෙහෙම දේවල් වෙද්දි මට මේ රෝහල මගේ ඉස්කෝලෙ වුණා. ආපහු යන දවස උදාවුණත් මට මේ දරුවො දාලා යන්න හිත හදාගන්න බැරිවුණා. මං ඊළඟ අවුරුද්දත් හිටියේ බොහොම කැමැත්තෙන්ම ඉල්ලලා.දරුවො කරපු නිර්මාණ පොතක් විදියට එළිදැක්වූවේ ඒ අයව සතුටු කරන්න. ඒකෙන් හුඟක් දරුවො මොහොතකට හරි වේදනාව අමතක කළා. ‘කඳුළු සිනා මල්’ පොතට නම් තැබුවෙත් දරුවො කඳුළු අතරින් කළ නිර්මාණ හින්දා.මං ගොඩක්ම සතුටුවෙන්නෙ, ‘ගිලන් බාර්’ කියන තත්ත්වයෙන් පෙළුණු පුතෙක් දැන් සෑහෙන දුරට සනීපවෙලා මේ පාර ශිෂ්‍යත්වෙ විභාගෙට ලියන්න සූදානම් වෙන එක ගැන. ඇ‍ඳෙන් නැඟිටගන්න බැරි කාලවලදී එයාගෙ ඇඳ ළඟටම ගිහින් පාඩම් වැඩ ඇරඹුවා. එයත් උනන්දුවෙන් වැඩ කළා. ප්‍රතිකාර ලබද්දීම විශේෂ අවසරයකින් එයා මෙදා පාර ශිෂ්‍යත්වෙ ලියනවා. මේ නිවාඩු කාලෙත් පාඩම් වැඩ කරවන්න එයා වෙනුවෙන් මං රෝහලට එනවා...”මනෝරි, උරේෂා, කලාදේවි සහ ප්‍රියදර්ශනී ගුරුතුමීලටත් හැමදාම මුණගැහෙන, ආදරය දයාව බලාපොරොත්තු වන මේ රෝගි දරුවන්ගේ අත්දැකීම් නම් අනේකවිධයි.විටෙක හිත පාරන, විටෙක හිත හඬවන ඒ දරුවන්ගේ ජීවිත දිහා ඔවුන් ළෙන්ගතුව බලන එකම පිනක් කියලයි මට නම් හිතෙන්නේ.ළමා රෝහලේ මානසික ප්‍රතිකාර අංශයට එන දරුවන් ගෙන් වැඩි දෙනෙක් ආතතිය හෙවත් ‘ඩිප්ප්‍රෙෂන්’ තත්ත්වයෙන් පෙළෙනවා කීවොත් සමහර විට ඔබ පුදුම වේවි.අපි නොදන්නවාට දරුවන්ටත් ප්‍රශ්න තියෙන බව නේද මේ කියන්නෙ...“ඇත්තටම ළමයි පාඩම් වැඩ මතක හිටින්නෑ... කියනවානම්, හරියට තරහා යනවානම්, නුරුස්සනවානම්, කල්පනාබරිතව ඉන්නවානම් හෝ හැසිරීමේ වෙනදා නැති වෙනසක් තිබෙනවානම් එය නොසලකා ඉන්න එපා කියන පණිවුඩය අම්මලා තාත්තලාට දෙන්නම ඕනේ. එහෙම නොසලකා හිටියොත් අවසානයේ දරුවෝ දිවිනසාගන්න තත්ත්වයට පෙළැඹෙනවා. ඒ, ආතතිය දරාගත නොහැකිව. අම්මගෙයි තාත්තගෙයි රණ්ඩුවලට බයවෙලා කියලා, දෙමවුපියෝ නිහඬව හිත හදාගන්න නම් උත්සාහ කරන්න එපා. වහාම දරුවා ගැන සොයා බලන්න...”අපි වාට්ටුවෙන් වාට්ටුවට ගිය ගමනෙදි මේ උපදෙස් ටික දුන්නේ මානසික ප්‍රතිකාර අංශයේ වෛද්‍ය මංගලිකා මහත්මිය.මේ විදිහට වෛද්‍යවරුන්ගෙන් සහ හෙදියන්ගෙන් ලැබෙන සහය වින්ද්‍යා ටීචර් ප්‍රමුඛ මේ හැම ගුරුවරියකටම ලොකු හයියක්.වමනේ යනතුරු දරුවන්ට ‍ටොකු අන්නවන, සෙරෙප්පු මාල දරුවන්ගේ කරේ එල්ලන, අසැබි දේට පොලඹවා දරුවන් කෝච්චියට පනින තැනට කටයුතු කරන, ගඩා ගෙඩි කඩන්නට ගස් නග්ගවන හා දරුවන්ට අනේකවිධ වධ හිංසා පමුණුවන කුරිරු හිත් ඇති ගුරුවරු අතරේ වින්ද්‍යා ටීචර් ඇතුළු කණ්ඩායමට අපි කුමක් කියන්න ද...අසනීප දරුවන්ගේ සෙම් සොටු ගෑවෙද්දී... තුවාල ඕජස් ඇ‍ඟේ ඉලෙද්දී... ආතතියෙන් පෙළෙන දරුවන් ඔවුන්ට රිද්දද්දී අම්මලා මෙන් ඉවසන ඔවුන් සැබැවින්ම ‘ගුරු මෑණිවරු’ මයි.දරුවන්ගේ සිත් සනහන, ඇස් පාදන, ඔවුන්ට දයාවෙන් සලකන ළමා රෝහලේ වින්ද්‍යා ටීචර්ලා වැනි ගුරු පරපුරක් මතු මතුත් බිහි වේවා! යි අපිත් පතන්නේ ඒ නිසාමයි.ඉනෝකා පෙරේරා බණ්ඩාරඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=as1408102</link>
    <topic>මෝදි හදාගත් පුතු නේපාලයේ දී‍ පවු‍ෙල් අයට බාරදෙයි</topic>
    <author>සේමාලි කැල්ලපත</author>
    <content>මෝදි හදාගත් පුතු නේපාලයේ දී‍ පවු‍ෙල් අයට බාරදෙයිජීට් බහාදූර් එදා දිල්ලි නගරයට ආවේ යන්නේ එන්නේ කොහේදැයි නොදැන මංමුලාවූවකුසේය. ඔහුට උවමනා වූයේ කෙසේ හෝ තම උපන්රටට යාගන්නටය. වයස අවුරුදු 8 ක තරමේ කොලු ගැටයකු වූ ජීට් දිල්ලියෙන් ගොරක්පූර් කරා දිවෙන දුම්රියට නැගුණේ එතැනින් උත්තර ප්‍රදේශය හරහා ගොස් ඉන්දු - නේපාල දේශසීමාව ඔස්සේ තම උපන් දේශය වූ නේපාලයට පැන ගැනීමටය. එහෙත් ඔහු ගොඩවී තිබුණේ වැරැදි දුම්රියකටය. ගොරක්පූර් වෙනුවට දුම්රිය ඔහු රැගන ආවේ අහමදාබාද් කරාය. නමුත් ජීට් මේ ගොඩවූ වැරැදි දුම්රිය ඔහුගේ ඉරණම් ගමන වෙනස් කළේය.ජීට් ඔහුගේ වැඩිමල් සොහොයුරා දස්රත් සමගින් 1998 දී නේපාලයේ ඔවුන් පදිංචි නාවල්පරාසි දිස්ත්‍රික්කයේ ලෝකාහා ගම්මානයෙන් පිටව ආවේ ඉන්දියාවට පැනවිත් ජීවත්වීමට කීයක් හෝ උපයා ගැනීමටය. දිල්ලියට සේන්දු වූ ඔවුන් අතරින් දස්රත්ට වැඩි දිනක් යෑමට මත්තෙන් නිවෙසක මෙහෙකාරකමේ යෙදීමට ඉඩකඩ සැලසිණි. වැඩි දිනක් යෑමට පෙර ජිට් ට ද වැඩ කිරීමට නිවෙසක් ලැබුණ මුත් ඒ ගෙදර වූ බර වැඩ මේ කුඩා කොලුවාට ඔරොත්තු නොදුන්නේය. එනිසා එතැනින් පැන ආ ජීට් රාජස්ථානයට පැමිණියේය. එහිදී ද වැඩ කිරීමට සුදුසු නිවෙසක් සොයා ගැනීමට නොහැකි වූ ජීට් යළි දිල්ලියට පැමිණියේ කෙසේ හෝ ගමරට බලා යෑමට දුම්රියකට ගොඩවීමටය.එදා වැරැදි දුම්රියකට ගොඩවී නොදැනීම අහමදාබාද් නගරයට පිවිසුණු ජීට් නගරයේ සැරිසැරු‍ෙව් මේ කොහේදැයි නොදැන කරකියාගත හැකි දෙයක් නොමැතිවය.“ඒයි, කොලුවො උඹ කොහේද මේ යන්නේ?” නගරයේ අතරමංව ආතක්පාතක් නැතිව සිටි ජීට්ගේ අතින් අල්ලා ගත්තේ කාරුණික කාන්තාවකි.“ඔහොම හිටපං මං උඹ තැනකට එක්කන් යන්නම්.”කාන්තාව ජීට් කැටුව ගිය ඒ ගමන ඔහුගේ මුළු ජීවිතයම වෙනස් කරන බව ඔහු එදා නොදත්තේය. කාන්තාව ජීට් කැටුව ගොස් බාර දුන්නේ එකල ගුජරාටයේ භාරතීය ජනතා පක්ෂ නායකයාව සිටි නරේන්ද්‍ර මෝදිටය. මෝදි මේ අතරමංවූ නේපාල කොලුවා සිය බාරයට ගත්තේය. එදා සිට ජීට් මෝදිගේ නිවෙසේ ඔහුගේ සෙවණේ ඇතිදැඩි වූයේය. කලක් ගතවෙද්දී සම වයසේ අනෙක් දරුවන් මෙන් සෙල්ලම් කිරීමත් ඉගෙනීමත් ආරම්භ කළ ජීට් ගුජරාට් භාෂාව ද කතා කිරීමට පටන් ගත්තේය.ගුජරාටයේ එකල මෝදිගේ නිවෙසේ පවුලේ සාමාජිකයකු බවට පත්වූ ජීට් පාසල් ගියේය. ලක්ෂ්මන් ජියාන්පිත් පාසලේ අධ්‍යාපනය හමාර කළ ඔහු ඉන්පසු අහමදාබාද්හි රායි විශ්ව විද්‍යාලයෙන් ව්‍යාපාර පරිපාලන උපාධිය ද ලබා ගත්තේය. මේ සියලු දේ සඳහා ඔහුට අතහිත දුන්නේ මෝදිය. මෝදි නවදිල්ලියේ වාසයට පැමිණි කල ජීට් නේවාසිකාගාරයක නතරවී ඉගෙනීම කරගෙන ගියේය.“මේ ළමයාගේ අම්මා තාත්තා හොයා ගන්න ඕනැ” මින් වසර කීපයකට පෙරදී මෝදි සිය හිතවතුන්ට පැවසුවේ ඒ සඳහා පහසු මඟක් ද හෙළි කරමිනි. ජීට්ගේ එක් පාදයක ඇගිලි හයක් විය. මේ නිසා එවන් දරුවකු ගැන තොරතුරු පවසමින් ඔහුගේ නේපාල මවුපියන් ද සොයා ගනු ලැබීය.මෝදිගේ සෙවණේ සිටියදී ඔහු ජීට් සැලකුවේ ‘ධරාම්පුත්‍ර’ හෙවත් හදාගත් පුත්‍රයා ලෙසය. දෙමවුපියන් සොයා ගත් පසු ජීට් 2011 වසරේ දීපාලී උත්සව සමයේදී නේපාලයට ගොස් සිය දෙමවුපියන් මුණ ගැසුණේය.නරේන්ද්‍ර මෝදි ඉන්දියානු අගමැතිවරයා වූ පසු ඔහු‍ගේ දෙවැනි විදෙස් සංචාරය කෙරුණේ නේපාලයටය. මේ ගමන පිටත්වීමට පෙර මෝදි සිය ට්විටර් වෙබ් අඩවියේ මෙවැනි සටහනක් යොදා තිබිණි.“මගේ නේපාල ගමන පෞද්ගලික වශයෙනුත් විශේෂ වූ දෙයකි. මින් වසර ගණනාවකට පෙර මට යන එන තැනක් නොදත් ජීට් බහදූර් නම් නේපාල ජාතික දරුවකු මුණ ගැසුණා.” යනුවෙන් එහි සඳහන් විය.දෙදිනක සංචාරයක් සඳහා නේපාලය කරා පිටත්ව යෑමට පෙර ඉන්දීය අගමැතිවරයා සිය සංචාරය අතරතුරදී ජීට්ගේ පවුලේ උදවිය මුණ ගැසීමට තමා කැමැත්තක් දක්වන්නේ යැයි නේපාලයේ පිහිටි ඉන්දීය තානාපති කාර්යාලයට දන්වා තිබිණ. එපමණක් නොව මෝදි සිය ට්විටර් අඩවිය මගින් තමා ජීට් හදාවඩා ගෙන අධ්‍යාපනය ලබා දුන් බවත් පාදයේ ඇඟිලි හය නිසා තම මිතුරන්ගේ ද සහාය ඇතිව ජීට්ගේ මවුපියන් සොයා ගැනීමට හැකිවූ බවත් සඳහන් කළේය.අගමැතිවරයාගේ අපේක්ෂාව අනුව නේපාලයේ සිටින ඉන්දියානු තානාපති නිලධාරීහූ ජීට්ගේ පවුලේ උදවිය මුණ ගැසුණහ. “අගමැතිතුමාට ඔබේ පවුලේ අය මුණ ගැසීමට අවශ්‍යයි. ඒ නිසා කරුණාකර කත්මන්ඩු නුවරට පැමිණෙන්න” නිලධාරීහූ පවුලේ උදවිය දැනුම්වත් කළහ.“හැමෝටම ස්තුතියි. අපිට ඔහුගේ පවුලේ උදවිය සොයා ගැනීමට ලැබුණා. හෙට දෙමවුපියන් ඔහුගේ පුත්‍රයා සමඟ යළි එක්වේවි.” ඒ අතරවාරයේ ඉන්දීය අගමැතිවරයා සිය ට්විටර් පිටුවේ සඳහන් කළේය.ඉන්දියානු අගමැතිවරයා නේපාලයේ කත්මන්ඩු අගනුවර බලා ගියේ ජිට් ද සමඟිනි. එහි හ්යාට් හෝටලයේ නවාතැන් ගත් අගමැතිවරයා සහ ජීට් මුණ ගැසීම සඳහා ජීට්ගේ පවුලේ උදවියට පැමිණීම සඳහා සියලු වියහියදම් දැරුවේ ඉන්දීය තානාපති කාර්යා‍ල­‍ෙයනි. ඔවුන් පැමිණ නතර වූයේ ද හ්යාට් හෝටලයේය.මෝදි තමා හදාවඩා ගත් පුත්‍රයා මවුපියන්ට බාරදීමේ අවස්ථාව සැබැවින් ම ඉතාම හැඟුම්බර අවස්ථාවක් වූ බව මාධ්‍ය සඳහන් කරයි. ජීට් ඒ වෙද්දී වසර 15 කට වැඩි කාලයක් තිස්සේ මෝදිගේ සෙවණේ හැදී වැඩුණේය. එදා අට හැවිරිදි කොලුවකු ලෙස මෝදිගේ සෙවණට ගිය ජීට් අද 27 හැවිරිදි තරුණයෙකි. එහිදී මෝදි තරුණයාගේ පවුලේ අය හා සේයාරුවකට ද පෙනී සිටියේය.“මට මේ ආකාරයෙන් අගමැතිතුමා සමඟ නේපාලයට පැමිණ මගේ පවුලේ අය මුණ ගැසීමට ලැබේයැයි මා හීනෙකින්වත් සිතුවේ නැතැයි” ඒ අවස්ථාවේ ජීට් පැවසීය.මේ අවස්ථාවට ජීටි ගේ මව, සොහොයුරා දස්රත් හා ඔහුගේ බිරිය ද, බාල සොහොයුරිය ද සහභාගි වූහ.“මෙය පුදුමාකාර මොහොතක්. මා මගේ පුතාට උපත දුන්නා පමණයි. මගේ දරුවාට කරුණාව දැක්වූයේ මෝදියි. ඔහු හරිම ත්‍යාගශීලී අයෙක්.” යැයි එහිදී ජීට්ගේ මව පැවසුවාය.ජීට් ගේ නේපාල දෙමවුපියන් සොයා ගන්නා මෙහෙයුමට දායක වූ නේපාලයේ පළමු ප්‍රකෝටිපතියා වන කර්මාන්තශාලා හිමියකු ද වන බිනෝද් චවුදිරි ද මේ අවස්ථාවට සහභාගි විය.ඉන්දීය අගමැතිවරයා සහ ජීට්ගේ පවුලේ උදවියගේ හමුවෙන් පසු පවුලේ උදවිය හා මඳ කලක් විසීමට ජීට් නාවල්ණර්සිහි ඔහුගේ නිවෙසට ඉන්පසුදින ගියේය.ජීට් නිවෙසට එද්දී ඔහුගේ නෑදෑ හිත මිතුරන් සහ අසල්වාසීන් එහි රැස්කකා සිටියේ අලුත ගෙනා ආ මනාලියක් බැලීමට මෙනි. මාධ්‍යවේදිහු මෙන් ම ආසන්න ගම්මාන රැසකින් පැමිණි ජනතාව ඔහු එනතුරු පෙරමඟ බලා සිටියහ. ඒ ආ පිරිස ජීට්ගෙන් විවිධ ප්‍රශ්න නැගූ අතර ඔහු ඒ ප්‍රශ්නවලට පිළිතුරු දුන්නේ හින්දි භාෂාවෙනි. වසර ගණනක් තිස්සේ ඉන්දියාවේ කල්ගත කිරීම නිසා ඔහුට හින්දි භාෂාව කතා කිරීම ඉතා පහසු විය.එලෙස පැමිණි බොහෝ දෙනා ජීට් හා එකට සිට ඡායාරූපයක් ගැනීමට ද අතපසු ‍ නොකළහ.“මං ඉන්දියාවේ සිට මගේ අධ්‍යාපන කටයුතු ඉදිරියට කරගෙන යන අතර ම කෙදිනක හෝ මෝදි ගුජරාටය වෙනස් කළාක් මෙන් නේපාලය ද වෙනස් කිරීමට මට සිහිනයක් තියෙනවා” යැයි ජීට් එහි දී පැවසීය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=as1408103</link>
    <topic>සිය දිවි නසා ගන්නා කුරුල්ලෝ</topic>
    <author/>
    <content>සිය දිවි නසා ගන්නා කුරුල්ලෝඉන්දියාවේ ඇසෑම් ප්‍රාන්තයේ පිහිටි ජටිංගා ගම්මානය ඉතා රමණීය වූ ද සුන්දර වූ ද පරිසරයක පිහිටා ඇත. එහෙත් එම ගම්මානය ප්‍රසිද්ධියට පත්වී ඇත්තේ මෙම දර්ශනීය භාවය නිසා නොවේ. මෙහි සිදුවන අභිරහස් සිය දිවි හානිකර ගැනීම් රැසක් නිසා ය. මෙලෙස සිය දිවි නසා ගන්නේ මිනිසුන් නොව කුරුලු රංචු ය.මේ අභිරහස් කුරුලු සියදිවි හානිකර ගැනීම්වලට හේතුව ඒ ගමේ ජනතාවට පමණක් නොව එහි පැමිණෙන සංචාරකයින්ට හා කුරුලු විශේෂඥයින්ට ද තවමත් සොයා ගැනීමට හැකි වී නොමැත.සෑම වසරකම සැප්තැම්බර් හා නොවැම්බර් අතරතුර රාත්‍ර‍ී 7 ටත් 10 ටත් අතර කාලය තුළදී මෙම‍ අභිරහස් සිද්ධිය සිදුවන අතර සිය ගණන් කුරුල්ලෝ අහසේ සිට වැසි වසින්නාක් මෙන් පොළවට පතිත වෙති. ගමේ නිවෙස් හා ගස්වල ගැටීමෙන් බොහෝ කුරුල්ලෝ මරුමුවට පත්වෙති. එසේ ම තුවාල ලැබූ කුරුල්ලන් මරා මස් කෑමට ජටිංගා ගම් වැසියන් පුරුදු වී ඇතැයි ද කියනු ලැබේ.මේ පිළිබඳ නොයෙකුත් විද්‍යාත්මක පර්යේෂණ පවත්වා ඇති අතර වස්සාන කාලයේද‍ි ඇතිවන මීදුම තත්ත්වයෙන් අන්දමන්දව යන මෙම කුරුල්ලන් ගම්මානයේ නිවෙස්වල පවතින ආලෝකය කරා පියාඹන බවත් එසේ පහතට පියාඹන කුරුල්ලන් නිවෙස්වල වහල වල් හා ගස්වල ගැටී මෙම ඉරණමට භාජන වන බවත් දැන් සොයාගෙන ඇත.මේ ඉරණමට සංචාරක කුරුල්ලන් හා ඉන්දියාවට ආවේණික කුරුල්ලන් ද ලක්වන අතර පිළිහුඩුවන්, බ්ලැක් බිටන්, (Black Bittorn) වැනි කුරුලු විශේෂයක් මරණයට පත්වන කුරුලු වර්ගවෙයි.මීදුම නිසා ඇස් නොපෙනී ගොස් කුමන මඟක යනවා දැයි නොදන්නා මෙම කුරුල්ලන් කුමන හෝ ආලෝකයක් කරා පියැඹීම නිතැතින් ම සිදුවන බව ඇසෑමයේ කුරුලු විශේෂඥයෙකු වන අන්වර්උද්දීන් චෞදරී පවසයි.‍එහෙත් ඉන්දියාවේ සුප්‍රකට කුරුලු විශේෂඥයෙකු වන සලීම් අලි පවසන්නේ මේ කාලය තුළදී නිදා ගැනීම කළ යුතු කුරුල්ලන් මේ අයුරින් පියැඹීම ගැන වැඩිදුර පර්යේෂණ පැවැත්වීම අවශ්‍ය බවයි.ජටිංගා ගම්මානයේ සේමේ නාග ගෝත්‍රිකයෝ මේ කුරුලු දිවි නසා ගැනීම් ගැන දැඩි බියට පත්ව සිටින අතර මෙය දෙවියන්ගේ පළිගැනීමක් ලෙස ද සලකති.ඉන් බියට පත් ඇතැම් ජයින්ටියා ගෝත්‍රිකයින් සිය ඉඩම් විකුණා පලා ගිය බව ද කියැවේ‍. එහෙත් දැන් එහි සිටින ගෝත්‍රිකයෝ එය දෙවියන් ගෙන් ලැබුණු ස්ථානයක් ලෙස සලකා එම කුරුල්ලන් අනුභව කරති.මෙම අභිරහස් සිය දිවි හානි කරගැනීම සංචාරකයින්ගේ අවධානයට යොමුවීම නිසා එම කාලය තුළදී විශේෂ උත්සව සංවිධානය කිරීමට පළාතේ සංචාරක හෝටල් කටයුතු කරයි‍.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=as1408104</link>
    <topic>වර්ණවත් ලෝදිය වගුරුවන ගිනි කන්දක්</topic>
    <author/>
    <content>වර්ණවත් ලෝදිය වගුරුවන ගිනි කන්දක්අ‍පගේ මිහිතලය පුදුම ලෙස රහස් සඟවා ගෙන සිටින ස්ථානයකි. ඉන්දුනීසියාවේ කාවා ඉජෙන් ගිනි කන්ද එවැන්නකි. එහි ඇති ගෙන්දගම් නිධිය නිසා ගිනි කන්දෙන් පිටවන ලෝදිය ඉතාම දර්ශනීය නිල් පැහැයක් ගන්නා බැව් කියැවේ‍. එය නැරැඹීමට විශාල ජනතාවක් පැමිණෙන අතර ඔවුහු එම ස්ථානය කෙතරම් භයානක වුව ද ඒ දෙස ඇසිපිය නොහෙළා බලා සිටිති.මෙම ගිනිකන්ද රාත්‍රි කාලයට නිල් පැහැති ලෝදිය පිටතට වගුරුවන අතර ඒ ලෝදිය පසුවදාට නිවී ගොස් ගෙන්දගම් බවට පත්වේ. ගෙන්දගම් එකතු කොට විකිණීම සිදු කරති.එහෙත් මෙම රමණීය දසුන බැලීමට ගිය එක්තරා සංචාරකයෙකු තම වෙබ් අඩවියේ මෙසේ සඳහන් කර ඇත.“කෙතරම් සුන්දර දර්ශනයක් වුවත් මෙම ගිනි කන්දේ එතරම් සුබදායක ස්ථානයක් නොවේ.එම ගිනිකන්දේ පැත්තකින් පවතින සිදුරෙන් පිටවෙන ගෑස් සුළඟට අසුවී ඒ අපවිත්‍ර මිශ්‍රණය කෙළින් ම ඔබගේ පෙනහළුවලට ඇතුළුවී නොනවතින කැස්සක් ඇතිවීම සිදුවිය හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=as1408105</link>
    <topic>ග්‍රැපල් කමුද?</topic>
    <author/>
    <content>ග්‍රැපල් කමුද?මිදි රසය සහිත ඇපල් ගෙඩියක රස විඳීමට ඔබ කැමැතිද? එසේ නම් වොෂිංටනයේ ටෝඩ් ස්නයිඩර් ගේ සී ඇන්ඩ් ඕ යනුවෙන් හඳුන්වන ගෙවත්තට යා යුතුව ඇත. ඉතාම ‍ප්‍රනීත දසුනක් සහිත මෙම ඇපල් විශේෂය කොන්කෝඩ් මිදිවල රසයෙන් යුතු වෙයි.ග්‍රැපල් යනුවෙන් හඳුන්වනු ලබන මෙම ඇපල් වර්ගය නිෂ්පාදනය කරනු ලබන්නෙ සාමාන්‍ය ඇපල් ගෙඩිය ස්වාභාවික හා කෘත්‍රිම ලෙස සදාගනු ලැබූ මිදි යුෂ මිශ්‍රණයක පොඟවා තැබීමෙනි. මෙහි මිදි රසය ලබාගන්නේ මීතයිල් ඇන්ත්‍රනිලෙට් (Anthranilate) සමඟ ජලය මිශ්‍ර කිරීමෙනි. ඒවා ආහාරයට සුදුසු බවට ඇමෙරිකන් රජය හා කෘෂිකර්ම දෙපාර්තමේන්තුව සහතික කර ඇත.මේ ඇපල් වර්ගය ඇමෙරිකාව පුරා අතිශයින් ජනප්‍රිය වී ඇතැයි වාර්තාවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=as1408106</link>
    <topic>ලෝකයේ ප්‍රථම ආයත චතුරස්‍රාකාර ධාවන පථය චීනයේ</topic>
    <author/>
    <content>ලෝකයේ ප්‍රථම ආයත චතුරස්‍රාකාර ධාවන පථය චීනයේසාමාන්‍යයෙන් ධාවන පථයක් ගෝලාකාර හැඩයකින් යුක්ත වන්නේ ය. එහෙත් ඊසාන දිග චීනයේ ටොන්ගේ ප්‍රදේශයේ හැයිලොංජියැං පළාතේ ලෝකයේ ඇති එකම ආයත චතුරස්‍රකාර ධාවන පථය පිහිටුවා ඇත.අංශක 90 නැමි වලින් යුක්ත මෙම ධාවන පථය පිළිබඳ නොයෙකුත් විහිළු තහළු චීනයේ සමාජ වෙබ් අඩවිවල දක්නට ලැබෙන අතර මෙම‍ ධාවන පථයේ පවතින නැමි නිසා ක්‍රීඩකයින්ගේ මාංශ පේශිවලට හානි සිදුවිය හැකි බව ද අනතුරු හඟවා ඇත‍.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=as1408107</link>
    <topic>ඕන දේකට මං ඉන්නවා උඹ තනිවෙලා නෑ කොල්ලෝ</topic>
    <author>ලබන සතියේ තව කොටසක්</author>
    <content>ඕන දේකට මං ඉන්නවා උඹ තනිවෙලා නෑ කොල්ලෝමධ්‍යහ්නයේ පාළු හුදෙකලා බව බිඳුණේ කෝසලා හෙළූ සුසුමිනි. පෙ‍ඟෙන්නට ඇළට දැමූ පොල් අතු ගෙන ඒම පිණිස සුසිලා නැඟී සිටියා ය.“යන එන ගමං වියදං... බෙහෙත් හේත්වලට දොස්තරලට වියදං... අපෙ අප්පේ අපේ ඉස්කෝලෙ මහත්තයට අපි මල් තියල වඳින්ඩෝනැ දුවේ...”අතුල හඬ නඟා හිනාසුණේ ය.“මල් තියල වඳින්ඩෝන උත්තමයන්ට ලොකු අම්මේ... අපි මේ පෘතග්ජන මිනිස්සු...”“උත්තමයෙක් නේන්නං...” යි කොඳුළ සුසිලා චීත්ත පටින් කඳුළක් පිස දැමුවා ය.“මං යන්නම් කෝසලා... ගෝතමී ආවෙ නැද්ද මේ පැත්තෙ?”“ආවා... ආවා... කෙසෙල් පැළ ටිකක් ඉල්ලගෙන ගියා.”“යකෝ මේ ගෑනි හම ගහන්ඩ එපායැ... මං හැතැප්ම සිය ගාණක් දුර ගමනක් යද්දී මෙයා වගාවක් පටන් ඇරං...”අතුල මවා පෑ .......... කෝපය හැඳිනගත් සුසිලා මිදුලට බැස්සේ සිනාව මැඩ ගනිමිනි.“අනේ ඉතිං කොච්චර හොඳද කෙසෙල් පැළයක් හිටවන එක...”“කවුද නරකයි කිව්වෙ... හැබැයි මං හිතුවෙ මං ආපසු එනකං කඳුළු බිබී ඉන්න ගෑනියෙක් කියල. කන්නෙ බොන්නෙ නැතුව ඔය විරහ ගීයකුත් කියාගෙන...” කෝසලා හිනාහුණා ය.“දැං ඉතිං දෙන්නත් තෙක්කම යුග ගීයක් කියන්ඩ බැරියැයි...”“ආ... හැබෑමයි... ඊට පස්සෙ නේද දරු නැළවිලි...?”කෝසලා සොයුරා ගේ වෛද්‍ය වාර්තා සහ ඖෂධ බාර ගත්තේ සිනාමුසු මුහුණිනි.“බෙහෙත් ටික හරියට බොන්ඩ දෙන්ඩ... මාස දෙකක බෙහෙත් ඔතන ඇති. ඊට පස්සෙ තමා ආයෙමත් ඩොක්ටර්ව මුණ ගැහෙන්න ඕනෑ.”කෝසලාගේ මුහුණ අඳුරු විය.“අනේ සර් මේවට සල්ලි”“සල්ලි දීල තමා ගත්තෙ” යි කී අතුල මිදුල කොණේ අඹ ගස වෙත ගමන් කළේ ය.“මොකද ආයෙ නිකං බෙහෙත් දෙන්න ෆාමසියේ ඉන්නෙ අපේ බාප්ප යැ...”ඇගේ දෑසට කඳුළු නැගිණ. ඔහුට කිසියම් මුදලක් දීමට ද ඇය පැකිළුණාය. ඔහු එය බාර නොගන්නා බව ඇය දනියි. අනෙක් අතට ඔහු අමනාප වනු ඇතැයි ඇය බිය පත් වූවා ය.යතුරු පැදියට නඟින්නට පෙර ඔහු පොල් අතු මඩුව දෙස බැලුවේ ය. ක්ෂණිකව පහළ වූ සිතිවිල්ලකට අවනතව ඒ වෙත ගියේ ය.“ගෙදර ආව හැටියෙ මේ මිනිහ මේකට රිංගා ගත්තද?” යි සිතමින් මඩුව තුළ සොයා බැලුවද ගීත් දක්නට නොලැබිණ.“කෝ මේ කොල්ලා?”යි ඔහු කල්පනා කළේ නොසන්සුන් සිතිනි. සිත් වේදනාවෙන් පසු වූ ගීත් කොහි යන්නට ඇත්ද? බයිසිකලය ද සුපුරුදු තැන නොවීය.අතුල යතුරු පැදියට නැඟුණේ මහත් කැලඹීමෙනි. ගෝතමී වෙත යාම පසෙකලා ඔහු වැවට ගියේය. වැව් තෙර කිරිමැටි හාරනවා දැයි සොයා බැලුවේ ය. හාත්පස සිසාරා බැලුව ද ගීත් ගේ සේයාවක්වත් නොවීය.“ෂිහ්... මට බැරි වුණානෙ මේ මිනිහගෙ හිත හැදෙන්න වචනයක් කතා කරන්න...” යි පසුතැවෙමින් ඔහු වෑකණ්ඩියට ගොඩ විය. ගසට හේත්තු කර තිබෙන්නේ ගීත් ගේ බයිසිකලය බව හඳුනාගත් කෙනෙහි ඔහුගේ සිතට සහනයක් දැනිණ. ඔහු පල්ලම් බැස්සේ කුකුසිනි.මඳ සුළ‍ඟේ සැලෙන වටු කුරුලු කූඩු ඒ සොඳුරු නිම්නය නම් මාහැඟි සිතුවම අලංකාර කළ මිණි කැට සදිසි ය. කුඹුක් තිඹිරි ගසින් වටවූ පස්ගොල්ල අබියස ගීත් හිඳගෙන සිටියේ ය‍. අතුල ඔහු වෙත ළං වූයේ හඬ නොනැ‍ඟෙන්නට පා ඔසවමිනි. පිටුපා සිටින තරුණයාගේ දෙවුර සැලෙයි.“මිනිහ අඬනවා”අතුලට දැඩි කනගාටුවක් දැනිණ. මෙවැන්නක් අපේක්ෂා නොකළ හෙතෙම කුමක් කළ යුතු දැයි නිශ්චය කරගන්නට අපොහොසත් විය. ගමන් විඩාව ද අධික වූයෙන් ඔහු ද තණ පලස මත හිඳගත්තේ ය.“ගෑනුන්ට නං ඉතිං ඕනෑ තැනක ඕනෑ වෙලාවක අඬන්න පුළුවන්. පිරිමින්ට එහෙම බෑනෙ... පිරිමි අඬන්න ඕන හදවතින් කියලයි හැමෝම හිතන්නෙ‍. ඒ වුණාට ඔහොම අඬන එක හොඳයි ඉලංදාරියා”අතුල තමා ලුහු බැඳ එනු ඇතැයි නොසිතූ ගීත් තිගැස්සුණේ ය. ඔහුගේ දෙනෙත කඳුළ වියැළිණ. වරදක් කොට වැඩිහිටියෙකු අතට හසු වූ කුඩා දරුවෙකු මෙන් ඔහු විළියෙන් ද බියෙන් ද මිරිකුණේ ය.“අඬල වැලපිලා හරි හැම දේම අමතක කරල දාන එක කොච්චර හොඳද..”අතුල සියල්ල දැනගෙන සිටින බව ඉඟි කළ ඒ කියුම ගීත්ගේ හද ගැස්ම වේගවත් කරන්නට ඉවහල් විය.“තමුන් ආබාධිත වුණාට අනික් හැමෝමත් ආබාධිතයි කියල හිතන්න එපා ගීත්...”අපේ ඇස් පේනවා... කන් ඇහෙනවා. ඔයයි නදී යි දෙන්නම හැසිරුණේ සාමාන්‍ය විදියට නෙමේ. මට තියෙන බය අමරා නැන්දටත් ඉව වැටුණ ද කියන එකයි ඔය දෙන්න ගැන...”ගීත් තණ පතක් කඩා ගත්තේ ය.“මං අදහස් කරන්නෙ නෑ ඔයාවත් නදීවත් වරදක් කළා කියලා... ඒ වුණත් ඔයා යම් තීරණයක් ගත්තු බවත් ඒකෙන් ඔයා වගේ ම නදීත් හුඟාක් දුක් විඳින බවක් මට තේරුණා.”නැඟිට යන්නට උවමනා වුව ද තරුණයා තවදුරටත් සවන් දුන්නේ ය.“මාත් ඔයාගෙ වයසෙදි ඔය විදියටම ආදරේ කළා... ඒ වුණාට අපේ සමාජය අපිට ඉඩ දෙන් නෑ ගීත් අපට ඕන විදියට ආදරේ කරන්නවත් විවාහ වෙන්වත්. අපිත් වෙන් වුණා. අපිට බලපෑවෙ කුල ප්‍රශ්නය. මොනව කරන්න ද ඉතිං... කවදාවත් බඳින් නෑ කියල තීරණය කරගෙන ඉන්න කොටයි ගෝතමී ව මුණ ගැහුණෙ. ඒක යෝජනාවක් වුණත් ගෝතමීට මම කැමැතියි. මම ගෝතමී බලන්න ආවෙ මගෙ අම්මට මං තනිකඩව ඉද්දි සැනසිල්ලෙ මැරෙන්න බෑ කීව නිසා. අපිට හැම තිස්සෙම සිද්ධ වෙලා තියෙන්නෙ අනුන් සනසවන්න.”තමා කතා කරන්නේ එක වචනයක් පවා මුවින් පිට කරගත නොහැකි අයෙකු සමඟ බව අවබෝධ වූවාක් මෙන් අතුල නිහඬ විය.“අපි කරපු වැරැද්ද මුළු හිතින් ම ආදරේ කරපු එක අතුල සර්. ඒ වැරැද්දට මං කාගෙන්වත් සමාව ඉල්ලන්නෑ.‍.. ජීවිතේ අතරමඟ නතර‍වෙලා වගේ දැනෙනවා. මට ඕන නෑ මෙහෙම නවතින්න. මට ඕන ආයෙමත් අලුතින් ජීවිතේ පටන් ගන්න. ඒත් හැමදාම හැම මොහොතම ඒ ආදරේ පිරිච්ච ලස්සන ඇස් වගේ ඇස් ඉස්සරහ නෙවෙයි... අඬයි...”යෞවන හෘදය එලෙස මුමුනන හඬ අතුලට හෝ සදා හරිත නිම්නයේ නිරතුරුව සැරිසරන සමනල රෑනටවත් නොදැනිණි.“ඔයා බය වෙන්න එපා ගීත්. මම මේ කිසි දෙයක් අඩුම තරමින් ගෝතමී එක්කවත් කියන්නෑ. මට ඔයාල දෙන්න ගැන දුකයි. ඒත් මේ ප්‍රශ්නෙදි මාත් අසරණයි...”ගීත් හිස සලා එකඟ විය.“කිසි කෙනෙකුට බෑ අපිට උදව් කරන්න. නෑ... ඒක කරන්න පුළුවන් සල්ලිවලට. මම ලොකු සල්ලිකාරයෙක් වුණොත් මට ආයෙමත් කතා කරගන්න පුළුවන් වුණොත් නදීව මට දෙන්න අකමැති වෙන්නෑ කිසි කෙනෙක්...”එහෙත් එය සොඳුරු සිහිනයක් ම පමණක් වග ඔහු දැන සිටියේ ය.‍අතුල නැඟී සිටියේ ය. ඒ සඳහා දැරූ ප්‍රයත්නය කන වැකුණෙන් වහා නැඟී සිටි ගීත් අතක් දිගු කළේ ය.“කොල්ලන්ට වගේ ටක් බක් ගාලා නැඟිටින්න බෑ අපිට දැං... අපි දැං වයසයිනෙ...” යි කී අතුල හිනාසුණේ ය. ගීත් බිම බලාගත්තේ සිනාවක් මුවඟ නංවාගන්නට අසමත් වූ බැවිනි.“දැං ඉතිං ගෙදර ගිහිල්ලා අර අහිංසක ගෑනු දෙන්නව බය නොකර බඩ පි‍රෙන්ඩ බත් කාලා බුදිය ගන්නවා.”ගීත් හිස සැලුවේ ය. තවත් මොහොතක් ඔහු දෙස බලා හුන් අතුල හදිසි ආවේගයකින් කැලඹී ගිය කලෙක මෙන් දෑත දිගු කළේ ය. විස්මයෙන් දෑස විවර කළ තරුණයා වැලඳගත් අතුල “මං ඉන්නවා හැම දේකටම... බය වෙන්න එපා... උඹ තනිවෙලා නෑ කොල්ලෝ...” යි කොඳුළේ ය.‍ ගීත් ගේ දෑසට යළිත් කඳුළු නැගිණ. තමා සිය පියාගේ තුරුල්ලේ පසු වන කලෙක මෙන් ඔහුට මහත් රැකවරණයක් දැනිණ.අතුල යතුරු පැදියට නැ‍ඟෙන්නට පෙර දබරැඟිල්ලෙන් කඳුළක් පිස දැමුවේ ය.“මේ සුළ‍ඟෙ සැර...” යි සිහිල් සුළඟට දොස් පැවරු‍ෙව්ය.නැවතත් තමාගේ ප්‍රියතම ඉසව්වේ හුදෙකලා වූ තරුණයා සුසුමක් හෙළුවේ ය. නදී මෙන් ම අතුල ද කතරක අතරමං වූ තමාට ක්ෂේම භූමියකි.“මා එක්ක තරහද?”පිටත් වන්නට පෙර නදී ප්‍රශ්න කළේ බිය රැඳි දෙනෙතින් වටපිට බලමිනි. ඔහු හිස සැලුවේ ය.“කොණ්ඩෙ කැපුවට ද?”ඔහු යළිත් හිස සැළුවේ ඇගේ දෑස දෙස එක එල්ලේ බලමිනි.“එහෙනං... ආයෙමත් කොණ්ඩෙ දික් වුණාම ආයෙමත් මා එක්ක යාළු වෙනවද?”ඔහුගේ කට කොනකට සිනාවක් නැඟිණ. ගීත් තණ පලස මතින් නැඟිට වෑ කණ්ඩියට නැංගේ යළි යළි ඇසේ කඳුළු පිරි දෑස දකිමිනි.ලබන සතියේ තව කොටසක්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=as1408108</link>
    <topic>ජය ගඟ පතුලේ සැඟවුණු දිනේකා ගේ සිහිනය</topic>
    <author>ලීලානන්ද ඉහළගමගේ</author>
    <content>ජය ගඟ පතුලේ සැඟවුණු දිනේකා ගේ සිහිනයඅනුරාධපුරයේ තම මිතුරියකගේ උපන් දින සාදයකදී දිනේකාට ආනන්ද මුණගැසුණි. ප්‍රියමනාප බව පමණක් නොව දිනේකා ගේ හැසිරීම් කතා විලාසය ඕනෑම කෙනකුගේ සිත ගති. ඒ නිසාම ආනන්දගේ සිත දිනේකා වෙත තදින්ම බැඳුණි.කිසි දිනෙක තරුණයෙකු සමඟ පෙමින් නොබැඳුණු දිනේකා ආනන්ද සමඟ එවැනි බැඳීමක් ඇති කරගැනීම අහඹු සිදුවීමක් ලෙස නොව ස්ථිර පෙමක ආරම්භයක් බව සිතන්නට තරම් ඇය නිහතමානී වූවාය.ආනන්දට වඩා දිනේකා ඉහළ අධ්‍යාපන මට්ටමක සිටියාය. ආනන්ද බොහෝ විට බුද්ධියට වඩා හැඟීම්වලට මුල් තැන දුන්නේය. ඒ නිසාම දිනේකා ඔහුට නිතර අවවාද දුන්නේ සමාජයේ ජීවත්වීමට ද අධ්‍යාපනය ලබා ගත යුතු බවය. ආනන්ද තම මිතුරන්ට කීවේ පෙර කළ කුසල කර්මයක ප්‍රතිඵලයක් ලෙස දිනේකා ඔහුට මුණගැසුණු බවය.දිනේකාගේ නිවස පිහිටියේ ප්‍රදේශයම සරු සාර කරමින් පෙණ පිඬු නංවාගෙන මහ හඬින් ගලා බසින ජය ගඟට කිලෝමීටරයක් ඔබ්බෙනි. දෙසතියකට වරක් තම කොරටුවේ, ගානට පැහීගෙන එන එළවුළු අත්කරත්තයක පටවාගෙන කඩමණ්ඩියට යන ඇගේ පියා, යළි නිවසට එන්නේ අවශ්‍ය අඩුම කුඩුම ද රැගෙනය. දෙදෙනාගේ සම්බන්ධයට දෙමවුපියන් විරුද්ධ වූයේ නැත. කාලය කෙමෙන් ගෙවී යන අතර, මේ දෙදෙනා විවාහ කර දීමට දිනේකාගේ දෙමවුපියෝ තීරණය කළහ. ඒ වන වි‍ට ආනන්දගේ රැකියාව වූයේ නගරයේ හිතවතෙකුගේ බාබර් සැලුන් එකක සේවය කිරීමය. ඔහු මවත්, පියාත්, එකම නංගීත් පෝෂණය කළේ ඉන් ලැබෙන ආදායමෙනි.තමන්ටම කියා ව්‍යාපාරයක් ඇත්නම් හොඳ බව ආනන්ද දිනේකාට කීවේය. දිනේකාගේ පියා නගරයෙන් කුඩා කාමරයක් ගෙන එහි බාබර් සැලුනයක් පවත්වාගෙන යෑමට ආනන්දට අවශ්‍ය කටයුතු සලසා දුනි. විවාහයෙන් පසු ආනන්ද දිනේකාගේ නිවසේ පදිංචි විය. බාබ‍ර් සැලූනය ජනප්‍රිය විය. දිනෙන් දින ආදායම ද ඉහළ යයි.සැන්දෑව කෙතරම් සුන්දර ද... හිරු බැස යන විට දිනේකා තම මව සහ ආනන්ද සමඟ ජය ගඟට වතුර ටිකක් නාගන්නට ගියාය. රිදී පාට ජල කඳ මත ලා රතු පැහැයෙන් හිරු පතිත වන විට ‍ෙසාඳුරු හැඟීමක් දිනේකා ගේ සිතට තුරුලු වේ. එහෙත් ගතවූයේ තත්පර කිහිපයකි. පය ලිස්සා ගොස් දිනේකාගේ මව ගං ඉවුර මත ඇදවැටුණාය. දකුණු පාදය කැඩී ගොසින්ය. ඇය ඔත්පල වූවාය. වෙදකම් කළ ද, ඇයට ඇ‍ඳෙන් බැස යෑම මහත් අසීරු විය. නොසිතූ මොහොතක කඩා වැටුණු මේ අවාසනාවන්ත ඉරණම පවුලේ ආදායම දිනෙන් දින පරිහානියට පත් කෙරිණි.තාත්තාට කොරටුවේ උදව් කරන්නට අද කිසිවෙක් නැත. දිනේකා මව ළඟය. ආනන්දගේ ආදායම ද නැන්දණියගේ බෙහෙත් හේත්වලට වියදම් වෙයි. ආනන්දගේ මවට ද ඔහු ඉඳ හිට කීයක් හෝ වියදමට දුන්නේය.අගහිඟකම් හඹා එන විට අපේ රටේ ඈත ගම්දනව්වල කාන්තාවන් බොහෝ අය විදේශ ගත වෙති. ආදරය පෑල දොරින් පලා යනවා වගේ දිනේකා ද සියල්ල අමතක කර රට යන්නට තීරණය කළාය. ආනන්ද... මව, පියා, හැදුණු වැඩුණු ගම්මානය, සවසට දිය නෑ සුන්දර ජය ගඟ... මේ සියල්ලටම වඩා ප්‍රමුඛත්වය දිය යුත්තේ පවුලේ අනාගතය පිළිබඳවයි. ආර්ථික තත්ත්වය කඩා වැටුණොත් මුළු අනාගතයම අඳුරට වැටේ.දිනේකාගේ හදිසි තීරණය, ඇයගෙන් වෙන්ව වසර 3ක් පමණ සිටීම යන සියලු වේදනාකාරී සිතුවිලි ආනන්ද දමනය කර ගැනීමට උත්සාහ කළේය. තම තීරණය අවසාන තීරණය කරගත් දිනේකා ලෙබනනය බලා පිටත් වූවාය. මව ද, පියා ද හඬා වැටුණේ කිසිවකුට නොපෙනෙන්නටය. වාසනාවකට මෙන් දිනේකාට ලැබුණේ ඉතා යහපත් පවුලකට සේවය කරන්නටය. ව්‍යාපාරික පවුලක් වූ ඔවුන් ඇයට සැලකූයේ තම පවුලේම සාමාජිකයකුට මෙනි. නිවෙස් හිමියාගේ නිවසට අමතරව සවස් කාලයේ ව්‍යාපාරික ස්ථානයේ කරන සේවයට ඇයට අමතර වැටුපක් ලැබුණි.මාස්පතා ඇය ලංකාවට එවන මුදලින් ආනන්දගේ ව්‍යාපාරය දිනෙන් දින යළිත් සරු වූයේය. මවගේ දෙපා ද සුව විය. තාත්තා යළිත් කොරටුවේ වැඩට ගියේය. නිවසේ ද ඉදිරිපස අලුත් කොටසක් ඉදිවුණි. දිනේකාට ඇත්තේ අසීමිත සතුටකි. දෙවසරක් ගෙවී ගියේය. තවත් ඇයට වසරක් ඇත. ඒ වසර ගෙවී යනතුරු ඇය ඇඟිලි ගනිමින් සිටී.සියලු මනුෂ්‍යයන්ට දුක ළඟම සතුටත්, සතුට ළඟම දුකත් වරින් වර පසුපස එයි. එය ලෝක ධර්මතාවයයි. ජීවිතය පුරාම එකම විදියට පවතින්නේ නැත. යළිත් මේ සොඳුරු නිවහනට කන කොකා හඬන්නට වුණි. ඒ මිතුරු වෙසින් නරුමයින් ආනන්ද වටා රොක් වන්නට වූ පසුවයි.ආනන්ද පිළිබඳව දිනෙන් දිනම අසන්නට ලැබුණේ සිත සසල කරවන පුවත්ය. දිනේකා මේවා මුලින් විශ්වාස නොකළ ද තම පියා විසින්ම එකී කාරණා දුරකථනයෙන් දන්වන විට විශ්වාස නොකර සිටිය නොහැකි විය.මාස කිහිපයකට ප්‍රථම ආනන්ද තමන්ට යතුරු පැදියක් තිබේ නම්, වැඩ කටයුතුවලට එය පහසු වන බව දිනේකාට පැවසූයෙන් ඇය ඔහුට යතුරු පැදියක් ලබා දුන්නාය. එයින් ද සෑහීමකට පත් නොවූ ආනන්ද තමන්ට ඇය එවන මුදලට වඩා වැඩිපුර මුදල් ඉල්ලා කරදර කරන්නට විය. ආනන්ද මිතුරන් සමඟ අනවශ්‍ය ගමන් බිමන් යන බවත් මත්පැනට හුරුවී තිබෙන බවත් ඇයට දැනගන්නට ලැබිණි. අත ළඟම අනතුරක සේයාවක් ඉවෙන් මෙන් දිනේකා දුටුවාය.දිනේකාට අසන්නට ලැබුණු තවත් ආරංචියකින් ඇගේ මුළු සිරුරම සසල වුණි. බියකරු අගාදයකට මුළු පවුලම ඇද වැටෙන්නට ආසන්නය. ආනන්දට අලුත් පෙම්වතියක් ඇත. ඇය සමඟ අනිසි අන්දමින් හැසිරීම, දිනපතා ඇය නංවාගෙන යතුරු පැදියෙන් ඇගේ නිවසට යෑම, බාබර් සැලොන් එකේ පාලනය ඇය අතට ගැනීම දිනේකාගේ මවටත් පියාටත් දරා ගැනීමට බැරි වේදනාවකි. මේ කතාවල සත්‍ය අසත්‍යතාවය දැනගැනීමට දිනේකා ආනන්දට කතා කළාය. ඔහුට තදින්ම දොස් කීවාය. “මට මේ ජීවිතේ එපා වෙලා. මමත් මනුස්සයෙක් නේද? තමුසේ එනකම් මට සිල් රකින්නද කියන්නේ...” ආනන්දගේ ඒ වචන දිනේකාගේ ළය පසාරු කරගෙන ගිය පිහි පාරක් මෙන් දැනුණි. මුළු ලෝකයම කැරකෙන්නාක් මෙන් දැනුණි. මේ එදා මා මුළු හදවතින්ම ආදරය කළ ආනන්දද? ලෝකයේ ඔහු දුටු සුන්දරම ගැහැනිය මා යැයි කිවූ මිනිසා ද අද මේ වචන පිට කළේ. යහනට වැටුණු ඇය ඉකිගසමින් හැඬුවාය. ඒ හඬ කිසිවකුට ඇසුණේ නැත. එදා දවස පුරාම ඇය කිසිම කටයුත්තක යෙදුණේ නැත.පසුවදා උදේ ඇයට දුරකථන ඇමතුමක් ලැබුණි. ඒ ඇගේ ඥාති සහෝදර‍යකුගෙනි. “දි‍ෙන්කා අක්කා... ආනන්ද අයියට පොඩි කරදරයක්. ඉක්මනට ගෙදර එන්න බලන්න... එයාට පොඩි ඇක්සිඩන්ට් එකක් වෙලා... ඉස්පිරිතාලේ.”මේ පුවත ඇසූ ඇගේ නිවෙස් හිමියා පසුවදා කඩිනම් ගුවන් ටිකට් පතක් ලබා දුන්නේය. අවශ්‍ය තරමට වියදමට මුදල් ද දුන්හ.එදා ඇය කුරුණෑගලට ළඟා වන විට සවස් වී තිබුණි. එතැන සිට ත්‍රීවීලරයකට ගොඩවූයේ නිවසට යෑමටය. නිවසට ගිය පසු ආ‍රෝග්‍යශාලාවට යෑමට හැකි බව ඇයට සිතුණි. නිවසට ළං ළං වෙමින් සිටිය දී තැන තැන තිබූ සුදු කොඩි දුටු ඇයගේ සිත කලබල විය. “අක්කා යන්නෙත් මළ ගෙදරද?” රියැදුරු ඇගෙන් ඇසීය. “කොයි මළ ගෙදරද?” “ඇයි... අර ආනන්ද අයියගේ...” ඇගේ වෙනසක් දුටු රියැදුරු තවත් කිහිපදෙනකුගේ සහාය ඇතිව දිනේකා ඇගේ නිවසට කැටුව ගියේය.ආනන්දගේ නිසල දේහය අලුත තැනූ නිවසේ සාලය මැද තැන්පත් කර ඇත. මලානික පොල්තෙල් පහන සුළඟට ඒ මේ අත සැලේ. තමන් අසීමිතව ආදරය කළ ආනන්ද අද කිසිවක් නොදොඩා සිටී. ඒ දෙස ඇසි පිය නොහෙළා බලා සිටින දිනේකා කියා ගන්නට බැරි දහසක් දෑ පපුව තුළ සිර කරගෙන වරෙක මහ හඬින් ඉකි ගසයි. ආනන්ද රෝහලේ යැයි ඇයට ඇමතුම ලැබෙන විටත් ආනන්ද මෙලොවින් සමුගෙනය.“මම ආයෙත් ලෙබනන්වලට ගියා. ඒ ගෙදර අවුරුද්දක් වැඩ කරලා ලංකාවට ආවා. හිතේ වේදනාවෙන්ම අපේ අම්මා මැරුණා. තාත්තා ගේ විකුණලා දාලා බාප්පා ළඟට ගියා. ඊට පස්සේ තමයි මම මේ තීරණය ගත්තේ. මතකද... මම සර්ට දවසක් කීවා... මෙහෙණින්නාන්සේ ඉන්න ආරාමයක උදව් පදව් කරගෙන ඉන්න තැනක් හොයල දෙන්න කියලා. ආන්න එතැනින් තමයි මම මේ ජීවිතය ආරම්භ කළේ”දිනේකා මේ වන විට ගම්පහ ප්‍රදේශයේ සිල්මාතාවන් වෙසෙන ආරාමයක පැවිදි දිවියට ඇතුළත්ව ඇත. අතිශය සුන්දර පරිසරයක ජීවත්වන ඇය හමුවන්නට මා ගිය දවසේ ඇය ගෙවන දිවිය දුටු විට මා සිතට ද මහත් සැහැල්ලුවක් දැනුණි. ජීවිතය දෙස ඇය උපේක්ෂාවෙන් බැලුවාය. එතන සියලුම සිල් මෑණිවරුනට ආවතේව කරන එක් තරුණ කාන්තාවකි. ඇගේ වම් පස පාදයේ දුබලතාවක් මම දුටිමි. දිනේකා ඇය මට හඳුන්වා දුන්නාය. ඇය වෙන කවුරුවත් නොව, ආනන්ද මිය යෑමට ප්‍රථම පෙමින් වෙලී සිටි චතුරිකාය. ඇගේ මුහුණේ ඇත්තේ ද අට ලෝ දහමේ යථාර්ථය හඳුනාගත් සටහනකි. දිනේකා චතුරිකාට වෛර කළේ නැත. වරද ආනන්ද අතේය. එම අවාසනාවන්ත සිද්ධිය වූ දා රාත්‍රියේ ආනන්ද ඇය නංවාගෙන යතුරුපැදියේ ජය ගඟ ඉවුර දිගේ ඉතා වේගයෙන් ගමන් කොට ඇත. මධුවිත පානය කර සිටි ඔහුට වේගය පාලනය කරගත නොහැකිව ගඟට වැටුණි. ඒ දුටු පුද්ගලයකු චතුරිකාව බේරා ගත්තේය. ඇගේ වම් පාදය කැඩී තිබුණි. එහෙත් ඒ මූසල නිහඬ රාත්‍රියේ කිසිවෙකුට ආනන්ද හමුවූයේ නැත. එහෙත් ගඟ පහළ කටුපඳුරු අතර සිරවී තිබූ ආනන්දගේ නිසල සිරුර හමුවූයේ පසු දිනය.ලීලානන්ද ඉහළගමගේ(විදේශ සේවාවේ නිරතව සිටිය දී ලත් සත්‍ය අත්දැකීමකි)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=as1408109</link>
    <topic>නෙළුම් විල</topic>
    <author>නෙළුම්විල සිළුමිණ</author>
    <content>නෙළුම් විලසොහොයුරා ගේ විවාහ මංගල්‍යය ළං වෙමින් තිබිණ. ඊට පෙර හොඳින් දන්නා - හඳුනන ස්වාමීන් වහන්සේ නමක් හමු වී ආශිර්වාද ලබා ගැනීමට සිතා සොහොයුරාත්, මමත් උන්වහන්සේ හමුවීමට ගියෙමු.අප කී කතාවෙන් සතුටට පත් ස්වාමීන් වහන්සේ උපදෙස්, අනුශාසනා ලබා දී, පිරිත් නූල් ද ගැට ගැසූහ. ඉන් නොනැවතුණු උන්වහන්සේ හැකි දිනක අප නිවසට වැඩම කර වරු තුනක් පිරිත් සජ්ඣායනා කර නිවසේ සියලු දෙනාට ම ආශිර්වාද කිරීමට ද කැමැත්ත පළ කළහ.ඒ අනුව යොදා ගත් දිනක සවස් වරුවේ උන්වහන්සේගේ පැමිණීම අපේක්ෂාවෙන් අපි සූදානමින් සිටියෙමු. මම උන්වහන්සේ ගේ දුරකථන අංකයට ඇමතුමක් දී කැඳවාගෙන පැමිණීම අවශ්‍යදැයි විමසීමි.“අවශ්‍ය නැහැ. මම කැබ් එකකින් එන්නම්. ගාස්තුව ගෙවන්න පුළුවන් නේද? මම ටික කාලෙකින් ආවේ නැති නිසා එන මාර්ගයත් පොඩ්ඩක් මතක් කරලා දෙන්න.”උන්වහන්සේ පැමිණෙන තෙක් අපි බලා සිටියෙමු. ඒ අතරතුරදී පොද වැස්සක් ද ඇද හැළෙන්නට වූයේය.“අපි දැන් කිට්ටුවට ඇවිත් ඉන්නේ. ඉස්සරහට ඇවිත් ඉන්න!” ස්වාමින් වහන්සේ ගේ ඉල්ලීම අනුව සොහොයුරා නිවසින් මඳක් ඉදිරියට ගොස් මග බලා සිටින්නට වූ අතර වැසි පොද වැටෙමින් තිබීම තරමක බාධාවක් වී තිබිණ.“අන්න, හාමුදුරුවන්ගෙ වාහනය ගේට්ටුව ළඟ නවත්වන්නෙ නැතුව ඉස්සරහටම යනවා” සොහොයුරා කීවේ ය. මම ද තරමක් ඉදිරියට පැමිණ ඒ දෙස බලා සිටින්නට වීමි.“ඉස්සරහින් හරවගෙන එන්න වෙන්නැති යන්නෙ. අපි ලෑස්ති වෙමු.”මා එසේ කියත් ම සොහොයුරා ස්වාමීන් වහන්සේ ගේ දෙපා දෝවනය කිරීම සඳහා අදාළ පැන් බඳුන තිබෙන ස්ථානයට ගියේ ය.නමුත් ඉදිරියට ගොස් නතර වූ රථය එතැනින් හරවාගෙන නැවත පැමිණ අප නිවස අසල නතර නොකර ම ඉදිරියට ගමන් කරන්නට වූයේ ය.“අන්න හාමුදුරුවෝ නවත්තන්නේ නැතුව ආපහු යනවා. අපිව දැක්කනේ. මම කතා කරලා බලන්නම්.”මම වහාම ජංගම දුරකථනයෙන් ස්වාමීන් වහන්සේ ඇමතීමි.“ඇයි, හාමුදුරුවනේ වත්ත ඇතුළට වාහනය ගන්නේ නැතුව ආපහු යන්නෙ? අපි ඉන්නවා දැක්ක නේද?”“අපි ආපහු යනවා. අද ඒ වැඩේ සිද්ධ වෙන්නෙ නැහැ!” ස්වාමීන් වහන්සේ තරමක් දැඩි ස්වරූපයකින් පැවසූහ.“ඇයි ආපහු යන්නෙ? අපි සේරම සූදානම් කරලයි තියෙන්නෙ. වඩින්න හාමුදුරුවනේ!”“මම එතනට එනකොට කවුරුවත් ගේට්ටුව ළඟට, පාරට ඇවිත් හිටියේ නැහැ. මම ඒ නිසා යනවා. වෙන දවසක බලමු.”නැවත ඇවිටිලි කිරීමෙන් වැඩක් නොවන බව තේරුම් ගත් මම නිහඬ වීමි.කළ යුත්තේ කුමක්දැයි සිතද්දී මට අදහසක් පහළ විය.“මල්ලී, අපි බෝධිරුක්ඛාරාම පන්සලට යමු ද? ගිහින් නායක හාමුදුරුවන්ට විස්තරේ කියලා වඩම්මාගෙන එමු.”“දැන් හතට කිට්ටුයි. මේ වෙලාවට හාමුදුරුවෝ බෝධි පූජාවට ලෑස්ති වෙනවා. කලින් කිව්වනම් හරි. දැන් වැඩක් වෙන එකක් නැහැ.”“කමක් නැහැ. ගිහින් බලමු. අද වැඩියේ නැත්නම් හෙට හරි වඩින්න කියමු.”සොහොයුරා ඊට එකඟ විය. පිරිත් සජ්ඣායනය සඳහා සූදානම් කළ දේ ඒ ලෙස ම තබන ලෙසට මවට පැවසූ අපි විහාරස්ථානය බලා ගමන් කළෙමු.අප විහාරස්ථානයට යන විට සැදැහැවත්තු බෝධි පූජාවට සූදානම් වෙමින් සිටියහ. අපි නායක ස්වාමින් වහන්සේ ගේ කුටියට ගියෙමු. උන්වහන්සේ ද පූජාවට සූදානම් වෙමින් සිටියහ. අපට සිදු වූ අනපේක්ෂිත සිදුවීමට සවන් දුන් ස්වාමීන් වහන්සේ කුමක් කළ යුතුදැයි සිතන්නට වූහ.“අපි මෙහෙම කරමු නෝනා! අද පූජාව පටන් ගන්න තව පොඩි කාලයයි තියෙන්නේ. පූජාව බාර දෙන්න අනිත් හාමුදුරුවොත් පන්සලේ නැහැ. බණකට වැඩලා. කුඩා දෙනටම බාර දෙන්නත් බැරි නිසා මම අද මේ පූජාව කරන්නම්. නොවැරදීම මම පොඩි හාමුදුරුවන් දෙන්නත් එක්කම හෙට ඇවිත් වැඩි වෙලාවක් අරගෙන හොඳින් වැඩ ටික කරලා දෙන්නම්. අම්මාටත් දුක් වෙන්නෙ නැතුව ඉන්න කියන්න.”සතුටට පත්වූ අපි ඒ අනුව කටයුතු කරන්නට තීරණය කළෙමු.පසු දින පැවසූ පරිදි ම නායක ස්වාමින් වහන්සේත්, කුඩා ස්වාමින් වහන්සේ දෙනමත් අප නිවසට වැඩ, පිරිත් සජ්ඣායන කොට, සෙත් පතා ධර්ම දේශනාවක් ද කළහ. බොහෝ වේලාවක් රැඳි සිට දහම් ගැටලුවලට පිළිතුරු ද ලබා දෙමින් අප සිත් සුවපත් කළ බෝධිරුක්ඛාරාමයේ නායක ස්වාමින් වහන්සේට ගෞරව පූර්වකව පින් අනුමෝදනා කරමි.  කැලණියේ ධර්මාලෝක මාවතේ නයනා දීප්ති ගුණරත්න මෙනෙවිය විසින් යොමු කරන ලද ලිපියක් ඇසුරිනි.පාසල් කෙළිපිටියේ තාවකාලිකව පදිංචි ව සිටි සුනාමි අසරණයෝ වසර කිහිපයකට පසු අලුත් ගේ දොර ලැබ ගම්බිම් බලා පිට ව ගොස් සිටියහ. එසේ යන විට සමහරු තමන් හා විසූ බලු බළල් ඈ සතුන් ද රැගෙන ගියහ. අවාසනාවකට මෙන් සමහරුනට ඔවුන් අමතක ව තිබිණ.හිමිකරුවන් නැති මේ සත්තු අයාලේ යමින් දිවි රැකගත්හ.මෙබඳු එක් බලු යුවළක් බස් නැවතුම්පළේත්, දුම්රිය වේදිකාවේත්, මඟතොටේත් ගැවසෙනු දැකිය හැකි විය.බල්ලා දඩෝරියා ය. බැල්ල බ්‍රවුනි ය. යුවළ සැරිසැරුවේ එකට ම ය.වැයික්කියට ආගන්තුක බල්ලකු ආ විට ඌ පැන්නීමේ සටන ඇරඹුවේ බ්‍රවුනි ය. පළමු ව ඈ ගෙ‍රෙව්වා ය. ගෙරවිල්ල ඵල රහිත වූ විට බිරුවා ය. ආගන්තුකයා බිරිල්ලට ද බිය නොවූවොත් ඈ කළේ කටයුත්ත දඩෝරියාට පැවරීම ය. දඩෝරියා එතැන් සිට පිටස්තරයා පළවා හැරීමේ සටන බාර ගත්තේය.පිටස්තරයා පළා ගිය පසු දඩෝරියා බ්‍රවුනි ළඟට ආයේ ආඩම්බරයෙනි. බ්‍රවුනි ද වලග ජයග්‍රහණය සැමරුවා ය.දඩෝරියාට වැඩි කලක් යහතින් ඉන්නට බැරි විය. පයක සුළුවෙන් හටගත් තුවාලය ටික ටික ලොකු විය. දන්නා කියන අය ප්‍රතිකාර කළත් තුවාලය හොඳ වූයේ නැත.ටික දවසක් යන විට තුවාලය නිසා දඩෝරියා ජුගුප්සාජනක විය. යන යන තැනින් ගල්-මුල් වදින්නට වූයෙන් ඌට සුපුරුදු අයා‍ෙල් ගමන අතහැර දමන්නට සිදුවිය. කුස පුරවා ගැනීමට වඩා දිවි රැක ගැනීමට කැමැති වූ ඌ බස්පොළේ මුල්ලකට වැදුණේ ය.දඩෝරියා අමතක නොකළ පිරිසක් ද සිටියහ. ඔවුහු ඌට බෙහෙත් කළහ. විටමින් පෙති ද දුන්හ. එහෙත් තුවාලය ඔඩු දිව්වේ ය.දිනක් දඩෝරියා දුටු ආගන්තුක කාන්තාවක් විස්සෝපයට පත් වූවාය.“මෙයාගෙ අයිතිකාරයො නැද්ද?”“නෑ මිස් ඔය අයාලෙ යන බල්ලෙක්”ඇය වහා ම දුරකථනය ගෙන දඩෝරියාගේ තත්ත්වය ගැන කිසිවකු දැනුවත් කරමින් නික්ම ගියා ය.පැය කිහිපයක් ඇතුළත දඩෝරියා සොයා ආවේ සත්ව රෝහලක ගිලන් රියකි. ඉන් බට වෛද්‍යවරයා සෙසු සහායකයන් ගේ ද උදව්වෙන් දඩෝරියා පිරික්සා තුවාලයට බෙහෙත් දමා බෙහෙත් ද විද නැවත දින හතකින් එන බව කියා යන්නට ගියේ ය.දින හතකින් යළි ආ ඔහු දඩෝරියා පිරික්සා සිය නිගමනය දුන්නේ ය.“මේක පිළිකාවක්!”දඩෝරියා ගේ පින්තූරයක් ද ගත් ඔහු ඌ පිළිබඳ විස්තරයක් අන්තර්ජාලයේ මුදා හැරියේ ය.ඒ කියැවූ මහත්මියක් දඩෝරියා සොයා ආවා ය. ඌ සිය රියෙහි පටවාගෙන යන්නට ගියා ය.මාස හතරකට පමණ පසු දඩෝරියා සුපුරුදු තැනට ප්‍රවාහනය විණි. හොඳින් වැඩී සිටි උගේ තුවාලය ද අඩු වී තිබිණි.දඩෝරියා ගේ තුවාලය යළිත් ඔඩු දුවන්නට වැඩි කලක් නොගියේ ය.එතැන් පටන් බොහෝ දෙනා ගේ ආදරය කරුණාව දඩෝරියාට ලැබෙන්නට පටන් ගත්තේ ය. ඒ අතර දඩෝරියාට මුලින් ම පිහිට වුණු කාන්තාව කැපී පෙනුණා ය. ඇය උගේ ජීවිතය බේරා ගැනීමට මහත් වෙහෙසක් දැරුවාය. දිනපතා උදා අහර සැපයූ ඕ නිවාඩු දිනවල ද සිය වාහනයේ නැඟී පැමිණ දඩෝරියා අහරින් සප්පායම් කිරීමට අමතක නොකළා ය.දඩෝරියා නැවත මුලු වැදුණේ ය. උගේ වාස භූමිය වූයේ බස් නැවතුම අවට අහුමුලු ය.දඩෝරියාට ප්‍රතිකාර කිරීමේ දෙවැනි වටය ඇරඹුවේ බස් රථ සේවකයන් ය. ඒ අනුව සත්ව සායනයකින් පැමිණි මහතෙක් දඩෝරියාට ප්‍රතිකාර කරන්නට පටන් ගත්තේ ය. ප්‍රතිකාරවලින් දඩෝරියා යම් සහනයක් ලද බව පෙනුණ ද උගේ ජීවිතය කෙටි වෙමින් තිබිණ.දඩෝරියා මිය ගියේ ය.දඩෝරියා ගේ අවසන් කටයුතු හොඳින් සිදු විය.දඩෝරියා ජීවත්ව සිටිය දී ඇතැම් අයගෙන් ගැහැට වින්දේ ය. එහෙත් තමාගේ දිවි රැක දීමට විශාල මිනිස් සමූහයක් සිටි බව ඌ නිහඬව ම ලොවට කියා පෑවේ ය.අඟුලානේ විසූ දඩෝරියාගේ ජීවිතය බේරා ගැනීමට ඉදිරිපත් වූ කොම්පඤ්ඤවීදියේ බැංකු නිලධාරිනී ප්‍රියදර්ශනී මහත්මියටත්, ශ්‍යාමලී, ෂර්මිලා, නිර්මලා, ශ්‍රියානි, බම්බලපිටිය හැටන්නැෂනල් බැංකුවේ සොයුරිය, අඟුලාන බස් රථවල සේවය කරන කළු පුතා සහ අජිත් ඇතුළු නම් ගම් නොදන්නා හැමදෙනාටමත් දඩෝරියාගේ භූමදාන කටයුතු ගෞරවාන්විතව සිදු කළ මූර්ති (බාලා / රාජා) මහතාටත් හිස නමා ආචාර කරමි.දඩෝරියා මිය යෑමට තෙමසකට පමණ පෙර බ්‍රවුනි ද මිය ගිය වග සටහන් කරමි.අඟුලාන දුම්රිය ස්ථානයේ මහනුවර උපනන්ද මහතා විසින් යොමු කරන ලද ලිපියක් ඇසුරිනි.ගිය වසරේ දිනෙක මම බලවත් සේ කම්පනයට පත් වීමි.එයින් මාගේ මනසේ තත්වය වෙනස් විය.මට මාගේ මාපිය සෝයුරන් පවා හඳුනා ගැනීමට බැරි වී තිබිණි.මහත් දුකට පත් ඥාතීහු මට සුවය පතා පුද පූජා පැවැත්වූහ. යාතු කර්ම කළහ.එහෙත් ඒවායින් කිසිදු සහනයක් නොවී ය.අවසානයේ මා යොමු කරන ලද්දේ මානසික විශේෂඥ වෛද්‍යවරයකු වෙත ය.රෝගියා කෙරෙහි කරුණාව පාමින් ඉතා සියුම් ලෙස රෝග නිදානය සොයා ගැනීමේ අපූරු හැකියාවක් ඒ වෛද්‍යවරයාට තිබිණ.දයාබර පියකු මෙන් මට ළං වී මගේ මතකය හා බැඳුණ සියල්ල පුබුදුවා ගැනීමට ඔහු ලොකු උත්සාහයක් ගත්තේ ය.මා ඔහු ගේ සායනවලට ගියේ සතුටිනි.“කොහොමද දෝණි?” ඔහු මා දුටු හැටියේ ම අහන්නට පුරුදු වී සිටියේ ය.සිදු වූයේ අරුමයකි. මගේ මතකය මුළුමනින් ම අවදිි විය. යළිත් වරක් පෙර සේ ම මට ලෝකය දැකිය හැකි විය.ඒ උතුමාට පින් සිදුවන්නට මම දැන් සරසවි යමි. මා අද දෙපයින් නැගී සිට උසස් අධ්‍යාපනය ලබන්නේ ඔහු නිසා ය.රාගම රෝහලේ මානසික වෛද්‍ය උපාලි පීරිස් මහතාණනි, ඔබට යහපත සැලසේවා!කඩවත නෙළුම් බණ්ඩාර මෙ‍ෙනවිය විසින් යොමු කරන ලද ලිපියක් ඇසුරිනි.නෙළුම්විල සිළුමිණලේක්හවුස් කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av1408102</link>
    <topic>අනුෂ්කාගේ යෝකර් පන්දුවට කෝලි දැවී යයිද..?</topic>
    <author>ෆවුස් මොහොමඩ්</author>
    <content>අනුෂ්කාගේ යෝකර් පන්දුවට කෝලි දැවී යයිද..?‘විරාත් කෝලිට තාරාවෝ තිදෙනෙක් සිටිති. ඒ තාරාවන් තිදෙනා වන්නේ ටෙස්ට් තරගමාලාවේ ලැබූ තාරාවන් දෙදෙනා සහ අනුෂ්කා ෂර්මාය.‘මේ කියන්නේ අමුතු කතාවකි. ක්‍රිකට් තරගයක දී තාරාවෙක් ලැබීමක් ලෙස හඳුන්වන්නේ අදාළ පිතිකරු බිංදුවට දැවීයාමය. ඉතින් දැන් කතාව පැහැදිලිය. ඉන්දියාව කණ්ඩායම මේ දිනවල සිටින්නේ එංගලන්තයේය. ඔවුන් එංගලන්තය සමග ටෙස්ට් තරග 5කට සහභාගි වෙති. දැනටමත් තරග තුනක් නිමාවට පත්වී ඇත. පළමු හා දෙවැනි ටෙස්ට් තරගවලදී කෝලිගේ පිතිහරඹය අන්තිමය. ලෝඩ්ස් හී පැවැති දෙවැනි ටෙස්ට් තරගයෙන් ඉන්දියාව ජය ලැබුවත් කෝලිගෙන් ඊට සහයක් ලැබුණේ නැත්තේ ඔහු ලකුණු නොලබා දැවී ගිය බැවිනි. එංගලන්ත සංචාරයේ දී ලෝඩ්ස් පිටියේ පැවැති ටෙස්ට් තරගය අතරතුර අනුෂ්කා ක්‍රීඩා මණ්ඩපයට වී කෝලිට ජයඝෝෂා නැගූවාය. එහෙත් කෝලි නැවත ලකුණු අතරට ආවේ නැත.ඉහත සඳහන් තාරාවන්ගේ කතාව ඉන්දියාවේ ක්‍රීඩාලෝලීන් ‘ට්වීටර්‘ සමාජ වෙබ් අඩවියට මුදා හැරියේ එනිසාය. එවැනි ප්‍රකාශවලින් දැන් ‘ට්වීටර්‘ වෙබ් අඩවිය පිරී ගොසිනි. කෝපයට පත් ක්‍රීඩාලෝලීන් ‘ට්වීටර්‘ වෙබ් අඩිවියේ ඇති අනුෂ්කාගේ පිටුව එහෙම පිටින්ම පුරවා දැම්මේ එවැනි පණිවුඩවලිනි.ඉන්දියා ක්‍රීඩාලෝලීන් කියන ආකාරයට කෝලිගේ පිතිහරඹය අසාර්ථකවීමට හේතුව බොලිවුඩ් සිනමාව කැළැඹූ සරාගී නිළි අනුෂ්කාය. ඔවුන් කියන පරිදි ඇය කෝලිට ඉන්න දෙන්නේ නැත. ඇගේ වාසනාවට හා කෝලිගේ අවාසනාවට ඒ තරගමාලාව අතරතුරදී ඇයට ද ලන්ඩන් යන්නට පොටක් පෑදිණි. ඒ සෝයා අක්තාර්ගේ නවතම චිත්‍රපටය වන ‘දිල් දදක්නේ දෝ‘ හී රූගත කිරීම්වලටය. රූගතකිරීම්වලින් ලැබෙන විවේකයේ දී ඇය ඔහු සොයා යන්නීය. ඉන්දියා පුවත්පත් කියන්නේ ඇය ලන්ඩන් නුවර නවාතැන් ගෙන සිටින හෝටලය වෙත දිනපතා රාත්‍රියට ඔහුව ගෙන්වාගන්නා බවකි. ඉන්දියා කණ්ඩායම නවාතැන් ගෙන සිටින්නේ වෙනත් හෝටලයකය.කණ්ඩායමක් ලෙසට ඔවුන්ට රාත්‍රී කාලයේ සාකච්ඡා කිරීමට ඇති දේ එමටය. අනතුරුව සියලු ක්‍රීඩකයන් වේලසනින්ම නින්දට යායුතුය. කණ්ඩායමේ කළමනාකරුගේ නීතිය එලෙසය. එහෙත් කෝලිට ඒවා බලපාන්නේ නැත. ඔහු අනුෂ්කා සමග රාත්‍රිය පුරා ලන්ඩන් නුවර වීදි දිගේ සැරිසරන බවත්, හෝටල් සිය කාමරයට යන්නේ මැදියම් රැයේදී බවත් වාර්තාවී තිබේ. මේ නිසා කෝලිගේ අවධානය යොමුවී ඇත්තේ ක්‍රීඩාවට නොවන බව ඉන්දියා පුවත්පත් කියයි. එරට ක්‍රීඩාලෝලින් කෝපයට පත්ව ‘ට්වීටර්‘ වෙබ් අඩවිය හරහා අනුෂ්කාට පහරදීමට පටන් ගත්තේ ඉන් අනතුරුවය. ඒවා සමහරක් මෙසේය.‘ෂරපෝවා:- මම අනුෂ්කාව දන්නවා. හැබෑට විරාත් කෝලි කියන්නේ කවුද..?‘ (මරියා ෂරපෝවා පසුගියදා පැවැති සම්මුඛ සාකච්ඡාවකදී සචින් තෙන්ඩුල්කර් කවුදැයි විමසා තිබිණි.)‘ලෝඩ්ස් ටෙස්ට් තරගයෙන් අනුෂ්කාට කෝලි දුන් තෑග්ග රත්තරන් බිංදුවකි.‘‘ඉන්දියා ක්‍රිකට් පාලක මණ්ඩලය කෝලිට ඔහුගේ කාමරයේ අනුෂ්කා නතරකර ගැනීමට අවසර දී තිබේ. දැන් ඉතින් දිගටම බිංදුව තමා..!‘ඉන්දියා ක්‍රිකට් පිටියේ අනංගයා ලෙස කලක් හඳුන්වනු ලැබූ කෝලි 2013 දෙසැම්බර් මාසයේ සිට ඇය සමග පෙමින් වෙලී සිටියි. පසුගිය ජනවාරියේ ඉන්දියා කණ්ඩායම සමග කෝලි නවසීලන්ත සංචාරයට එක්වීමට පෙර අනුෂ්කාගේ නවාතැනේ දින කිහිපයක්ම ගත කළේය. ඉන් නොනැවතී ඔහු ඇයව නවසීලන්ත සංචාරයට ද කැටුව ගියේය.මේ ‘ලව් බර්ඩ්ස්‘ලා නවසීලන්තයේ ඕක්ලන්ත නුවර වීදි දිගේ අතිනත පටලා ඇවිද යනු ඒ සංචාරය අතරතුර සාමාන්‍ය දෙයක් බවට පත්වී තිබිණි.අනුෂ්කාගේ පෙම් පළහිලව්ව හේතුවෙන් කෝලිගේ පිතිහරඹය අසාර්ථක වන බවට චෝදනා එල්ලවූවත් ඔහුගේ කුඩාවියේ සිටම පුහුණුකරු ලෙස කටයුතු කරන රාජ්කුමාර් ෂර්මා නම් කියන්නේ වෙනත් කතාවකි.‘ඔහු දැන් වැඩිහිටියෙක්. පෞද්ගලික ජීවිතය පාලනය කරගන්න ඔහුට පුළුවනි. අනිත් එක යාළුවෙක් එක්ක අදහස් හුවමාරු කරගැනීමෙන් හිතට නිදහසක් ලැබෙනවානම් ඔහුට ඒ සඳහා අවසර තිබෙනවා. එය ඔහුගේ ක්‍රිඩාවට බලපාන්නේ නෑ.‘ඉන් නොනැවතී ඔහු කෝලිට අවවාදයක් දී තිබේ. ඒ පිට ඉන්නට කෙළින් වැටෙන පන්දුවලට පසුපාදයේ ක්‍රීඩා කරන ලෙසය. එය ඔහුගේ ක්‍රීඩා දිවියට පමණක් නොව පෞද්ගලික ජීවිතයට ද කදිම උපදෙසකි.ෆවුස් මොහොමඩ්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av1408103</link>
    <topic>ඔය වගේ චෝදනාවක් කවුරුත් මට කරලා නැහැ</topic>
    <author>ටානියා මෝසස්</author>
    <content>ඔය වගේ චෝදනාවක් කවුරුත් මට කරලා නැහැධනංජි තාරුකාකොහොමද ධනංජි?හොඳින් ඉන්නවා. මේ දවස්වල 'ෆේස් බුක්' සහ 'හිරු තනි වෙලා' ටෙලි නාට්‍යයවල වැඩකටයුතු වල තමයි නිරත වෙලා ඉන්නේ.ධනංජි කිව්වහම දැන් කොයි කවුරුත් අඳුරනවා නේ?මේ වෙද්දි රංගන ශිල්පිනියක් විදිහට මගේ අනන්‍යතාව ගොඩ නැඟිලා තියෙන නිසා දැන් හැමෝම වගේ මාව අඳුරනවා.කෙහොමද කෞෂිටයි උදාරාටයි ලැබෙනප්‍රතිචාර ?හොඳයි. වැඩි ප්‍රතිචාර ලැබෙන්නේ උදාරාට.රංගන ශිල්පිනියක් විමේ හීනෙත් දැන් හැබෑ වුණානේ. දැන් සතුටුද?පාසල් කාලේ ඉඳල මගේ කැමැත්ත තිබුණේ රංගනයට. නමුත් රංගනයට පිවිසෙන්න ඩිරෙක්ට් මාර්ගයක් තිබුණේ නැති නිසා මුලින් නිරූපණ ක්ක්‍ෂේත්‍රය තෝරා ගත්තා. ඉතින් දැන් නම් මට ගොඩක් සතුටුයි මගේ හිනේ හැබෑ වීම ගැන.නමුත් මෑත කාලයේ චරිතාංග රංගනයක යෙදීමට හැකි දක්ෂ රංගන ශිල්පින්ගේ අඩුවක් තිබෙන බව ඔබ පිළිගන්නවාද?චරිතාංග නිළියන් ගේ අඩුවක් තියෙනවා කියලා පිළිගන්න වෙනවා. නමුත් දක්ෂතා තිබුණත් රංගනයට පිවිසිලා කෙටි කාලෙකින් ඉන් ඉවත්ව යෑම ඊට බලපාන එක් හේතුවක්. මට හිතෙන විදිහට රංගන ශිල්පිනියක් කියන්නේ විවිධාකාරවු චරිත නිරූපණය කිරීමේ හැකියාවක් තියෙන කෙනෙකුටයි. නමුත් අද ඇවිත් හෙට චරිතාංග නිළියක් වෙන්න බැහැ නේ.ඒ කියන්නේ කවදාවත් රංගනයට සමු දෙන්න ධනංජිගේ හිතේ කොහෙත්ම බලාපොරොත්තුවක් නැති හැඩයි?ඈත් වෙන්න නම් බලාපොරොත්තුවක් ඇත්තේම නැහැ. වයසට ගියාහමත් ඒ වයසට ගැළපෙන චරිත එක්ක රංගනයේ නියැළිලා ඉන්න තමයි උත්සහ කරන්නේ.ජනප්‍රියත්වය නිසා දැන් ඔළුවත් ටිකක් ඉඳිමිලයි කියන්නේ?එහෙම කියනවාද? රංගන ශිල්පිනියක් විදිහට ඇඳුමින් පැළඳුමින් එහෙම අපි ගැන සැලකිලිමත් වෙන්න ඕනේ. තව ජීවිතයේ හොඳ දෙවල්වලට වෙනස් වෙනවා මිසක් අහංකාර කමක් නැහැ. මම ඉස්සර හිටපු ධනංජිමයි. අද වෙනතුරු ඔහොම චෝදනවාක් කවුරුත් මට කරලත් නැහැනේ...නමුත් දැන් ධනංජි රංගනයට පාර පෙන්නපු නිරූපණ ක්ෂේත්‍රයත් අමතක කරලානේ?ටෙලි නාට්‍ය වලට සම්බන්ධ වීමත් එක්ක ඉස්සර තරම් නිරූපණ කටයුතු වලට යොමු වීමට කාලයක් නැති වුණත් ලැබෙන කෙටි විවේකි කාලයෙන් තෝරා බේරා ගත් නිරූපණ කටයුතු කීපයක නියැළෙනවා. නැතුව අමතක කරලා එහෙම නෙවෙයි.දැන් එක ටාර්ගට් එකක් හරිනේ මොකද්ද ඔබේ ඊළග ටාර්ගට් එක?මේ ක්ෂේත්‍රයේම ඉහළට යන්න. එත් ඉදිරිය කොහොම වෙයිද කියලා දැන්ම තීරණය කරන්න අමාරුයි.ධනංජිටත් කවුරු ගැන හරි ආදරයක් ඇති වුණොත් කෞෂි වගේ ඔහුගේ පස්සෙන් යයිද?අනේ නැහැ මම එහෙම පස්සෙන් යන්නෙත් නැහැ. එහෙම ආදරයක් තාම ලැබිලත් නැහැ.ඇයි ආදර පලහිලව්වලට පැටළිලා ජනප්‍රියත්වය අඩු වෙයි කියල බයද?මගේ වයසත් එක්ක දැන්ම ආදරයක් ඕනේ කියලා මට හිතෙන්නේ නැහැනේ.ඔහ් ඒ කියන්නේ පාසල් කාලේ තිබුණු සබඳතාවට ඔය දැන් කියන වයස බලපෑවේ නැද්ද?ඒ කාලේ එහෙම සම්බන්ධයක් තිබුණා තමයි ඉතින්. නමුත් පාසලෙන් අවුට් වෙද්දි තමයි මට හිතුණේ ටික කාලයක් ගිහින් දෙමාපියන්ගේ කැමැත්තත් ඇතුව සුදුසු කෙනෙක් එක්ක දීග යෑම හොඳයි කියලා.ඒ කියන්නේ දෙමාපියන්ගේ කැමැත්තෙන් පිට දීගයක් ගැන හිතන්නෑ කියලද?කොහොමත් දෙමාපියන්ගේ කැමැත්තන් පිට විවාහයකට මගේ කැමැත්තක් නැහැ.ගෙදරින් හොයලා දෙන ඕනැම මනමාලයකුට ධනංජි කැමැති වෙනවාද?දෙමව්පියෝ දරුවන්ට කවදාවත් වැරැද්දක් කරන්නේ නැහැ නේ. හොඳ කෙනෙක් යෝජනා කළොත් එයාලා එක්ක කතා බහ කරලා එකඟතාවයකට එනව.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av1408105</link>
    <topic>සිනාකතා</topic>
    <author>එඩ්වඩ් චන්ද්‍රසිරි</author>
    <content>සිනාකතා“මේ නාට්‍යය හැදුව මනුස්සයා ඒකට මේ නම දාන්ඩ ඇත්තේ හොඳ අවබෝධයකින් කියලයි මට හිතෙන්නෙ” නාට්‍යය නරඹා තම බිරිය සමඟ නිවෙස බලා යමින් සිටි සෙනෙවිරත්න ඇයට කීවේ ය.“ඇයි ඔයා එහෙම කියන්නෙ?” තුෂාරි ඇසුවේ ‍ඔහු ඉන් කුමක් අදහස් කරන්නේ දැයි නොතේරුණු බැවිනි.“ඇයි ළමයො මුලින් ‘මල්වඩම් අනවශ්‍යයි’ කියල ලියලා, පස්සෙ ‘න’ යන්න කතිරයකින් කපලා දාලා ‘මල්වඩම් අවශ්‍යයි’ කියල නම සංශෝධනය කරලා තියෙනවා දැක්කෙ නැද්ද?” සෙනෙවි ඇසුවේ ය.“ඔව්... ඉතින්?” තම සැමියා කියන්නේ කුමක් දැයි තේරුම් ගත නොහැකිවූ තුෂාරි නැවතත් ඇසුවා ය.“ඇයි යෝදියෙ දැන් පෙ‍න්නන නාට්‍යවලින් නාට්‍ය කලාව වළපල්ලට යන විදියට කොහොමත් මල්වඩම් අවශ්‍ය වෙනවනෙ...” සෙනෙවි කීවේ තම කේන්තිය නොසඟවා පිට කරමිනි.  විවාහයෙන් පසුව ස්ථිර රැකියාවක් සොයා ගන්නා ලෙස බිරිය නිතර කළ කරදරය නිසා එතෙක් නාට්‍ය කණ්ඩායම්වල තිරය පිටුපස සාමාජිකයකු ලෙස කළ වෘත්තියට සමුදී සුජිත් විදෙස් රැකියාවක් සඳහා යාමට තීරණය කළේ ය. ඔහු සේවය විදෙස් සමාගම සමඟ බැඳුණු ගිවිසුම පරිදි දීර්ඝ නිවාඩු නොලබා වසර 3 ක් සේවය කිරීමට ඔහුට සිදුවිය. එහෙයින් තම බිරියට ලිපි මගින් ඇමතීමෙන් පමණක් සැනසීමට ඔහුට සිදුවූයේ ය. දිනක් බිරිඳ ගෙන් ලැබුණු ලිපියක මෙසේ සඳහන් වී තිබිණ.“ඔයා එවන මුදල් වලින් අපි කරදරයක් නැතුව ජීවත් වෙනවා. අපි හැමෝම සනීපෙන් ආ... ඔයාට කියන්න සුබ ආරංචියක් තියෙනවා. මට දෙවැනි බබා ලැබෙන්ඩයි යන්නෙ. අපේ දුවටත් දැන් අවුරුදු දෙකක් සම්පූර්ණයි නෙ.”තමා නැවත් පියකු වීමේ සතුටින් ඉපිලුණු හේ තම සමීප මිතුරකු වූ නිශ්ශංකට මෙම ආරංචිය කීවේ ය.“ඒත් මචං, උඹ අවුරුදු දෙකකින් ගෙදර ගියෙ නෑ නේද? එහෙම කාල පරතරයක දරුවෙක් ඇති වෙන්ඩ පුළුවන් ද? නිශ්ශංක මඳක් කල්පනාවක ගැලී සිට කීවේ ය. නිශ්ශංක දෙස බලා සැහැල්ලුවට සිනාසුණු සුජිත් මෙසේ කීවේය.“මොකෝ බං බැරි?” දැන් අපේ මල්ලි අජිතුයි මායි අතර අවුරුදු 5 ක‍ වයස පරතරයක් තියෙනවනෙ...”  ‍‍ප්‍රේමා ඇගේ වැඩිමහල් සොහොයුරිය සමඟ බොරැල්ලේ වයි.එම්.බී.‍ඒ එකේ නාට්‍ය පුහුණුවීමකට සහභාගි වෙලා ආපසු බොරැල්ලේ ඉඳලා නාරාහේන්පිට බලා බස් රථයක යමින් හිටියා. බස් ර‍ථයේ තරමක සෙනඟක් හිටිය නිසා ප්‍රේමාට වාඩි වෙන්නට සිද්ධ වුණේ පිටුපස අසුනක. අක්කා මඳක් ඉදිරි අසුනක වාඩි වුණා.ටිකක් දුර යද්දී තරුණයෙක් ප්‍රේමා අසල අසුනේ වාඩි වුණා. මඳ වෙලාවක් ප්‍රේමා වෙත ඉඟි බිඟි පෑ තරුණයා ටික වේලාවකින් හෙමිහිට ප්‍රේමාගෙන් මෙහෙම ඇහැව්වා.‍මට ඔයාව හොඳට පුරුදුයි. ඔයා මං හොඳටම දන්න කෙනෙක් කියලමයි මට හිතෙන්නෙ. ඔයා ඉන්නෙ කොහෙද...? කොහෙද ඔය ගොල්ලන්ගෙ ගෙවල් තියෙන්නෙ?”ඔහු දිහා ඇස් ලොකු කර බැලූ ප්‍රේමා බස් රථයේ ඉදිරියට යොමු වෙලා මහ හඬින් මෙහෙම ඇහැව්වා.“අක්කෙ මෙන්න මෙයා අහනවා, අපෙ ගෙවල් තියෙන්නෙ කොහෙද කියල. ඒක කිව්වට කමක් නැද්ද?”එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av1408104</link>
    <topic>රැල්ලත් එක්ක පොර බැදීමට අපිට සිදුවී තිබෙනවා</topic>
    <author>තුෂාරි නේරංජා වික්‍රමසිංහ</author>
    <content>රැල්ලත් එක්ක පොර බැදීමට අපිට සිදුවී තිබෙනවාරංග බණ්ඩාරනායකරංග බණ්ඩාරනායක අප සැම හඳුනන්නේ ජාතික රූපවාහිනියේ ප්‍රවීණ වැඩසටහන් නිෂ්පාදකවරයෙක්, ටෙලිනාට්‍ය, අධ්‍යක්ෂකවරයෙක් ලෙසයි. ඔහු නිර්මාණයට දායක වූ ‘සිත නිවන කතා’ වැනි ඒකාංගික ටෙලි නිර්මාණ අදටත් ප්‍රේක්ෂකයන් අතර කතා බහට ලක්වෙනවා. මේ දිනවල රංග ගැන කවුරුත් යළිත් වරක් කතා බහ කරන්නේ ඔහුගේ අලුත් ම ටෙලි නිර්මාණය වන ‘භවාන්තර’, ජාතික රූපවාහිනිය ඔස්සේ විකාශය වීම නිසයි. රංග සමඟ යෙදෙන මේ කතා බහ ද පෙළ ගැසෙනුයේ ඔහුගේ නවතම ටෙලිනාට්‍ය නිර්මාණය වෙනුවෙනි.‘භාවාන්තර’ සෑම සෙනසුරාදා දිනකම රාත්‍රී 8.30 ට විකාශය වෙයි.මෙහි කතා තේමාව මොකද්ද?ප්‍රේමය මුල් කරගත් කතා තේමාවක්. ඊට අමතර මනුෂ්‍ය ජීවිතයේ යථාර්ථය ඉස්මතු කරමින් මෙය ගොඩ නැ‍ඟෙනවා. මෙහි කතා රචකයා චාමර කොඩිතුවක්කු. හේමසිරි ලියනගේ, විශ්වජිත් ගුණසේකර, රශ්මි අබේකෝන්, දුලන්ති කෞශල්‍යා, පුබුදු චතුරංග වැනි ප්‍රවීණ පිරිසක් රංගනයෙන් දායක වෙනවා.ඔබ ජාතික රූපවාහිනියේ නාට්‍ය අංශයේ දශක දෙකකට ආසන්න කාලයක සිට කටයුතු කරනවා...?මම ජාතික රූපවාහිනියට මුලින් ම සම්බන්ධ වෙන්නේ නාට්‍ය ඒකකයට. ඒ දැනට වසර 17 ක‍ට පමණ පෙරාතුව. නිෂ්පාදකවරයෙක් විදිහට තමයි වැඩ කළේ. නාට්‍ය ඒකකයේ ‍නිෂ්පාදනවලට සම්බන්ධ වී වැඩ කරගෙන යනවා. මූලික වශයෙන් ම ‘හිත නිවන කතා’ ටෙලිනාට්‍ය මාලාවේ අධ්‍යක්ෂකවරයෙක් විදිහටත් මම දයාරත්න රටගෙදර සමඟ වැඩ කළා. මමත් ඒ අනුව ‘හිත නිවන කතා’ ඒකාංගික ටෙලිනාට්‍ය 60 කට ආසන්න ප්‍රමාණයක් අධ්‍යක්ෂණය කර තිබෙනවා.අද සතිපතා යන ටෙලිනාට්‍ය නරඹන්න ප්‍රේක්ෂකයන් ඉන්නවාද?සාමාන්‍යයෙන් අද දවස වනවිට ප්‍රේක්ෂකයන් අවිවේකී ජීවිතයක් ගත කරන්නේ. එදිනෙදා ජීවිතයේ තිබෙන කාර්ය බහුලකමත් එක්ක එක දිගට ටෙලිනාට්‍ය නරඹන ප්‍රේක්ෂක සංස්කෘතියක් හමුවෙනවා අඩුයි. දිනපතා යන මෙගා නාට්‍ය රැල්ල ක්‍රියාත්මක වෙන නිසා මේවාට අහුවුණු ප්‍රේක්ෂකයන් ගලවා ගන්නට මේ වගේ සතිපතා ටෙලිනාට්‍ය කරන අපිට මේ රැල්ල එක්ක ටිකක් පොර බඳින්න සිද්ධ වෙනවා.‘සිත නිවන කතා’ වැනි ඒකාංගික ටෙලිනාට්‍ය සඳහා ලැබුණු ප්‍රේක්ෂක ප්‍රතිචාර මොනවගේ ද?බෞද්ධ ආගමික පසුබිමක් තිබෙන රටක් ඇතුළේ ‘සිත නිවන කතා’ වලට ලැබුණු ප්‍රතිචාර ඉතාම ඉහළයි. ඒ සඳහා ප්‍රබල මැදිහත්වීමක් ප්‍රේක්ෂකයන් තුළ තිබුණා කියා හිතෙනවා. පෝය දිනයට තමයි මෙය විකාශය වෙන්නේ. ‘සිත නිවන කතා’ හරහා අපි උත්සාහ කළේ හරවත් යමක් ප්‍රේක්ෂකයාට ලබාදෙන්නයි. ඒ සඳහා හරවත් පිටපත් රචනා අපි උපයෝගී කර ගත්තා.ඔබේ ‘භවාන්තර’ ටෙලිනාට්‍යයට ප්‍රේක්ෂක ප්‍රතිචාර මොන විදිහට ද ලැබෙන්නේ?‘සිත නිවන කතා’ මාලාවට ලැබුණා මෙන් ම ඒ ප්‍රේක්ෂක සමූහයම මං හිතන්නේ මගේ ‘භවාන්තර’ ටෙලිනාට්‍යය සමඟත් රැඳී ඉන්නවා වෙන්න පුළුවන්.අද නිර්මාණය වන ටෙලිනාට්‍ය ගැන මොකද හිතන්නේ?එයට දොස් කියන්න බැහැ. අද සමාජය ‍ගමන් කරන්නේ ආර්ථික ලාභය පමණක් අරමුණු කරගත් පැත්තකට. හැම මිනිහෙක් ම මුදල් ඉපැයීම කියන කාරණය මුල් කරගෙන තමයි වැඩ කරන්නේ.‍ සමාජයක් ඒ විදිහට පවතිද්දී ටෙලිනාට්‍ය කලාවට විතරක් වෙනම විදිහක පවතින්න අමාරුයි. එය දෝෂාරෝපණය කළ යුතු දෙයක් ලෙස මම සලකන්නේ නැහැ‍. නමුත් නිෂ්පාදකවරු අධ්‍යක්ෂවරු වශයෙන් අපිට යම් කාර්යභාරයක් කරන්නට තිබෙනවා. ඒ හරවත් යමක් ප්‍රේක්ෂකයාට ලබාදීම. රූපවාහිනි ටෙලිනාට්‍ය කලාව ප්‍රේක්ෂකයා සමඟ නිරන්තර ගනුදෙනුවක් කරන මාධ්‍යයක් නිසා.ඔ‍‍‍බේ පියා ධර්මසිරි බණ්ඩාරනායක ගෙන් ඔබගේ නිර්මාණ දිවියට ලැබෙන අත්වැල මොනවගේ ද?තාත්ත මම චිත්‍රපටයක් නිර්මාණය කරනවා නම් එයට ගොඩක් කැමැත්තෙන් ඉන්න බව පෙනෙනවා. මම කරන සමහර දේවල් සම්බන්ධව ඔහුගේ විවේචනත් තිබෙනවා.තුෂාරි නේරංජා වික්‍රමසිංහඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av1408106</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාඅධ්‍යක්ෂකවරයකු, ගීත රචකයකු ලෙස කීර්තියට පත් ප්‍රවීණ සම්මානනීය කලාකරුවෙක් තමයි සෝමපාල ලීලානන්ද. ඔහු අධ්‍යක්ෂණය කළ අපූරු චිත්‍රපටයක් යළිත් ප්‍රතිනිර්මාණය කිරීමට ගොස් එය රසිකයකු නිසා නැවතුණු පුවතක් අපිට දැනගන්නට ලැබුණා. මේ ගැන සෝමපාල ලීලානන්දයන් ගෙන් ම විමසා බලන්නට අපි කටයුතු කළා.“පසුගිය දවස්වල මම 1977 දී අධ්‍යක්ෂණය කළ ‘චණ්ඩි පුතා’ චිත්‍රපටය නැවත ප්‍රතිනිර්මාණය කරන්න එක්තරා අධ්‍යක්ෂවරයෙක් මගෙන් ඉල්ලීමක් කළා. මම ඔහුට එම චිත්‍රපටය ලබාදීමට එකඟ වී සිටියා. ‘චණ්ඩි පුතා චිත්‍රපටය වාර්තා තැබූ චිත්‍රපටයක්. ගාමිණී ෆොන්සේකා සහ ගීතා කුමාරසිංහ කියන ප්‍රවීණ සිනමා නළු නිළි යුවළ මෙහි රඟපෑවා. ඉතාමත් ජනප්‍රිය වූ මා ලියූ ගීත රැසකුත් මෙහි අඩංගු වුණා. මේ චිත්‍රපටය මම වෙනත් අයකුට අධ්‍යක්ෂණය කරන්න ලබා දෙන බව ආරංචි වුණා ම එක්තරා රසිකයෙක් පුවත්පතකින් මා වෙත ඉල්ලීමක් යොමු කර තිබුණා.“සෝමපාල මහත්තයෝ ‘චණ්ඩි පුතා විකුණන්න එපා’ කියලා. ඒ රසිකයාගේ ඉල්ලීම මගේ හදවතට තදින් ම කා වැදුණා. ඇත්තටම ගාමිණී ෆොන්සේකාට සමකරන්න පුළුවන් රංගන ශිල්පියෙක් තවම ලංකාවේ බිහිවී ඉන්නවා කියල හිතන්න පවා අමාරුයි. ඉතින් එවැනි රංග ධරයෙක් රඟපාපු චිත්‍රපටයක් වෙනත් අය යොදා ගෙන රඟදක්වනවා කියන කාරණය මේ ඉල්ලීමත් එක්ක මගේ මනසට තදින් කාවැදුණා. ඒ නිසා තාවකාලිකව මේ චිත්‍රපටය ලබාදීම මම නවතා දමා තිබෙනවා.”‘සපුමලී’, ‘ඕලු’ වැනි ටෙලිනාට්‍ය රැසක් හරහා කලා ක්ෂේත්‍රයේ නමක් දිනූ ශිල්පිනියක් තමයි මංජුලා කුමාරි. මංජුලා මේ දවස්වල තණමල්විල ප්‍රදේශයේ සිටින බව අපිට දැනගන්නට ලැබුණා. ‘තණමල්විල ප්‍රදේශයේ ඇය මොකද කරන්නේ කියල හොයල බලන්නත් එක්කම අපි මංජුලාට කතා කළා.“මේ දවස්වල තණමල්විල ප්‍රදේශයේ තමයි ඉන්නේ. ඒ ‘බ්‍රහ්ම මූර්තිය’ ටෙලිනාට්‍යයේ ර‍ෑගත කිරීම්වලට සහභාගි වෙමින්. හරිම දුෂ්කර කාල පරිච්ඡේදයක් තමයි ගත කරන්නේ. ගොඩාක් කටුක වගේ ම දැඩි අව් රශ්මියක් දැනෙන ප්‍රදේශයක් මෙය. රූගත කිරීම් තිබුණු වේලාවල්වල මාව හොඳටම අව්වට පිච්චිලා කළු වුණා. ඒ වගේ ම බැදිවල දුවන දර්ශන රූගත කරද්දී කටු අකුල් වලට ඇඟ සීරිලා. කකුල්වල කටු ඇනිලා ලේ ගල ගලා තමයි දිව්වේ. හරිම වේදනා වින්දා. ඒ වුණත් ඒ හැම දේම දරාගෙන ඒ චරිතයට තිබෙන දැඩි ඇල්ම ලෝභකම නිසා මට හැකි උපරිමයෙන් ම හොඳින් ම එහි රඟ පෑම් කළා.”මායා රොඩ්රිගු ළමා පිටියෙන් ගීත ක්ෂේත්‍රයට පිවිසුණු ගායිකාවක්. එහෙත් ඇය දීර්ඝ කාලයක් තිස්සේ පදිංචිව සිටින්නේ ඉතාලියේයි. ලෝකේ කොයි තැනක සිටියත් කලාව අමතක නොකරන ඇය ලංකාවට පැමිණෙන සෑම වාරයකම කුමක් හෝ කලා කටයුත්තක නියැළෙනවා.ඇය ග්‍රේෂන් ආනන්දයන් මිය යාමට මාස කීපයකට පෙර ඔහුත් සමඟ ඉතාලියේදී ‘ආනන්ද - මායා’ ර‍ාත්‍රී නම් සංගීත ප්‍රසංගයක් පැවැත්වූවා. පසුගියදාක ඇය දයාසිරි ජයසේකර සහ දයාන් විතාරණයන් සමඟත් ඉතාලියේදී ප්‍රසංගයක් පැවැත්වූවා.මේ දිනවල ඇය නැවතත් ලංකාවට පැමිණ ඇත්තේ තවත් කලා කටයුත්තක් වෙනුවෙන්. ඇය විසින් ම රචනා කරන ලද “වැටෙන වැටෙන කඳුළක් ගාණේ, මම ඔබට ආදරෙයි” නම් ගීතය මේ දිනවල රූප රචනා වෙමින් පවතිනවා. මේ සඳහා සංගීත නිර්මාණය කරනුයේ මාධව හේවාවසම්. මෙම වසර අවසානයේදී ඇය ලංකාවේ ‘මායා ගී සැදෑව’ නමින් ඒක පුද්ගල ප්‍රසංගයක් ද පැවැත්වීමට බලාපොරොත්තු වෙනවා. ලංකාවේ සිටින කාල සීමාව ඇතුළත ප්‍රසංග වේදිකාවට සම්බන්ධ වීමට ඇය අමතක කරන්නේ නැහැ.පරපුරෙන් පරපුරට කලා ලොව තරණය කරන්නට වාසනාව විතරක් මදි. එයට දක්ෂතාව, හැකියාව කැපවීම කියන මේ හැමදේමත් තියෙන්න ඕන. ඇන්තනී කලා පවුලේ බඩ පිස්සා සජිත අනුත්තර මේ හැම දෙයක්ම ලැබූ වාසනාවන්තයෙක්. පසුගියදා දෙරණ සිටි ඔෆ් ඩාන්ස් තරගාවලියේ ජයග්‍රහණය හිමි වුණේ සජිතට. ඒත් සජිත එතැනින් පසුව කිසිම කලා කටයුත්තකින් අපේ නෙත් ගැටුණෙ නැහැ. සජිත නිහඬවෙලා ඇයි? කියලා අපිට හිතුණා. අපි සජිතට කතා කළේ ඒ නිසා.“දෙරණ සිටි ඔෆ් ඩාන්ස් වැඩසටහනින් පසුව කිසිම නිර්මාණයකට දායක වුණේ නැහැ. මොකද මම විශ්ව විද්‍යාලයේ පළමු වසරේ විභාග පරීක්ෂණවලට පසුගිය දා මුහුණ දුන්නා. එනිසා තරමක් කලා කටයුතුවලින් දුරස් වෙලා නැවතත් අධ්‍යාපනයට යොමු වෙන්න තීරණය කළා. ඒ වුණත් මම නැටුම් සංගීතය තවමත් ප්‍රගුණ කරනවා.මගේ අප්පච්චිත් නිර්මාණ කීපයක්ම කළත් ඒ නිර්මාණවල මට ගැළපෙන චරිත තිබුණෙ නැහැ. එනිසා මේ ටිකේම මගේ කලා කටයුතු මඳකට නැවතිලා කිවිවොත් හරි. යළිත් ටික කලකින් නැවතත් කලා කටයුතුවලට දායක වෙන්න තමයි හිතාගෙන ඉන්නේ.නව පරපුර නියෝජනය කරමින් ඉදිරියටම ගිය රංගන ශිල්පිනියක් තමයි මේනකා පීරිස්. මේ දවස්වල මේනකා රජ පරම්පරාවේ චරිතයක් වෙනුවෙන් කැපවෙලා කටයුතු කරන බව අපිට ආරංචි වුණා. මේ ඒ ගැන ඇගේ අදහස්.“ඓතිහාසික කතා පුවතකින් නිර්මාණය වෙන ජැක්සන් ඇන්තනී ගේ ‘දස්කොන්’ ටෙලිනාට්‍යයේ ‘මොනරවිල කුමාරිහාමි’ ගේ චරිතය රඟපාන්නේ මම. එය මගේ රංගන ජීවිතයට විශාල ආලෝකයක් ලබාදෙන චරිතයක් කිව්වොත් නිවැරැදියි. මම හිතුවේ මේ චරිතය මට ඉතාම ලේසියෙන් පහසුවෙන් රඟපාන්න හැකිවේවි කියලයි. නමුත් එය හිතපු තරම් ලේසි කටයුත්තක් වුණේ නැහැ.මොකද චරිතය කතාවේ මුල සිටම අවසානය දක්වාම දිව යනවා. තරුණ වියේ සිට මහලු විය දක්වාම දස්කොන් කියන්නේ ඉතාම ප්‍රේමණීය කතාවක්. උඩරට සම්ප්‍රදායට සැරසිලා එක්දහස් හත්සිය ගණන්වල චරිතයක් නිරූපණය කරන්නට මට ලැබුණු ප්‍රථම අවස්ථාව මෙයයි. ඒ ගැන සතුටුයි. මේ දවස්වල එහි රූගත කිරීම් සිදුවෙනවා.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av1408107</link>
    <topic>බ්‍රිතාන්‍යයේ කන්දක් මිලට ගන්නට සටන් කරන ඉන්දියානුවා</topic>
    <author>කුමාර සිරිවර්ධන</author>
    <content>බ්‍රිතාන්‍යයේ කන්දක් මිලට ගන්නට සටන් කරන ඉන්දියානුවාඔහුට එංගලන්තයේ ලන්ඩන් නුවර වඩාත් සුඛෝපභෝගී නිවාස දෙකක් ද, පාපන්දු සමාජයක කොටස් ද, ලොව විශාලතම වානේ නිෂ්පාදන සමාගමක විශාල කොටසක් ද හිමිය. ‘ආර්සෙ‍ෙලාර් මිටාල්’ නමැති එම වානේ නිෂ්පාදන සමාගමේ 38%ක කොටස්වලට හිමිකම් කියන ඔහු එහි ප්‍රධාන විධායක නිලධාරියා ද වෙයි. ක්වීන්ස් පාර්ක් රේන්ජර්ස් පාපන්දු කණ්ඩායමේ 34%ක කොටස් හිමි ඔහු බ්‍රිතාන්‍යයේ තෙවැනි ධනවතා වෙයි. නමුත් ඉන්දියානුවකු වන ඔහු වාර්තා පොත්වලට එක්ව සිටින්නේ එක්සත් රාජධානියේ ධනවත්ම ආසියානුවා ලෙසිනි. ඔහුගේ දියණිය වනීසා ගේ විවාහ මංගල්‍යෝත්සවය පසුගිය දිනෙක පැවැත්වුණු අතර එය ඉතිහාසයේ වැඩිම මුදලක් වැය කළ විවාහ මංගල්‍යෝත්සව අතරින් දෙවැනි තැන ගනියි.මේ ධනවත් පුද්ගලයා ඉන්දියාවේ ලක්ෂ්මී නිවාස් මිටාල්ය. බ්‍රිතාන්‍ය පුරවැසිභාවය ඔහුට නැතත් එරට බොහෝ දේපළවලට ඔහු හිමිකම් කියයි. 2012 දී ලෝක ප්‍රකට ‘ෆෝබ්ස්’ සඟරාව ලොව බලවත්ම පුද්ගලයන් 70කගේ නම් ලැයිස්තුවක් ඉදිරිපත් කළ අතර එහි 47 වැනි තැන මිටාල්ට ලැබී තිබිණි.මේ වන විට මිටාල් බ්‍රිතාන්‍යයේ ජනතාව හා සටන් වැද සිටියි. ඒ බ්‍රිතාන්‍යයේ බ්ලෙන්කත්‍රා කන්ද නිසාය. එරට ලේක් දිස්ත්‍රික්කයේ පිහිටා ඇති බ්ලෙන්කත්‍රා කන්දට දැනට හිමිකම් කියන්නේ ලොන්ස්ඩේල් ගී අර්ල්වරයාය. බ්ලෙන්කත්‍රා කන්ද ‘සැඩ්ල් බැක්’ යන නමින් ද හැඳින්වෙන අතර ඒ සඳහා අර්ල්වරයාට එකවර පවුම් ලක්ෂ 90ක බදු ගෙවීමට සිදුවී තිබේ. ඒ කාලයක් තිස්සේ බදු නොගෙවීම නිසා එකතු වූ දඩ මුදල් ද සමඟිනි. එම මුදල ගෙවීම සඳහා ඔහු බ්ලෙන්කත්‍රා කන්ද විකිණීමට තීරණය කළේය. ඊට ඉහළම ලන්සුව ලැබුණේ ලක්ෂ්මී මිටාල්ගෙනි. එය පවුම් ලක්ෂ 17,500ක් වූයේය.මෙම ගනුදෙනුව ගැන ආරංචි වූ මහා බ්‍රිතාත්‍යයෝ කලබල වූහ. තමන්ගේ රටේ ඇති කන්දක අයිතිය විදේශිකයකු වෙත පැවරෙනවාට ඔවුහු එරෙහි වූහ. අඩි 2850ක් පමණ උස කන්ද විදේශිකයකු අතට පත්වීම වළකන්නට ඔවුහු විරෝධතා ව්‍යාපාර හා කන්ද බේරාගනු පිණිස අරමුදලක් රැස් කිරීම වැනි කාර්යයන් ඇරඹූහ. ඔවුන් අධිකරණයට ගියත් අධිකරණයෙන් පැවසූයේ එම ගනුදෙනුවට අත පොවන්නට තමන්ට බලයක් ‍නැත කියායි. කෙසේ වෙතත් දිස්ත්‍රික් කවුන්සලය ගනුදෙනුව සය මසකට පමා කරවූයේ විරෝධය දක්වන්නන්ට අවශ්‍ය නම් ඉහළ ලන්සුවකින් කන්ද මිලට ගන්නට ඉඩ සලස්වමිනි. ලොන්ස් ඩේල් පවුලේ සමීපතමයකු මාධ්‍යයන්ට පවසා ඇත්තේ මෙවැන්නකි.“කන්ද විදේශිකයකුට විකුණන්න එපා කියන අය පවුම් ලක්ෂ තුනක් මේ වන විට එකතු කර තිබෙනවා. නමුත් අර්ල්වරයාට ඒ වගේ සුළු මුදලකින් සෑහෙන්න බැහැ.”ලක්ෂ්මී මිටාල් පවසන්නේ මෙවැන්නකි.“බ්‍රිතාන්‍යයේ අය විදේශයන්හි ව්‍යාපාරවලට සම්බන්ධ වී නැතිද? ඒ අය විදේශයන්හී දේපළ මිලට අරගෙන නැද්ද? ඉන්දියාවේ දේපළවලට හිමිකම් කියන බ්‍රිතාන්‍ය ජාතිකයන් නැතිද? එහෙම නම් මා කන්ද මිලට ගන්නට යනවාට එරෙහි වන්නේ ඇයි?”සමහර විට ඊට පිළිතුර ඔහු ඉන්දීය ජාතිකයකු වීම විය හැකිය. හිරු නොබසින අධිරාජ්‍යය යනුවෙන් බ්‍රිතාන්‍ය හැඳින්වුණ සමයේ ඉන්දියාව ඔවුන්ගේ යටත් විජිතයක් වූයේය. එම යටත් විජිතයෙන් පැමිණි අයකු තම රටේ කන්දක් මිලට ගැනීම මදි පුංචිකමකැයි බ්‍රිතාන්‍යයන් සිතන්නේද?කන්ද විදේශිකයකු මිලට ගන්නවාට එරෙහි කණ්ඩායමේ ප්‍රධානී ඩෙබී කොස්ග්‍රොව් පවසන්නේ විදේශිකයකු කන්ද මිලට ගන්නට උත්සාහ කරන්නේ පුණ්‍ය කටයුත්තක් සඳහා විය නොහැකිය කියායි.කන්ද ආශ්‍රිතයේ වෙසෙන මාටින් ක්නොව්ල්ස් පවසන්නේ ඩෙබී ඇතුළු කණ්ඩායමේ ප්‍රයත්නයෙන් කිසිවකුට පලක් නැත කියාය.“කන්ද මිලට ගන්නා කෙනා බ්‍රිතාන්‍යයේ තුන්වැනි ධනවතා ඔහුට මුදල් තිබෙනවා. කන්දේ ගොවිතැන් කටයුතු දියුණු කරන්න ඔහු මුදල් යොදවාවි. කන්දට එන මංමාවත් තවත් දියුණු කරාවි. එහි යහපත ගොවීන්ටයි. මිටාල් කන්ද මිලට ගන්නවාට විරුද්ධ වන අයට අතේ සල්ලි නැහැ. ඒ විරෝධයට පදනමකුත් නැහැ.”ලක්ෂ්මී මිටාල් නිහඬව සිටින්නේ දිස්ත්‍රික් කවුන්සලය පනවා ඇති සය මසක කාලය නිම වන තුරුය.“මම කොහොම හරි බ්ලෙන්කත්‍රා කන්ද මිලට ගන්නවා” ඔහු අධිෂ්ඨානශීලීව පවසයි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av1408108</link>
    <topic>මා කැමැතිම කාන්තාවෝ</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම කාන්තාවෝජීවන් කුමාරතුංග‘මා කැමැතිම කාන්තාවෝ’ විශේෂාංගයට මෙවර එක්වන්නේ ප්‍රවීණ සිනමා නළු, තැපැල් ඇමැති ජීවන් කුමාරතුංගය. මේ ඔහුගේ සිතෙහි තිබුණු සොඳුරු වදන් වචනවලට පෙරළූ අයුරුයි.මගේ මව - තිරිස් කුමාරතුංගඇයට තිබෙන කැමැත්ත මට වචන ස්වල්පයකින් කියන්න බැහැ. ඇය මාව මේ ලොවට බිහි කරලා, මාව හදලා වඩලා මා ආපු මේ ගමනේ දී මේ මොහොත දක්වාම දැවැන්ත ශක්තියක් වෙච්ච කාන්තාව. මම මගේ ජීවිත කාලය පුරාවටම ඇයව අගය කරනවා, ඇයට ගරු කරනවා. ඇය ශ්‍රේෂ්ඨ කාන්තාවක්.මගේ බිරිඳ - ශෙරීන් කුමාරතුංගමගේ සාර්ථකත්වය පිටුපස දියුණුව පිටුපස සිටි දැවැන්ත ශක්තියක් විදියට මම ඇයව සිහිපත් කරනවා. ඒ වගේම ඇය මට ලබා දුන් බොහෝ දේ තිබෙනවා. ඒ අතරින් මට විශේෂයි මගේ දියණියන් දෙදෙනා.සිරිමාවෝ බණ්ඩාරනායක මැතිනියඅගමැතිනිය ලෙස පත්වෙලා ශ්‍රේෂ්ඨ නායකත්වයක් සැපයුවා. බ්‍රිතාන්‍ය, ඇමෙරිකාව වැනි රටවල් ඉදිරියේ නොසැලී චීනය, රුසියාව වැනි වමේ කඳවුරු සමඟ අත්වැල් බැඳගනිමින් පැහැදිලි විදේශ ප්‍රතිපත්තියක් තුළ නොබැඳි ජාතීන්ගේ නායිකාව ලෙස ඇය රටටත් කලාපයටත් ලබා දුන් නායකත්වය අද්විතීයයි.ඉන්දිරා ගාන්ධිඇය අපේ රටත් සමඟ ගොඩනඟපු යහපත් සම්බන්ධතා මම අගය කරනවා. ඇය කලාපයේ රටක නායිකාව හැටියට විශාල ආරක්ෂාවක්, විශාල ශක්තියක් අපේ රටට ලබා දුන්නා. කලාපීය ප්‍රශ්නවලදී සාකච්ඡා මඟින් ඒවා විසඳා ගන්නට ඇය කටයුතු කළ ආකාරය විශිෂ්ටයි.අවුන්සාන් සුකීතම රටේ ප්‍රජාතන්ත්‍රවාදය ස්ථාපිත කිරීමට අවුරුදු ගණනාවක් සිරබත් කමින්, දැඩි තාඩන පීඩනවලට ලක්වෙමින් හමුදා පාලනයක් සහිත රටක ජීවත් වන කාන්තාවක්. ඇය කිසිසේත් ම තම සටන පාවා දී එය අත්හැර‍ියේ නැහැ. සියලු අභියෝග හමුවේ ඉන්ද්‍රඛීලයක් සේ නැගී සිටිමින් රටටත් ර‍ෙට් ජනතාවටත් ලබා දුන් නායකත්වය කොහෙත්ම අමතක කරන්න බැහැ.තෙරේසා මවුතුමියලෝකයේ බොහොම පොහොසත් රටවල ජීවත් වන්න හැකියාව තිබියදිත් ඇය ඉන්දියාව වැනි රටක එහි කල්කටා නගරය ‍තෝරගෙන ඒ නගරයේ ජාති ආගම් කුල මල භේදවලින් තොරව දුගී දුප්පත් ජනතාවට පිහිට වෙමින් ඇය සුවිශේෂ වූ සේවාවක් ඉටු කරපු කාන්තාවක්. ආගමික සහජීවනය ඇති කරන්න විශාල සේවයක් කළ කාන්තාවක්.විනී මැන්ඩෙලාමම පිළිගන්න දෙයක් නෙල්සන් මැන්ඩෙලා කියන්නේ ලෝකයේ ශ්‍රේෂ්ඨ නායකයෙක්. අපේ පැරණි කියමනක් තියෙනවා. සෑම සාර්ථක මිනිසෙක් පිටුපසම කාන්තාවක් ඉන්නවා කියලා. ඒ කියමන සනාථ කරමින් මැන්ඩෙලා පිටුපස සිටි දැවැන්ත ශක්තිය ඇයයි. මැන්ඩෙලා සිරගතව සිටින අවධියේ ඇය ඔහුගේ බිරිය ලෙස පිටත ඉඳගෙන මැන්ඩෙලාට ශක්තියක් වුණු ආකාරය හරිම අපූරුයි.මාගරට් තැචර්ඇය මහා බ්‍රිතාන්‍යයේ යකඩ ගැහැනිය ලෙස විරුදාවලිය ලැබුවා. ඒ වගේ ම බ්‍රිතාන්‍යය කියන්නේ ලොව දැවැන්ත රටක්. ඇය ඒ රට පාලනය කළා. ඇය පහළ ආදායම් ලබන පවුලක සාමාජිකාවක් වුණත් නායකත්වය දක්වා ඇය ගමන් කළා. අභියෝග හමුවේ නොසැලී කටයුතු කළ කාන්තාවක් ඇය. ඇගේ නායකත්වය මුළු ලොවේ ම පැසසුමට ලක් වුණා.මාලනී ෆොන්සේකාමගේ තරුණ අවධියේ සිටම මාලනී ෆොන්සේකා කියන කලාකාරිනියට මගේ හිතේ ලොකු කැමැත්තක් තිබුණා. ඇය ජාත්‍යන්තරව අපේ කලා ක්ෂේත්‍රයට ගෙන ආ කීර්තිය අපට විශාල ගෞරවයක්. අදත් අපිට ශ්‍රී ලාංකේය අනන්‍යතාව තිබෙන නිළියක් හැටියට හඳුන්වන්න පුළුවන් කාන්තාවක් මාලිනි.නන්දා මාලනීමේ රට වෙනුවෙන් තැලෙන පෑගෙන පීඩිත ජනතාව වෙනුවෙන් ගීතයෙන් විශාල කාර්ය භාරයක් ඉටු කළ කාන්තාවක් ඇය. ඇයගේ ගීත මම රස විඳිනවා, අගය කරනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av1408109</link>
    <topic>විදේශීය චිත්‍රපට</topic>
    <author>කුමාර සිරිවර්ධන</author>
    <content>විදේශීය චිත්‍රපටලුක් බෙසන් යන ප්‍රංශ අධ්‍යක්ෂවරයාගේ නම හොලිවුඩ් චිත්‍රපට රසිකයන්ට සමහර විට නුහුරු වූවත් ඔවුන් ඔහුගේ චිත්‍රපට බොහොමයක් රස විඳ ඇතිවාට සැක නැත. ‘ලියොන්’, ‘ද ‍ප්‍රොෆෙෂනල්’, ‘ද මෙසෙන්ජර්’, ‘ද ෆිෆ්ත් එලිමන්ට්’ හා ‘ටේකන් - 2’ ඔහුගේ සිනමා නිර්මාණ වෙයි. 1997 වසරේ ඔහු නිර්මාණය කළ ‘ද ෆි‍ෆ්ත් එලිමන්ට්’ වෙනුවෙන් ඔහු එම වර්ෂයේ හොඳම ප්‍රංශ අධ්‍යක්ෂවරයාට හිමි සම්මානය දිනාගත්තේය. එතෙක් මෙතෙක් ප්‍රංශයේ නිමැවී ජාත්‍යන්තරව හොඳම ආදායම් වාර්තා තැබූ චිත්‍රපටය වන්නේ ටේකන් -2 (2012) ය.ලුක් බෙසන් ගේ නවතම චිත්‍රපටය ‘ලුසී’ මේ දිනවල බොක්ස් ඔෆිස් වාර්තා බිඳ හෙළමින් ප්‍රදර්ශනය වෙයි. මේ වන විට වැඩිම ආදායම් වාර්තා උපයන සිනමා පට ලැයිස්තුවේ මුල්ම තැන සිටින්නේ ‘ලුසී'ය.ලුසී තායිවානයේ තායිපෙයි හී ඉගෙනුම ලබමින් සිටින ඇමෙරිකානු ශිෂ්‍යාවකි. 25 හැවිරිදි ලුසීට තායිපෙයි හිදී නව පෙම්වතකු හමුවෙයි. ඇය නොදැන සිටින්නේ ඔහු එරට මත් ජාවාරම්කරුවකු හා පාතාල නායකයකු වන ජැන්ග් ගේ අන්තේවාසිකයකු බවය. ඔහු ලුසීට සැබැවින් ආදරය නොකරන අතර ඇයට ද නොදැනෙන්නට ඇය මත්ද්‍රව්‍ය ප්‍රවාහනය සඳහා යොදාගනියි. ඇය නොදැනුවත්වම ඔවුන් ඒ සඳහා භාවිත කරන්නේ ඇගේ උදරයයි.යුරෝපයට යන ඇය එහිදී මත්ද්‍රව්‍ය ජාවාරම්කරුවන්ගේ ග්‍රහණයට හසුවෙයි. ඔවුන් ඇගේ ශරීරභ්‍යන්තරයේ ඇති මත්ද්‍රව්‍ය පිටතට ‍ගත යුතු බව පවසන විට ඇය මුල්වරට තමන් මත් ප්‍රවාහනය සඳහා යොදාගෙන ඇති බව වටහා ගනියි. එහිදී ඇතිවන ගැටුමකදී දාමරිකයකුගේ පා පහරක් ඇගේ උදරයට එල්ල වෙයි. උදරය ඇතුළත වූ මත්ද්‍රව්‍ය සහිත උරයක් පිපිරී යාමත් සමඟ මත්ද්‍රව්‍ය ඇගේ ශරීරගත වෙයි.ඒ සමඟම ඇයට පැවතියාට වඩා මානසික හා කායික ශක්තියක් ලැබුණු බව පසක් වෙයි. තමාට වේදනාව නොදැනෙන බව ද වටහා ගන්නා ඇය මත් ජාවාරම් කරුවන්ට පහර දී ඔවුන් වෙතින් පලා යයි. අසල රෝහලකට ඇතුළු වන ඇගේ උදරයෙන් මත්ද්‍රව්‍ය ඉවත් කරනු ලැබෙයි.එතැන් සිට ඇය සටන් කරන්නේ මත් ජාවාරම්කරුවන්ට එරෙහිවය. තවදුරටත් මත්ද්‍රව්‍ය නිසා ඇගේ සිරුරේ හා මනසේ වූ ක්‍රියාකාරිත්වය පවතින අතර එම සුපිරි බලය පවත්වාගෙන යන්නට නම් ඇයට තව තවත් එම මත්ද්‍රව්‍යය අවශ්‍ය වෙයි.ස්කාලට් ජොන්සන් ලුසී ලෙස රඟන මෙම නවතම ක්‍රියාදාම සිනමා පට‍යට මෝගන් ෆ්‍රීමන්, චොයි මින් - සික්, අම්ර් වේක්ඩ්, ඩෙල් රියෝ, මේසන් ලී, ක්‍රිස්ටෝෆෙ ටෙක් ඇතුළු නළු නිළි පිරිසක් රංගනයෙන් දායක වී තිබේ. මෙය යූරෝ ලක්ෂ 390ක වියදමකින් තැනූ චිත්‍රපටයක් වන අතර යුරෝපයේ වැඩිම වැයක් යොදා නිපැයූ සිනමා පටයක් ලෙස ද ‘ලුසී’ වාර්තා පොත් අතරට එක්වී තිබේ.බොහෝ අය සිතුවේ අලුතින් ප්‍රදර්ශනයට එක්වූ හොලිවුඩ් චිත්‍රපටය ‘හර්කියුලිස්’ ආදායම් වාර්තා පිහිටුවනු ඇත කියායි. එහෙත් එම චිත්‍රපටය දෙවැනි තැනට ඇද දමමින් ආදායම් ලැබූ ‘ලුසී’ නැරඹූ ප්‍රේක්ෂක පිරිසෙන් 65%ක්ම වයස අවුරුදු 25ට වැඩි අය බව ද පැවසෙයි.මෙම චිත්‍රපටයේ එන තායිපෙයි හී දර්ශන දින එකොළහක් තිස්සේ රූගත කර ඇත්තේ තායිවානයේ හා ලෝකයේ උසම ගොඩනැඟිලි අතරින් එකක් වන ‘තායිපෙයි 101’ හීය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av14081010</link>
    <topic>අතුල රන්සිරිලාල් ලියූ ටෙලි නාට්‍ය ගී එකතුවක්</topic>
    <author>ජෝජ් රොබ්සන් ද සිල්වා</author>
    <content>අතුල රන්සිරිලාල් ලියූ ටෙලි නාට්‍ය ගී එකතුවක්රජදහනම දෙව් ලොවක වගෙයි රජු ඉසුරින් මත් වී නෑ ජනමතයට හිස නමා ගරු කරන යහපත් මහ රජු ඔබයි පුතේ දස රාජ ධර්ම ‍දන්නා සිය පුණ්‍ය මහිම බෙදනා සිරිතෙන් - නුවණින් - ගුණයෙන් අගපත් පුංචි කුමාරවරුන් අපී සතර - දහම - ජන සෙත දන්නා හෙට දවසේ රජවරුන් අපී රජ සැප පා ගැටි දුහුවිල්ලක් සේ රට කරවයි කැප වී රට යන අත නැණ මහිම දනී රජ මෙහෙවර පණ සේ සිහසුන මහ ජනතා අසුනක් සේ සුසිරිත ඔප රජෙකි ප්‍රිය වදනෙහි පිරි අරුත දනී රජු පායන හිරු සේ රජු පායන හිරු සේසංගීතය - රෝහණ වීරසිංහගායනය - ඇන්ජලින් ද ලැනරෝල්ගුණතිලක, රෝහණ වීරසිංහසමඟ ළමා පිරිස ටෙලි නාට්‍යය - “යහපත් මහරජ”  අතුල රන්සිරිලාල්දිරිය දියණි ලොව දිනන දියණි විපතින් ගිනි ගෙට නොදෙන දියණි නුවණින් සැනසුම් ලබන ‍දියණි ඔබ දිරිය දියණි ලොව දිනන දියණි තරු කඩා තෝඩු පලදන්න එපා මල් කඩා වරල සරසන්න එපා දුක කියා දෙන්න දිනමී දිරියේ දියණියම වෙමී කෝටු පාර මල් පාවඩ පාරයි උත්සාහය ඉරණම තෝරා දෙයි ඒ දැන දෙවියොත් විපතින් බේරයි මගෙ දෝණිට හෙට ලෝකය භාරයිසංගීතය - නවරත්න ගමගේගායනය - ඇන්ජලින් ද ලැනරෝල් ගුණතිලක සමඟ ළමා පිරිසටෙලි නාට්‍යය - “දිරිය දියණි” ගහකොළ මල් ගල් ගැසී බලා සිටිනවා යුක්තිය යුතුකම් සොයා ඇය පියඹනවා සුජාත දියණියත් ඔබයි මේ බිම ඔබගෙයි සැඟව සිනාසෙනු මැන හසරැල්ල ද තහනම් ඊතලේ යුක්තිය නෑ යුක්තිය යුතුකම ඔබමයි මේ පොළෝ තලේ ඔබයි සුජාත දියණී ආදරේ කුමරිය ඔබයි සතුට ද සුසුම ද ඔබමයි මේ පොළෝ තලේ උපන් සුජාත දියණීසංගීතය - නුවන් සමරසිංහගායනය - ඇන්ජලින් ද ලැනරෝල් ගුණතිලකටෙලි නාට්‍යය - “සුජාත දියණිය”මිනිසුන් මකරුන් වෙලා පියඹා යයි අහසේ වසර තුන්දහසකට එහා ඈතට යමුද පුතේ මිනිසුන්ගේ වෙස් මාරූ එදත් තිබුණා ලොවේ මායාව සහ ඇත්ත සොයා යා යුතුම වේ දෙවියන් අසුරන් හා මිනිසුන් සිටියි ඒ ලොවේ සත්‍යයේ විදු නැණ දල්වා බිය බිඳිමු රිසි සේසංගීතය - ජයන්ත රත්නායකගායනය - ඇන්ජලින් ද ලැනරෝල් ගුණතිලකටෙලි නාට්‍යය -“මායාවරුන්ගේ ලෝකය” මනුදම් උයනේ කුමරියනේ හිරිහැර නුවරේ දියණියනේ අවියේ බල සිඳ ඉවසුම් සැරසූ අභීත දියණියනේ අන් සවියෙන් පියවර නොතැබූ ගුණ දම් විල නෙළුමයි උත්සාහය පණ සම මිතුරී අභීත දියණි ඔබයි සිනා සී වයාලා දිවි ගීතේ හැම හදවත් සැනසූ බෙඳිලා බිඳිලා නෑ කිසිදා දුගී පැලේ රැජිණී අභීත දියණි ඔයාමයි සිරියාවේ කුමරීසංගීතය - නුවන් සමරසිංහගායනය - නිරෝෂා විරාජිනී ඇතුළු පිරිසටෙලි නාට්‍යය - “අභීත දියණිය” මාවත අයිනේ කිරි කැටියෙක් මොරදේ යන්න ගිහින් ඇය දමා ගිහින් ඒ බිලිඳාටත් දෙමවුපියන් වන අම්මාවරුනේ පියවරුනේ ලේ කිරි කර දෙනු බැරි විතරයි සෙනෙහස දෙගොඩ තලා ඉතිරෙයි හඳ හාමී ගැන කතා කියා දී මාල අරුංගල් වලට ද හැඩ දී මං මුලා වූ කිරි කැකුළු සිනා මිණි මුතු යහනක සතපනවා දයා හුයෙන් ජීවිතය වියා දී විසිතුරු විසකුරු බවෙන් බෙදා දී හැබෑව ආටෝපය හඳුනා දිරිමත් දරුවෙකු හිනැහෙනවා  සංගීතය - නවරත්න ගමගේගායනය - ඇන්ජලින් ද ලැනරෝල් ගුණතිලකටෙලි නාට්‍යය - “සුසිරන්” සිලි සිලි හිම වැස්සේ සල සල කටකාරකම් සර සර මැහුමට මේ පුංචි දූ සක්විති වේදෝ මගේ පුංචි දියණී සක්විති වෙනවාමයි පියාණෙනි ඔබෙ දියණී අත් නොහරින දිරිය ඔබයි අත් දිගු කළ දෑත ඔබයි අත්හුරුවෙන් ලොවම දිනයි අත්තටු නෑ ඒත් එයා ඉගිලෙයි සිසිලස ගින්න දවයි තුටු පොද ඉගිලි නිවයි සරු සිත ඉවුරු තලයි අත්තටු නෑ ඒත් එයා ඉගිලෙයිතනුව - සෝමපාල රත්නායකසංගීතය - ජයන්ත රත්නායකගායනය - දීපිකා ප්‍රියදර්ශනී පීරිස්, ජයන්ත රත්නායක ඇතුළු පිරිසටෙලි නාට්‍යය - “අත්තටු නෑ ඒත් එයා ඉගිලෙයි”  අහිංසකාවි මඟ තොට හිරිහැර කාට කියන්න ද කොහොම කියන්න ද ඉවසුම් පිපිරී යන්න ළඟයි වීර දියණියනේ වීර සෙබළියේ ගලවා ගනු මැන ඒ ඔබේම නැගණියමයි නම්බුකාර ලෝගුව තුළ හැංගී හසරැලි හෙවණැලි වලට මුවා වෙන සමනල දඩයම් කරුවෝ හංස දෝණියේ බලාගෙනයි පියඹන්නේතනුව - ඉමාල් ජූඩ් මල්වත්තගේගායනය - ඇන්ජලින් ද ලැනරෝල් ගුණතිලකටෙලි නාට්‍යය - “අහිංසකාවී” බය බය කරගමු යාළු ලොව හඳුනා ගමු කෝ හෙල්ලෙන මන හොල්මන්ලූ මනස දිණුම දියුණයි තහනම් ගහේ ගෙඩි කඩා ඇපල් ගහ යට ඉඳන් දුටු දේ සෙව් දේ අද ලෝකයමයි යහළුවනේ සිතමු එසේ මායා පාවී ආවත් සිතට විදු නැණ සොයමින් සරමු අන්ධයි අඳුරුයි ඒ තිමිර ඉරා අපි අලුත් දේම සොයමුසංගීතය - ජයන්ත රත්නායකගායනය - මාරියෝ ආනන්ද සහ පිරිසටෙලි නාට්‍යය - “මායාවරුන්ගේ ලෝකය”  සිත සැනසුම දෙන රෝබිය දුරලන මුදු ප්‍රිය වදනින් සැම සරසාලන ඉසිවර වෙදැදුරු නිවයි අඳුරු මිහිබට දෙව්වරු වගෙයි සොඳුරු සිත් සනසා දුක් නිවනා නිරෝගී පරම ලාභ දෙන ඉසිවර වෙදදුරු ඔබ හෙට දවසේ කාසි නොදුටු බුලත් අතකි ජීවක වෙද පරපුරේ අයෙකි අහස තරම් මහ දැනුමැති මේ හදවත ඔසු උයනකි සැම සුවපත් අපි පොහොසත් පරම ධනය අග තැම්පත් විශ්වාසය දැන් බලවත් අනාගතය හරි පින්වත්සංගීතය - උපාලි කන්නන්ගරගායනය - විශාරද නන්දා මාලිනිටෙලි නාට්‍යය - “ඉසිවර වෙදඳුරු” ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av14081011</link>
    <topic>යූඩ්ල් තාල ස්වර ගැයූ වින්සන්ට් ද පෝල් පීරිස්</topic>
    <author>රොබ්සන්</author>
    <content>යූඩ්ල් තාල ස්වර ගැයූ වින්සන්ට් ද පෝල් පීරිස්සිරිපාදේ සමනල කන්ද පෙනේ ආලෝකය සමන් කුළේ හඳපානේ මහ වන දිහා බලා සුදු රිදී කඳන් හමුවේ...!  (පද - ආටිගල සරත්චන්ද්‍ර) පනහේ දශකයේ සිට තවමත් ගීතලෝලී සිත් පිනවන “සිරිපාදේ සමනල කන්ද පෙනේ” ගීතය මෙන්ම “බයිසිකලේ බයිසිකලේ දුප්පත් අපගේ බයිසිකලේ” - “මාලා අශෝක මාලා” - “මල් මාල ගොතා” - “ශෝභමාන මේ උදේ” - “ඕලු මල නොවේ නෙළුම් මල නොවේ” වැනි එකල ජනප්‍රිය වූ ගීත ගණනාවක් ගයා ඇති ප්‍රවීණ ගායන ශිල්පී වින්සන්ට් ද පෝල් පීරිස් පසුගිය ජුලි 22 දා ජීවිතයෙන් සමු ගත්තේය. ග්‍රැමෆෝන් තැටි යුගයේ සිට ගීත ගායනයේ නියැලුණු ඔහු “යූඩ්ල්” (udle) නම් තාල ස්වර ගායන ශෛලිය භාවිතයෙන් ගීතලෝලීන්ගේ සිත් වසඟ කරගත් අපේ ගායන ශිල්පීන් කීපදෙනා අතර ප්‍රමුඛයෙකු වීම විශේෂය.ප්‍රකට හින්දි ගායකයෙකුව සිටි කිශෝර් කුමාර් ද “යූඩ්ල්” ශෛලිය හින්දි ගී ගයද්දී භාවිත කර ඇති අතර සිංහල ගීත ගායනයේ දී එම ශෛලිය භාවිත කරමින් එක්තරා වකවානුවක දී ජනප්‍රිය ගායක ප්‍රෙඩී සිල්වා ගීත රසික රසිකාවියන්ගේ ආදරය දිනාගෙන සිටින නමුත් වින්සන්ට් ද පෝල් පීරිස් “යූඩ්ල්” ශෛලිය සිංහල ගීත ගායනයේදී භාවිත කළේ ප්‍රෙඩීට ප්‍රථමයෙන් ය. ප්‍රසංග වේදිකාවේ කැපී පෙනුණු ගායකයකු වූ ඔහු සිය පරම්පරා හතරකට අයත් දූ පුතුන් හා මුනුපුරු මිනිපිරියන් සමඟ “siripade with four generation” නමින් ප්‍රසංගයක් ද ඉදිරිපත් කළේ ය.මෝදර ඩිලාසාල් සහ කොටහේන ශාන්ත බෙනඩික් විදුහල්වලින් අධ්‍යාපනය හදාරා ඇති වින්සන්ට් ද පෝල් පීරිස් උපතින් කතෝලිකයකු වුවත් බොදු ගීත රාශියක් ගායනා කළ ගායන ශිල්පියෙකි. කුඩා කාලයේ සිටම සිංහල හා ඉංග්‍රීසි භාෂා දෙකෙන්ම ගීත ගායනයේ දස්කම් පෑ ඔහු 1947 පමණ එවකට පැවැති රේඩියෝ සිලෝන් සමාගමේ සම්මුඛ පරීක්ෂණයකින් සමත් වීමෙන් එම භාෂා දෙකෙන්ම ගී ගැයීමට තේරුණු එකම ගායකයා ද විය.සිය ගායන දිවියේ තොරතුරු පිළිබඳව ඔහු අප සමඟ පැවසූ විටකදී “මගේ බිරිය මම පෙම් ගී ගයනවාට වැඩි කැමැත්තක් දැක්වූයේ නැති නිසා ප්‍රේම ගීත දෙක තුනකට වඩා ගායනා කළේ නැහැ. හැබැයි ඉතින් ‘සමනල කන්ද’ හා ‘බයිසිකලේ’ ගැන විතරක් නෙමේ තොටිල්ල, හැරමිටිය, උදැල්ල, පියා, ළමයි, ගිරවා, කොටියා, බීරලු කොට්ටය, ගං වතුර, කණාමැදිරියා, රික්ෂෝව, කුස්සිය වගේ විවිධ දේ විෂය කරගෙන මම ගී ගයා තිබෙනවා. දැන් ගායකයින් නම් ගයන්නේම ප්‍රේම ගීත විතරමනේ” යැයි උපහාසයෙන් සිනාසෙමින් සඳහන් කළේ සත්‍යයක්ම බැව් අද අපට හැ‍ඟේ.“ගම්බද සුන්දරී” - “ප්‍රේම තරගය” - “පොඩි පුතා” සහ “තෑන්ක් යූ බර්ටි” චිත්‍රපට සඳහා ගායනයෙන් දායක වූ වින්සන්ට් ද පෝල් පීරිස් ‘සිරිල්’ නම් චරිතයක් නිරූපණය කරමින් “ගම්බද සුන්දරී” චිත්‍රපටයට ද ගීතමය ජවනිකා සඳහා පෙනී සිටිමින් “තෑන්ක් යූ බර්ටි” චිත්‍රපටයට ද රංගනයෙන් දායක වූවේ ය. “හවායින්” ගිටාරය ඇතුළු බොහෝ සංගීත භාණ්ඩ වාදනයට ද දක්ෂයකු වූ ඔහු තමන් ගැයූ සෑම ගීතයකම තනු නිර්මාණය කර ගායන කිරීම ද විශේෂයකි. ඔහුගේ ජීවන සහකාරිය වූවේ ගර්ටි ය. ඇය සමඟ විවාහ වී දරුවන් හත්දෙනෙකුගේ පිය පදවිය දැරු ඔහු වියෝ වන විට 92 වැනි වියෙහි පසු විය.බයිසිකලේ බයිසිකලේ දුප්පත් අපගේ බයිසිකලේ අව්වෙහි වැස්සෙහි වෙනසක් නොතකා මහ මඟ බැස යන බයිසිකලේ දුප්පත් පොහොසත් භේදය නොතකා සැමට පිහිට වෙයි සියලු කලේ...! රොබ්සන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av14081012</link>
    <topic>බහුතරයක් නළු නිළියන්ගේ දත් ලස්සන කළේ මම</topic>
    <author>අරුණි මුතුමලී</author>
    <content>බහුතරයක් නළු නිළියන්ගේ දත් ලස්සන කළේ මමදොස්තර රාජිත සේනාරත්නමිනිසුන් තුළ ඇති හැකියාව විවිධය. සමහරු එ්වා හඳුනාගෙන ඉදිරියට යති. තවත් සමහරු එවා හඳුනා නොගැනීම නිසා අතරමං වෙති. තමන් යා යුතු මඟ නිවැරැදිව හඳුනාගත් නිසා අද ප්‍රබලයකු බවට පත්ව සිටින ධීවර හා ජලජ සම්පත් අැමැති දොස්තර රාජිත සේනාරත්න මහතා කලාව හා දේශපාලනය දකින්නේ මෙසේය. මම එදා ඉඳලම පිළිගන්නේ කලාව කලාව උදෙසා කියන මතය නෙවෙයි. කලාව මහජනතාව උදෙසායි.කලාකරුවකු ලෙස ඔබ පිළීගන්නේ කෙබඳු පුද්ගලයකුද?නියම කලාකරුවකු මුදලට වහල්වන්නේ නෑ. එවැනි අය කලාව කරන්නේ තමන්ගේත් ආස්වාදය පිණිස. ගෝර්කි පොත් ලීවේ සාර්ටත් නෙවේ, ලෙනින්ටත් නෙවේ. එය නිදහස් ලේඛනයක්. නියම කලාකරුවාත් ඒ වගේ නිදහස් නිර්මාණකරණයේ යෙදෙන්නේ.අද අපේ කලාකරුවන් නිදහස් ද?නෑ. බහුතරයක් හිතන්නේ හෙට කන්නේ කොහොමද කියලා. ආර්ථිකය නිසා මේ කලාකරුවන් කාර්මික වෙලා.ඔබ යම් කලා විෂයයකට සමබන්ධ වී තිබෙනවාද?පාසල් යන කාලේ පොඩි නාට්‍යයකට සම්බන්ධ වුණා. ආනන්දෙදි රංජිත් ලාල් සිල්වාගේ ‘නිම්වළල්ල‘ චිත්‍රපටයට බන්දුල පද්මකුමාර සගයා සමඟ කලා සංගමේ සාමාජිකයකු ලෙස සම්බන්ධ වුණා. වෛද්‍ය විද්‍යාලයට ආ පසු කාර්ය බහුල වීම නිසා ඒ සියල්ල මඟ හැරුණා.එත් චිත්‍රපට කලාවට සම්බන්ධ වුණු නිසා ඒව‍ා ගැන හොඳින් දන්නවා ඇති?චිත්‍රපට බලන්න කලින් මම ජයවිලාල් විලේගොඩ ගේ විචාර කියවනවා. ඒකේ අදහස අනුව තමයි චිත්‍රපටය බලනවද නැද්ද කියලා තීරණය කරන්නේ. කොහොමත් මම බැලුවේ සම්භාව්‍ය ගණයේ චිත්‍රපට. මැතිනියගේ කාලේ නැගෙනහිර යුරෝපයේ නිපදවූ ලස්සන කලාත්මක චිත්‍රපට බලන්න අවස්ථාව අපට ලැබුණා. ඉන්දීය සිනමාවේ වුණත් මම කැමති සත්‍යජිත් රායි ගේ පාතර් පංචලී වගේ චිත්‍රපටවලට. තව බිමල් රෝයි ගේ නිර්මාණවලටත් කැමැතියි. හින්දි වාණිජ සිනමාවටත් මම කැමැතියි.කැමැතිම සිංහල නළුවා? නිළිය? චිත්‍රපටය?චිත්‍රපට ලෝකයේදී විජ‍යගේ රඟපෑම්වලට වඩා ගීතවලටයි මම කැමැති‍‍‍. මම කැමැතිම නළුවා ජෝ අබේවික්‍රම. මේ රටේ බිහිවුණ තාත්විකම නළුවා ඔහුයි. ඔහු රඟපෑවේ නෑ, නිකම් හිටගෙන හිටියත් එතැන රංගනයක් තිබුණා. ඒ වගේම තමයි ස්වර්ණා මල්ලවආරච්චි. මම ඉඩම් ඇමැති කාලේ ඇය හමුවුණාම මම ඒ බව කීවා. ඇය හුඟක් සතුටු වුණා. ඇය රඟපාන ‘හංසවිලක්‘ තමයි මම කැමතිම චිත්‍රපටය. ඊට අමතරව ආචාර්ය ලෙස්ටර ජේම්ස් පීරිස් නිපදවූ චිත්‍රපට, මාර්ටින් වික්‍රමසිංහගේ කතාවලින් තැනූ චිතුපට වගේම විජය රඟ පෑ ‘ගඟ අද්දර‘ටත් මම කැමතියි.තව කතාවක් කියන්නද? මේ සමහර නළු නිළියන්ගේ ක්ලෝස්අප් පින්තූර ගන්න බැරුව තිබුණා එයාලගේ දත්වල ප්‍රශ්න නිසා. ඔය කට්ටිය බහුතරයකගේ දත් ලස්සන කළේ මම. ඒ කාලේ මගේ ළඟට ආපු නැති කෙනෙක් නැති තරම්. රූප රාජිනියන් පවා මගේ ශල්‍යාගාරයට ආවා‍. 2001 නොවැම්බර්වලින් පස්සේ ඒ කටයුතු ඉවර වුණා.එතකොට කැමැතිම ගායකයා? ගායිකාව?මම ඉස්කෝලේ යන කාලේ ඉඳන් කැමැතිම ගායකයා අමරදේව මාස්ටර්. ඒ කාලේ හුඟ දෙනෙක් ඔහුගේ ගීතවලට කැමැති නෑ, මගෙනුත් අහනවා ඇයි ඒවට කැමැති කියලා. නන්දා මාලනියගේ පළමු ගීත ප්‍රසංගය මහනුවර ශාන්ත අන්තෝනි විද්‍යාලයේ පැවැත්වුවාට පස්සේ අපිත් සමඟ ඇය පේරාදෙණිය විශ්ව විද්‍යාලයට ඇවිත් ශිෂ්‍යයන් සමග සින්දු කීවා. වික්ටර් රත්නායකගේ 'ස' ප්‍රසංගයත් මම කීපවතාවක්ම බැලුවා‍. ඒ අයට වගේම මම ප්‍රංචිකාලේ ඉඳන් මොහිදින් බෙග්ගේ සින්දුවලට කැම­ැතියි.‍ විජ‍ේගේ 'රැල්ලෙන් රැල්ලට' ගීතය මම පන්දහස් වාරයකට වඩා අහල‍ා ඇති.ඔබත් ගීත ගයනවද?සින්දු කීවේ නැති වුණාට මම ගීත රසවිඳිනවා. මම ඉංග්‍රීසි සංගීතයට කැමැති නැහැ‍. නමුත් පියානෝ මියුසික්වලට කැම­ැතියි. අපේ බැච් එකේ ළමයින්ට ඒ වාද්‍ය ඛණ්ඩ මිහිරි ලෙස වයන්න පුළුවන් කම තිබුණු නිසා. මගේ නෝනාටත් පුළුවන් හොඳට සින්දු කියන්න. වෛද්‍ය පීඨයේ අපේ කාලේ හොඳටම සින්දු කියපු ගැහැනු ළමයි දෙන්නාගෙන් එක්කෙනෙක් තමයි ඒ. එයාට හොඳට ගිටාර් වයන්නත් පුළුවන්. එයා ගාව තිබුණු නැගෙනහිර ජර්මන් තැටිවලට නම් මම සවන්දීලා තිබෙනවා.එතකොට පුතාලා දෙන්නාත් ඒ ගීත අහනවද?ඒ අයනම් සංගීතයට එතරම් යොමුවෙලා නෑ. ලොක්කා ඉපදුනේම ජේ.වී.පී කලබල එක්ක. ඒ අත්දැකීම් නිසා එයා දේශපාලනයට යොමු වෙලා සාධාරණ මධ්‍යස්ථ මතධාරියකු හැටියට මටත් වඩා ඉදිරියෙන් ඉන්නවා. පොඩ්ඩාත් ඡන්දවලදී වැඩ කළා. දැන් අධ්‍යාපනයට පිටරට ගිහින්.පොතපත ගැන ඔබ උනන්දුද?ඉස්සරත් හරියට පොත් කියෙව්වා දේශපාලනයට සම්බන්ධ. මම කොච්චර ඇබ්බැහි වුණාද කීවොත් දහඅට වංගුවේ වුණත් මට පොත් කියවන්න පුළුවන්. දැන් මගේ පුස්තකාලය මගේ වාහනය. විප්ලවීය කලා කෘති, මාවෝ වාදය ගැන, වීර චරිත ගැන කියවන්න මම හරිම උනන්දුයි. මොකද මගේ තාත්තා මාව නිදි කෙරෙව්වේ ඒ කතා කිය කියා. තාත්තාගේ මාමලා දෙන්නෙක්ම ‘සිංහල බෞද්ධයා‘ පුවත්පතේ කර්තෘවරුන් හැටියට සේවය කළා. එයත් මට බලපෑවා.එහෙනම් ඔබත් ලේඛනයට සමත් ඇති?මට වුණේ හැමදාම මං වෙනුවෙන් ලියන්න කවුරුහරි හිටියා. හැබැයි විශ්ව විද්‍යාලයේ කොමියුනිස්ට් පක්ෂයේ පිළිතුරු ලීවේ, පෝස­්ටර් ඇන්දෙ මම.චිත්‍ර එහෙම?මගේ පන්තියේ තමයි ජනක රත්නායක හිටියේ. හතරේ පන්තියේ ඉඳන් අල්ලපු වැටේ පන්සලේ බණ මඩුවට වෙලා පළමුවැනි චිත්‍රකතාව ඇන්දේ. ඒක තවම මගේ ළඟ තිබෙනවා. ඒ කාල් චිත්‍ර කතාපොත රුපියලයි. මම ජනකගේ පොත් සේරම වගේ අරගත්තා. එයාගේ කේන්දරෙත් කියලා තිබුණලු චිත්‍රකතාකරුවෙක් වෙනවා කියලා. බණ්ඩාරනායක මහත්තයා මරපු වෙලාවේ අපේ කළු ලෑල්ලේ ඒ මූණ ඇන්ද ලස්සන කවදාවත් අමතක වෙන්නේ නෑ. ජනක වගේ අයට හරි නැති නිසා මම කවදාවත් චිත්‍ර අඳින්න ගියේ නෑ.ඔබ හිතන්නේ කලාවද ප්‍රබල දේශපාලනයද?කලාව ඉතාමත් ප්‍රබලයි, දේශපාලනඥයින්ට. මම යූ ඇන් පීයේ ඉද්දි මගේ වේදිකාවේ සමාජවාදී කලාකරුවන් සින්දු කීවා ජීවිතේ පළමුවැනි වතාවට කොළ කොඩියක් යට ගීත ගයන බව ප්‍රකාශකරමින‍්. දේශපාලනයයි කලාවයි යා යුත්තේ එකට‍.ඒ කියන්නේ කලාකරුවන් දේශපාලනයට යොමු වීම හොඳද?කලාකරුවෙක් දේශපාලන පක්ෂයකට වැටෙන්න නරකයි. එය භික්ෂුන් වහන්සේලා දේශපාලනය කරනවා හා සමානයි. කලාකරුවන් කාගේවත් අතකොලු නොවී අදීනව සිටිය යුතුයි. ඔවුන් අපට ඉහළින් ඉඳ අපේ වැරැදි පෙන්වා දීමට තරම් ආත්ම ශක්තියකින් හෙබිය යුතුයි. සැම විටම ජනතාව වෙනුවෙන් ඒ අරගලවලදී පෙනී සිටිය යුතුයි. එහෙම සටන්වලදී තම ජීවිත පවා පූජා කළ අය ඉන්නවා. බර්ටෝල් බ්‍රෙෂ්ට් ලා දේශපාලනය කළා. චිලීවල පැබ්ලෝ නෙරුදා මරණය දක්වා සිය කාර්ය භාරය ඉටු කළා. ඒත් අදත් ඔවුන් ජීවත් වෙනවා.අරුණි මුතුමලීඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av14081013</link>
    <topic>අහස් වියන යට තරු කැට ඇහිඳින්නට එන්න</topic>
    <author>හේමාලි විජේරත්න</author>
    <content>අහස් වියන යට තරු කැට ඇහිඳින්නට එන්න“බ්ලික්වුඩ් වීව්“ බංගලාවටකඳු වළල්ල පුරාම පුළුන් රොද වගේ මීදුම. වාහනේ කවුළුදොරින් ආපු හීතල සුළං රැළි ඇ‍ඟේ වැදෙන කොට හී ගඩු පිපෙනවා. කඳු මුදුනත සිපගෙන ආ සුළං රැළි ඒ හීතල ගතිය තව තවත් වැඩි කරනවා. අපි හිටියේ බළංගොඩ හරහා බෙලිහුල් ඔය පසුකරමින් බෙරගල නගරයට ආසන්නයෙන්. වංගු වංගු හැරි හැරී යන මහා මාර්ගයෙන් ඉදහිට නැඟුණු වාහනයක ශබ්දයක් හැර වෙනත් බාධාවක් අපට තිබුණේ නෑ. හිතේ හැටියට කඳුකර සිරිය නරඹන්න මනස ඒකාත්මික වෙලා තිබුණේ.බෙරගලට පස්සේ හම්බ වෙන්නේ හපුතලේ ටවුන් එක. හපුතලේ ගැන කතාවෙනකොට අපි කාටත් මතක් වෙන පැරණි ජනකවියක් තිබෙනවා.තණ්ඩලේ දෙන්න දෙපොළේ දක්කනවා කටුකැලේ ගාල නොලිහා වද දනවා හපුතලේ කන්ද දැකලා බඩ දනවා පවුකළ ගොනේ ඇදපන් හපුතල් යනවාඉස්සර ආදි කාලේ ප්‍රවාහන මාර්ග නොදියුණු යුගයක ගැල්කරුවන් හපුතලේ කන්ද ගැන කියපු කරත්ත කවියක් ඒක. මේ කරත්ත කරුවන් තමන්ගේ ගැලේ හරකුන් විවේකයට ලෙහා දාන්නේ එකල කටුකැලේ නමින් හැඳින්වුව ප්‍රදේශයේ. අපි දැන් ඉන්නේ එදා කටුකැලේ නමින් හැඳින්වුව මේ ප්‍රදේශයේ. වර්තමානයේ බෙරගලත් හපුතලේත් නගර දෙක අතර ප්‍රදේශයේ. මේ කටුකැලේ නමින් හැඳින්වුව ප්‍රදේශය කලින් කලට භාවිතාවේ පරිණාමයෙන් කළුකැලේ වෙලා තිබෙන බවට ජනප්‍රවාද තිබෙනවා.ඉංග්‍රිසින් අපේ රට යටත් කරගන්නවාත් සමඟ තේ වගාව පිණිස ඔවුන් ක්‍රමයෙන් උඩරටට සංක්‍රමණය වූ ආකාරය අපි කවුරුත් දන්න දෙයක්. ඉංග්‍රිසි ජාතිකයිනුත් මේ කියන කළුකැලේ තේ වවන්න ආවා. කළුකැලේ යන්න ඔවුන් ඉංග්‍රිසියෙන් හැඳින්වූවේ බ්ලැක්වුඩ් (Black wood) නමින්. අදටත් මේ නමින් ශේෂ වුණ තේ වතු මේ ප්‍රදේශයේ දක්නට ලැබෙනවා.අපේ ගමන නැවතුණේ මේ බ්ලැක් වුඩ් වතු යායෙන් ශේෂ වුණු තේ වත්තක කුඩා කොටසක. අද එය බදුල්ල - කොළඹ මහා මාර්ගයට මායිම්ව තිබෙන අලංකාර බංගලාවක් සහ හෝටලයකින් යුතු දර්ශනීය භූමි භාගයක්. අර පැරණි ජනකවියෙන් කියවෙන හපුතලේ කන්දෙ හරි මැදක් වන්නට වගේ. වර්තමානයේ මේ දර්ශනීය භූමිභාගය අයත් වන්නේ හල්දුම්මුල්ල ප්‍රාදේශීය සභාවට. ‘බ්ලැක් වුඩ් වීව්’ බංගලාව සහ හෝටලය පිහිටා තිබෙන මෙම මනරම් භූමි ප්‍රදේශය වර්තමානයේ හඳුන්වනුයේ අග්නිදිග ආසියාවේ වේදිකාව නමිනි.බෙරගල සිට හපු‍තලේ ප්‍රදේශය දක්වා වූ මෙම කලාපය මෙරට ස්වභාව සෞන්දර්යය ආස්වාදනය කරන්නන්ගේ සැබෑම වේදිකාවක් ලෙස හැඳින්නීම කෙතරම් සුදුසුදැයි හැ‍ඟෙන්නට ඔබේ පියවි ඇසින් එහි සුන්දරත්වය නැරඹිය යුතුමය. බදුල්ල - කොළඹ මහා මාර්ගයේ ගමන් කරන්නෙකුට මෙම රමණීය දර්ශන නැරඹීමට බාධාවන අයුරින් කිසිදු ගොඩනැගිල්ලක් ඉදිකිරීමට මෙම ප්‍රදේශයේ පරිපාලන ආයතන‍යන්ගෙන් ඉඩක් නොලැබේ.සොබාදහම් දිනිතිය අපට දායාද කළ මේ සොඳුරු පරිසර පද්ධතියේ ආරක්ෂාව තහවුරු කරමින් ඉදිවී ඇති බ්ලැක්වුඩ් බංගලාව ඇතුළතට පිවිස ඇත. කඳුවළල්ල දෙස බලා සිටින්නෙකුට ලංකාව මෙතරම් ලස්සන දැයි විටෙක සැක සිතෙන්නට ඉඩ ඇත. මෙම මනස්කාන්ත දර්ශන සියල්ලම මෙම බංගලාවේ සියලුම කාමරයන්ට දර්ශනය වන අන්දමින් ඉතා අලංකර සදළුතල පද්ධතියකින් යුතුව ඉදිකර තැබීම එහි විශේෂත්වයකි. මේ සදළුතලයක සිට දැහැන්ගත වෙන සිත ලංකාවේ දිස්ත්‍රික්ක 07 ක ආකර්ෂණීය දර්ශන වෙත එකවර රැගෙන යයි.ඈතින් දිස්වන කඳු පන්ති අතර විසල්ව නැගී සිටින්නේ ඓතිහාසිකමය වශයෙන් වටිනාකමක් ඇති බළංගොඩ - කුරගල කඳු පන්තියයි. ආදී මානවයගේ සොඳුරු සෙවණැලි සැඟවුණු බළංගොඩ මානවයා ගේ නෂ්ටාවශේෂ සොයාගෙන ඇත්තේ මේ කඳු පන්තියෙනි. ඊට සමගාමීව තැනින් තැ නැගී සිටින අවශේෂ කඳු ගැට සහ කුඩා කුඩා කඳු පන්ති බළංගොඩ කඳු පන්තිය නම් වූ මනමාලිය වටකො සිටින යහළු යෙහෙළියන් මෙනි.කඳු පන්තීන්ගෙන් ඔබ්බට දෑස් දිවයද්දී ශ්‍රී ලංකාවේ එක් කෙළවරක මායිම සනිටුහන් කරමින් ක්ෂිතිජයත් සමඟ හාවූ නිල්පාට තීරුවක් ලෙස පෙනෙන සමුදුර දක්වාම පෙනී යයි. උඩවලව ජලාශය, සබරගමුව විශ්ව විද්‍යාලය, වෙහෙරගල, තිස්සමහාරාමය, කතරගම, මත්තල ජාත්‍යන්තර ගුවන් තොටුපළ, හම්බන්තොට සූරියවැව ක්‍රිකට් ක්‍රීඩාංගණය, හම්බන්තොට වරාය පුංචි පුංචි තිත් ආකාරයට ඈතින් දිස්වනු පෙනේ.මේ ස්ථානයේ රාත්‍රියක් ගත කළහොත් පුංචි පුංචි තරුකැටවලින් සමන්විත අහස් වියනක් ඔබට පහළින් දර්ශනය වේ. ඒ රාත්‍රියේ පසුදා පහන් වනවිට ඔබට දැක ගත හැකි වනුයේ පුළුන් වලා විමානයේ මැද ඔබ සිටින අයුරුය. පහළින් දර්ශනය වූ සියලු කඳු පන්ති මීදුම් තිරපටින් වසාගෙනය. ඈතින් පෙනෙන ලෝකාන්තය කඳුවැටියට හාදු පුදන මීදුම් මනමාලී කාටවත් නොපෙනෙන්නට කඳු වැටිය සිය පපුතුරේ සඟවාගෙනය. නෙත් සිත් වශීකරන මේ දර්ශනය නරඹන්නට ඔබ බ්ලැක්වුඩ් වෙත පැමිණිය යුතුමය.බ්ලැක්වුඩ් සිට ඒ අවට ඇති දර්ශනීය ස්ථාන රැසකට ඇත්තේ කෙටි දුරය. ඇඩිෂම් බංගලාව, බඹරකන්ද දිය ඇල්ල, දියළුම ඇල්ල, රාවණා ඇල්ල, දෝව රජමහා විහාරය, ලිප්ටන් සීට් වැනි ස්ථාන නැරඹීමට මෙහි සිට ඔබට පහසුවෙන් ගමන් කළ හැකිය. නුවරඑළිය නගරයට පැය 1 1/2 ක් ඇතුළතත්, හෝර්ටන් තැන්නට පැය 1 1/2 ක් ඇතුළතත් මෙහි සිට ළඟාවිය හැකිය.බදුල්ල - කොළඹ මාර්ගයේ හපුතලේට ආසන්නව පහළ බෑවුමේ ඉදිවී තිබෙන මෙම බංගලාවේ දොළොස් දෙනෙකුට පහසුවෙන් නවාතැන් ගත හැකිය. තමන්ගේ අවශ්‍යතාව පරිදි කෑම බීම සකසා ගැනීමට අවශ්‍ය වන්නේ නම් ඊට සුදුසු වන ආකාරයේ පහසුකම් ද මෙහි වේ. බ්ලැක්වුඩ් බංගලාව සහ හෝටලය එකිනෙකට සමීපව පවතින බැවින් මේ දෙකම එකවර වෙන්කිරී‍ෙම් පහසුකමක් ද වේ. එවිට 30 - 35 ක් අතර කණ්ඩායමක් සඳහා නවාතැන් ගැනීෆම් පහසුකම වේ.බ්ලැක්වුඩ් වීව් හි සියලුම කාමර සඳහා අලංකාර නාන කාමර, උණුවතුර, අලංකර බැල්කනියකින් යුක්තය.හෝටලයේ ඉදිපසින් ඉදිවී ඇති භෝජනාගාරය අතිශයින් ම සුන්දර වනුයෙව් ඈතින් ඈතට මනරම්ව දිස්වන කඳුපෙළේ අසිරිය භෝජනාගාරයේ සිට විඳියි හැකි බැවිනි. මෙම ස්ථානයට කෝච්චියෙන් ළඟාවනවා නම් හපුතල් දුම්රිය ස්ථානයෙන් බැස කිලෝමීටර් 3 1/2 ක පමණ දුරක් කොළඹ පාරේ ආ යුතුය.මෙම මනරම් මන්දිරයේ නිර්මාණකරුවා වූයේ කාලින් රතුවඩුගේය. ඔහු මාතර ප්‍රදේශයේ උත්පත්තිය ලැබූවෙකි. ව්‍යාපාර කටයුතු සඳහා කොළඹට සංක්‍රමණය වූ ඔහු කුඩා අවදියේ සිටම පරිසරයට ආදරේ කරන සුන්දරත්වය සංවේදීව විඳින්නට පුරුදු වූ අයෙකි. කොළඹ ගෙවන කාර්ය බහුල ව්‍යාපාරික ජීවිතයෙන් ඉසිඹුවක් ලබන ඔහු බ්ලැක්වුඩ් වත්තේ මෙම කොටස මිලදී ගනුයේ තම පවුලේ අවශ්‍යතා වෙනුවෙනි.කාර්ය බහුල ජීවිතයෙන් මඳක් විවේක ගන්නට ඔහු මේ ස්ථානයේ සිය පවුලේ නවාතැනක් ලෙස බ්ලැක්වුඩ් බංගලාව ඉදිකරන්නේය. මේ මනස්කාන්ත බංගලාව දෙස් විදෙස් සංචාරකයන්ගේ ඇස ගැසෙන්නේ ඉන් පසුවය. ශීතල කඳුකරයේ මීදුම් තොටිල්ලක නැළවෙමින් අහස් වියන යට තරු කැට ඇහිඳින්නට බ්ලැක්වුඩ් වෙත පිවිසෙන්න ඔබටත් ආරාධනා. blackwood.lk  වෙබ් අඩවියෙන් මේ පිළිබඳ වැඩි විස්තර දැනගත හැකියි.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av14081014</link>
    <topic>උත්තරිතර කලාකරුවන් වෙනුවෙන් ‘උත්තරිතර’ වැඩසටහන වෙන් වෙනවා</topic>
    <author>රූපාන්ති බුලත්සිංහල</author>
    <content>උත්තරිතර කලාකරුවන් වෙනුවෙන් ‘උත්තරිතර’ වැඩසටහන වෙන් වෙනවාලලිත් ප්‍රියංකරකැලණිය ප්‍රාදේශීය ලේකම් කාර්යාලයේ සංවර්ධන නිලධාරිවරයකු වන ලලිත් ප්‍රියංකර නිදහස් මාධ්‍යවේදියකු වශයෙන් ද කටයුතු කරයි. ඔහු සුභාවිත සිංහල ගීතය පිළිබඳ නිරන්තර පර්යේෂණයෙහි නිරතවන්නෙකි. නවකතා රචකයෙකි. ග්‍රන්ථ කර්තෘවරයෙකි. පුවත්පත් විශේෂාංග ලිපි රචකයෙකි. රූපවාහිනී පිටපත් රචකයෙකි.ලලිත් ප්‍රියංකර හිරු TV හි ප්‍රචාරය වන ‘උත්තරීතර’ වැඩසටහනේ පිටපත් රචකයෙක් ද වෙයි. ඔහුගේ මාධ්‍ය ජීවිතය පිළිබඳව අපි කතා බහක යෙදුණෙමු. මේ ඒ පිළිබඳ සටහනකි.* ඔබට රූපවාහිනි පිටපත් රචකයකු ලෙස වැඩ කටයුතු කිරීමට අවස්ථාව සැලසුණේ කොහොමද?මම සිරස TV හි ‘ART එක’ නිෂ්පාදනය කළ පරාක්‍රම ඒකනායක හඳුනා ගන්නවා.පසුව ඔහු ‘හිරු TV’ හි වැඩසටහන් නිෂ්පාදකවරයකු ලෙස කටයුතු කරන විට කලාකරුවන් වෙනුවෙන් ‘උත්තරීතර’ නමින් වැඩසටහනක් පටන් ගන්නවා. ඒකට පිටපත් රචකයකු ලෙස සම්බන්ධ වෙන්නැයි ඔහු මට කීවා. ඒ සඳහා ABC මාධ්‍ය ජාලයේ සභාපති රෙනො සිල්වා හිරු TV හි විධායක අධ්‍යක්ෂක විරාජ් වැලිවත්ත සහ අරුණ ජයවර්ධන යන මහත්වරු ද කැමැත්ත පළ කළා.හිරු TV හි ‘උත්තරීතර’ වැඩසටහන සඳහා පිටපත් රචනය කරන කිහිප දෙනෙකුම සිටිනවා. මම වගේ ම ජ්‍යෙෂ්ඨ මාධ්‍යවේදීන් පිරිසකුත් හිරු TV උත්තරීතරවලට පිටපත් රචනා කරනවා.* කලාකරුවන් වෙනුවෙන් සකසන බොහෝ රූපවාහිනී වැඩසටහන් තිබෙනවා. ‘උත්තරීතර’ වැඩසටහනත් ඒ වගේ ද?ලාංකේය කලා ක්ෂේත්‍රයට අසීමාන්තික ලෙස සේවය කළ කලාකරුවන් වෙනුවෙන් තමා ‘උත්තරීතර’ වැඩසටහන වෙන්වුණේ. එහි පළමු අදියර ලෙස දැනට අප අතර නැති නමුත් කලාවේ උන්නතිය වෙනුවෙන් වැඩ කටයුතු කළ කලාකරුවන් වෙනුවෙන් තමා මුල් වැඩසටහන් මාලාව සැකසී තිබුණේ.දැනට විකාශය වන්නෙ ජීවතුන් අතර සිටින උත්තුංග කලාකරුවන් ගැනයි.පණ්ඩිත් ඩබ්.ඩී. අමරදේව මහතා වෙනුවෙන් නිර්මාණය කළ වැඩසටහන තමා ජීවතුන් අතර සිටින උත්තරීතර කලාකරුවන්ගෙ ආරම්භක වැඩසටහන වුණේ. අපි තෝරා ගන්නා කලාකරුවා ලාංකේය කලා ක්ෂේත්‍රයට ඉටු කළ මෙහෙය මොනවගේද ඒ නිර්මාණ ගැන ප්‍රබුද්ධ මනසකින් විචාරයක් සිදු කරනවා සේ ම එම කලාකරුවා ‘උත්තරීතර’ වන්නෙ කෙබඳු දැයි අපි වැඩසටහන අවසානයේදී සනාථ කොට පෙන්වනවා. මෙම වැඩසටහනට මෙරට වගේ ම විදේශීය ප්‍රේක්ෂකයන් ද ඉතා විශාල පිරිසක් සිටිනවා. අන්තර්ජාලය ඔස්සේ සිදුකරන සමීක්ෂණ වාර්තාවලින් ඒ බව මැනවින් පිළිබිඹු වෙනවා.උත්තරීතර වැඩසටහන සඳහා තෝරාගන්නා කලාකරුවන්ගෙන් මෙම වැඩසටහන සාර්ථක කරගන්න ලැබෙන දායකත්වය මොනවගේ ද?පුරා පැයක වැඩසටහනක් වුණත් දවස් දෙක තුන එම වැඩසටහන වෙනුවෙන් ජ්‍යෙෂ්ඨ කලාකරුවන් සිය ශ්‍රමය කැප කරනවා. හිරු TV හි නිෂ්පාදක මණ්ඩලයට එම කැප කිරීම බොහෝ සෙයින් වටිනවා. ඒ ඔස්සේ අපිට ප්‍රේක්ෂකයන් හට නිර්මාණාත්මක බවින් යුතු සාර්ථක වැඩසටහන් මාලාවක් ගෙන එන්නට හැකියාව ලැබුණා.නිදසුනක් විදියට පසුගියදා අපි හරූන් කුමාර් ලන්ත්‍රා ගැන වැඩසටහනක් නිර්මාණය කළා.එය අධ්‍යක්ෂණය කළේ සුරේෂ් නුවන් ද අල්විස්. වයස අවුරුදු අසූ දෙකක් වුණත්, කතා කරන්න බැරි වුණත්, හරියට ඇවිද ගන්න අපහසු වුණත් ‘උත්තරීතර’ වැඩසටහනට හරූන් ලන්ත්‍රා පුරා දවස් දෙකක් අපිට අවශ්‍ය කරන රූප රාමුවලට ඔහුගේ දායකත්වය ලබාදුන්නා. ඒ වගේ ම මහාචාර්ය ඒ.වී. සුරවීර මහතා ගැන කළ වැඩසටහන අධ්‍යක්ෂණය කළේ පරාක්‍රම ඒකනායක. එතුමා මිය යෑමට මාසයකට පෙර තමා අපි එහි රූගත කිරීම් සිදු කළේ.ඒ වනවිටත් අසනීප තත්ත්වයේ පසු වුණත් ඔහු අපේ වැඩසටහන ගැන පැහැදිලා අපිට අවශ්‍ය සහයෝගය ලබාදුන්නා. එම වැඩසටහන විකාශය වූ අවස්ථා තුනේදීම සුරවීර මහතා අපිට කථා කළා. තමා වෙනුවෙන් රූපවාහිනී නාළිකාවකින් සිදු කළ වටිනාතම වැඩසටහන ‘උත්තරීතර’ බව සුරවීර මහතා අප සමඟ පැවසුවා.‍කලාව වෙනුවට මුදල් නෝට්ටු මත පමණක් ජීවිතය තීරණය කරන මෙවන් සමාජයක හිරු TV වැනි පෞද්ගලික නාළිකාවක් ‘උත්තරීතර’ කලාකරුවන් වෙනුවෙන් සිදුකරන මෙම වැඩසටහන අගය කළ යුතුයි යැයි බොහෝ විචාරකයන් අප සමඟ පවසන කරුණක්.* ග්‍රන්ථ කර්තෘවරයෙකු ලෙස ඔබ ලියා පළ කර ඇති පොතපත ගැන සඳහනක් කළොත්.දැනට මම ග්‍රන්ථ පහළොවක් පමණ ලියා පළ කොට තිබෙනවා. නොබෝදා ‘මහාචාර්ය පාතේගම ඤාණිස්සර හිමි පුවත්පත් සේවනය’ නමින් ග්‍රන්ථයක් සංස්කරණය කළා. එහි ඇතුළත්වන්නෙ උන්වහන්සේ‍ ජාතික පුවත්පත්වලට සැපයූ සම්මුඛ සාකච්ඡාවල එකතුවකි.ලංකාවේ භික්ෂුන්වහන්සේ නමක් ජාතික පුවත්පත්වලට සැපයූ සම්මුඛ සාකච්ඡා එකතු කොට පොතක් බවට පත් කළ පළමු අවස්ථාව මෙයයි.ඊට අමතරව විශාරද ගුණදාස කපුගේ ගැයූ ගී එකතු කොට ‘දවසක් පැල නැති හේනේ’ නමින් කෘතියක් ද, මහාචාර්ය සුනන්ද මහේන්ද්‍ර වෙනුවෙන් ‘ජනමාධ්‍ය සංස්කෘතිය හා සමාජය’ නමින් කෘතියක් ද සිරිල් ඒ. සීලවිමල වෙනුවෙන් සීලවිමල ‘මතක සැමරුම්’ නමින් ග්‍රන්ථයක් ද ගීත ලියන යතිවරු, අභිමානී, සිල්සයුර, ආවාට තිබුණත් ( නිමල් ගුණසේකර ගැයූ ගී) ඇයි නාවෙ මා සොයලා (රොම්ලස් පෙරේරා ගැයූ ගී) ආදී කෘති ද මා ලියා පළ කළ ඒවා.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av14081015</link>
    <topic>‘උත්තරණ’ සමඟ චම්පානි දේවිකා යළි ඔබ හමුවට</topic>
    <author>ඉඳුනිල් වීරරත්න</author>
    <content>‘උත්තරණ’ සමඟ චම්පානි දේවිකා යළි ඔබ හමුවට18 වැනි නිර්මාණ දැක්ම ලයනල් වෙන්ඩ්ට් හිදීඇය චිත්‍රශිල්පී කිවිඳියකි. සිතෙහි හටගන්නා අපූර්ව වූ සිතිවිලි පන්හි‍ඳෙන් කවි පදවලට හරවන ඇය, තෙලිතුඩෙන් එය සිතුවමට නඟයි.තමාටම අනන්‍ය වූ ශෛලියකින් කරන මෙම නිර්මාණ මේ වන විට ඇය චිත්‍ර ශිල්පී කිවිඳියක ලෙස දෙස් විදෙස් සිසාරා ජනප්‍රිය කර තිබේ.චම්පානි දේවිකා නම් වූ මේ අපූර්ව චිත්‍රකලාවේදිනිය ශ්‍රී ලාංකේය කලා කෙතේ සිය නිර්මාණ චාරිකාවේ සුවිශේෂී කඩඉමකට පැමිණ සිටින්නීය.‘උත්තරණ’ නම් වූ ඇගේ 18 වැනි ඒක පුද්ගල චිත්‍රයට නැඟූ කවි ප්‍රදර්ශනය හෙට (11) සවස 5.00 ආරම්භ වී 13 වැනිදා දක්වා කොළඹ ලයනල් වෙන්ඩ්ට් කලාගාරයේ දී පැවැත්වේ.මේ ඒ පිළිබඳව ඇය සමඟ කළ කෙටි පිළිසඳරයි.* මෙය උත්තරණ ලෙස නම් කළේ?උත්තරණ කියන්නේ දහමට නතු යුගයක එළැඹුමට ආසිරිවාදයයි. මගේ හැම නිර්මාණයක්ම බිහිවෙලා තියෙන්නේ සොබාදහමේ ආශිර්වාදයෙන්. මගේ මෙම උත්තරණ නිර්මාණ මා විඳින සුවයයි. එයින් විඳගත හැක්කේ ධර්ම රසයයි.* මෙය ඔබගේ 18 වැනි ප්‍රදර්ශනය?මගේ පළමු ප්‍රදර්ශනය 1982 මාර්තු 18 වැනිදා කැලණිය විශ්වවිද්‍යාලයේ දී ‘චලන’ නමින් පැවැත්වූවා. ඉන්පසු 1984 ‘චින්තන’ ලයනල් වෙන්ඩ්ට් හිදීත් තෙවැනි, සිව්වැනි සහ පස්වැනි ප්‍රදර්ශන 1986, 1988 සහ 1990 වසරවලදී චීනයේ බීජිං හිදීත් පැවැත්වූවා. හයවැන්න 1993 දී සීමා නමින් කලාභවනේදීත්, හත්වැන්න 1995 දී සති නමින් ලයනල් වෙන්ඩ්ට් හිදීත් අටවැන්න 1997 දී ප්‍රත්‍යාවේක්ෂණ නමින් කලාභවනේදීත් පැවැත්වූවා. නමවැන්න 2000 වසරේ ‍මගේ ලෝකය නමින් චීනයේදීත් දහවැන්න 2002 දී පාකිස්තානයේදීත්, එකොළොස්වැන්න 2003 දී ඉන්දියාවේදීත් පැවැත්වීමට හැකිවුණා. දොළොස්වැන්න යළිත් විනිවිද නමින් ලංකාවේදීත් දහතුන්වැන්න 2004 දී තායිලන්තයේත් පැවැත්වූවා. 14 වැන්න තෙවැනි ඇස, 15 වැන්න බැතිපුද, 16 වැන්න දිවැස සහ 17 වැන්න මණ්ඩල ලංකාවේ පැවැත්වුණා.* ඔබ චිත්‍ර ශිල්පයට යොමු වුණේ පාසල් වියේ සිටමද?මම මගේ ප්‍රාථමික අධ්‍යාපනය බියගම බාලිකා විද්‍යාලයෙන් ආරම්භ කළේ. ඉන්පස්සෙ කැලණිය ශාන්ත පාවුලු බාලිකා විද්‍යාලයට ගියා. උසස් අධ්‍යාපනය සඳහා කැලණිය විශ්වවිද්‍යාලයට යෑමේ වරම් හිමිවුණා.1985 දී චීනයට ගොස් චීන භාෂාව පිළිබඳ ඩිප්ලෝමාවක්, තෙල් සායම් පිළිබඳ උසස් සහතික පාඨමාලාවක්, ලලිත කලා ගෞරව උපාධියක්, චීන සාම්ප්‍රදායික චිත්‍ර ශිල්පය පිළිබඳ උසස් සහතික පාඨමාලාවක් හැදෑරුවා.කොළඹ විශ්වවිද්‍යාලයෙන් අධ්‍යාපනය පශ්චාත් උපාධි ඩිප්ලෝමාවත්, චීනයේ දී චිත්‍ර ශිල්පය පිළිබඳ පශ්චාත් උපාධි පාඨමාලාවත් හැදෑරුවා.* ඔබ ග්‍රන්ථ කතුවරියක්?2008 වසරේදීම සිත්තර ගීතය, සිත්තර පන්හිඳ සහ සිත්තර ගීතය යන මගේ මුල්ම පොත් තුන එළිදැක්වූවා. 2011 වසරේදී දෙවියන් පිළිබඳව කියැවෙන මණ්ඩල පොත එළිදක්වා තිබෙනවා.* මෙය ඔබගේ චිත්‍ර ශිල්පීය දිවියේ සුවිශේෂී කඩඉමක් වනවා?.ඔව්, මම මෙතෙක් පැවැත්වූ ප්‍රදර්ශන 18 හිම අඩංගු වුණේ කුංබි චිත්‍ර ශෛලියට අනුව කළ නිර්මාණයි. එහෙත් ඉදිරියේ දී මම ස්වාභාවික විදියට අඳින චිත්‍රවලින් තමයි මගේ ප්‍රදර්ශන පවත්වන්න බලාපොරොත්තු වන්නේ. ඒ නිසා සොබාදහමේ ආශිර්වාදයෙන් බිහිවුණු මගේ කාව්‍ය නිර්මාණ රස විඳීමට 12 සහ 13 දිනවලට කොළඹ ලයනල් වෙන්ඩ්ට් කලාගාරයට එන්න කියා මා ආරාධනා කරනවා.”ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av14081016</link>
    <topic>කවුරුහරි මගේ නමින් පෙනි හිටලා ‘ෆේස් බුක්’ එකක් පවත්වගෙන යනවා</topic>
    <author>තුෂාරි නේරංජා වික්‍රමසිංහ</author>
    <content>කවුරුහරි මගේ නමින් පෙනි හිටලා ‘ෆේස් බුක්’ එකක් පවත්වගෙන යනවාහර්ෂණ බෙත්මගේමම කලා ක්ෂේත්‍රය එක්ක ගනුදෙනු කරන කෙනෙක් නිසා මේ ක්ෂේත්‍රය ගැන මගේ පෙම්වතියට ඉතා හොඳ අවබෝධයක් තිබිය යුතුයි. ක්ෂේත්‍රය ගැන වගේ ම මං ගැනත් මගේ සිතුම් පැතුම් ගැනත් ඇයට අවබෝධයක් තිබීම තමයි වැදගත්ම දේ. හැම ප්‍රශ්නයකටම, හැම දේකටම ඇයට මුහුණ දෙන්නට හැකිවිය යුතුයි.නව පරපුර නියෝජනය කරමින් කලා ක්ෂේත්‍රයට එක්වූ නවක රංගන ශිල්පියෙක් විදිහට හර්ෂණ බෙත්මගේ හඳුන්වන්න පුළුවන්. ‘අපි අපි වගේ’, ‘සිහින පුරය’, ‘රුවන් මාලිගා’ වැනි ටෙලි නාට්‍ය රැසක් ඔස්සේ රංගන කුසලතා එළිදැක්වූ ඔහු මේ දිනවල විකාශය වන ටෙලි නාට්‍ය කිහිපයකින් ප්‍රේක්ෂක නෙතුමානයට පැමිණෙයි. මේ කතාබහ වෙන්වන්නේ හර්ෂණගේ කලා දිවියේ නවතම තොරතුරු වෙනුවෙනි.හර්ෂණ ගේ රඟපෑම් මේ දවස්වල ටෙලිනාට්‍ය කිහිපයකින්ම දකින්නට ලැබෙනවා.ඔව්. මේ දවස්වල රවීන්ද්‍ර විජේරත්නගේ ‘සුජාතා’ ටෙලි නාට්‍යයේත් ලිලන්ත කුමාරසිරි ගේ ‘හිමකඳු’ ටෙලි නාට්‍යයේත් මම චරිත නිරූපණය කරනවා.ඒ චරිත එකිනෙකට වෙනස් චරිත ද?ඔව්. ‘හිමකඳු’ ටෙලි නාට්‍යයේ ‘ඔවින් සිගේරා’ කියන චරිතය මම රඟපානවා. ඔහු අමුතුම ආකාරයේ පෙම්වතෙක්. කෙළිලොල් තාරුණ්‍යයේ පසුවන්නෙක්. වැඩියෙන් ආදරේ කරන වැඩියෙන් ආදරය ගැන හිතන කොල්ලෙක්. එයා හිතාගෙන ඉන්නේ මුළු ලෝකෙම ඉන්න එකම ගැහැනු ළමයා ඔහුගේ පෙම්වතිය ලෙසයි. ‘සුජාතා’ ටෙලි නාට්‍යයේ රඟ දක්වන්නේ ඊට හාත්පසින්ම වෙනස් චරිතයක්. එහි චරිතය බොහෝම තැන්පත්. අම්ම තාත්තට කීකරුව ඉංජිනේරුවෙක් වෙන්නට ඉගෙන ගන්න චරිතයක්. එහි නම නිරෝෂන්. මේ චරිත දෙකම ප්‍රේක්ෂකයන් අතර අද ජනප්‍රියයි.ඔබ කලා ක්ෂේත්‍රයට පැමිණිලා දැන් වසර කීයක් ගත වෙලා ද?අවුරුදු 6 ක් විතර වෙනවා.දායක වූ නිර්මාණ දෙස ආපසු හැරී බලත්දී මොකද හිතෙන්නෙ?ලොකු සතුටක් දැනෙනවා. මම දායක වූ එක් එක් නිර්මාණවලට විවිධ විවිධ ප්‍රතිචාර ලැබුණා. නමුත් මම පෙනී සිටි සෑම නිර්මාණයක්ම වගේ මිනිසුන් අතරට ගියා. එය අධ්‍යක්ෂවරයාගේ සහ අපේ නළු නිළි කණ්ඩායමේම වාසනාවක් හැටියටයි මම දකින්නේ. මම හිටපු ටෙලි නාට්‍ය ප්‍රේක්ෂකයා අතරට ගියා කියන එක මමත්, ටෙලි නාට්‍යයට දායක වූ සැමත් ලැබු ජයග්‍රහණයක් ලෙසයි මම දකින්නේ.රංගනයට ඔබ දක්ෂයි කියා හිතනවා ද?මෙහෙමයි මම බොහොම පොඩි තැනකින් කලා ක්ෂේත්‍රයට පිවිසුණු කෙනෙක්. විශේෂයෙන්ම ටෙලි නාට්‍ය කලාවට ආවේ Star කෙනෙක් විදිහට නෙවෙයි. extra කෙනෙක් විදිහට ඒත් අද මම Star කෙනෙක් වෙලා ඉන්නවා. පුංචි තැනකින් නැගිටපු එක ගැන මම බොහොම නිහතමානීව මතක් කරනවා. ඒ ගැන සතුටු වෙනවා. මගේ දක්ෂතාව ගැන හුඟ දෙනෙක් කතාබහ කරන බව ලැබෙන ප්‍රතිචාරවලින්ම මට දැනෙනවා. පුංචි කාලේ ඉඳලම මම රූපවාහිනියේ ළමා වැඩසටහන්වලට දායක වුණා. මම අධ්‍යාපනය ලැබුවේ මහරගම ජනාධිපති විද්‍යාලයේ. පාසල් වේදිකාව මට නුහුරු තැනක් නෙමෙයි. මම ඒ හැම දේකින්ම ආභාසය ලැබුවා. ඒ වගේම අවංකව වැඩ කිරීමත් දක්ෂතාවයට බලපානවා කියා මම හිතනවා. මට කිසිම ගොසිප් එකක්වත් හැදෙන්නේ නැතිව අවංකව මගේ ක්ෂේත්‍රය තුළ මම වැඩ කරගෙන යනවා.ඔබ චිත්‍රපට සඳහා තවමත් දායක වී නැද්ද?මම චිත්‍රපටයකට දායක වුණා. එහි වැඩ කටයුතු කෙරීගෙන යනවා. ලබන වසරේ රිලීස් වෙයි. තවත් නවතම චිත්‍රපටයකට දායක වෙන්න අවස්ථාව හිමි වෙලා තිබෙනවා.සිනමාවට ගැළපෙන රූපකායක් ඔබ සතුයි කියා මම කිව්වොත්, ඔබ එයට එකඟ ද?හුඟාක් දෙනෙක් එහෙම කියනවා. මට සිනමාවට ඔබින රූපයක් තිබෙනවා කියන දෙය. මුලින්ම චිත්‍රපටයකට දායක වෙන්න අවශ්‍යයි. ඒ අනුව තමයි වැඩි වශයෙන් සිනමාවට පිවිසෙන්න ලැබෙන්නේ. මට ලැබෙන කුමන චරිතය වුවත් උපරීමයෙන්ම එය රඟ දක්වන්න මට හැකියාව තිබෙනවා.ලැබෙන ‍ප්‍රේක්ෂක ප්‍රතිචාර මොන වගේ ද?පුංචිම කෙනාගේ සිට මහලුම කෙනා දක්වා බොහොම හොඳ ප්‍රතිචාර ලබා දෙනවා. ඔවුන් මට ආදරේ කරන බව දැනෙනවා. මාත් ඔවුන්ට එලෙසම ආදරය කරනවා. මඟ තොටේ කොතන දැක්කත් ප්‍රේක්ෂකයන් මාත් එක්ක කතාබහ කරනවා.ඔබ නිවේදකයෙක් ලෙසත් කටයුතු කරනවා නේද?ඔව්. මේ දවස්වල දෙරණ ‘දවල් හීන’ කියලා සංගීතමය වැඩසටහනකට මම නිවේදනයෙන් රංගනයෙන් දායක වෙනවා. අවුරුදු දෙකක කාලයක සිට මේ වැඩසටහන සාර්ථකව කරගෙන යනවා. මෙහි ජනප්‍රියත්වය ඒ විදිහටම තවමත් පවත්වාගෙන යන්න හැකිවී තිබෙන බව රේටින්ග්ස් දෙස බලන විට පෙනෙනවා.ඔබ දැන් ආදරවන්තයෙක් ද?අපෝ තාමනං ආදරවන්තයෙක් නෙමෙයි. සමහරු පෙම්වතියක් ඉද්දිත් ආදරවන්තයෙක් නෙමේ කියලා මාධ්‍යයට බොරු කියනවා. ඒත් මමනම් එහෙම නැහැ. ආදරවන්තයෙක් වුණු ගමන්ම මම හැමෝටම ඒ ගැන කියනවා.ඒත් ඔබේ ෆේස්බුක් ගිණුම ඔස්සේ ඔබ පෙම්වතියන් හොයනවා නේද?කවුද කියන්නෙ? ඒක අමූලික බොරුවක්. මට කොහේවත් ෆේස්බුක් එකවුන්ට් එකක් නැහැ. ඔය ප්‍රශ්නෙ අහපු එකත් හොඳයි. මොකද කවුරුහරි මගේ නමින් පෙනී ඉඳිමින් ෆේස්බුක් ගිණුමක් පවත්වාගෙන යනවා. ඒ ඔස්සේ මගේ ප්‍රේක්ෂකයන් මුළාවට පත් කරනවා. පුදුමෙ කියන්නේ, ඒ ෆේස්බුක් එකවුන්ට් එක හැම තත්පරේම අප්ඩේට් වෙන බවත් පෙනෙනවා. මට ෆේස්බුක් ගිණුමක් නැති බව අවධාරණයෙන්ම කිව යුතුයි. එයට රැවටෙන්න එපා කියලා මම රසික රසිකාවියන්ගෙන් ඉල්ලා සිටිනවා. ගැහැනු ළමයින්ට ඒ ව්‍යාජ ෆේස්බුක් ගිණුමට චැට් කරන බවත් තව තව දේවල් ඒ ඔස්සේ සිදුවන බවත් මට ආරංචි වී තිබෙනවා.යොවුන් වියේ ආදරේ ගැන මොකද හිතන්නෙ?ආදරේ සුන්දරයි. ඒත් බොහොම පරිස්සමින් කළ යුතුයි. මොකද ආදරේ නිසා ගොඩාක් ලොකු ප්‍රශ්න ඇතිවෙන්න පුළුවන්. ප්‍රශ්න ඇති වෙන්නෙත් නැති වෙන්නෙත් ආදරේ නිසා. ආදරේ හරියට පරිහරණය කරන එක තමා හොඳම දේ.සහෝදර රංගන ශිල්පිනියන් ගෙන් ප්‍රේමාරාධනා ලැබිලා නැද්ද?එහෙම ආරාධනා නම් ලැබිලා නැහැ. මම හැම කෙනා එක්කම හරිම සරලව කටයුතු කරන කෙනෙක්. ඉතින් තවමනම් එහෙම එකක් ඇතිවෙලා නැහැ. ඉදිරියේදී ඉතින් කොහොම වෙයි ද කියලා කියන්න බැහැ.පෙම්වතෙක් වුණු දවසට පෙම්වතියගෙන් බලාපොරොත්තු වන දේ?මම කලා ක්ෂේත්‍රය එක්ක ගනුදෙනු කරන කෙනෙක් නිසා මේ ක්ෂේත්‍රය ගැන මගේ පෙම්වතියට ඉතා හොඳ අවබෝධයක් තිබිය යුතුයි. ක්ෂේත්‍රය ගැන වගේ ම මං ගැනත් මගේ සිතුම් පැතුම් ගැනත් ඇයට අවබෝධයක් තිබීම තමයි වැදගත්ම දේ. හැම ප්‍රශ්නයකටම, හැම දේකටම ඇයට මුහුණ දෙන්නට හැකිවිය යුතුයි.ඔබ ෆැෂන් කරන්න කැමැති ද?අනිවාර්යයෙන්ම. මම ‍ෆැෂන් කරනවා. ජීවිතයට ෆැෂන් කියන එක අවශ්‍යයි. සාමාන්‍ය පුද්ගලයන් හැටියට නෙමෙයි අපිව මිනිස්සු බලන්නේ දකින්නෙ, ඒ නිසා අපි අපිට ගැළපෙන විදිහට අවබෝධයෙන් යුතුව ෆැෂන් කළ යුතුයි. ලංකාවට ගැළපෙන ලංකාවේ සංස්කෘතියට ගැළපෙන ෆැෂන් කිරීම වරදක් නැහැ කියලයි මම හිතන්නෙ.සාරංග, ශෂිරංග, ධනුක වැනි ඔබේ සහෝදර නළුවන් ඔබට අභියෝගයක් නොවේ ද?ඔවුන් අභියෝගයක් තමයි. නමුත් ඒ හැම දේටම වඩා මම මාව අභියෝගයක් කරගෙන හැම දෙයක්ම ප්‍රගුණ කරන කෙනෙක්. ඒ කියන්නේ මට යම් දෙයක් කරන්න ලැබුණොත් එය මම මෙහෙමයි කරන්නෙ කියලා මමම මගේ විෂය වෙනුවෙන් හැම තිස්සේම අප්ඩේට් වෙනවා. දවසට ඉතා සුළුවෙන් හෝ කාලයක් අරගෙන පොතපත කියවනවා. කලා ක්ෂේත්‍රයේ විෂය ගැන හදාරනවා. ක්ෂේත්‍රයේ අභියෝග ජයගන්න නම් අපි හැමදේම ගැන දැනගත යුතුයි. ලැබෙන අභියෝග ඔස්සේ ජයග්‍රහණය කිරීම තමයි වැදගත්.අනාගත බලාපොරොත්තු?පුංචි ව්‍යාපාරයක් පටන්ගන්න පුංචි බලාපොරොත්තුවක් තිබෙනවා. ඒ පොඩි ‘ප්‍රෙෂ් ජූස් - කූල් ස්පොට්’ එකක් කරන්න.ඒ කියන්නෙ අද දවසේ කලාවෙන් යැපෙන්න අමාරුයි වගේ?ඇත්තටම ඔව්. ඒ ගැන දන්නෝ දනිති.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av14081017</link>
    <topic>අපේකම වැලිකතරට ගෙන ගිය නර්තන ශිල්පිනිය</topic>
    <author>තුෂාරි</author>
    <content>අපේකම වැලිකතරට ගෙන ගිය නර්තන ශිල්පිනියනර්තන කලාව පෝෂණය කළ නර්තන ශිල්පිනියක් ලෙසත් ආචාර්යවරියක් ලෙසත් තුෂාරි වීරකෝන් හැඳින්විය හැකිය. මේ වනවිට ඩුබායිහි වෙසෙන ඇය එම රටේ ජීවත්වන ශ්‍රී ලාංකික දරු දැරියනට තම ශිල්ප ඥානය ලබාදෙමින් සිටින්නීය.2007 වසරේදී මෙරට දී ‘එවරංග’ නමින් නර්තන ප්‍රසංගයක් පැවැත්වූ ඇය 2009 වසරේදී ඩුබායිහි පදිංචියට ගිය අතර එතැන් සිට මේ දක්වාම ඩුබායිහි වෙසෙන ශ්‍රී ලාංකික දුවා දරුවනට දහම් දැනුම මෙන් ම ඇය ගොඩනැඟූ ‘තුෂාරි රංග ආයතනය’ හරහා නර්තනය පිළිබඳ ඉගැන්වීම් ද සිදු කරමින් එරටට මහත් වූ සේවයක් සපයන්නීය.මහරගම ජනාධිපති විද්‍යාලයෙන් නැටුම් කලාව පිළිබඳ අත්පොත් තැබූ තුෂාරි සෞන්දර්ය කලා විශ්ව විද්‍යාලයේ ජ්‍යෙෂ්ඨ මහාචාර්ය මුදියන්සේ දිසානායකයන්ගෙන් හා නර්තන ආචාරිනී රැජිනී සෙල්වනායගම් ගෙන් නර්තනය පිළිබඳ හදාරා ඇත.ඩුබායිහි වෙසෙන ශ්‍රී ලාංකිකයින් විසින් තානාපති කාර්යාලය හා කොන්සල් ජනරාල් කාර්යාලය මූලික කර ගනිමින් සෑම වසරකම සිදු කෙරෙන නිදහස සැමරීම, වෙසක් උත්සවය, සිංහල අවුරුද්ද සැමරීම යනාදී ශ්‍රී ලාංකේය පොදු උත්සව කටයුතුවලට නර්තන කණ්ඩායම් සපයා තම දායකත්වය ලබාදෙන තුෂාරි නර්තනායතනය ඩුබායිහි වෙසෙන හැමගේ ප්‍රශංසාවට ලක්ව ඇත.අපේ සංස්කෘතික අනන්‍යතාව ලොවට රැගෙන යමින් ‍අපේකම උගන්වන්නට පෙරමුණ ගෙන කටයුතු කරන තුෂාරි රංගායතනය ඔස්සේ වැඩිහිටි සහ ළමා වශයෙන් ද නර්තන කණ්ඩායම් පන්ති දෙකක් පවත්වාගෙන යනු ලබයි. මෙයට ඩුබායි දේශයේ නොයෙකුත් රැකියාවල නියැළෙන ශ්‍රී ලාංකිකයින් මෙන් ම පළපුරුදු වෙස් නැටුම් ශිල්පීන් ද ඇතුළත් වීම විශේෂිතය.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av14081018</link>
    <topic>ඔලිම්පික් රන් පදක්කමක් රටට හිමි කරදීම මගේ අරමුණයි</topic>
    <author>‍සුභද්‍රා දේශප්‍රිය</author>
    <content>ඔලිම්පික් රන් පදක්කමක් රටට හිමි කරදීම මගේ අරමුණයි‘සිරස’ සුපර් ෆයිටර් කිරුළ හිමි භානුක ජයම්පතිශ්‍රී ලංකාවේ රියැලිටි කලාවේ නව මාවතක් සනිටුහන් කරමින් ක්‍රීඩා රියැලිටි වැඩසටහනක් ලෙස හැඳින්වූ ‘සුපර් ෆයිටර්’ හෙවත් ‘සුපිරිතම සටන්කාමියා’ තරගය පසුගිය දා නිමාවට පත් විය. මෙහිදී ‘සුපර් ෆයිටර්’ ලෙස අභිසෙස් ලැබුවේ හොරණ විද්‍යාරත්න පිරිවෙනේ භානුක ජයම්පති ය.භානුක 2009 වසරේ සිට බොක්සිං ක්‍රීඩාවේ නියැළෙන අතර ජාතික හා ජාත්‍යන්තර මට්ටමේ තරග රැසක් ජයග්‍රහණය කිරීමට සමත්ව ඇත.* ඔබ බොක්සිං ක්‍රීඩාවට යොමු වුණේ කොහොමද?පාසලේ අයියලා බොක්සිං ගහනවා දැකලා මටත් ආස හිතුණා. දවසක් මාවත් මගේ මල්ලි ඉදුනිල්වත් දැකලා අමිල සර් (බොක්සිං ක්‍රීඩා උපදේශක) බොක්සිං ගහන්න කැමැතිද කියලා ඇහුවා.* බය හිතුණේ නැද්ද?මම නම් බය වුණේ නැහැ. ඒත් අම්මා බය වුණා. අපිට කරදරයක් වෙයි කියලා තාත්තා නම් අපිව දිරිමත් කළා.* මෙවැනි ජයග්‍රහණයක් ලැබිය හැකිය කියන විශ්වාසය ඔබ තුළ තිබුණ ද?දැඩි විශ්වාසයක් තිබුණා. පුහුණු වීම් කරන්න පටන් ගත් මුල් සතියෙම මට මගේ ජයග්‍රහණය සම්බන්ධයෙන් විශ්වාසයක් ඇති වුණා. ඒ අනුව පුහුණුවීම් ආරම්භ කර මුල් සති දෙක ඇතුළත පැවැත්වූ ජාතික බොක්සිං තරගයකට මුහුණ දී මා ජයග්‍රහණය කළා. එහිදී මා ලෝකඩ පදක්කමක් හිමි කරගත්තා. එදා සිට අද දක්වා කිසිදු තරගයකට සහභාගි වී පරාජයට පත්වී නැහැ.බොක්සිං ක්‍රීඩාව ගැන ඔබ හිතන්නේ කොයි ආකාරයට ද?ප්‍රථමයෙන් ඉවසීම, විනය, අධිෂ්ඨානය අපේ අරමුණ කරා අප රැගෙන යනවා. මේ සියල්ල ප්‍රගුණ කළ හැකි ක්‍රීඩාවක් බොක්සිං කියන්නේ.ඔබගේ ප්‍රියතම බොක්සිං ක්‍රීඩකයා කවුද?යුක්රේනයේ වසීල් ලොමා චින්කෝ.* සුපර් ෆයිටර් - හෙවත් සුපිරි සටන්කාමියා වීමේ අවස්ථාව ඔබට ලැබුණා.මට හරිම ආඩම්බරයි‍. ඒ සුපිරි කිරුළ පිටි පස තිබුණේ මගේ තාත්තගේ අම්මගේ දුක් කඳුළු‍. තාත්තා හුඟාක් දුක් වින්දා අපි හතර දෙනා ලොකු මහත් කරන්න. මගේ තාත්තා ගොවියෙක්. ගොවිතැනෙන් ලැබෙන දෙයින් අපිට අවශ්‍ය හැම දේම ලබාදුන්නා. මගේ මවුපියන්, විද්‍යාරත්න විශ්ව විද්‍යා ප‍ීඨයෙහි පරිවේණාධිපති ඕපල්ලේ ඥානසිරි ස්වාමීන් වහන්සේ මගේ බොක්සිං ක්‍රීඩා උපදේශක අමිල අරවින්ද මහතා නිසයි මට අද මේ කිරුළට හිමිකම් කියන්න ලැබුණේ.* ඔබේ ඉදිරි බලාපොරොත්තුව කුමක්ද?බොක්සිං ක්‍රීඩාවේ ඉහළ තැනකට යන්න ඒ වගේ ම 2020 ඔලිම්පික් තරගාවලියට ශ්‍රී ලංකාව නියෝජනය කරමින් සහභාගි වීමත් එහිදී රන් පදක්කමක් හිමිකර දීමත් මගේ ක්‍රීඩාව පැත්තෙන් ඇති අරමුණයි. ඒ වගේ ම මගේ තාත්තා අම්මා හුඟක් ආර්ථික ප්‍රශ්න මධ්‍යයේ අපිව මේ තැනට ගෙන ආවේ. ඒ නිසා ඒ අයට හොඳ සැපවත් ජීවිතයක් අනාගතයේදී ලබාදීම මගේ තවත් අරමුණක්.‍සුභද්‍රා දේශප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av14081019</link>
    <topic>හිරු ගෝල්ඩන් සිනමා සම්මාන උලෙළ ඔක්තෝබර් 25 සුගතදාස ක්‍රීඩාංගණයේදී</topic>
    <author/>
    <content>හිරු ගෝල්ඩන් සිනමා සම්මාන උලෙළ ඔක්තෝබර් 25 සුගතදාස ක්‍රීඩාංගණයේදීහිරු TV ප්‍රමුඛ ඒෂියා බ්‍රෝඩ්කාස්ටින් කෝපරේෂන් ප්‍රයිවට් ලිමිටඩ් සංවිධානය කරන හි‍රු ගෝල්ඩන් සිනමා සම්මාන උලෙළ ඔක්තෝබර් මස 25 දා පස්වරු 6.00 ට කොළඹ සුගතදාස ගෘහස්ථ ක්‍රීඩාංගණයේදී පැවැත්වෙයි. (මෙම සම්මාන උලෙළ දෙවසරකට වරක් පැවැත්වෙන්නකි)2012 සහ 2013 වසරේ තිරගත වෘත්තාන්ත චිත්‍රපට 30 ක් සහ කෙටි චිත්‍රපට 100 ක් සම්මාන සඳහා සලකා බැලෙනු ඇත. ඒ සඳහා සම්මාන 29 ක් පිරිනැමේ. ඒ මෙපරිදි ය.හොඳම අධ්‍යක්ෂණය, හොඳම චිත්‍රපටය, හොඳම නළුවා, හොඳම නිළිය, හොඳම කැමරාකරණය, හොඳම සංරක්ෂණය, හොඳම තිර රචනය, හොඳම සහාය නළුවා, හොඳම සහාය නිළිය, හොඳම පසුබිම් සංගීතය, හොඳම පසුබිම් ගායක, හොඳම පසුබිම් ගායිකා, හොඳම ගී පද රචනය, නිෂ්පාදන සැලසුම්කරණය, හොඳම ඇඳුම් නිර්මාණය, හොඳම කලා අධ්‍යක්ෂණය, හොඳම වේශ නිරූපණය, හොඳම ශබ්ද ප්‍රයෝග, හොඳම දෘෂ්‍ය ප්‍රයෝග, හොඳම රංග වින්‍යාසය, හොඳම කෙටි චිත්‍රපටය‍, ලාංකේය සිනමාවට නැවුම් මානයක් එක් කළ ශිල්පීන් සඳහා පිදෙන සම්මානය, ජීවිතයේ එක්වරක් පමණක් ලැබෙන සම්මානය, නැඟී එන අධ්‍යක්ෂ, නැඟී එන නළුවා, නැඟී එන නිළිය,‍ වසරේ ජනප්‍රියම චිත්‍රපටය, වසරේ ජනප්‍රියතම නළුවා‍, වසරේ ජනප්‍රියම නිළිය, වසරේ ජනප්‍රියම චිත්‍රපට ගීතය සම්මාන සඳහා නිර්දේශ වන චිත්‍රපට ඇතුළත් සිනමා සතියක් ඔක්තෝබර් මසදී පැවැත්වීමට ද සංවිධායකයන් කටයුතු යොදා ඇත.එදා ගුවන් විදුලියෙන්, චිත්‍රපටයෙන් හා ග්‍රැමෆෝනයෙන් අප රසවිදි පැරණි සුමිහිරි සුභාවිත ගීත යළි සමාජ ගත කිරීමේ පරම අදිටනින් පිහිටුවා ගත් ‘මතකයේ රුඳුණු ගී ගුවන් විදුලි රසික සංසදයෙහි’ පළමු දිස්ත්‍රික් ශාඛාව කළුතර දිස්ත්‍රික්කයේහි මුළු ගැන්වීමේ මහා සභා රැස්වීමක් මෙම 16 සෙනසුරාදා පෙ.ව.8.30 ට පාණදුර ප්‍රාදේශීය‍ ලේකම් කාර්යාල ශ්‍රවණාගාරයේදී පැවැත්වේ.ශ්‍රී ලංකා රූපවාහිනී අභ්‍යාස ආයතනය සිනමා සහ රූපවාහින‍ීකරණය පිළිබඳ එක් අවුරුදු ඩිප්ලෝමා පාඨමාලාවක් මෙම මස 16 දින ආරම්භ කරයි.මෙම පාඨමාලාව මගින් සිනමා සහ රූපවාහිනී ඉතිහාසය, ශ්‍රව්‍ය දෘශ්‍ය කලාවේ විචාරවේදය, රංග වින්‍යාසය, නිෂ්පාදන කළමනාකරණය, සංස්කරණය, ශ්‍රව්‍ය දෘශ්‍ය තාක්ෂණ ක්‍රමවේද, සිනමා/ රූපවාහිනී කැමරාකරණය සහ ආලෝකකරණය, තිර රචනා කලාව, කාර්මික තිර රචනය, නිර්මාණශීලී අධ්‍යක්ෂණය, වාර්තා චිත්‍රපටකරණය, බහු කැමරා නිෂ්පාදනය යන ක්ෂේත්‍ර පිළිබඳ න්‍යායාත්මක සහ ප්‍රායෝගික දැනුම ලබා දෙනු ඇත.ආචාර්ය ටියුඩර් වීරසිංහ, ආචාර්ය එඩ්වින් ආරියදාස, ආචාර්ය ජයලත් මනෝරත්න, ආචාර්ය ප්‍රදීප් වීරසිංහ, ගාමිණී වේරගම, අශෝක හඳගම, ඩොනල්ඩ් කරුණාරත්න, චන්ද්‍රලාල් මනමේන්ද්‍ර යන අය සම්පත් දායකයන් සහ දේශකවරුන් වශයෙන් දායක වන මෙම පාඨමාලාවෙහි පාඨමාලා අධ්‍යක්ෂවරයා ලෙසට ප්‍රවීණ චිත්‍රපට සහ ටෙලිනාට්‍ය අධ්‍යක්ෂ බර්ට්‍රම් නිහාල් කටයුතු කරයි.වැඩි විස්තර ශ්‍රී ලංකා රූපවාහිනි අභ්‍යාස ආයතනය 100 ඒ, ශ්‍රී ලංකා පදනම් මාවත, කොළඹ 7 යන ලිපිනයෙන් ලබාගත හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av14081020</link>
    <topic>සුනිල් එදිරිසිංහගේ 'දෙවැනි බුදුන් ලෙස' ගීතය ආශාවෙන් රස විඳිනවා</topic>
    <author>ගාමිණි සුසන්ත</author>
    <content>සුනිල් එදිරිසිංහගේ 'දෙවැනි බුදුන් ලෙස' ගීතය ආශාවෙන් රස විඳිනවාඋගුර කන නාසය ආශ්‍රිත රෝග පිළිබඳවිශේෂඥ වෛද්‍යඅශෝකජයසේන“රෝසි මේ” ළමා නිවාසයේ සිටින තිහක් පමණ වන දැරියන්ගේ ලොකු තාත්තා ඔහුය. ලොකු අම්මා ඔහුගේ බිරියය. ඔහුටත් ඇයටත් මේ දැරියන් තමන්ගේම දියණියන්ය. රස කැවිලි, පොත්පත් සහ වෙනත් තෑගි බෝග රැගෙන ලොකු අම්මාත් ලොකු තාත්තාත් සති අන්තයෙන් තමන් බලන්නට පැමිණෙන තෙක් මේ දැරියන් සිටින්නේ දෑස් දල්වාගෙනය; බලාපොරොත්තු සහගතවය. ඒ; ලොකු අම්මාටත් ලොකු තාත්තාටත් ඔවුන් අතිශය ආදරය කරන නිසාය.මේ ලොකු තාත්තා අද “ඉසිවර වරුණ” විශේෂාංගයේ කතා නායකයාය. ඔහු ලංකාවේ සිටින දක්ෂතම ජනප්‍රියතම උගුර කන නාසය ආශ්‍රිත රෝග පිළිබඳ විශේෂඥ වෛද්‍යවරයෙකි. ඔහු විශේෂඥ වෛද්‍ය අශෝක ජයසේන මහතාය.“මගේ ගම ගාල්ලෙ බූස්ස. බූස්සෙ ජයසේන මාවතේ තමයි අපේ මහගෙදර තියෙන්නේ. මගෙ තාත්තා විදුහල්පතිවරයෙක්. අම්ම ගෘහණියක්. අපේ පවුලේ දරුවො හතරදෙනයි. මම තමයි බාලයා. මට ඉන්නෙ අක්කල තුන්දෙනෙක්. මම මුලින්ම පාසල් ගියේ ගාල්ල රිච්මන්ඩ් විද්‍යාලයට. සාමාන්‍ය පෙළ විභාගයෙන් පසුව ගියේ කොළඹ ආනන්දයට.ඒ අතරතුරේ මට තව පාසල් දෙක තුනකට යන්න සිදුවුණා. ඒ; තාත්ත දිවයිනේ පාසල් කීපයකම වැඩ කළ නිසා. මම මහනුවර ධර්මරාජයෙත් ඉගෙන ගත්තා.මට හරිම සුන්දර ළමා කාලයක් තිබුණා. බූස්සෙ ගමේ ගතකළ ළමා කාලය මට තාම මතකයි. අපි කුඩා කාලෙ අපේ ගමට විදුලිබලය තිබුණේ නෑ. අපි පාඩම් කළේ භූමිතෙල් ලාම්පු එළියෙන්. මදුරුවන්ගෙන් බේරෙන්න රෑට ගිනිකබලක් හදාගෙන ඒකට කජු ලෙලි දාල දුම්ගහනවා. ඒ විදියටයි මදුරුවෝ එළෙව්වේ. අපේ වත්තෙ පලතුරු ගස් පිරිල තිබුණා. දැනුත් තියෙනවා. ඒ සේරම පලතුරු ගස් තාත්තා සිටවපු ඒවා.”සුවිශේෂ කලා හැකියාවන් එහෙම මට තිබුණේ නෑ. නමුත් මම හොඳ රසිකයෙක්. හොඳ ගීත, චිත්‍රපට, නාට්‍ය ටෙලිනාට්‍ය රස විඳීමේ හැකියාවක් මට එදත් තිබුණා; අදත් තියෙනවා.”වෛද්‍යවරයෙක් වෙන්න ඕන කියන හැඟීම මට පුංචි කාලෙදි තිබුණේ නෑ. නමුත් ‍මගෙ තාත්තට ඕනකමක් තිබුණා මාව වෛද්‍යවරයෙක් කරන්න. තාත්තා මට හැමතිස්සෙම ඒ ගැන කිව්වා. ඒකට අවශ්‍ය පහසුකම් ලබා දුන්නා. මම කොළඹ වෛද්‍ය විද්‍යාලයට තේරුණා. වෛද්‍ය විද්‍යාලයේ ගත කළ කාලයත් හරිම සුන්දරයි.”“මගේ බිරිය ‍ශ්‍රේෂ්ඨාධිකරණ විනිසුරුවරියක්. විශ්‍රාම යන්න තව අවුරුදු 3 ක් පමණ තිබුණත් මේ ළඟදි එයා විශ්‍රාම ගත්තා. අපිට දරුවො දෙන්නෙක් ඉන්නවා; දුවයි පුතයි. ඒ දෙන්නම වෛද්‍යවරු.”“මම කලාවට හරිම ළැදියි. ඒ වගේම කලාකරුවන්ටත් හරිම ළැදියි ආදරෙයි. ලංකාවේ ප්‍රධාන පෙළේ කලාකරුවන් වගේම මෑතදී ක්ෂේත්‍රයට ආව කලාකරුවන් කලාකාරියන් රාශියක් ම මගෙන් ප්‍රතිකාර ගන්නා අය.ආචාර්ය අමරදේව, වික්ටර් රත්නායක, නන්දා මාලිනී, සනත් නන්දසිරි, මල්කාන්ති, සුනිල් එදිරිසිංහ, දිවුල්ගනේ, එඩ්වඩ් ජයකොඩි, සුජාතා අත්තනායක, අමිත් වල්පොල වැනි ප්‍රවීණ ශිල්පීන් වගේ ම සුපර් ස්ටාර් තරගයකින් ජයග්‍රහණය කළ ශානිකාත් මගෙන් ප්‍රතිකාර අරගෙන තියෙනවා.ඔවුන් මට ඔවුන්ගේ ප්‍රසංගවලටත් ආරාධනා කරනවා. ඒ විදියට කලාකරුවන් රැසක් ම සමීපව ඇසුරු කිරීමට ලැබීම සතුටක්. කලාකරුවන් වගේම ජනප්‍රිය ක්‍රීඩක ක්‍රීඩිකාවන් රැසක් ම මගෙන් ප්‍රතිකාර ගන්නා අය. සනත් ජයසූරිය, ස්ටීව් වෝ, ඉයන් බෝතම් වැනි ක්‍රීඩකයින් ඒ අතර වෙනවා.”“සුනිල් එදිරිසිංහයන් ගායනා කරන “දෙවැනි බුදුන් ලෙස....” නම් මවුගුණ ගීතයට මම හරිම කැමැතියි. ඒ ගීතය මම ඉතාම ආශාවෙන් රස විඳිනවා.ඒ වගේ ම ග්‍රේෂන් ආනන්ද ගායනා කරන “බිලිඳුනේ... දරුවනේ මගේ...” ගීතයත් මගේ ප්‍රියතම ගීතයක්. ඒ ගීත වගේ හොඳ පද මාලාවක් තිබෙන හොඳ මිහිරි තනුවක් තිබෙන ගීත මම නිතර අහනවා. හදිසියේ මිය ගිය ප්‍රවීණ ගායක අබේවර්ධන බාලසූරියගේ ජීවිතයේ අවසන් දවස්වල ප්‍රතිකාර ගත්තේ මගෙන්.”“බූස්සෙ අපේ මහගෙදර සුනාමියට හසුවුණා.ඉන්පසුව මහගෙදර ළමා නිවාසයක් ලෙස පවත්වාගෙන යන්න අපි තීරණය කළා. අවුරුදු 3 සිට අවුරුදු 16 දක්වා ගැහැනු දරුවන් මේ ළමා නිවාසයේ ඉන්නවා. ඒ ළමයින්ට ඉතාම හොඳ අධ්‍යාපනයක් ලබාදෙන්න අපි පියවර අරගෙන තියෙනවා. ඒ දරුවො හොඳ පාසල්වලට යනවා.නැටුම් සංගීතය වගේ අමතර විෂයන් ද උගන්වනවා.මේ ළමා නිවාසයට මුදලින් ආධාර කරන්නේ එංගලන්තයේ සිටින මගේ මිත්‍රයෙක්. එයාට හිටියා ලස්සන දියණියක්. ඇය හදිසියේම මීට කලකට පෙර මිය ගියා. ඒ දියණියගේ නම “රෝසි මේ”. ඇය සිහිවෙන්නයි අපේ ළමා නිවාසයට “රෝසි මේ” කියන නම දැම්මේ.අපේ ළමා නිවාසය රජයේ පරිවාස දෙපාර්තමේන්තුව යටතේ පාලනය වන ඉතාම හොඳ තත්ත්වයේ තිබෙන ළමා නිවාසයක්. ඒ දරුවො හැමෝම මට කියන්නෙ ලොකු තාත්ත කියලා. මගෙ බිරියට කියන්නේ ලොකු අම්මා කියලා. සෑම සති අන්තයකම මමයි මගේ බිරියයි ඒ දරුවන්ව බලන්න බූස්සෙ යනවා.අපි එනතෙක් ඒ අය මඟ බලාගෙන ඉන්නවා. පසුගිය ඉරිදා ළමා නිවාසයේ වාර්ෂික ක්‍රීඩා උත්සවය පැවැත්වූවා. අපි හරිම තෘප්තියකින් තමයි ළමා නිවාසයේ දරුවන් ගැන සොයල බලන්නේ.”ගාමිණි සුසන්තඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=av14081021</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSබොලිවුඩයට පෑයූ අලුත්ම තරුව, ශ්‍රද්ධා කපූර්ට පසුගිය දා වේදනාබර අත්දැකීමකට මුහුණ දෙන්න සිදුවුණා. හිතේ වේදනාවකට නොවෙයි. ගතේ වේදනාවකටයි. ශ්‍රද්ධා රඟන ‘ABCDZ’ නම් වූ අලුත්ම චිත්‍රපටයේ නැටුම් ජවනිකාවකට අවශ්‍ය පෙර පුහුණුවකදී ඇගේ පාදයක මාංශ පේශීන් ඇදීමකට ලක්වෙලා. ඒ නිසා ඇය දැඩි අපහසුතාවටත් වේදනාවකටත් පත්වෙලා.“මට මේ චිත්‍රපටයේ ලැබිල තියෙන චරිතයේ හැටියට නැටුම් ජවනිකා කිහිපයක්ම නිරූපණය කරන්න වෙනවා. ඉතින් ඒ වෙනුවෙන් මම දවස් ගානක් පෙර පුහුණුවීම් කළා. සමහර අවස්ථාවල් නිරූපණයේදී අවදානම් නර්තන රටා පවා නිරූපණය කරන්න සිද්ධ වුණා. අන්න එහෙම අවස්ථාවක් පුහුණු වෙද්දියි මාංශ පේශීන්වල ඇදීමක් වුණේ. ඒක සුළු පටු ඇදීමක් නම් නෙමෙයි. මට දරාගන්න බැරි තරම් වේදනාවක් ඇතිවුණා. මීට පස්සෙ නම් මේ වගේ රඟපෑම් කරද්දි ගොඩක් පරෙස්සම් වෙන්න ඕනෙ. ඇත්තෙන්ම මම මේ චරිතය තෝරා ගත්තෙ හරිම කැමැත්තෙන්. ඒ නිසාම ලොකු කැපවීමකුත් කළා.” ශ්‍රද්ධා එලෙස පැවසුවේ වෛද්‍ය ප්‍රතිකාර ලබා, භෞත චිකිත්සක ප්‍රතිකාර ලබමින් නි‍ෙවසේ සිටිද්දීයි.වෛද්‍යවරයා හමුවීමෙන් පසුව ඇයට උපදෙස් ලැබී ඇත්තේ භෞත චිකිත්සක ප්‍රතිකාර ලබා ගන්නා ලෙසයි. සම්පූර්ණ සුවය ලැබෙන තුරු කිසිඳු රූගත කිරීමකට සහ‍භාගි නොවී සතියක් පමණ විවේක ගන්නා ලෙස ද ඇයට උපදෙස් ලැබිලා. මේ හේතුවෙන් නර්තන පුහුණුවීම් කල් දමන්නටත් සිදුවෙලා. පුහුණුවීම් අතරමඟ ඇණහිටීම නිසා මෙතෙක් කරගෙන ගිය පුහුණුවීම් අමතක වේවි ද යන සැකයක් ශ්‍රද්ධාට ඇතිවෙලා. මේ නිසා ඇය කාලය ගත කරන්නේ දැඩි කනස්සල්ලෙන්. තමන්ගේ අසනීප තත්ත්වය සුව වූ පසුව ඉක්මනින්ම ‘ABCDZ’ රංගන කටයුතුවලට එක්වන්නට ශ්‍රද්ධා පෙරුම් පුරමින් සිටිනවා. එතෙක්, නිවසෙහි රැඳී සිටින කාලයේදී විවිධ නර්තන රටා නිරූපණය කෙරෙන වීඩියෝ දර්ශන නරඹන්නටයි ඇය උනන්දු වෙන්නෙ.රිතික් රෝෂන් සහ සුසෑන් රෝෂන්ගේ යුග දිවිය දැන් දෙදරා ගිහින්. එය දැන් මුළු ලොවටම රහසක් නොවෙයි. පසුගිය වසරේ ඔක්තෝබර් මාසයේදී දෙදෙනා වෙන් වූ බව ‘නිළ’ වශයෙන් ප්‍රකාශ කළා. ඒ වෙනුවෙන් නීතිමය කටයුතු මේ දිනවල සිදුවෙද්දී පසුගිය සතියේ සුසෑන්, රිතික්ගෙන් වන්දි මුදලක් ඉල්ලා සිටියා. එය එසේ මෙසේ වන්දි මුදලක් නම් නොවෙයි. ඉන්දීය රුපියල් කෝටි 400 ක වන්දියක්! මෙතරම් වන්දි මුදලක් සුසෑන් ඉල්ලා සිටින්නේ කුමක් වෙනුවෙන් දැයි තවමත් කිසිම කෙනෙකුට පැහැදිලි නැහැ. කොහොම වෙතත්, තමන්ගේ හිටපු බිරියට රුපියල් කෝටි 380 ක් ගෙවන්න රිතික් දැනටමත් එකඟ වී ඇතැයි පැවසෙනවා.රිතික් - සුසෑන් දීගය කඩා වැටීමට හේතු කිහිපයක්ම හේතු වුණා. එයින් ප්‍රධාන හේතුව තමයි, සුසෑන් මත්ද්‍රව්‍යවලට ඇබ්බැහි වීම. රිතික් සිනමා ලෝකයටම කොටුවීම නිසා හුදෙකලා වූ සුසෑන් මත්කුඩුවලට ලොල් වූ බවට ආරංචි ඉන්දීය පුවත්පත් සහ වෙබ් අඩවි පසුගිය මාස කිහිපයක් තිස්සේම වාර්තා කර තිබුණා. ඒ ආරංචිවල සත්‍ය අසත්‍ය බවක් තවම තහවුරු වී නැහැ. දැනට රිතික් සහ සුසෑන්ගේ දරුවන් දෙදෙනා සිටින්නේ සුසෑන් ළඟයි. ලබන ඔක්තෝබර් මාසයේදී දරුවන් දෙදෙනාත් සමඟ විදෙස්ගත වීමට සුසෑන් බලාපොරොත්තු වන බවත් මේ අතර ආරංචියක් පැතිරී ගියා. රිතික් ගෙන් ලැබෙන වන්දි මුදලත් රැගෙන විදෙස් ගතවීමෙන් පසුව දරු දෙදෙනාගේ අනාගතය වෙනුවෙන් ඒ මුදල යොදවන්නට සුසෑන් පියවර ගනීවිදැයි බොහෝ දෙනෙකු බලා සිටිනවා.තමන්ගේ නමට අගින් භාවිත කරන ‘රෝෂන්’ නම් වූ පෙළපත් නාමය ඉවත් කරන්නටත් සුසෑන්ගේ බලාපොරොත්තුවක් තිබෙනවාලු. විවාහ වීමට පෙර ඇය භාවිත කළේ සුසෑන් ඛාන් යන නාමයයි. රිතික් හා විවාහ වීමෙන් පසුවයි, ඇය සුසෑන් රෝෂන් යනුවෙන් හැඳින්වූයේ. පෙර පරිදි ‘ඛාන්’ නම්වූ තම පෙළපත් නාමය භාවිත කිරීම ළඟදීම පටන්ගන්නා බව සුසෑන් ප්‍රකාශ කළා.මේ අතර සුසෑන්ට බෙහෙවින්ම හිතවත්ව සිටි ජනප්‍රිය නළු අර්ජුන් රම්පාල් සහ ඔහුගේ බිරිය මෙහර්, සුසෑන් ගෙන් ඈත්වී සිටිනවා. එයට හේතු වී ඇත්තේ සුසෑන් සහ අර්ජුන් අතර දැඩි හිතවත්කමක් ඇතිවීමත්. සුසෑන් - රිතික් දීගය කඩා ඉහිරෙන්නට බලපෑ බවට කටකතා පැතිරීමයි. මේ කටකතාවලට ප්‍රතිචාර දැක්වූ සුසෑන් කීවේ තම විවාහය බිඳ වැටීමට අර්ජුන් කිසිසේත්ම හේතුවක් නොවූ බවයි.‘කික්’ චිත්‍රපටය උණුසුම් ප්‍රේක්ෂක ප්‍රතිචාර මැද තිරගත වෙද්දී බොහෝ දෙනකුගේ අවධානය යොමු වී ඇත්තේ එහි රඟන සල්මන් ඛාන් සහ ලාංකේය නිළි ජැකලින් ෆර්නැන්ඩස් වෙතටයි. පසුගිය දා ඉන්දියාවේ ‘සී. ටී. වී.’ (zee TV) රූපවාහිනී චැනලයේ විශේෂ සාකච්ඡාමය වැඩසටහනකටත් සල්මන් සහ ජැකලින් ඇරයුම් ලබා සිටියේ ඒ ජනප්‍රියත්වය නිසාමයි. එම වැඩ සටහනේදී එක් අවස්ථාවක සල්මන් ජැකලින්ව ඇමතුවේ ‘ජේ. එෆ්. කේ.’ (JFK) යනුවෙන්.වැඩ සටහන මෙහෙයවූ නිවේදකයා ජැකලින්ව එලෙස හැඳින්වූයේ ඇයිදැයි සල්මන් ගෙන් විමසුවා. එවිට සල්මන් කියා සිටියේ JFK යනු ‘ජැකලින් ෆර්නැන්ඩස් ඛාන්’ බවයි. ජැකලින් නම් ඊට සිනාසුණා මිස කිසිවක් කීවේ නැහැ. ඒ වුණත් සල්මන්ගේ ඒ හැඳින්වීමෙන්ම හැ‍ඟෙන්නේ ජැකලින් ඔහුගේ හිතට බෙහෙවින්ම සමීප වී ඇති වග නොවෙයි ද?මේ දැඩි හිතවත්කම නිසාම පසුගිය දා සල්මන්, ජැකලින්ට ඉතා වටිනා තෑග්ගක් පිරිනමා තිබෙනවා. ඒ, ‘අවුඩි’ මෝටර් රථයක්. මීට කලිනුත් සල්මන් ගෙන් ජැකලින්ට තෑග්ගක් ලැබුණා. ඒ, සුඛෝපභෝගී නි‍ෙවසක්. රුපියල් ලක්ෂ ගණනක් වියදම් කරමින් ඔහු මෙලෙස ජැකලින්ට තෑගි දෙන්නේ මොන හේතුවකටදැයි ඔබට හිතේවි. විශේෂ හේතුවක් නැහැ. එය, සල්මන්ගේ සිරිතක්. ඔහු, මීට කලින් තමන් සමඟ රඟපෑ ජනප්‍රිය නිළියන් කිහිප දෙනෙකුටම මේ අයුරින් ඉතා වටිනා තෑගි පිරිනමා තිබෙනවා. ඒ වුණත් කටකතා පතුරුවන අය කියන්නේ ‘කික්’ චිත්‍රපටය රූගත කළ දිනවලදී සල්මන් වරින් වර ජැකලින්ගේ කනට කොඳුරමින් මොනවදෝ පැවසූ බවයි. කරුණු දන්නා අය නම් කීවේ චිත්‍රපටය රූගත කෙරෙද්දී අධ්‍යක්ෂවරයා සහ සෙසු නළු නිළියන් හින්දි භාෂාවෙන් පැවසූ වදන් සල්මන් ජැකලින්ට ඉංග්‍රීසි භාෂාවෙන් පරිවර්තනය කළ බවයි. වෙනත් කිසිවක් කනට කෙඳිරුවේ නැතිලු.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=am1408101</link>
    <topic>නෑ හිත මිතුරන් අසල්වැසියන් එක්ක ඔබ හොඳින් ද ඉන්නේ එහෙනම් ඔබේ මානසික සෞඛ්‍ය යහපත්</topic>
    <author>සාකච්ඡා කළේ, රමණී සුබසිංහ</author>
    <content>නෑ හිත මිතුරන් අසල්වැසියන් එක්ක ඔබ හොඳින් ද ඉන්නේ එහෙනම් ඔබේ මානසික සෞඛ්‍ය යහපත්මානසික රෝග යනු පුළුල් විෂයය ක්ෂේත්‍රයකි. යම් කෙනකුගේ මනසෙහි ඇතිවන සිතිවිලි, හැඟීම්, දැනීම් සහ ආවේග මඟින් එම පුද්ගලයාගේ චර්යාවන් අස්වාභාවික ලෙස වෙනස් කිරීමට පෙලඹේ නම්, ඔහු ‍මානසික රෝගයකින් පෙළෙනවා යැයි සැක කළ හැකියි. එසේ නම් මානසික රෝගීන් අන් අය අතරින් වෙන්කර හඳුනා ගන්නේ කෙසේද? එවැනි අය හඳුනා ගත් පසු වෛද්‍ය ප්‍රතිකාර සඳහා යොමු කළ යුතු වන්නේ කෙසේද? මානසික රෝගියකුට ප්‍රතිකාර ලැබීමෙන් පසු නැවත සාමාන්‍ය ජීවිතයක් ගත කළ හැකිද?අද ඔබ දැනුම්වත් කෙරෙන්නේ ඒ පිළිබඳවයි.තමන් හොඳ මානසික සුවයකින් සිටින බව දැන ගන්නේ කෙසේ ද?හොඳ මානසික සෞඛ්‍යයකින් පෙළෙන පුද්ගලයකුට සමතුලිත ලෙස වර්ධනය වූ පෞරුෂත්වයක්, සිතුම් පැතුම් සහ ආකල්පයන් තිබිය යුතුයි. ඒ වගේම නෑදෑයින් හිතමිතුරන්, අසල්වැසියන් හා සමඟ මතභේද ඇති නොවන ලෙස සතුටින් ජීවත්වීමට හැකි විය යුතුයි. දැනටමත් ඔබ එලෙස ජීවත්වනවා නම් හොඳ මානසික සුවයෙන් පසුවන කෙනෙක් බව තීරණය කළ හැකියි.තම ගැටලු තමන් විසින් ම විසඳා ගැනීමට පෙලඹීමත්, එසේ නොහැකි අවස්ථාවක ඒ සඳහා අන් අයගේ උදවු ලබා ගැනීමත් හොඳ මානසික සුවයෙන් සිටින අයගේ තවත් සුවිශේෂී ලක්ෂණයක්. තමන්ගේ ගැටලු විසඳා ගන්නවා සේ ම තම ඥාති හිතමිතුරකුට ගැටලුවක්, ප්‍රශ්නයක් ඇති වූ විට ඒවා විසඳීමට හැකි පමණින් ඉදිරිපත් වීමත් එවැනි පුද්ගලයින් කෙරෙහි දැකිය හැකි සුවිශේෂීතාවන්. එමෙන් ම තමන් සතු සුවිශේෂී හැකියාවන් අධි තක්සේරු කිරීම හෝ අවතක්සේරු කිරීම නොකරන අතර හෙතෙම තමන්, තමන් වීම ගැන සතුටු වෙයි. සිය අඩුලුහුඬුකම් හඳුනා ගත්තේ නම් හෝ කිසිවෙක් ‍ඒවා පෙන්වා දුන්නේ නම් ඒවා නිවැරැදි කිරීමට උත්සාහ කරයි.ඒ වගේ ම ජීවිතයේ අරමුණු සාර්ථක කර ගැනීම සඳහා තමාට ළඟාවිය හැකි ඉලක්කයන් වෙත යාමට නොපසුබට වන අතර එහිදී මතුවන ප්‍රශ්න හා ගැටලු විසඳා ගැනීමට ප්‍රායෝගික පිළිතුරු සෙවීමට ද පෙලඹෙයි.අනුන්ගේ අයිතීන්ට ගරු කිරීම, අසල්වැසියන්ට කාරුණික වීම, ආදරය, දයාව දැක්වීම, මෙන් ම තම යුතුකම් හා වගකීම් මනාව හඳුනා ගනිමින් සමාජයේ යහපත් සාමාජිකයකු ලෙස ජීවත්වීමට පෙලඹෙයි.එවැනි චාර්යාවන් හා සිතුම් පැතුම් වේ නම් ඔබ හොඳ මානසික සෞඛ්‍යයෙන් පෙළෙන බව ඔබට ම තීරණය කළ හැකියි.මානසික සෞඛ්‍යය අහිතකර බව හඳුනා ගත හැකි පොදු ලක්ෂණ මොනවාද?යම් පුද්ගලයෙක් නිතර ම කනස්සල්ලෙන් කල් ගෙවයි නම් (කිසිදු හේතුවක් නැතිව) ලෙහෙසියෙන් ම කෝප වීමේ ස්වභාවයක් ඇත්නම්, පැහැදිලි හේතුවකින් තොරව නිතර නිතර සිතට දුකක් දැනේ නම්, පැහැදිලි හේතුවක් නැතිව එක දිගට යම් දෙයක් කෙරෙහි අවධානය යොමු කරගෙන සිටීමේ අපහසුතාවක් තිබේ නම් එවැන්නෙකුට යම් මානසික සෞඛ්‍යය ගැටලුවක් තිබෙන්නට පුළුවන්.වරෙක අධික ලෙස උද්‍යෝගිමත් බවක් ඇති වී තවත් වරෙක අධික කණස්සලු බවක් ඇතිවීම මානසික සුවතාවය පිළිබඳ ප්‍රශ්නයක් ද?එය තීරණය කළ හැකි වන්නේ එම හැඟීම් එදිනෙදා වැඩ කටයුතුවලට බලපාන ආකාරය අනුවයි. එනම් දෛනික ජීවන කටයුතු අවුල්වන ලෙස වරෙක අධික උද්‍යෝගිමත් බවක් හා කිසිදු ‍හේතුවක් නැතිව කනගාටුවෙන් සිටිනවා නම් එය ගැටලුවක් විය හැකියි.හේතුවක් නැතිව ඇතිවන බියපත් ස්වභාවය අහිතකර මානසික සෞඛ්‍යයක් ඇති බවට පෙර නිමිත්තක් ද?සමහර අය අහේතුකව, සිතේ මවාගත් දේ පිළිබඳව නිතර බිය ගතියකින් පසුවනවා. සැකයෙන් හා සිත් තැවුලෙන් පසුවනවා. එය ද මානසික සුවතාව පිළිබඳ ප්‍රශ්නයක් විය හැකියි.සමහරු ජීවිතයේ සියල්ල එපා වූ ස්වභාවයක් පෙන්නුම් කරනවා. එය මානසික රෝගයක් ද?ඔව්. එදිනෙදා ගෙදර දොර කටයුතු, රැකියාවේ කටයුතු, එසේත් නැතිනම් ඉගෙනීමේ කටයුතු ආදී සියල්ල එපා වී ගිය බවක්, ජීවිතය තිත්ත වූ හැඟීමකින් පීඩා විඳිනවා නම් එම තැනැත්තා ගේ මානසික සෞඛ්‍යයෙහි යම් අඩුවක් තිබෙන්නට පුළුවන්.ඒ වගේ ම මිනිසුන් සමඟ එක්ව කරන කටයුතුවලට නිතර ම අකැමැත්තක් දැක්වීම, තමන් නිවැරැදි බවට හා අනුන් වැරැදි බව නිතර සිතීම, අන් අයගේ විශේෂයෙන් නිවැසියන් ගේ වැඩ කටයුතු නිසා නිතර නිතර කේන්ති යාම ද අයහපත් ලක්ෂණ විය හැකියි.මානසික සෞඛ්‍යයෙහි යම් අඩුවක් ඇති බව පෙන්වන වෙනත් ලක්ෂණ මොනවා ද?තමන්ට කරදරයක් සේ දැනෙන තරමට සුවදායී නින්දක් නොලැබීම, කෙනෙකු නැති තැනෙක ඔහුගේ හෝ ඇය ගේ කට හඬ ඇසීම, එසේත් නැතිනම් කෙනෙක් හෝ යම් දෙයක් හෝ නැති තැනක එය මැවී පෙනීම, වෛද්‍යවරුන්ට නියම කායික හේතුවක් සොයා ගැනීමට බැරි වූ ඇඟපත කැක්කුම්, වේදනාවන්ගෙන් හෝ හිසරදයෙන් නිතර පීඩා විඳීම මානසික සෞඛ්‍ය පිරිහුණු පුද්ගලයින් කෙරෙහි දැකිය හැකි ලක්ෂණ විය හැකියි. මේ ලක්ෂණ තිබුණා යැයි බියට පත් නොවිය යුතු අතර වෛද්‍යවරයකු හමු වී ප්‍රතිකාර ලබා ගැනීම වඩාත් යෝග්‍යයයි.මානසික රෝග හට ගැනීමේ අවදානම ඇත්තේ කාට ද?මානසික රෝග ඕනෑම කෙනකුට ඕනෑම වෙලාවක හැදෙන්නට පුළුවන්. සමාජ මට්ටම, පවුල් පසුබිම, දුප්පත් පොහොසත් බව මේ ආදි කිසිඳු භේදයක් නොවීම සුවිශේෂත්වයයි. මානසික රෝගවලට විරුද්ධව කිසිවකුගේ සිරුරෙහි ප්‍රතිශක්තියක් වර්ධනය වන්නේ නෑ.මත්ද්‍රව්‍ය හා දුම්පානයට ඇබ්බැහි වීමත් මානසික රෝගයක් නිසා සිදුවන්නක් ද?මානසික රෝග යනු බොහොම පුළුල් විෂයය ක්ෂේත්‍රයක්, යම් පුද්ගලයකු ගේ මනසෙහි ඇතිවන සිතිවිලි, හැඟීම්, දැනීම් සහ ආවේග මඟින් තමන්ගේ චර්යාවන් අස්වාභාවික ලෙස වෙනස් කිරීමට පෙලඹේනම් ඒ තැනැත්තා මානසික රෝගයකින් පෙළෙනවා යැයි සිතිය හැකියි. එපමණක් නොව මනස හා සම්බන්ධ සමහර කායික රෝග පවා මානසික රෝග යටතට ගැනෙන අවස්ථා තිබෙනවා.දුම්පානය සහ වෙනත් මත්ද්‍රව්‍යවලට ඇබ්බැහි වීම ගැනෙන්නේ ද මානසික රෝග යටතටයි. ඒ වගේම කෙනකුගේ පෞරුෂත්වයේ ඇතිවන වෙනස්කම් සහ සමහර අහිතකර, කරදරකාරී පුරුදු අයත් වන්නේ ද ඒ යටතටයි.එහෙත් බොහෝ අය මානසික වෛද්‍ය ඒකකවලින් ප්‍රතිකාර ගන්නේ හීන්නෝන්මාදය, මානසික අවපීඩනය හෙවත් ඩිප්‍රෙෂන් සහ කලකදී දුකට පත්වී, අක්‍රිය වී කලකදී උමතු සහ සක්‍රීයත්වයට පත්වන Manic depressive psychosis වැනි රෝගවලින් පෙළෙන අයයි.එහෙත් සංවර්ධිත රටවල නම් බොහෝ අය සිතේ බියක්, සැක සහිත බවක්, සුළු කනස්සල්ලක්, නින්ද යාමෙහි අඩුවක්, හිත එකඟ කර ගැනීමේ අපහසු බවක් දැනුණු වහාම මානසික වෛද්‍ය උපදේශ සඳහා යොමුවන බවක් පෙනෙනවා. ඒ මානසික වෛද්‍ය සායනයකදී, තමන්ගේ සුළු ගැටලුවක් සඳහා වුවද, කරදර නොවී, වද නොවී යම් සහනයක් ලබා ගත හැකි බව ඔවුන් දන්නා නිසයි.බටහිර වෛද්‍ය ක්‍රමය මඟින් මානසික රෝග සුව කළ හැකි ද?මීට දශක හතකට පමණ පෙර අපේ රටේ මානසික රෝගීන් සඳහා ලබා දුන්නේ ඉන්සියුලින් කම්පන ප්‍රතිකාරය හා විද්‍යුත් කම්පන ප්‍රතිකාරයි. ඉන් පසු කලෙක දී එනම් 1950 ගණන්වල බෙහෙත් පෙති හා එන්නත් මානසික රෝග සඳහා ප්‍රතිකාර වශයෙන් හඳුන්වා දුන්නා. බොහෝ මානසික රෝග සුව කිරීමටත්, පාලනය කිරීමටත් එමඟින් හැකියාව ලැබුණා.ඉන් පසු කලෙක මනෝ විද්‍යාත්මක ප්‍රතිකාර, වෘත්තීමය ප්‍රතිකාර, චර්යා ප්‍රතිකාර, මානසික රෝගීන් සඳහා ලබාදීම ආරම්භ වුණා. අද වන විට මෙම ප්‍රතිකාර ක්‍රම තවත් දියුණු තත්ත්වයට පත් වී මානසික රෝගීන් සඳහා ප්‍රතිකාර කිරීමට සෑම මහ රෝහලකම පාහේ වාට්ටු සහ සායන පැවැත්වෙනවා.ඒ වගේම සෑම වෛද්‍ය පීඨයකම පාහේ මානසික රෝග පිළිබඳ සියලු අංශ පිහිටුවා ඇති අතර එමඟින් වෛද්‍ය සිසුන් සඳහා මානසික රෝග පිළිබඳව හොඳ දැනුමක් ලබා දෙනවා. එහිදී මානසික රෝග හඳුනා ගැනීමටත්, ප්‍රතිකාර කිරීමටත්, විශේෂඥ වෛද්‍යවරුන් කරා යොමු කිරීමටත් ඔවුන් ඉගෙන ගන්නවා.ඒ නිසා ඔබට, ඔබේ හිත මිතුරකුට, පවුලේ සාමාජිකයකුට අසල්වැසියකුට මානසික රෝගයක් ඇතැයි සිතන්නේ නම් ඔහු ළඟම තිබෙන රජයේ වෛද්‍ය ආයතනයට හෝ පවුලේ වෛද්‍යවරයා වෙත රැගෙන යන්නට ඔබට පුළුවන්. අවශ්‍ය නිවැරැදි උපදෙස් සහ ප්‍රතිකාර අදාළ වෛද්‍යවරයා විසින් ඔබට ලබා දෙනු ඇති.කෙනෙක් අවශ්‍ය පමණට වඩා හුදකලා බව ප්‍රිය කරනවා නම්, එයත් මානසික රෝගී තත්ත්වයක් ද?ස්වභාවයෙන් ම හුදකලා බව ප්‍රිය කරන අය සිටිය හැකියි. එහෙත් සමහරෙක් තනිවම, තමන්ගේ ම ලෝකයක ජීවත් වනවා නම් එය මානසික සුවතාවයේ යම් අඩුවක් විය හැකියි. එම තත්ත්වය දිගින් දිගටම වර්ධනය වීමෙන් හේතුවක් නැතිව තැනින් තැන ඇවිදින්නට යාම, අසල්වැසියන් හා දන්නා නොදන්නා පුද්ගලයන් සමඟ රණ්ඩු දබරවලට යාම පවා සිදුවිය හැකියි. හොඳම දේ මූලික අවස්ථාවේදීම මෙවැනි අය වෛද්‍ය උපදේශන වෙත යොමු කිරීමයි. එවිට ඔවුන්ට වඩාත් සහනදායි ජීවිතයක් ගත කළ හැකියි.සුළු මානසික රෝගී තත්ත්වයකට ප්‍රතිකාර නොගෙන සිටීමෙන් එය බරපතළ තත්ත්වයක් දක්වා වර්ධනය විය හැකි ද?අනිවාර්යයෙන් ම වර්ධනය විය හැකියි. අදාළ පුද්ගලයා ජීවත්වන පරිසරය ද ඊට බොහෝ දුරට බලපාන්නට පුළුවන්. ඇතැමෙක් තමන් මානසික රෝගයකින් පෙළෙන බව තමන්ම දන්නවා. උදාහරණ ලෙස අනවශ්‍ය දේට ඇතිවන බිය වැනි හැඟීම් ඇති බව. එහෙත් සමහර අය තමන් මානසික රෝගීන් බව දන්නේ නෑ. එවැනි අය මානසික හේතුන් නිසා ඇතිවන රෝගාබාධවලට මේ මගේ කරුමයක් ආදි ලෙස පවසන අවස්ථා ඕනැ තරම් තිබෙනවා.තවත් සමහරෙක් තමන්ට යහපත් මානසික සෞඛ්‍යයක් නැති බව පෙන්නුම් කරන්නේ විවිධ ඇබ්බැහි වීම්වලින්, මත්පැන්, දුම්වැටි ආදි ලෙස. තවත් සමහරෙක් පෞරුෂයේ වෙනස්කම්වලින්. ඒ අතර කෙනෙක් මුළුගැන්වෙන අතර තවත් කෙනෙක් පමණටත් වඩා කතාබහට යන ස්වරූපයක් පෙන්නුම් කරනවා. මෙම තත්ත්වයන් මානසික රෝගයක් නිසා සිදුවන්නක් ද? නොවේ ද යන්න තීරණය කළ හැකි වන්නේ වෛද්‍යවරයකුට පමණයි. එම නිසා අදාළ පුද්ගලයන් වෛද්‍යවරයකු වෙත යොමු කොට ප්‍රතිකාර සඳහා යොමු කළ යුතු නම් අනිවාර්යයෙන්ම ප්‍රතිකාර ලබා දිය යුතුයි.මවුපියන්ගේ ආදරය කරුණාව අඩුවීම, අනවශ්‍ය ලෙස තරවටු කිරීම හා අනවශ්‍ය ලෙස පොත පතටම නැඹුරු කිරීම දරුවකුගේ මානසිකත්වයට බලපාන්නේ කෙසේ ද?දරුවකුගේ මානසික සංවර්ධනයට මවුපියන්ගේ ආදරය, දයාව, කරුණාව අත්‍යවශ්‍යයි. රැකවරණය ද අවශ්‍යයි. එම සාධක නැතිව හැදෙන වැඩෙන දරුවන් අනාගතයේ සැර පරුෂ, දඩබ්බර පුද්ගලයන් විය හැකියි. අනවශ්‍ය ලෙස පොතපතට නැඹුරු කිරීම ද දරුවාට මානසික පීඩනයක් ඇති කළ හැකියි. මෙය තේරුම් නොගෙන දරුවන් ඇතිදැඩි කරනවානම් කායිකව මෙන්ම මානසිකව ද රෝගි විය හැකියි. හොඳ පෞරුෂයකින් යුතු පුරවැසියෙක් නොවිය හැකියි.විශේෂඥ වෛද්‍ය ආරියසේන යූ. ගමගේසාකච්ඡා කළේ, රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=cr1408101</link>
    <topic>කවියට සමාජ ඉල්ලුමක් නැතැයි මතයට අභියෝග කරන විල්බට් අඹතලාවගේ බස් කවි</topic>
    <author>පීටර් කැනියුට් පෙරේරා</author>
    <content>කවියට සමාජ ඉල්ලුමක් නැතැයි මතයට අභියෝග කරන විල්බට් අඹතලාවගේ බස් කවිකවි ලක්ෂ 2ක් මේ වන විට විකුණා අවසන්ගුණදාස අමරසේකරගේ නවතම ආඛ්‍යාන කාව්‍යය වන “මතක වත” පිළිබඳව පැවැති පුවත්පත් සාකච්ඡාවක දී ඔහු පැවසූයේ; වර්තමානයේ කවියට සමාජය තුළ ඉල්ලුමක් නැති බවය. කවිය සමාජයෙන් ඈත්වී පුද්ගලයින් හදවතක් නැති සමාජ සත්වයින් බවට පත්වී ඇති බව ද ඒ මහතා වැඩිදුරටත් පැවසුවේය.අද බොහෝ ග්‍රන්ථ ප්‍රකාශකයන් කවි පොත් ප්‍රකාශයට පත්කිරීමට උනන්දු වන්නේ නැත. ඉඳහිට හෝ කවි පොතක් ප්‍රකාශනයට පත්කළත් ඒ පිටපත් දෙසීයක් හෝ දෙසිය පනහක් පමණි. බොහෝ දෙනා කියන්නේ එලෙස සිදුවන්නේ කවියට සමාජය තුළ ඉල්ලුමක් නැති නිසා බවය.එහෙත් ඒ ප්‍රකාශනයන් වලංගු නොවන කවියෙක් තවමත් ශ්‍රී ලාංකික සමාජය තුළ අදටත් ඇත. ඔහුගේ කාව්‍ය නිර්මාණයන් කියවන, එසේ නැතිනම් “කියැවෙන” මිනිසුන් සංඛ්‍යාව ගිණිය නොහැකිය. කොළඹ, මහනුවර, මාතර වැනි සිංහලයින් බහුල ප්‍රදේශවල පමණක් නොව යාපනය වැනි ප්‍රදේශවලත් ඔහුගේ “කවි” කියවන රසිකයන් ඇත. මෙලෙස මිනිසුන් ඔහුගේ කවි කියෙව්වත් ඔහු එම කවිවලින් සිදුකරන්නේ කවි කියවන අයටම දොස් පැවරීමය. නමුත් ඔවුහු නිබඳව එම “කවි” කියවති.එම කවියා විල්බට් අඹතලාවය.ඔබ පොදු ප්‍රවාහන සේවාවකින් ඔබේ ගමන් බිමන් ඉටුකර ගන්නෙක් නම් නිසැකයෙන්ම ඔහුගේ කවි කියවා ඇති බව සිකුරුය. රතු පසුතලයක සුදු අකුරෙන් මුද්‍රණය කළ ඔහුගේ කවි පොදු ප්‍රවාහන බස් රථ, වෑන් රථවල පමණක් නොව ත්‍රී රෝද රථවල ද දක්නට ලැබෙයි.ගිනිගත්හේන අඹතලාවේ උපන් විල්බට් ඉගෙනුම ලැබූයේ ගිනිගත්හේන මධ්‍යම මහා විදුහලේය. පාසල් වියේ පටන් කවිය කෙරෙහි ඇල්මක් දැක්වූ හෙතෙම එම අවදියේ “ළමා හුරුව” යනුවෙන් සඟරාවක් අතින් ලියා පළ කළේය. පසුව ඔහු ප්‍රකට සඟරා පුවත්පත්වලට ද කවි ලියා යැව්වේය. 1964 දී සාමාන්‍ය පෙළ විභාගයට පෙනී සිටි ඔහු පසුව ඉංජිනේරු සංස්ථාවේ උපස්ථායකයකු වශයෙන් වසර කීපයක්ම රැකියාව කළේය.“පසුව මම ටික කාලයක් විදේශයක රැකියාව කළා. අවුරුදු පහක පමණ විදේශ රැකියාවෙන් පසුව 1984 දි ලංකාවට ඇවිල්ල ස්වයං රැකියාවක් විදියට ප්‍රථමාධාර කටයුතු කළා” විල්බට් අඹතලාව ගෙවී ගිය අතීතය සිහිපත් කරන්නේ එසේය.“ඔය කාලයේ මට කවි මඩුවලට සහභාගී වෙන්නත් තොරණවල කවි කියන්නත් අවස්ථාව ලැබුණා” විල්බට් පවසන්නේ ඔහුගේ වර්තමාන ජීවිතයට හැරවුම් ලක්ෂය දිසාගත වූ ආකාරය පිළිබඳවය.දෙදහ වසරේ මැයි මාසයේ කොට්ටාව හන්දියේ ඉදිකර තිබූ වෙසක් තොරණක විල්බට් කවි කියමින් සිටියේය.“විල්බට් අයියා පුට් බෝඩ් එකේ යන මිනිස්සුන්ගෙන් අපිට හරිම කරදරයි. කොච්චර කිව්වත් ඇතුළට යන්නෙ නැහැ. බැයි ද පොඩ්ඩක් වදින්න කවි පද හතරක් ලියල දෙන්න” එම මොහොතේ විල්බට් සමීපයට පැමිණි ලලිත් නම් හිතවතකු ඉල්ලා සිටියේය. ඔහු මාර්ග අංක 225 කොට්ටාව - ගල්කිස්ස මාර්ගයේ කොන්දොස්තරවරයෙකු විය.“හරි මල්ලි මට විනාඩි පහක් දෙන්නකො” විල්බට් එම ඉල්ලීම භාර ගනිමින් පැවසුවේය.තොරණ පිටුපස තිබූ අසුනක ඉඳගත් විල්බට් තම සංකල්පනාවන් කොලයක සටහන් කරන්නට විය.“ගියොත් පාපුවරුවේ සාක්කුව පාළුවේ පවක් නම් පූරුවේ ඒවි මරු සීරුවේ”විල්බට් අඹතලාව බස් රථයක් සඳහා නිර්මාණය කළ පළමු කාව්‍ය නිර්මාණය එය විය.“පට්ටම පට්ටයි” කොන්දොස්තර ලලිත් විල්බට් ගේ නිර්මාණය අගැයුවේ එසේය.රතු ප්ලැටිනම් පෑනකින් සුදු කොළයක බෝල අකුරෙන් ලියූ එම කවිය කොන්දොස්තර ලලිත්ගේ මාර්ග අංක 225 කොට්ටාව - ගල්කිස්ස බස් රථයේ ඇතුළත කීප තැනකම අලවා තිබෙනු පසු දින උදෑසනම දක්නට ලැබුණි. එම සති අන්තය වන විට කොට්ටාවේ සිට ආරම්භ වන බොහෝ බස් රථවල එම කවිය අතින් ලියා අලවා තිබෙනු දක්නට ලැබුණි.“ටික දවසක් යද්දි බස්වල කොන්දොස්තරල මගෙන් තවත් කවි ඉල්ලුවා. මම මුලින්ම සාමාන්‍ය කොළවල පොටෝ කොපි ගහල පොඩි මුදලකට ඒවා විකුණුවා” විල්බට් අඹතලාව අලුත්ම ස්වයං රැකියාවකට දොරටු විවර කර ගත්තේ එසේය.පාපුවරුවේ යන මඟීන්ට අවවාද කරමින් ඔහු නිර්මාණය කළ තවත් කවියක් මෙසේය.දොර ළඟ නොසිට ඉඩ ඇති තැන් වෙත යන්න ගන්නට ටිකට් මාරුම සල්ලිම දෙන්න ඉතිරිය දෙන්න අතපසුවෙයි ඉවසන්න සොරු ඇත පොකැට්ටුව ෆෝනය රැකගන්නබස් රථවල පූජකවරුන්, ආබාධිතයින්, ගැබිනි අය සඳහා වෙන් කළ ආසන තිබුණත් ඒවායෙහි ඉඳ සිටින අය නොදැක්කා සේ අහක බලාගෙන සිටීම බස්රථවල බොහෝ විට දක්නට ලැබෙන දෙයකි. විල්බට් අඹතලාව ඔවුන්ට අවවාද කරන්නේ මෙසේය.පූජක, ගැබිනි, ආබාධිත යන අයට වෙන්කළ අසුන මත හිටියත් ඔබ දැනට නිලතල බලය හැර යුතුකම ගෙන සිතට ඉඩ දෙනු මැනවි නොපෙනෙන විලසට නොසිට“පොටෝ කොපි වලට වැඩියෙන් ස්ක්‍රීන් ප්‍රින්ටින් වලින් කවි ගැහැවුවොත් ලස්සනට හිටීය කියල මට හිතුණා. ඒක නිසා ස්ක්‍රීන් ප්‍රින්ටින් කරන විදිය මම ඉගෙන ගත්තා” විල්බට් තම වෘත්තියේ දියුණුව සඳහා ගත් පියවරක් විස්තර කළේ එසේය.ඒ සමඟම ඔහු කොට්ටාව, මහරගම පමණක් නොව කොළඹ නගරයේ බස් රථ නවත්වන සෑම තැනකටම ගොස් තමන්ගේ නිර්මාණ අලෙවි කිරීමට උත්සාහ කළේය. එම උත්සාහය අපතේ නොගියේය. බස්රථවල රියදුරු කොන්දොස්තරලා විල්බට් ගේ කවි නිර්මාණ ලෝබකමක් නැතිව මිලදී ගත්හ. එයින් නොනැවතුන ඔවුන් තමන්ගේ අවශ්‍යතාවයන් ද විල්බට් අඹතලාවට දැන්වූහ.“ඒ කාලෙ ලංගම බස් හා පුද්ගලික බස් අතර පුංචි තරගයක් තිබුණා. ඒක නිසා පුද්ගලික බස් රථවල කොන්දොස්තරලයි ඩ්‍රයිවර්ලයි කිව්ව, ඔවුන්ගේ අගය දැක්වෙන කවියක් ලියල දෙන්න කියල” අතීතයට පිවිසෙන විල්බට් පවසයි. ඔවුන්ගේ එම ඉල්ලීම ඔහු ඉටු කරන්නේ මෙසේය.දහදුක් විඳින රියැදුරු කොන්දොස්තරය ගුණ දොස් එන්නෙ මවුපියො සිහිපත් කරය පිරිහෙයි මගම ජනතා සන්තක පන්නරය මේ බස් නැතොත් මඟියා නන්නත්තරයබස් රථවල ගමන් බිමන් යන විට කාන්තාවන් දුටු විට ඔවුනට තුරුලු වී යාමට රුචියක් දක්වන පිරිමින් ද ඇත. ඔවුන් දැනුවත් කරමින් විල්බට්ගේ මෙම කවිය බස්රථවල නිබඳව දක්නට ඇත.යටිතල පහසුකම් ගන්නට තුරුලු ‍වන ෆෝනය, පොකැට්ටුව ඩැහැගෙන බැහැල යන සලෙලුන්, සොරුන්, සොර අඟනුන් සිටිති යන විමසිලි වෙන්න අපහට දොස් නොදෙනු මැනසමහර බස්වලින් බස් රථයේ වෙනත් ස්ථානවල ඉඩකඩ තිබුණත් එම තැන්වලට නොගොස් දෙපස දොරටු අසලම රැඳී සිටින අවස්ථා ඇත. විල්බට් අඹතලාව මෙම කවි පද නිර්මාණය කළේ ඔවුන් සඳහාය.අසුනක් නැතොත් සිදුවෙයි හිටගෙන යන්න පස්සට මෙන්ම ඉස්සරහට හැක යන්න දෙපසට වෙලා මැද්දෙන් යන්නට දෙන්න තද බද වෙලාවට මොහොතක් ඉවසන්න“පුද්ගලික බස්වල වැඩ කරන රියදුරන් සහ කොන්දොස්තරවරුන් හුඟක් කැමැතියි ඔවුන්ගෙ රැකියාවෙ අපහසුකම ලියනවට. ඒක නිසා හුඟාක් වෙලාවට මම ඔවුන්ගෙ අපහසුකම් විස්තර වන කවි නිර්මාණය කරල දෙනවා. ඔවුන් හැමදෙනාම ඒවාට හුඟාක් කැමැතියි” විල්බට් පවසන්නේ ඔහුගේ බොහෝ කවි නිර්මාණය වීමට හේතු පාදක වන කරුණු පිළිබඳවය.දොස් මිස හොඳක් නැති මෙම බස් රැකියාව දුප්පත් නිසා කරනෙමු ගෙන පිරියාව මඟියෙනි, මුවෙන් පෙන්වනු හද සිරියාව එය වෙයි දිරිය වැඩි වෙන්නට හැකියාවකවියක් නිර්මාණය කර බොහෝවිට විල්බට් එම කවි තමන්ගේ ගනුදෙනු කරුවන් වන බස් රථ රියදුරන්ට හා කොන්දොස්තරවරුන්ට පෙන්වයි.“සමහරු වෙනස් කරන්න ඕන දේවල් කියනවා. මම ඒ විදියට සංශෝධනය කරනවා” විල්බට් අඹතලාව කවි මුද්‍රණය කරන්නේ එයින් පසුවය.ඔහුගේ සියලුම බස් කවි මුද්‍රණය කරන්නේ රතු පැහැති පසුබිමකින් යුතු පොලිතින් වර්ගයක සුදු අකුරුවලින්ය. සෑම කවි පන්තියකම යටින් විල්බට් අඹතලාව යන ඔහුගේ නම සඳහන් වෙයි.“අඟල් දෙකයි දෙකහමාරේ පුංචි ස්ටිකර් එකේ ඉඳල අඟල් තිහයි අඟල් විසි අටයි ප්‍රමාණයේ ලොකු ස්ටිකර් දක්වා මම නිර්මාණය කරනවා” තමන්ගේ කාව්‍ය නිර්මාණවල ප්‍රමාණය පිළිබඳ විල්බට් අඹතලාව අදහස් දක්වන්නේ ‍එසේය.ඔහු කොළඹ අවට කවි ස්ටිකර් විකිණීමට ගුණසිංහපුර බස් නැවතුම, බැස්ටියන් මාවත බස් නැවතුම, ඩී.ආර්.විජයවර්ධන මාවත කෙළවර බස් ගාල, නිදහස් චතුරස්‍රය අසල, ග්‍රහලෝකාගාරය අසල, බණ්ඩාරනායක සම්මන්ත්‍රණ ශාලාව අසල ප්‍රදේශවල නිරන්තරයෙන් ඇවිද යයි.“නිදහස් චත්‍රරස්‍රය ළඟ, ග්‍රහලෝකාගාරය ළඟ, බණ්ඩාරනායක සම්මන්ත්‍රණ ශාලාව ළඟ පිටපළාත්වලින් විනෝද චාරිකා එන බස් නවත්වනවා. යාපනය මඩකළපුව, මහියංගණය පළාත්වලින් හිටන් බස් එනවා. ඔවුන් මගේ ස්ටිකර් මිලදී ගන්නවා. ඉතින් ලංකාව වටේම තියෙන බස්වල මගෙ කවි තියෙන ස්ටිකර් අලවලා තියෙනවා” විල්බට් අඹතලාව පවසන්නේ අහිංසක ආඩම්බරයක් ද සහිතවය.එයට අමතරව ඔහු අනුරාධපුරය, මාතර, මහනුවර වැනි ප්‍ර‍ෙද්ශවලට ගොස් තම නිර්මාණ අලෙවි කරයි. එවැනි විටක රෑ බෝ වූ විට ඔහු නිදාගන්නේ ද බස් රථයකමය.මෑතක සිට ඔහු තම නිර්මාණවලට සතුන්ගේ රූප ද එකතු කිරීම ආරම්භ කළේය. ඒ වවුලන්, හරකුන්, වඳුරන් වැනි සතුන්ගේ චිත්‍රය. පහත සඳහන් නිර්මාණවලට ඔහු චිත්‍ර එකතු කළේය.‘ආසන කඩන ඉරන රොඩු කුණු අවට දමන කැත දේ අඳින ලියන වවුලො, වඳුරො සිටිති යනෙන”“අපගේ කීම නොතකා නැඟ බැස යාම වළකා තම වාසියම සලකා දොරේ යයි බත් බුදින හරකා”පාසල් වෑන් රථවල ද විල්බට් අඹතලාවගේ නම සඳහන් කවි ස්ටිකර් දක්නට ඇත.“මවුපිය වරුනි අප පණ වැනි දුවේ පුතේ නිසි දින මුදල් දෙන යුතුකම ඔබේ අතේ” “නිසි දින මුදල් දීමෙන් අත හිත දීම සලකමු අගේ කොට ස්තුති වෙමු බෝම”“නියමිත වෙලාවට රථයට පැමිණීමෙන් අතපසු නොකර බර පැන නිසි ලෙස දීමෙන් කුණු රොඩු නොදා යන ආසන සුරැකීමෙන් දෙන සහයෝගෙ පිළිගන්නෙමු තුති දීමෙන්”දැන් බොහෝ ත්‍රිරෝදවල දක්නට ලැබෙන මෙම නිර්මාණය ද විල්බට් අඹතලාවගේය.“ගස්වල සල්ලි හැදුනොත් කලියුග කාලේ වඳුරට, රිලවටත් කෙල්ලෝ දෙති ආලේ”දස ලක්ෂ සංඛ්‍යාත රසිකයින් පිරිසක් ආකර්ෂණය වන ලෙස මෙම බස් කවි නිර්මාණය පහසු නැති බව විල්බට් අඹතලාව කවියාගේ අදහස්ය.“මේ කවි සල්ලි දීල මගෙන් ගන්නෙ බස් රථ සේවකයොනේ. ඒක නිසා මුලින්ම මේ කවි ඔවුන්ට ගැළපෙන්න ඕනෙ. භාෂාව හුඟාක් සරල වෙන්න ඕනෙ. කාලයට තැනට ගැළපෙන්න ඕනෙ. දැක්ක ගමන් කියවන්න හිතෙන්න ඕනෙ. ඒ ඔක්කොම සම්පූර්ණ වෙන්න කවි ලියන්න පහසු නැහැ” ඔහු පවසයි. මෙලෙස ඔහු නිර්මාණය කළ කවි ලක්ෂ දෙකකට වඩා ඔහු අලවි කර ඇත. දිනපතා බස් රථවල ගමන් කරන මඟීන් දිනපතා ඔහුගේ කවි කියවයි. ජනතා කවියෙකු වීමට විල්බට් අඹතලාවට මෙයට වඩා සුදුසුකම් අවශ්‍ය ද?පීටර් කැනියුට් පෙරේරාඡායාරූප -දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=cr1408102</link>
    <topic>මගෙ සෙසු නවකතාවන්ට වඩා රාත්‍රී සංඛ්‍යාවක් “උං ගියාදෙං” වෙනුවෙන් ගෙවන්න සිදුවුණා</topic>
    <author>ඉනෝකා සමරවික්‍රම</author>
    <content>මගෙ සෙසු නවකතාවන්ට වඩා රාත්‍රී සංඛ්‍යාවක් “උං ගියාදෙං” වෙනුවෙන් ගෙවන්න සිදුවුණාසිළුමිණ උපදේශක කර්තෘ කරුණාදාස සූරියආරච්චිමාධ්‍යවේදියකු වශයෙන් දුක් විඳින මිනිසුන්ගේ ගැහෙන හදවත් තුළ ඇති දහසකුත් එකක් ප්‍රශ්න පිළිබඳ ඔහුගේ සංවේදී සටහන් වලින් වසර තිහකට අධික කාලයක් පුරා පත්තර පිටු පිරී ගියේ ය. පාඨකයෝ ඊට ආකර්ෂණය වූහ. දිවයින ‘වටරවුම’ හරහා පාඨකයන් අතර ‘කසුරි’ නමින් ප්‍රකට වූ ඔහු කලක් ඉරිදා දිවයින නියෝජ්‍ය කර්තෘ ලෙස ද නවලිය කාන්තා පුවත්පතේ කර්තෘ ලෙස ද කටයුතු කළේ ය. ඊටත් පසුව සිළුමිණ පුවත්පතේ මුල් පුටුව හෙඹවූයේ ය. පත්තර රස්සාවෙන් එහාට විත් ‘කසුරි’ පිළිබඳව කතා කරන්නට යාමේදී ඔහු නවකතා රචකයකු ලෙස වර්තමාන පරපුර අතර නමක් දිනා සිටින්නේ ය. නෝමා සහ සෝමා, වැහි කඳුළ, අපේ කාලයේ කුමාරිකාවගේ කතාවක්, කන්ද පාමුල, වෑකන්දේ ගීතය, අන්ධකාර තාරකාව, කළුදෝංකාරය, රතු ඉද්ද, මම තවම යමි, නෑසෙන මානය ඔහු ලියූ පොත් අතර වේ. මේ අතරින් ඇතැම් පොත් රාජ්‍ය සාහිත්‍ය සම්මාන සඳහා නිර්දේශ විය. ඇතැම් පොත් ස්වර්ණ පුස්තක සම්මාන සඳහා නිර්දේශිත විය. මේ පොත් ගොන්න අතරට එක්වූ කරුණාදාස සූරියආරච්චිගේ අලුත් ම කෘතිය වන්නේ ‘උං ගියාදෙං’ ය. මේ සාකච්ඡාව ඒ වෙනුවෙනි.* ‘උං ගියාදෙං’ බැලූ බැල්මට ඒ යෙදුම නුහුරු යි. ‘උං ගියාදෙං’ යන්න නවකතාවේ නම හැටියට යෙදීම පිළිබඳව ඔබ කියන්නේ මොකක්ද?මේ නම පිළිබඳව දැනටමත් වෙනස් අදහස් දක්වන අය ඉන්නවා. නමුත් මට හිතෙන අන්දමට ‘උං’ කියන යෙදුම ලේඛනයේදී ඊට පෙර යෙදිලා තියෙනවද කියලා මං දන්නේ නැහැ. ඒත් මට අවශ්‍ය වුණේ කටවහරින් මේ නවකතාව හඳුන්වා දෙන්න. කටවහරෙන් අප කියන්නේ ‘උං’ කියලා. ‘න්’ ඇතුළත් කළොත් දිව උඩු තල්ලේ ගැටිය යුතුයි. නමුත් කටවහරෙදි එසේ සිදුවන්නේ නැහැ. ඒ නිසා ම තමයි මම ‘උං ගියා දෙං’ කියලා යෙදුවේ‍.* ඔබ මීට පෙර ලියූ කතාවලට වඩා ‘උං ගියා දෙං’ කතාවේ වෙනසක් තිබෙනවාද?මේ කතාවට පාදක වී ඇත්තේ කාලයක් ඉඳලා මනසට වද දුන්න ප්‍රශ්නයක්. මේ කතාව ‘වැඩකාරකම’ මූලික වස්තු බීජය කරගත් කතාවක්. නමුත් කතාව ඇතුළේ තවත් අතිරේක කතා රාශියක් තිබෙනවා. මං දකින්නේ ඒක නවකතාවක තුළ තිබිය යුතු මූලික ලක්ෂණයක් හැටියට. ඇතැම් වෙලාවට මේ කතාවේ වියමන පාඨකයන්ට නුහුරු වෙන්නට පුළුවන්. ඇතැම් විට කියවූ කොටස් නැවත කියවන්නට සිදුවේ ද කියා මා දන්නේ නැහැ. කෙසේ වුවත් මගේ අනෙකුත් නවකතා සියල්ලටම වඩා රාත්‍රි විශාල සංඛ්‍යාවක් ‘උං ගියාදෙං’ නවකතාව වෙනුවෙන් නිදි නැතිව ගෙවා දමන්න මට සිදුවුණා. මේ කතාව නැවත කියවා තෘප්තියට පත් වූ පළමු තැනැත්තා මම. නමුත් ඒ තෘප්තිය පාඨකයන් සියලු දෙනාටම ලැබේවිද කියන එක මට කියන්න බැහැ. ඒක ඔවුන්ගේ රස වින්දනය හා බැඳුණු දෙයක්.ඈත පිටිසර කැලෑ ගම්මානයක් අරමුණු කොටගෙන ලියැවුණ ‘උං ගියාදෙං’ වස්තු බීජය ඔබ අහුලා ගත්තේ කොහෙන්ද?මාධ්‍යවේදියෙක් ලෙස මට අතිශය දුෂ්කර ගම්මානවල ඇවිදීමේ අවස්ථාව ලැබුණා. මම ඒ ගිය ගමන් වලදී දුටු දෙයක් තමයි මෙවැනි දුෂ්කර කැලෑ ගම්මානවල මිනිසුන් සූරා කෑම් කිහිපයකට ලක් වෙනවා. එකක් තමයි ශ්‍රම සූරා කෑම, අනික ලිංගික සූරා කෑම. විශේෂයෙන් ම නගරයේ මධ්‍යම පාන්තික මෙන් ම උසස් මධ්‍යම පාන්තික නිවාස වලට මේ ගම්මානවල සිටින දැරියන් වහල් සේවයට ගෙන එනවා. මෙසේ එන දැරියන් ශ්‍රමය සූරා කෑමට වගේ ම ලිංගික සූරා කෑමටත් ගොදුරු වෙනවා.අද මාධ්‍ය හරහා මෙසේ අපචාරවලට ලක්වෙන දැරියන් පිළිබඳව දිනපතා වාර්තා වෙනවා. ඈත ගම්මානවල ඇවිදින්න ගිය ගමන් වලදී මං මේවා විමසා බලා තියෙනවා. මෙවැනි හිංසනයන්ට පත්වූ අහිංසක දැරියන් පිළිබඳව පසුගිය කාලය පුරා විවිධ දේ අහන්න ලැබිලා තියෙනවා. මේ ඇසූ දුටු දේ නිසා මගේ සිත මහත් වූ කම්පාවට ලක්වුණා. මේ සියල්ල සිදුවන්නේ අහිංසක දැරියන්ගේ ජීවිතයේ හෙට දවස විකාශයට ලක්කරමින්. අධ්‍යාපනය මගින් ගොඩනගාගත හැකිව තිබූ ජීවිත දුප්පත්කම, දුෂ්කරතා නිසා කඩා වැටෙනවා. ඔවුන් විදින මේ පීඩාවන් මගේ සිතෙහි ඇති කළේ කම්පනයක්. පසුගිය කාලය පුරා මම අනෙක් පොත් පත් ලිව්වේ මේ කම්පනය, මේ කතාව හිතේ පැත්තකින් තියෙද්දි. මේ කතාව මගේ සිතේ පැත්තක පෙළ ගැසී උණු වෙද්දී තවදුරටත් මට ඒක දරාගන සිටින්නට බැරි තැන තමයි ‘උං ගියා දෙං’ ලියැවුණේ.කැලෑ ගම්මානවල පීඩනයන්ට ලක්වන අවිහිංසක දැරියන්ට එහි වෙසෙන ගැහැනුන්ට, අනන්ත දුක් පීඩා විදින දුප්පත් ජීවිතවලට ‘උං ගියාදෙං’ යම් පිළියමක් කියලා ඔබ සිතනවද?නැහැ. මේවාට පිළියම් දෙන්න මට බැහැ. මම දේශපාලනඥයෙක්වත්, විශාල කර්තව්‍යයක් කරන්න පුළුවන් කෙනෙක්වත් නොවෙයි. නමුත් මූලික වශයෙන් මේ අත්දැකීමෙන් ප්‍රකම්පිත වෙච්ච මගේ සිත ඉල්ලා සිටියා. ලේඛකයෙක් හැටියට ඔබ විසින් සමාජයට මෙය හෙළිදරව් කළ යුතුයි කියලා. එහෙම නැතිව හද්දා පිටිසර අදටත් දුෂ්කරතා මධ්‍යයේ ජීවත්වන මිනිසුන් සිටින කැලෑ ගම්මානවල ඇත්තන්ගේ ප්‍රශ්න වලට පිළිතුරු දීම, විසඳුම් දීම හෝ ඔවුන්ට සාධාරණයක් ඉටු කිරීම මට කරන්න පුළුවන් දෙයක් නොවෙයි. නමුත් සමාජයේ අවධානය යොමු කිරීමටත් හදවත් ඇති සංවේදී මිනිසුන්ගේ ආධ්‍යාත්මය යම්කිසි කම්පාවකට ලක් කරන්නත් මට පුළුවන්. එය ‍එසේ වූවා ද කියා තීරණය කිරීම පාඨකයාට බාරයි.දරිද්‍රතාව, සූරාකෑම, දුෂ්කර ගම්මාන මෙන් ම ඒ මතින් දිවෙන සමාජ, ආර්ථික දර්ශනයක් පිළිබඳව ද ආදරය සෙනෙහස ආදී වූ පුද්ගල බැඳීම් ගැන කියැවෙන ‘උං ගියාදෙං’ හි දී කසුරි කියන මාධ්‍යවේදියා මතුවන අවස්ථා තිබෙනවා?මා ලියන බොහෝ නවකතාවල කසුරි කියන මාධ්‍යවේදියා ඉන්නවා‍. නවකතාවත්, පුවත්පතක විශේෂාංගයකත් වෙනස මම දන්නවා. ඒ නිසා මේක වියමන් දෙකක්. ඒකට අදාළව තමයි බස හැසිරවීම සහ අවස්ථා නිරූපණය කරලා තියෙන්නේ. නමුත් මේ කතාවෙත් කොහේ හෝ මා ඇතැයි පාඨකයන්ට සිතෙන්නට පුළුවන්. එසේ සිතීමේ නිදහස පාඨකයාට තිබෙනවා.ජස්ටින්, දොස්තර විශ්ව, සෝබනා මිසී, සිරියාවතී, විදුහල්පති ප්‍රියන්ත, දේවි ගුරුතුමිය ආදී වූ මේ චරිත වටකර ලියැවුණ. උං ගියාදෙං කතාවේදී ඔබ යම් යම් සංකේත භාවිතා කර තිබෙනවා. ඇතැම් අවස්ථාවල ඒ සංකේත ප්‍රබලයි. මේ සංකේත යොදා ගැනීම ඔබ හිතාමතා ම කළ දෙයක් ද?මෙය මා අධ්‍යයනය කළ දෙයක්. මට දැන් දැනෙනවා. මගේ මුල් නවකතාවල ඇතැම් සංකේත සංකේත වශයෙන් ම නිර්මාණවල අන්තර්ගත වෙලා තියෙනවා. නමුත් මේ නවකතාවේ සංකේත වෙනමම ඔබ්බවන්නට මා උත්සාහ කළේ නැතිවා පමණක් නොවේ. එසේ නොකිරීමට තරම් මම ප්‍රවේශම් වුණා. ඒ නිසා ‍මෙහි සංකේතාත්මක දෑ තිබුණත් ඒවා මූලික කතාවෙන් බැහැරව වෙනමම පෙනෙන්නේ නැහැ. මෙහිදී මම එක් නිදසුනක් පමණක් පෙන්වන්නම්. මේ කතාවේ එන කලවැද්දා මෙන් ම ගොරොක් ගස යම් යම් පසුබිම් සංකේතවත් කරනවා.ඔබ ලියූ නවකතා විවිධ සාහිත්‍ය සම්මාන උලෙළවල් වල අවසාන වටය දක්වා පැමිණ තිබෙනවා. ඇතැම් විට ඔබේ කෘතිවලට සම්මාන ලැබේවි යැයි පාඨකයා ද බලාපොරොත්තුවෙන් සිටි අවස්ථා තිබුණා. නමුත් ඒ අවස්ථා අන්තිම මොහොතේ ගිලිහී ගියා. මේ ගැන ඔබ කොහොමද සිතන්නේ?නිර්මාණකරුවකුට සම්මානයක් ලැබීම ඔහුට ලැබෙන උත්තේජනයක්. ඕනෑම පුද්ගලයෙක් සමාජයේ කිසියම් ඇගැයීමකට පාත්‍රවෙන්න කැමැතියි. එහෙත් ලේඛකයෙක් හැටියට මගේ කාර්යය වෙන්නේ නිර්මාණකරණයයි. එය සම්මානයට පාත්‍ර වෙනවාද නැද්ද කියන එක ගැන මා වැඩිපුර සිතන්නේ නැහැ. ඒ කෙසේ වෙතත් මේ වනවිට මා වටා ස්ථිර පාඨක සංඛ්‍යාවක් ඒකරාශි වී සිටින බව මා දන්නවා. එය මට නිර්මාණකරණයේ යෙදීම සඳහා ශක්තිය ලබාදෙන්නක්. නමුත් ඒ සංඛ්‍යාව අල්ප වුණත් මා නිර්මාණකරණයේ යෙදෙන එක නතර කරන්නේ නැහැ.කෙසේ වුවත් ‘උං ගියාදෙං’ නවකතාව ඔවුන්ට අලුත් අත්දැකීමක් ලබාදේවි කියා මා විශ්වාස කරනවා.ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=cr1408103</link>
    <topic>අම්මාගේ මරණය</topic>
    <author>අනුල ද සිල්වා</author>
    <content>අම්මාගේ මරණයදහවල් වනවිට මළ ගෙදරට පැමිණෙන අයගේ සංඛ්‍යාව ක්‍රමයෙන් වැඩිවන්නට විය. පවුලේ නෑදෑයන් කිහිප දෙනා හැරුණ විට පැමිණෙන අන් සැමදෙනා ම අම්මාගේ ගෝලයන් යයි පියවතීට සිතිණ. ඔවුන් ආචාර සමාචාර කොට පිළිගනු ලැබුවේ ජයසිරිගේ සොහොයුරිය විසිනි. අමුත්තන් කථාබහට වැටුණේ ද මේ දියණිය සමඟ ය. මිනිය පිටුපස මුල්ලකට වී ඉඳගත් පියවතීගේ දෙනෙතට කඳුළක් නැගිණ. තමන් ගෙදර කෙනෙකු නොවන තරමට කොන් වී ඇතැයි පියවතී සිතුවා ය.“කොච්චර උණත් මං පිට එකීනේ... අනික මං අම්ම කොළඹ එක්ක ගියේ හීනෙකින්වත් මෙහෙම දෙයක් වේවිය කියල හිතාගෙන ද?” පෙර‍ දින රාත්‍රිය ගැන ආවර්ජනය කරන්නට වූ පියවතීගේ දෙනෙත් පිර වූ කඳුළු බිඳු දෙකම්මුල් දිගේ රූටා ගලන්නට විය. දෑස් පියාගත් පියවතී දැහැනකට සමවැදුණ එකියක සේ බිම බලා ගත්තා ය. තත්පර විනාඩි කොතරම් ගතවූවා දැයි ඇයට නොදැනිණ.“කෝ ඉස්කෝලෙ හාමිනේගේ ලොකු පුතා පෙනෙන්නවත් නැත්තෙ.”තමා අසලින් ම ඇසුන කටහඬින් පියවතී තිගැස්සී අවදි විය. පෙනුමෙන් මුල්ගුරුවරියක වැනි වූ තැනැත්තියක් ඈ අසල වූ පුටුවේ ඉඳගෙන සිටියාය. මේ තැනැත්තිය තමා හඳුනා ගත්තාවත්ද? මළගෙදර ට පැමිණි අමුත්තකු තමා සමඟ කතා කළ මුල් ම වතාව මෙය නොවේ දැයි පියවතී සිතන්නට විය. ඇයට පිළිතුරුදීම මොහොතකට අමතක විය.“කෝ මේ පුතා පෙනෙන්න නැත්තෙ.”අමුත්තිය දෙවන වරටද ‍එම ප්‍රශ්නයම ඇසුවා ය.“බඩුවගයක් ගේන්න ටවුමට ගියා තවම ආවේ නෑ”යාන්තමට සිනහසීමට තැත් කරමින් පියවතී කී වචනවලින් ඈ නොනැවතුණා ය.“මේ ඉස්කෝලෙ හාමිනේ මං එක්ක එකට උගන්වපු කාලෙ මට දැන් වගේ මතක් වෙනවා. ඔය පුතා ඒ කාලෙ අම්මගෙ පස්සෙන්මයි. පන්තියෙන් මිදුලට බහින්නේ නෑ අම්මට නොකීය. මට හරි ආසයි ‍ඔය ළමයව දැකගන්න. පවුල් උනාට පස්සෙ දැක්කෙම නෑනෙ හැබෑට.”දිගින් දිගට කියවන්නට වූ ඇගේ ඊළඟ ප්‍රශ්නය කෙළින් ම පියවතී වෙත එල්ල විය.“මේ ළමය කවුද හැබෑට මට නිච්චියක් නැතුව”“මං තමයි ඒ පුතා බැඳල ඉන්නෙ”“හැබෑට මම දන්නෙම නැහැනෙ”මොහොතකට කතාව නැවතූ ඇය හිස සිට දෙපතුල දක්වාම පියවතී දෙස බලන්නට වූයේ එක්තරා කුතුහලයකින් මෙනි.“කොහොමද දරුවො ඉස්කෝලෙ හාමිනේ නැතිවුණේ හැබෑට.”“ඇගේ ඊළඟ ප්‍රශ්නයෙන් පියවතී ගොලු වූවාක් මෙන් විය. අම්ම මැරුණෙ හදිසි කම්පනයකින්. කොහොමද මං ඒක විස්තර කරන්නෙ. තත්පර ගණනාවක් ම කල්පනා කරන්නට වූ පියවතීගේ නිහඬ බව නොඉවසූ ඈ යළිත් ප්‍රශ්නය වෙනතකට යොමු කළා ය.“එක් තැන්වෙලා උන්නෙත් නැහැනේ.”“නෑ”“එහෙනම් කොහොමද හදිසියෙ”“කොළඹ එක්කන් ගියා බෙහෙත් ගන්න කියලා... එහෙදි තමයි නැතිවුණේ.”පියවතී වචන කිහිපයක් ආයාසයෙන් මෙන් එකට ගැට ගැසුවා ය.“එහෙනම් මේ ළමයින්ගේ ගෙදරදී නැතිවුණේ.”“ඔව් කොළඹ ඕන තරම් දොස්තරවරු ඉන්නෙ. එහෙම කෙනෙකුට පෙන්නන්න තිබුණනෙ.”ඇගේ ඊළඟ වචන කිහිපය කුමක් විය යුතු දැයි පියවතීට සිතාගත නොහැකි විය. පියවතීගේ වාසනාවට මෙන් ‍ගුරුවරිය ප්‍රශ්න ඇසීම නවතා යාමට සැරසුණා ය.“එහෙනම් දරුවො මං ගිහින් එන්නම්. මහත්තයට කියන්න මං ඇවිත් ගියයි කියල. මං ‍ෙසාහොන් කරන වෙලාවටත් එන්නම්.” පුටුවෙන් නැගිටගත් ඈ ජයසිරිගේ සොහොයුරිය සමඟ ද මොහොතක් කතා කොට පිටවී ගියා ය. ඉන්පසු මළ ගෙදරට පැමිණි අඳුනන නාඳුනන කිහිප දෙනෙක් ම පියවතී හා කතා කළහ. “කෝ ඉස්කෝලෙ හාමිනේගේ ලොකු පුතා පේන්නවත් නැත්තෙ.” යන ප්‍රශ්නය හැම දෙනාගේ ම මුවින් පිටවිය.සවස් වනවිට අමුත්තන්ගේ පැමිණීම ක්‍රමයෙන් වැඩි විය. පියවතීගේ සිත් වේදනාව ද ක්‍රමයෙන් වැඩි වන්නට විය. අහල පහල ගැහැනු උදවිය පැමිණ මහත්තයා කොයි දැයි අසන ප්‍රශ්නයට ඈ විසින් දියයුතු පිළිතුර කුමක්දැයි ඇයට දැන් සිතා ගැනීමට බැරි තරම් ය. උදේ වරුවේ සිට ඈ විසින් ගෙතූ බොරුව තවත් දිගින් දිගට ගෙතිය නොහැක.ප්‍රශ්නයෙන් ගැලවීමට පිළිසරණක් සෙවූ පියවතී ඇතුළු කාමරයට වැදුණා ය. කාමරයට වැදී දොරගුළු දමාගත් පියවතීට යාබද කාමරය දෙසින් ජයසිරිගේ පියා ගේත් සොහොයුරියගේත් කටහඬවල් ඇසෙන්නට විය.මිනිස්සු අහන ප්‍රශ්නවලට කොහොම උත්තර දෙන්නද මන්ද ළමයො” ඒ පියාගේ හඬය.“ඇයි අර ලේලි පොඩ්ඩගෙන් අහගන්න කියන්න කො” ජයසිරිගේ සොහොයුරිය පිළිතුරු දුන්නේ කෝපයෙන් යැයි පියවතී සිතුවාය.“අනේ මන්ද දුවේ අයියගෙත් වැරැද්දනෙ නැත්නම් තමන්ගෙ අම්මගෙ මරණෙට නෑවිත් අරිනවයැ.”“අයියගේ වැරැද්දක් නෑ වැරැද්ද ගෑනිගෙ. අම්ම කොළඹ එක්ක ගියාට පස්සෙ අයියා එක්ක රණ්ඩු අල්ලන්න ඇති. අයිය ගෙදරින් යන්න ඇත්තෙ ඒකයි. අම්ම මැරුණෙත් කොහොමද කියල අපි දන්නවය. පය පැටලිල වැටුණ ද නැත්නම්... මුස්පේන්තු හැතිරී. දැන් ඉන්නව ගල් ගිල්ල වගේ.... මම නම් අම්ම කොළඹ එක්ක යනවට කොහොමවත් කැමැති වුණේ නෑ”“දැන් මොකටද දුවේ අපි අපි කා කොටා ගන්නෙ අයියව ගෙන්න ‍ගන්න විදියක් ගැන හිතනව මිසක්. පියවතීගෙන් ඇහුවා නම්.“ඔය ගෑනිගෙන් අහල වැඩක් නෑ තාත්තෙ.”කටහඬවල් ක්‍රමයෙන් නැවතී යද්දී පියවතී ඉකි ගසා අඬන්නට වූවා ය. මුළු දවසක් පුර‍ා පැවැති වේදනාව එක මොහොතකින් පපුවට කා වැදී ගියාක් මෙන් ඇයට දැනිණ.අම්මා කොළඹ ගෙන ගියේ නැත්නම් ඇගේ මරණය මෙතරම් ඉක්මන් නොවන බව දැන් පියවතීට සක්සුදක්සේ පැහැදිලි ය. පෙරදින සිදුවූ සියල්ල යථාවබෝධයෙන් යුතුව ඈ යළිත් මෙනෙහි කරන්නට වූවා ය.තමන්ගේ නැන්දම්මා වුව ද ඈ ජයසිරිගේ මවට දැක්වූයේ පුදුම ළෙන්ගතු කමකි. ඇයව විශේෂඥ දොස්තර මහතකුට පෙන්වීම සඳහා කොළඹ තම ගෙදරට කැටුව ඒමට ජයසිරිව පෙලඹුවේද පියවතීම ය.‍“ඔන්න අද නම් කලින් ගෙදර එන්න. අම්මව දොස්තර ළඟට එක්ක යන්න තියෙනවා. හවස පහට එපොයිමන්ට් එක.”“අම්මා කොළඹ ගෙනැවිත් දින දෙකකට පසු උදෑසන ජයසිරි ගෙයින් පිටවෙද්දී ඈ ඔහුට හවස කාල සටහන යළිත් සිහිපත් කරවූවා ය. අම්මා එළිපත්තට වී ජයසිරි යන දෙස බලා සිටියා ය. ජයසිරි අම්මාගෙන් සමුගත්තෙත්වත් ආපසු හැරී බැලුවේවත් නැත.”ළමය කල් ඇතිව ඒවිද මන්ද‍. අම්මාගේ සිත තුළ එක්තරා සැකයක් පහළවන්නට ඇත. ඒ මොහොතේ ඇඬූ හූනකු එළිපත්ත මතට ඇද වැටුණේ පියවතීගේ කකුලට ද පෑගී දිව ගියේ ය.“දොස්තර මහත්තය අද හවසට හම්බ වෙන්න බැරි වෙයිද දන්නේ නැහැ. දරුවෝ, හූනෙකුත් ඇඟට වැටුණා.”අම්මාගේ සැකය නිවැරැදි විය. ජයසිරි හවස හතර හමාර වනතුරුත් ආපසු පැමිණියේ නැත. පියවතී නිකට දෑත් මත තබාගෙන බොහෝ වේලාවක් යනතුරු කල්පනා කළා ය. අම්මා ඒ ගැන එතරම් කැලඹුණේ නැත.“මොකෝ දොස්තර මහත්තය රට යන එකක්යැ මටත් ඒ හැටි අමාරුවක් නැහැනෙ. අපි හෙට යමු ළමයො.”එදා හොඳටම රෑ බෝ වී ජයසිරි පැමිණියේ කටගොන්නක් බීගෙන ය. ඔහුගේ විලාසය දුටු පියවතීට යකා ඇවිස්සුණේ ය.‍“ඔය අම්මව දොස්තර ළඟට ගෙනියන්න කල්වේලා ඇතිව ආව හැටි.”පියවතී සුපුරුදු ලෙස කඩා පැන්නා ය.“ඇයි ගෑනියෙ තොට මතක නැද්ද මං එනකං ඇවිත් එතන ඉන්න කිව්ව.”බීගත් කළ ජයසිරිගේ තිරිසන් ගති හොඳට හඳුනන පියවතී අම්මා දෙස බලා නිහඬ වූවා ය.‍Óතොට බැරි උණා අම්මත් එක්ක එතනට එන්න. සිහි කල්පනාව නැති හැතිරී...”තමාගේ නිවැරැදි බව ඔප්පු කිරීමට ඇයට ශක්තියක් නැත. ඈ නිහඬව කුස්සිය දෙසට යාමට හැරුණා ය.“කොහෙද යන්නෙ මෙහෙවර...”කෙහෙවල්ලෙන් අල්ලාගත් ජයසිරි පියවතීට පහරක් ගැසුවා ය. අම්මා මැදට පැන්නේ එය වැළැක්වීමට ය. ජයසිරිගේ ඊළඟ පහර වැදුණේ අම්මාට ය‍. අල්මාරියේ වැදුණු අම්මා පය පැකිළී ගොස් පුටුවකට හේත්තු විය.“ඇයි දෙවියනේ අම්මට නේද ගැහුවේ”පියවතී කෑ ගැසුවා ය. නැගිටින්නට තැත් කළ අම්මාට තවත් පහරක් වැදිණි. විසිවී ගිය අම්මා බිම ඇද වැටුණා ය. මොහොතකින් ජයසිරි අතුරුදහන් විය. පියවතී යටිගිරියෙන් කෑගැසුවා ය.පිටුපස ගෙදර සනී අය්යාත්, ඩේසි අක්කාත් පැමිණ අම්මා වත්තන් කොට හාන්සි පුටුවේ දිගා කරවූවා ය. විනාඩි කිහිපයකින් දොස්තර මහතෙකු කැඳවනු ලැබීය.“පඩි පෙළ බහින්න හදද්දී එතන තිබුණ කනප්පෙ හැපිල අම්ම වැටුණා.”පියවතී ගොත ගසමින් සියල්ල විස්තර කරන්නට වූවා ය.“හදිසි කම්පනයක් වැටෙන කොට ලොකු බයක් ඇතිවෙලා තියෙනවා.”දොස්තර මහතාගේ තීරණය සත්‍යයෙන් තොර නොවීය.එම තීරණය ඒ අයුරින් ම ජයසිරිගේ තාත්තා හා නැගණිය සමඟ පවසන ලදී. එයට මොහොතකට පෙර තමාටත් මවටත් බැණ වැදුණ ජයසිරි ගෙදරින් පිටවූ බව පියවතී විසින් එම කතාවට අලුතෙන් එක්කාසු කළේ සියල්ල නිහඬව විසඳිය යුතු බැවිනි.“ඕකා මිනියටවත් නොඑන එකමයි හොඳ.”තාත්තා කීවේ ඉතා සන්සුන්ව ය. නංගී ඒ මොහොතේ කිසිවක් නොපැවසුවා ය.පෙරදින සිදුවූ සියල්ල ආවර්ජනය කළ පියවතීට තවත් එක මොහොතක්වත් එම කාමරයේ සිටිය නොහැකි තරම් බියක් දැනිණ. ඈ යළිත් සාලයේ මිනිය අසලට විත් ඉඳ ගත්තා ය. රෑ බෝ වන තුරු අතන මෙතන අහුමුලුවල ඉඳ‍ෙගන උන් පියවතීට දැඩි තනිකමක් දැනෙන්නට විය. මිනියට තනි රැකීමට පැමිණි අහල පහල ගැහැනු කිහිප දෙනා සති පට්ඨානය කියවති.“කෝ නෝනො... මහත්තය. උදේවත් ගිහින් ඉන්න තැනකින් එක්ක එන්න එපායැ.”සතිපට්ඨානය නැවැත්වූ පොඩි නෝනක්කා එසේ අසමින් බුලත් විටක් හොයන්නට විය. පියවතීගේ මුවට පිළිතුරක් ගලා ආවේ නැත‍.“මහත්තයා කොළඹින් පිට ගිහින් ද දන්නවයැ.”මෙවර පියවතී වෙනුවට කතා කළේ මැගි නෝනා ය. පුටුවට බරවී යන්තමට දෑස් පියවෙද්දී මිදුලේ සිටින පිරිමි කිහිප දෙනා ද ජයසිරි ගැන කතා කරනු පියවතීට ඇසිණ.“එළිවෙන්න කලියෙන් මාත් යනව කොහේ හරි යන්න.”ස්ථිර තීරණයකට එළඹුණ පියවතී මිනිය අසල පැදුරක් එළාගෙන මදක් ඇලවුණා ය‍.පාන්දර කුකුළා හඬලනු ඇයට ඇසිණ. ඈ මුහුණ යන්තමට හෝදාගෙන සාරියක් පටලවා ගත්තාය. මිනිය අසල උන් කිහිප දෙනා මෙන් ම ඉස්තෝප්පුවේ උන් අය ද ඉඳගත් තැන්වල ම නින්දට ගොස් ය.ඉස්සරහ පැත්තෙන් පාරට යා යුතුයයි පියවතීට සිතිණ. ඈ මිදුලේ නමිනං ගස අසලට පැමිණියා ය. නමිනං ගස මුල අවතාරයක් මෙන් කවුදෝ ඇන තියාගෙන සිටියි. පියවතීට යටිගිරියෙන් කෑ ගැසෙන්නට ආවේ ය. ඈ කට දෑතින් ම වසාගෙන ඉදිරියට දිව්වේ ය.මොකද පියවතී උඹ බය වුණා ද?... උඹල හිතුව මං එන්නෙ නෑ කියල... ඔන්න මං ආව මගෙ අම්ම බලන්න...”ගසකට මුවා වූ පියවතී ඒ කටහඬ අඳුනා ගත්තාය. එහෙත් ඉදිරියට තැබූ පය ආපසු ගැනීමට පියවතී නොසිතුවා ය.“මහත්තයට දරාගන්න බෑ වේදනාව. ඒකයි එච්චර බොන්න ඇත්තෙ.”මිදුලේ සිටින තවත් කාගේදෝ කටහඬක් ඈතට ඈතට යන පියවතීට ඇසිණ.අනුල ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=cr1408104</link>
    <topic>සිරි ගු නසිංහ සමඟ ‘සත්සමුදුර’ ට</topic>
    <author>මහාචාර්ය</author>
    <content>සිරි ගු නසිංහ සමඟ ‘සත්සමුදුර’ ටකලා මණ්ඩලයේ ලේකම්වරයා වූ ඩබ්ලිව්.බී.රත්නායක මහතා විසින් බාර දෙන ලද ‘චිත්‍රපට ඉගැන්වීම’ ගැන කෘතියේ මගේ පරිවර්තන දොස් හඳුනාගැනීම සඳහා මම කීපවිටක්ම මහාචාර්ය සිරි ගුනසිංහයන් බැහැදැකීමට පේරාදෙණියේ, මහා කන්දේ පිහිටි ඔහුගේ නිල නිවහනට ගියෙමි. මම ගුනසිංහ මහැදුරන්ට ඇසෙන පරිදි මගේ සිංහල පරිවර්තනය කියැවීමි. ඇතැම් ‍සදොස් තැනක් ඔහු නිදොස් කොට දුන්නේය. එහෙත් අප දෙදෙනා අතර කතාබහ වැඩිවී තිබිණ. පරිවර්තන කාර්යය පසෙකින් තබා අපි වෙනත් බොහෝ දේ ගැන කතාබහ කළෙමු. නවකතා ගැන කතා කළෙමු. කවි ගැන කතා කළෙමු. ප්‍රස්තුත කාරණය වූ පරිවර්තන කාර්යය කෙමෙන් පස්සට තල්ලු වී ගියේය.මේ අතර මහැදුරු සිරි ගුනසිංහයෝ තම කණ්ඩායම සමඟ එකතු වී ‘සත්සමුදුර’ චිත්‍රපටයේ වැඩ කටයුතු ආරම්භ කරමින් සිටියේය. ඒ සඳහා විටින් විට මීගමුවට යාමට ඔහු කාලය මිඩංගු ක‍ෙළ්ය. චිත්‍රපටයේ සහාය අධ්‍යක්ෂවරු වශයෙන් ඔහු මා මිත්‍ර නිහාල්සිංහත්, වසන්ත ඔබේසේකරත් යොදාගත්තේය. එහි අති දක්ෂ නළු නිළි කණ්ඩායමක්ම පෙනී සිටියහ. සිරිල් වික්‍රමගේ, දෙනවක හාමිනේ, එඩ්මන්ඩ් වි‍ජේසිංහ, නීටා ප්‍රනාන්දු වැනි රූපන ශිල්පීන් පුහුණු කිරීමට වැඩි කාලයක් ගත නොවීය. මහගම සේකර සහ සෝමදාස ඇල්විටිගල සමඟ දවසක් දෙකක් රූගත කරන අවස්ථාවලට සහභාගි වීමි. ‘සත්සමුදුර’ චිත්‍රපටයේ තිරනාටකය මම නොතිත් ඇල්මකින් කියවීමි. පළමුව මෙහි දල පිටපතක් ලියූ බව සැලකෙන්නේ ගුණසේන ගලප්පත්තිය.ඔහු ඒ සඳහා තමන් නිෂ්පාදනය කළ ‘මුහුදු පුත්තු’ උපකාර කරගත්තේය. එහෙත් ඒ තිරනාටකය විධිමත් ලෙස සිරි ගුනසිංහයන් අතින් වෙනස් වූ බවක් දැක ගත හැකි විය. මෙහිලා සිරි ගුනසිංහයන්ගේ පිටපත ලිවීමට අයිරිෂ් ජාතික රංගකරුවකුවූ ජෝන් මිලින්ටන් සින්ජ් (John Millington Synge) ගේ Riders to the Sea කෘතිය ද බලපාන්නට ඇතැයි මට සිතිණ. කෙබඳු නිර්මාණශීලී බලපෑම් ඇති වුවද ‘සත්සමුදුර’ තිර නාටකයේ මා සිත් ගත් ජවනිකා කීපයක්ම අන්තර්ගත විය. එම තිරනාටක පිටපත පසුකාලේදී වුවද ප්‍රකාශයට පත් නොවීම ගැන මම කනගාටුවෙමි. එහෙත් තිරනාටක මුද්‍රණද්වාරයෙන් නිකුත් කෙරෙන ස්වදේශික සම්ප්‍රදායක් තවමත් විධිමත් ලෙස ගොඩනැඟී ඇතැයි සිතිය ‍ෙනාහැකිය. එසේ විණි නම් ස්වදේශික චිත්‍රපට අධ්‍යයනයට නොමඳ මෙහෙවරක් හා අත්වැලක් වනු නොඅනුමානය. ‘සත්සමුදුර’ චිත්‍රපටය තැනීමට මුල් වූයේ කෙමෙන් ගොඩනැඟුණු ‘සරසවි සිනමා’ සංස්කෘතියයි.රත්නායක මහතා විසින් මවෙත පවරන ලද භාරදූර කාර්යය කෙමෙන් අතපසුවන්නට විය. ඒ පිළිබඳව මා තුළ එක්තරා පසුතැවිල්ලක් ඇතිවූ බව සැබෑවකි. මම, තනිව ඒ කාර්යය නිම කිරීමට වෑයම් කළෙමි. මහා පුදුමයකට මෙන් මට දැනුණේ ඒ කාර්යය සඳහා සම්පූර්ණ කාලය වැය කළ යුතු බවකි.මුණගැහුණු හැම අවස්ථාවකදීම රත්නායක මහතා මගෙන් අසා සිටියේ, “කොහොමද අපේ වැඩේ ඉවරද?” යනුවෙනි. ඊට ප්‍රතිචාර වශයෙන් මා කියා සිටියේ, “තව ටිකක් තිබෙනවා”“ඉක්මනින් ඉවර කරගන්නට පුළුවන්කමක් ලැබුණොත් හොඳයි” රත්නායක මහතාගේ කතාවෙන් ඒ පිළිබඳ කතාව නිමවේ. පරිවර්තනය කරන ලද ඇතැම් කොටස් ‘කලා සඟරාවේ’ පළ කරනු සඳහා මම බාරදුන්නෙමි. එමඟින් සිදුවූයේ එබඳු පොතක් දැනට පරිවර්තනය වෙමින් පවතින බව පොදු පාඨකයාට දැනගැනීමට ලැබීමය. එයම සතුටට හේතු වීය.මෙසේ කාලය ගතවෙද්දී දිනක් මට මහගමසේකර මුණගැසිණ. මේ වන විට මහගම සේකර හා අමරදේව යන දෙදෙනාගෙන් ගුවන්විදුලියට අත්පත්වී තිබුණේ අමතක නොවන මෙහෙවරකි. ඔවුන් දෙදෙනාගේ සුසංයෝගයෙන් බිහිවූ ‘මධුවන්ති’ සංගෘහිත ගීත සංග්‍රහය ගුවන් විදුලි මෙහෙවරේ නොමැකෙන අධිෂ්ඨානශීලී සන්ධිෂ්ථානයක් බවට පත්ව තිබිණ. මම ද නිතරම සේකර මුණගැසී ඔහුගේ ‘පද්‍යාවලිය’ කාව්‍ය වැඩ සටහනට කවි පන්ති බාර දුන්නෙමි. ඒවා හැමෙකක්ම සේකර ප්‍රචාරය කළේය.“මම ලබන සුමානේ ඉඳල ගුවන්විදුලියේ නෑÓයි මහගමසේකර මට කීය.“ඇයි? කොහෙද යන්නේ?” මම ඇසීමි.“මට මීරිගම ගුරු අභ්‍යාස විද්‍යාලයේ කථිකාචාර්ය තනතුරක් ලැබුණා”“අහන්ටත් සන්තෝෂයි”“ඔව්. අපේ ගෙවල්වලටත් ළඟයි”“එතකොට කොළඹ එන්නේම නැද්ද?”“අමරදේව නම් කැමතියි දිගටම ‘මධුවන්ති’ වැඩසටහන කරනවා නම්”“ඉතින් හොඳයි නේද?”“‍ෙහාඳ වුණාට ලැ‍ෙබ පහසුකම් දිහා බලනකොට නිකං ඉන්න එක වඩා හොඳයි කියල හිතෙනවා”“පුළුවන් ද දෙන්නටම නිකං ඉන්න?”“ඒ ගැන තමයි අපි ඊයේ පෙරේදා කල්පනා කෙරුවෙත්”මීරිගම අභ්‍යාස විද්‍යාලයේ වැඩ බාරගත් නමුත් සේකරට ගුවන්විදුලියට සම්බන්ධ නොවී සිටීමට සම්පූර්ණයෙන්ම නොහැකි විය. ඔහුට විටින් විට කොළඹ ඒමට ද සිදුවිය.ඔහුගේ සිත කය වෙලා පැවැති තවත් බලවේගයක් විය. එනම් ‘තුං මං හන්දිය’ චිත්‍රපටයේ වැඩ කටයුතු පටන් ගැනීමයි. ඔහු ඒ සඳහා මූලික වැඩ කටයුතු සියල්ල සැලසුම් කොට තිබූ බව මට මතකය.කපමින් කොටමින් නැවත නැවත ලිවීමෙන් ඔහු ‘තුංමං හන්දිය’ චිත්‍රපටයේ තිර නාටකය ලියූ අයුරු මට හොඳටම මතකය. එසේ තිරනාටකය නිමවන අවදියේ මම එක් දිනක් සේකරගේ නිවසට ගියෙමි. ඔහු තම තිර නාටකය චිත්‍ර කතාවක් සේ පෙළගස්වමින් සිටින අයුරු මම දුටුවෙමි.“මගේ තිරනාටකයේ එන හැම ජවනිකාවක්ම මම චිත්‍රයට නඟන්නයි හදන්නේÓයි ඔහු කීවේ බුලත්විටක් ද අපූරුවට හපමිනි.මම, එදෙස ඇල්මෙන් බලා සිටියෙමි. අඳිනු ලැබූ හැම චිත්‍රයක්ම උස්සා බලා පෙළගස්වන අයුරු මම බලා සිටියෙමි.“චිත්‍රපටය එන්නට ඉස්සර වෙලා මම චිත්‍රපටය දැකගන්ට එපායැ” ඔහු කීවේ හිනැහෙමිනි.මේ සංකල්පය ඉන්දියාවේ සත්‍යජිත් රායි ද අකුරටම පිළිපැදි බව මම දැන සිටියෙමි.මේ වන විට අපට නිතරම මුණගැසෙන පුවත්පත් කලාවේදියෙක් ද සිටියේය. ඔහු නම් ‘සිළුමිණ’ පුවත්පතේ විශේෂාංග කතුවරයා වූ බෙනඩික්ට් දොඩම්පෙගමය. අපි කවුරුත් බෙනඩික්ට් හඳුනා සිටියේ ‘බෙන්’ යන නමිනි. බෙන් පුවත්පත් කලාවට අතිරේකව දැඩි උනන්දුවක් දැක්වූයේ සිනමාවටය. බෙන් ගුවන්විදුලියට සමීපව සහභාගි නොවූවත් ඒ මාධ්‍යය පිළිබඳව ද දැඩි උනන්දුවක් දැක්වීය. බෙන් ම‍ෙග්ත් සේකරගේත් සමීප මිතුරකු බවට පත්විය. ලොව අලුතින් බිහිවන පොත පත කෙරෙහි බෙනඩික්ට් දැක්වූයේ පුදුමාකාර උනන්දුවකි. ඔහු මට නිතරම හමුවන්නට අවසර දුන්නේය. එහෙත් ඔහු බෙහෙවින් වැඩ අධික කෙනෙකු බව මම දැන සිටියෙමි. ‘සිළුමිණ’ පුවත්පතේ විශේෂාංග කතුවරයා වශයෙන් ඔහු බොහෝ නවාංග එක් කළේය. ඉන් එකක් ලෙස සැලකිය හැක්කේ “ලොව වෙනස් කළ පොත්” යන්නයි. ඔහු ඉන් එකක් මට ද ලිවීමට ඇරයුම් කළේය.“මම ටී.එස්.එලියට් ගේ ද වේස්ට් ලෑන්ඩ් (TheWaste Land) ගැන ලියන්නද?” මම බෙන්ගෙන් ඇසුවෙමි.“පුළුවන්ද ඒ වැඩේ කරන්න?”“පුළුවන්”“එහෙමනන් ඉක්මනින් ගෙනත් දෙන්න”මම කල්වේලාගෙන නැවතත් ඒ කෘතිය කියවා බලා “මුඩු බිම මතු කළ සරු කල්පනා” යනුවෙන් ලිවීමි.ලෙස්ටර් ජේම්ස් පීරිසුන් සමඟ සමීපව වැඩ කටයුතු කිරීමට ලැබීමෙන් බෙන් තිරනාටක රචනයේ මනා පරිචයක් ලබා සිටියේය. බෙන් විසින් ලියන ලද “චිත්‍රපට රසාස්වාදය” යනු එම විෂය හා සම්බන්ධව ප්‍රථම වරට ලියැවුණු කෘතිය බව මගේ විශ්වාසයයි. මට එක් හවස්වරුවක දී බෙන් මුණගැහුණේ එකල ගාලුමුවදොර පිහිටි ‘ඇමෙරිකන් සෙන්ටර්’ නමින් හැඳින්වූ ඇමෙරිකානු පුස්තකාලයේදීය. විවිධාකාර පොත් කියැවීමෙන් පමණක් නොව, ඒවායේ අන්තර්ගතය සාකච්ඡා කිරීමෙන් ‍ෙබනඩික්ට් ලැබුවේ අපමණ ආස්වාදයකි. එම කෘතින්ගෙන් උකහාගත් ඇතැම් විෂය කරුණුවලින් සංයුක්ත ලේඛන තම පුවත්පතේ පළකිරීම ඔහුගේ සිරිත විය. හැටේ දශකයේ මුල් භාගයේ දී විදේශීය නාට්‍ය අනුවාද රැල්ලක් බිහිවිය. ඒ නාට්‍ය රැල්ලේ ප්‍රබලතම රැල්ල සැකසීමට හේතු වූයේ ඇමෙරිකන් නාට්‍යවේදියා වූ ටෙනසි විලියම්ස් (TennesseeWilliams) ය.මහාචාර්යසුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=cr1408105</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.මහාචාර්ය කාලෝ ෆොන්සේකාඔබේ ප්‍රියතම ප්‍රබන්ධ කෘතිය...සිංහල පොතක් නම් ගම්පෙරළිය. ඉංග්‍රිසි කෘතිය නම්, සමර්සෙට් මෝම් ගේ ‘The Razors edge'. මේ කෘතියේ එන ‘ලැරී’ නම් ප්‍රධාන චරිතයට මා බොහෝ සේ ඇලුම් කළා. ලැරී ජීවිතය දෙස බැලුවේ බොහෝ සැහල්ලු සුන්දරත්වයකින්. ඒක තරමක් අමුතු ස්වරූපයක්.කෙසේ වුවත් ලැරී හා බැඳුණු මේ කෘතියෙන් කියැවෙන්නේ ජීවිතය හා මරණය පිළිබඳ බොහෝ ගැඹුරු විවරණයක්. අනෙක් අතට මෙය, ප්‍රශස්ත මානුෂික සබඳතාවක් ඉස්මතු වන ආකාරයේ කෘතියක්.ප්‍රබන්ධ නොවන කෘතිය...බ'ට්‍රන්ඩ් රසල් ගේ, History of Western Philosophy. ග්‍රීක දාර්ශනිකයන්ගේ පටන් 1946 පමණ දක්වා විහිදෙන බටහිර දර්ශනය පිළිබඳ සමාලෝචන කෘතියක් එය.ඒ ව‍ෙග්ම මා ඇලුම් කරනවා, බ'ට්‍රන්ඩ් රසල්ගේ ස්වයං චරිතාපදානයට. මේ කෘතීන් දෙකම මට එක හා සමානව වැදගත්.මේ දිනවල ඔබ කියවන්නේ...එඩ්වඩ් ඕ.විල්සන් නම් සම්මානිත මහාචාර්යවරයා‍ ලියූ ‘The Social Conquest of Earth'.කුහුඹුවන්, වේයන්, බඹරුන් සහ මීමැස්සන් තමයි ක්‍රමානුකූල සමාජ ජීවිතයක් ගත කරන සතුන්. ඊළඟට එන්නේ මිනිසා. හැබැයි අර සතුන් ‘ප්‍රෝග්‍රෑම්’ කළ වුන්. මිනිසා පමණයි, නිදහස් මනසින් සිතන්නේත් විශාල ජාතීන් බවට පත්වන්නේත්. මේ සමාන අසමානකම්, ගැළපීම් නොගැළපීම් ජීව විද්‍යාත්මක පදනමකින් දකින කෘතියක් මෙය.කෙනකුට කියවන්න යැයි ඔබ නිර්දේශ කරන කෘතීන් තුනක්...ගම් පෙරළිය - හුඟ දෙනෙක් ගම්පෙරළියේ දකින්නේ සමාජ පරිවර්තනය කියන විග්‍රහයකින්. ඒත් මට තියෙන්නෙ වෙනස් කෝණයක්. ජිනදාසගේ මළගමට නන්දා වියදම් කළේ පියල්ගේ සල්ලි. එදා පියල් නන්දාට කියූ කතාව මතකද... මම නම් ගම්පෙරළියෙන් දකින ලොකුම දේ තමයි, සල්ලි කියන දේ මනුෂ්‍ය සම්බන්ධතා ඉතාම පහත් අඩියට ඇද දමනවාය ... කියන පණිවුඩය.විරාගය - කායික සබඳතාවක් නැතිව වුවත් ආදරය පිළිබඳ ගැඹුරු මානුෂික සබඳතා තියෙන්න පුළුවන් කියන කාරණාව හදවතට - මනසට දැනෙන විදියට ලියැවුණු පොතක්. ආදරය කරන - ලබන මිනිසුන් හැටියට ජීවිතයේ එක්වරක් හෝ එය කියැවිය යුතුයි.මළවුන්ගේ අවුරුදු දා - ඉතාම රමණීය හා කාව්‍යමය භාෂාවකින් ලියැවුණු ප්‍රේමය පිළිබඳ සෞන්දර්යාත්මක කෘතියක් මෙය.පොතක ඔබ වඩා වැදගත්කොට සලකන්නේ රචනා ශෛලියද ... අන්තර්ගතය ද නැතිනම් අවසානයද...අන්තර්ගතය මුල් ‍තැනෙහිලා සමස්තයක් වශයෙන් මේ කාරණා තුනම වැදගත්.ඔබ ළමා කාලයේ කියැවූ හොඳම පොත...එතකොට මං මීගමුවේ මාරිස්ටෙලාවෙ, අවුරුදු දහයටත් අඩු ළමයෙක්. ‘ඊසොප්ගේ කතා’ බොහොම ආසාවෙන් කියෙව්වා මතකයි. මේවා ඉංග්‍රිසි පොත්. හැබැයි මං ළමා කාළේ කියැවූ මතක හිටිනම සිංහල පොත තමයි ජී.බී.සේනානායකගේ ‘පළිගැනීම’ කෙටිකතා පොත. 1949 වසරේ එය අපිට පෙළ පොතක් වශයෙන් කියැවීමට නියමිතව තිබුණා. මට මතක විදියට එතකොට මට වයස 17ක් ඇති.ඔබ කියැවීමට කැමැති විශේෂ වර්ගයක පොත් තිබෙනවාද...මං මුලින්ම කැමැතිව තිබුණේ ප්‍රබන්ධ කතාවලට. කාලයකට පසු එය, පර්යේෂණ කතාවලට හැරුණා. ඊළඟට මං ආසා කළේ ඇති හැටියටම ලියූ චරිතාපදාන වලට. මේ දිනවල මගේ හිත තියෙන්නේ ආගම සහ දර්ශනය පිළිබඳ ලියැවුණු පොත්වලට. ඒ කැමැත්ත කාලයෙන් කාලයට වෙනස් වෙනවා.මෙතෙක් ඔබ කියැවූ පොත්වලින් ජීවිතයට ලැබුණු දේ...ජීවිතය කෙරෙහි මගේ අදහස් උදහස් සකස් වීමටත් සමාජ දර්ශනයක් හා ලෝකය පිළිබඳ දෘෂ්ඨියක් ඇතිකර ගැනීමටත් සෘජුවම බලපෑවේ පොත් කියැවීමේ පුරුද්දයි. ඒ වගේම, සමස්ත මනුෂ්‍ය වර්ගයාගේ අත්දැකීම් බෙදා හදාගන්න ලැබුණේත් ඒ පුරුද්ද නිසාමයි.ඔබට අනුව පොතකින් තැනුණු හොඳම චිත්‍රපටය...එක හුස්මට කියන්න පුළුවන් වෙන්නේ ‘විරාගය’ හෝ ‘ගම්පෙරළිය’ කියලා. හැබැයි, මිථ්‍යාවට එරෙහිව නැඟුණු චිත්‍රපටයක් නිසා මා ‘නිධානය'ටත් කැමැතියි.ඔබ ඉහළින්ම අගයන කතුවරයා...දේශීය කතුවරයා නම් මාර්ටින් වික්‍රමසිංහයන්. විදෙස් ලේඛකයා නම් බ'ට්‍රන්ඩ් රසල්.ඔබේ ප්‍රියතම සම්භාව්‍ය කෘතිය...සිංහල කෘතිය නම් ගුත්තිලය. ඉංග්‍රිසි කෘතිය නම් හැම්ලට් නාට්‍ය.ඔබේ ප්‍රියතම පරිවර්තන කෘතිය...ඕමර් ඛයියාම් ගේ ‘රුබියාට්'. එය සිංහලට පරිවර්තනය කළේ මඩවල එස්. රත්නායකයන්.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=cr1408106</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්මෙනෙවියමෙනෙවිය යනු මානවිකාවයි.ස්ත්‍රී පක්ෂය සඳහා යෙදෙන පොදු නාම ගණනාවක් වේ. ඒවාට පසු බිම් වන්නේ වයස් සීමාවන් ය. ඉතා ම කුඩා දිනවල බිලිදියකි. ඉන්පසු ළදැරියකි. ඊළඟට බාලිකාවකි. බාලිකාවගෙන් පසු මෙනෙවියකි. අනතුරුව තරුණියකි. තරුණියට යුවතිය යන නම ද යෙදේ. ඉන්පසු ස්ත්‍රියකි. නැත්නම් ගැහැනියකි. එසේත් නැත්නම් කාන්තාවකි. කාන්තාවන්ට මහත්මිය හා මැතිනිය යන ආදිය යෙදෙන්නේ තත්ත්වය අනුව ය. ඉහළම තත්ත්වයේ කාන්තාව ආර්යාව නම් වේ.ජය ලලිතා‘ජයලලිතා මෙනෙවිය’ යන්නක් පත්තරයෙක දකින්නට ලැබිණි.මට ජයලලිතා මුණ ගැසුණේ 1980 වර්ෂයේය. ජනමාධ්‍යවේදීන් ගේ ලෝක සංවිධානයේ උප සභාපතිවරයා වූ මා එහි මහලේකම් වූ ජර්මන් ජාතිකයාත් උපලේකම් වූ චෙකොස්ලොවැකියානු ජාතික යුවතියත් ආසියානු රටවල සුහද චාරිකාවෙක යෙදෙමින් මදුරාසියට පැමිණි කල්හි අප නැවතුණේ එම්. ජී. රාමචන්ද්‍රන් මහ ඇමැතිවරයා ගේ නිවෙසක අමුත්තන් වශයෙනි. එහි දී උදේ තේ පානයේ දී මේසය වටා යමින් අපට වඩේ බෙදු කාන්තාව ජයලලිතා බව දැන ගන්නට ලැබුණේ පසුවය.ඒ වන විට ජයලලිතාගේ වයස අවුරුදු තිහක් පමණ වන්නට ඇති. ඒ මෙයින් අවුරුදු තිස් තුනකට පෙරය. ඒ අනුව අද ඇයගේ වයස හැටකට වැඩි විය යුතුය.හැට පැන්න ඇය ජයලලිතා මෙනෙවිය යනුවෙන් හැඳින්වීම විහිළුවක් නොවේ ද?කටකලියාවඅසුන් මෙහෙයවන්නට රැහැන දමන්නේ උන්ගේ කට හරහා දමන බැම්මකිනි. ඒ බැම්ම කටකලියාව නම් වේ.කටු ඉඹුලවිස කටු සහිත පුළුන් වර්ගයකි. ඒ විසකටු සහිත පුළුන් ගස කටුඉඹුල නම් වේ.අපා ගතවන්නේ යැයි කියන උදවියට නොයෙක් අන්දමේ දඬුවම් පැමිණවීමට උපයෝගී කැරගන්නා කටුඉඹුල් ගසක් නිරයෙහි ද ඇතැයි කියනු ලැබේ.කටවහඇස්වහ කටවහ යනුවෙන් දෙකක් ඇත. යමකුගේ සැප සම්පත් කෙරෙහි ඉරිසියා කරන, තැනැත්තකුගේ කටින් පිටවන නුසුදුසු වදන් කටවහ නම් වේ.කටින් පිට කරන වචන නිසා කෙනකුට ඇතිවන විනාශය කටවහ යනුවෙන් හැඳින්වෙයි.අකුළා ගැනීමදිගෑරූ පැදුරක් ඇකිළීම අකුළා ගැනීම නම් වෙයි. එසේම කුඩයක් ද දිගහැර ඉන්පසු අකුළා ගත හැකිය.යමකු ඉදිරිපත් කළ යෝජනාවක් හෝ අදහසක් ඉල්ලා අස්කැර ගැනීම ද අකුළා ගැනීම නම් වෙයි.අකුළේ යාමඅකුළ නම් කැලෑවයි. අකුළේ යාම යනු කැලෑ වැදීමය.කැලයක් නැති නගරයක වුවද නොනිසි තැනෙකට යාම හා නොමඟ යාම ද අකුළේ යාම යනුවෙන් හඳුන්වනු ලැබේ.සම්මානඑක්තරා පත්‍රයෙක ලොකු සිරසක් මෙසේ විය.“සිසුවියෝ400 කට සම්මාන”සිසුවියෝ යන්න සිසුවියන් යනුවෙන් නිවැරැදි විය යුතු ය.කැසිනෝ‘කැසිනෝ ගහනවා’ යන්නක් පත්‍රයෙක දකින්නට ලැබිණි. කැසිනෝ ද සූදුවක් බව සැබැවි. එහෙත් හැම සූදුවකටම ‘ගහනවා’ යන්න නොයෙදේ.‘කැසිනෝ ගහනවා’ යන්න හදාගෙන ඇත්තේ ‘බූරුවා ගහනවා’ නැත්නම් ‘බූරු ගහනවා’ යන ඒවායිනි. එහෙත් බූරු ගැහිල්ලේ මෙන් ‘ගැහිල්ලක්’ කැසිනෝවේ නැත. කැසිනෝ පළකට යෑම හැඳින්වෙන්නේ ‘කැසිනෝ යෑම’ යනුවෙනි.කැසිනෝවේ නානාප්‍රකාර සූදු ඇත. ඒවායින් ප්‍රධාන වන්නේ කැසිනෝ මේසයයි. දුහුර්තයන්ට එහි ‘ගැසීමක්’ නැත. ඇත්තේ ‘දැමීමෙකි’ (ඔට්ටු) මුදල් ඒ මේසයට දැමීමෙකි. එහෙයින් කිය යුත්තේ ‘කැසිනෝ දානවා’ කියා මිස ‘කැසිනෝ ගහනවා’ කියා නො වේ.එපාට්මන්ට්“කොළඹ 7 එපාට්මන්ට් එකක සූදු කෙළපු කාන්තාවන් දෙදෙනකු හසුවෙයි”යන්න පසුගිය පත්‍රයෙක දක්නට ලැබිණි. එපාට්මන්ට් යන්න සිංහල පත්තරයකට සුදුසු නොවේ. එය තට්ටු නිවාසයෙක යනුවෙන් ලියන්නට තිබිණි.“සූදු කෙළපු යන් ද පුවත්පතකට නුසුදුසුය. එය ලියන්නට තිබුණේ සූදු ක්‍රීඩාවේ යෙදුණු යනුවෙනි. කාන්තාවන් දෙදෙනකු අසුවේ යන්න ද වියරණ විරෝධිය. එය ලියන්නට තිබුණේ කාන්තාවෝ දෙදෙනෙක් හසුවෙති යනුවෙනි.නොට් ඩන්ඒ පත්තරයේම නොට් ඩන් යන වචනය සිරස්තලයක දකින්නට ලැබිණි. Not done මේ ඉංගිරිසි වචනයට සිංහල වචනයක් නැද්ද නොට් ඩන් යන්න සිංහල පත්තරයකට නුසුදුසු යෙදුමකි.මේත් සිරසක් ද?MH 17 කුඩු කළ BUK MZඑක්තරා පත්‍රයෙක අවසන් පිටුවේ ඡායාරූප කීපයක් ද සහිතව වෛවර්ණයෙන් යොදා තුබූයේ මේ අකුරු පේළි දෙක පමණි.තවත් ඒවා1. “යමං බං CLASS එකට”2. “කුරුණෑගල තරුණයන් කඩවසම් තරුණයන් කළ BLACK KNIGHT SMART MOVES”3. “PLAN නොකිරීම යනු අසාර්ථක වෙන්නPLAN කිරීමකි”4. “අඩෝඑක්දාස් නවසීය 90 එවුන් පොඩි කාලේගෝනි බිල්ලොන්ට බය වුණේ නැද්ද කියපන්”ඩී. එ‍ෆ්. කාරියකරවනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=cr1408107</link>
    <topic>කව් සිළුමිණ</topic>
    <author/>
    <content>කව් සිළුමිණසංස්කරණය - රත්න ශ්‍රී විජේසිංහසට­හන: චුල්ල හත්ථි පදෝ­පම හෙවත් සුළු ඇත් පද උවම් සුතුර කදිම මූලා­ශ්‍ර­යක් බවට පෙරළා ගන්නා පද්ම­සිරි බණ්ඩාර එය වර්ත­මාන සිදු­වීම සමඟ මැන­වින් සම­පාත කරයි. ඇත­කුගේ පා සල­කුණ තුළ වනයේ සෙසු බොහෝ සතුන්ගේ පා සල­කුණු තැබිය හැකි ය. එමෙන් ම විවිධ තරා­ති­රමේ මිනිස්සු මේ ඇත්පැ­ට­වුන් සොර­ක­මට සම්බන්ධ වී සිටිති. පැරණි ජන­ක­වියේ වූ සම්පත් ද ඖචිත්‍ය ගුණ සල­ක­මින් කවියා මැන­වින් භාවි­ත­යට ගනී. පොසොන් සඳ ද කවි­යට පිවි­සෙන්නේ එකී ඖචි­ත්‍ය­යම රැගෙන ය‍.නිමිත්ත : නීති විරෝධී ලෙස ඇත් පැට­වුන් තමන් භාරයේ තබා ගත්ත­වුන් අතර විවිධ තරා­ති­ර­ම්වල අය වූහ'යි මාධ්‍යය කියයි.මැති බලැ'ති ප්‍රාසාද බැති පිදෙන ආරාම හතු පිපෙන මන්දීර වෙත දිවෙන කෙටි පාර පුරා­වට ඇඳ තිබිණ මහ මිහිඳු හිමි පෑව ‘සුළු ඇතුන් පා’ ලකුණ ඇතෙක් බරට සුව සම්පත් ඇති­ වස්තු සුදු රෙදි සේ ම කහ රෙදි ඇඳි­ බෝ­සත්තු රාජ සබෙන් සොඳ කරුණා ලැබ­ ගත්තු උතු­මන් ළඟට ආවෝ නාඹ­ර­ ඇත්තු ඇතුන් සුර­තල් කර­ත­ ම­හ­තුඟ කතුන් පුතු­නට කිරි පොව­යි­ ගඟ මිහින් තල සිරි නැති වගේ­ වග බලන් පුර­හඳ අදත් එයි­ නැගරුපහ පද්ම­සිරි බණ්ඩාර  සාරා සං‍ කෙ­ළක් තිස්සෙ වනේ ඇවි­ද­ අම්මා හාරා අල බතල ගෙනත් අපට කැවූ­ අම්මා ධාරා නිපාත වැස්සට තෙමු­ණත් නුඹ­ අම්මා ඝෝරා විෂ සපුන් අතින් විපත් නොවූ­ අම්මා සරා ස‍ඳේ සිප ගන්නට නොවේ වැව­ට­ පැන්නේ දහ­ඩිය කඳු මිටි කරන් එදා වැව­ට ­පැන්නේ වැව් දිය­යට දිය කෙළ කෙළ ඇයි නුඹ­ සැ­ඟ­වෙන්නේ වැව් ඉවුරේ අපි ඉන්නව කව­දද ගොඩ­එන්නේකුරු­කු­ල­සූ­රිය මැද­ගෙ­දර  හැත්තෑ­හත් වස­ර­කට පෙර හෙළ­යෙ­ දිනූ ලොව නම දිනූ කවි කොවු­ලන් රැස­ක් තැනූ අ.ත.ක.ස කවි මවට කවි රසි­ක­ය­න් පිනූ දෙවි­යොත් අමොද දෙති නව නළු රස­ය­ හැනූ හෙළ කවි සමුළු ඉති­හා­ස­යෙ ­ඇ­ර­ඹු­මට සැල­වෙන කවින්ගේ එක­මු­තු­ව­කි­ අ­පට එළ­ඹුන කොළඹ යුගයේ බිහි­වු­න­ ර­ටට කුල­වමි ‘අත­කස’ ය සර­සවි පිදු ­දැ­යට අල්විස් පෙරේරා හෑගොඩ රජ ­කි­වි­ඳුන් පී‍. එච්. පෙ‍රේරා හෙළ කවි කෙත ­රැ­ක­දුන් කේයස් සේසි­රිත් කවි­යට නව ­ප­ණ­දුන් තැනූ ‘අත­කස’ ය රැකදේ! නැණ දෙන ­දෙ­වි­දුන්විමල් රූබ­සිංහ  මී වැනි මන­ස­කින් යුතුවී ලොව­ට ­පෙ­මින් කුලු­නට රුව­නක්වැ පෙම වෙත තිල­ක­ දෙ­මින් මීමන ගමේ ඉප­දුණු මහ කිවි­ඳු­ න­මින් මී පැණි පිරී මල් පිබි­දෙයි! සෙනෙ­හෙ ­ද­මින්! සිරි සර­ස­විය ඔබ උර­මුව ලැඟු­ම් ගෙන කිරි උතු­රු­වන විට සඳ­හිරු කැලු­ම් මෙන සිරි ඟර මිහිර පිරි පිරි කවි උව­ම් දැන සිරි­මත් සැහැටි විල පොත පත පියු­ම් වින! සරසවි වැහුනු පන්හිඳ සිරි­පො­ද ­වේගේ අරගෙන නැටෙන විට අනු­වම ගුමු­ රාගේ මොර පැණි - ජම්බු ඉදි - ඉදි - ගිලි­හු­නු­ වාගේ විර චිත මියුරු පද මීමන කවි­යාගේ!මාදම්පේ ඊබට් ෂෙල්ටන්  ලෙ‍ෙඩක් හිඳී උඩු­බැ­ලිවී මර­ බි­යෙන දෙවොල වැදී නෑයන් දෙවි­ය­න් ය­දින ලෙඩා මැරුණ බව අහලා බෝ සෝ­වින ඉළව් වැඩට යන මුද­ල­ට­ ප­සු­ තැ­විනඑන්.ඩබ්.පී. ලාල්  වස්සා­නය බලා ජල සුම්බරේ අල්ලා වලා පෙළ අඹරා කාල බිම්මල පිපිලා මෝසම් ගුලාවේ දිය ගොබ වලාවේ ඉබි, මසු පැටව් රිසිසේ ඉගිල්ලී යති අහසේ බෝපත් යට නොබා දන්, සිල්, බවුන් නොවඩා පෙරු­මන් කිසිත් නොපුරා ගුවන් සක්මන කළා “මසෙක් අහ­සින් යතී” කිසි­වෙක් අනේ නොබි­ණිති වැසි පිට වැසි එතී නවා­තැන කොයි සිහි­වෙතී අට ලෝ දමින් තෙමුණා කර­මල් කඩා වැටුණා මසු දැහැන බිඳුණා අහෝ පොළො­වට රිදුණාසුදත් නවීන්ද්‍ර  මල් අහිමි අත්ව­ලට කොළ මැවී හිස් අගට මත් බමර තුඩු අතැර මඳ නලට පෙම් බඳින ඇද හැළුන වැහි­ව­ල­ට‍ ­දි­යව ගිය මල් පාට උරා­ගෙන මුල්ව­ලට යළි නැඟී අතු අතර මල්ව­ලට කවි ලීව නෙත්ව­ලට හිත් නැතිව උස් අහස හිස් පොළව පමණි අද නොත­නි­යට නෙත­ද­රින් විසිව ගිය මල් ‍ඉහෙන ජීවි­තය තුරු මුල්හි පස් වෙන්න යළි එපා මට දෙන්නඋපෙ­කලා අතු­කෝ­රළ  කන්ද පාමුල ලන්ද එළි­කර පහළ බෑවුම් වංගුවේ ‍කොතෙක් තර­මක් පෙරුම් පුරල ද පුංචි මල් ගහ ඉන්දුවේ හවස හෙව­ණට ගෙදර එන­කොට කමිසෙ හැඩි කළ පොඩි දුවේ කරපු දඟ ගැන බැණුම් අහ­ලයි අම්ම ළඟ නින්දට ගියේ හෙටක පිරි­පත පිරුණු හිත­යට හීත­ලට නිදි වැල් එතෙන කොට හීනෙ­කින් වගෙ කනට ඇහුණා ඉහළ කන්දේ බක­මූණු හඬ මහ පාන්දර මටත් නොදැනී පුරුදු උණු­හුම ගැන හොයන කොට අන­ව­ස­ර­යෙන් කන්ද අවු­දින් දුන්නෙ වැල­මිටි පාර පපු­වට කන්ද පාමුල ලන්ද එළි­කර මමයි මල් ගහ ඉන්දුවේ පස් කන්ද යට හීන් ඉකි­යක් ඇහෙ­නවා මගෙ පොඩි දුවේ...ජයන්ත නිම­ල්සිරි  කක්කුටු ගුල් හැදී වතුර කඳ යයි ඉව­ත­ට­ ඇදී වක්කඩ බැඳ­ගන්න තවම උදළු කෙටිය පණ ­මදී එක් දව­සක, දෙනි­යා­යේදී නෑයකු හට කිය­පු­ විදී දැක් කෙ නැතත් අසා තිබේ ඇත මගෙ මත­ක­යෙ­හි­ රැඳී සිසු දරු­වන් දහස් ගණන් යොමු කර­මින් යහ­ම­ග­ වෙත පසු කර­මින් දශක හතක් පිය­ඔ­සවා අට වැහි­ මත මුසු කර­මින් නව­නළු රස කල­තාලූ රස කවි­ කෙත අඩු වී ඇත කලහේ දැන් රෝ රකු­ස­කුගෙ අණ­ස­ක­ වෙතඩබ්ලිව්.ඒ. තිල­ක­රත්න  සිරි­පොද තුරල්වී, වට තිස් පැය­ම ­රැයේ ළා හිරු මඬල කහ­වනු බිම හල­න ­පැයේ රස සිති­විලි අමොද තැවරූ තුරු­ණු­ ළයේ මා ඇය දුටු මොහොත තව­මත් මත­ක ­තියේ මද­සුන යළි යළිත් අයැ­දින හෙයි­න් සිත ඇය සොය සොයා සැරි­සැ­රු­වෙමි සත­ර­ අත පෙර දා වහන් වී උන් මල් පඳු­රු ­මත සිටි බව මිසක් දැන් ඒ කිසි තැනෙ­ක­ නැත සෙව­ණැලි රූ රටා නිම­වන මිදු­ල­ මත සඳ දිය හැලී දිලෙ­සෙන මල් පිය­ලි ­මත කන­මැ­දි­රි­යන් පිහිනා යන අඳු­ර­ මත ඇය ගැව­සෙන බවට තොර­තුරු එම­ට­ ඇත අඩ සඳ බැස ගිහින් කළු­වර වැඩි­ දාට මීපල හප කරන මා වවු­ල­නි­ රෑට තරු ගොමු අතර සි‍ටියොත් දිදු­ල­න ­පාට ගොස් මේ පණි­වු­ඩය කිය­ප­ල්ලා ­ඈටකුමා­ර­ක­ට්ටුවේ කේ.ඩී. ආරි­ය­දාස   ඔබයි දූවිල්ල පතුල් යට තැළෙන නො සන්සුන් සුළඟ හා ඉහළ යන කුණා­ටු­ව­කට හැරෙන ඔබව පාග­න්නන්ගේ ඇස් මත වැටෙන ළංවිය නො හෙන තැනක් නැත ඔබට නව­තනු හැකි අයකු නැත ඔබව ඔබයි දූවිල්ල පතුල් යට පෑගෙන දූවිලි සමඟ මුසු­වනඉන්දීය කිවි: සර්වේ­ෂ්වර් දයාල් සක්සේනා පරි­ව­ර්ත­නය: කරු­ණා­ති­ලක හඳු­න්ප­ති­රණකවියා ගැනSarveshwar Dayal Saxena : (1927 - 1983) හින්දි කවි­යෙකි, නාට්‍ය රච­ක­යෙකි, කෙටි­කතා රච­ක­යෙකි. කාව්‍ය, නාට්‍ය, හා කෙටි­කතා සංග්‍රහ ඇතුළු ග්‍රන්ථ ගණ­නා­වක් පළ­කර ඇති මේ කවියා ළම­යින් සඳහා කාව්‍ය රච­නය ද කළේ ය. 1983 දී මිය ගිය පසු සාහිත්‍ය ඇක­ඩමි සම්මා­න­යෙන් පිදුම් ලැබී ය.කර්තෘ - එඩ්නා මල්කාන්තිප්‍රකා­ශ­න­ය - සුරස ප්‍රකා­ශ­න­යකි‘අලුත් පිරිත’ එඩ්නා මල්කා­න්තිගේ දෙවන කාව්‍ය සංග්‍ර­හ­යයි. ඇගේ කවි­යෙහි ලාක්ෂ­ණික ස්වරූ­ප­යක් සේ සැල­කිය හැක්කේ, ස්ත්‍රීත්ව­යට අදාළ කාව්‍යා­නු­භූ­තීන් කෙරෙහි දක්වන සැල­කි­ල්ලයි.නො මළ ගෙයක් සොයා ගෙනේ ගෙන් ගෙට ගොස් හති වැටුණේ අබ අහු­රක් නොලත් සැණේ සිහි මඳ වී විපත් වුණේ නුඹ හඬ­න්නෙපා කිසා­ගෝ­තමී ‘කිසා­ගෝ­තමී’ නම් කවි පෙළ අර­ඹ­මින් එසේ කියා සිටින එඩ්නා, තමාගේ සැමියා, පුතු හා නැඟ­ණිය ද අහි­මිව ගිය බව සිහි­පත් කර දෙයි. අ‍ෑ නො හැඬූ බව ද කියයි. නොමළ ගෙයක් නැති මේ රට බිඳුණු ඇට කැබ­ලි­තිය තැන තැන නොබා උන් මඬිනු රිසි­යෙන නැඟී සිටිනු නුඹ නැග­ණිය එඩ්නා ගේ ස්වර­යෙහි ස්ත්‍රීවාදී ලක්ෂණ ඇත ද, එහි ප්‍රචා­රක රුව ඉක්මවා ස්ත්‍රීවාදී නොවූ චරි­තාංග කවි­යට ගෙනෙ­න්නට ඇයට විටෙක හැකිවේ. ‘ගැහැ­නිය’ නමින් ම නම් කළ කවි පෙළේ පළමු ඛණ්ඩය මෙසේය: කොන්ක්‍රීට් දමන තැන ගල් තාච්චු උස්සන වැර­දි­ලා­වත් ගැහැ­නි­ය­කට වච­න­යක් කිව්වො­තින් කංකා­න­මට දෙසන ස්ත්‍රීවා­දයේ දිග පළල නොදන්නා ගැහැ­නිය නුඹයි. ඍජු කථන ක්‍රමය හා වාර්තා­රූපී ගුණ ඇගේ කවිය රස­සුන් කරන වග එඩ්නා දන්නවා ඇත. සම­න­ලුන් ගැන කියද්දී වහ­රන හෘද­ය­ග්‍රාහී ගුණ ඇය රැක ගත යුත්තේ එබැ­විනි. නගා කොටු කර වසා ළඳ දෙති ජීවි­තත් කොටු වූ කලේ නුඹට සම­නළ පියා­පත් ගැන කොහොම පව­ස­න්නද දුවේඅභි­නව ගුප්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=cr1408108</link>
    <topic>පොත් පුවත්</topic>
    <author/>
    <content>පොත් පුවත්ඉලෙක්ට්‍රොනික විද්‍යාව සම්බන්ධයෙන් ග්‍රන්ථ පහළොවක් පමණ රචනා කළ එම්. රංජිත් ගුණරත්න මහතා ලියූ ‘සීඩී කම්පියුටර් රූපවාහිනී කැසට් රේඩියෝ අලුත්වැඩියාව’ ග්‍රන්ථය ‍මේ මස 12 වැනිදා අඟහරුවාදා උදේ 10.00 ට කොළඹ, මරදානේ දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී දොරට වඩී.පරිගණක යන්ත්‍රවල දොස් නිදොස් කිරීමට වෙහෙසෙන්නන්ට, ඇනලොග් ඉලෙක්ට්‍රොනික ශිල්පයට අමතරව ඩිජිටල් ඉලෙක්ට්‍රොනික ශිල්ප හදාරන්නන්ට මෙන්ම රේඩියෝ, කැසට්, සීඩී, රූපවාහිනී යන්ත්‍ර පිළිබඳව දැනුම ලබා ගැනීමට වෙහෙසෙන්නන්ට ද මෙම ග්‍රන්ථය මහඟු අත්වැලක් සපයයි.පරිවර්තනය - ද සිල්වා ධර්මදාසමිල - රු. 350ප්‍රකාශනය - සමුද්‍ර වෙත්තසිංහ ප්‍රකාශනභන්තේ කෝවිධ හිමියන්ගේ World is myself ග්‍රන්ථයේ සිංහල පරිවර්තනයයි. තායිලන්තය, මැලේසියාව, සිංගප්පූරුව, හොංකොං, තායිවානය ඇතුළු පෙරදිග රටවල ධර්ම ප්‍රචාරයෙහි නිරත වූ භන්තේ කෝවිධ හිමියන් ඒ ඒ රටවල සංචාරය කරන අතරතුර බෞද්ධ දර්ශනයේ මෙන්ම අනෙකුත් ආගමික විශ්වාසයන් ගේ හරය පිළිබඳ සියුම්ව විමසා බැලීමක් කරයි.පරිවර්තනය - තිලක කුඩාහෙට්ටිමිල - රු. 280ප්‍රකාශනය - සාහිත පොත් පියසඅජාන් මූන්, අජාන් ඛාඕ, අජාන් චොබ් මහතෙරවරුන්ගේ ද කයිව් රහත් තෙරණියගේ මෙන් ම වෙනත් හිමාල යෝගීන් හා තායි රහතන් වහන්සේලාගේ ද බෞද්ධ භාවනා අත්දැකීම් ඇතුළත් කෘතියකි.පූජ්‍ය ආනන්ද මෛත්‍රෙය හා රේරුකානේ චන්දවිමල යන මහනාහිමිවරුන් ලියූ සමථ භාවනාව පිළිබඳ දුර්ලභ ලිපි කීපයක් ද මෙයට ඇතුළත්ය.කර්තෘ - ගුණරත්න ඒකනායකමිල - රු. 280ප්‍රකාශනය - නිපුන් පොත්විවිධ තේමාවන් ඔස්සේ ලියන ලද කෙටිකතා සංග්‍රහයකි. ජීවිතයේ යථාර්ථය පිළිබිඹු කරන ජනතාව තුළින් පැන නැගුණු මේ කෙටිකථා සරල බසින් ලියා තිබීම විශේෂය.සංස්කරණය - ගුණරත්න කේජීමිල - රු. 200ප්‍රකාශනය - කර්තෘ ප්‍රකාශනයකිගුවන් විදුලි සංස්ථාවේ සේවය කළ කතුවරයා කාලයක් තිස්සේ එකතු කරගත් විවිධ කියමන් හා වැකි එකතුවකි. මෙය ඉතා විරල කෘතියක් වන්නේ පොතපත ඇසුරින් බුදුන්වහන්සේ - ජේසුතුමන් ආදි ආගමික කර්තෘවරුන්ගේ මෙන් ම කොන්ෆියුසියස් - සොක්‍රටීස් වැනි විද්වතුන්ගේ කියමන් රාශියක් එක්තැන් කොට තිබීම නිසාය. ජීවිතයට ආලෝකයක් වන වැකි එකතුවකි.සංග්‍රාහක කර්තෘ - මහාචාර්ය සුනන්ද මහේන්ද්‍රමිල - රු. 150ප්‍රකාශනය - සරසවි ප්‍රකාශකයෝ නුගේගොඩකාලෝචිත වූ පැරණි ලිපි යළිත් පළකරවීමේ ප්‍රයත්නයකි. එසේ වුවද මෙවර කලාපයේ ප්‍රමුඛ ලිපිය වන්නේ ඉන්දීය අගමැති නරේන්ද්‍ර මෝදි ගේ දිනුම හා දිවි දැකුම ලිපියයි. ආචාර්ය ඊ. ඩබ්ලිව් අදිකාරම් ලියූ කලාකරුවා, අගමැති අම්මා අගමැති සීයාට අගමැති මුනුපුරා පෙන්වූ හැටි, පනිනාගල කතාන්දරය හා ඩබ්.ඩී. අමරදේව, මාධ්‍යවේදිනි ශ්‍රියා රත්නකාර, ජේ. ක්‍රිෂ්ණමූර්ති, මහානාම දිසානායක වැනි බුද්ධිමතුන් කලකට ඉහත ලියූ ලිපි කීපයකින් ද මෙවර කලාපය සමන්විතය.කර්තෘ - පියසේන මීදෙනියමිල - රු. 100ප්‍රකාශනය - සී/ස ඇස් ගොඩගේ සහ සහෝදරයෝකොළඹ යුගයේ කවියට රුකුලක් වන ස‍ඳෙස් කාව්‍ය රචනා ගණනාවකින් යුත් කාව්‍ය සංග්‍රහයකි. බොහෝ රචනා 70 දශකයේ පුවත්පත්වල පළවූ රචනාවන්ය. කොළඹ යුගයේ කවියට ප්‍රිය කරන රසිකයන්ට රසවිඳිය හැකි කෘතියකි.කර්තෘ - එස්. ආර්. සිරී සේනානායකමිල - රු. 450ප්‍රකාශනය - සරසවි ප්‍රකාශකයෝසිය දේශපාලන අරමුණු ඉටු කර ගැනීමේ නොනිත් ආශාවෙන් ධනය හා බලය ඉවක් බවක් නොමැතිව මුදා හරිමින් සමාජ සම්මතයන්ට යුක්තිය - සාධාරණත්වයට පිටුපාමින් ප්‍රාදේශීය සභාව, පළාත් සභාව හරහා පාර්ලිමේන්තුව කරා දිගු ගමනක් කෙටි කලකින් ගිය දේශපාලකයකුගේ දුර්දාන්ත හැසිරීම් රටාවේ උච්චස්ථානය හා අවසානය මේ කෘතියෙන් විශද වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=cr1408109</link>
    <topic>පෝක් සමුද්‍ර සන්ධිය ජයගත් නවරත්තිනසාමි</topic>
    <author>එන්. සීවරත්නම්</author>
    <content>පෝක් සමුද්‍ර සන්ධිය ජයගත් නවරත්තිනසාමිමෙම භූමියට කීර්තිය අත්කර දුන් විරුවන් සහ විරුවරියන් අපි කිසිදා අමතක නොකරමු. රැල නඟන නීල සයුර සිප ගනියි වැල්වැටිතුරෛ බිම. ආදරයට මෙන්ම වීරත්වයට ද එකසේ ප්‍රකටය ඒ මුහුදුබඩ බිම.සෙල්ල සන්නිදි කෝවිලේ මුරුගන් දෙවියන්ගේ ආශිර්වාදය ලත් ලංකාවෙහි උතුරුකරයෙහි පිහිටා ඇති තොණ්ඩෛමානාරු ප්‍රදේශයේ මුරුකුප්පිල්ලෛ නවරත්තිනසාමි 1909 වසරෙහි අගෝස්තු මස 19 වන දින උපන්නේය. නව යනු නව්‍ය යන්නයි. රත්තින යනු රත්නයි. නවරත්තිනසාමි නමෙහි අරුතින්ම නව්‍ය රත්නයක් විය. සුදු පැහැ වැලිතලාවෙහි සෙල්ලම්විය ගතවෙද්දී නීල සයුරු රළ ඔහු සමඟ මිතුරු විය. ඉන්දීය අර්ධ මහද්වීපය ද ලංකා මාතාව ද වෙන් කරන පෝක් සමුද්‍ර සන්ධිය ඔහුගේ කෙළි බිම බවට පත් විය.නීල පැහැ සයුරු රළ සමඟ පොර බදා ඔහු පුහුණුව ලැබුවේය. එම පුහුණුවෙන් ලද දිරියෙන් ඔහු තම දීර්ඝ කාලීන අරමුණ ජයගැනීම උදෙසා 1954 වසරෙහි මාර්තු මස 16 වන දින පළමු වතාවට මෙම උත්සහය දැරුවේය. පැය විසිතුන හමාරක උත්සහයකින් පසුව ඔහුට තම උත්සහය අත්හැර දැමීමට සිදුවූයේ බාධාවන් දැඩි වූ නිසාය. නමුත් ඔහු එයින් පසුබට නොවූ අතර තම උත්සහය අත්හැරියේ ද නැත. නැවැතත් 1954 වසරෙහි මාර්තු මස 25 වන දින සවස 4 ට වල්ලෛයම්පති නම් ස්ථානයෙන් මුහුදට බැස්සේය. පසුදින (26) සවස 07 ට කෝඩික්කරෛ නම් ස්ථානයට ළඟා වී ලෝක වාර්තාවක් තැබුවේය.කන්දක් සේ රළ නැ‍ඟෙන මහා සාගරය මනෝරතියෙන් දෙබෑ කරගෙන ගොස් ගොඩට බිමට ළඟා වූ මෙම ශූරයා පිළිබඳව අපගේ හදවතේ මතුවන්නේ අසීමිත සතුටකි. මෝරුන් තල් මසුන් මුහුදු සර්පයන් වැනි භයානක ජීවින්ගෙන් ද සුළි සහ දල රළ පෙළ වැනි අනතුරු උපක්‍රමිකව ජය ගනිමින් ද තම අරමුණ ඉටුකරගත් මෙම තැනැත්තා සකල ශ්‍රී ලංකාවාසී ජනයාගේ හදවතෙහි සදා සුරැකෙන චරිතයකි. දරා ගැනීම සහ දැඩි අධිෂ්ඨානය තම දෙනෙත් සේ සැලකුවෙකි නවරත්තිනසාමි. හිමාලය තරණය කළ ටෙන්සිං මෙන්ම පෝක් සමුද්‍ර සන්ධිය තරණය කළ නවරත්තිනසාමි ද නොහැක්කක් නොමැත යන්නට උදාහරණ සපයන පුරුෂයෝ වෙති.වැදූ මව ද උපන් බිම ද පැසසුමට ලක් කළ නවරත්තිනසාමි වැල්වැටිතුරෛ ප්‍රදේශයට නව අරුතක් ගෙන දුන්නේය. ඔහුගේ මෙම වීර ක්‍රියාවල යෙදීමේ ආශාව ඔහු වයසට ගිය පසුවත් ඔහුව අතහැර ගියේ නැත. තම හැටවන විය යෙදෙන 1969 වසරේ අගෝස්තු මස 16 වන දිනයෙහි ලංකාව වටා කට්ටුමරමකින් සංචාරය කර පැමිණිය යුතුය යන අධිෂ්ඨානය ඔහු තුළ විය. ඔහු ඒ සඳහා පුහුණු කටයුතුවල යෙදුණේය. තොණ්ඩමනාරු මුහුදේ සැතපුම් 760 ක ප්‍රදේශයක තම පුහුණුවීම්වල නියුතුව සිටිද්දී 1969.07.01 වන දින සයුරෙහි ගිලී ඔහුගේ මරණය සිදුවිය.ඔහුගේ දස්කම් හුදු සයුරට පමණක් සීමා නොවීය. ගණිතය සහ තාක්ෂණය විෂයන්හිදී ඔහු දැක්වූවේ මහත් දක්ෂතාවකි. 1950 දී ඔහුගේ ගණිත හැකියාව ගුවන් විදුලි වැඩසටහනකින් ජනතාව වෙත හඳුන්වා දෙනු ලැබිණ. 19 වෙනි වියෙහිදී කෘෂිකර්ම දෙපාර්තමේන්තුවෙහි රැකියාව ආරම්භ කළ නවරත්තිනසාමි යත්ත්‍රෝපකරණ නිමයුමෙහි තම තාක්ෂණික දක්ෂතා පෙන්නුම් කළේය.මෙවන් දස්කම් පෑ ඔහුගේ බිරිය වූවේ ලීලාවතී නම් සිංහල කාන්තාවකි. ඔවුන්ට පුතුන් තිදෙනෙකි. ඔවුන්ගෙන් එක් අයෙක් වූ බාලචන්දිරන් ද පිහිනුම් ශුරයෙකි. බාලචන්දිරන් 1963 වසරෙහි ජූලි මස විසි එක්වන දින සවස හතරට අඩි 1500 ක් පළලු ගැඹුරු මුහුදකින් යුතු ඌර්කාවට්තුරෛ වරාය සහ කාරෛනගර් වරාය අතර ප්‍රදේශය අත් පා බැඳගෙන පිහිනා වාර්තාවක් පිහිටුවේය. බාලචන්දිරන් මෙම වාර්තාව පිහිටුවන අවස්ථාවෙහි වයස දහසයක් වූ බව මෙහිදී විශේෂයෙන් සඳහන් කළ යුතුය.‍පෝක් සමුද්‍ර සන්ධිය පිහිනා ජයගත් නවරත්තිනසාමිට ලංකාවෙහි සහ ඉන්දියාවෙහි එවක අගමැතිවරුන්ගේ සුබ පැතුම් හිමි විය. බ්‍රිතාන්‍ය මහ රැජින විසින් පදක්කම් පලඳවා ගෞරව කරනු ලැබීම වනාහි යාපනය පමණක් නොව සමස්ත ලංකාවම ගෞරවයට පත් කිරීමක් විය. වැදූ මවත් ජනිත බිමත් ඔහුගෙන් ප්‍රශංසාවට ලක් විය. නවරත්තිනසාමිට මෙම අයුරින් පෝක් සමුද්‍ර සන්ධිය පිහිනා ජය ගැනීමට සිතක් පහළ වූයේ මක්නිසාද යන්න අවධානය යොමු කළ යුත්තකි. ඔහු පාසලෙහි අධ්‍යාපනය ලබන සමයෙහි ගුරුවරයකු පන්තියේදී ඉංග්‍රිසි ජාතිකයෙකු සැතපුම් 22 කින් යුතු ඉංග්‍රිසි ඕඩය පිහිනා ජය ලැබීම පිළිබඳව පවසා ඇත. එදින ඔහු ද තමන් සමීපයෙහි ඇති සැතපුම් තිස් එක හමාරක් දිග ‍පෝක් සමුද්‍ර සන්ධිය පිහිනා ජයගත යුතුය යන අදිටන ඇති කර ගත්තේය.නවරත්තනසාමිගේ මෙම ජයග්‍රහණය ළමා මනස තුළ අදිටන පිළිබඳ මනා පාඩමක් වන බවට අදහස් කළ අධ්‍යාපන දෙපාර්ත‍මේන්තුව එවක දෙමළ පාසල් පාඩම් පොතට ද ඇතුළත් කර ඇත.එන්. සීවරත්නම්valvaijeyam@gmail.com  සංස්ක­ර­ණය - කමල් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>10</day>
    </date>
    <link>http://www.silumina.lk/2014/08/10/_art.asp?fn=cr14081010</link>
    <topic>කලාකරුවන්ට ජාති - ආගම් බේද නැහැ</topic>
    <author>සංවාද සටහන - හේමචන්ද්‍ර</author>
    <content>කලාකරුවන්ට ජාති - ආගම් බේද නැහැප්‍රවීණ නර්තන ශිල්පිනී නිර්මලා ජෝන්සිංහල, දෙමළ සහ ඉංග්‍රිසි යන භාෂා ත්‍රයෙන් ම නර්තනය පිළිබඳ වැඩමුළුු පවත්වන, ශ්‍රී ලංකාවේ ප්‍රමුඛ පෙළේ සංස්කෘතික උත්සවවලදී නර්තනාංග ඉදිරිපත් කරන හා ශ්‍රී ලංකා සෞන්දර්ය විශ්ව විද්‍යාලයේ බාහිර කථිකාචාර්යවරියක‍ ලෙස ද සේවය කරන නිර්මලා ජෝන් නර්තනය විෂයෙහි පරතෙර ගවේෂණය කිරීමෙහි නිමග්නව සිටින ශ්‍රී ලංකාවේ සිටින ප්‍රවීණ නර්තන ශිල්පිනියකි.ශ්‍රී ලාංකික සංස්කෘතියත් ගොඩනැඟීම පෙරදැරි කරගෙන ගොඩනැ‍ඟෙන ‘පාලම’ වෙනුවෙන් ඇයත් සමඟ කතාබහක් කිරීම පිණිස පසුගියදා අපි ඇගේ නිවහනට ගොඩවීමු. ඉතා සාදරයෙන් අපි පිළිගත් ඇය ඇගේ අතීත කතාව දිග හරිමින් අප හා සංවාදයට එක් වූවාය.මගේ මවත් පියාත් දෙදෙනාම යාපනේ අය. ඒත් අපි පාසල් යන්න කොළඹට ආවා. මම පුංචි අවදියේ ම නර්තනයට ආශා කළා. හතරෙ පහේ පන්තිවල ඉන්න කාලෙ මම ගෙදරට නොකියා සවස පැවැති නැටුම් පන්තිවලට සහභාගි වුණා. ඒවාට පන්ති ගාස්තු ගෙවන්න මම වියදම් කළේ ගෙදරින් මට අතේ වියදමට දුන්න මුදල්. ඒත් ටික කලක් යන විට මම නැටුම් පන්ති යන බව මවට දැනගන්නට ලැබී මට හොඳටම බැනුම් අහන්න සිදුවුණා.“මගේ පියා බෙනඩික්ට් ඔහු කතෝලිකයෙක්. මගේ මව තිලකවදි රාජරත්නම්. මව හිංදු කාන්තාවක් වුවත් විවාහයෙන් පසුව ඇය ක‍තෝලික ආගම වැලඳගත්තා. මම දිගින් දිගටම නර්තනය හැදෑරුවා. ශ්‍රී ලංකාවේදී මගේ ගුරුවර ගුරුවරියන් වූයේ මංගලේෂ්වරී පද්මනාදන්, තිලකාවති, කනගසබෛ, කමලා ජෝන් පුල්ලෛ, ජෙය ලක්ෂ්මී කන්දය්යා වැනි අය. මම හොඳින් නර්තනය හදාරන විට මේ අය මට කියා සිටියා මා ඉන්දියාවට ගොස් තවදුරටත් නර්තනය හැදෑරිය යුතු බව. ඒ අනුව මගේ පියා මට සහය දුන්නා ඉන්දියාවේ චෙන්නායිවල ජීවරත්නම් නගර් යන ස්ථානයේ ධනන්ජයන් නැමති නැටුම් ආචාර්යවරයා යටතේ දෙවසරක භරත නැටුම් ඩිප්ලෝමාව හදාරන්නට.”එම ඩිප්ලෝමාව හදාරා ලංකාවට පැමිණි නිර්මලා 1986 දී වැල්ලවත්තේ ‘නිර්මලංජලී භරත නාට්‍ය කලෛයගම්’ නැමති නර්තන පුහුණු පාසල ආරම්භ කළාය. ඇගේ නර්තන අභ්‍යාස පිළිබඳව ඕ ඉනික්බිති මෙසේ අදහස් පළ කළාය.“කතෝලික ආගම අදහන මට භරත නැටුම් ගැඹුරින් හදාරන්න ආගම ප්‍රශ්නයක් වුණේ නැත්ද කියා බොහෝ දෙනෙක් අසනවා. බෞද්ධ දරුවන් භරත නැටුම් හදාරනවා. ඒත් ඒ අය හින්දු ධර්මය අදහන්න අවශ්‍ය නැහැ. හැම ආගමකටම අපි ගරු කළ යුතුයි. අපට ආගමක් තියෙන්නෙ ආධ්‍යාත්මික දියුණුවක් ලබාගන්නටයි. අප අතර තිබෙන අසමානකම් ලොකුවට හිතට අරන් ගැටුම් ඇති කරගන්න නෙවෙයි.මම හොරණ ශ්‍රී පාලියෙත් කලක් සිංහල සිසු සිසුවියන්ට නර්තනය ඉගැන්වුවා. සිංහල දරුවන්ගේ ගුරු ගෞරවය, ගුරු භක්තිය ඉතා වැඩියි. මම සතුටු වෙනවා සිංහල ජනතාවට සේවයක් කිරීමට ලැබීම පිළිබඳව නර්තනය හරහා.”ඇය ඉතා නිහතමානී නිහඬ කලාකාරිනියකි. භරත නැටුම් කලාව පිළිබඳව එහි උන්නතියට ඇය සිදු කළ මෙහෙවර අගයමින් කොළඹ දිස්ත්‍රික්කයේ කලා සංගමය විසින් ඇයට 1986 දී ‘කලෛච්චෙල්වි’ යන සම්මානය පුදනු ලැබීය.1986 දී ඉන්දියාවෙන් ‘නාට්ටිය කලාමණි’ 1987 දී ජපන් ශ්‍රී ලංකා මිත්‍රත්ව පදනමෙන් බූන්කා 1998 දී සංස්කෘතික හා ආගමික කටයුතු අමාත්‍යාංශයෙන් ‘නාට්ටිය කලා ජෝදි’ ආදි ගෞරව සම්මාන ඇයට පිදිණි. මීට අමතරව සපරිවලෛ ශ්‍රී සාස්තා පීඨය ‘නඩන ඉළවරසි’ යන සම්මානයෙන් හා 1998 දී ස්වෙච්ඡා සෞඛ්‍ය සංවිධානය (VHO) රන් පදක්කමකින් ඇය අගය කළේය. භරත නාට්‍ය ශිල්පය හා බුදුදහම අතර ඇති සබැඳියාව ද ඇය අපට පෙන්වා දුන්නාය. “භාරත නාට්‍ය පිළිබඳව බොහෝ අය නොදන්නා දෙයක් තිබෙනවා. එනම් එහි රස නවයක් පිළිබඳව අපි කතා කරනවා. ඒ එක් එක් රසයට අදාළ වර්ණයක් තිබෙනවා. ඒ වගේම දෙවි කෙනෙක් සිටිනවා. එම රස නවයෙන් නවවන රසය ශාන්ත රසයයි. එහි වර්ණය සුදු. අදාළ දෙවියන් ලෙස සලකන්නේ බුදුන් වහන්සේයි. දිනක් අපට අපූර්ව අත්දැකීමකට මුහුණ දෙන්නට සිදුවුණා. අපේ නැටුම් සංදර්ශනයකට අපි පිරිත් දේශනයක් ඇතුළත් කර තිබුණා. බොහෝ දෙනා ප්‍රශ්න කරන්නට පටන්ගත්තා ඇයි මේ බෞද්ධ ආගමේ දෙයක් ඇතුළත් කළේ කියා. ඉතින් අප පිළිතුරු දුන‍්නේ එය භරත නැටුමෙහි ඇතුළත් දෙයක් මිස අප අලුතෙන් එක්කළ දෙයක් නොවන බවයි.”මෑතකදී පැවති එස්. පණිභාරත ජන්ම දින සැමරුම් උලෙළ සඳහා තවමත් නර්තනයෙහි යෙදෙන ජ්‍යෙෂ්ඨතම භරත නැටුම් ශිල්පිනිය පිළිබඳව සොයා බැලීමේ දී ඒ සඳහා තෝරාගනු ලැබුවේ නිර්මලා ජෝන් මහත්මියයි. අපට සමු දෙන්නට පෙර ඇය මෙසේ පැවසුවාය.“මට හැකිතාක් කල් නර්තනයෙහි යෙදීම මගේ අරමුණයි.” යැයි ඇය පවසයි. නර්තන වැඩමුළු කීපයක් සඳහා ඇය නොබෝ දිනකින් ඇමෙරිකාව බලා පිටත්වීමට නියමිතය. සියලු ජාතීන් හි දරුවන්හට කිසිදු වෙනසක් නැතිව සෙනෙහසින් නර්තන ශිල්පය උගන්වන අප ඇයගේ මෙම සේවාව දිගින් දිගටම සිදුකරමින් භරත නාට්‍ය අංශයෙන් ලොව පුරා ශ්‍රී ලංකාවෙහි නම පතුරවන්නට ශක්තිය හා ධෛර්යය ලැබේවායි ‘ප‍ාලම’ වෙනුවෙන් පතමු.සංවාද සටහන - හේමචන්ද්‍රපූජ­නීය වූ බිමෙක නැමිණි මා සිරස විහිදී ගියෙය මා දෑත සිතෙහි බර ක්ෂය වී මඳ පවනේ පාව යමි - අහෝ අර ස්වර්ග­යයි - මුව අයා බල­න්නෙමි ක්ෂීර ගං ඉති­රේය පැණි නදී නද දී දුව­න්නේය මධුර වූ ඵල­වැල් සුග­න්ධය සිත ප්‍රමු­දි­තව කටට කෙළ උන­න්නේය සුන්දුස් - ඉස්ත­බ්රක්* පට බුමු­තු­රු­ණු­වල සැත­පෙ­මිය පවන් රොද සෙමෙර මල් සල­න්නේය. පුළු­න්වන් රන්පිළී සිහින් ඉඟ.......... පතළ මල් සුග­න්ධය........ මෝහ­නව නෙතු සඟල මලින් සැදි ස්වප්න­යන් මව­න්නෙය පිය­න­ගන පියෙන් පිය රිද්ම­යක් නැගෙ­න්නෙය හුරු­ල්ඊන්** සුරං­ගනා ප්‍රද­ක්ෂිණ සුන්ද­රය - අහෝ අර ස්වර්ග­යයි මුව අයා බල­න්නෙමි දෙවි­යනේ... ඔබේ මේ දයා­වට යමක් කළ හැකිද සම නිදි­ගැට හැර - මිහි­බට වෙමි කිරි­කැ­ටියා ගෝනිය මත ඉකි­ල­න්නෙය ක්ෂීර නදී වේද ළඟක? කිරි බඳු­නක් කේඩෑ­රීව පව­සන්නේ සාග­තය ය මගේ සුරඹ පෙමැති පිය'ඹ සයින් තැවී ඔහේ හොත්ව සිටි­න්නීය පැදු­රක් මත හද තුර'ගින ගිනි දැල්විණ කිරිත් පැණිත් පිරී තියෙන නදී වැලක් සුන්දුස් - ඉස්ත­බ්රක්........ හූරු­ලීන් - සුරං­ගනා........ සෞභා­ග්‍යය - සංතෘ­ප්තිය වාන් දමන ස්වර්ග­බි­මක් මේ මිහි­මත නංව­න්නට අප­හට හැකි නොවනු කිමද?* ස්වර්ග­ස්ත­වූ­වන් සැත­පෙන බුමු­තු­රුණු මෙන­මින් ශුද්ධ වූ අල් කුරා­ණය හඳු­න්වයි. ** සුර­අ­ඟ­නුන් අල්කු­රා­ණයේ මෙන­මින් හඳු­න්වයි.එම්.එච්.එම්. ෂම්ස්ගේ රච­න­යක් පරි­ව­ර්ත­නය - නිලාර් එන්. කාසිම්කලෙයි කම­ල්ගෙන් ඉස්ලා­මීය ගීතජන­ප්‍රිය ගායක කලෙ­යි­ක­මල් ජමා­ල්දීන් මහ'දුම්ගේ ශාස්ත්‍රීය ගීත ගායනා වැඩ­ස­ට­හ­නක් පසු­ගිය රාම­ළාන් උත්සව දිනයේ දී ශක්ති රූප­වා­හි­නිය මඟින් විකා­ශ­නය කෙරිණි. කලෙයි කමල් විසින් මෑත­කදී එළි­දැ­ක්වුණු ‘මන් වාස­නෙ­යිල් මක­ර­න්දප් පූක්කළ්’ නම් වූ ගී සමු­ච්ච­යෙහි අඩංගු ගී මෙහිදී විකා­ශය විය. මෙහිදී කලෙයි කමල්ගේ සහා­යට ප්‍රවීණ ගායිකා මොයිනා මොහි­දින් බෙග් ගාය­න­යෙන් සහාය වූවාය. මෙම ගීත රචනා කර ඇත්තේ කලා භූෂණ වෛද්‍ය තාසිම් අහ­මද්, ඉල­ක්කි­යච් සෙම්මල් රෂීඩ් එම්. ඉම්ති­යාස් කලා භූෂණ නූරුල් අසින් නජු­මුල් හුසෛන් සහ කින්නි­යාවේ කිවි­වර නස්බුල්ලා යන ප්‍රවීණ ගීත රච­ක­යන් විසිනි.ජීව­නදි සඟ­රාවේ සත්වන සංව­ත්සර කලා­පය නිකු­ත්වෙයිකලා­මණි පර­ණි­ද­රන්ගේ සංස්ක­ර­ණ­යක් වන ජීව­නදි මාසික සඟ­රාවේ සත්වන සංව­ත්සර පූර්ණ කලා­පය එළි­දැ­ක්වීම සහ වඩ­ම­රාච්චි නිර්මා­ණ­ක­රු­වන්ගේ එක­මු­තු­වක් මෙන් ම සඟරා ප්‍රද­ර්ශ­න­යක් මෑත­කදී අල්වායි හි පිහිටි කලා­ගා­ර­යේදී පැවැ­ත්විණි. මෙම අව­ස්ථාව ප්‍රවීණ ලේඛක දෙනි­යාන්ගේ නාය­ක­ත්ව­යෙන් සහ යාප­නය විශ්ව විද්‍යා­ලයේ කථි­කා­චා­ර්ය­ව­රුන් මෙන් සාහිත්‍ය ලෝලීන් රැස­කගේ සහ­භා­ගි­ත්ව­යෙන් සිදු­විය.හේම­චන්ද්‍ර පති­රණපාල­මට ලියන්නසෑම දෙසතියකටම වරක් පළවන පාල­මට ඔබේ අද­හස්, යෝජනා හා නිර්මාණ ද යොමු කරන මෙන් ඇරි­යුම් කරමු. සංස්කා­ර­ක­ - ‘පාලම’, සිළු­මිණ, ලේක්හ­වුස්, කොළඹ 10. FAX-2429260 Email- malkap@yahoo.comකර්තෘට ලියන්න | මුද්‍රණය සඳහා</content>
  </post></root>