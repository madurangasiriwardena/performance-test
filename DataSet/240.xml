<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=as1202055</link>
    <topic>නෙළුම්විල</topic>
    <author/>
    <content>නෙළුම්විලපළාත් මට්ටමේ සිංහල භාෂාව හා සාහිත්‍ය තරග විනිශ්චය කටයුතු අවසන් වෙමින් තිබිණ. වාචික තරගවලට ඉදිරිපත් වූ දරුවෝ සිය මාපියන්, ගුරුවරුන් හා වැඩිහිටියන් සමඟ නික්ම යමින් සිටියහ. ඒ වන විට වේලාව සවස හතරට ආසන්න වෙමින් තිබිණ. අවසන් තරග ප්‍රතිඵල ලේඛන සියල්ල මා අතට පත්වී තිබුණු බැවින් වැඩ කටයුතු නිමා කර යාමට සූදානම් වීමි.තරග විනිශ්චය කටයුතු සඳහා පැමිණි ගුරු උපදේශක මහත්ම මහත්මීහු කිහිප දෙනෙක් ද මා සමඟ සිටියහ.“හැමෝම ගිහිල්ලා ඉවර ද කියලා පොඩ්ඩක් බලාගෙන එන්න” මම පාසල් මුරකරුට පැවසීමි. “එක ගෑනු ළමයෙක් දවල් ඉඳල ම ගේට්ටුව ළඟ හිටියා. තවමත් ඒ ළමයා විතරක් ඉන්නවා. ඇහුවම කිව්වා තාත්තා එනකං ඉන්නේ කියලා” මුරකරු පැවසීය.මම ඒ දැරිය අප සිටි පන්ති කාමරයට කැඳවා ගතිමි. ඇය ඒ වන විටත් කිසිදු අහරක් ගෙන නොතිබිණ.“තාත්තා ආවහම දෙන්නම් කියලා ඉස්සරහ කඩෙන් බීම එකක් අරගෙන බිව්වා” දැරිය පැවසුවා ය. ඇයට දිවා ආහාරය ලබාදීමට කටයුතු කිරීමෙන් පසුව විස්තර විමසීමි. ඇය පැවසූ තොරතුරු අනුව ඇගේ මව දෙවසරකට පමණ පෙර විදේශගතව ඇත. පියා රැකියාවක් නොකරයි. මව වරින් වර එවන මුදලින් අවශ්‍ය වියදම් පියැවේ. ඇයට කිසිදු සහෝදරයකු හෝ සහෝදරියක නැත. පියා දහවල් නැවත පැමිණෙන බව පවසා ඇයට ජංගම දුරකථන අංකයක් දී පිටව ගොස් ඇත. පෙරවරුවේ සිය තරග සඳහා ඉදිරිපත් ව බොහෝ වේලාවක සිට ඇය පියාගේ පැමිණිම අපේක්ෂාවෙන් සිටියාය. අසල කඩයකට ගොස් අදාළ ජංගම දුරකථන අංකයට ඇමතුමක් ලබා ගැනීමට උත්සාහ කළත් එය සාර්ථක නොවූ බව දැරිය පැවසුවාය.නව වන ශ්‍රේණියේ ඉගෙනුම ලබන වැඩුණු සිරුරකින් යුත් දැරියක පාසලේ තනිකර දමා යාමට අප කිසිවෙකුටත් කළ නොහැකි බැවින් ඇයගෙන් ලබාගත් ජංගම දුරකථන අංකයට ඇමතුමක් ලබාගැනීමට ගුරු උපදේශක මහත්මියක් දැඩි උත්සාහයක් දැරුවාය. නමුත් පියා ලබා දී තිබු අංකය ක්‍රියා විරහිත කර තිබිණ. අප දැරිය ගෙන් වෙනත් ඥාතියකුගේ හෝ අංකයක් ඉල්ලාගෙන දැරිය පිළිබඳව පැවසීමට උත්සාහ කළත් එය ද අසාර්ථක විය. දැරිය දැනගෙන හිටියේ ඥාති නැන්දා කෙනෙකු ගේ අංකයක් පමණි. එහෙත් ඊට ඇමතුමක් ගන්නවාට ඇය අකැමැති වූවා ය.“තාත්තා ඒ නැන්දලත් එක්ක තරහයි. ඒ නිසා කතා කළොත් මට බනීවි” ඇය කීවා ය.නමුත් අපි ඒ අංකයට ඇමතුමක් ගෙන දැරිය පිළිබඳව පවසා ඇය රැගෙන එන බව ද පැවසීමු. ඔවුන්ට ද දැරිය පිළිබඳව කිසිදු හැඟීමක් නැති බව කතාබහෙන් වැටහිණ.විදුහලේ මුරකරු පැවසුවේ දැරිය පාසලේ රඳවා යන ලෙසයි. පියා රෑ බෝවී හෝ පැමිණ දැරිය රැගෙන යනු ඇතැයි ඔහු පැවසීය. නමුත් ඊට එකඟ නොවූ අපි දැරිය සොයාගෙන පියා පැමිණියහොත් අප විසින් ඇය නිවසට ම හැරලීමට කැඳවාගෙන ගිය බව පවසන මෙන් දන්වා දැරිය සමඟ ඇගේ නිවස සොයා ගියෙමු.අප දැරිය සමඟ ඇය ගේ නිවෙස සොයා ගමන් ගනිද්දී තද වර්ෂාවක් ද පැවතිණ. නමුත් අඳුර වැටීමට පෙර ඇය හැරලීම කළ යුතු වූ නිසා ගුරු උපදේශක මහත්මියත් මමත් දැරිය ද වැස්සෙන් ආරක්ෂා කර ගනිමින් ගමන් ගතිමු. ගමන ඉතා දුෂ්කර විය. ඉතා දීර්ඝ පටු පාලමකින් ද යා යුතු විය. මා සතු ව තිබු ප්‍රතිඵල ලේඛන ද අනෙක් ලේඛන ද වර්ෂාවෙන් ආරක්ෂා කර ගනිමින් ලිස්සනසුලු පාලම තරණය කළෙමු. ඉන් පසු අප ගමන් ගත්තේ කුඩා ගෙවල් පේළියක් අතරිනි. අප ඉදිරියට පැමිණියේ අමුතු ආකාරයකට හිසකෙස් කපා වර්ණ ගන්වා ගත් තරුණයෙකි. දැරිය පියා ලෙස හඳුන්වා දුන්නේ ඔහුය. දැරිය ගැන නොසලකා හැරීම පිළිබඳව අපි ඔහුට තදින් දොස් පැවරීමු.“මට නින්ද ගියා. එන්න අමතක වුණා.” ඔහු ගණනකට නොගත් අයුරින් පැවසී ය. ඔහු දැරිය ගේ පියා ම දැයි අපි නොදනිමු.රට රැකියාවලට යන මවුවරුන් තම දරුවන් ගැන මීට වඩා අවධානය යොමු කළ යුතු බව පමණක් කියමු. දරුවන් අවුල් වියවුල්වලට ඇද වැටීම යනු රටේ අනාගතය අවුල් වියවුල්වලට ඇද වැටීමයි.  කැලණියේ, ධර්මාලෝක මාවතේ නයනා දීප්ති ගුණරත්න මෙනෙවිය විසින් යොමු කරන ලද ලිපියක් ඇසුරිනි.නව වැනි ශ්‍රේණියේ සිංහල විෂයය භාර ගුරුවරයා ප්‍රස්ථා පිරුළු පහළොව බැගින් ලියන ලෙස සිසුවනට නියම කළේ ය. ඒවා පැය බාගයක් ඇතුළත ලිවිය යුතු ද විය. සිසුවෝ වහ - වහා වැඩට බැස්සහ. පැය බාගය ගෙවී යත්ම ගුරුවරයා පොත් ටික එකතු කර ගත්තේ ය. අසුනෙහි හිඳ ගත් ගුරුවරයා ගේ ඇස් පොතින් පොතට දිව ගියේ ය.‘වැටත් නියරත් ගොයම් කා නම් කාට පවසමි ඒ අමාරුව‘ ‘ලූලා නැති වළට කණයා පණ්ඩිතයා’, ‘බුරන බල්ලෝ හපා නොකති’, ‘මඩ සෝදාගත් කල ගොවියා රජකමට වුව සුදුසු ය’ ආදි වශයෙන් සිසුන් දිගු ලේඛන ලියා තිබිණ.ගුරුවරයා ගේ මුහුණ හැඩ වෙමින් පැවතියේ ය.මේ අතර එකවර ම ගුරුවරයා ගේ ඇස් උඩ ගියේ ය.1. ඉබ්බා අහසින් වැටී නැසුණේ වචාලකම නිසා නොව ගුරුත්වා කර්ෂණය නිසා ය.2. කොටියා කට අරින්නේ ආයුබෝවන් කීමට නොවේ.3. සැබෑ ගුරුවරයකුගේ ගෝලයෝ චන්ද්‍රයින් නොව සූර්යයෝ වෙති.4. මඩ සෝදාගත් ගොවියා රජ නොවන්නේ යළිත් මඩ ගා ගැනීමට සිදුවන බැවිනි.5. කැකුණ තළන ඌරන් නැතිවී ගිය දිනක හබන් කුකුළන් ගේ රජ මඟුල් කෑම ද නවතී.6. ගසක සෞන්දර්ය කියුබික් අඩිවලින් දකින්නෝ ද වෙති.7. තරගය අවසානයේදී අශ්වයාට හතිය ද, ජොකියාට පී‍්‍රති ඝෝෂාව ද, හාම්පුතාට රන් කුසලාන ද හිමි වේ.8. නින්දේ අගය තේරුම් ගන්නේ පිලේ පැදුර මත නිදන්නා නොව සිරියහනේ නිදි වර්ජිත ව සිටින්නා ය.9. ඡන්දයක දී නම් ගුණ නැණ බෙලෙන් යුතු පුතුට වඩා පින් මද පුතුන් සියය අගනේ ය.10. අබුද්දස්ස යුගවල දී පේ‍්‍රතයෝ දිව්‍ය විමානවල පදිංචියට යති.11. කට නිසා මාළුවා නැසෙයි; දේශපාලකයා රැකෙයි.12. නීතිය ඇත්තේ දුබලයාට පිළිපැදීමටත් බලවතාට උල්ලංඝනය ඛ්ලමටත්ය.13. බුරන බල්ලෝ නොබුරන විට දී සපා කති.14. කුක්කන් සමඟ නින්දට ගිය විට මැක්කන් සමඟ අවදි වීමට සිදු වේ.15. ඉබ්බා ගේ වේගය ගොළුබෙල්ලාට මවිතයකි.‘සුනිල් නැගිටින්ඩ!’ ගුරුවරයා සුනිල් දෙස බැලුවේ ය. සුනිල් නැගිට්ටේ බියෙනි.‘ආ කියවන්ඩ මේ අලුත් ප්‍රස්ථා පිරුළු ටික පන්තියේ හැමෝටම ඇහෙන්ඩ!’ ගුරුවරයා පොත අයිතිකරු අතට ම දුන්නේ ය.සුනිල් තමා ලියු නව ප්‍රස්ථා පිරුළු එකිනෙක කියවන විට සිසුවෝ ද පුදුමයට පත් වූහ. පොත පාසලේ සෙසු ගුරු භවතුන් අතරට මෙන් ම විදුහල්පතිවරයා අතට ද ගියේ ය.පත පොත කියවීමෙන් සුනිල් ලත් දැනුම කාගේත් ප්‍රශංසාවට ලක් විය. සුනිල් ගේ ප්‍රස්ථා පිරුළු කලක් යන තුරු ම සමකාලීනයන් අතර ප්‍රචලිත ව තිබිණ.බිංගිරිය කොස්වත්තේ සාම විනිසුරු, විශ්‍රාමලත් ආචාර්ය ඩී. එන්. දිසානායක මහතා විසින් යොමු කරන ලද ලිපියක් ඇසුරිනි.නෙළුම්විලට ලියන අයටනෙළුම්විලට ලියන අයට නිර්නාමික ව පෙනී සිටීමට අවශ්‍ය නම් එසේ කළ හැකි ය. එහෙත් තමන් ලියා එවන කතාවට අදාළ ආවරණ ලිපියෙහි තමන් ගේ නම ගම ලිවිය යුතු ය. එය අප ගේ දැන ගැනීමට තිබිය යුතුම ය.එසේ වුව ද, ඇතැම් පාඨකයන් එවා ඇති ලිපිවල අනන්‍යතාව දැන ගැනීමට හැකියාවක් නැත. එබඳු ලිපි සමාජයට කෙතරම් ඵලදායී වුවද පළ කිරීමට හැකියාවක් නැති බව කිව යුතු ය. එහෙයින් එවැනි ලිපි එවා ඇති අය තමන් ගේ නම සහ ලිපිනය නැවත අප වෙත යොමු කළ යුතු බව සලකන්න.සංස්කාරකනෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=as1202056</link>
    <topic>යළිත් Western</topic>
    <author/>
    <content>යළිත් Westernකෙනෙකුට යළිත් Western වලට යා යුතු නම් ඔහු කටුනායක ගුවන් තොටුපළින් ගුවන් යානයකට නැග බටහිර දෙසට පියාසර කළ යුතුය. සල්ලිය බාගය ඇති කෙනෙකුට අද මෙය “මහ කජ්ජක්” ද නො වන්නේ ය. සල්ලිය බාගය යහමින් තිබුණ ද 1800 ගණන්වල ලංකාවේ ජීවත් වූ සුදු මහත්තයෙකුට පවා “යළිත් බටහිර” යෑම අද තරම් පහසු කටයුත්තක් නොවෙයි. රයිට් සහෝදරවරු 1903 දී ගුවන් යානා තාක්ෂණය සොයා ගත්ත ද ලංකාව ගුවන් සේවාව ආරම්භ කළේ ඊට කලකට පසුවයි.සුදු මහත්තුරු බටහිර සිට ලංකාවට ආවෙ ගියේ නව්කා මාර්ගයෙනි. වස්කෝද ගාමලාගේ සිට ලොරොන්සෝ ද අල්මේදලා පවා යුරෝපයේ සිට ආසියාවට ආවේ ගියේ අපි‍්‍රකානු මහද්වීපය වටේ ගොසින් කුණාටු තුඩුව (පසු කාලීනව ශුභ ප්‍රාර්ථනා තුඩුව) ද තරණය කොට ගෙන මැඩගස්කරය හරහා ඉන්දියන් සාගරයට ඇතුළු වීමෙනි. එහෙත් 1869 දී සූවස් ඇළ විවෘත වීමත් සමඟ අපරදිග පෙරදිගට වඩාත් ළං විය. මහා අඳුරු මහද්වීපය ලෙස නම් වූ නො දියුණු අපි‍්‍රකා මහද්වීපය වටේ යන්නේ නැතිව මධ්‍යධරණී මුහුදෙන් රතු මුහුදට ඇතුළුවීමේ අධි පහසුව සූවස් ඇළ විසින් ලෝකයට ලබා දුන්නේ ය.එනිසා අපේ අධිරාජ්‍යවාදී සුදු මහත්තුරු මධ්‍යධරණියෙන් සූවස් ඇළ තරණය කොට ගෙන රතු මුහුදට අවතීර්ණ වී ඒඩ්න් බොක්කෙන් ඉන්දියන් සාගරයට පිවිස පෙරට වඩා කෙටි දුරකින් ලංකාව සොයා පැමිණියහ. ඔවුන්ට “යළිත් බටහිරට” යාමට අවශ්‍ය වූයේ නම් ඒ නාවුක මාර්ගයේ ම ගමන් කළ යුතු වේ. එක් නාවුක ගමනකට අවම වශයෙන් මාසයකට වැඩි කාලයක් ගත වන්නට ඇත. එහෙයින් එංගලන්තයේ නිලධාරියකුට තම අඹු දරුවන් බලන්නට “යළිත් බටහිර” යෑම ඉතා දුර්ලභ හා දුෂ්කර ක්‍රියාවකි.එහෙයින් ඔවුහු “යළිත් බටහිර” යෑම සඳහා වඩාත් පහසු, සංකේත පරිසරයක් ලංකාවෙන් ම සොයා ගත්තෝ ය. මාතලේ සිට රත්තොටට ගොසින් එතැන් සිට නකල්ස් කඳුයාය තරණය කොට ඉලුක් කුඹුරෙන් වස්ගමු යන පාරේ සුදු මහත්තුරුන්ට “යළිත් බටහිර” හමු විය. නකල්ස් මිටියාවත අද ද බැලූ බැල්මට ම බටහිර යුරෝපා රටක පරිසරයක සිරිය ගෙන එනු ලබයි. එහෙයින් සුදු මහත්තුරු ඒ ඉසව්වට “Re- Western” (යළිත් බටහිර) කියා කීවෝ ය. අද අප මේ ඉසව්ව හඳුන්වන්නේ Re + Western යන ශබ්ද දෙක එක්කොට “රිවෙස්ටන්” කියායි.පාසල් අවධියේ රිවෙස්ටන් හරහා අධ්‍යාපන චාරිකාවක් පවත්වා තිබුණ ද ඒ දිනවල මට වංගු නවා කඳුකර මාර්ගවල බස් රථයේ ගමන් කිරීම කලන්තය වී වමනය කිරීමට කාරණාවකි. මගේ සංචාර පි‍්‍රය බව මා උපතේ සිට ම උරුමයෙන් රැගෙන ආ සංසාර පුරුද්දකැයි මට සිතේ.එහෙත් මම කුඩා කාලයේ බරපතළ වාහන නො රිස්සුමක ජීවත් වූවෙමි. පෙට්‍රල් සුවඳක් ආග්‍රහණය වූ සැණින් මට කලන්ත ගතිය හැදෙයි. දුම්රියක පවා මා ගමන් ගත්තේ ඉතා පරිස්සමින් ය. ජනෙල් කවුළුවෙන් ආ පස්සට දුවන ලෝකය දකිද්දී මට ඔළුව කැක්කුම හැදී වමනයට එයි.මගේ වාහන නොරිස්සුම මට අනාගතයේ ගැටලුවක් වේ යැයි ඉවෙන් මෙන් දැනගත් මපියා මා වෛද්‍යවරයකුගේ ළඟට ද එක්ක ගියේය. කෙතරම් අපහසු වුවත් හැකිතාක් වාහනවල ම ගමන් කොට පුරුදු වෙන්නැයි මට වෛද්‍ය උපදෙස් ලැබුණි.එවිට මගේ පියා තම රාජකාරි වාහනයේ මා නංවා ගෙන ඔහු රාජකාරී කළ දුෂ්කර ප්‍රදේශ කරා මා රැගෙන ගියේ ය. ලං.වි.ම. යැයි අකුරු ඇඳ තිබූ ලංකා විදුලිබල මණ්ඩලයේ ජීප් රථයේ රියැදුරු මහතා වූ ක්‍රිස්ටෝපර් අංකල්ට හැමදාම තම වාහනයේ ඇතුළත් පිටත් හෝදන්නට සිදු වූයේ මගේ වමන ප්‍රහාරය බලවත් වූ නිසා ය.එහෙත් මම අධිෂ්ඨානය අත් නො හැරියෙමි. වසර කීපයක් ඇතුළතදී මපියා මා සංචාරයට සුදුසු පුරවැසියෙක් බවට පත් කළේය. දැන් මම “රථගාය” වැලඳුණු රියැදුරෙකි. කුඩා දරුවන්ට වැලඳෙන රතගායට වඩා මගේ ගායේ ඇති වෙනස නම් මහප්‍රාණ ‘ථ’ යන්නයි. දරුවන්ට වැලඳෙන්නේ රතගායයි. මට වැලඳී ඇත්තේ රථගායයි. මම විවිධ රථ, විවිධ පරිසර හරහා ධාවනය කිරීමේ ආශාව ඇති රථාචාරී වරයෙක්මි.විවිධ පරිසර පද්ධති අතර සුදු අධිරාජ්‍ය මහතුන්ගේ “යළිත් බටහිර” හෙවත් Re-Western හෙවත් රිවෙස්ටන් පරිසර පද්ධතියට මම බෙහෙවින් පි‍්‍රය කරමි. අවසාන වතාවට මම රිවෙස්ටන් ධාවනය කළේ 2011 නොවැම්බර් මාසයේදී දඹුල්ලේ සිටයි. දඹුල්ලේ සිටඒ 9 මාවතේ මාතලේ දක්වා පැමිණ එතැනින් කයිකාවල හරහා රත්තොටට ගොස් මිඩ්ලන්ඩ් වතුයාය හරහා නකල්ස් කඳු පන්තියට රිංගා ද මට රිවෙස්ටන් තරණය කළ හැක.එහෙත් “කුස පබා” චිත්‍රපටයේ දර්ශනයක් රූපගත කිරීම වෙනුවෙන් අපේ චිත්‍රපට නඩය ගමන් ගත්තේ ඊට වඩා වෙනස් ප්‍රදේශයක් හරහා ය. දඹුල්ලේ සිට කළුන්දාව පැත්තෙන් බකමූණ, ඇළහැර පසු කරගෙන යන මාවත A 9 මාතලේ පාර තරම් ජනාකීර්ණ නැත. මේවා අතීතයේ දුෂ්කර ජනශූන්‍ය ගම්මාන වුවද අද වන විට මහා මාර්ග ඉදි වීමෙන් හේතුවෙන් ක්‍රමයෙන් ජනාකීර්ණ වෙමින් පවතී. අත්තරගල්ලෙව, කළු ගඟ, හත්තොට අමුණ වැනි පළාත් මා මීට පෙර ද සංචාරය කොට තිබුණේ ය.මා “ගඟ දිගේ” සංචාරය කරන කාලයේ අඹං ගඟේ මුල් දියතු සොයා නකල්ස් නැග්ගේද බකමූණ, ඇළහැර පළාතෙන් ය. “ඇළ හැරවූ තැන”, “ඇළහැර” වූ බව අප දනිත ද බොහෝ දෙනා සිතන්නේ “බකමූණෙකු” නිසා “බකමූණ” හැදුණා කියාය. වරක් මහවැලි කලාපයේ බකමූණ කොඩිය නිර්මාණය කරන්නටත් බකමූණෙකුගේ රූපයක් යෝජනා කළ “උගතෙකු” අපේ රටේ හිටියේ යැයි මහවැලි කේන්ද්‍රයේ පර්යේෂණ නිලධාරී සුනිල් විජේසිරි මහතා මා සමඟ පවසා ඇත. (අභාවප්‍රාප්ත සුනිල් විජේසිරි මහතාට නිවන් සුව අත් වේවා!)බකමූණ වචනය හැදෙන්නේ බක් + අමුණ සන්ධි වීමෙන් ය. බක් යනු තරමින් විශාල හෙවත් ‘ලොකු’ යන අර්ථයයි. එහෙයින් බකමූණ යනු “ලොකු අමුණයි”. ඉන් පසු හමුවන කළු ගඟ, හත්තොට අමුණ පළාතේ මම මීට පෙර තවත් චිත්‍රපටයක රූ ගැන්වීම් සඳහා පැමිණ තිබුණෙමි. බෙනට් රත්නායක නම් චිත්‍රපට අධ්‍යක්ෂවරයා ඉතා හොඳ පාරිසරික සංචාරකයෙක් ය. ඔහුගේ චිත්‍රපටවල ඉතා දුර්ලභ සහ සුන්දර පසුබිම් පරිසර හමු වන්නේ ඒ නිසා ය. වරක් ඔහු මා සහ සංගීතා වීරරත්න ද කැටුව කළු ගඟ, හත්තොට අමුණ වෙත පැමිණියේ “අස්වැසුම” නම් ඔහුගේ පළමු චිත්‍රපටය රූපගත කරන්නටයි.මේ ප්‍රදේශ සියල්ල මැණික් පතල් කර්මාන්තය නිසා ප්‍රචලිත වූ පරිසරයන් ය. කළු ගඟ බොර පැහැ වනතුරු ගඟේ මැණික් ගරන ගැමියන් සමඟ ගං බැස මම එදා “අස්වැසුම” චිත්‍රපටය සඳහා මැණික් ගැරුවෙමි.මේ ප්‍රදේශ කෙළවර වන්නේ වස්ගමුව වනෝද්‍යානයටයි. වස්ගමු කැලේ හක්කොලං කොරන “විල් අලි” මහා වසවර්තියෝ ය. උන් උඩවලවේ සිටිනා “රුහුණු ගැටවුන්ට” වඩා ප්‍රචණ්ඩ ය. අප “අස්වැසුම” චිත්‍රපටය සඳහා කළු ගඟ වසන කාලයේ හත්තොට අමුණ ප්‍රදේශයේ මහා ඛේදවාචකයක් සිදු විය. වස්ගමු වල් අලියෙකු ගම් වැද ගැමියෙකුට පහර දී ඝාතනය කොට තිබුණි. ගම්මුන් මට දැනුම් දුන්නේ ඒ ගැමියා වනාහී මේ අලියාට අනතුරක් කිරීමට උත්සාහ කොට තිබූ අයෙකු කියාය.අලියා දිගු මතක ශක්තියෙන් යුතු සත්ත්වයකු යැයි අප අසා ඇත. ඌ මේ ගැමියා පිළිබඳ සෙවිල්ලෙන් සිට අවස්ථාව ලද සැණින් ක්‍රියාත්මක වී පලි ගත්තේ යැයි හත්තොට අමුණ ගම්මු මට කීවෝ ය. මෘත ශරීරය භූමදාන කොට තිබුණේ වනාන්තරයට කෙළවර වන සොහොන් පිටියකයි. අවසාන කටයුතු සිදුවන අතරවාරයේ ද ඒ අසල වනාන්තරයේ සිට අලියා කෑ ගසමින් වනය දෙවනත් කොට ඇත. භූමදානයෙන් පසු රාත්‍රියේ සොහොන් පිටියට පැමිණ තිබු වල් අලියා ගැමියාව වළ දා තිබු වළ ගොඩැල්ල ද පයින් ගසා කඩා ගොස් තිබුණේ ලු. අලියා සතු සියලු දේ අලි දේවල් යැයි කුඩා කල මම අසා තිබුණෙමි. අලි හොඬය, අලි වලිගය, අලි මයිල පමණක් නොව අලි වෛරය, අලි පළිගැනීම ද අලියා තරම් ම විශාල යැයි මට ඒ කථාවෙන් පැහැදිලි විය.හත්තොට අමුණ අලි කථාව යළි මතක් කරමින් මම කහගල්ල, ලග්ගල පසුකර ඉලුක් කුඹුරට ළඟා වුණෙමි. මේ මාතලේ දිස්ත්‍රික්කයයි. නකල්ස් කඳු පන්තියේ බෑවුම් දෙපස ම මාතලේ දිස්ත්‍රික්කය යෙදී ඇත. මාතලේ සිට ලග්ගලට සිතියම් පොතේ ඇත්තේ කෙටි දුරක් වුවද මේ ප්‍රදේශ දෙක අතරැති නකල්ස් හෙල් වැටි හේතු කොටගෙන මහ පොළොවෙන් එහි මාර්ග දිග ඉතා දුර ය.මාතලේ ඉපැරැණි ජනාවාසයක් යැයි කියන්නේ ලග්ගල නිසා දෝ හෝයි, මම සැක කරමි. විජයාවතරණ ප්‍රවෘත්තියේ සිරසවත්තුපුර උත්සවයේ ද ලග්ගල ගැන සඳහන් වේ. මහාකාලසේනගේ දුහිතෘ පෝලමිත්තාගේ සිරසවත්තුපුර විවා මංගල්‍යය වංසකතාකරුවන් හඳුන්වන්නේ “ගල්ලගල, ලොග්ගල මහ මංගල්‍යය” ලෙසිනි. පෝලමිත්තා යනු ලොග්ගල යක්ෂණියකි. ඇය දීග දුන්නේ ලග්ගලටයි. මේ ඉසව්වේ මාර්ග පද්ධතිය මා වැනි රථගායෙන් පෙළෙන රථාචාරියකුට මහත් අස්වැසිල්ලකි. වස්ගමු වන සීමාවේ රූස්ස කඳු තරණය සඳහා වැලමිටි වංගු ඉදි වී තිබේ. මොහොර බෑවුම් හරහා වැටී ඇති වංගු පාර රියැදුරු වෙහෙස කරවයි. රූස්ස වනස්පති වෘක්ෂ හරහා වනාන්තරය යා කරන වැල් බූටෑව කඳුකර මාවතට ආරුක්කු තනා ඇත. වයෝවෘද්ධ යෝධ පුස්වැල් දඟර දමා ඇඹරීමෙන් චමත්කාර වන චිත්‍රයක් මවා තිබේ.ඉලුක්කුඹුරේ දී මට “ලොකු අයියා” සිහි වෙයි. මා 2000 වසරේදී ස්වර්ණවාහිනී වැඩසටහනක් සඳහා ගීතමය රූපාවලියක නර්තන රචනයක් සඳහා ද රිවෙස්ටන් පැමිණියේ ඉලුක්කුඹුර හරහා ය. එවර මා සමඟ පැමිණි සුරූපී විලාසිනියන් කළු ගඟ ඉසව්වේ තානායමක රැඳ වූ මා මගේ නවාතැන ලෙස තෝරා ගත්තේ ඉලුක්කුඹුර ලොකු අයියාගේ නිවසයි. ඒ දිනවල ඉලුක්කුඹුර ගමේ බලකාරයාව සිටියේ එතුමන් ය. මගේ රූ ගැන්වීම සඳහා අවශ්‍ය සියලු කළමනා මට සංවිධානය කොට දුන්නේ ඉලුක්කුඹුර ලොකු අයියා ය.මෙවර 2011 නොවැම්බරයේ දී “කුස පබා” වෙනුවෙන් රිවෙස්ටන් යන අතර ද මම ඉලුක්කුඹුරේ ලොකු අයියා ගැන සොයා බැලුවෙමි. එහෙත් දැන් එතුමන් එගම නැති බව අසල්වාසීහු මට දැනුම් දුන්හ. මනුස්ස ජීවිත පුදුමාකාර ලෙස වෙනස්කම් වලට භාජනය වන්නේ යැයි මම සිතා ගත්තෙමි.ඉලුක්කුඹුරේ සිට රිවෙස්ටන් නගින සංචාරකයකුට හමුවන දුර්ලභ පාරිසරික පද්ධතියකි පතන. ලංකාවේ මෙබඳු සුන්දර පතන් බිම් කිහිපයක් ම ඇත. රූස්ස කඳු මුදුන්වල ඇති සානු ලක්ෂණ සහිත තැනි බිම් සමහරක මිටි මානා පඳුරු පමණක් වැඩෙන විවෘත බිම්කඩවල් හමුවෙයි. රිවෙස්ටන් පතන ද එබඳු හිස් භූමියකි. මේ පතනේ ඇති විශේෂතා කිහිපයකි. මාතලේ, රත්තොට සිට මිඩ්ලන්ඩ් වතු යායෙන් රිවෙස්ටන් එන්නෙකුට පතන හමු වන්නේ රිවෙස්ටන් සුළං කපොල්ලට පසුවයි. රිවෙස්ටන්වලට වඩා පහත් බිමක පතන පිහිටා ඇති හෙයින් මිඩ්ලන්ඩ් මුදුනේ සිට බලන කල කහ පැහැති තණකොළ පිට්ටනියක් සේ මේ පතන් බිම අපූරුවට දර්ශනය වෙයි.ඉලුක්කුඹුරේ සිට රිවෙස්ටන් නගින්නෙකුට මුලින් හමු වන්නේ පතනයි. එවිට වම් අත පැත්තෙන් මනිගල කන්ද දර්ශනය වෙයි. නකල්ස් කඳු ප්‍රාන්තයේ එක් කෙළවරක පිහිටි රූස්ස මනිගල කන්ද මම 2005 දී තරණය කෙරුවෙමි. ඒ අවදානම් සහිත සුන්දර කඳු තරණය මා වෙන ම ‘සංචාරේ’ ලිපි සංග්‍රහයකින් ඔබට දක්වන්නම්. පතන පිටිය දිගේ එහි මුදුන් ඉමට ගමන් කළ විට පෙනෙන්නේ තවත් දුර්ලභ සෞන්දර්යයකි. එතැන සිටගත් කෙනෙකුට යළිත් මුළු මැද රට කලාපය ම පෙනෙන්නට පටන් ගනී. මා දඹුල්ලේ සිට පැමිණි මාවතේ ඇළහැර බකමූණ සිට ම පෙනෙන්නට පටන් ගන්නා රූස්ස හෙල මුදුන මෙයයි. එහෙයින් පතන මුදුනේ සිට බැලූ විට පෙනෙන හාත්පස පහත් බිම් වනාහී වස්ගමු අරණේ සිට දඹුල්ල තෙක් මා ආ මාවත බව මට වැටහේ.පතනේදී මම ස්වර්ණාභරණින් විභූෂිත වී සකල දඹදිව අග රජු ඔකාවස් නිරිඳුන්ගේ දෙටු පුත්‍ර කුස නම් ඔටුන්න හිමි කුමාරයා බවට පත් වීමි. අධිෂ්ඨාන පාරමිතාව පූරණය කිරීම සඳහා පබාවතී විෂයේ හීන මේ කළ කුස නිරිඳු සත් රජුන් හා සටන් වැද, ජය ගෙන රූබර පබාවතිය දකුණු පස හිඳුවාගෙන අස් රියේ නැගී කුසාවතිය තෙක් ගමන් කරන සුන්දර ගිරිදුර්ග මාවත රූපගත කිරීම සඳහා මහාචාර්ය සුනිල් ආරියරත්නයෝ කළමනා සූදානම් කොට තිබුණෝ ය. අත්‍යාලංකාර ලියකමින් සරසන ලද අස්රියේ නැග ගත් පූජා උමාශංකර් සහ මම, සුදු මහත්තුරුන්ට “යළිත් බටහිර” වූ රිවෙස්ටන් දුර්ග මාර්ගය “එකල බරණැස, බවට පත් කෙරුවෙමි.ලබන සතියේ :- කුසාවතිය සහ සාගලපුරය අතරජැක්සන් ඇන්තනීwww.jacksonanthony.comඡායාරූපය - විශ්ව බාලසූරියඑකල බරණැස ලෙස රිවෙස්ටන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=as1202057</link>
    <topic>ආරක්ෂාව අනතුරක් කරගන්න එපා</topic>
    <author>කේ.සී.ජේ.රත්නායක</author>
    <content>ආරක්ෂාව අනතුරක් කරගන්න එපා“අලුත් නිවසක පදිංචියට යන බොහෝ දෙනෙකුට තිබෙන ප්‍රශ්නයක් තමා ගෙදර ආරක්ෂාව කරගන්නේ කොහොමද කියන කාරණය. යක්ෂ, භූත, ප්‍රේත බලවේගයන් ගෙන් නිවසක් ආරක්ෂා කරගැනීම සඳහා කෙරෙන ගුප්ත ශාස්ත්‍රීය කටයුතු ඉතා පුරාණ කාලයේ සිට පැවත එන චාරිත්‍රයක් බවටත් පත් වෙලා.”අමනුෂ්‍ය දෝෂයන්ගෙන් නිවස ආරක්ෂා කැර ගන්නා ආකාරය පිළිබඳව මෙවර සිළුමිණට අදහස් පළ කරනුයේ ප්‍රවීණ ඡ්‍යොතිෂවේදී මීපේ ගණිතගේ චන්ද්‍ර භාරතී මහතාය.”....ගෙයක් ආරක්ෂා කරන්න සමහරුන් කඩේට ගිහින් යන්තර තහඩු - මැටි මුට්ටි ගෙනැවිත් ගෙදර හතර කොණේ එල්ලනවා. නමුත් මේක ප්‍රතිඵල රහිත බොරුවක්. එහෙම කළාට ගෙදරට කිසිම ආරක්ෂාවක් ලැබෙන්නේ නෑ. මෙතන තවත් අනතුරක් තියෙනවා. තවත් අය නොදන්නාකමට ඉඩමේ හතර කොණේ ආරක්ෂක මුට්ටි වළලනවා. මේකෙන් සිද්ධ වෙන්නේ ගෙදර සහ ඉඩමට අරක්ගත්ත අමනුස්ස බලවේග ඒ ඉඩම ඇතුළේ එළියට යන්න බැරිව කොටු වීමයි. එහෙම කොටු වුණ මළ යක්ෂ, ප්‍රේත බලවේග ගෙදරට බොහෝ අණවිණ කරන්න පටන් ගන්නවා. ආරක්ෂාව නොදැනීම අනතුරක් බවට පත් වෙනවා.””හරි විදිහට ගෙදර ආරක්ෂාව කර ගන්නේ මෙහෙමයි. මුලින්ම ගෙදර සහ ඉඩම හොඳින් සුද්ද පවිත්‍ර කරගන්න ඕනේ. වැරහැලි, පරණ රෙදි, බෝතල් වගේ අබලි ද්‍රව්‍ය මුළුමනින් ම ගෙදරින් හා ඉඩමෙන් ඉවත් කරන්න ඕනේ. වැසිකිළි කාණු පද්ධති යනාදියත් හොඳින් පිරිසුදු කරගත යුතුයි.දෙවනුව බුදුන් දෙවියන් වැඳලා ඇදුරෙකු ලවා ආරක්ෂාව සාදා ගන්න ඕනේ. මෙතනදී පිදේනි තට්ටුව හදලා ගෙදර සහ ඉඩම අවට ඉන්නා ප්‍රේත – පිසාච අමනුස්ස බලවේගයන්ට ආරාධනා කරලා ඒ තටුව ගෙදරින් පිට කරනවාත් එක්කම එකවර ඉඩමේ හතර කොණේ ආරක්ෂක මුට්ටි වළලන්න ඕනේ. එතකොට අර පිටතට අරගෙන ගිය අමනුස්ස බලවේගයන්ට නැවත ඉඩමට හා ගෙට ඇතුළු වෙන්න බැහැ.ඉඩම වටා අදෘශ්‍යමාන ගිනි වැටක් තිබෙන බව අර අමනුස්ස බලවේගයන්ට පෙනෙනවා. මෙයින් පසුව තමා ගෙදර ඇතුළේ අනෙකුත් ආරක්ෂක කටයුතු සිද්ධ කරන්නේ. ගෙදර ආරක්ෂා කරන්න කළින් ඒ නිවසේ හැම කෙනකුටම දෙහි කැපීම සහ අඹ අත්තෙන් සෙත් පැතීමත් අනිවාර්යයි. සාමාන්‍යයෙන් මේ වගේ ආරක්ෂාවක් අවුරුදු දෙකක් විතර පවතිනවා. නමුත් ඇතැම් මස් මාංශ, කිළි, දෝෂ නිසා ආරක්ෂාව බිඳ වැටෙන්නත් ඉඩ තියෙනවා.””...ගුප්ත ශාස්ත්‍රීය පැත්තෙන් මේ ආරක්ෂාව කළත් හැමවිටම නිවස පිරිසිදුව පැවැතීම අත්‍යවශ්‍යය. කුණු කසළ, ඉඳුල්, පරණ රෙදි යනාදිය නිවසේ නොතිබිය යුතුයි. නිවසේ සහ ඉඩමේ කිළිටි ද්‍රව්‍ය තිබුණොත් ඒ තැන්වල අමනුස්ස දෝෂ බෝ වෙනවා. අහල පහලින් යන ප්‍රේත-පිසාචයොත් මේ කිළිටි තැන්වලට ඇවිත් අරක් ගන්නවා. නිවස සහ ඉඩම පිරිසිදුව තබාගැනීම පරිසරයට වගේම සෞඛ්‍යයටත් ඉතා වැදගත්.””... බොහෝ දෙනකුට තිබෙන තවත් ප්‍රශ්නයක් තමා බුදුන්ට සහ දෙවියන්ට පහන් පත්තු කිරිම. හැමවිටම බුද්ධ රූපය සහ බුදු පහන ඉහළින් තැබීම අත්‍යවශ්‍යයි. දේව රූප හා දෙවියන් වෙනුවෙන් කරන පහන් දැල්වීම ඊට වඩා පහතින් පිහිටීම සුදුසුයි. වාස්තු විද්‍යාව අනුව ඊශාන දිසාව ඉතාම වැදගත්. දෙවියන් ගේ බැල්ම නිතර මේ දිශාවේ පවතින බව විශ්වාසයක්. ඒ නිසා නිතරම ඊශාන දිසාව මනාව පිරිසිදුව තබා ගැනීම ඉතාම වැදගත්. ඊසාන දිසාවේ වැසිකිළි, පල්වතුර, කුණු කසළ යනාදිය නොතැබිය යුතුයි.කුණු කසළ පිළිස්සීම යනාදියත් ඊශාන දිශාවේ නොකළ යුතුයි. මේ කාරණා නොසළකා හැරියොත් ඒ නිවසේ අසමඟිය – අඬෝවැඩියාව, ගැටුම් නිතර දකින්න ලැබෙනවා.””... ගෙදරක සහ ඉඩමක ආරක්ෂාව ඇති කර ගත යුත්තේ ඒ ගෙදර සහ ඉඩමේ කිළිටි සහ අමනුස්ස දෝෂ ඉවත් කරලයි. එහෙම නැතිව කරන මොනම ආරක්ෂාවක් වුණත් සිද්ධ වෙන්නේ හොරා ගේ ඇතුළට දාලා දොර වැහුවා වගේ වැඩක්. මේ ආරක්ෂාව ශාස්ත්‍රය දන්නා ඇදුරෙක් ගෙට ගෙන්වාගෙන පෞද්ගලිකවම කර ගත යුතු දෙයක්. එහෙම නැතිව කඩේට ගිහින් යන්තර තහඩු, මැටි මුට්ටි මිලට අරගෙන ඇවිත් ගෙදර හතර කොණ එල්ලීමෙන් කිසිම සුගතියක් අත්වන්නේ නැහැ.””... අබලන් ද්‍රව්‍ය, කට කැඩුණු මුට්ටි යනාදී භාජන ගෙදරට අසුබ බව කාලයක සිට එන විශ්වාසයක්. ඒ වගේම එහි විශාල සත්‍යයක් ගැබ්වී තිබෙනවා. සුබ කටයුත්තකට විතරක් නෙවෙයි මොනම කටයුත්තකටවත් කට කැඩුණු භාජන – බිඳී ඉරි තැළුණු භාජන යනාදිය නොගත යුතුª බව මතක තබා ගැනීම වැදගත්.””... මේ සියල්ල සමඟම මතක තබා ගත යුතු වැදගත්ම කාරණය තමා මොන ආරක්ෂාව කළත් ඒ නිවසේ සහ ඉඩමේ පදිංචිකරුවන් එළඹ සිටි සිහියෙන් ජීවත්වීමයි වැදගත් වෙන්නේ. ලද දෙයින් සතුටුවීම, අරපිරිමැස්ම, දෙවියන් බුදුන් ගේ සරණ පැතීම, යනාදිය නිසා ඒ පවුලේ අභ්‍යන්තර ශක්තිය ඉහළ යනවා. එය ආධ්‍යාත්මික අංශයෙන් පවා කෙනෙකුට හිතාගන්න බැරි තරමේ විශාල බලයක් ශක්තියක් ජනිත කරනවා.මනුෂ්‍ය චිත්ත ශක්තිය හැම කාරණයකදීම සියල්ල අභිබවා යන මහා බලයක් බව මතක තබා ගැනීමයි වඩාත්ම වැදගත් වන්නේ.”කේ.සී.ජේ.රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av1202052</link>
    <topic>යාත්‍රා</topic>
    <author>තුෂාරි වික්‍රමසිංහ</author>
    <content>යාත්‍රාමුල් පිටුව සැරැසූ ඒ සුරූපී යුවතිය දර්ශිකා දිසානායක පසුගිය දා අපෙන් සමුගෙන දුරු රට ගියා. දර්ශිකා ඒ විදිහට අපෙන් ඈතට ගියත් ඇය පසුගිය දිනෙක මුහුණ දුන් සොඳුරු සිදුවීමක් ගැනත් අපිට ආරංචි වුණා. මේ සිදුවීමට දර්ශිකා මුහුණ දුන්නේ ප්‍රවීණ නාට්‍යවේදියකු සහ රංගන ශිල්පියකු වන ජයලත් මනෝරත්නයන් ගේ ‘බූරුවා මහත්තයා’ නාට්‍යය නරඹන්නට ගිය අවස්ථාවේදියි.මේ නාට්‍යයේ එක් ජවනිකාවකදී ජයලත් මනෝරත්නයන්ට නින්ද යනවා. ඔහුගේ බිරිය ඔහුව කූද්දන විට ඔහු තිගැස්සී එක පාරටම ඇහැරෙන්නේ ‘සුබ උදෑසනක් දර්ශිකා’ කියලා කියාගෙනයි. ඇත්තටම මට හැමදාම උදේට මුල්පිටුව ඇරැඹෙන හැටි එතැනදී මතක් වුණා.පස්සේ නාට්‍යයෙන් අනතුරුව මම ජයලත් මනෝරත්න මහත්තයාව මුණ ගැහිලා ‘මම තමයි මුල් පිටුවෙ දර්ශිකා කියලා’ හඳුන්වා දුන්නා. ඇත්තටම එතනදී මේ විදියට වුණු සිදුවීම ඔහුටත් පුදුමයක්. ඔහු මට සුබ පැතුවා. ඇත්තටම මේ සිදුවීම මට අමතක වෙන්නෙ නැහැ.පනාමුරේ හස්තිරාජයා ගැන නොදන්නා කෙනෙක් නොමැති තරම්. මේ නිසා ම ඓතිහාසික පනාමුර හස්තිරාජයා වෙනුවෙන් පදනමක් ද නිර්මාණය වුණා. මේ පදනමේ වෙබ් අඩවියෙන් නිතර දෙවේලේ ශ්‍රවණය වන ගීතයක් මේ දවස්වල කා අතරත් ජනප්‍රියව පවතිනවා. මෙහි ගී පද රචකයා වෘත්තියෙන් පොලිස් අධිකාරිවරයෙක් වන සමන් රත්නායකයි. ඔහු පනාමුර හස්තිරාජ පදනමේ අධ්‍යක්ෂවරයායි.“පනාමුරේ කඳුයායෙන් ගලනාසිහිල් සුළං රැලි ගත නිවනා...මේ ගීතය ගැන කතා කරන්න සමන් රත්නායක අප සමඟ එකතු වුණා.“ඇත්තටම මේ ගීතය මම රචනා කළේ, අපේ පදනම මඟින් පනාමුරය ලොවට හඳුන්වාදීමේ ව්‍යාපෘතියක් ආරම්භ කර තිබෙනවා. ඒ වෙනුවෙනුයි මෙය ගායනා කරන්නේ සමන් ලෙනින්. ගීතය සංගීතවත් කළේ නවරත්න ගමගේයි.මේ ගීතය මීට පෙර සුගතපාල මලලසේකර ගේ ‘පනාමුරේ ඇත් රාජා’ ගීතයට වෙනස් ආරක ගීතයක්. ළඟදීම මගේ ගීතය රූපමය දර්ශන සහිතව විකාශය කරන්න මේ වනවිට කටයුතු සූදානම් කොට තිබෙනවා.යොවුන් පරපුරේ ආදරය නොඅඩුව දිනූ ගීත රචකයකු ලෙස මනුරංග විජේසේකර හඳුන්වන්න පුළුවන්. ‘රම්බරී’, ‘රතු රටකජු’, ඇතුළු ගීත ගණනාවක් ලියූ ‘මනුරංග‘ ගේ ජීවිතයේ අලුත්ම වෙනසක් සිදුවන්නට යන බව අපිට දැනගන්න ලැබුණා. මේ ගැන මනුරංගගෙන් අපි විමසා බැලුවා.”මගේ ජීවිතයේ වැදගත් කටයුතු කීපයක්ම මේ වසරේ සිදුවෙනවා. එකක් තමයි මමත් ලහිරුත් එක්ක නිර්මාණය කළ නවතම ගීතය රිලීස් වන එක. එය තමයි මම පළමුව රචනා කළ ගීතය. ‘දෑසින් පෑ’ නමුත් එය නිර්මාණයකට නඟන්න අවස්ථාව ලැබුණේ නැහැ.නමුත් මම එයට පසුව රචනා කළ බොහෝ ගීත ප්‍රමාණයක් ලංකාවේ ජනප්‍රිය වුණා. මම හිතනවා මගේ පළමු ගී පද රචනය රසිකයින්ට තිළිණ කරන්න කාලය හරි කියලා. ඒ වගේම මගේ විවාහයත් මේ වසරේ සිදුවෙනවා. එහි වැඩකටයුතුත් මේ වෙනකොට ටිකෙන් ටික සූදානම් වෙනවා. ඒ ගැන වැඩි විස්තර රසඳුනෙන්ම මම මගේ රසිකයින්ට ඉදිරියේ දී කියන්නම්.”‘කුස පබා’ චිත්‍රපටය නිසා ම මේ දිනවල කාගේත් කතාබහට ලක්ව සිටින ජනප්‍රිය නිළි පූජා උමාශංකර්ට පසුගිය දිනෙක විශේෂ කර්තව්‍යයකට ආරාධනාවක් ලැබුණා. ඒ ජ’පුර සරසවියේ ‘පහන් තරු’ ප්‍රසංගයට ප්‍රධාන ආරාධිත අමුත්තිය ලෙස සහභාගි වීමටයි. මේ මස 14 වැනිදා පැවැත්වෙන මේ ප්‍රසංගයේ දී විශ්වවිද්‍යාලීය දක්ෂතම ගායකයා, ගායිකාව, ගේය කාව්‍ය රචකයා, තනු නිර්මාපකයා, නිවේදකයා, නිවේදිකාව තෝරා ත්‍යාග ප්‍රදානය සිදුවෙනවා.ආචාර්ය රෝහණ වීරසිංහ සංගීත අධ්‍යක්ෂණයෙන් ද මහාචාර්ය ආරියරත්න කළුආරච්චිගේ නර්තන අධ්‍යක්ෂණයෙන් ද මේ ප්‍රසංගය හැඩ වෙනවා. වසන්ත බණ්ඩාර දුක්ගන්නාරාල මෙහෙයවන මෙහි සංවිධානය, සිදුවන්නේ සිංහල ජනසන්නිවේදන සංගමය වෙනුවෙන් ජ්‍යෙෂ්ඨ කථිකාචාර්යවරියක් වන හංසමාලා රිටිගහපොළ සහ ඉමේෂා ධර්මසේන විසින් කියලත් අපිට දැනගන්නට ලැබුණා.චාමර පීරිස් කියන්නේ, කුසලතා පිරි අධ්‍යක්ෂවරයෙක්. ඔහුගේ පළමු ටෙලි නිර්මාණය වෙනුවෙන් සම්මාන උලෙළ කිහිපයකදීම සම්මාන පිරිනැමුණා. මේ වනවිට චාමර ඔහුගේ දෙවැනි ටෙලිනාට්‍ය නිර්මාණයට සූදානම් වන බව අපිට දැනගන්නට ලැබුණා. මේ ටෙලිනාට්‍යයට ඔහු නම තබා ඇත්තේ ‘පියවි’ ලෙසින්. මේ ගැන කතා කරන්නට චාමරව දුරකථනයෙන් අපි සම්බන්ධ කර ගත්තා.“මගේ මුල් ටෙලිනාට්‍ය වන ‘අයාල්’ තුළින් වගේ ම මේ අලුත් ටෙලිනාට්‍ය තුළිනුත් මම උත්සාහ කරන්නේ සාම්ප්‍රදායික ටෙලිනාට්‍ය කලාවෙන් මිදුණු අලුත් යමක් නිර්මාණය කිරීමයි. මේ ඔස්සේ ප්‍රේක්ෂකයාට අලුතින් යමක් හිතන්නට හා නරඹන්නට හැකි වුණොත් එය මගේ සතුටට කාරණයක්. මෙය ඉහළ මධ්‍යම පන්තික තරුණයකු වටා ගෙතෙන කතා පුවතක්. එය වෙනස්ම තේමාවකින් යුතුව දිවෙන කුතුහලයෙන් පිරිපුන් දෙයක්. මෙය රසිකයන්ට අලුත් ම අත්දැකීමක් වේවි කියා මම හිතනවා.”සමුගන්නට මත්තෙන් චාමර පැවසුවේ සුපුරුදු ළෙන්ගතු හඬිනුයි.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av1202053</link>
    <topic>සිනා කතා</topic>
    <author/>
    <content>සිනා කතාඑක් රාජ්‍ය නොවන සංවිධානයක් වරක් අපූරු සමීක්‍ෂණයක් දියත් කළාය. එම සංවිධානයේ නිලධාරීහු නගරයේ තෝරාගත් පෙදෙසක නිවෙස්වල පිරිමි පෞද්ගලිකව හමුවී ඔවුන්ගේ ස්ත්‍රී සමාගමයන් පිළිබඳව ප්‍රශ්නාවලියක් ඔවුන් වෙත ඉදිරිපත් කළෝය.එම පිරිමි අය වෙත යොමුවූ එක් පැනයක් වූයේ ‘ස්ත්‍රී පුරුෂ සමාගමයෙන් අනතුරුව කුමක් කරන්නේද? යන්නයි. සමස්ත පිරිමින් ගෙන් 10% ක් කියා සිටියේ ඉන්පසු නින්දට යන බවය. තවත් 10% ක් පැවසුවේ කිසියම් සුළු ආහාරයක් ගන්නා බව හෝ කිසියම් සිසිල් බීමක් පානය කරන බවය. ඉතිරි 80% ම පවසා තිබුණේ එම සමාගමයෙන් පසු ගෙදර යන බවය.පළාත් සභාවට අලුතින් පත්වූ සෞඛ්‍ය ඇමැතිවරයා හා හා පුරා කියා තම පළාතේ ප්‍රධාන රෝහලක නිරීක්‍ෂණ චාරිකාවකින් තම රාජකාරි කටයුතු ඇරඹීය.රෝහල් බලධාරීහු ඇමැතිවරයා ඉතා උණුසුම් ලෙස පිළිගෙන රෝහලේ වාට්ටු, ශල්‍යාගාර වෙත කැඳවාගෙන ගොස් එමගින් කෙරෙන සේවාවන් පිළිබඳ දීර්ඝ විස්තරයක් ද කළෝය.අනතුරුව ඇමැතිවරයා කැටුව කොරිඩෝවකට පිවිසුණු රෝහල් අධ්‍යක්‍ෂවරයා නුදුරින් පෙනෙන තනි මහලේ ගොඩනැගිල්ලක් වෙත අත දිගුකොට මෙසේ කීවේය.’සර් අරක තමයි අපේ ලේබර් රූම් එක. ඒක බලමු නේද?’ඇමැතිවරයා, රෝහල් අධ්‍යක්‍ෂ වෙත හැරී අප්‍රසාදයෙන් මෙන් මෙසේ කීවේය.’අයිසෙ, මම මොකටද ඒක බලන්නෙ. අපිට කම්කරු ඇමැතිවරයෙක් ඉන්නවනෙ. ලේබර් රූම් එක අයිති වෙන්ඩ ඕනෙ ලේබර් මිනිස්ටර්ට.’සුදර්ශන එක් පාසල් නිවාඩු සමයෙක පිටිසර පෙදෙසක විසූ තම මාමාගේ නිවෙසට ගියේ එහි ගංගා, ඇළ දොළ, වනාන්තරවල අසිරිය නිවාඩු කාලය මුළුල්ලේම විඳීමේ අටියෙනි. ඔහු එහි ගොස් දින දෙක තුනකින් මයිලණුවන්ගේ අසල්වැසියෙක් මිය ගියේ ය. මාමා මළගෙදර ගියේ තම සිදාදියේ බෑණා ද සමඟය.එම නිවෙසේ සාලයේ තබා තිබූ මිනී පෙට්ටිය ඉදිරිපිට සිටගත් මාමා මෘත දේහයට ආචාර කොට, ශෝකාකූල හඬකින් මෙසේ පැවසුවේ .’මේ සත්පුරුෂයා ජීවත්ව සිටි කාලය මුළුල්ලේ ම ආදර්ශවත් ජීවිතයක් ගත කළ, යහපත් පුරවැසියෙකි. ඔහු ගේ ආත්මය හොඳ ලෝකයක් කරා යනවාට කිසිම සැකයක් නැහැ.’ආපසු ගෙදර පැමිණි මාමා සුදර්ශන අමතා මෙසේ කීවේය.’පුතේ මළගෙදරකට ගියාම පැත්තකට වෙලා ඉඳලා බෑ. මැරුණු තැනැත්තා ගැන වචනයක් දෙකක් කියල මෘත දේහයට ආචාර කරන්ඩ ඕනෙ. ඒකයි මේ පළාතේ සම්ප්‍රදාය.’සුදර්ශන මාමාගේ උපදේශය හිස නමා පිළිගත්තේය. ඊළඟ සතියේ ඒ ගමේ තවත් නිවෙසක තරුණ බිරිඳක් මිය ගියාය.මාමා ඒ මළ ගෙදර ගියේ ද සුදර්ශන සමඟ ය. සුදර්ශන මාමා සමඟම මෘත දේහයට ආචාර කොට, අවට සිටි අය දෙස බලා මෙසේ කීවේ ය.’මේ කාන්තාව බොහොම හිත හොඳ, වටිනා කාන්තාවක්. ඇය බිරිඳ වුණේ මේ ගෙදර ගෘහ මූලිකයාට විතරක් නෙමෙයි. ඈ අපි හැමෝගෙම බිරිඳ වුණා.’එක් නිවෙසක සුගත් සුපුරුදු හොර සුරා පොළ වෙත ළඟාවූයේ තම කාර්යාලයීය මිතුරකු වූ පියල් ද සමඟ තම බයිසිකලයෙනි.බයිසිකලය පඳුරක සඟවා සුරා පොළට ඇතුළුවී කසිප්පු බෝතලයක් ඇණවුම් කළා. මේ දෙදෙනාට එය අවසන් කිරීමට වැඩි වේලාවක් ගත නොවීය. බමන මතින් සුරා සැලෙන් පිටවූ දෙදෙනා අසීරුවෙන් බයිසිකලයේ නැගී පිටත් වූහ.පියල්ගේ නිවෙසට හැරෙන හන්දියේදී බයිසිකලය නතර කළ සුගත් දුටුවේ පිටුපස ලගේජයේ පියල් නොමැති බවය. ඉතා අසීරුවෙන් බයිසිකලය ආපසු හරවා ගත් සුගත් විපරමෙන් ආපසු යද්දී නිවෙසක් ඉදිරිපිට මහපාරේ වැටී කෙඳිරි ගාමින් සිටි පියල් දක්නට ලැබුණි.’උඹ බයිසිකලෙන් වැටුණාද? මම දන්නෙම නැහැනෙ.’’නෑ බං, මං ගේ ළඟදි පැන්නා. අද ගෙදරත් අමුතුයි. අපෙ ගෑනි හුඟක් ම වෙනස්. ඒකිගෙ අම්මලා, තාත්තලා හොඳටෝම වෙනස්. උන් ඔක්කොම එකතු වෙලා මට දෙක තුනක් ඇනලා පාරට ඇදලා දැම්මානෙ.’වැරදි නිවෙසක් ඉදිරිපිටදී බයිසිකලයෙන් පැන තිබූ පියල් කීවේ කෙඳිරිගාමිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av1202054</link>
    <topic>ආදරය මලක් වගේ පිවිතුරු විය යුතුයි</topic>
    <author>ගාමිණී සුසන්ත</author>
    <content>ආදරය මලක් වගේ පිවිතුරු විය යුතුයි- තුෂාරි වේහැල්ලතුෂාරි වේහැල්ල අපට සිටින දක්ෂ යොවුන් රංගන ශිල්පිනියකි. මෝස්තර නිරූපණය, රූපවාහිනි වෙළෙඳදැන්වීම් හරහා රංගනයට පිවිසි තුෂාරි තමා රංගනයෙන් දායක වූ ටෙලිනාට්‍ය කීපයෙන් තම රංගන හැකියාව ප්‍රේක්ෂකයින්ට පෙන්වීමට සමත් වූවා ය. පසුගියදා ජාතික රූපවාහිනියෙන් විකාශය වූ ‘ආදරණීය චංචලා’ ටෙලිනාට්‍යයේ අරුණිගේ චරිතය නිරූපණය කරමින් ප්‍රේක්ෂක හදවත් දිනා ගැනීමට ඇයට හැකි විය. අද ‘තරුවක් සමඟ වරුවක්’ විශේෂාංගය වෙන්වන්නේ තුෂාරි වේහැල්ල සමඟ කළ කතා බහ වෙනුවෙනි.තුෂාරි මොනවද ඔබේ අලුත් තොරතුරු?හොඳින් ඉන්නවා. කලා කටයුතු වගේ ම රැකියාවේ වැඩ කටයුතුත් හොඳින් කරගෙන යනව.මොනවද මේ දවස්වල නිරත කලා කටයුතු?එරංග සේනාරත්නගේ ‘හිතන්න පොඩ්ඩක්’ ටෙලිනාට්‍යයේ වැඩවලට මේ දිනවල සම්බන්ධ වෙලා ඉන්නව. චිත්‍රපට දෙක තුනකටත් ටෙලිනාට්‍ය කීපයකටත් ඉදිරි මාස දෙක තුන ඇතුළත රංගනයෙන් දායක වෙන්න මට අවස්ථාව ලැබිල තියෙනව.ඔබ මෙතෙක් සහභාගි වී ඇති නිර්මාණ පිළිබඳ සිහිපත් කළොත්...?‘කහ ඉර පාමුල’, ‘වසන්තේ ඇවිල්ලා’, ‘කාව්‍යා’, ‘වසූදා’, ‘යර්ස් බොස්’, ‘නිලංජනා’, ‘සඳ ගොම්මන් රෑ’, ‘රෝස කටු’, ‘වන්දනා’, ‘ආදරණීය චංචලා’ වැනි ටෙලිනාට්‍යවලත් රෝයි ද සිල්වාගේ ‘සර් ලාස්ට් චාන්ස්’’, සෆ්රාස්ගේ ‘සුදු හංසි’ කියන චිත්‍රපටවලත් රඟපෑමේ අවස්ථාව මට ලැබුණා. ඉන්පසුව මට ටෙලිනාට්‍ය සහ චිත්‍රපට කීපයකටත් රංගනයෙන් දායක වීමේ අවස්ථාව උදාවෙලා තියෙනවා.ඔබ කලා ක්ෂේත්‍රයට පිවිසුණේ...?මගේ ගම කැලණියෙ වේවැල්දූව. කැලණිය වෙදමුල්ල මහා විදුහලේ ඉගෙන ගන්න කාලෙත් මම කලා කටයුතුවලට සම්බන්ධ වෙලා සිටියා. විශේෂයෙන් ම මම සහභාගි වුණේ නැටුම්වලට. පුංචි කාලෙදි ගමේ දි මම ලබපු අත්දැකීම් රංගනයෙන් ඉදිරියට එන්න මට ගොඩක් උපකාරී වුණා. අපේ ගමේ සිටියා ගුණදාස කියල මාම කෙනෙක්. ඔහු තමයි මට නැටුම්වලින් සහ රංගනයෙන් ඉදිරියට එන්න මඟ පෙන්නුවේ. ගුණදාස මාම ගමේ ළමයි එකතු කරගෙන වේදිකා නාට්‍ය නිර්මාණය කරනව. අනිවාර්යයෙන් ම වෙසක් එකට නාට්‍යයක් කරනව. ඒකෙ නළු නිළියො වුණේ ගමේ ළමයි. ඒ නාට්‍ය අපේ ගමේ විතරක් නෙමෙයි අහල පහළ ගම්වලත් වේදිකාගත කරනව. මම පුංචි කාලෙ කලාවට සම්බන්ධ වුණේ එහෙමයි.පසුකාලෙක මම බ්‍රෙම්ලි සහ සොහොනා යටතේ මෝස්තර නිරූපණයට ජාතික රූපවාහිනියේ ‘නුග සෙවණ’ වැඩසටහන්වලට එක් වුණා. ඉන්පසුවයි මම බ්‍රෙම්ලි අයියගේ උදව්වෙන් ‘කහ ඉර පාමුල’ ටෙලිනාට්‍යයට සම්බන්ධ වුණේ. ඉන්පසුව මට රූපවාහිනි වෙළෙඳ දැන්වීම් ගණනාවකට පෙනී සිටින්න අවස්ථාව ලැබුණා. මේ දිනවල ප්‍රචාරය වන දැන්වීම් කීපයකම මම ඉන්නවා.‘ආදරණීය චංචලා’ ඔබේ නිර්මාණ දිවියට ඉතා වැදගත් ටෙලි නාට්‍යයක් නේද?ඇත්තෙන්ම ඔව්. ‘ආදරණීය චංචලා’ ටෙලි නාට්‍යයෙන් තමයි මාව ප්‍රේක්ෂකයින් ගොඩක් දෙනෙක් හඳුනා ගත්තේ. එහි මම රඟපාන්නේ නපුරු චරිතයක් වුණත් ප්‍රේක්ෂකයින් මගේ රංගනයට ගොඩක් ඇලුම් කළා. ඒකට මම ස්තුතිවන්ත වෙන්න ඕන සඳුන් රාජකරුණා අයියට.ඔබ වෘත්තීය රංගන ශිල්පිනියක් ද?....නැහැ. රංගනය මගෙ ප්‍රධාන වෘත්තිය ලෙස තෝරා ගන්න මට බැහැ. මගෙ ආශාව මටම කියල ව්‍යාපාරයක් පටන් ගන්න. මම දැනට රූපලාවණ්‍ය ද්‍රව්‍ය ගෙන්වන ආයතනයක නිරූපිකාවක් (Brand models) ලෙස වැඩ කරනවා. කලාවට මම ඉතාම කැමැතියි. ඒ නිසා දිගටම කලා කටයුතුවලත් නිරත වෙන්නයි බලාපොරොත්තුව.රංගනයට අමතරව ඔබ සතු වෙනත් කලා හැකියාවන්...?මම වැඩියෙන් ම දක්ෂ නර්තනයට. ගීත ගයන්නත් මට ටිකක් පුළුවන්. ගීත රචනා කිරීමට මම කැමැත්තක් දක්වනවා. මේ වනවිට මම ගීත කීපයක් ම ලියල තියෙනව. මම ලියපු ගීත කීපයක් වෙනුවෙන් රූප රචනා කරල නිෂ්පාදනය කරන්න මම බලාපොරොත්තු වෙනවා.ඔබේ පෞද්ගලික තොරතුරු...?අම්මයි මමයි තමයි දැනට ගෙදර ඉන්නෙ. මගෙ අයියා විවාහ වෙලා වෙනම ඉන්නෙ. මල්ලි ඉන්නෙ රට. මගෙ තාත්තා අපිව හැර දාලා ගියේ මම පුංචි කාලෙදිමයි. මගෙ හැම වැඩකදීම මගෙ ළඟින්ම ඉන්නේ මගෙ අම්මා.යෞවන ප්‍රේමය, ආදරය පිළිබඳ ඔබට ඇති හැඟීම...?යෞවන ප්‍රේමය, ආදරය කියන්නෙ හරිම පවිත්‍ර දෙයක්. මට දැනෙන විදියට ආදරය ගොඩක් බර දෙයක්. ඒක සැහැල්ලුවෙන් හිතන්න පුළුවන් දෙයක් නෙමෙයි. ආදරය දිහා සැහැල්ලුවෙන් බලන්න ඒක සෙල්ලමක් ලෙස දකින්න මම කොහෙත්ම කැමැති නෑ. බුදුන්ට පුදන මලක් මෙන් ආදරය පිවිතුරු විය යුතු බවයි මගේ හැඟීම.ඔබේ පෙම්වතා කවුද?මම කලකට පෙර කෙනෙකුට ආදරය කළා. නමුත් දැන් ඒ සම්බන්ධය නැහැ.ඔබ පතන පෙම්වතා කෙබඳු විය යුතු ද?මගේ පෙම්වතා කෙළින් කතා කරන කෙළින් වැඩ කරන අවංක කෙනෙක් විය යුතුයි.‘ආදරණීය චංචලා’ ටෙලිනාට්‍යයේ අරුණි වගේ ඔබත් නපුරු ද?නැහැ. සාමාන්‍යයෙන් මම නපුරු කෙනෙක් නෙවෙයි. ඒත් අසාධාරණයක් සිදුවන විට මට කේන්ති යනවා.ඔබ රඟපාන්න කැමැති චරිතයක් තියෙනවද?අද්භූත චරිතයක්, කාලි මෑණියන් වැනි දෙවි කෙනෙකුගේ චරිතයක් නිරූපණය කරන්න මම හරිම කැමැතියි.ඔබ ආගමට ළැදිද?ඇත්තෙන් ම ඔව්. මම උදේට ගෙදරින් පිට වෙන්නෙ බුදුන් වැඳල සවසට ගෙදර යනවිට යන්නේ එගොඩ කැලණිය වැඳල.මොනවගේ අනාගත බලාපොරොත්තු ද ඔබට තියෙන්නෙ?රංගනය පැත්තෙන් හොඳ නිර්මාණවලට දායක වෙන්නත් ඒ වගේ ම දක්ෂ රංගන ශිල්පිනියක් ලෙස සම්මානයක් ගන්නත් මගේ ආශාවක් බලාපොරොත්තුවක් තියෙනව. ඒ වගේ ම ටෙලිනාට්‍ය චිත්‍රපට නිෂ්පාදිකාවක ලෙස ඉදිරියට එන්නත් මගෙ බලාපොරොත්තුවක් තියෙනවා.ගාමිණී සුසන්තඡායාරූප - මහේෂ් නිශාන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av1202055</link>
    <topic>ජොලියට, හොබි එකට කලාව කරලා බැහැ</topic>
    <author>වසන්ත ජයසිංහ ආරච්චිගේ</author>
    <content>ජොලියට, හොබි එකට කලාව කරලා බැහැරොෂාන් පිලපිටියඅටුවා ටීකා නොලිව්වාට රොෂාන් පිලපිටිය කවුරුන් ද කියන වග ඔබ අප කවුරුත් දන්නවා. කවදත් නිදහසේ තම රංගන වෘත්තිය ඉටුකරන නළුවකු වන රොෂාන් මේ දවස්වල අපට මුණගැහෙන්නේ ආනන්ද අබේනායකගේ ‘අහසින් වැටුණා’ ටෙලි නාට්‍යයෙන් හා නාලන් මෙන්ඩිස් ගේ ‘දූවරු’ ටෙලි නාට්‍යයෙන්. ඒ නිසයි රොෂාන් හා අප කළ සංලාපය මෙවර ‘යෞවනයේ අපි’ විශේෂාංගයෙන් ඔබ වෙත ගෙන එන්න කල්පනා කළේ.රොෂාන් මේ දවස්වල ගෙවන ජීවිතේ ගැන කියලම අපි කතාබහ පටන් ගමු.මේ දවස්වල ‘අහසින් වැටුණා’ ටෙලි නාට්‍යයේ රූගත කිරීම්වලට එකතු වෙන ගමන්ම ‘දූවරු’ ටෙලි නාට්‍යයේ රූගත කිරීම්වලට සහභාගි වෙනවා. සාමාන්‍යයෙන් මම වැඩ බදාගන්න කෙනෙක් නෙමෙයි. සුමිත්‍රා පීරිස් මහත්මියගේ අලුත්ම චිත්‍රපටය ‘වෛෂ්ණාවි’ සිනමා පටයටත් සම්බන්ධ වෙලා ඉන්න බව මම කියන්න ඕන.දැන් යන ටෙලි නාට්‍ය රැල්ලත් එක්ක රොෂාන්ලට වැඩක් (අවස්ථාවක්) නැති තරම් ද?ඇත්තටම මෙතන අර්බුදයක් තියෙනවා. අද යන ටෙලි නාට්‍ය දිහා බැලුවම තිර පිටපතක් නැහැ. කවර කාලයකවත් නැති විදිහට කුලී පදනම මත අද රඟපාන්න වෙලා තියෙන්නේ. උදේට එක ටෙලි නාට්‍යයක හවසට තවත් එකක. කතාව මොකක්ද කියන්න අධ්‍යක්ෂවරයා දන්නෙත් නැහැ රංගන ශිල්පීන් දන්නෙත් නැහැ. අහපුවාහම කියනවා ලියන මනුෂ්‍යයා තමයි මේක දන්නේ කියලා.එහෙම කුලී වැඩක් බවට අද මේක පත්වෙලා. එහෙම තැනකට අද අපට ගෝචර වෙන්න අමාරුයි. මේකට ප්‍රමිතියක් තියෙනවානම් හොඳයි කියලා මට හිතෙනවා. මේ මෑතකදී රූපවාහිනියේ අපි දැක්කා ධර්මසේන පතිරාජ, පරාක්‍රම නිරිඇල්ල, ජයන්ත චන්ද්‍රසිරි කළ ටෙලි නාට්‍ය. මේ නිර්මාණ දකිනකොට හරි ආසාවක් හිතුණා වගේම වේදනාවකුත් දැනුණා ඇයි මේ වගේ නිර්මාණ බිහි නොවෙන්නෙ කියලා.පසුගිය කාලේ ඔබ ටෙලි නාට්‍ය නිෂ්පාදනයට අතගහනවා. දැන් ඒක ඇනහිටල ද?සාමාන්‍යයෙන් මම ටෙලි නාට්‍යයක් කරන්නේ නිශ්චිත කතාවක්, අවසානයක් තෝරාගෙන. ඒ නිසා හොඳ නිර්මාණයක් ලැබුණොත් මම ඒ ගැන හිතනවා.ඒ කළ නිෂ්පාදන පේ‍්‍රක්ෂකයා අතරට ගියා කියලා ඔබ හිතනව ද?පැහැදිලිවම ඔව්. මම නිහාල් පීරිස් ගේ ‘ප්‍රාර්ථනා මල්’ ටෙලි නාට්‍ය කළා. එය පේ‍්‍රක්ෂකයන් අතරට ගියා. ‘සිහින කුමරිය’ එයත් පේ‍්‍රක්ෂකයින් අතරට ගියා. අද පේ‍්‍රක්ෂකයන් බුද්ධිමත්. අද ටෙලි නාට්‍යයක් විකාශය වෙනකොට හැමෝම කියන්නේ අපි එක කියලා. ඉතිං ටෙලි නාට්‍ය කරන්න ඕන ඒ එකට ද නැත්නම් හොඳ ටෙලි නාට්‍යයක් ද? නමුත් මම සුබවාදීව හිතනවා. අද දීර්ඝ ටෙලි නාට්‍ය කොටස් 250 ට සීමා කරලා. එකම අධ්‍යක්ෂවරයෙක් වටා යනවට වඩා මෙය අතින් අතට යන්න ඕන. එහෙම නොවුණොත් අලුත් පරපුර මේ ටෙලි නාට්‍යවලින් ඈත් වෙන්න පුළුවන්.හොඳයි මේ අද එකතු වන අලුත් පරම්පරාව පිළිබඳ මොකක්ද ඔබේ තක්සේරුව.මෙහෙමයි. ඉතාම දක්ෂ පිරිසක් ඉන්නවා. නමුත් බොහෝ දෙනෙකුට මෙය විධිමත්ව හදාරන්න තියෙන අවස්ථාව අඩුයි. මුල් කාලයේ පිටපතක් අතට ලැබුණු සැණින් අපි කතා කරනවා. චරිතය පිළිබඳ හදාරනවා. දීර්ඝව ඒ ඒ චරිත ගොඩනැඟෙන විදිහ කතා කරනවා. නමුත් අද එහෙම තත්ත්වයක් නැහැනේ. අද කතා කරලා කෙළින්ම අහන්නේ දින පිළිබඳවයි. උදේට ගිහිනුයි අපි කතාව දන්නේ. මම මේ කාටවත් ද්වේශ සහගතව කතා කරනවා නෙමෙයි. මෙහෙම තත්ත්වයක් ලෝකේ කොහෙවත් නැහැ.ඉතියෝපියාවට පවා කලාවට ප්‍රතිපත්තියක් තියෙනවා. අපේ රටේ තමයි නැත්තේ. අපිට අද දැඩි ප්‍රමිතියක් ඕන. එහෙම නැත්නම් අද කලාවට එන කෙනා හෙට අධ්‍යක්ෂවරයෙක් කියලා කියනවා. මොකද මේක ඇතුළේ අනන්‍යතාවයක් නැහැ. මේ සියල්ල ඉතාම ඉක්මනින් වෙනස් වෙයි කියලා මට හිතෙනවා. එතෙක් නිහඬව බලා ඉන්නවා.අද ඔබේ වෘත්තිය කලාව ද?කලාව වෘත්තියක් විදිහට මිසක් මේක විනෝදාංශයක් කරගෙන යන්න බැහැ. මේ පිළිබඳ අවබෝධයෙන් ගමනක් යන්න පුළුවන්නම් හොඳයි. අද දේශපාලකයිනුත් ඇවිත් රඟපානවා. පාරේ යන මිනිස්සුත් රඟපානවා. පුදුම තැනකට කලාව තල්ලු වෙලා. ඒ නිසයි මම කිව්වේ මේක ජොලියටවත්, හොබි එකටවත් කරන්න බැහැ කියලා. අද ඔබේ වෘත්තියටත් අධ්‍යයනයක් අවශ්‍යයි. ඒක ඔබ දන්නවා. ඒ වගේම රංගනයටත් විධිමත් ක්‍රමවේදයක් අවශ්‍යයි. මම නම් කියන්නේ හැමදේටම ගරුත්වයක් විධිමත් බවක් තියෙන්න ඕන.අපේ සිනමාව වෙනුවෙන් ඔබ යමක් කළා කියලා හිතනව ද?මගේ ජීවිතේ ලොකු සිහින නැහැ. බලාපොරොත්තු නැහැ. මට හදාගන්න කියලා ප්‍රතිරූපයක් නැහැ. ‘ගොළු හදවත’ ටෙලි නාට්‍යයෙන් පස්සේ ලෙස්ටර් මහත්තයාගේ ‘අම්මාවරුනේ’ සිනමා පටයට දායක වෙන්න ලැබුණා. එය ලොකු භාග්‍යයක්. සිනමාපට රැසකට මම දායක වුණා. ඒ නිසා ජීවිතේ ;බාහෝම සමබරව ගෙනයන්නයි අද මගේ බලාපොරොත්තුව. සිනමාවට මම ගොඩක් පෙම් බඳින කෙනෙක්. නමුත් මම කියන පුද්ගලයාට පිටින් ඉඳලා මම නිතරම කියන්නේ අනාගත පරපුරට මෙහෙම ගියොත් මොනවද වෙන්නේ කියලා හිතන්න කියලයි.රොෂාන් ඇත්තටම ඔබ තවමත් ඉටුකර නොගත් බලාපොරොත්තු ගැන කතා කරමු.මුලිනුත් මම කිව්වා වගේ එහෙම දෙයක් මා ළඟ නැහැ. මම ධනාත්මකව හිතන්නේ නැති කෙනෙක් නෙමෙයි. නමුත් රාමු ප්‍රතිරූප හදාගෙන ඒවා බිඳ වැටෙන කොට වේදනාවට පත්වෙන්න ඕන නැහැ. මම මේක හිතාමතාම කරන දෙයක්. ජීවිතය දිහා බොහෝම උපේක්ෂාවෙන් බලන්නේ. හැමෝම එක්ක හිනාවෙලා සතුටින් ඉන්නයි ඕන. අනෙක් අයට එහෙම වෙන්න කියනවා නෙමෙයි. මේ මම හිතන පතන විදිහ.අවසන් වශයෙන් මට ඔබෙන් අහන්න හිතෙනවා යම් කලකිරීමක් ඔබේ හිතේ තියෙනව ද?නැහැ පුද්ගලයෙක් විදිහට ඉතාම සතුටින් මම ඉන්නේ. නමුත් මම කියන්නේ මේ යන ක්‍රමවේදය වෙනස් වෙන්න ඕන කියලයි. ඒක පොදුවේ කලාවට ආදරය කරන අපි හැමෝටම සුබවාදී වෙයි කියලා මට හිතෙනවා.වසන්ත ජයසිංහ ආරච්චිගේඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av1202056</link>
    <topic>පුවත්</topic>
    <author/>
    <content>පුවත්විශාරද එඩ්වඩ් ජයකොඩි ගේ ඒකපුද්ගල ගී සරණිය ‘මාරම්බරී’ මෙම මස 10 වැනි සිකුරාදා දින ප.ව. 6.30ට කොළඹ 10, මරදාන, ආනන්ද විද්‍යාලයීය කුලරත්න ශාලාවේදී පැවැත්වේ.පාර්ලිමේන්තු කාර්ය මණ්ඩල විශ්‍රාමිකයින්ගේ සංගමය සංවිධානය කරන ‘මාරිම්බරී’ ප්‍රසංගයේ යුග ගායනා විශාරද චරිතා ප්‍රියදර්ශනී සහ ළමා ගායිකා ශාරන්‍යා ජයකොඩි ගෙනි. සංගීත අධ්‍යක්ෂණය සුසිල් අමරසිංහ ගෙනි. වසන්ත රෝහණ කථනයෙන් දායක වේ.ටොයොටා ගී දැහැන සංගීත ප්‍රසංගය මෙම 11 වැනි දින පස්වරු 7.00ට කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ පැවැත්වෙයි. අමරසිරි පීරිස්, සෝමතිලක ජයමහ, සුනිල් එදිරිසිංහ, දීපිකා ප්‍රියදර්ශනී, නිරෝෂා විරාජිනී මෙහි ගී ගයති. සංගීතය සුනිල් අමරසිංහගෙනි. කථනය වසන්ත රෝහණගෙනි.ලෝක ඡායාරූප කලා ශිල්ප සංවිධානයේ පැරිස් මූලස්ථානය මඟින් ප්‍රවීණ ඡායාරූප ශිල්පී චන්ද්‍රසේන පෙරේරාට AFIAP සම්මාන ප්‍රදානය කර ඇත. ඡායාරූප කලා ක්‍ෂේත්‍රය වෙනුවෙන් සිදු කළ මෙහෙවර හා ඔහුගේ නිර්මාණ ප්‍රතිභාව අගය කරමින් ලෝක ඡායාරූප කලා ශිල්ප සංවිධානය මඟින් පිරිනමන ලද මෙම සම්මානය ලැබූ 14 වැනි ශ්‍රී ලාංකේය ඡායාරූප ශිල්පියා මොහු වෙයි.මෙම සම්මානය ඡායාරූප ශිල්පියෙකුට දිනාගත හැකි ඉහළම සම්මානවලින් එකක් ලෙස සැලකේ.පිටකොටුවේ මල්වත්ත පාරේ සෙත්සිරි මියුසික් සෙන්ටර් නිෂ්පාදනය කළ අලුත් සංගීත ගී තැටි තුනක් පසුගියදා එළිදැක්විණි. නාමල් උඩුගමගේ ‘මලක් වගේ’ (නොනවතින ගී), ජාලිය රණතුංගගේ ‘රන්යායේ -2’, සුපර් ෆෙ‍්‍රන්ඩ් සමඟ තුෂාර පෙරේරා ගේ ‘මනමාල දෑස’ එම සංගත ගී තැටි තුනයි.ප්‍රකට විකට ශිල්පී ඇනස්ලි ඩයස් මහතාගේ 85 වැනි ජන්ම දිනය නිමිතිකරගෙන, ඒ මහතාගේ නිර්මාණ දිවිය පිළිබඳ ඇගයීමක් අද (05) පෙරවරු 9.00ට දළුගම නුවණ විද්‍යායතන ශාලාවේදී පැවැත්වේ.දළුගම නුවණ යොවුන් හවුල සංවිධානය කරන මෙම උත්සවයේ “සොඳුරු මිනිසෙකුගේ සොඳුරු මතකය” මැයෙන් ප්‍රධාන දේශනය ප්‍රවීණ නළු සතිස්චන්ද්‍ර එදිරිසිංහ මහතා පවත්වයි.ඩබ්ලිව්. කේ. සරත් විමලසිරි පිටපත ලියූ බොදු ගී සරණියක සුවය කැටිවුණු ‘ශ්‍රද්ධාංජල’ී දස වර්ෂ පූර්ණ විශේෂ ගී සමාධිය නවම් පුන් පොහෝදා (07) දහවල් 12 සිට 12.45 දක්වා ශ්‍රී ලංකා ගුවන් විදුලි සංස්ථාවේ සිංහල ස්වදේශීය සේවය ඔස්සේ ප්‍රචාරය වේ.ශේක්ස්පියර් කේන්ද්‍රය ශ්‍රී ලංකා වාර්ෂිකව මෙහෙය වන ශේක්ස්පියර් අභියෝගතා ශූරතාව මෙවර බම්බලපිටියේ ශුද්ධ වූ පවුලේ කන්‍යාරාමය දිනා ගත්තේය. ශේක්ස්පියර් නාට්‍ය කථික, දැනුම මිනුම, රචනා, පරිවර්තන යන අංශ පහකින් මෙය සමන්විත වූයේය.කුරුණෑගල ඡායාරූප සංගමය වාර්ෂිකව නොමිලයේ පවත්වාගෙන එනු ලබන ‘ඡායාරූප ශිල්පය සහ කැමරාකරණය’ පාඨමාලාව 2012 වසරේ ද පැවැත්වෙයි.වැඩි විස්තර ලේකම්, ඡායාරූප පාඨමාලාව 2012, කුරුණෑගල ඡායාරූප සංගමය, 10. දඹුල්ල පාර, කුරුණෑගල යන ලිපිනයෙන් ලබාගත හැකිය.සෞන්දර්ය ආචාර්යවරයකු වන චිත්‍ර ශිල්පී අසංග චාමර සහ යක්කල කිරිඳිවැල පාරේ සිරිකත උසස් අධ්‍යාපන ආයතනයේ සෞන්දර්ය විෂය හදාරන සිසු දරු දැරියන්ගේ සිතුවම් දැක්ම “සිත් ඇඳි සේයා” අද (05) පෙරවරු 9.00 සිට ප.ව. 5.00 දක්වා ‘සිරිකත’ අධ්‍යාපන ආයතන ප්‍රධාන ශාලාවේදී පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av1202057</link>
    <topic>70 විය සපුරන බොක්සිං වළල්ලේ විශිෂ්ටයා</topic>
    <author>ඉඳුනිල් වීරරත්න</author>
    <content>70 විය සපුරන බොක්සිං වළල්ලේ විශිෂ්ටයාබොක්සිං වළල්ලට ඔහු වීරයෙකි.සාමාන්‍ය ජීවිතයේදී නිහතමානී වූවෙකි.වර්ණභේද වාදයට එරෙහිව හඬ නැඟු දැවැන්තයෙකි. සංස්කෘතික සංකේතයකි. සමාජ සේවකයෙකි.මේ සියල්ලටම වඩා ඔහු ලොව විශිෂ්ටයෙකි.ඒ අන් කවරකුවත් නොව පසුගිය 17 වැනිදා සිය 70 වැනි උපන් දිනය සැමරූ හිටපු හෙවිවේට් ශූර මොහොමඩ් අලී ය.1942 ජනවාරි 17 වැනිදා ඇමෙරිකාවේ උපන් මොහොමඩ් අලීට කැෂියස් මාසරස් ක්ලේ ලෙස නම් තැබිණි. පියා කැෂියස් ක්ලේ වූ අතර මව ඔඩෙසා ක්ලේ වූවාය. ඔහුට රූබි ක්ලේ නමින් එක් වැඩිමහලු සොහොයුරෙකි. පසුව ඔහු රහමාන් අලි විය.කුඩා කල සිට නිර්භීතකම පෙන්වූ අලීට වයස 12 දී මුණ ගැසුණු ඉංගී‍්‍රසි ජාතික පොලිස් නිලධාරියකු නිසා සිය ජීවිතය වෙනස් විය. සිය බයිසිකලය සොරාගෙන යමින් සිටි සොරකු පිටුපස කේන්තියෙන් දිව යමින් සිටි අලී පාර අයිනේ සිටි ජෝ. ඊ. මාර්ටින් නම් වූ මේ පොලිස් නිලධාරියා දුටුවේය. ඉක්මනින් පොලිස් නිලධාරියා ළඟට ගිය අලී එම සොරාට තලන ලෙස ඔහුගෙන් ඉල්ලීය. එහිදී බොක්සිං පුහුණුකරුවකු වූ පොලිස් නිලධාරියා අලී පිළිබඳ පැහැදී ඔහුට බොක්සිං පුහුණු කිරීමට කැමැත්ත පළ කළේය.එදා මෙම පොලිස් නිලධාරියාගේ හමුවීම අලීට ලොව ‘විශිෂ්ටයා’ ලෙස විරුදාවලිය ලබන්නට පාර පෙන්වනු ඇති බව ඔහු සිහිනයකින් හෝ නොසිතන්නට ඇත.ඉන් වසර 5 කට පසු එනම් අලීගේ වයස 17 දී වෘත්තීය පුහුණුකරුවකු වූ කස්ටම් එන් බෝඩික් වෙතින් වැඩිදුර බොක්සිං හැදැරු අලී සිය ජීවිත කාලය තුළ වෘත්තිය මට්ටමේ ජයග්‍රහණ 100 ක් පමණ ලබා ගන්නට සමත් විය.ඔහුගේ බොක්සිං ජීවිතයේදී Kentucky Golden gloves තිළිණ 6 වතාවකදීත්, National Golden gloves තිළිණ 2 වතාවකදීත්, Amateur Athletic Union National titele ලයිට් හෙවිවෙට් රන් පදක්කම සහ 1960 රෝමයේ පැවැති ගිම්හාන ඔලිම්පික් තරගාවලියේ බොක්සිං රන් පදක්කම දිනා තිබේ.1960 දශකයේ ඇරැඹි ක්‍රීඩා දිවියේ දශක 2 ක් පුරාවට ඔහු ප්‍රධාන තරග 61 කට සහභාගි වෙමින් ඉන් තරග 56 ක් ජය ලබා ඇති අතර පරාජය වී ඇත්තේ තරග 5 ක් පමණක් වීම විශේෂත්වයකි.සිය වෘත්තිය බොක්සිං ජීවිතයේදී ලබාගත් මේ ජයග්‍රහණ 56 අතර 37 කදී ම ප්‍රතිවාදියා අලී ගේ පහරින් බිම වැටී ගිය අතර ඒ තරමට ඔහුගේ පහර ප්‍රබල විය.ඔහු සිය පළමු වෘත්තීය ජයග්‍රහණය ලබන්නේ 1960. 10. 29 දින (වයස 18 දී) ටියුනි හන්ස්කර් 6 වැනි වටයේදී බිම හෙලමින්. ඉන් පසු දශක 2 ක් පුරා බොක්සිං ලෝකයේ දැවැන්තයින් වූ හර්බි සිලර්, ටෝනි එස්පරටි, ජිමි රොබින්සන්, ඩොනී ෆ්ලීමන්, ලැමා ක්ලාර්ක්, සොනී බෑන්ක්, හෙන්රි කූපර් සහ ජෙරී ක්වරි වැනි ක්‍රීඩකයින් බොහෝ ගණනක් අලී ගේ පහර කා ඇද වැටී පරාජය විය.අලීට පළමු පරාජය අත්වූයේ ඔහුගේ 32 වැනි තරගයේදී ජෝ ෆෙ‍්‍රෂර් වෙතිනි. 1971 මාර්තු 08 වැනිදා අලී ගේ වයස 29 දී පැවැති එම තරගයේදී 15 වැනි වටය තෙක්ම හොඳින් තරග වැදුණු අලීට විනිසුරු තීරණය තුළින් පරාජය අත්විණි. එය සියවසේ තරගය ලෙසින් හැඳින්විණි.යළිත් පිට පිට ජයගන්නා අලී 1973 දී කෙන් නෝර්ටන්ට පරාජය වන්නේ 12 වැනි වටයේ 12 වැනි මිනිත්තුවේදී. එහිදී ද ප්‍රතිවාදියාට ඔහු බිම හෙලීමට නොහැකි වීම කැපී පෙනේ.අලී තරග වැදුණු අවසන් තරග 4 දී ඔහුට ජය ගැනීමට හැකි වූයේ එක් තරගයක් පමණි. 1978 පෙබරවාරි 15 වැනිදා ලියෝ ස්පිනික්ස් හට 15 වැනි වටයේදී පරාජය වූ අලී යළිත් 1978 සැප්තැම්බර් 15 වැනිදා ලියෝ ස්පිනික්ස් පරාජය කිරීම කැපී පෙනේ.1980 ඔක්. 2 වැනිදා ලැරී හෝම්ස් අතින් පරාජය වන අලී ඔහු සහභාගි වූ අවසන් තරගයේදී 1981 දෙසැ. 11 ට්‍රෙවර් බර්බික් වෙතින් 10 වැනි වටයේ 10 වැනි මිනිත්තුවේදී තීරණයක් මත පරාජය වෙමින් වෘත්තිය බොක්සිං ජීවිතයට නැවතීම තැබීය.1964 ඉස්ලාම් ධර්මය වැළඳ ගන්නා ඔහු වියට්නාමය සමඟ පැවැති යුද්ධයේදී ඇමරිකන් හමුදාවට බැඳෙන ලෙස කරන ඉල්ලීම ප්‍රතික්ෂේප කරන අතර, යුද්ධයට විරුද්ධව තරුණ පෙළ ඉදිරියට ගෙන එන්නේ එක වචනයකින් ඔවුන් අතර වීරයකු වෙමිනි.දියණිය ලයිලා අලීමේ නිසා සිර භාරයට පත්වන අතර, ඔහුගේ බොක්සිං බලපත්‍රය ද අහෝසි කෙරිණි.1960 රෝම ඔලිම්පික් උලෙළේ ලයිට් හෙවිවේට් බර පන්තියේ ශූරතාව දිනා රන් පදක්කම හිමිකර ගන්නා අලී සුදු ජාතිකයින්ට පමණක් වෙන්කර තිබු අවන්හලකදී කල්ලකු යැයි පරිභව කිරීමෙන් සුදු ජාතික තරුණයින් පිරිසක් සමඟ ඇතිකර ගත් ගැටුමකින් පසු එම පදක්කම ඔහියෝ ගඟට වීසි කළේය.පසුව 1996 අට්ලන්ටා ඔලිම්පික් උලෙළේ පහන දැල්වීමේ සමාරම්භක උත්සවයේදී යළිත් ඔහුට අලුත් රන් පදක්කමක් පිරි නැමුණේ සැමගේ ආදර ගෞරවය සමඟිනි. මොහොමඩ් අලී දේශපාලන ලෝකයේ වඩාත් ජනපි‍්‍රය වූයේ කළු සුදු වර්ණ භේදවාදයට එරෙහිව නැගී සිටි දැවැන්තයකු ලෙසය.හතර වතාවකදී විවාහ වී තිබෙන අලීට දියණියන් 7 දෙනකක් සහ පුතුන් දෙදෙනෙක් සිටී. ඔවුන් අතරින් පියාගේ අඩි පාරේ යමින් බොක්සිං ක්‍රීඩාවේ නියැළෙන්නේ දියණියක වූ ලයිලා අලී පමණකි.1975 දී රිචඩ් ඩුරාම් සමඟ එක්ව ස්වයං චරිතාපදානය The greatest - my own story නමින් එළි දැක්වීය. 1977 දී WxThe greatest නමින් චිත්‍රපටයකට නැඟිණි. 1996 ඔහු පිළිබඳව තැනුණු Rumble in the Jungle වාර්තා චිත්‍රපටය ඇකඩමි සම්මානයෙන් පිදුම් ලැබීය.1996 වසරේදී සියවසේ ක්‍රීඩකයා ලෙස විරුදාවලිය ලැබු ඔහු මේ වන විට පාකින්සන් රෝගයෙන් පෙළෙයි.සමනලයකු සේ පියඹා මීමැස්සකු සේ පහර දෙමින් ප්‍රතිවාදීන් බිම හෙළූ මුත් කිසිදාක ප්‍රතිවාදියකුගේ පහරකින් බිම නොවැටුණු මේ අසහාය ක්‍රීඩකයා ලොව ක්‍රීඩා ඉතිහාසයේ අමරණිය චරිතයකි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av1202058</link>
    <topic>ක්‍රීඩා විසිතුරු</topic>
    <author>ඉඳුනිල් වීරරත්න</author>
    <content>ක්‍රීඩා විසිතුරුඑකම එක පහරකින් ඔහු ක්‍රීඩා ක්ෂේත්‍රයේම කතා බහ කරන චරිතයක් බවට පත් කළේය. නිකම්ම නොව කුසලානයක් සමඟ බරට බරේ තෑගිත් සමඟ. අද රසඳුන ක්‍රීඩා විසිතුරු අරඹන්නේ එංගලන්ත ජාතික රොබට් රොක් ලොව ගොල්ෆ් ක්‍රීඩාවේ විශිෂ්ටයා වූ ටයිගර් වුඩ් පරාජය කරමින් අබුඩාබි ශූරයන්ගේ කුසලානය දිනා ගැනීමේ පුවත සමඟිනි. 1977 අප්‍රේල් 6 වැනිදා එංගලන්තයේ උපත ලද රොබට් ලොව ශ්‍රේණිගත කිරීම අනුව 117 වැනි ස්ථානයේ පසුවෙයි.එහෙත් පසුගිය ඉරිදා පැවැති අබුඩාබි ශූරතා තරගාවලියේදී ඔහුගේ ජීවිතයේ හොඳම ජයග්‍රහණය වාර්තා කළ අතර ලොව ගොල්ෆ් ක්‍රීඩාවේ විශිෂ්ටයන් වූ ටයිගර් වුඩ් සහ රෝරි මැක්ලරෝයි සමඟ සමීප වටයේදී එක් පහරකින් මේ තීරණාත්මක ජය ලැබීය.තරගයෙන් පසු අදහස් දැක්වූ රොබට්“මම එය කළා කියා මට තවමත් අදහගන්න බෑ. එය විස්තර කළ නොහැකි විශ්මයජනක හැඟීමක්. මට හරිම සතුටක් දැනුණා ටයිගර් වුඩ් සමඟ තරග කරද්දී. මට මේ ජය නොලැබුණත් ඒ අවස්ථාව මට විශේෂ ගෞරවයක්.ඒ අවස්ථාව එළඹුණාම මම කැළඹිලා හිටියේ. සත්තකින්ම මම වික්ෂිප්ත වුණා. අවසන් පහර එල්ල කරන විට මගේ අත සැලුණා. නමුත් මම හොඳ පහරක් එල්ල කළා.”ලොව ධනවත්ම ක්‍රීඩා අතර මුල් තැන ගන්නා ටෙනිස් ක්‍රීඩාවේ ශ්‍රේණිගත කිරීමෙන් අංක 01 ස්ථානයේ සිටින සර්බියානු ජාතික නොවැක් ජොකොවික් (Novak Djokovic) පසුගියදා නිමාවුණු ඕස්ට්‍රේලියානු විවෘත ග්‍රෑන්ඩ් ස්ලෑම් ඒකල අවසන් තරගයේදී ස්පාඤ්ඤ ජාතික හිටපු ලෝක ශූර රෆායල් නඩාල් පරාජය කරමින් ජයග්‍රහණය කළ අතර, එම ජයග්‍රහණය ඔහුගේ නම ටෙනිස් ක්‍රීඩා ඉතිහාසයේ රන් අකුරින් සටහන් කිරීමට සමත් විය.ඒ ලොව දීර්ඝතම ග්‍රෑන්ඩ් ස්ලෑම් තරගය ජයගත් ක්‍රීඩකයා ලෙසින්. මෙය එදා මෙදා තුර ඉතිහාසයේ පැවැති දීර්ඝතම ග්‍රෑන්ඩ් ස්ලෑම් අවසන් මහා තරගය වූ අතර ගතවුණු කාලය පැය 5 කුත් මිනිත්තු 53 කි. මෙය ඔස්ට්‍රේලියානු විවෘත තරගාවලියකදී පැවැති දීර්ඝතම තරගය ද වන අතර මීට වසර 3 කට පෙර රෆායල් නඩාල් විසින් ෆර්නැන්ඩෝ වර්ඩැස්කෝ පරාජය කරමින් තරග වැදුණු තරගය අභිබවා යාමකි.නොවැක් සහ රෆායල්එහිදී 5 - 7, 6 - 4, 6 - 2, 6 - 7 සහ 7 - 5 ලෙස දෙදෙනා අතර තරගය දෝලනය වෙමින් ගොස් අවසානයේ නොවැක් ජයගත් බව නිල වශයෙන් ප්‍රකාශ කළේය.තවමත් 25 වැනි වියේ පසුවන නොවැක් මේ දක්වා ග්‍රෑන්ඩ් ස්ලෑම් ඒකල ශූරතා 5 ක් දිනා තිබේ. 2008, 2011 සහ 2012 ඕස්ට්‍රේලියානු විවෘත ශූරතා, 2011 විම්බල්ඩන් ශූරතාව සහ 2011 ඇමරිකානු විවෘත ශූරතාව එම ශූරතා 5 යි. කැලැන්ඩර් වර්ෂයක් තුළදී (2011) ප්‍රධාන ශූරතා 3 ක් දිනු ලොව 6 වැනි ක්‍රීඩකයා වන නොවැක් හට එම වසරේ පරාජය වූයේ ඇන්ඩි මරේ සහ රෆායල් නඩාල් ය.එසේම නඩාල් 2011 වසරේ විම්බල්ඩන් ශූරතාව, ඇමරිකානු විවෘත ශූරතාව සහ ඕස්ට්‍රේලියානු විවෘත ශූරතාව අවසන් මහා තරග තුනේදීම නොවැක් හට පරාජය වීම කැපී පෙනේ.ඕස්ට්‍රේලියාව යනු ක්‍රිකට් ලෝකයේ දඩබ්බරයා මෙන්ම පෙරළිකාරයා ලෙස ද නමක් තබා සිටින්නේ ලෝක ශූරතා කිහිපයක්ම දිනා ගනිමින් එක්දින පිටියේ ජය කෙහෙළි නැංවූ හෙයිනි. එසේම ටෙස්ට් පිටියේ ද සිය අණසක පතුරවාගෙන සිටිමින් මේ දිනවල ලෝක ශූර ඉන්දියානු කණ්ඩායම අන්ත අසරණ කර තිබේ.රිකී පොන්ටින්, මයිකල් ක්ලාක්, වැනි ක්‍රීඩකයින් වාර්තා පිට වාර්තා තබද්දී තව නොබෝ දිනකින් ඉන්දියාව සමඟ පැවැත්වීමට නියමිත 20 යි 20 තරගාවලියේ නායකත්වයට නවකයකු පත් කිරීමෙන් ක්‍රිකට් ලෝකය උණුසුම් කළේය.1982 සැප්. 7 වැනිදා උපත ලබා ඇති 29 හැවිරිදි ජෝජ් ජෝන් බෙයිලි ඕස්ට්‍රේලියානු 20 යි 20 කණ්ඩායමේ නායකත්වයට පත් කරමින් ඕස්ට්‍රේලියාව මේ සැරසෙන්නේ මේ වන විට 6 වැනි ස්ථානයේ සිටින තම 20 යි 20 අභිමානය වැඩි කර ගැනීමේ උපායකට විය හැකියි.ජෝජ් තවමත් ජාතික කණ්ඩායම නියෝජනය කර නැති අතර, චෙන්නායි සුපර් කිංග්ස් කණ්ඩායමට ස්කොට්ලන්ත කණ්ඩායමට මෙන්ම ටැස්මේනියා කණ්ඩායමට ක්‍රීඩා කර ඇති අතර ටස්මේනියා කණ්ඩායමේ නායකයා ලෙස කටයුතු කරයි. මුල් පෙළ පිතිකරුවකු ලෙස දකුණතින් පිත්ත හසුරුවන ජෝජ් පළමු පෙළ තරග 78 කදී ශතක 13 ක් අර්ධ ශතක 24 ක් සමඟ ලකුණු 4999 ක් ලබා තිබේ. මේ දක්වා 20 යි 20 තරග 40 කට සහභාගි වී අර්ධ ශතක 5 ක් සමඟ ලකුණු 828 ක් ලබා ඇති අතර වැඩිම ලකුණු ගණන වන්නේ 60 කි.කෙසේ වෙතත් සුපිරි පිතිකරුවන් රැසකින් සමන්විත ප්‍රබල ඉන්දියානු පිලට එරෙහිව ජෝජ් තම කණ්ඩායම කෙලෙස මෙහෙයවාවි ද යන්න ක්‍රිකට් නරඹන්නන් මෙන්ම විචාරකයින් ද විමසිල්ලෙන් පසුවනු නොඅනුමානය.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av1202059</link>
    <topic>සු.මිගෙන් අහන්න</topic>
    <author/>
    <content>සු.මිගෙන් අහන්නකොටුගොඩ දිසානෑගම තිස්ස කුමාරප්‍රශ්නය – මහා නළු ජෝ අබේවික්‍රමගෙන් පසු ඒ හිඩැස පිරවිය හැකි නළුවකු අද සිටීද?පිළිතුර – නැහැ තිස්ස.මාතලේ ධර්මා ඒකනායකප්‍රශ්නය – ‘රිදී රැයක්’ ප්‍රසංගයේ දි අපේ සිනමා නළුනිළියන් ‘කොලවරි’ ගීතයට නැටීම ගැන ඔබේ අදහස දක්වන්න?පිළිතුර – ඒ අය ඉතිං ඕන පදයකට, සින්දුවකට නටනවනෙ ධර්මා.වාද්දුව සිත්මිණි සාරංගාප්‍රශ්නය - දෙවොන්දරා සං හා නොරිකෝ සං ගේ චරිත ඇතුළත් නවකතාව කුමක් ද? (ව්‍යාපෘතියක් සඳහා අවශ්‍ය කරුණකි. කරුණාකර පිළිතුරු දෙන්න.)පිළිතුර – ‘මළගිය ඇත්තෝ’ සහ එහි දෙවැනි කොටස වන ‘මළවුන්ගේ අවුරුදු දා’. මේ වගේ සරල දේවල් ඔබ දැනගෙන ඉන්න ඕනෑනේ සිත්මිණි.කටුගස්තොට තුෂාරි මල්ලවගෙදරප්‍රශ්නය – වසන්ත සන්දනායක හා දයා හේමන්තා අබේසේකර ගයන ‘මඳ සීත නළරැල්ල දැඟලිල්ල පා’ නම් වූ ගීතය ලියූ රචකයා කවුද?පිළිතුර – තිහාරියේ මානෙල් පෙරේරා. ඔහු ‘සරසවිය’ පුවත්පතේ විශේෂාංග ලේඛකයකු වන අසංක දේවමිත්‍ර පෙරේරා ගේ පියා. මානෙල් පෙරේරාත් කලක් පුවත්පත්කලාවේදියකු වශයෙන් කටයුතු කළා.ඉහළ තල්දූවේ ආනන්ද වික්‍රමආරච්චිප්‍රශ්නය – චිත්‍රපට සංස්ථාවට මොන සභාපතිවරුන් පත්වුණත් හුඟක් නළුනිළියන්, කාර්මික ශිල්පීන් ඉන්නේ හිටපු සභාපතිවරයකු වූ ජයන්ත ධර්මදාස මහතා සමඟ නේද?පිළිතුර – ඔබේ නිරීක්ෂණය නම් අපූරුයි. මටත් හිතෙනවා ඔබ හරි කියලා.කන්දෙගෙදර කිත්සිරි ගුණසේනප්‍රශ්නය – අපේ සමහර නළු නිළියන්ට සින්දු කියන්න බැහැ. ඒත් අමාරුවෙන් කියනවා. නටන්න බැහැ. ඒත් අමාරුවෙන් නටනවා. නිවේදන කටයුතු කරන්න බැහැ. ඒත් අමාරුවෙන් කරනවා. මේ ගැන ඔබේ අදහස් දක්වන්න?පිළිතුර – ඇයි කිත්සිරි ඒ විතරක් යැයි මේ අයට රඟපාන්නත් බැහැ. ඒකත් කරන්නේ බොහෝම අමාරුවෙන්.ගෝනපළ සමන්ති කරුණාසේකරප්‍රශ්නය – මායා දමයන්ති හා ඇගේ සැමියා වික්ටර් විජයන්තගේ ගායන හැකියාව ගැන ඔබේ අදහස් දක්වන්න?පිළිතුර – මායාට නම් සුන්දර කටහඬක් තියෙනවා. නමුත් වික්ටර් විජයන්තගේ කටහඬ නම් හරියට ටකරමකට ගල් ගහනව වගෙයි.කුලියාපිටියේ කපිල ජයවිලාල් හේරත්ප්‍රශ්නය – චිත්‍රපටවලට, වේදිකා නාට්‍යවලට රැඟුම්පාලක මණ්ඩලයක් තියෙනවා. ඒත් ටෙලිනාට්‍යවලට නැහැ නේද? ඒ නිසා රැඟුම්පාලක මණ්ඩලය අහෝසි කළොත් නරකද?පිළිතුර – ඔබේ තර්කය අනුව නම් අහෝසි කළ යුතුයි. වේදිකා නාට්‍ය, චිත්‍රපට නම් සල්ලි දීලයි බලන්නේ. ඒත් ටෙලිනාට්‍ය පවුල් පිටින් නොමිලේ නරඹන්නේ. ගේ ඇතුළට එන මාධ්‍යයට කිසිම වාරණයක් නැහැ. ඔබේ තර්කය හරි.මේ සතියේ ඔබත් ප්‍රශ්න එවා තිබුණා. ගාල්ලේ හිමාල් ආදිත්‍ය, මත්තෙගොඩ කිත්සිරි ඒ. මද්දෙවිතාන, ගාල්ලේ ආර්.සී. සෝමතිලක, මාතර හිත්තැටියේ ඇන්.පී. කොරනේලිස් අප්පු, වයඹ විශ්වවිද්‍යාලයේ චන්දිම බණ්ඩාර, මාකොළ ආරිය සෝමවීර, බේරුවල චන්ද්‍රසිරි පීරිස්, කෑගල්ලේ සදීපනි හේමචන්ද්‍ර, දැඩිගමුවේ ජයරත්න උදාගොඩ.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av12020510</link>
    <topic>ශ්‍යාමා ආනන්දගේ දියණිය විවාහ දිවියට</topic>
    <author>ගාමිණී සුසන්ත</author>
    <content>ශ්‍යාමා ආනන්දගේ දියණිය විවාහ දිවියටචන්ඩි ශ්‍යාමා, මගේ නංගී ශ්‍යාමා, හලෝ ශ්‍යාමා, මම බය නෑ ශ්‍යාමා මේ 70 දශකයේ ඉහළම ප්‍රේක්ෂක ප්‍රතිචාර ලබමින් රට පුරාම තිරගත වුණු චිත්‍රපට පෙළක්.මෙම චිත්‍රපටවලට ප්‍රධාන චරිතය රඟපෑ ඒ සුන්දර යුවතිය ඔබට මතකද? ඇය ශ්‍යාමා ආනන්ද; ප්‍රවීණ සිනමා කැමරා ශිල්පී එම්.එස්. ආනන්දගේ දියණිය. ශ්‍යාමා ආනන්ද කියූ පමණින් ම රටේ බොහෝ දෙනෙකු හඳුනන ඇය දැන් වසර 30 කට ආසන්න කාලයක් පදිංචිව සිටින්නේ කැනඩාවේ.ඒ ඇයගේ සැමියාත්, දියණියත්, පුතාත් සමඟින්. කැනඩාවේ ස්ථිරව පදිංචිව සිටියද වසරකට වරක් ලංකාවට පැමිණ තම නෑ හිතවතුන් මුණ ගැසීමට ශ්‍යාමා අමතක කරන්නේ නෑ.ශ්‍යාමාගේ සැමියා ඇය සමඟ චිත්‍රපටවල රඟපෑ සාලිය පෙරේරා. සාලිය කැනඩාවේ ව්‍යාපාරික කටයුතුවල නිරතවී සිටිනවා. ඔවුන්ගේ දියණියත් පුතාත් උසස් අධ්‍යාපන කටයුතුවල නිරතවී සිටිනවා.මන්දිරා - චාල්ස් නව යුවළමීට මාස දෙකකට පමණ පෙර ශ්‍යාමා ලංකාවට පැමිණියේ ඉතා වැදගත් කටයුත්තකට. ඒ තම දියණියගේ විවාහ මංගල උත්සවය පැවැත්වීමට. ශ්‍යාමාගේ දියණිය මන්දිරා. ඇයත් රංගනයට දක්ෂතාවයක් දක්වන්නියක්.මන්දිරාගේ අත ගත්තේ චාල්ස්. ඔහු පදිංචිව සිටින්නේ ඕස්ට්‍රේලියාවේ. ඔහුත් උසස් අධ්‍යාපන කටයුතුවල නිරත වන අතරේ ව්‍යාපාර කටයුතුවල යෙදෙන්නෙක්.මන්දිරාගේත් චාල්ස්ගේත් විවාහ මංගල උත්සවය සිදු වුණේ සිනමන් ග්‍රෑන්ඩ්ස් හෝටලයේදී කලාකරුවන් රැසකගේම සහභාගිත්වයෙන්. ශ්‍යාමා - සාලිය ගේ එකම පුත් රිකී කලාවට බොහෝ ලැදි තරුණයෙක්.ඔහුත් කැනඩාවේ උසස් අධ්‍යාපන කටයුතුවල නිරතවී සිටිනවා. තම දියණියගේ විවාහ මංගල උත්සවයට පැමිණි ශ්‍යාමා නැවත කැනඩාවට යාමට පෙර “රසඳුන” සමඟ කතාබහක යෙදෙන්නට ද අමතක කළේ නෑ.”අපි කැනඩාවෙ පදිංචිවෙලා සිටියත්, ලංකාවෙ තමයි හිත තියෙන්නෙ. කැනඩාවේ අපි ගෙවන්නෙ කාර්ය බහුල ජීවිතයක්. ඒත් ඉඩ ලැබෙන හැම වෙලාවකම අපි කලා කටයුතුවලට සම්බන්ධ වෙනවා. චිත්‍රපටවල රඟපාපු කාලෙ හරියට හීනයක් වගේ ලස්සනයි. ඒ කාලෙ හරිම සුන්දරයි.ශ්‍යාමා තම සැමියා සාලිය සමඟඉස්සර හොඳ ප්‍රේක්ෂක පිරිසක් චිත්‍රපටවලට සිටියා. මගෙ තාත්තා කළ නිර්මාණවලට තමයි මම වැඩි වශයෙන්ම සම්බන්ධ වුණේ. මම මට අවුරුදු 20 දි විතර විවාහ වුණා. පසුව කැනඩාවේ පදිංචියට ගියා. හැබැයි හැම අවුරුද්දකට වතාවක් ම මම ලංකාවට එනවා.තවමත් ලංකාවේ ප්‍රේක්ෂකයින්ට මාව අමතක වෙලා නෑ. ගුවන් තොටුපළේදිත්, මග තොටේදිත් මාව හඳුනාගෙන කතා කරන අය බොහොමයි. එතකොට මට හරිම සතුටක් දැනෙනවා. මාව තවමත් මගෙ රටේ මිනිස්සුන්ට අමතක නැහැනෙ කියලා සිතෙනවා.අනාගතයේදී නැවත ලංකාවේ පදිංචියට එන්නත් ටෙලිනාට්‍ය කීපයක් නිෂ්පාදනය කරන්නත් මගේ බලාපොරොත්තුවක් තියෙනවා. ලංකාවට ආව හැම වෙලාවකම මම නැවත කැනඩාවට යන්නෙ හරිම දුකෙන්.” ශ්‍යාමා අප සමඟ පැවසුවා.ගාමිණී සුසන්තසොනාලි අලුත්ගම වේදිකාවත්, පුංචි තිරයත්, රිදී තිරයත් සිය රංගන හැකියාවෙන් ඔප කරමින් දිනෙන් දින ජනප්‍රියත්වයට පත්වුණු නව පරපුරේ රංගන ශිල්පිනියක්.භද්‍ර යෞවනයේ දී රංගනයට අවතීර්ණ වුණු සොනාලි කුසුම් චන්ද්‍ර ගමගේ අධ්‍යක්ෂණය කළ ‘මුතු සළඹක්’ චිත්‍රපටයේ වයස 70ක පමණ වැඩහිටි චරිතයක් නිරූපණය කරමින් රංගන චාරිකාව ඇරැඹුවාය.එමෙන්ම ආරියදාස පීරිස් ගේ ‘සුබා’ චිත්‍රපටය පුරා විහිදෙන සුමනා චරිතය ඇයගේ රංගන හැකියාව තවත් ඔපකළ අවස්ථාවක්.සුරේෂ් කුමාරසිංහගේ ‘චණ්ඩි කෙල්ල’ CD චිත්‍රපටය මේ දිනවල දැකගත හැකි ඇය රංගනයෙන් දායක වූ තවත් චිත්‍රපටයක් වන අතර, කුසුම් චන්ද්‍ර ගමගේ ගේ ‘ගෝඩ් ෆාදර්’ චිත්‍රපටයේ එන දඟකාර තරුණියකගේ චරිතය ඇය ආසාවෙන් නිරූපණය කළ චරිතයක්.”මාව මේ ක්‍ෂේත්‍රයට හඳුන්වලා දුන්නෙ රන්ජිත් ජයසේන සහ සුරේෂ් කුමාරසිංහ දෙදෙනා. චිත්‍රපටවලින් රංගනය ආරම්භ කළ මම ටෙලිනාට්‍ය ක්‍ෂේත්‍රයට පිවිසියේ ‘රෝස කටු’ ටෙලි නාට්‍යයෙන්. ඉන්පස්සෙ ‘සිහින කුමරිය’, මොහාන් නියාස්ගේ ‘ලොක්කයියා’, ‘හිතට වහල්වීම’, දයාරත්න රටගෙදරගේ පෝදා නාට්‍ය කිහිපයකමත් විවිධ චරිත නිරූපණය කළා.ඉදිරියේ විකාශය වීමට නියමිත බර්මින් ලයිලි ප්‍රනාන්දුගේ ‘දේදුන්නෙන් එහා’ ටෙලි නාට්‍යය මම ආසාවෙන් කළ එකක්.මේ අතර සංවර්ධන ලොතරැයියේ ප්‍රචාරක දැන්වීමක රඟපෑවා. එය මේ දිනවල විකාශය වනවා. පුංචි තිරයටත් රිදී තිරයටත් අමතරව වේදිකාවටත් මං හරිම කැමැතියි. සූරිය අමරසේකරගේ ‘සුර කිරිල්ලියෝ’, ඩික්සන් ජෙරාඩ්ගේ ‘අජාසත්ත’ සහ ‘මැඩම් චෙරියෝ’ නාට්‍යවල රඟපානවා.මේ අතරින් ‘මැඩම් චෙරියෝ’ හි ප්‍රධාන චරිතය වන මාන්නක්කාර ගැහැනියගේ චරිතය මම හරිම කැමැත්තෙන් රඟපාන්නේ. ‘මැඩම් චෙරියෝ’ නාට්‍යය රට වටා ප්‍රදර්ශනය කිරීමේ කාර්යය ඉටු වෙන්නෙත් මම අතින්.මේ දක්වා සිනමාවේත් රූපවාහිනියේත්, වේදිකාවේත් සැලකිය යුතු චරිත නිරූපණ ඉදිරිපත් කළා කියලා මම විශ්වාස කරනවා. ඉදිරියේදීත් ලැබෙන හොඳ චරිත තුළින් ප්‍රේක්ෂකයින් අතර වඩාත් ජනප්‍රිය වීම තමයි මගේ බලාපොරොත්තුව.ඉඳුනිල්ඡායා - අමිත් සේනාරත්නවිශ්වනාත් බුද්ධික කීර්තිසේන ගේ ‘මාතා’ චිත්‍රපටයේ මංගල දැක්ම ජනමාධ්‍ය ඇමැති කෙහෙළිය රඹුක්වැල්ල මහතාගේ ප්‍රධානත්වයෙන් පසුගියදා කොළඹ රීගල් සිනමා ශාලාවේදී පැවැත්විණි.‘මාතා’ චිත්‍රපටයේ තිර රචනය මහාචාර්ය ආරියරත්න ඇතුගලගෙනි. රුවන් ජයසිංහ, සනත් ලංකා රණවීර, විජය රත්නායක ‘මාතා’ නිෂ්පාදනය කර ඇත. එහිදී ජනමාධ්‍ය ඇමැතිවරයා පිළිගත් අයුරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av12020511</link>
    <topic>සිනමාවේදී මුලින්ම ඇහුවේ ‘ඇක්ෂන්-කට්’ වචන දෙකයි</topic>
    <author>ඉනෝකා පෙරේරා බණ්ඩාර</author>
    <content>සිනමාවේදී මුලින්ම ඇහුවේ ‘ඇක්ෂන්-කට්’ වචන දෙකයි- ඇන්ටන් ග්‍රෙගරි65 වසරක සිංහල සිනමා වංශ කතාවේ ඔහු සුවිශේෂී පරිච්ඡේදයකි. චිත්‍රපට 46 ක සහාය අධ්‍යක්‍ෂවරයා වෙමින් වාර්තාවක් ද තැබූ හේ, සිනමා පට පහක් ද අධ්‍යක්‍ෂණය කළේය. ඇන්ටන් ග්‍රෙගරි නම් ඔහු ගේ ජීවන තතු අළලා ලියැවුණු, ‘ඇන්ටන් ග්‍රෙගරි සිනමාවලෝකනය’ කෘතිය එළි දකින්නේ මේ සියලු කාරණා හේතු කොටගෙනය. රසඳුන හා මේ කතා බහ ද ඒ නිමිත්තෙනි.හැත්තෑව, අසූව දශකයේ කාර්ය බහුල ම අධ්‍යක්‍ෂවරයා ඔබ...ඇත්තටම ඒ කාලෙ සිනමාකරුවන්ට මං නැතිවම බැරි චරිතයක් වුණා. ශ්‍රී ලංකාවේ 119 වැනි චිත්‍රපටය ලෙස ඇම්. මස්තාන් අධ්‍යක්‍ෂණය කළ, සිනමාස් සමාගම වෙනුවෙන් කේ. ගුණරත්නම් අධ්‍යක්‍ෂණය කළ ‘අල්ලපු ගෙදර’ චිත්‍රපටයෙන් පටන්ගෙන සූර චෞරයා, ආත්ම පූජා, ඔබ දුටුදා, අටවෙනි පුදුමය, සූරයන්ගෙත් සූරයා, දැන් මතකද, හතර දෙනාම සූරයො, හාර ලක්‍ෂය, එදත් සූරයා අදත් සූරයා, යකඩයා, සරදියෙල්ගෙ පුතා, ආවා සොයා ආදරේ, හිතුවොත් හිතුවමයි, කොටි වලිගය, නොමියෙන මිනිසුන්... ඔය වගේ දිගට විහිදෙන චිත්‍රපට 46 ක සහාය අධ්‍යක්‍ෂණය.දෙවියනි ඔබ කොහිද..., හිතවතිය චිත්‍රපටවල සම අධ්‍යක්‍ෂණය. නීලා, මිස් මල්ලිකා... කාර්මික අධ්‍යක්‍ෂණය. සංඛපාලි, කිරි සුවඳ, යළි පිපුණු මලක්, පාරමිතා සහ සූර සරදියෙල් චිත්‍රපටවල අධ්‍යක්‍ෂණය, චිත්‍රපට තුනක සංස්කරණය, චිත්‍රපට 10 ක තිර රචනය. ඔය වගේ චිත්‍රපට විශාල සංඛ්‍යාවක වැඩ කරපු මං ඒ කාලෙ කාර්ය බහුලම අධ්‍යක්‍ෂවරයා වීම මට අද සතුටක්. ඒ විතරක් නෙවෙයි මේ රටේ පළමු වතාවට පුළුල් තිරේ වෛවර්ණ චිත්‍රපටය අධ්‍යක්‍ෂණය කළෙත් මං. ඒ ‘සූර සරදියෙල්’.ලෝක සිනමාවෙ පළමු වතාවට පිදුණු සහාය අධ්‍යක්‍ෂණයට හිමි සම්මානය හිමි වූයේ ඔබට...ඔව්. කතෝලික සිනමා පර්ෂදය (OCIC) තමයි පළමු වතාවට ඒ සම්මානය හඳුන්වා දුන්නෙ. වැඩිම චිත්‍රපට ගණනක සහාය අධ්‍යක්‍ෂවරයා ලෙස කළ සේවයටයි එය මට පිදුණෙ. දිනය 1987 ජුනි 04 වැනිදා. බෙනඩික්ට් ජෝශප් ගරු පියනමගෙ සංවිධායකත්වයෙන් එය පිදුණෙ එවකට රාජ්‍ය ඇමැතිවරයකු වූ ආනන්ද තිස්ස ද අල්විස් මැතිතුමා අතින් ටවර් රඟහලේදි. ‘කලා භූෂණ’ ඇතුළු තවත් සම්මාන 18 ක් මගේ සිනමා දිවියෙදි මට ලැබුණා.කොහොමද ඔබට සිනමාව පිළිබඳ ඇල්මක් හිතට දැනුණෙ...මං උපන්නෙ මීගමුවෙ. ඉගෙන ගත්තෙ වැල්ලවීදිය රෝමානු කතෝලික පාසලේ සහ මීගමුව පෙරියමුල්ල ලොයොලා විදුහලේ. රුක්මණී දේවී – එඩී ජයමාන්න ඒ කාලෙ අපට රජුන් සහ රැජිනන් වගේ. මීගමුවෙ ඔවුන් පදිංචිව හිටි ‘ජයරුක්’ නිවෙස දිහා ඒ කාලෙ පාරෙ හිටගෙන අපි බලාගෙන ඉන්නවා. කොයි වෙලාවක හරි බැල්කනියට ආවම දැකගන්න පුළුවන් වෙයි කියල.මාධ්‍යවේදී බන්දුල කේ. ආරියපාලඒ වගේ ම රුක්මණි රඟපෑ චිත්‍රපටවලට මං වශී වෙලා හිටියෙ. ඒවා බලලා ගෙදර ඇවිත් මං කල්පනා කරනවා කොහොමද මේ චිත්‍රපටි හදන්නෙ කියල. බී.සී. පෙරේරා මගේ ගුරුතුමා තමයි කිව්වෙ ‘පික්චර් පෝස්ට්’ කියල පිංතූර පොතක් තියෙනවා අරගෙන බලන්න කියලා. ඒකෙන් තමයි යම් අදහසක් මගේ හිතට ආවේ.මීගමුව එකල චිත්‍රපටවලට තෝතැන්නක්...ඔව්. විශේෂයෙන් ම එඩී – රුක්මණි, බී.ඒ.ඩබ්. ජයමාන්නල නිසා. කොහොම හරි ඔය කාලෙ ඇම් මස්තාන් මහත්මයාගේ ‘ධීවරයෝ’ රූගත කෙරුණා මීගමුව කුට්ටිදූවේ. මං ගියා බලන්න. එතකොට මට සිනමාව කියල දැනුණෙ ‘ඇක්ෂන් – කට්’ වචන දෙක විතරයි. ඒක කියන කෙනා දැක්කම හිතුවා මෙයා තමයි ‘ඩිරෙක්ටර්’ කියල. නමුත් මට ඇන්තනී සී. පෙරේරා එතැනට යන්න දුන්නෑ. හියුගෝ මාස්ටර් මේක දැකලා මාව ගෙන්නල කතා කළා.එතකොටත් මට සිංහල, දෙමළ, ඉංගී‍්‍රසි භාෂා තුනම හොඳට පුළුවන්.මගේ මේ හැකියාව දැකලා ‘කනිෂ්ඨ පරිවර්තක’ හැටියට ඔවුන්ගෙ සිනමාස් සමාගමට බඳවා ගත්තා. පඩිය රු. 112.86 යි. බොහෝ වෙලාවට මට සිද්ධ වුණා මිස්ට ගුණරත්නම්ල එක්ක ඉන්දියාවට යන්න.‘සූරයන්ගෙත් සූරයා’ දර්ශන තලයේ ඇන්ටන්, ගාමිණී ෆොන්සේකා සමඟඒ චිත්‍රාගාරවලදි මං බොහෝ අත්දැකීම් ලබා ගත්තා.කැමරා කෝණ, දර්ශන රූ ගැන්වීම්, කැමරා ප්‍රයෝග ඔය කොයි දේත් මං හොඳින් ඉගෙන ගත්තා.ඇම්. මස්තාන් අධ්‍යක්‍ෂවරයා ඔබේ සිනමා ගුරුවරයා...ඇත්තටම. ඔහු මට සිනමා ශාස්ත්‍රය පමණක් නොවෙයි කලාව තුළ රැඳී සිටීමේ ශාස්ත්‍රය ද කියා දුන්නා. ඒ පද තුනකින්. ‘පිනක් නැතිනම් ඒ ලෝකෙ තැනක් නෑ. සල්ලි නැතිනම් මේ ලෝකෙ තැනක් නෑ. ඉවසීම නැතිනම් කලා ලෝකෙ තැනක් නෑ. දුෂ්කර කටුක හැම අත්දැකීමකදීම මං සිහි කළේ ඔහුගේ මේ වදන්.අද සිනමාව ගැන මොකද හිතෙන්නෙ...එදා සිනමාවෙ අවම පහසුකම් යටතේයි අපි හොඳ නිර්මාණ බිහි කළේ. අද මොනතරම් පහසුකම් තියෙනවද... ඒත් හොඳ නිර්මාණ බිහි වෙන්නෙ අඩුවෙන්. කාර්මික ශිල්පීන් එදා තරම් දක්‍ෂ ලෙස සිය මාධ්‍යය හසුරුවනනේ නෑ. ඒ අය අලුත් දේ ඉගෙන ගන්නෑ. ටයි මහත්තයා වගේ කෙනෙක් ළඟ වැඩ කළාම එදා හුඟක් දේ අපි ඉගෙන ගත්තා. තිමති වීරරත්න, දයා විමලවීර, ලෙනින් මොරායස්, සිරිල් සී. අබේරත්න වගේ ශිල්පීන් කෙනකුට කෙනෙක් දෙවැනි නොවන තරමට සිනමාවෙ මාධ්‍ය හැසිරුවා. එහෙම අය අද අඩුයි.‘ආත්ම පූජා’ දර්ශන තලයේමේ ඔබ ගැන කෘතියක් එළි දකින ප්‍රථම වතාව...ඔව්. ගත් කතුවරයකු, ගීත රචකයකු මෙන් ම ගුවන් විදුලි මාධ්‍යවේදියකු වන බන්දුල කේ. ආරියපාල තරුණයා තමයි මේ වැඩේට මුල පිරුවෙ. ඔහු ඔහුගේ ගුවන් විදුලි වැඩසටහන් වලට නිරතුරු මගෙන් තොරතුරු ලබා ගත්තා. ඔහුට ඕනෙ වුණා මා සතු මේ දැනුම, අත්දැකීම් සහ ඒ ඉතිහාසය ලියා තබන්න. ඇත්තටම ඔහු ඒ සඳහා සෑහෙන වෙහෙසක් දැරුවා. එහි ප්‍රතිඵලය තමයි ලබන සිකුරාදා (10 වැනිදා) දොරට වඩින්නෙ. මීගමුවෙ සමගි පි‍්‍රන්ට් හවුස් ප්‍රකාශයකු ලෙස දොරට වඩින්නේත් මේ කෘතියෙන්. ඇත්තටම වියපත් ජ්‍යෙෂ්ඨ කලාකරුවකු ලෙස හිතට විශාල සතුටක් සහ දිරියක් ලැබෙනවා ඔවුන් කළ මේ සද්කාර්යය නිසා. ඉතින් මං හැමෝටම ආරාධනා කරනවා එදාට සහභාගි වන ලෙස.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av12020512</link>
    <topic>පුංචි නවසීලන්තයට සවාරියක්!</topic>
    <author>විස්තරය හා ඡායාරූප</author>
    <content>පුංචි නවසීලන්තයට සවාරියක්!නවසීලන්තය කී පමණින් අප සිතට නැෙඟන්නේ ලෝකයේ කිරිපිටි නිෂ්පාදනය මහා පරිමාණයෙන් කරන ප්‍රමුඛ පෙළේ රටක දර්ශනයයි. මෙම දර්ශනීයත්වය ප්‍රකට කරන භූමි භාගයක් අප රටේ ද පැවතීම වාසනාවකි. නාගරීකරණයෙන් කෙළසුණු පරිසරයේ පීඩනයෙන් මොහොතකටවත් මිදී විවේකයක්, විනෝදයක් ලබන්නට ඔබ පුංචි එංගලන්තයට හෙවත් සීතල නුවරඑළියට එන ගමන සිහිපත් කළ හැකිද?අනතුරුව එන්න පුංචි නවසීලන්තයට. අපේ රටේ පුංචි නවසීලන්තය යනු අඹේවෙලයි. එය නුවරඑළිය සිට කිලෝමීටර් 14ක් දුරින් පිහිටා ඇත.අඹේවෙලට සමීප වීමේදී අවට පරිසරය හොඳින් නරඹන්න. නිල්ල පිරුණු වනපෙත්, බැලූතෙක් මානයේ විහිදි නිල්වන් තණ බිම්, ඒවායේ තණ උලාකන කළු සුදු මිශ්‍ර සහ දුඹුරු, සුදු මිශ්‍ර එළදෙනුන්.සෟම්‍ය දේශගුණය, සිසිල් බවින් පිරිපුන් දේශගුණය ඔබේ ගතටත්, සිතටත් ගෙනදෙන්නේ අපූරු සුව සහනයකි. හරිත වර්ණ පරිසරයේ දසුනින් ඔබ මොහොතකට මනමෝහනීයත්වයට පත්වනු ඇත.අඹේවෙල සත්ව ගොවිපොළනිල්වන් තෘණතලා මැද පිහිටි කිරි පට්ටි සහිත ගොඩනැඟිලි, කිරි පිටි නිපදවන කර්මාන්ත ශාලා ආදිය සැබෑවටම ඔබ මනසින් නවසීලන්තයට රැගෙන යනු ඇත.අඹේවෙල යනු අපූරු ගව පට්ටි පිහිටි ගම්මානයකි. ‘අඹ’ යන පාළි වචනයේ අරුත නම් ‘ජලය’ යන්නයි. ජලයෙන් පිරි කෙතක් වන් පෙදෙස අඹේවෙලයි.අඹේවෙල ස්වභාවිකවම පිහිටි සුවිශාල තෘණතලා, සුපිරිසුදු ජලය, ප්‍රදේශයේ පවත්නා සිසිල් - සෞම්‍ය දේශගුණය යන හේතු නිසාම සත්ව ගොවිපොළ අඹේවෙල පිහිටෙව්වා විය හැකිය.එවකට, එනම් 1940 දී අප රට බ්‍රිතාන්‍ය යටත් විජිතයකි. බ්‍රිතාන්‍යයෙන් පැමිණි හමුදා නිලධාරීහු රටේ අස්සක් – මුල්ලක් නෑර සැරිසැරූහ. ඔවුන්ගේ පානීය කිරි අවශ්‍යතා සපුරාලීමේ අරමුණෙන් දකුණු අප්‍රිකාවෙන් සහ එංගලන්තයෙන් කේප්ප වර්ගයට අයත් කිරි දෙනුන් ගෙන්වා ගොවිපොළ අඹේවෙල පිහිටුවන්නට යෙදුණි.සත්ව ගොවිපොළෙන් ලබා ගන්නා කිරි ඉතාමත් නැවුම්ව කෙටි කාලයක් තුළ කර්මාන්ත ශාලාව වෙත ගෙන යාමේ පහසුව, කිරි ශීත කිරීමට විදුලිය ඉතාමත්ම සුළුවෙන් අවශ්‍යවීම,නවසීලන්ත සත්ව ගොවිපොළප්‍රවාහන වියදම් අවම කර ගැනීම ආදී හේතු මත කිරිපිටි කම්හල අඹේවෙලම පිහිටුවන්නට යෙදුණි.සිරිලක අට දිසාවේම ලබා ගන්නා නැවුම් එළකිරි පැය විසිහතරක් ඇතුළත කිරිපිටි කම්හලට ගෙන ඒමට ද ක්‍රම හා විධි සලස්වා ඇත. කිරි, පිටි කිරීම හැරෙන්නට එහි උසස් වර්ගයේ චීස්, පිරිසිදු එළඟිතෙල් ආදිය ද නිපදවයි.කිරි පිටි කම්හල සංචාරකයන් සඳහා විවෘතව ඇති අතර නිෂ්පාදන ක්‍රියාවලියද දැක බලා ගැනීමටත් විස්තර අසා ගැනීමටත් පහසුකම් සලසා ඇත.නවසීලන්ත ගොවිපොළ ද අඹේවෙල සත්ව ගොවිපොළේම කොටසකි. එය මීට කිලෝමීටර් පහක් පමණ දුරින් පිහිටා ඇත. නවසීලන්ත රජයෙන් ලද ආධාර සහ කිරි ගවයන් උපයෝගී කරගෙන 1960 දී ඇරඹූ සත්ව ගොවිපොළ නවසීලන්ත ගොවිපොළ නමින් හඳුන්වයි.මෙම ගොවිපොළ දෙකම පිහිටා ඇත්තේ මනරම් භූමි භාගයකය.අඹේවෙල සත්ව ගොවිපොළ සංචාරකයන් සඳහා විවෘත නැතත් නවසීලන්ත ගොවිපොළ සංචාරකයන් සඳහා විවෘතව පවතී.විස්තරය හා ඡායාරූපසිරිසේන දේවප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av12020513</link>
    <topic>අද ‘රත්නාවලී’ නාට්‍යයත් විකෘතියි; සංගීතයත් විකෘතියි</topic>
    <author>තුෂාරි වික්‍රමසිංහ</author>
    <content>අද ‘රත්නාවලී’ නාට්‍යයත් විකෘතියි; සංගීතයත් විකෘතියිජයන්ත අරවින්දපියදාස නිශ්ශංක ගී පද රචනයෙන් සහ ජයන්ත අරවින්ද තනු රචනයෙන් දායක වූ ‘රත්නාවලී නාට්‍ය ගීත සංග්‍රහය’ පසුගියදා එළිදුටුවේය. මේ ඒ පිළිබඳ ජයන්ත අරවින්දයන් සමඟ කළ කතාබහකි.මේ ආකාරයට ‘රත්නාවලී’ නාට්‍ය ගීත සංග්‍රහයක් නිකුත් කරන්නට ඔබ අදහස් කළේ ඇයි?මම හිතන විදිහට ‘රත්නාවලී’ නාට්‍යයේ මුල් ගීත අභාවයට ගිහිල්ලා ( දැන් සමහර නූර්ති ගීතවලට සිදුවෙලා තිබෙන්නාක් මෙන්) එසේම ‘රත්නාවලී’ ගී තනු විකෘති කර ගායනා කරාවි යන සැකය නිසයි මේ විදිහට ‘රත්නාවලී’ නාට්‍ය ගීත සංග්‍රහයක් මුල් ගීත සමඟ නිකුත් කරන්නට මා අදහස් කළේ. දැනටත් ‘රත්නාවලී’ නාට්‍යය ඇතැම් නිෂ්පාදකයින් අතින් සංගීතය පමණක් නෙවී, නාට්‍යය පවා විකෘති කරල පෙන්වන අවස්ථා දකින්නට තිබෙනවා. නමුත් ඒවා ප්‍රචාරය කරන්නේ සරච්චන්ද්‍රගේ කියලා. එය අමූලික බොරුවක්. සරච්චන්ද්‍ර ‘රත්නාවලී’ (1958 දී පේරාදෙණි විශ්ව විද්‍යාලය තුළ) නිෂ්පාදනය කළේ මගේ ගී තනු හා සංගීතය සමඟ.‘රත්නාවලී’ කෘතිය පරිවර්තනය කළේ පියදාස නිශ්ශංක සූරීන් නේද?මෙහෙමයි, ‘රත්නාවලී’ පොත 1957 දී පියදාස නිශ්ශංකයන් සංස්කෘත ‘රත්නාවලී’ නාට්‍ය ග්‍රන්ථයෙන් සිංහලයට පරිවර්තනය කළාට එය සංස්කරණය කළේ සරච්චන්ද්‍ර මහතායි. එතුමාට ඕනෑ වුණා නාඩගම් ඇසුරින් කළා වගේ සංස්කෘත නාට්‍ය ඇසුරිනුත් දේශීය නාට්‍ය කලාව ගොඩනඟන්නට. ඔහු නිශ්ශංක ලවා සංස්කෘත නාටක කිහිපයක් පරිවර්තනය කෙරෙව්වා. ‘රත්නාවලී’, ‘මැටි කරත්තය’, ‘නාගානන්ද’, ‘උත්තර රාම චරිතය’ මේ අතර වෙනවා. ‘රත්නාවලී’ 1959 සිටම සරච්චන්ද්‍ර, පී. වැලිකල ආදින් නිෂ්පාදනය කිරීමට මුල් හේතුව මම 1958 දී ඊට නිර්මාණය කළ සංගීතය කියලයි මා හිතන්නේ. එය රාගධාරී සංගීතයක්. එය නූර්ති නාට්‍ය කලාව අභාවයට පත් කාලයක එය යළිත් නඟා සිටුවීමට කරපු උත්සාහයක්.ඔබ ‘රත්නාවලී’ නාට්‍යයට තනු රචනයෙන් දායක වෙන්නේ කොහොම ද?මම 1958 දී පේරාදෙණිය විශ්ව විද්‍යාලයට ඇතුළත් වුණා. ඒ වෙනකොටත් සරච්චන්ද්‍ර සර්ව මම හොඳට දන්නවා හඳුනනවා. එතුමා පියදාස නිශ්ශංක මහත්තයගේ ‘රත්නාවලී’ නාට්‍ය සිංහල විෂය හදාරපු අපිට උගන්වමින් හිටියේ. ඒ කාලේ අපේ බැජ් එකේ හොඳ ශිෂ්‍ය සංඛ්‍යාවක් හිටියා. අද ලංකාවේ ප්‍රසිද්ධම අය. මහාචාර්ය ජේ. බී. දිසානායක, මහාචාර්ය විමල් දිසානායක, ආචාර්ය සරත් අමුණුගම, සයිමන් නවගත්තේගම, චන්ද්‍රසේන දසනායක, මේ වගේ කට්ටිය ඉන්න කාලෙ මට කිව්වා ‘රත්නාවලී’ නාට්‍යය පොතේ සමහර ගීත පෙන්වලා තනු හදන්න කියලා.ඒ අනුව මම තනු හැදුවා. සර් ඒවා අහලා බොහොම සතුටු වුණා. ඊට පස්සේ කිව්වා අපි මේක නිෂ්පාදනය කරමු කියලා. 1959 වර්ෂයේදී මගේ සරසවි ජීවිතයේ දෙවැනි අවුරුද්දේ දී එතුමා අපි ශිෂ්‍යයෝ කට්ටිය ලවා මෙය නිෂ්පාදනය කෙරෙව්වා. ඇත්ත වශයෙන්ම එය භාර දුන්නේත් ආචාර්ය සරත් අමුණුගමටයි. පස්සේ මහාචාර්ය සිරි ගුණසිංහයන්ගේ බිරිඳ වන හේමමාලි ගුණසේකරටත් මෙය නිෂ්පාදනය කරන්න පැවැරුණා. මට මතකයි ඒ නාට්‍ය නිෂ්පාදනයේ දී ආචාර්ය සරත් අමුණුගම උදේනි රජ්ජුරුවන්ට රඟපෑවා.හේමමාලි ගුණසේකර සාගරිකාට රඟපෑවා. ඒ ආකාරයට 1959 දී පේරාදෙණිය සරසවියේදී ‘රත්නාවලී’ නාට්‍යය රඟ දැක්වුණා. එයට රාගධාරී සංගීතය නිර්මාණය කළේ මම. සින්දු 20 ගණනක් ඒ කාලේත් තිබුණා. මේ විදිහට පේරාදෙණිය සරසවිය ඇතුළේ ‘රත්නාවලී’ නාට්‍යයේ දර්ශන එකයි දෙකයි පෙන්වූවේ.ඉන් පසුව කොහෙදි ද මේ නාට්‍යය පෙන්වූවේ?අපි කැම්පස් එක ඇතුළේ මේ නාට්‍යය පෙන්වන කොට මෙහි ගීත ඉතා ජනපි‍්‍රය වුණු නිසා පේරාදෙණිය සරසවියේ ගීත කණ්ඩායමක් හැදුණා “රත්නාවලී ගීත කණ්ඩායම” කියලා. මේ ගීත පේරාදෙණි සරසවියේ කලාගාරයේ වේදිකා ගතවුණා. මේ නාට්‍යය බලන්න ප්‍රවීණ නාට්‍යකරුවකු වූ පී. වැලිකල ආවා. ඉන්පසු මේ නාට්‍යය කොළඹ නළු නිළියන් කණ්ඩායමක් එක්ක රඟ දක්වන්න කියලා සරච්චන්ද්‍ර සර් ඔහුට බාර දුන්නා.1960 දී මේ නාට්‍යය පී. වැලිකල කොළඹ නළු නිළියන් සමඟ නිෂ්පාදනය කළා. එතනදි හේනරි ජයසේන ප්‍රධාන නළුවට හිටියා. ඩැනියෙල් මුතුමාල විදුෂක ලෙස රඟපෑවා. එය බොහොම සාර්ථක නාට්‍යයක් වුණා.මේ දිනවල ‘රත්නාවලී’ නාට්‍යය රංගගත වෙනවා. ඒ ගැන ඔබ මොකද හිතන්නෙ?මේ නාට්‍යය ලලිතා සරච්චන්ද්‍ර මහත්මිය විසින් රංගගත කරනු ලබනවා. එතුමිය 1998 දී මගේ සහායත් අරගෙන මේ නාට්‍ය නිෂ්පාදනය කළා. දැන් එතුමිය මෙය නිෂ්පාදනය කර රංගගත කරනවා. මේ ළඟදී ඉඳල ආධුනිකයෙක් අල්ලගෙන ළාබාල මට්ටමේ සංගීතය යොදලා ගීත 4 ක් 5 ක් දාලා මේ නාට්‍ය වේදිකාගත කරනවා. ඇත්ත වශයෙන්ම මෙහි සින්දු 30 ක් තිබුණා. ඒවා අරගෙන නැතිව ආධුනික මට්ටමේ සංගීත අධ්‍යක්ෂවරයෙක් යොදාගෙන ළාබාල මට්ටමෙන්, සංගීතය නිර්මාණය කරල මේ නාට්‍ය පෙන්වනවා.ඉතින් මුදල් අතින් නම් මේ නාට්‍යය සාර්ථකයි. මොකද උසස් පෙළ පන්තිවල සිංහල විෂයට නියම කරල තිබෙන නිසා ඒ ළමයි මේ නාට්‍යය නරඹනවා. ‘රත්නාවලී’ කියාපු හැටියෙ ළමයි, ගුරුවරු මෙය බලනවා. ඉතින් මෙය ඒ නිසා සාර්ථකයි. නමුත් මෙය නරඹපු අය හොඳටෝම බණිනවා. මුල් නාට්‍ය බලපු අය මේ නිෂ්පාදනයට කොහොමටත් අසතුටුයි. ඔවුන් ඒ ගැන කලකිරිලා ඉන්නේ. මේ ගැන පේ‍්‍රක්ෂකයන් සෑහීමකට පත්වෙලා නැහැ. මං කියන්නෙ මේ නිෂ්පාදනය සදාචාරාත්මකව වැරැදියි. එය ඔවුන් කරගෙන ගියාට මට වරදක් නැහැ. මම එයට එක් අතකින් කැමැතියි, මොකද නාට්‍ය දෙකේ වෙනස මිනිස්සුන්ට පේනවා.ඔබ “රත්නාවලී නාට්‍ය ගීත සංග්‍රහය” නිර්මාණය කළේ ඒ නිසා ද?ඇත්තටම මම කල්පනා කළා. ‘රත්නාවලී’ නාට්‍යයේ ගීත එකතු කරලා එහි පද රචනා කරපු පියදාස නිශ්ශංකගෙයි මගේ නමයි දෙකම දාලා (මොකද එතුමා පද රචක, මම තනු රචක නිසා) මේ ‘රත්නාවලී’ නාට්‍යයේ මුල් කෘතිය ආරක්ෂා වෙන්න ඕනෙ නිසා පොතක් විදිහට ප්‍රකාශයට පත් කරන්න. මෙහි රාග තාල මත කරපු ගීත 30 ක් තියෙනවා. ඒවා සංරක්ෂණය කරන්න තමයි මේ පොත පළ කළේ. මොකද අර වගේ ළාබාල මට්ටමින් කරපුවහම මේ ගීත යට යන්න ඉඩ තියෙනවා. කවදහරි දවසක මේවා ආරක්ෂා කරගන්නයි මේ පොත මුද්‍රණය වුණේ.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av12020514</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමඅපේ ලෝකල් ෆිල්ම් ඉන්ඩස්ට්‍රි, එකට සික්ස්ටි ෆයිව් ඉයර්ස් අප් වුණා විතරයි, ෆිල්ම් වර්ල්ඩ් එකේ සැම දේම අලුත් වෙන්න පටන් අරගෙන වගේ. ෆිල්ම් කෝපරේෂන් එකට අලුත් චෙයාර්මන් කෙනෙක්. අලුත් ෆිල්ම් කෝපරේෂන් එකක්. සොරි කිව්වා අලුත් කෝපරේෂන් එකක් නෙවෙයි, අලුත් චෙයාර්මන් කෙනෙක්.අලුත් කිව්වට, පරණ ඩයල් එකක්ම අලුත් වෙලා ඇවිත්. එතකොට අලුත්ම අලුත් ෆිල්ම්ස් ඩබල් දාගෙන රන් වෙන්නෙ. ඒ ෆිල්ම්ස් හදපු කට්ටිය නම් අලුත් නෑ ෆිල්ම්ස් අලුත් වුණාට. හැබැයි ප්‍රොඩියුසර්ස්ල අලුත් නේ.නිකං කල්පනා කරල බලන්නකො අපේ රටේ ප්‍රොඩියුසර්ස්ල දොළහක්ම එකතු වෙලා ගිල්ඩ් එකක් හදාගෙන අලුත්ම ෆිල්ම් එකක් රන් කරවන්නෙ මේ දවස්වල. ප්‍රොපෙසෝරි ආරියරත්නගෙ කුස පබායි, තවත් ප්‍රොපෙසෝරි කෙනෙක් ලියලා, මිල්ලෙ සොයා ගියපු හාදය හදපු මාතායි. ඕපනින්ග් බැට්ස්මන්ල විදියට අලුත් අවුරුද්දෙ ආව කියන්නෙ. ඒත් විජේ මල්ලිට එන නිව්ස්වල විදියට නම්, පොඩි අප්සෙට් සීන් එකක් තියෙනවලු ඔය බූඩි ද කව්ද කියන බූවගෙ ෆිල්ම්ස් එකත් එක්ක.මෑන්ස් කුස පබා එක්ක ඕපනින්ග් විකට් එකට ආවට වැඩේට සෙට් වෙන්නෙම නෑලු.මෑන්ස්ට තාම එකම එක බ්‍රවුන්ඩ්‍රියක් වත් දාගන්න බැරි වුණා කියලයි ඉන්ෆොමේෂන් ඔතෝරිටි එකේ කට්ටියගෙ නිව්ස් එලර්ට් එකේ තියෙන්නෙ. ඒකට බලන්න එපායැ කුස පබා. පුහ්ඞ ගැහුවොත් ඕවර් ද රෝෂ්ස්ලු.ඉරිදා හැන්දෑවෙ රාවතාවත්තෙ සිනමා එකක් ළඟ කපල පුරෝල ඕඩියන්ස් එකලු. බලන්න කෝ ඒකෙත් හැටි, ප්‍රොඩියුසර්ස් ගිල්ඩ් හදලා ෆිල්ම්ස් හැදුවොත් දුවවන්න පුළුවන් කියල ද ඔය ගොල්ලො හිතන්නෙ?විජේ මල්ලිට නම් මේව ගැන වැඩි තේරුමක් නෑ. හැබැයි නිකමට හිතමුකො ඔය ප්‍රොඩියුසර්ස් ගිල්ඩ් එකේ කට්ටිය ඩිරෙක්ටර්ස් ගිල්ඩ් එකත් හදාගෙන ෆිල්ම්ස් එකක් කළා කියල. නියමෙට තියෙයි නේද? සුනිල් ටී ල, ආරියදාස පීරිස්ල, උදයකාන්තල, එක්කල ප්‍රොපෙසෝරි සුනිල් ආරියරත්නත් සෙට් වුණොත් මල් හතයි වගේ තියෙයි නේද මෙයාලා. විජේ මල්ලි ජෝක්ස් එකට මෙහෙම ලිව්වට සිරා ගන්න ඕන නෑ, කුස පබා නෙවි මාතා නෙවි ඔය ඉස්සරහට හදනව කියල තියෙන දළදාගමනය වුණත් හදාගෙන සිංහල සිනමා ෆීල්ඩ් එක ගොඩගන්න පුළුවන් නම්.කුස පබා බලපු නංගිල මල්ලිලයි මාතා බලපු නංගිල මල්ලිලයි විජේ මල්ලිට මීට් වුණා රූපවාහිනී ආයුබෝවන් ප්‍රෝග්‍රෑම් එකෙදි. රූපවාහිනියෙ මේ දෙගොල්ලන්ටම ෆුල් පබ්ලිසිටි. එහෙම වෙන්න එපායැ එක පැත්තකින්, රේණු සෝමෙ, ආ මතක අමතක වුණා, ජැක්සන් ඇන්තනි ද ඇක්සන් ජැන්තනි ද කියන බුවා, අනිත් පැත්තෙන්, බූඩිත් එක්ක ඇතුගල ළමයා, කට්ටිය ඔක්කොම එකම ටීම් එකේ මෙම්බර්ස්ල වගේ. කොහොම වුණත් මාතා බලල විජේ මල්ලිට මීට් වෙච්ච ෆර්ෆෝමින්ග් ආර්ට් කැම්පස් එකේ කොල්ලො කෙල්ලො නම් කිව්වෙ,මාතා බලන්නැතුව, යුද්ධ කාලෙ රූපවාහිනියෙ පෙන්නපු වෝර් නිව්ස් බුලටින්ග් ටික බැලුවනම් හොඳයි කියල. එහෙම කිව්වට පික්චර් හෝල් තිස් ගාණක ඔය පෙන්නන්න පටන් අරන් තියෙන්නෙ. මෙදා සැරේ එක්කො බූඩි ඉතුරු වෙයි නැත්නම් බ්ලාස්ට් වෙලාම යයි ලෑන්ඩ් මයින් එකකට අහු වුණා වගේ. හැබැයි කුස පබා සින්ස් එක කොල්ලො කෙල්ලො කියන්නෙ වෙනමම සීන් එකක් ස්ටෝරි එකක්. කට්ටිය කියන්නෙ කුස පබා අවුලක් නෑ කියලා. නැගල යයිලු හින්දි බයිස්කෝප් එකක් වගේ.තිස්ස අබේසේකර ලොක්කත් අන්තිම කාලෙ කුස පබා කියල බොලිවුඩ් ෆිල්ම් සයිස් එකට හිට් වෙන ස්ක්‍රිෆ්ට් එකක් ලිව්වා කියල ඔය ප්‍රොඩියුසර්ස්ල 12 ම කියන්නෙ.අපරාදෙ මෑන්ස් නැති වුණේ කුස පබා බලන්න.හිටියනම් මෑන්ස් කියාවි, ඔය පෙන්නන කුස පබා එයාගෙම ස්ක්‍රිෆ්ට් එක ද නැත්නම් ඔය ප්‍රොඩියුසර් ගිල්ඩ් එකේ කවුරුහරි මොඩිෆයි කරපු ස්ක්‍රිෆ්ට් එකක් ද කියලා. විජේ මල්ලි නම් කියන්නෙ, ඔය මෙයා ටෙලිඩ්‍රාමාස් බලලා මොළේ කොලොප්පන් කරගෙන ඉන්න සෙට් එක කුස පබා වගේ ෆිල්ම්ස් එකකින් හරි ආපහු ෆිල්ම්ස් හෝල්වලට ඇදගන්න පුළුවන් නම් ඒකත් මේ කාලෙ හැටියට මාර පින් අතේ වැඩක් කියලා. රේණුකා නෝනල, රටපුරා ඉන්න හාමුදුරුවන්ට කුස පබා ෆී‍්‍ර එකේ පෙන්නල කරගත්ත පුන්ය කර්මෙ ආනිසංසෙ සම්පූර්ණ වෙන්න නම් මෙයා ටෙලි බලන, හින්දි බයිස්කෝප් ආවම පිස්සු වැටිල දඟලන ඕඩියන්ස් එකත් ෆිෆ්ට් පර්සෙන්ට්වලින් හරි මේ පැත්තට ඇද ගන්නම ඕන.එහෙම වුණොත් ඔය ගිල්ඩ් එකේ කට්ටියටම පුළුවන් වෙයි ජයන්ත ළමයගෙ දුටුගැමුණුත් හදල දලා, සාලිය අසෝකමාලගෙ ලව් ස්ටෝරි එකත් ෂයිඩ් එකකින් දමලා තවත් අලුත්ම අලුත් රෙකෝඩ්ස් එකක් තියන්න. එතකොට ජීවිතේ මල් අපිට ප්‍රොඩියුසර් ගිල්ඩ් එක තියෙන කල් කිය කියා ආතල් එකේ ඉන්න පුළුවන් වෙයි නේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av12020515</link>
    <topic>bollywood news</topic>
    <author>සුජීව තේවහෙට්ටිගේ</author>
    <content>bollywood newsඅතිශය ජනප්‍රියත්වයට පත්වූ ‘වයි දිස් කොලවරි ඩි’ ගීතය ගායනා කළ දකුණු ඉන්දීය නළු ධනුෂ්, මුල්ම වතාවට බොලිවුඩ් චිත්‍රපටයක රඟපාන්නට සූදානම් වෙනවා. මේ චිත්‍රපටය අධ්‍යක්ෂණය කරන්නේ ආනන්ද් එල්.රායි. චිත්‍රපටයේ නම, ‘රාන්ජිනා’.”පහුගිය මාස හය තිස්සේ මේ චිත්‍රපටයට ගැළපෙන තරුණ නළුවෙක් මම හෙව්වා. ඔය අතරේදී ‘ආදුකාලම්’ කියන දෙමළ චිත්‍රපටය බලද්දීයි ධනුෂ්ගෙ රඟපෑම් දැක්කේ. එයා මේ රංගනයට ජාතික සම්මානයකුත් දිනාගත්තා. ධනුෂ් මගේ චිත්‍රපටයට ගැළපෙනවා. ඒ නිසා මම එයාව තෝරා ගත්තා.” අධ්‍යක්ෂ ආනන්ද් පැවසුවා.ධනුෂ්, හින්දි භාෂාව දන්නේ නැහැ. එය ඔහුට ප්‍රශ්නයක් වේවිද? “භාෂාව ප්‍රශ්නයක් නෙමෙයි. මම ටික කාලෙකින් ම හින්දි භාෂාවත්, සංස්කෘතියත් ඉගෙන ගන්නවා. අධ්‍යක්ෂවරයා මාව මේ චිත්‍රපටයට තෝරා ගත්තෙ ‘කොලවරි’ ගීතය ජනප්‍රිය වෙන්නත් කලින්. මං හිතන්නෙ මේ චිත්‍රපටයේ රඟපෑම මගේ ජීවිතයට ලොකු බලපෑමක් ඇති කරාවි කියලයි.” ධනුෂ් පැවසුවා.අභිෂේක් සහ ඓශ්වර්යා යුවළගේ දියණියගේ නම කුමක්ද කියා බොහෝ දෙනෙකු විමසන්නට උනන්දු වෙනවා. ඒත්, තවම ඒ නම හෙළිකරලා නැහැ. ඓශ්වර්යාට නම් දැන් විවේකයක් නැහැ. සියල්ලටම කලින් ඇය ප්‍රමුඛත්වය දෙන්නේ දුවටයි. මේ බිළිඳු දියණියගේ අවශ්‍යතා වෙනුවෙන් ඓශ්වර්යා දිවා රෑ කැපවෙලා. ඒ නිසා චිත්‍රපට ගැන සොයා බලන්නවත් ඇයට නිනව්වක් නැහැ.චිත්‍රපට නිෂ්පාදකවරුන් නම් ඇයට නිරතුරුවම ආරාධනා කරනවා, ඒ වුණත් දුව ගෙදර දමලා චිත්‍රපට රංගනයට හිත යොමු කරන්න ඇය කැමැති නැහැ. තමන් මුණගැසෙන්නට පැමිණෙන නිෂ්පාදකවරුන්ට ඇය පවසන්නේ දැන්මම චිත්‍රපටවල රඟපාන්න අදහසක් නැති බවයි.මේ අතර, ජනප්‍රිය ඇමෙරිකානු වැඩ සටහනක් වන ‘ඔප්රා වින්ෆෙ‍්‍ර් ෂෝ’ ඉදිරිපත් කරන ඔප්රා වින්ෆෙ‍්‍ර්, ඓශ්වර්යාගේ දියණිය බලන්නට පසුගියදා භච්චන් නිවසට පැමිණියා.අසින් තොටුම්කල් තවමත් ළමා කාලයේ විනෝදාංශවලට කැමැතියිලු. ඇයගේ ප්‍රියතම විනෝදාංශය තමයි, සෙල්ලම් බඩු එකතු කිරීම. ඇයගේ සමීපතම මිතුරියක් ඒ බව මෙලෙස තහවුරු කළා.”අසින් පුංචි කාලෙ ඉඳලම සෙල්ලම් බඩු එකතු කරන්න කැමැතියි. ඒ බව මම හොඳින්ම දන්නවා. විශේෂයෙන්ම ටෙඩි බෙයාර්ස්ලා, අලින්, වඳුරන්, ඉබ්බන්, බල්ලන්, පූසන් වගේ සෙල්ලම් බඩුවලට එයා හරිම කැමතියි. එයා කොහෙ හරි ගියොත් මේ වගේ සෙල්ලම් බඩු සල්ලිවලට ගන්නවා. මේවා අසින්ගේ ගෙදර තමයි තියෙන්නේ. මේ සෙල්ලම් බඩු වෙනුවෙන් වෙනම කාමරයක් පවා එයා වෙන්කරගෙන ඉන්නවා.”අසින් මේ දිනවල රඟපාමින් සිටින්නේ ‘බෝල් භච්චන්’ නම් වූ චිත්‍රපටයේයි. මෙහි රූපගත කිරීම් නිසා ඇයට ලැබුණු ‘ෂූට්අවුට් ඇට් වඩාලා’ චිත්‍රපටයේ රඟපෑම ඇය ප්‍රතික්ෂේප කර තිබෙනවා.එදා හින්දි තිරයේ ජනප්‍රියත්වයේ හිණිපෙත්තට නැඟුණු ධර්මේන්ද්‍ර මේ වනවිට 76 වැනි වියෙහි පසුවෙනවා. ළඟදීම මේ ප්‍රවීණ නළුවාට ඉන්දීය රජයෙන් පද්ම භූෂන් සම්මානය පිරිනැමීමට නියමිතව තිබෙනවා. මේ පුවත දැනගත්ත ඔහුගේ බිරිඳ, ප්‍රවීණ නිළි හේමාමාලිනී මෙලෙස පැවසුවා.”මට හරිම සතුටක් දැනෙනවා, එයාට මේ සම්මානය ලැබීම ගැන. මේක එයාට ලැබිය යුතු සම්මානයක්. ඒ ගැන මම ඉන්දීය රජයට ස්තුතිවන්ත වෙනවා. එයා අවුරුදු ගණනක් තිස්සේ දක්ෂ නළු නිළියන්, අධ්‍යක්ෂවරුන් එක්ක වැඩ කරලා තියෙනවා. මේ වගේ දක්ෂ වෙනත් නළුවෙක් මේ බොලිවුඩ් සිනමාවේ ඉන්නවද කියල මට සැකයි. ධරම්ජී ඒ ගැන කයිවාරු ගහන්න කැමැති නළුවෙක් නෙමෙයි.”ධර්මේන්ද්‍ර සහ හේමා මාලිනී විවාහ වුණේ 1980 දීයි. ඒ විවාහයෙන් ඔවුන් දෙදෙනාට ඊෂා සහ ආහානා නමින් දියණියන් දෙදෙනකු සිටිනවා. ඊශා ජනප්‍රිය නිළියක්.ඉම්රාන් ඛාන් සහ අවන්තිකා මලික් විවාහ වුණේ 2011 ජනවාරි 10දායි. (ඉම්රාන්, සුපිරි නළු අමීර් ඛාන් ගේ ඥාති පුත්‍රයෙක්) වත්පොහොසත් කම් අතින් ඉහළ තලයක ජීවත්වුණත් මේ දෙදෙනාම වඩාත් කැමැති සරල ජීවිත ගතකරන්නයි.ඉම්රාන්ටවත් අවන්තිකාටවත් කිසිදු මෙහෙකරුවෙකු හෝ ආරක්ෂකයෙකු නැහැ. මෑතකදී ඉම්රාන්, අවන්තිකාත් එක්ක ඔවුන්ගේ නිවෙස අසල පිහිටි සුපිරි වෙළෙඳ සලක් වෙත පියමැන්නා. ඒ, ගෙදරට අවශ්‍ය දේවල් මිලදී ගන්නයි. දෙදෙනාම වෙළෙඳසලට ගියේ පයින්මයි. මෙය දුටුව සමහරු ඡායාරූප ගන්නටත් පෙලඹුණා.වෙළෙඳ සලෙන් ඔවුන් දෙදෙනා මිලට ගත් එළවුළු පලතුරු ඇතුළු තවත් ද්‍රව්‍ය රැගෙන පිටතට එද්දී ඒ අසල සිටි අය පැවසුවේ පයින් ගමන් කිරීමෙන් වළකින ලෙසයි. හේතුව විමසද්දී දැනගත හැකිවුණේ ඒ අසල විශාල පිරිසක් ඔවුන් දෙදෙනාව දැකගන්නට පොරකමින් සිටින බවයි. ඇතැම්විට එය අනතුරුදායක විය හැකි බවත් ඔවුන් පැවසුවා.මේ තත්ත්වය සැලකිල්ලට ගත් ඉම්රාන්, වහාම තම මාමා (අමීර්)ට කතා කර වාහනයක් ගෙන්වා ගෙන එහි නැඟී පිටත්වුණා.සුජීව තේවහෙට්ටිගේ1. උපන් දිනය – 1975 ජනවාරි 312. උපන් ප්‍රදේශය - රොත්රු (හිමාචාල් ප්‍රදේශයේ)3. මව - නිල්ප්‍රභා4. පියා - දුර්ගනන්ද් සින්ටා (ඉන්දීය හමුදා නිලධාරියෙකු විය. 1988 දී සිදුවූ රිය අනතුරකින් මිය ගියේය.)5. සහෝදරයන් (i) දීපන්කර් (වැඩිමහලු සහෝදරයා)(ii) මනිෂ් (බාල සහෝදරයා)6. අධ්‍යාපනය ලැබූ පාසල් - ශිම්ලා හි ජීසස් කොන්වන්ට් සහ මේරි බෝඩින් ස්කූල්.7. පාසලේදී වඩාත් පි‍්‍රය කළ විෂයය – ඉංගී‍්‍රසි සාහිත්‍යය. (විලියම් ශේක්ස්පියර් ගේ නාටක සහ කවි වලට වඩාත් පි‍්‍රය කළාය.)8. උසස් අධ්‍යාපනය ලැබූ ආයතනය - ශිම්ලා හි සෙන්ට් බෙනඩික් අධ්‍යාපන ආයතනය. (ඉංගී‍්‍රසි ගෞරව උපාධියක් සහ මනෝවිද්‍යාව පිළිබඳ පශ්චාත් උපාධියක් ලබා ඇත.)9. මුලින්ම ඉදිරිපත් කළ රංගනය – පර්ක් චොක්ලට් වෙළෙඳ දැන්වීම සඳහා නිරූපණයක් ඉදිරිපත් කළාය.10. මුලින්ම රඟපෑ චිත්‍රපටය – මනි රත්නම් ගේ ‘දිල්සෙ’ චිත්‍රපටය (1998)11. මෙතෙක් රඟපා ඇති චිත්‍රපට සංඛ්‍යාව - 3512. මේ වසරේදී රඟපෑමට නියමිත අලුත් ම චිත්‍රපටය – ‘ඉෂ්ක් ඉන් පැරිස්’13. මුලින් ම ලැබූ සම්මානය – 1998 වසරේ හොඳම නවක නිළියට හිමිවන ‘ෆිල්ම් ෆෙයාර්’ සම්මානය.14. වෙනත් හැකියාවන් - (i)බී.බී.සී. ප්‍රවෘත්ති ප්‍රකාශිකාවක් ලෙස කටයුතු කර ඇත.(ii)පුවත්පත් සඳහා ලිපි රචනා කර ඇත. (‘ෆේසිං ඩෙත් ඉන් ශ්‍රී ලංකා ඇන්ඩ් – තායිලන්ඩ්’ යනුවෙන් ද ලිපියක් ලියා ඇත.)15. සමාජ සේවා කටයුතු - එක්සත් ජාතීන්ගේ සංවිධානයේ ඒඩ්ස් රෝග වැළැක්වීමේ වැඩ සටහන ඇතුළු සමාජ සේවා කටයුතු රැසකට දායක වෙමින් සිටියි.16. ලිපිනය -  C/10A, Ranwar,Waroda Rd, off Hill Rd, Bandra(W) Mumbai - 400050 Indiaකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av12020516</link>
    <topic>කලාවට හිතැති ඉංජිනේරුවරිය</topic>
    <author>ගාමිණී සුසන්ත</author>
    <content>කලාවට හිතැති ඉංජිනේරුවරියශාක්‍යා මුණසිංහඇය ශාක්‍යා මුණසිංහ. වෘත්තියෙන් ටෙලිකොම් ආයතනයේ සහකාර ඉංජිනේරුවරියක වන ශාඛ්‍යා කලා කුසලතා රැසක්ම සහජයෙන්ම උරුම කරගත් කලා ශිල්පිනියකි. රංගනය, ලේඛනය, ගායනය වැනි ක්ෂේත්‍ර කීපයකම ඇය තම හැකියාව පෙන්නුම් කර ඇත.මේ වනවිට ටෙලිකොම් ආයතනයේ සංස්කෘතික සංගමයේ සාහිත්‍ය අනුකමිටුවේ ලේකම් ලෙස කටයුතු කරන ශාක්‍යා, ටෙලිකොම් ආයතනයේ සේවකයින්ගේ නිර්මාණවලින් සැකසෙන ”කැටපත් පවුර” බිත්ති පුවත්පතේ සංස්කාරකවරිය ලෙස ද ”ඇමතුම” සඟරාවේ සංස්කාරකවරිය ලෙස ද කටයුතු කරන්නීය. කලා ක්ෂේත්‍රයේ දිගු ගමනක් පැමිණ සිටින ශාක්‍යා කලා කටයුතුවලට යොමුවූයේ පාසල් යන අවධියේ පටන්මය.”මගෙ උපන් ගම මාතර. තාත්තා ගමනාගමන මණ්ඩලයේ ප්‍රාදේශීය කළමනාකාරවරයකු ලෙස සේවය කළා. තාත්තට යාපනයේ සේවය කරන්න සිදු වුණාම අපි යාපනයට ගියා. මම මූලික අධ්‍යාපනය ලැබුවේ යාපනය සිංහල මධ්‍ය මහා විදුහලෙන්. ඉන්පසුව අනුරාධපුරයේත් මාතරත් පාසල්වලට ගියා. මාතර උසස් බාලිකා විදුහලේදි තමයි මම උසස් පෙළට පෙනී සිටියේ. ඒ ගණිතය අංශයෙන්.දැන් මම ටෙලිකොම් ආයතනයේ සහකාර ඉංජිනේරුවරියක ලෙස සේවය කරනවා. උසස් පෙළට විද්‍යා විෂයන් කළත් පාසලේ කලා කටයුතුවලට මම නොකඩවා සහභාගි වුණා. මා තුළ තිබුණු කලා හැකියාව හඳුනාගෙන ඉදිරියට එන්න මට මඟ පෙන්නුවේ මගෙ දෙමව්පිය දෙදෙනා.පාසලේ තිබුණු කවි, ගීත, වැනි තරගාවලි වලින් ජයග්‍රහණ ලබාගන්න මට හැකිවෙලා තියෙනවා. ගීත ගායනයටත් මම හරිම කැමතියි. ඒ නිසයි මම මහාචාර්ය සනත් නන්දසිරි සර් යටතේ සංගීතය ඉගෙන ගත්තේ.””ගී පද රචනය මම දිගටම කරගෙන ආව දෙයක්. කීර්ති පැස්කුවෙල්, අබේවර්ධන බාලසූරිය, නිරංජලා සරෝජනී, පුන්සිරි සොයිසා, නාමල් උඩුගම, අජිත් මුතුකුමාරණ වැනි ගායක ගායිකාවන් රැසකටම මම ගීත රචනා කරල තියෙනවා. ඒ අතරින් පුන්සිරි සොයිසා ගායනා කරන “හිරුගේ සඳුගේ රශ්මිය පරදා” ගීතය රසිකයින් අතර අතිශය ජනපි‍්‍රය වුණා. ඒ වගේම පුවත්පත් ගණනාවකටම මම කෙටිකතා රචනා කරල තියෙනව.””රංගනයටත් මම ඉතාම කැමැතියි. සිරස රූපවාහිනියෙන් විකාශය වුණු පාං බට්ටා ටෙලිනාට්‍යයේ සංගීත ගුරුතුමියගේ චරිතය නිරූපණය කළේ මම. ඉන්පසුව ඉතින් ඊට පස්සෙ ටෙලිනාට්‍යයේත් තවත් ටෙලිනාට්‍ය කීපයකත් රඟපාන්න මට අවස්ථාව ලැබුණා.””රැකියාව ලෙස ටෙලිකොම් ආයතනයේ ඉදිකිරීම් අංශයේ සහකාර ඉංජිනේරුවරියක ලෙසයි මම සේවය කරන්නේ. රැකියාව ඇතැම් වෙලාවට මනසට වෙහෙසකාරී බවක් ගෙන එනවා.එයින් මිදෙන්න හොඳ මානසික සුවයක් ලබන්න තමයි මම කලා කටයුතුවලට යොමු වෙන්නෙ. ඒ වගේම මා තුළ තිබෙන කලා හැකියාවන් දියුණු කරගෙන ඒවායින් ඉදිරියට යන්නත් මම කැමැතියි. හොඳ චරිතයක් ටෙලිනාට්‍යයක රඟපාන්න ලැබුනොත් එය සතුටින් බාරගන්න මම සූදානම්. මට සිංහල, දෙමළ, ඉංගී‍්‍රසි භාෂා තුනම හොඳින් හැසිරවීමේ හැකියාව තියෙනව. මගේ කලා කටයුතුවලට ඒ භාෂා දැනුම අතිශය උපකාරී වී තිබෙනව.මගේ මවට පියාට අමතරව මගේ සැමියාගෙන් මගේ කලා කටයුතුවලට ලැබෙන්නේ උපරිම සහයෝගයක්. ඔහු පේරාදෙණිය විශ්වවිද්‍යාලයේ කථිකාචාර්ය වරයෙක්. රැකියාවේ නිරතවෙන අතරම කලාව තුළිනුත් හොඳ යමකට සහභාගීවීමයි මගේ අරමුණ.” ශාක්‍යා අප සමඟ පැවසුවා.ගාමිණී සුසන්තඡායාරූපය – මාලන් කරුණාරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av12020517</link>
    <topic>‘වෙස්සන්තර’ වේදිකාගත කිරීම මෝඩ, පිස්සු වැඩක්ලු</topic>
    <author>තුෂාරි</author>
    <content>‘වෙස්සන්තර’ වේදිකාගත කිරීම මෝඩ, පිස්සු වැඩක්ලුලක්ෂ්මන් කේ. පතිරණදෙවිනුවර සංස්කෘතික මධ්‍යස්ථානයේ නාට්‍යකරණය පිළිබඳ සම්පත් දායකයකු ලෙස කටයුතු කරන තංගල්ල නවක රූපණ කේන්ද්‍රයේ අධ්‍යක්ෂ ලක්ෂ්මන් කේ. පතිරණ ‘වෙස්සන්තර’ නූර්තිය යළි නිෂ්පාදනය කරමින් වේදිකා ගත කරයි.ඔබ නිෂ්පාදනය කරන වෙස්සන්තර නූර්තිය ගැන මුලින්ම කතා කරමු?වෙස්සන්තර ජාතකය බෞද්ධ ජනතාව අතර ගෞරවාදරයට පත් වූ ජාතක කතාවක්. කාව්‍යානුසාරයෙන් මෙන්ම නාට්‍යානුසාරයෙන් මෙහි කතා පුවත විවිධ අවස්ථාවල ඉදිරිපත් කර තිබෙනවා.මෙයින් පේ‍්‍රක්ෂකයන්ට ඔබ ලබාදීමට අදහස් කරන්නේ කුමක් ද?පැරණි සාහිත්‍ය කෘතියක් ප්‍රතිනිර්මාණය කිරීම පේ‍්‍රක්ෂකයන්ට (විශේෂයෙන් නාට්‍ය හා රංග කලාව හදාරන සිසුන්ට) නූර්ති කලාව ගැන අවබෝධය ලබා දීම, නවක ශිල්පීන්ට වේදිකාව විවර කර දීම, මේ අතර ප්‍රධාන කාරණා වුණා. අද නාට්‍යකරණය සාර්ථක ඉගෙනුම් උපකාරක ක්‍රියාවලියක් ද වෙනවා. මෙයත් එයට අදාළ දෙයක් කියා මම සිතනවා.මෙහිදී ඔබ මුහුණ පෑ අභියෝග මොනවා ද?මම හිතන විදිහට මෙවැනි නිර්මාණයක් කිරීමට සිතීම පවා අභියෝගයක්. මේ සඳහා විශාල මුදලක් ආයෝජනය කරන්නට වෙනවා. මේ ගැන කතා කිරීමේදී මෙය පිස්සු වැඩක්, මෝඩ වැඩක් කියලා හුඟ දෙනෙක් කිව්වා. ඒත් මම මුහුණ දුන් හැම අභියෝගයකින්ම වගේ ජය ගන්න මට පුළුවන් වුණා.වෙස්සන්තර නූර්තිය සඳහා ලැබුණු පේ‍්‍රක්ෂක ප්‍රතිචාර මොන වගේ ද?මෙය වේදිකාගත කළ සූරියවැව නගර ශාලාව, තංගල නගර ශාලාව සහ මාතර සමූපකාර මන්දිරය පේ‍්‍රක්ෂකයන්ගෙන් පිරීතිරී ගියා. ඔවුන්ගෙන් ඉතා ඉහළ මට්ටමක ප්‍රතිචාර ලැබුණා.ඔබේ ඉදිරි නිර්මාණ කටයුතු මොනවා ද?මා උත්සාහ ගත්තේ වෙස්සන්තර නූර්තිය දිගටම පවත්වාගෙන යන්නයි. එය භාරදූර කාර්යයක්. මම නාට්‍යකරණයට පිවිසිලා වසර 30 කට වැඩියි. විශේෂයෙන්ම සුනාමි ඛේදවාචකයට හසු වූ පවුල්වල දරුවන් සහභාගි කරගෙන ‘දඟයෝ’ ළමා නාට්‍යය නිර්මාණය කළා. එයට රාජ්‍ය සම්මාන හිමි වුණා. ඒ වගේම ආබාධිත දරුවන් සහභාගි කරගෙන කළ නාට්‍ය සඳහා පිට පිට ජාතික මට්ටමේ සම්මාන ලැබුවා.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av12020518</link>
    <topic>අවසන් ගමන් යන දූගේ දෑතට අම්මාගෙන් නංගියෙක්</topic>
    <author>සේමාලි කැල්ලපත</author>
    <content>අවසන් ගමන් යන දූගේ දෑතට අම්මාගෙන් නංගියෙක්කැටීගේ වයස යන්තම් අවුරුදු 10යි. හරිම ලස්සන හුරතල් කෙලිපොඩිත්තියක්. එංගලන්තයේ ලැන්කැෂයර් ශාන්ත මේරි මග්දලේනා ප්‍රාථමික විදුහලේ ශිෂ්‍ය නායිකාව ඇයයි. හයවැනි ශ්‍රේණියේ ඉගෙනගන්නා කැටී ඉගෙනීමටත් දක්ෂයි. පසුගිය වසරේ පාසල් තෑගි ප්‍රදානෝත්සවයේ දී කැටීට හොඳම සිසුවියට හිමි ත්‍යාගය හිමිවුණා.කැටී අලුත උපන් නංගී ස්කාර්ලට් සමඟඒ තෑග්ග ගන්න වේදිකාවට ගොඩවුණු කැටීගේ මුහුණේ වෙනදා තිබූ හිනාව නැහැ. කැටී කොහොමත් නිතර හිනාවෙලා ඉන්න පුංචි දඟකාර දැරියක්. ඒත් එදා ඇගේ මුහුණේ හිනාවක් නෑ. මුහුණ දුක්මුසුයි. කැටීගේ අම්මා පෝලාට දුවගේ මුහුණේ අමුත්ත එකපාරටම තේරුණා.”කැටී සාමාන්‍යයෙන් දුවල පැනලා හිනාවෙලා ඉන්න දරුවෙක්. ඒත් එදා එයාගේ මුහුණේ හිනාව තිබුණේ නෑ. කොතැනක හෝ ලොකු වරදක් ඇති බව මට තේරුණා” පෝලා කිව්වා.තමන්ගේ දරුවාගේ වෙනස්කමක් ගැන මුළු ලෝකෙම කාටත් වැඩිය දන්නේ අම්මා. මේ අම්මාටත් දූගේ වෙනස ඉහිලුම් නැහැ. පෝලා ඉක්මනට දුව වෛද්‍යවරයකු ළඟට රැගෙන ගියා.”ඩොක්ටර් ඔබ මට හිනාවෙයි. මට පිස්සු කියා හිතයි. ඒත් කැටීගේ මුහුණේ හිනාවක් නෑ. ඒක මට ප්‍රශ්නයක්.” පෝලා පවුලේ වෛද්‍යවරයා හමුවේ කිව්වා.කැටී පළමුවරට තමන්ගේ ඇස් පෙනීම බොඳ වෙන බවත් නිතර හිසරදය හැදෙන බවටත් පැමිණිලි කළේ ඇය 6 වැනි ශ්‍රේණියට ඇතුළත් වෙච්ච අලුතයි. අම්මා හිතුවේ ඒගොල්ලන්ගේ පවුලේ කාටත් තියෙන ඉරුවාරදය (මිග්‍රේන්) කැටීටත් හැදිලා කියලයි. පවුලේ වෛද්‍යවරයා ලබාගත් සී.ටී. ස්කෑන් පරීක්ෂණයේ කිසිම ඇදක් කුදක් තිබුණේ නැහැ.මේ අතරවාරයේ කැටී පාසලේ විනෝද චාරිකාවකට සහභාගි වුණා.එහිදී කැටීගේ සේයාරුවක් ගැනීමට ගිය ගුරුතුමියට කැටීගේ එක් ඇසක වෙනසක් පෙනුණා. චාරිකාව නිමවී පැමිණ ගුරුතුමිය මේ ගැන පෝලාට කීමත් සමඟ ඇය කැටී යළිත් වෙනත් වෛද්‍යවරයකු වෙත රැගෙන ගියා. ඒ වෛද්‍යවරයා කැටී MRI පරීක්ෂණයකට ලක් කළා. එතකොට තමයි මෙතෙක් කැටීගේ සිරුරේ සැඟවී තිබූ භයානක සත්‍යය හෙළිවුණේ.ඒ ගැන අහපු පෝලාත් කැටීගේ පියා ඩේවිඩ්ටත් දරාගන්න බැරිවුණා. ඔවුන්ගේ චූටි දුවට මාරාන්තික මොළේ පිළිකාවක්. ඒ චූටි කෙල්ලට ඔවුන් එක්ක ජීවත් වෙන්න පුළුවන් කියා වෛද්‍යවරු කිව්වේ සති 6ත් 9ත් අතර කාලයක් පමණයි.කැටීගේ මොළය පුරා පැතිරී පිළිකාව මොළයේ සියුම් පටල හා ස්නායු වසාගෙන පැතිර ගොස් තිබුණා. පිළිකාවේ ස්වභාවය අනුව එය කොහෙත්ම සැත්කමකින් ඉවත් කළ නොහැකි වර්ගයේ එකක්. කළ හැකි එකම ප්‍රතිකර්මය විද්යුත් තරංග ප්‍රතිකාර විතරයි.”දෙවියනේ, මේ අපි හීනෙන්වත් හිතපු දෙයක්ද? මෙය කොහොමද දරාගන්නේ. අපේ චූටි දුව අපට අහිමි වෙන්නයි යන්නේ. තව ටික දවසකින් එයා අපව දාලා යන්නම යයි” අම්මයි තාත්තයි එකිනෙකා බදාගෙන වැලපුණා.පවුලේ අය වටකරගත් කැටී රෝහල් ඇෙඳ්දීරාජකීය මැන්චෙස්ටර් ළමා රෝහලට ඇතුළත් කළ කැටී ගේ තත්ත්වය තෙවරක්ම අසාධ්‍ය වුණා.වෛද්‍යවරුන් ඇගේ මවුපියන්ට ඇගෙන් අවසන් වතාවට සමුගන්න කිව්වා. ඒත් ඒ තුන්වරම කැටී මරුවා පරාද කළා.මේ වෙනකොට කැටීගේ මව තවත් දරු ප්‍රසූතියකට සූදානම්වයි හිටියේ. ඇගේ කුසේ ඉන්නේ ගැහැනු දරුවකු බව වෛද්‍යවරුන් පැවසුවා. කැටී තමන්ට මේ අලුත ඉපදෙන චූටි නංගී දකින්නට ලැබෙන්නේ නැති බව දැනගත්තාම හරියට දුක්වුණා. මේ නිසා පෝලා එක් තීරණයක් ගත්තා. ඒ ගැන වෛද්‍යවරුන් සමඟත් සාකච්ඡා කළා. ඉන්පසු වෛද්‍යවරුන් කළේ පෝලා ගේ කුසේ ඉන්න දරුවා නියමිත කාලයෙන් සති තුනකට පෙර සැත්කමක් මඟින් බිහිකිරීමයි.අලුත උපන් චූටි දියණිය ස්කාර්ලට්. මේ සිඟිත්තිය දෝතින් වඩා ගත් පෝලා ඇය ගෙන ගොස් කැටී ළඟින් තැබුවා. පුංචි ස්කාලර්ට් දැක කැටීගේ මුවෙන් නැඟුණු සිනාව දුටු හැමෝගෙම දෑස් සතුටු කඳුළින් තෙත්වුණා. දැන් ස්කාර්ලට්ට මාස තුනක් විතර ඇති. කැටී වරින් වර මරණයේ දොරකඩට යනවා එනවා.කැටී ඒ අතරවාරයේ එයාට මැරෙන්න පෙර යන්න ඕන තැන් හා දකින්න ඕන දේ කීපයක් ගැන අම්මාට කිව්වේ රහසෙන්. ඒ එක් ආශාවක් අම්මා ඉෂ්ට කළේ ස්කාර්ලට් නංගිව කැටීගේ තුරුලට දීලායි. අනිත් ආශාවන් ඉෂ්ට කරන්න කැටී ගැන හිතන බොහෝ දෙනෙක් ඉදිරිපත් වුණා. ඒත් ඇයට තවම ඒවා ඉටුකරගන්න බැරිවුණේ වරින් වර ඇගේ තත්ත්වය අසාධ්‍ය වෙන නිසයි.මේ පුංචි කෙල්ල මරණය දැක දැකත් හිනාවෙනවා. අම්මා තාත්තා අයියා අක්කලා කැටී දිහා බලමින් හූල්ලනවා. ස්කාර්ලට් නංගි මේ කිසිත් නොදැන කැටී අක්කාගේ තුරුළේ උණුසුමට ගුලිවෙලා.ගිලෙන්න ඉන්න මිනිහා පිදුරු ගහෙත් එල්ලෙනවා වගේ දැන් කැටීගේ අම්මයි තාත්තයි කැටීව ඔස්ට්‍රේලියාවේ සුප්‍රසිද්ධ වෛද්‍යවරයකු වෙත යොමු කරන්න ලෑස්ති වෙනවා. ඒ වෛද්‍යවරයා අභියෝගාත්මක වෛද්‍ය නිගමනවලට එළඹීම ගැන ප්‍රසිද්ධ කෙනෙක්. කැටීගේ පවුලේ අයගේ අන්තිම බලාපොරොත්තුව ඒ වෛද්‍යවරයායි.ඒ අතර වෛද්‍යවරුන් කැටී ජීවත්වෙනවා කියා කියූ කාලයත් ටිකින් ටික කෙටි වෙනවා.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av12020519</link>
    <topic>Hollywood News</topic>
    <author>ටානියා මෝසස්</author>
    <content>Hollywood Newsකෙවින් ෆෙඩුලින්... මෙහෙම කිව්වෝත් නම් දැන් බොහොමයකට ඔහු අමතකත් වෙලා. එහෙම නම් මෙන්න මෙහෙම මතක් කරමුකො බලන්න. බ්‍රිට්නි ස්පියර්ස් කියන සුපිරි ගායිකාවත් එක්ක වසර දෙකක්විය. දීග කාපු හාදයා තමයි මේ කෙවින් ෆෙඩර්ලින්. ඒ දවස්වල නම් මේ හාදයා හරිම ජනප්‍රියයි. ඒත් බ්‍රිට්නිගෙන් වෙන්වුණාට පසු ඔහු ගැන අහන්නට ලැබුණු තොරතුරු ටිකෙන් ටික අඩු වුණා.ඔන්න පසුගිය සතියේ බොහෝ දෙනෙකු කෙවින් ගැන විපරම් කරන්නට වෙහෙසුණා. ‘කෙවින්ට හදිසියේම හෘදයාබාධයක්’...! අන්තර්ජාලය හරහා පැතිර ගියා. අහ්! ඒ මොකද බ්‍රිට්නි නැවත විවාහ ගිවිස ගත් නිසාවත්ද? මේ අයුරින් බොහොම දෙනෙක් විපරම් කරන්නට පටන් ගත්තා. “අපොයි නැහැ. ඒ නිසා නෙමෙයි....ඔස්ට්‍රේලියාවේ පැවැත්වූ බර සැහැල්ලු කිරීමේ වැඩසටහනක් රූගතකිරීම් අතරතුරයි මේ 33 හැවිරිදි හාදයාට හෘදයාබාධයක් ඇවිත් තියෙන්නේ. මේ හදිසි සිදුවීම දැනගත් අදාළ නිලධාරීන් වහාම ඔහුට කෘත්‍රිම ස්වසනය ලබා දී රෝහලට ඇතුළු කිරීමට පියවර ගත්තා. ඔක්සිජන් බටයක් නහයට ගහගෙන ගිලන් රථයෙන් රෝහලට ගෙන ගිය කෙවින් දිහා කව්රු කවුරුත් බලන් හිටියේ තක්කු මුක්කු වෙලා. පසුව එහෙන් මෙහෙන් විපරම් කරලා බලන කොටයි ආරංචි වුණේ අසනීප තත්ත්වයකින් පසුවෙන ගමන්මයි කෙවින් එදා වැඩසටහන රූගත කිරීමටත් ඇවිත් තියෙන්නෙත් කියලා.මේ අතර මේ හදිසි සිදුවීම බ්‍රිට්නිටත් ආරංචි වී ඇත්දැයි තවත් අය සොයන්නට පටන් ගත්තා. ඒත් ආරංචිය විදිහට නම් බ්‍රිට්නිට ඒ ගැන වගේවගක් නැතිලු.’සෙලීනා ගෝමස්’ කවුරුත් ආදරේට කිව්වේ ‘ඩිස්නිලන්තයේ කුමාරිකාව‘ කියලයි. ඒත් දැන් දැන් නම් සෙලීනා ගේ වැඩ දැක්කාම තවත් නම් ඇයව ඒ හුරතල් නාමෙන් හඳුන්වන්න බැරි බවක් තමයි ආරංචිය වෙන්නේ. තම මියුරු හුරතල් හඩින් බොහෝ රසික රසිකාවියන් පිරිසක් රැස්කර ගෙන තිබූ මේ හුරුබුහුටි දැරිවිය දැන් අවුරුදු 19 සුන්දර තරුණියක්. ඉතින් හොලිවුඩ් පුරයේ අයියලා අක්කලා වගේ දැන් මෙයාටත් ඕනෑවෙලා “මමත් දැන් ළමිස්සියක්” කියල පෙන්වන්න.ඇගේ මේ සැබෑම වෙනස පසුගියදා ලාස්වේගාස් හි පැවැති සංදර්ශනයකදී කාටත් මනාව දකින්නට ලැබුණා. තම කලවා දක්වා නිරාවරණය වන පරිදි නිර්මාණය කර තිබූ නිල් පැහැති දිගු ඇඳුමින් සැරසී සරාගී ලෙස වේදිකාව මත එහෙ මෙහෙ ගමන් කරමින් ගීත ගයන සෙලීනාව දුටු බොහොමයක් අයගේ ඇස් උඩ ගියාලු.මෙහෙම වාර්තා කළේ ‘ඩේලි මේල්’ වෙබ් අඩවියයි. ඔහ්! එහෙනම් සෙලීනත් දැන් සරාගී තරු ලැයිස්තුවට එකතුවෙලා.”කාට කාටත් එහෙම හිතුණා. ඒ වගේම ඇගේ මේ සැබෑ වෙනසට එතරම් යහපත් ප්‍රතිචාරත් ලැබුණේ නැති බවයි ආරංචිය වුණේ.කෙසේ වෙතත් මේ කාලය පුරාම සෙලීනා ගැන පැතිර ගියේ ‘සුදු’ ආරංචි නම් නෙමෙයි. ඒ නිසා අන්තර්ජාලය හරහා මේ වනවිට තමා ගැන පැතිර යන මොන ආරංචිය ගැන වුණත් තැකීමක් නොකර ඉන්න සෙලීනා තීරණය කරාලු.පසුගිය සතිය හොලිවුඩ් තරුවලට නම් එතරම් සුබ නැති පාටක් තමයි දක්නට ලැබුණේ. කෙවින්ගේ හෘදයාබාධය ගැන ඔස්ට්‍රේලියාවෙන් ආරංචි වෙනකොට දැන් දැන් ප්‍රසිද්ධියේ හඬා වැටෙන තවත් සුපිරි තරුවක් ගැනත් ආරංචි වුණා. “අනේ දෙයියනේ මට නම් ආයිත් කසාදයක් එපා” මෙහෙම කිය කියා අඬන්නේ සුපිරි ගායිකා කිම් කාර්ඩිෂන්. කාර්ඩීෂන් සොහොයුරියන් මින් පෙර ප්‍රසිද්ධවී සිටියේ ඉතාමත් සුපිරි පැලැන්තියකට අයිති සුඛෝපභෝගී ලෙස ජීවත් වෙන කඳුළ යන්නෙහි තේරුමක්වත් නොදන්නා සිහින ලෝකයක ජීවත්වන සුරංගනාවියන් ලෙසයි.එහෙම සුපිරි දිවි පෙවෙතක් ගත කළ සුරංගනාවියන් ඔන්න පොළොවේ පය ගහන්න හදනවා... කිම්ගේ දෙනෙත තෙත් කරන්න තරම් ඇත්තටම මොකක්ද සිද්ධ වුණේ? හේතුව තමයි කිම් සහ බාස්කට් බෝල් ක්‍රීඩක ක්‍රිස්ගේ දින ගණනක විවාහය දැන් වේගයෙන් ඉරිතලන්නට පටන් අරගෙන. ඒ දුක උහුලගන්න බැරුව තමයි කිම් දැන් හඬා වැටෙන්නේ.”කසාදෙට කලිනුත් මේ දෙන්නා ප්‍රසිද්ධියේ එහෙ මෙහේ යනකොට කාට කාටත් මේ දෙන්නාගේ නොගැළපීම ඉස්මතුවී පෙනුණා. ඒත් ඉතින් ඒ කාලෙට ආදරය අන්ධයි කියලා කියමනකුත් තියෙනවානේ. ඉතින් කිම් – ක්‍රිස්්ටත් වුණේ ඕකම තමයි. අන්තිමේදී මේ නොගැළපීම කවදාවත් ගළපාගන්න නම් බැරි වෙයි කියලා දෙන්නාටම වැටහුණේ කසාදත් බැඳලා අහවර වුණාමයි.”ක්‍රිස් දැන් හැමවෙලේම අහන්නේ කවදද අපි දික්කසාද වෙන්නේ කියලා. ඒ හැමවෙලේම මගේ ඇහැට කඳුළු එන්නේ මේ වේදනාව දරාගන්න බැරුව. අනේ ආයිත් මගේ ජීවිතේට කසාදයක් නම් එපා...” කිම් මෙසේ හඬ හඬා පවසා ඇත්තේ සිය සොහොයුරියට හා පියාටයි. ඔය අතරේ කිම්ගේ මේ වේදනාබර මොහොතේ වීඩියෝ ගත කළ දර්ශනවලට ද අන්තර්ජාලය හරහා උණු කැවුම් වගේ පැතිර ගියා. අන්තර්ජාලය හරහා ‘කිම්ගේ කඳුළුවලට’ තිබුණේ විශාල ප්‍රතිචාර. ඔය අතරේ ‘කිඹුල් කඳුළු හෙළන කිම්’ කියලත් සමහරු ඔච්චම් කරන්න පටන් අරගෙන. හරියට ‘ගහෙන් වැටුණ මිනිහට ගොනා ඇන්නා’ වගේ වැඩක් තමයි කිම්ටත් වුණේ...ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av12020521</link>
    <topic>30 වසර සපිරෙන සැලසිනේ</topic>
    <author>ඉඳුනිල් වීරරත්න</author>
    <content>30 වසර සපිරෙන සැලසිනේසැලසුම් ක්‍රියාත්මක කිරීමේ අමාත්‍යාංශය යටතේ 1982 පෙබරවාරි 02 වැනි දින ඇරැඹි රාජ්‍ය අංශයේ ප්‍රථම රූපවාහිනී වැඩසටහන් නිෂ්පාදන ආයතනය ලෙස ශ්‍රී ලාංකේය මාධ්‍ය ඉතිහාසයේ ඓතිහාසික මං සලකුණක් තැබූ ‘සැලසිනෙ’ රූපවාහිනී ආයතනය අභිමානවත්ව සිය 30 වැනි වසර සමරයි.මහවැලි සංවර්ධන ව්‍යාපෘතියේ ප්‍රචාරාත්මක වාර්තා වැඩසටහන් නිෂ්පාදනයෙන් ඇරැඹි නිර්මාණ කාර්යය ජනසවිය, සෙවණ, ගම් උදාව වැනි ලාංකේය ජන පිරිස් අතර අතිශය ජනපි‍්‍රය රූපවාහිනී වැඩසටහන් නිර්මාණය කළ සැලසිනෙ ආයතනය වර්තමානය වන විට ප්‍රමුඛ පෙළේ වැඩසටහන් නිෂ්පාදන ආයතනයක් ලෙස ස්ථාවරත්වයට පත්ව සිටී.එදා මෙදා තුර විවිධ ආයතන හා බැඳෙමින් පැමිණි ගමන් මඟේදී අද ලෝකයට පමණක් නොව, හෙටට ගැළපෙන ලෙස ආයතන ව්‍යුහය වෙනස් කරමින් වර්තමාන දියුණුව වෙත ආයතනය මෙහෙය වන සැලසිනෙ වත්මන් සභාපති මෙන්ම ප්‍රධාන විධායක නිලධාරීවරයා ද වන ප්‍රදීප් එදිරිසිංහ 30 වසරක අභිමානය ගැන කතා කරන්නට දැන් මා ඉදිරියේ.ප්‍රදීප් එදිරිසිංහඅපි සැලසිනේ හි ආරම්භක අතීතයට ගියොත්මෙය ආරම්භ වන්නෙ සැලසුම් ක්‍රියාත්මක කිරීමේ අමාත්‍යාංශයේ එවකට සිටි ලේකම් වික්‍රම වීරසූරිය මහත්මාගේ සංකල්පයකට අනුව 1982 පෙබරවාරි 02 වැනිදා මහවැලි ව්‍යාපාරයට ප්‍රචාරය ලබා දීමේ අරමුණින්. මෙහි මුල්ම අධ්‍යක්‍ෂවරයා වුණු එච්.කේ. රත්නසිරි මහතා තමයි ‘සැලසිනෙ’ නම යොදා තිබෙන්නෙ.පසුව මෙහි කටයුතු පුළුල් වුණා. රජයේ සංවර්ධන කටයුතු පිළිබඳ වාර්තා චිත්‍රපට රාශියක් මේ ආයතනයෙන් නිර්මාණය කෙරුණා. ඒ යුගයේ වාර්තා චිත්‍රපට ඇතුළු රූපවාහිනී නිර්මාණ කටයුතු කිරීමට අවශ්‍ය කැමරා, සංස්කරණ මැදිරි ඇතුළු සියලුම උපකරණ සැලසිනේ සතුව තිබූ නිසාවෙන් එදා ලංකාවේ සිටි දක්‍ෂයෝ මේ වටා රොක්වුණා. එහි ප්‍රතිඵලය එදා සැලසිනේ ආයතනයෙන් ඉතා හොඳ නිර්මාණශීලී වාර්තා වැඩසටහන්, ටෙලිනාට්‍ය රාශියක් බිහිවීමයි.ඔබේ මඟ පෙන්වීම යටතේ ආයතනයේ ප්‍රගතියමම මෙහි සභාපතිවරයා ලෙස වැඩ භාර ගත්තේ 2010 මැයි මාසයේ. අද වන විට සැලසිනේ ආයතනය ශීඝ්‍ර දියුණුවක් ලබලා. සේවකයින් තුළ විශාල පිබිදීමක් ඇතිවෙලා. මම පත්වුණු මුල්ම දවසේ සිට මෙහි සිටි දක්‍ෂ පිරිස හඳුනා ගත්තා. වැඩ කරන්න අවශ්‍ය නිදහස ලබා දුන්නා. ඒ වගේම ඔවුනට වැඩ කිරීමේදී බාධාවක් ඇති නොවන ආකාරයට අති නවීන තාක්‍ෂණය හඳුන්වා දුන්නා. සැලසිනේ හි වසර 30 ඉතිහාසයේ මුල්වරට මිලියන 10 කට වැඩි වටිනාකමින් යුතු කැමරා ඇතුළු උපකරණ ඔවුනට ලබා දුන්නා.ඒ සමඟම අනවශ්‍ය වියදම් කපා හැර සාමූහිකව වැඩ කිරීමේ අගය වටහා දෙමින්, දිරි දීමනා, ප්‍රසාද දීමනා ඇතුළු අනෙකුත් පහසුකම් ලබා දෙමින් සේවක අභිප්‍රේරණය වැඩි කිරීමට කටයුතු කළා.මෙහි ප්‍රතිඵලය 2010 සහ 2011 වසර සංසන්දනය කරන විට ආදායම දෙගුණයක් වීමයි. එතෙක් පාඩු ලබමින් තිබූ ආයතනය ලාභ ලැබීමයි.සැලසිනේ රාජ්‍ය අනුග්‍රහය ලබන ආයතනයක්උපුල් පල්ලෙගංගොඩඇත්ත. අප අයත් වන්නේ ජනමාධ්‍ය අමාත්‍යාංශය යටතට. එහි විෂය භාර අමාත්‍ය කෙහෙලිය රඹුක්වැල්ල මැතිතුමා, අමාත්‍යාංශ ලේකම්තුමා අපට වැඩ කටයුතු කරගෙන යන්න අවශ්‍ය පූර්ණ නිදහස ලබා දී තිබෙනවා.එහෙත් අපේ ආයතනයට මහා භාණ්ඩාගාරයෙන් හෝ අමාත්‍යාංශයෙන් මුදල් ලැබෙන්නේ නෑ. නමුත් තරගකාරී ලෙස මෙහි කටයුතු කරගෙන යන්න සේවක පිරිස හැම වෙලාවකම සූදානම්. ඒ නිසා කිසිම රජයේ හෝ පෞද්ගලික ආයතනයකට නොදෙවැනි ලෙස ඔවුන් හා කරට කර වැඩ කරන්න අපට හැකි වී තිබෙනවා.2008 වසරේ කැබිනට් පත්‍රිකාවක් මගින් අනුමත වී තිබෙනවා සියලුම රාජ්‍ය සහ අර්ධ රාජ්‍ය ආයතනවල නිෂ්පාදන වෙළෙඳ දැන්වීම්, විද්‍යුත් සහ මුද්‍රිත මාධ්‍යවල උපලේඛන ගතකිරීම්, ඉසව් කළමනාකරණය මෙන්ම ප්‍රචාරාත්මක වැඩසටහන් සියල්ල සැලසිනෙ හරහා කළ යුතු බව.එහෙත් අවාසනාවකට රජයේ ඉහළ නිලධාරීන් වැඩි කොටසක් මේ ආයතනය ගැනවත් එහි තිබෙන නීතිමය අවශ්‍යතාව ගැනවත් දැනුවත් නෑ. රජයේ හෝ අර්ධ රජයේ ආයතනයකට සිය ප්‍රචාරක කටයුතු ටෙන්ඩර් ක්‍රියා පටිපාටියෙන් තොරව කෙළින්ම මේ ආයතනයට බාර දෙන්න පුළුවන්.සැලසිනේ ආයතනයේ සාමාන්‍යාධිකාරී උපුල් පල්ලෙ ගංගොඩ මෙහි දියුණුවේ තවත් නියමුවෙක්. මේ ඔහුගේ හඬ.”මම සැලසිනෙ ආයතනයේ සාමාන්‍යාධිකාරීවරයා ලෙස පත්වීම් ලබන්නෙ 2008 මාර්තු මාසයේ. මම සේවය ආරම්භ කළේ එවකට සිටි සභාපතිවරයා සමඟ කැබිනට් පත්‍රිකාවක් මගින් රාජ්‍ය සහ අර්ධ රාජ්‍ය ආයතනවල ඇති ප්‍රචාරාත්මක වැඩසටහන් සැලසිනෙ ආයතනය හරහා සිදුවිය යුතුයි යන කැබිනට් අනුමැතිය ලබා ගනිමින්.වත්මන් සභාපතිතුමන් පැමිණීමත් සමඟම ආයතනය විශාල ප්‍රගතියක් ලබා තිබෙනවා. ඒ අනුව අපි අපේ ව්‍යාපාරික ස්වභාවය පිළිවෙළකට ක්‍රමවත්ව කිරීමෙන් ලෙහෙසියෙන් ආදායම් ලබා ගන්නා මාවතට පැමිණ තිබෙනවා.සැලසිනේ ආයතනයෙන් බිහිවන නිර්මාණවල අඩුවක් තිබෙනවද?අතීතයේ මේ තුළින් නිර්මාණය කෙරෙණු ජන සවිය, සෙවණ, ගම් උදාව වැනි වැඩසටහන් සමඟ සැලසිනෙ නම මිනිසුන්ගේ මතකයේ තිබුණා. ඊට හේතුව එදා තිබුණේ ITN නාළිකාව පමණක් නිසා.ගෙවීගිය වසර 30 තුළ රූපවාහිනී නාළිකා 30 කට ආසන්න ප්‍රමාණයක් බිහිවෙලා තිබෙනවා. එමෙන්ම ප්‍රචාරක ආයතනත් සිය ගණනක් බිහිවී තිබෙනවා.තවත් සමහර අමාත්‍යාංශවල මාධ්‍ය ඒකක පිහිටුවලා. සැලසිනේ මගින් නිර්මාණය වන වැඩසටහන් සංඛ්‍යාත්මකව අඩුවී නොතිබුණත්, නිතර නොදකින හේතුව එයයි.සැලසිනෙ හි අනාගත සැලසුම් මොනවාද?අපි සැලසිනෙ ආයතනයට වෙනමම ආචාර ධර්ම පද්ධතියක් සකස් කරල තිබෙනවා. ඒ තුළින් සේවකයින් සහ ආයතනය අතර දැඩි බැඳීමක් ඇතිවෙලා. වැඩ කිරීම සිදුවන්නේ එක් එක් අංශය වැඩ බෙදා ගැනීමෙන්. නව වසරේ සිදු කරන වෙනස්කම් තුළින් දැන් ලබා ඇති ආදායමට වඩා දෙගුණයක් ලබන වසරේ ලබා ගැනීමට සැලසුම් කර තිබෙනවා.වසර 2 ක් තුළ ආදායම දෙගුණයක්. (2X2) 2012 වසරේ ඉලක්කය 45% ක්. ඉතිරිය 2013 වසරේ දී ඒ සඳහා නිර්මාණශීලී පුද්ගලයින් තවත් බඳවා ගනිමින් නව තාක්‍ෂණය සමඟ එක්තැන් කිරීමට සැලසුම් කරනවා.ඒ සමඟම නවීන ලෝකය සමඟ සිදුවන වෙනස්කම්වලට අනුව ඉදිරියේ ඇතිවන ඕනෑම නවීන තාක්‍ෂණ තත්ත්වයකට මුහුණ දීමට අවශ්‍ය උපකරණ මිලදී ගැනීමට කටයුතු කරනවා.මීට අමතරව සභාපතිතුමාගේ යෝජනාවක් තිබෙනවා සැලසිනෙ 100% ක් රජයට අයිති පෞද්ගලික ආයතනයක් බවට පත් කිරීමට. ඊට හේතුව දැනට පවතින රාජ්‍ය මුදල් රෙගුලාසි, ආයතන සංග්‍රහ වැනි නීතිමය තත්ත්වයන් නිසා පෞද්ගලික ආයතන සමඟ තරග කරද්දී ලොකු බාධා ඇතිවීම. සැලසිනෙ ලිමිටඩ් කළාට පසු මීට වඩා පහසුවෙන් පෞද්ගලික අංශය සමඟ ඕනම තරගයකට මුහුණ දෙන්න පුළුවන් වීම.”ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av12020522</link>
    <topic>ග්‍රීක මහා සිනමාකරුවාගේ නික්මයාම</topic>
    <author/>
    <content>ග්‍රීක මහා සිනමාකරුවාගේ නික්මයාමවර්තමාන යුරෝපීය සිනමාකරුවන් අතර දැවැන්තයෙකු වූත්, ග්‍රීසියේ සිටි මහා සිනමාකරුවා වූත් තියෝ අන්ජලෝපෝල්ස් (Theo Angelopoulos) ඔහුගේ අවසන් තුන් ඈඳුතු චිත්‍රපටයේ අවසන් චිත්‍රපටය රූගත කරමින් සිටි අතරතුර පාර මාරුවෙමින් සිටිය දී යතුරුපැදියක හැපීමෙන් ලද බරපතළ තුවාල හේතුවෙන් පසුගිය ජනවාරි මස 24 වැනිදා රෝහලක දී මිය ගියේය.මියයන විට ඔහුගේ වයස අවුරුදු 76කි. ඔහුගේ ඇතැම් චිත්‍රපට පැය 3 – 4 අතර ධාවන කාලයකින් යුතු වූ අතර ඔහුගේ පැය 4 ක ධාවන කාලයකින් යුත් ඉතා දීර්ඝ චිත්‍රපටයක් වූ The TravellingPlayers (1975) චිත්‍රපටය දර්ශන 80කින් පමණ සමන්විත වූවකි. ඔහුගේ ශෛලිය බොහෝවිට හංගේරියානු සිනමාකරු මයිකෝස් යාන්ස්කෝ හා ඉතාලියානු සිනමාකරු මයිකල් ආන්ජලෝ අන්තෝනියේට අනුරූපී විය.තියෝ අන්ජලෝපෝල්ස් 1935 අප්‍රේල් මස 27 වැනිදා ඇතන්ස් හි ඉහළ මධ්‍යම පාන්තික පවුලකට දාව උපත ලැබීය. 1953 – 57 කාලය තුළ ග්‍රීසියේ ඇතන්ස් විශ්වවිද්‍යාලයෙන් නීතිය හැදෑරූ නමුත් උපාධිය ලබා නොගත් අතර සාහිත්‍ය කටයුතුවල නිරත විය. යුද හමුදා අනිවාර්ය සේවයෙන් පසු ප්‍රංශයට ගිය ඔහු සෝර්බෝන් විශ්වවිද්‍යාලයේ සාහිත්‍ය හැදෑරීමේ කටයුතුවල නිරත වූ අතර පසුව එය අතහැර දමා ප්‍රංශයේ සුප්‍රකට සිනමා පාසල වූ IDHEC ආයතනයට ඇතුළු විය. එම ආයතනයේ දී ඔහු නිර්මාණය කරමින් සිටි මි මී 18 චිත්‍රපටය අරභයා ඔහුගේ ගුරුවරුන් සමඟ මත ගැටුමක් ඇති විය. ඔවුන්ට අවශ්‍ය වූයේ ගතානුගතික දර්ශනගත කිරීමකි.මෙහි ප්‍රතිඵලය වූයේ ඔහු එහි අධ්‍යයන කටයුතු හැර දමා යළි ග්‍රීසිය බලා පිටත්වීමයි. 1963 දී යළි ග්‍රීසියට පැමිණි ඔහු සිනමා විචාරකයකු ලෙස ඇතන්ස් හි වාමාංශික දිනපතා පුවත්පතක් වූ “ඩිමොක්‍රටික් අලාගි” පුවත්පතට සම්බන්ධ විය. ඔහු දැඩි වාමාංශික මතධාරියෙක් වුවද කිසිවිටෙකත් කොමියුනිස්ට් පක්ෂයේ සාමාජිකයෙක් නොවීය.සැලසුම් කළ කෙටි චිත්‍රපට දෙකක්ම අසාර්ථක වීමෙන් පසු ඔහුගේ තෙවැනි කෙටි චිත්‍රපටය වූ The Broadcast (1968) තථ්‍ය සිනමා සම්ප්‍රදායයේ (Cinema Verite) නිර්මාණයක් වූ අතර එය තෙසලෝස්කි සිනමා උලෙළේ දී සම්මානයක් දිනා ගන්නා ලදී. ඊට වසර දෙකකට පසු ඔහුගේ පළමු වෘත්තාන්ත චිත්‍රපටය වූ Reconstruction (1970) නිර්මාණය කළ අතර ඊට ප්‍රස්තුත වූයේ බිරිය අනියම් පෙම්වතා හා එක්ව සිය සැමියා ඝාතනය කිරීමයි. ගී‍්‍රක ඛේදාන්තයන්ගේ මෙන් ඝාතනය සිදුවූ ආකාරය ඔහු තිරය මත නිරූපණය නොකරන ලදී. ඔහු වඩාත් උනන්දු වූයේ එම මිනීමැරුම පසුබිමෙහි තිබූ සංකීර්ණ සාධකය පිළිබඳවය. අන්ජලෝපෝල්ස් ජගත් කීර්තියට පත්වූයේ ඔහු ගේ පළමු තුන් ඇඳුතු චිත්‍රපට නිසාය. එය නවීන ග්‍රීක ඉතිහාසය පිළිබඳව ධ්‍යානශීලී හැදෑරීමක් විය.එහි පළමුවැන්න වූ Days of 36 (1972) වෘත්තීය සමිති ක්‍රියාකාරිකයකු ඝාතනය කරන මිනිසකු සිය සිර කුටිය තුළ දේශපාලනඥයකු ප්‍රාණ ඇපකරුවකු ලෙස තබා ගනිමින් තමා නිදහස් කරන ලෙස තර්ජනය කරන සිදුවීමක් හරහා ග්‍රීසියේ මිලිටරි පාලනයේ දුර්වලත්වය නිරූපණය කළ කෘතියක් විය. එහි දෙවැනි චිත්‍රපටය වූ The TravellingPlayers (1975) සලකනු ලබන්නේ ඔහුගේ මෙන්ම නව සිනමාවේ අති විශිෂ්ට කෘතියක් වශයෙනි. එම චිත්‍රපටයට විෂය වන්නේ 1939 සිට 1952 දක්වා සංචාරක නර්තන කණ්ඩායමක් සමස්ත ග්‍රීසිය පුරා සංචාරය කිරීමයි.පැය හතරක ධාවන කාලයකින් යුතු වූ එම චිත්‍රපටයේ අන්තර්ගත වූයේ දර්ශන 131 ක් පමණි. එය ලොව පුරා සිනමා උත්සව රාශියකදීම සම්මානයට පාත්‍ර විය. එම තුන් ඈඳුතු චිත්‍රපට පෙළේ අවසානය වූයේ TheHunters ය. ඔහු එමඟින් කොමියුනිස්ට් පාලනය බිඳ වැටුණු 1949 සිට 1977 දක්වා ග්‍රීක දේශපාලනමය ඉතිහාසය නිරූපණය කරයි.නිශ්ශබ්ද ත්‍රිත්වය Trilogy ofSilence යනුවෙන් ඔහුම හැඳින්වූ දෙවැනි තුන් ඈඳුතු චිත්‍රපට පෙළ සමන්විත වූයේ Voyageto Cythera (1984), The Beekeeper (1986) හා Landscape in the Mist (1988) යන චිත්‍රපටවලිනි. ප්‍රකට නළු නිළියන් භාවිතා කළ ඔහුගේ පළමු චිත්‍රපටය Beekeeperවිය. මාර්සෙල්ලෝ මස්ත්‍රොයියානි එහි රඟපෑවේය.වීදි සිනමා කෘතියක් ලෙස හැඳින්විය හැකි Landscapein theMist ළමයින් රඟපෑ ඔහුගේ ප්‍රථම චිත්‍රපටය විය. ඇන්ජලෝපෝල්ස් සැලසුම් කළ තෙවැනි තුන් ඈඳුතු චිත්‍රපට පෙළේ පළමුවැන්න වූයේ The WeepingMeadow (2004) ය. වර්ණය, ශබ්දය හා සංගීතය කාව්‍යමය ලෙස මුසු කරමින් ජීවිතය හා මරණය පිළිබඳ ගැඹුරු හැඟීම් ජනිත කළ කෘතියක් විය.එහි දෙවැන්න වූ The DustTime (2008) 20 වැනි සියවසේ දෙවැනි භාගය ප්‍රස්තුත කර ගනිමින් ග්‍රීසියෙන් පිටත රූ ගත කළ ප්‍රථම චිත්‍රපටය විය. තෙවැන්න හා ඔහුගේ අලුත්ම චිත්‍රපටය වූ The Other Sea ග්‍රීසියේ මූල්‍ය අර්බුදය විෂය කරගත් කෘතියකි. ඔහුගේ කනගාටුදායක මරණය සිදුවූයේ ඇතන්ස් නගරයේ ප්‍රධාන වරාය ආශ්‍රිතව මෙහි රූපගත කිරීම්වල යෙදී සිටියදීය. ඔහුට ග්‍රීසිය මෙන්ම විදේශ රටවල විශ්වවිද්‍යාල රාශියක්ම ගෞරවනීය ආචාර්ය උපාධි රාශියක්ම පිරිනමන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=av12020523</link>
    <topic>තරබාරුව බිපාෂාට හිසරදයක්ලු</topic>
    <author>සුජීව තේවහෙට්ටිගේ</author>
    <content>තරබාරුව බිපාෂාට හිසරදයක්ලුමීට අවුරුදු කිහිපයකට කලින් එක්තරා මාධ්‍යවේදියකු බිපාෂා බාසු මුණගැසුණේ සම්මුඛ සාකච්ඡාවක් සඳහායි. බිපාෂාත් සමඟ ඒ කතා බහ නිමකළ මාධ්‍යවේදියා ඇයට මෙලෙස කියා සිටියා... ‘බිපාෂා, ඔයා දැන් මහතයි වගේ ටිකක් ඔය තරබාරු ගතිය අඩුකර ගත්තොත් හොඳයි.’ මේ කතාව බිපාෂාගේ සිතට තදින්ම වැදුණා. ඇය කිසිම වෛද්‍ය උපදෙසක් නැතිව කෑමබීම අඩුකරගන්නට පටන් ගත්තා. තමන්ගේ සිරුරේ හැඩය චිත්‍රපටවලට ගැළපෙන අන්දමට තබාගැනීම අත්‍යවශ්‍ය නිසයි ඇය උවමනාවෙන්ම සිරුර සිහින් කරගන්නට කල්පනා කළේ.බිපාෂා, ඇය සිතූ විලසින්ම ඇයගේ තරබාරු ගතිය අඩුකර ගත්තා. ඒත් එක්කම සිද්ධ වුණේ නොසිතූ දෙයක්. අපි ඒ ගැන බිපාෂාගෙන් අහගනිමු.”කෑම ගැනීම ටිකෙන් ටික අඩුකරනකොට මගේ තරබාරු ගතිය අඩු වුණා. මම හිතුවා මේ විදිහටම ආහාර ගැනීම අඩු කළොත් හොඳයි කියලා. ඒ අතරෙ හොඳට ඇවිදින්නත් පුරුදු වුණා. තනියෙන්ම පාරවල් දිගේ ඇවිද්දා. ව්‍යායාම් කරන මැෂින් එකක් ගෙදරට අරගෙන ඇවිත් හොඳට ව්‍යායාම් කළා. මේ කිසිම දෙයක් කළේ කාගෙවත් උපදෙස් පිට නෙමෙයි. මගේම කැමැත්තටයි.ඔහොම ඉන්න අතරෙදි හදිසියේම මගේ දණහිස්වලින් ඉවසන්න බැරි තරම් වේදනාවක් මතුවුණා. හරියට හිටගෙන ඉන්නවත් බැරි තරමට. ඒ වේදනාව වැඩිවුණා. ඒ ගමන මම රිතික් රෝෂන්ට, ශාරුක් ඛාන්ට තව අපේ සහෝදර නළු නිළියන්ට කතාකරලා මේ ගැන කිව්වා. ඒ හැමෝම මට කිව්වෙ, ඉක්මනට ඩොක්ටර් කෙනෙකුට පෙන්නන්න කියලයි.”බිපාෂා ඉක්මනින්ම වෛද්‍යවරයකු මුණගැසුණා. වෛද්‍යවරයා ඇයට උපදෙස් දුන්නේ එම්.ආර්.අයි. නම් වූ පරීක්ෂණය කරගන්නා ලෙසයි. පරීක්ෂණයේ වෛද්‍ය වාර්තාව දුටුව බිපාෂාගේ තොල කට වියළී ගියා. “ඒක දැක්කාම මට හරි බයක් දැනුණා. රිපෝට් එකේ තිබුණේ මගේ තත්ත්වය දරුණු අතට හැරිලා කියලයි. මගේ දණහිස් වයස අවුරුදු 65ක කාන්තාවකගෙ තත්ත්වයට පත්වෙලාලු! මේ වගේ ලෙඩක් හැදෙන්නෙ කලාතුරකින්ලු. මට හිතාගන්න බැහැ. මේක කොහොම වුණාද කියලා” බිපාෂා බියපත්ව පැවසුවා.වෛද්‍යවරුන් ඇයට උපදෙස් දී ඇත්තේ චිත්‍රපටවල රඟපෑමේදී සටන් හෝ ත්‍රාසජනක ජවනිකාවලින් ඈත් වී සිටින ලෙසයි. ඒ විතරක් නොවෙයි, දීර්ඝ වේලාවක් සිටගෙන සිටීමෙන් වළකින ලෙස ද ඇයට උපදෙස් ලැබී තිබෙනවා. “දවස් දෙක තුනක් ඇඳට වෙලා ඉන්න කියලත් ඩොක්ටර් කිව්වා. මේ දවස්වල මගේ අම්මයි තාත්තයි ගෙදර නැහැ. මොනව කරන්නද කියල කල්පනාවකුත් නැහැ.” බිපාෂා ගේ හඬ අසරණ වෙලා.ඒ වුණත් ඇය අධෛර්යයට පත්වුණේ නැහැ. මේ රෝගී තත්ත්වය මැඬලන්නට ඇය සිතාගත්තා. මේ පිළිබඳව තොරතුරු සොයන්නට ඇය උනන්දු වුණා. ඇය දැන් පොතපත කියවනවා. මෙයට අදාළ වෙබ් අඩවි පිරික්සමින් එහි ඇති අලුත් තොරතුරු ගවේෂණය කරනවා.පසුගිය දාක ඇයට ප්‍රවීණ භෞත චිකිත්සකවරයකු සොයා ගන්නට හැකිවුණේ අන්තර්ජාලයේ එලෙස සැරිසරද්දීයි. හිමක්ෂි බාසු නම් වූ ඔහුගෙන් බිපාෂාගේ රෝගී තත්ත්වය සුවකර ගන්නට අවශ්‍ය වන භෞත චිකිත්සක ප්‍රතිකාර ලැබෙනවා. “හිමක්ෂි මට ගැළපෙන ව්‍යායාම් කරන්න උපදෙස් දුන්නා. මේ ප්‍රතිකාර මම දිගටම කරනවා. කිසිම වෙලාවක මනස අඩපණ කරගන්න හොඳ නෑ. හිතට ධෛර්යය අරගෙන මේ ව්‍යායාම් කරනවා.” බිපාෂා පැවසුවා.ඇයට, විශේෂඥ වෛද්‍යවරයෙකුගෙන් ප්‍රතිකාර ලැබෙන බවත් දැනගන්නට ලැබුණා.සුරීපී නිළි ලාරා දත්තා මේ දිනවල ඉන්නේ ඉතාම සතුටෙන්. ඒ සතුටට හේතුව, හුරුබුහුටි කෙළි පොඩිත්තියක් ඇයට ලැබුණු නිසයි. ඔව්. ලාරා පසුගිය 20දා දියණියක් ලැබුවා. දැන් ඇය මවක්. ඇයගේ සැමියා, මහේෂ් භූපතිටත් හරිම සතුටුයි. ලාරා සහ මහේෂ් යුග දිවියට එළැඹුණේ 2011.02.16දා. ලාරාට මව් පදවිය ලද මොහොතේ මහේෂ් සිටියේ ඔස්ට්‍රේලියාවේ ටෙනිස් තරගයකට සහභාගි වෙමින්. (ඔහු ටෙනිස් ක්‍රීඩකයෙක්) දියණිය උපන් පුවත දැනගත් ඔහු ට්විටර් වෙබ් පිටුවෙහි මෙලෙස සටහන් කළා.’Its a girl !!!!. Lara, I love you’!දියණිය ලැබීමට රෝහලට ඇතුළුවන්නට කලින් ලාරා සුපිරි සාදයකට සහභාගි වුණා. ඒ ඇමෙරිකාවේ ජනප්‍රිය රූපවාහිනී වැඩසටහනක් වන ‘ඔප්රා වින්ෆ්‍රේ ෂෝ’ ඉදිරිපත් කරන ඔප්රා වින්ෆෙ‍්‍ර් වෙනුවෙන් පැවැත්වුණු සාදයටයි. (ඔප්රා, පසුගිය සතියේ ඉන්දියාවට පැමිණියා.) සාදයට සහභාගිවීමෙන් පසුව ට්විටර් වෙබ් පිටුවෙහි ලාරා සටහන් කළේ ඔප්රා වැනි කීර්තිමත් කාන්තාවක මුණගැසීමෙන් දැඩි සතුටක් සිතට නැඟුණු නිසා ඒ සතුටෙන්ම රෝහලට ඇතුළු වන්නට දිරිය ලැබුණු බවයි.”මහේෂ් ගෙ බලාපොරොත්තුව වුණේ දුවෙක්. ඒක ඒ හැටියෙන්ම ඉෂ්ට වුණා. දුවෙක් ලැබුණු එක ගැන එයාට ගොඩක් සතුටුයි. දුවව ලැබෙන්න ඉන්න කාලෙදි ගැබිණි මාතාවක් විදිහට ලබපු අත්දැකීම මට අමතක වෙන්නෙ නැහැ. ඒ මාස නවය තිස්සේ මම ප්‍රාර්ථනා කළේ නිරෝගී දරුවෙක් ලැබේවා කියලයි. දැන් ඒ ප්‍රාර්ථනය ඉෂ්ට වෙලා.” දියණිය ලද පසුව ලාරා පැවසුවා. ඇය පසුගිය මාස නවය තුළ තමන්ට දරුවෙකු ලැබෙන්නට සිටින බව ප්‍රකාශ කළේ නැහැ. ඒ බව රහසක් ලෙස තබාගන්නට ඇය උනන්දු වුණා.2011 වසර මේ හිටපු රූ රැජනගේ ජීවිතයට ආලෝකයක් ගෙන දෙන්නට සමත් වුණා. ඒ සුන්දර යුග දිවිය ගතකරමින් සිටිද්දී ඇය රඟපෑ ‘චලේ දිල්ලි’ නම් වූ චිත්‍රපටය තිරගත වුණා. තිරගත වන කාලයේ දී ඇය රසික රසිකාවියන්ගෙන් ලැබුවේ උණුසුම් ප්‍රතිචාරයක්. ලාරා සහ මහේෂ් දෙමව්පියන් වූ පුවත ඇසූ දෙදෙනාගේම හිතවතුන් සහ හිතවතියන්ගෙන් සුබපැතුම් ගලා එන්නට පටන් ගත්තා. ලාරාට සුබ පැතුවේ සිනමා ලෝකයට සම්බන්ධ හිතවත් පිරිසයි. මහේෂ්ට සුබ පැතුම් පිරිනැමුවේ ක්‍රීඩා ලෝකයේ හිතමිතුරන්. ලාරාට මුලින්ම සුබ පැතුවේ බිපාෂා බාසු සහ නෙහා ඩුපියායි.මහේෂ්ට තම දියණිය උපන් මොහොතේ ඇය හෝ බිරිඳ ලාරාව සැබැවින් දැකගන්නට නොහැකි වුණත්, ඔහු මේ දෙදෙනාවම දැකගත්තේ අන්තර්ජාලයේ ස්කයිප් තාක්ෂණය ඔස්සේයි. ඔහු, ලාරා සමඟ ස්කයිප් මඟින් කතා බහ කරන්නටත් අමතක කළේ නැහැ. මේ අතර ලාරා සහ මහේෂ් ගේ සිඟිති දියණියගේ නම කුමක්දැයි දැනගන්නටත් රසික රසිකාවියනුත්, හිතවතුන් සහ හිතවතියනුත් උනන්දු වෙනවා. සමහරු පවසන්නේ ලාරාට සුබ පැතූ රවීනා තැන්ඩන්, දියණියට සයිරා යන නම යොදන්නැයි ඉල්ලීමක් කළ බවයි. නමුත් ලාරා සහ මහේෂ් මේ ආරංචිය බොරුවක් යැයි කියා සිටියා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=am1202051</link>
    <topic>ඉන්දියාවේ ක්ෂය රෝගය මෙහි ආවොත් මුහුණ දෙන්න සූදානම්</topic>
    <author>සුනිල් දයා අල්විස්</author>
    <content>ඉන්දියාවේ ක්ෂය රෝගය මෙහි ආවොත් මුහුණ දෙන්න සූදානම්ඉන්දියාවේ මාරාන්තික ක්ෂය රෝග බිෂබීජයක් පැතිර යමින් ඇතැයි ඉකුත් දා වාර්තා විය.‘මයිකෝබැක්ටීරියම් ටියුබකියුලෝසිස්’ ලෙස හැඳින්වෙන සාමාන්‍ය ක්ෂය රෝග බැක්ටීරියාව තවදුරටත් වර්ධන වීමෙන් ඇතිවූ මේ භයානක ක්ෂය රෝගය ‘සම්පූර්ණ ඖෂධ ප්‍රතිරෝධක ක්ෂය රෝගය’ හෙවත් ඊච්අ ලෙසත් ඔඔච්අ ක්ෂය රෝගය ලෙසත් හඳුන්වයි.සම්පූර්ණ ඖෂධ ප්‍රතිරෝධක ඇති මේ ක්ෂය රෝග තත්ත්වය ශ්‍රී ලංකාවේ පැතිර යාමේ තර්ජනයක් දැනට මතු වී නතැයි ජාතික ක්ෂය රෝග මර්දන හා ළය රෝග පිළිබඳ වැඩ සටහන අවධාරණය කරයි.එසේම මේ ක්ෂය රෝග විසබීජය ශ්‍රී ලංකාවට බලපෑමක් ඇති කළහොත් එයට සාර්ථකව මුහුණ දීමට පාලනය කිරීමටත් අවශ්‍ය සම්පත් තම ආයතනය සතු බව ද ජාතික ක්ෂය රෝග මර්දන හා ළය රෝග පිළිබඳ වැඩ සටහනේ අධ්‍යක්ෂ වෛද්‍ය සුනිල් ද අල්විස් මහතා පවසයි.එම ක්ෂය රෝගය යම්කිසි අවස්ථාවකදී මතු වුවහොත් අපේ පළපුරුදු වෛද්‍යවරු පුහුණු සෞඛ්‍ය සේවකයන් සෙසු හා කාර්ය මණ්ඩල ද ලෝක සෞඛ්‍ය සංවිධාන සහ ගෝලීය අරමුදල ද උදව්වට සිටිනවා. රජයේ සෑම ප්‍රධාන රෝහලකම පාහේ තිබෙන විශේෂ සායන හා ප්‍රතිකාර අංශවල ද අවශ්‍ය ප්‍රතිකාර විධි සලසන්නටත් අපට පුළුවන්කම තිබෙනවා.” ඒ මහතා පෙන්වා දුන්නේය.‘සිළුමිණ’ මේ රෝග තත්ත්වය ගැන විමසු විට වෛද්‍ය සුනිල් ද අල්විස් මහතා දැක්වූ අදහස් මෙසේ ය.ඉන්දියාවේ සිට දිනපතා විශාල වශයෙන් අපේ රටට සංචාරකයන් පැමිණෙනවා. මානුෂික මෙහෙයුම පැවැති කාලයේදීත් ඉන්දියාවට ගිය අයත් දැන් විශාල වශයෙන් යළිත් අපේ රටට පැමිණෙනවා. අත්අඩංගුවට පත්වන ධීවරයන් ද කලින් කලට පැමිණෙනවා. මේ හැර ව්‍යාපාරික කටයුතුවල නිරත බොහෝ පිරිස් ද ඉන්දියාවෙන් ශ්‍රී ලංකාවටත් අපේ රටේ සිට ඉන්දියාවටත් යනවා එනවා.එසේ පැමිණෙන ඕනෑම ශ්‍රී ලාංකිකයකුට හෝ විදේශිකයකුට සෞඛ්‍ය පහසුකම් සැලසීම අපේ යුතුකමක්. ක්ෂය රෝගය වැලඳුණ අය ද මේ අය අතර සිටිය හැකි නමුත් එකවර හඳුනා ගැනීම අපහසුයි.විශේෂයෙන්ම උතුරු නැඟෙනහිර ප්‍රදේශ අතහැර යළි එම ප්‍රදේශවල නැවත පදිංචියට පැමිණෙන ශ්‍රී ලාංකික පිරිස්වල සෞඛ්‍ය්‍ය තත්ත්වය ගැන ඒ නිසා විශේෂ සොයා බැලීමක් ද අප සිදු කරනවා.සෞඛ්‍ය වෛද්‍ය නිලධාරීන් මඟින් ඒ සොයා බැලීම සිදුකරන අතර ඒ සඳහා ප්‍රාදේශීය ලේකම්වරුන්ගේ සහ ග්‍රාම සේවා නිලධාරීන්ගේ සහාය ලබා ගැනීමට ද උපදෙස් දී තිබේ.කල් පවතින කැස්ස, කෑම අරුචිය, රාත්‍රි කාලයේ මද උණ ගතිය හා තදින් දහඩිය දැමීම ශරීරයේ බර අඩුවීම වැනි සැක සහිත රෝග ලක්ෂණ තිබෙන අය මේ පරීක්ෂණවලදී හඳුනාගෙන ඔවුන්ගේ සෙම පටල ලබාගෙන එම ක්ෂය රෝග තත්ත්වය පවතිනවා දැයි තහවුරු කර ගන්නට පුළුවන්.වෛද්‍ය පරීක්ෂණ මඟින් ක්ෂය රෝගීන් ලෙස හඳුනාගන්න අයට ඉක්මනින් ප්‍රතිකාර සලසා දීමට ජාතික ක්ෂය රෝග හා ළය රෝග පිළිබඳ වැඩ සටහන පියවර ගෙන තිබෙනවා.”ක්ෂය රෝග විසබීජයේ තවත් ක්ෂය රෝග වර්ග කිහිපයක් පවතී. බහු ඖෂධ ප්‍රතිරෝධක ක්ෂය රෝගය, අතිශය ඖෂධ ප්‍රතිරෝධක ක්ෂය රෝගය සහ සම්පූර්ණ ඖෂධ ප්‍රතිරෝධක ක්ෂය රෝගය මේ ක්ෂය රෝගයන්ය.ක්ෂය රෝගීහු ලක්ෂ 20 කට වැඩි ප්‍රමාණයක් ඉන්දියාවෙන් වසරකට සොයා ගැනෙති.මෙපමණ වැඩි සංඛ්‍යාවක රෝගීන් ඉන්දියාවෙන් වාර්තා වන්නේ ද එහි ජනතාවගෙන් සියයට පනහකටත් වැඩි ප්‍රමාණයක් රජයේ සෞඛ්‍ය අංශවලට නොගොස් පෞද්ගලික අංශවලට යොමු වී ප්‍රතිකාර ගැනීම නිසාය.මේ රෝගීන්ට ප්‍රතිකාර ලබාදෙන අය වෛද්‍යවරුන්දැයි තහවුරු කර ගැනීම ද අසීරුය. එසේම පෞද්ගලික බෙහෙත් ශාලාවලින් මෙවැනි රෝගීන් ලබා ගන්නා ඖෂධ ප්‍රතිකාරවල ප්‍රමිතිය පවා බාල වර්ගයේ ඒවා බව ද හෙළි වෙයි. අපේ රටේ ක්ෂය රෝගය වැලඳුන රෝගීන් දහදහසක් ඉකුත් වසරේදී හඳුනාගෙන තිබේ. රෝගය වැලඳුණ මේ පිරිසෙන් දෙදහසක් දෙනා කොළඹ දිස්ත්‍රික්කයෙන්ය. කොළඹ නගරයේ පමණක් රෝගීන් දහසක් ද කොළඹ දිස්ත්‍රික්කයේ අනිකුත් ප්‍රදේශවලින් ඉතිරි රෝගීන් දහස ද සොයා ගෙන තිබේ.මැද කොළඹ, මෝදර, හෙට්ටියාවත්ත ඇතුළු තවත් ප්‍රදේශ කිහිපයකින් කොළඹ නගරයේ මෙම ක්ෂය රෝගීන් සොයා ගෙන තිබෙන අතර මොරටුව - වත්තල - පෑලියගොඩ ඇතුළු ප්‍රදේශවලින් සෙසු ප්‍රදේශවලින් ඉතිරි ක්ෂය රෝගීන් දහස සොයා ගෙන තිබේ.ඉකුත් වසරකට සොයා ගන්නා ලද මේ ක්ෂය රෝගීන් දස දහසෙන් තුන්සියයක් දෙනා මියගොස් ඇති බව ද වාර්තා වේ.ක්ෂය රෝගය විසබීජය ශරීරගත වූ පමණින් රෝගය බෝ නොවේ. බොහෝ විට මේ රෝග විසබීජයට දිගු කලක් ශරීරයේ ජීවත් විය හැකි අතර ආසාදිතයාගේ ශරීරයේ ප්‍රතිශක්තිකරණ ශක්තිය මත රෝගය නොවැලඳී තිබීමට වුවද පුළුවන. රෝගය වැලදෙන්නේ ශරීයේ ප්‍රතිශක්තිකරණය දුර්වල වී ක්ෂය රෝග බැක්ටීරියාව බලසම්පන්නව ක්‍රියාත්මක වීම නිසාය.රෝගය වැලඳුණ අයට නිසි ප්‍රතිකාර නිසි මාත්‍රාවෙන් නියමිත කාල පරිච්ඡේදය තුළම එනම් මාස හයක කාලයක් ගත වන තුරුම ලබාගත යුතුය. එවිට ක්ෂය රෝගය නිට්ටාවට සුව වෙයි. ඖෂධ ප්‍රතිකාර අතරමඟදී නතර කිරීම රෝග ව්‍යාප්තියට හා අන්‍යයන්ට ද රෝගය යළි පතුරුවාලීමට හේතුවක් වනු ඇත.බරපතළ ක්ෂය රෝග වර්ග දෙක කල් තියා හඳුනාගන්නට විශේෂ රසායනාගාර පහසුකම් නවීන තාක්ෂණය ඇතුළත් කර ගනිමින් වැඩ සටහනක් ජාතික ක්ෂය රෝග මර්දන හා ළය රෝග පිළිබඳ වැඩ සටහන පියවර ගනිමින් සිටී.ක්ෂය රෝගය බෝ වෙන රෝගයකි. අපේ රටේ ක්ෂය රෝග තත්ත්වයේදී බහුලව ඇතිවන්නේ පෙනහලු ආශි‍්‍රත ක්ෂය රෝගයයි.කෙසේ නමුත් රෝගීන්ගේ කෙළ බිඳිති මඟින්, කහින විට කතා කරන විට කිඹුහුන් හරින විට වෙනත් නිරෝගී කෙනෙකුට විසබීජය ශරීරගත විය හැකිය.සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=am1202052</link>
    <topic>උපත් පාලන ක්‍රම නතර කරන්න ඕනෑ මේ වයසෙදීයි</topic>
    <author/>
    <content>උපත් පාලන ක්‍රම නතර කරන්න ඕනෑ මේ වයසෙදීයිවයස්ගත කාන්තාවන් සඳහා භාවිත කළ හැකි උපත් පාලන ක්‍රම පිළිබඳ පසුගිය සතියේ විස්තර කළෙමු. වයස්ගත වීම පවුල් සැලසුම් ක්‍රම භාවිත නොකිරීමට හේතුවක් නොවේ. එහෙත් එම වයසේදී ස්වභාවික පවුල් සැලසුම් ක්‍රම අනුමත කරනු නොලැබේ. අර්තවයට ආසන්න අවධියේදී අක්‍රමවත් ඔසප් චක්‍රයක් ඇතිවීම ඊට හේතුවයි.වන්ධ්‍යකරණ සැත්කමේ සිට කොන්ඩම දක්වා පුළුල් පරාසයක් තුළ උපත් පාලන ක්‍රම වයස්ගත කාන්තාවනට භාවිත කළ හැකිය. සමහර නවීන පවුල් සැලසුම් ක්‍රම මඟින් උපත් පාලනයට අමතර එම වයසේදී වෙනත් අතුරු ප්‍රයෝජන ද ලබා ගත හැකිය.වයස්ගත කාන්තාවන් සඳහා භාවිත කළ හැකි තවත් උපත් පාලන ක්‍රම කිපයක් පහත දැක්වේ.කොන්ඩමමෙම වයස් කාණ්ඩය සඳහා නිවැරැදි ලෙස භාවිත කරනු ලබන කොන්ඩම වඩා ප්‍රතිඵලදායි වේ. කොන්ඩම මඟින් ලිංගාශි‍්‍රත රෝග, එච්. අයි. වී. ආසාදන පැතිරීම වළක්වා ගත හැකිය. වයස්ගත කාන්තාවන්ගේ යෝනි මාර්ගයේ වියළි භාවයට පිළියමක් ලෙස ලිහිසි ද්‍රව්‍ය අඩංගු කොන්ඩම භාවිතය මහත් ප්‍රයෝජනයක් ගෙන දේ. ස්ත්‍රීන් පලඳින කොන්ඩම ද දැන් භාවිතයට පැමිණ තිබේ.ස්ත්‍රී වන්ධ්‍යකරණයස්ථිර උපත් පාලන ක්‍රමයකි. අඹු සැමි යුවළ ඒ පිළිබඳව උපදේශනය කර අවබෝධිත කැමැත්ත ලබා ගත යුතුය. සියලුම උපත් පාලන ක්‍රම ගැන අවබෝධයක් ලබාදිය යුතු අතර දීර්ඝ කාලීන එහෙත් යථා තත්ත්වයට පත් කළ හැකි ක්‍රම හා එහි සාර්ථකභාවය වන්ධ්‍යකරණයට වඩා ඉහළ බව දැන්විය යුතුය. මෙම ක්‍රමයේදී දිගු කාලීන අතුරු ආබාධ නැත. ලිංගික ක්‍රියාවලියට බලපෑමක් ඇති නොවේ.හදිසි උපත් පාලන ක්‍රමඅනාරක්ෂිත එක්වීමකදී හදිසියේ භාවිත කළ හැකි ක්‍රමයක් ලෙස ද කොපර් අඩංගු තැන්පතුව යොදා ගත හැකිය.කොපර් අඩංගු ලූපය වඩා ප්‍රතිඵලදායි ක්‍රමයක් වන අතර අනාරක්ෂිත ලිංගික සංසර්ගයකින් පසු දින 5 ක් ඇතුළත එය තැන්පත් කළ හැකිය. ප්‍රොජෙස්ටරෝන් පමණක් අඩංගු හදිසි උපත් පාලන ගිලින පෙති තවත් ක්‍රමයකි. අනාරක්ෂිත සංසර්ගයකින් පසු පැය 72 යනතුරු භාවිත කළ හැකිය. කාලයත් සමඟ ඵලදායි බව අඩුවේ.උපත් පාලන ක්‍රම නතර කිරීමහෝර්මෝන නොවන ක්‍රමඅවුරුදු 50 ට වඩා අඩු කාන්තාවන් හෝර්මෝන නොවන උපත් පාලන ක්‍රම භාවිත කරයිනම් එම ක්‍රමය නතර කිරීමට අවසන් වරට ඔසප් වීම සිදුවී වසර 2 ක් ඉක්මවා තිබීම වැදගත් වේ. වයස අවුරුදු 50 ට වැඩි කාන්තාවන්ට මෙම සීමාව වසරක් වේ.අවුරුදු 40 හෝ ඊට වැඩි කෙනෙකු කොපර් ලූපය භාවිත කිරීම ආරම්භ කර ඇත්නම් උපත් පාලන ක්‍රමයක් අනවශ්‍ය වනතුරු එය භාවිත කළ හැකිය. ඉහතින් සඳහන් කළ වයස් සීමා වන කාලය මෙයට ද අදාළ වේ.හෝර්මෝනයසංයුක්ත උපත් පාලන පෙති භාවිත කරන කාන්තාවන්ට වයස අවුරුදු 50 දී වෙනත් ක්‍රමයකට මාරුවීම සඳහා උපදෙස් ලබා දිය යුතුය. ඒ සඳහා ප්‍රොජෙස්ටරෝන් අඩංගු පෙති, තැන්පතු, මෙරිනා හෝ හෝර්මෝන නොවන උපත් පාලන ක්‍රම සුදුසු බව පහදා දිය යුතුය. ප්‍රොජෙස්ටරෝන් අඩංගු පෙති හෝ තැන්පත් වයස අවුරුදු 55 දක්වා භාවිත කළ හැකි අතර ඉන්පසු ස්වාභාවිකව සරුභාවය අඩුවීමට ලක්වේ. වයස අවුරුදු 50 න් පසු ඩිපොප්‍රොවේරා එන්නත නැවැත්වීමට කාන්තාවන්ට උපදෙස් ලබාදිය යුතු අතර ඒ වෙනුවට වෙනත් ක්‍රමයකට මාරුවීමට (ප්‍රොජෙස්ටරෝන් පමණක් අඩංගු උපත් පාලන පෙති, තැන්පත්, හෝර්මෝන නොවන ක්‍රම) දැනුවත් කළ යුතුය.ප්‍රසව හා නාරිවේද විශේෂඥ වෛද්‍යශ්‍රී ලංකා ආර්තවහරණ සංගමයේ ලේකම් මංගල දිසානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=am1202053</link>
    <topic>උගුරේ කටුවක් ඇනුණු විට බත්ගුලි කෙසෙල් ගෙඩි කවන්න එපා</topic>
    <author>ගාමිණී සුසන්ත</author>
    <content>උගුරේ කටුවක් ඇනුණු විට බත්ගුලි කෙසෙල් ගෙඩි කවන්න එපාඋගුරට අනතුරු සිදුවන අවස්ථාවන් ඔබ කොතෙකුත් දැක ඇති; ආසා ඇති. උගුරට සිදුවන අනතුරක අවසන් ප්‍රතිඵලය ඇතැම් විටෙක කට හඬ සම්පූර්ණයෙන් ම නැතිවී යාම හෝ කතා කිරීමට අපහසු වීම හෝ විය හැකි ය. එබැවින් උගුරට අනතුරු සිදුවන ආකාරය පිළිබඳව දැනුවත් වීම, එම අනතුරු වලින් වැළකී සිටීමට පියවර ගැනීම මෙන් ම එවැනි අනතුරක් සිදුවූ විට ගත යුතු ක්‍රියාමාර්ග පිළිබඳව දැනුවත්වීම ඉතා වැදගත් ය.උගුරට අනතුරු දෙආකාරයකින් සිදුවිය හැකි ය. ඉන් පළමු වැන්න පිටතින් උගුරට සිදුවන අනතුරු ය. මුහුණට, හිසට, ගෙලට සිදුවන අනතුරු වලදී උගුරට ද පිටතින් අනතුරු සිදුවිමට ඉඩ ඇත. බස් රථයක හිඳගෙන ගමන් කරන විට හදිසියේ එක්වරම බස් රථයේ තිරිංග යෙදුවහොත් හිඳගෙන සිටින පුද්ගලයාගේ ගෙල ඉදිරි ආසනයේ ඇති පොල්ලෙහි වැදීමට ඉඩ ඇත. මෙය ගෙලට අනතුරු සිදුවන බහුල ආකාරයකි. එමෙන් ම වාහන යට රිංගාගෙන වාහන අලුත්වැඩියා කටයුතු සිදු කරන කාර්මිකයින් ද බොහෝ අවස්ථාවල උගුරේ ආබාධයන්ට ලක්වේ.ඒ ඔවුන්ගේ ගෙලට හිසට වාහනවල කොටස් ගැලවී තුවාල සිදුවීම නිසා ය. හරහට ඇද ඇති රෙදි වැල් කම්බි ආදිය නොදැක ගමන් කරන විට ඒවා ගෙලෙහි පැටලීමෙන් ද ගෙලට පිටතින් හානි සිදුවිය හැකි ය. එමඟින් උගුරට හානි සිදුවීමට අවස්ථාව ඇත.එමෙන් ම කෝලාහලවලදී ගෙල මිරිකීම ගෙලට යකඩ පොල්ලක් මුගුරක් වැනි යමකින් පහරදීම නිසා ද පිටතින් උගුරට හානි සිදුවන අවස්ථාවන් බහුල ය. ගෙල වැළලාගෙන මිය යාමට සූදානම් වන පුද්ගලයින්ගේ ජීවිත බේරා ගත් විට ගෙල වැළලාගත් කඹයට සිරවීම නිසා එම පුද්ගලයාගේ උගුරට පිටතින් හානි සිදුවීමට ඉඩ ඇත. එමෙන් ම පිහියා ඇනුම් වෙඩි තැබීම්වලට ලක්වූ විට ද ගෙලට හානි සිදුවී උගුරට අනතුරක් විය හැකි ය. ඒ පිටතින් සිදුවන අනතුරු නිසා උගුරට හානි සිදුවන ආකාරයන් ය.උගුර ඇතුළතින් සිදුවන අනතුරු නිසා උගුරට හානි සිදුවිය හැකි ආකාරය පිළිබඳව දැන් අපි විමසා බලමු. කුඩා දරුවන්ගේ උගුරට අනතුරු සිදුවිය හැකි ප්‍රධානම හේතුවක් වන්නේ පෑන්, සෙල්ලම් බඩු හෝ වෙනත් යමක් කටේ දමාගෙන දිවීමට ගොස් වැටීම ය. එවිට කටේ දමාගත් දෙය උගුරේ ඇනී උගුර අනතුරට පත්විය හැකි ය. මස්කටු, මාළු කටු උගුරේ ඇනීම උගුරේ සිරවීම නිසා ද කුඩා දරුවන්ගේ උගුරට බොහෝ විට හානි සිදුවේ. බොත්තම්, කාසි, ලෝහමය බැටරි කැබලි උගුරේ සිරවීම නිසා ද කුඩා දරුවන්ගේ උගුරට අනතුරු සිදුවන අවස්ථාවන් බහුල ය. අත්ඔරලෝසු සෙල්ලම් බඩු ආදියට යොදා ගන්නා ලෝහ ආවරණයක් ඇති සෙල් බැටරි උගුරේ සිරවීම හෝ ගිලීම මගින් දරුවනට විශාල හානියක් සිදුවිය හැකි ය.එම බැටරි වල අඩංගු ලිතියම්, පොටෑසියම් හයිඩ්‍රොක්සයිඩ් වැනි සැර ක්ෂාරයන් මගින් උගුරට මෙන් ම ගලනාලයේ අභ්‍යන්තරයට ද විශාල වශයෙන් හානි සිදුවිය හැකි ය. ඇතැම් විටෙක එය මාරාන්තික විය හැකි ය. මෙහිදී බැටරියේ අඩංගු අධික සාන්ද්‍රනයෙන් යුතු ලෝහ දියර මගින් ගලනාලයේ බිත්ති පවා සිදුරු වීමට ඉඩ ඇත. ඇතැම් විටෙක මෙහිදී ගලනාලයෙන් ස්වාසනාලයට සිදුරක් ඇති විය හැකි ය. එහි ප්‍රතිඵලය නිව්මෝනියා රෝගයට ගොදුරු වීම විය හැකි ය. ගිලුණු එම බැටරිය යම් හෙයකින් ආමාශයට ගමන් කළහොත් එමගින් ආමාශයේ බිත්ති සිදුරු වීමට ද ඉඩ ඇත. එබැවින් මෙම බැටරි දරුවනට හසුවන සේ නොතැබීමට මව්පියන් වග බලා ගත යුතු ය.විශේෂයෙන් ම උගුරට අනතුරු සිදුවිය හැකි තවත් ක්‍රමයක් වන්නේ වැඩිහිටියන් පළඳින කෘත්‍රිම දත් කුට්ටම්, කෘත්‍රිම දත් ආදිය උගුරේ සිරවීම ය. එබැවින් කෘත්‍රිම දත් කුට්ටම් පලඳින පුද්ගලයින් ඒ පිළිබඳ විශේෂ අවධානයකින් ක්‍රියා කළ යුතු ය. හිතා මතා හෝ වැරදීමකින් හෝ ඇසිඩ් වර්ග පවිත්‍ර කාරක ද්‍රව්‍ය ආදිය පානය කළ විට උගුරට හානි සිදුවීමේ හැකියාව ඇත. උගුර හරහා විෂ ද්‍රව්‍ය ශරීරගතවීම නිසා උගුරට මෙන් ම ගලනාලයට ද, ස්වාසනාලයට ද අනතුරු සිදුවීමේ හැකියාව ඇත. මෙවැනි අනතුරු නිසා ස්වාසනාලය ගලනාලය හානි වූ විට බටයක් මගින් ආහාර ගැනීමට මෙන් ම හුස්ම ගැනීමට වුව ද සිදුවිය හැකිය.උගුරට අනතුරු සිදුවන ආකාරය පිළිබඳව සැළකීමේ දී උගුරේ යම් යම් දේ සිරවීම නිසා සිදුවන අනතුරු බහුල බව පෙනී යයි. මෙහිදී උගුර හරහා ගොස් ස්වාසනාලයේ යම් යම් දේ සිරවීම නිසා සිදුවන අනතුරු පිළිබඳව ද සැළකිලිමත් විය යුතු ය. මෙහිදී පිට උගුරේ යාම ලෙස සළකන්නේ ස්වාසනාලය තුළ යමක් සිරවීම ය. ස්වාසනාලය තුළ යම් යම් දේ සිරවීමට ඇති හැකියාව වැඩි ය.බොහෝ විට කුඩා දරුවන්ගේ පිට උගුරේ යන්නේ රටකජු ඇට ය. කුඩා දරුවන් සමඟ සිටින තරමක් ලොකු දරුවන් කුඩා දරුවනට රටකජු ඇට වැනි පිට උගුරේ යා හැකි ද්‍රව්‍ය දීමට ඉඩ ඇත. එබැවින් ඒ පිළිබඳව විශේෂ සැළකිල්ලක් දැක්විය යුතු ය. පෑන්වල විල්ල, සෙල්ලම් බඩුවල කුඩා කොටස් ද දරුවන්ගේ උගුරේ ස්වාසනාලයේ සිරවීමට ඉඩ ඇත. එබැවින් කෑළි ගැලවෙන සෙල්ලම් බඩු දරුවාට නොදීමටත් වයස අවුරුදු 4 ක් 5 ක් ගතවී විකා ආහාර ගැනීමට හැකි වන තෙක් එවැනි ආහාර දරුවාට දීමෙන් වැළකී සිටිය යුතු ය.පිට උගුරේ යමක් සිරවීම ඉතාම භයානක තත්ත්වයකි. ඇට වර්ග වතුර උරා ගත් විට තවත් විශාල විය හැකි නිසා එමගින් ස්වසන මාර්ගය සම්පූර්ණයෙන් ම අවහිර විය හැකි ය. වතුර උරා නොගන්නා ඉතා කුඩා සෙල්ලම් බඩු කෑලි වැනි දෑ ස්වාසනාලිකාවල රැඳී පෙනහළු අක්‍රීය කිරීමට ඉඩ තිබේ. සාමාන්‍යයෙන් උගුරේ යමක් සිරවන්නේ ආහාර ගන්නා විට කැස්ස හටගත් විට ය. එබැවින් ස්වසන පද්ධතියේ ආසාදන ඇති දරුවනට යම් යම් දේ පිට උගුරේ සිරවීමේ අවදානම වැඩි ය. දරුවකුගේ පිට උගුරේ යමක් ගිය බව වැඩිහිටියකු දුටුවහොත් ඉක්මනින් ම දරුවා රෝහලකට රැගෙන යා යුතු ය.ඇතැම් විටෙක වැඩිහිටියන් නොදැන දරුවාගේ ස්වසන මාර්ගයට යමක් ඇතුළු වී ස්වසන මාර්ගය තරමක් අවහිර වුවහොත් දරුවාට හදිසියේ ම ඇදුම වැනි රෝගී තත්ත්වයක් ඇති විය හැකි ය. දරුවා මලානිකව රෝගී තත්ත්වයෙන් පසු විය හැකි ය. ස්වසන පද්ධතියේ ඇති ආගන්තුක ද්‍රව්‍ය ඉවත් කිරීම සඳහා වඩාත් සුදුසුවන්නේ උගුර කන නාසය පිළිබඳ විශේෂඥ වෛද්‍යවරයකු වෙත දරුවාව යොමු කිරීම ය.ස්වසන මාර්ගය සම්පූර්ණයෙන් ම අවහිර වන ලෙස ආගන්තුක ද්‍රව්‍ය උගුරේ සිරවූවිට රෝහලකට ගෙන යාමට පෙර රෝගියා මිය යා හැකි ය. මෙවැනි රෝගීනට දීමට ප්‍රථමාධාර ඇත. මෙසේ ස්වසන මාර්ගය අවහිර වූයේ කුඩා දරුවකුගේ නම් දරුවාගේ කකුල් දෙකෙන් අල්ලා ඔසවා දරුවාගේ පිටට ගැස්මක් ඇතිවන ආකාරයෙන් පහරක් ගැසිය යුතු ය. රෝගියා වැඩිහිටියකු නම් ඩ්ඥඪථතඪජඩ ර්චදධභපපඥ නමින් හැඳින්වෙන ප්‍රථමාධාරය දිය හැකි ය. මෙහිදී රෝගියාගේ පසුපසින් ගොස් රෝගියාගේ උදරයට තෙරපුමක් දිය යුතු ය. එවිට උරස් කුහරයේ පීඩනය වැඩිවී ආගන්තුක ද්‍රව්‍ය උගුරෙන් එළියට විසිවේ.වරක් වස පානය කර දිවි බේරුණු අයකුගේ ගලනාලය සිහින් වීමට ඉඩ ඇත. ඔවුනට සෝයා මීට් කැබැල්ලක්, කොස් ඇට කැබැල්ලක් හෝ වෙනත් කුඩා පාන් කැබැල්ලක් වුව ද උගුරේ සිරවීමේ ඇති හැකියාව වැඩි ය. එබැවින් එවැනි පුද්ගලයින් තමා ගන්නා ආහාර පිළිබඳව වැඩි අවධානයක් යොමු කළ යුතු ය. ඔවුන් ආහාර ගැනීමේ දී හොඳින් ආහාර විකා කෑමට වගබලා ගත යුතු ය. එසේ ම මෙවැනි පුද්ගලයින් මස් ආහාරයට ගැනීමෙන් වැළකී සිටීම වඩාත් සුදුසු ය. ඒ මස් කැබලි උගුරේ සිරවීමට වැඩි නැඹුරුතාවයක් පෙන්නුම් කරන නිසා ය.උගුරට සිදුවන යම් යම් අනතුරු නිසා උගුරේ ඇති ස්වර තන්තු වලට ද හානි සිදුවිය හැකි ය. අපගේ කට හඬ නිපදවීමට උපකාර වන්නේ උගුරේ ඇති ස්වර තන්තූන්ය. ස්වර තන්තු ආස්වාසයේදී ඈත් වී පෙනහළු තුළට වාතය ගලා යාමට ඉඩ හරී. ප්‍රාශ්වාස වාතය ස්වර තන්තු තුළින් ගලා යනවිට ස්වර තන්තු එකිනෙකට ලංවීම සහ ඈත්වීම සිදුවේ. මෙහිදී ස්වර තන්තු වල ඇතිවන කම්පනය නිසා ශබ්දය හට ගනී. ඉන්පසුව දිව තොල් ග්‍රසනිකාව මගින් ශබ්දයේ ගුණාත්මක බව වැඩි කර කටහඬ බවට පත්වෙයි.ස්වර තන්තුවලට හානි සිදුවුවහොත් කටහඬ වෙනස්වීම, කටහඬ නැතිවීම වුවද සිදුවිය හැකි ය. උගුරේ ඇති ස්වර තන්තුවලට බොහෝ සෙයින් හානි සිදුවෙන්නේ පිටතින් සිදුවන අනතුරු වලදී ය. බර යමක් ගෙලෙහි වැදුනහොත් ස්වර තන්තු වලට හානි පැමිණේ. මෙම ස්වර තන්තු පිහිටා තිබෙන්නේ කාටිලේජ ආවරණයක් ඇතුළතය. පිරිමින්ගේ උගුරු දණ්ඩ ලෙස පිටතට නෙරා පැහැදිලිව පෙනෙන්නේ මෙම කාටිලේජ කොටස ය. මෙම කාටිලේජ කොටස පහසුවෙන් ම අනතුරට ලක්වීමට ඉඩ ඇත. වයස් ගතවන විට මෙම කාටිලේජය මත කැල්සියම් තැන්පත්වීම මගින් එය පුපුරා යාමට ඉඩ ඇත. මෙහිදී ස්වර තන්තු වලට බොහෝ සෙයින් හානි සිදුවේ.ස්වර තන්තු වලට හානියක් සිදුවූ විට ඒ සඳහා ප්‍රතිකාර ලබා ගත යුත්තේ උගුර කන නාසය වෛද්‍යවරයකු වෙතින් ම ය. මෙහිදී රෝගියා ශල්‍යකර්මයකට භාජනය කිරිමට සිදුවිය හැකි ය. පළමු අවස්ථාවේදී ම මෙම ශල්‍යකර්මය නිවැරදි ව සිදු කළේ නැති නම් කටහඬ නැතිවී යාමට හෝ ස්වාස නාලය වැසී යාමට වුව ද සිදුවිය හැකි ය.උගුර ආශි‍්‍රිතව හදිසි අනතුරක් සිදුවූ විට එම පුද්ගලයාගේ කටහඬ වෙනස් වී ඇත්නම්, ගෙල ප්‍රදේශය තෙරපන විට ‘ජිරි...ජිරි...’ වැනි ශබ්දයක් පිටවෙයි නම්, රෝගියාට වේදනාවක් දැනෙයි නම්, එම පුද්ගලයාගේ ස්වසන මාර්ගයට අනතුරක් සිදුවී ඇති බව සැක කළ හැකි ය. මෙවැනි අවස්ථාවක උගුර කන නාසය වෛද්‍යවරයා විසින් රෝගියාගේ උගුරට බටයක් වැනි උපකරණයක් දමා පරීක්ෂා කරනු ලැබේ. එහිදී ස්වසන මාර්ගයට හානියක් සිදුවී ඇත් දැයි දැනගැනීමට ලැබුණහොත් ශල්‍යකර්මයකට භාජනය කළ යුතු ය. උගුරට කිසියම් හෝ ආකාරයකින් අනතුරක් සිදුවූ විට ආබාධය නිසි ලෙස හඳුනාගෙන ශල්‍යකර්මයක් අවශ්‍ය නම් එය හැකි ඉක්මනින් සිදු කිරීමෙන් උගුරට සිදුවූ හානිය යතා තත්ත්වයට පත් කර ගැනීමට හෝ හානිය අවම කර ගැනීමට හෝ හැකියාව ඇත.කටහඬ ඇතිවීමට ජානමය බලපෑමක් ඇත. ඇතැම් ගායක ගායිකාවන්ගේ දරුවනට තම මව් පියන්ගේ හඬින් ම ගීත ගායනා කිරීමේ හැකියාව ලැබී තිබෙන්නේ එම ජානමය බලපෑම නිසා ය. ගායක ගායිකාවන් නිවේදක නිවේදිකාවන් වැන්නවුන්ගේ ජීවිතයට රඳා පවතින්නේ තම කටහඬ මත ය. එබැවින් ඔවුන් උගුරට අනතුරක් සිදුවීමෙන් වැළකී සිටීමට පියවර ගැනීම ඉතා වැදගත් ය.උගුරේ කටුවක් සිරවූ විට කලබල නොවිය යුතු ය. උගුරට ඇඟිලි දැමීම හෝ වමනය හෝ නොකළ යුතු ය. හැකි ඉක්මනින් උගුර කන නාසය පිළිබඳ වෛද්‍යවරයකු හමුවීම වැදගත් ය. කටුව සිරවූ මොහොතේ සිට කිසිවක් ආහාරයට නොගත යුතු ය. උගුරේ කටුවක් සිරවිය හැකි ස්ථාන කීපයක් ඇත. ඉදිරියට නෙරා ඇති සේ පිහිටා ඇති නිසා සෙම් ගෙඩිවල කටුවක් ඇනීමේ අවදානම වැඩි ය. එසේ ම දිව පිටුපස කෙළවරේ කටුවක් ඇනීමේ හැකියාව ඇත. එමෙන් ම ග්‍රසනිකාවේ හෝ ගලනාලයේ ඉහළම කොටසේ කටුවක් ඇනිය හැකි ය.සමහර විට කටුව ඇත්තටම සිරවී නැතත්, කටුව ඇනුණු තුවාලය නිසා දැනෙන වේදනාව රෝගියා බියට පත් කළ හැකි ය. එක්ස් කිරණ පරීක්ෂාවකින් කටුවක් ඇනී ඇත්නම් නිවැරැදි ලෙසම එම ස්ථානය හඳුනාගත හැකි ය. පසුව එය වෛද්‍යවරයකුට පහසුවෙන් ඉවත් කළ හැකි වනු ඇත.කටුවක් සිරවී තිබියදීත් එය නොතකා සිටීමෙන් උගුරේ සැරව ගෙඩියක් ඇතිවීමට ඉඩ ඇත. මෙය භයානක තත්ත්වයකි. මෙහිදී ප්‍රබල ප්‍රතිජීවක ඖෂධ ලබාදීමට සිදුවිය හැකි ය. ඉක්මන් ප්‍රතිකාර රෝගියාට නො ලැබුණහොත් ආසාදනය පැතිරී ජීවිත අවදානමක් ද ඇතිවිය හැකි ය.ත කටුවක් සිරවීම නිසා කිසිදු අපහසුවක් නැතිනම්, (වෙනදා මෙන් ආහාර ගැනීමට හැකි නම්) රෝහලට යාමේ අවශ්‍යතාවයක් නැත.ත කටු සිරවීම පසු කලෙක උගුරේ පිළිකා ඇතිවීමට හේතුවක් වේ යැයි අනිසි බියක් ඇති කරගත යුතු නැත.ත උගුරේ කටු කාලයක් රැඳෙන්නේ නැත. එය විගස ඉවත් නොකළහොත් සැරව ගෙඩියක් ඇතිවේ. එම සැරව ගෙඩිය පිපිරෙන විට කටුව ඉවත්වේ.දරුවකුට හදිසියේ ම කාසියක් ගිලුණු විට දරුවාට ආහාර පාන කිසිවක් නොදී රෝහලක් වෙත රැගෙන යා යුතු ය. රෝහලේ දී දරුවා නිර්වින්දනයට ලක්කර කාසිය පහසුවෙන් ඉවත් කළ හැකි ය. කාසියක් ගිලුණු විට එය සාමාන්‍යයෙන් ගමන් කරන්නේ ගලනාලයට ය. ඒ; කාසිය තරමක් විශාල නිසා ය.උගුරේ මාළු කටුවක් හෝ වෙනත් යමක් සිරවූ විට බත් ගුලියක් හෝ කෙසෙල් ගෙඩියක් ගිලීමට ඇතැමුන් පුරුදු වී ඇත. එය නිශ්ඵල ක්‍රියාවකි. ඇතැම් විටෙක උගුර ආසන්නයේ සිරවී ඇති මාළු කටුවක් කෙසෙල් ගෙඩියක් ගිලීම නිසා තවත් ඇතුළට ගමන් කළ හැකි ය. එයින් ආමාශයට හානියක් සිදුවිය හැකි ය. එබැවින් කටුවක් සිරවූවිට බත් ගුලි කෙසෙල් ගෙඩි ගිලීමෙන් වැළකී සිටිය යුතු ය.යම් හෙයකින් බොරු දත් ඇන්දක් ගිලුණු විට කිසිදු ආහාරයක් හෝ පානයක් නොගෙන රෝහලකට යා යුතු ය. වෛද්‍යවරයා ඔබව පරීක්ෂා කර හැකි ඉක්මනින් (ආමාශය හිස්වූ පසුව) නිර්වින්දනය කර දත් ඇන්ද පිටතට ගනු ඇති.කම්බියක් රහිත දත් ඇන්දක් සිර වූ ස්ථානය එක්ස් කිරණ පරීක්ෂණයකින් දැකගත නොහැකි ය. මේ නිසා මෙවැනි දත් ඇන්දක් ගිලීම ඉතාම අවදානම් සහගත ය. ගලනාලය ඇතුළතින් ඉදිමීමට පටන් ගන්නා නිසා දත් ඇන්ද ඉවත් කිරීම ඉතා අපහසු විය හැකි ය. ඇතැම් විටෙක ගෙලේ හෝ උරස් බිත්තියේ කැපුමක් ඇති කර ගලනාලය සිදුරු කර දත් ඇන්ද ඉවතට ගැනීමට සිදුවේ.මෙවැනි ගැටලුවලට හොඳම විසඳුම වන්නේ බුරුල් වූ බොරු දත් ඇන්ද ඉවතට දමා අලුත් එකක් සාදා ගැනීම ය. බුරුල් වූ දත් ඇඳි වතුර බොන විට දී පවා ගිලීමට පුළුවන.දියුණු රටවල බොරු දත් ඇඳි සෑදීමේ දී එක්ස් කිරණ වලට පාරදෘශ්‍ය කෙන්දක් ඇතුළත් කිරීම අනිවාර්යවේ. ඒ නිසා එක්ස් කිරණ පරික්ෂාවකින් දත් ඇන්ද සිරවී ඇති ස්ථානය පහසුවෙන් හඳුනාගත හැකි ය.යම් හෙයකින් ගිලුණු දත් ඇන්දක් ආමාශය දක්වා ගමන් කළ හොත් බියවීමට හේතුවක් නැත. එය සාමාන්‍යයෙන් පසුදින වැසිකිළියේදී දැකගත හැකිවනු ඇත.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=ay1202051</link>
    <topic>ලොකු අං ඇති හරකුන් තරමේ එළුවන් සොයා ගිනි දූපතට....</topic>
    <author>උපාලි සමරසිංහ</author>
    <content>අද ඉතාම දීප්තිමත් දවසකි. මෙතෙක් යාපන අර්ධද්වීපයේ පැවැති දැඩි සුළං තත්ත්වය කෙමෙන් පහව යමින් තිබේ. අහසේ වලාකුළු ද පැහැබරව නිලෙන් දිදුළන්නට වෙයි. මෙතෙක් ගොඩබිම දූපත් අතර කරක් ගැසූ අපට මුහුදේ චණ්ඩ රළ රැලි ස්වභාවය අනුව නැවත මෝටර් ජෙට් යාත්‍රාවෙන් ඈත මුහුදේ කෙළවරක ජීවත්වන තවත් මිනිස් කැළකගේ තොරතුරු සොයා යාමට හැකිය.කූරිකට්ටුවාන් ජැටියේ ප්‍රධාන නාවික නිලධාරියා ද අද ගමනකට සුදුසු බව කියයි. ලංකා සිතියමේ කෙළවරක පිහිටි ‘අනෙලතිව්’ දූපතේ මිනිස් වාසය ගවේෂණය කිරීම අපේ අරමුණය.මුහුද සැර අඩුවෙද්දී වැලි තීරුවකින් වෙන් වන “පුලියන්තිව්”අනුරංගගේ වාහනය යාපනයේ අපේ නවාතැන සිට හැල්මේ දිව යයි. ඉස්සන් කොටු අතරින් පීත්ත පටියක් මෙන් දිවෙන තරමක කඩතොළු ඇති මාවතේ දෙපස සුළුපන්න ධීවරයෝ හරි හරියට වැඩ කරති. හදිස්සියේම ගමනේ වේගය බාලවී අනුරංගත් විමලුත් යමක් විමසිල්ලෙන් බලනු මට ද පෙනේ.පාර අයිනේ දිග නාගයකු පොතු ගහන යෝධ උකුස්සෙකි. නාගයාගේ ඔළුව තරමක් කා දමා ඇති උකුස්සා වටා අහසේ කැරැකෙන තවත් උකුසු රෑනකි. මම එතැනට ඔබ්බෙන් වාහනය නවතා හොඳින් විපරම් කෙළෙමි. නැත! අපේ නිගමනය වැරැදිය. ඒ නාගයකු නොව ඒ පෙනුමට සමාන යෝධ කලපු ආඳා විශේෂයකි. කඩියන් මෙන් වැඩ කරන මේ දෙමළ ධීවරයන් එදෙස බලන්නේවත් නැත. ඌ පන්නා ආඳා මාළුවා ඩැහැගන්නට ඇතැම් මිනිසුන් මෙන් උත්සාහ ගන්නේද නැත. ඔවුන් ඔවුනගේ වැඩේය. උකුස්සන් උන්ගේ වැඩේය.අපි කූරිකට්ටුවාන් ජැටියෙන් ‘අනෙලතිව්’ යෑමට ගමන් අරඹමු. මුහුද දෙබෑ කරමින් දිවෙන මෝටර් ජෙට් යාත්‍රාව අපේ සිතිවිලි තවත් නැවුම් කරයි. මා හිතන හැටියට ඒ ගමනට ගතවූයේ විනාඩි 20ක තරම් කාලයකි. අනෙලතිව් දූපතේ අනෙක් දූපත්වල මෙන් ප්‍රතාපවත් විශාල ජැටියක් නැත. එය දූපතේ හැටියටම චාම් වූවකි.දූපත් වැසියන් යාපනයට ගොස් එනවිට මේ අය ගෙදරට ගෙන යන අත්ට්‍රැක්ටරය පසෙක තිබිණි. එහි පොදිකමින් මේ ජනතාව අපේ ප්‍රයිවට් බස්වල මෙන් කොට්ටපොල් ඇසුරුවාක් මෙන් ගමන් කරති. ජැටියේ කෙළවර පිහිටියේ නාවික භටයන් 4 – 5 දෙනෙකුගෙන් සමන්විත මුරපොළය. අපි නාවික මුරපොළට පැමිණ එහි නිලධරයන් විමසමු. ඔවුහු ඉතා සුහදව අපව පිළිගෙන අපට ‘අනෙලතිව්’ සිතියම පෙන්වා කරුණු කියන්නට වූහ. ‘අනෙලතිව්’ දූපත වර්ග කිලේමීටර් 5.5ක් විශාලය. මේ දූපතේ හැම තැනම ඇවිදින්නට ත්‍රීවීලරයක් ඇත්නම්... මම කියමි.මේ දූපතටම තියෙන්නේ ත්‍රීවීලර 2යි. එකක් පෞද්ගලික එකක්. අනෙක රෝහලේ ලෙඩුන් ගෙන යන ‘ඇම්බියුලන්ස් ත්‍රීවීලර්’ එක. ඒ නිලධාරියා එසේ කිව්වත් පෞද්ගලික ත්‍රීවීලර් රථ හිමියාට දුරකථන ඇමතුමක් ගත්තේය.”දැන් එයා එයි” නිලධාරියා කීවේය. ඔහුට සාධාරණ මුදලක් ලබාදීමට අපි තීන්දු කළෙමු.ත්‍රීවීලරය මුරපොලට ළඟාවන පමාවට ගැටවර වියේ දෙමළ තරුණයෝ පිරිසක් ඔබ මොබ සැරිසරන්නට වූහ. අපට මේ දෙමළ වැසියන් සමඟ අදහස් හුවමාරු කරගැනීමේ ගැටලුවක් ද තිබිණි. නාවික හමුදා නිලධාරි කුමාර අපේ පිහිටට පැමිණියේ මේ අතරය.”මොකද මේ දූපතට ‘අනෙලතිව්’ කියන්නෙ” මම නිලධාරියා ඇසුරින් තරුණයන් විමසමි. ඉන් එක් තරුණයෙක් දුන් පිළිතුරින් අපි තරමක් වික්ෂිප්ත වීමු. නිල්වන් මුහුදු තීරයෙන් වටවූ මේ පුංචි දූපතේ උපන් මෙහි දී දුෂ්කරව උගත් ඒ තරුණයා දෙමළ මහාචාර්යවරයකු මෙන් කතා කරයි. ඒ දැනුම අපට බෙදෙන නිලධාරියාගේ පරිවර්තන දැනුම ද ඉන් විකසිත විය.’අනල’ කියන එකට දෙමළ භාෂාවේ අර්ථ කීපයක්ම තියෙනවා. ඒකෙ එකක් තමයි ‘කලප්පම්’ කියන එක. ඒක හරියට ‘මිශ්‍ර’ ‘කලවම්’ වගෙ දෙයක්. අනෙක ‘වෙක්ක’ කියන එක. ‘වෙක්ක’ කියන්නේ දැඩි තාපය සහිත, උණුසුම් සහිත නැතිනම් ඌෂ්ණය සහිත කියන එකයි.අපට තියෙන එකම ‘බස්එක’ මේකයි”අපේ පැරැන්නො කියන කතා අනුව මේ යාපන අර්ධද්වීපයේ දූපත් අතරින් වැඩියෙන්ම රස්නය ඌෂ්ණය සහිත දූපත ‘අනෙලතිව්’. සමහරු මේකට ගිනිදූපත ‘ගිනිදූව‘ කියලත් කියනවා. අපිටත් හිතෙනවා ඒ කතාව හරි කියලා.ඔහු දිගටම කියාගෙන යයි. මේ කතාව ඇත්තක් හෝ නැත්තක් වුව එය දෙමළ ජනශ්‍රැතික කාරණාවකි. මේ අතර අපේ ත්‍රීවීලර් ‘මාතලී’ ආවේය. අපි නාවික නිලධාරි කුමාරත් සමඟ ත්‍රීවීලරයට නැඟගත්තෙමු. ඔහු අප පටු මාවත් අතරින් කැඳවාගෙන යයි. මෙහිදී කදියාල් නම් කම්බි වැට අපේ අවධානය ගනී. දිග කටු කටු සහිත මේ කෝටු ශක්තිමත්ය. අනෙලතිව් වැසියන් වැට මායිම් සකසා ගන්නේ මේ කදියාල් වැටෙනි.මේ කදියාල් වැටෙන් මායිම් වන වත්තකට ගවයකුට එළුවකුට තබා කුකුළකුටවත් රිංගා යන්නට බැරිය. බලන්න! තිබෙන සම්පත්වලින් මේ මිනිසුන් තමන්ගේ කටයුතු කරගන්නා හැටි... මට සිතේ. තමන්ගේ එළුවන් අනුන්ගේ වතුවලට යවන්නටවත්, අනුන්ගේ එළුවන් තම වතුපිටිවලට කැඳවා ගන්නටවත් නොහැකි වන අතර සහජීවනය ගොඩනැඟී ඇත.තැනින් තැන පොල් හා තල් රුප්පා අතර දිගු සෙවණැලි අතරින් පනිමින් අපි ආඩි ළිඳක් සහිත විශාල ප්‍රමාණයේ පරණ ගෙයකට සේන්දු වීමු.අයියනාර් දේව ප්‍රතිමාව”මහත්තයා එන්ඩ. මේ තමයි දූපතේ පැරැණිම මිනිසා ඉන්න ගෙදර. කලින් මේ අනෙලතිව් ඉස්කෝලෙ මුල්ගුරුවරයා හැටියට ඉඳලා පස්සෙ කාලෙක යුද්ධෙත් එක්ක රටින් පිටවෙලා කාලයක්ම ඉඳලා ආවේ.” නාවික නිලධාරියා අපට ඔහු ගැන පුරෝකථනයක් ද කළේය.මම ඒ මිනිසා සිවප්‍රකාසම් කාරාලපුල්ලෙයි හමුවීමි. නොයෙක් ප්‍රශ්න කළෙමි. අවුරුදු හැත්තෑපහක් වන මේ මිනිසා තම බාලවියට ද එබී හොඳ මතකයකින් මට පිළිතුරු දෙයි.”මේ දූපත අද තරමක් පිරිහිලා. එදා එහෙම නෑ. යාපනයේ ඉඳලා ආපු පවුල් 50 –60කින් තමයි මුලින් දූපත ජනාවාස වුණේ. හැත්තෑ ගණන්වල මේකෙ පන්දහසක් ජනතාව හිටියා. පවුල් 1031 ක් හිටියා. යුද්ධයේ පීඩනය නිසා බොහෝ අය දූපත අතහැරලා කැනඩාව, එංලන්තය, ඔස්ට්‍රේලියාව වගේ රටවල රක්ෂා හොයාගත්තා. අද මේකෙ ජනගහණය 1090ක් විතර වෙනවා. සරුසාර නිල්ල පිරුණු කුඹුරු අපේ අප්පලාට තිබුණා. හින්දු ජනතාව තමයි වැඩියෙන්ම ඉන්නෙ.එදා දූපතේ හිටි ජනතාව හා අද ජනතාවගේ ජීවනෝපායයන් ගැන යමක් කිව හැකිද?” මම කුමාරගේ කටින් ඔහුගෙන් විමසමි.”අද ඔවුන් ස්වයංපෝෂිත නෑ. ධීවරකමින් ජීවත්වෙන්ඩ බෑ. එදා දුම්කොළ, එළවුළු, වී, වැව්වා. මිරිස් වගාව හොඳින් කළා. අදත් ටික ටික කෙරෙනවා තමයි තැන් තැන්වල. ඒත් මිනිස්සු ත්‍රස්තවාදීන්ගේ පීඩාවෙන් අවුරුදු ගණනාවක් ආපස්සට ගියා. ඔවුන්ගේ කුඹුරු පුරන් වුණා. මාළුවෙක් අල්ලගෙන එදා වේල හම්බකරගන්න තරම් දුප්පත් වුණා.කදියාල් වැටත්‍රී වීල් ඇම්බියුලන්ස්මං ත්‍රස්තවාදීන්ගේ කාලේ අනෙක් අය වගෙ ඉස්කෝලෙ ගුරුකම දාලා එංගලන්තෙ රොටර්ඩෑම්වල ජීවත්වුණා.කොච්චර සනීප සුවදායක පහසුකම් තිබුණත් අප ඉපදුණු මේ භූමිය අපට වටිනවා. අද මෙහෙ සාමයෙන් ජීවත්වන්නේ රටේ නායකයන් අපව බේරා ගත් නිසයි. නැත්නම් ඒ කාලෙ ත්‍රස්තවාදින් මේ ගෙවල් පවා විනාශ කරන්ඩ බැලුවා.”සිවප්‍රකාශම් මහතාගේ අදහස් නිරවුල්ය. හැඟීම්බරය.අප මේ එන ගමනේදී මේ දූපතේ කෙළවර කාලයකට මුහුදු වතුරින් එක්වී යන තවත් කාලයකදී ගොඩබිම වැලි තීරුවකින් පමණක් වෙන් වන “පුලියන්තිව්” ගැන ද ඇසුවෙමු. එය වර්ග මීටර 750 ක් පමණ පුංචි දූපතකි.“ඔය පුලියන්තිව් අපි පුංචි කාලෙ අපට තහනම් දූපතක්. ඒකෙ භයානක සර්පයො, දාර පිඹුරො ඉන්නවා. මුහුදේ වතුර වැඩි කාලයට දූපත අපෙන් වෙන් වෙනවා. වතුර අඩ වුණාම වැලි තීරුවෙන් මේ දූපතේ ඉඳලා ඒ දූපතට යන්ඩ පුළුවන්. පැටියා කාලේ අපිත් කොලු කුරුට්ටොත් එක්ක ගිහින් ඕකෙ එබිකම් කරලා ටිකක් එනවා. වැඩිදුර යන්නෙ නෑ. ඒ කාලෙ පිළිගන්න හරක් තරම් ලොකු අං තියෙන එළුවො ඕකෙ හිටියා.අනෙත් කරුණු පසෙක තබා පුලියන්තිව් බැලීමේ නොතිත් ආශාව මා තුළ ඇවිළෙයි. එදෙසට යන්නට ත්‍රීවිලර රියැදුරාට කීවෙමි.ස්වභාවධර්මය අපූර්ව චමත්කාර දර්ශනයක් මා ඇස ගැසෙයි. නිල්ල පිරුණු දූපත අපූරුය. ඒ දිනවල පැවැති මහ වැස්ස නිසා මඬ ගොහොරු ද අපිරිසුදු ස්වභාවයක් දූපත එක්වන තැනක පසෙකින් තිබුණත් මම මාතලීට වැලි තීරුව දිගේ පුලියන්තිව් ඇතුළට යාමට කියමි. විමල් ද අනුරංග ද බයක් නොගත් බව පෙනෙයි.අපි එම දූපතේ කිලෝමීටරයක් පමණ ඇතුළට පැමිණියෙමු. ඒ නාවික නිලධාරී කුමාර පෙන්වන මං පෙත් ඔස්සේය. එහි විශාල ශිව කෝවිලක් තිබිණි. දූපත මේ විදියට මුහුදින් වෙන් නොවූ කාලයට ඉරිදා දහවල පැමිණ ශිව දෙවියන්ට පුද සිරිත් පැවැත්වීම අනෙලතිව් වැසියන්ගේ සිරිතකි. කෝවිල මිදුලේ මිනිසුන් දහසකට පමණ නැවතිය හැකි පිටියක් ද වෙයි.මේ කෝවිල හදන්නට මේ සා දුරක් වාහන නැති මේ මිනිස්සු සිමෙන්ති, වැලි, ලී, බාල්ක ගෙන ආවේ කොහොම ද? මම සිතමි. දුෂ්කරතාව අතරින් ජීවිතය දිරිමත්ව මෙහෙයවා ගන්නම මේ මිනිසුන් තුළ ඇත්තේ අපූර්ව ශක්තියකි.සිවප්‍රකාසම්පලනිමට නාගදීපයේ නාගම්මා කෝවිල මතකයට එයි. නාගම්මා කෝවිලේ වාර්ෂික මහ පූජාවට රන් මලක් ගෙන යෝධ නාගයකු මුහුද තරණය කැර පිහිනා එන්නේ මේ අප අද සිටිනා ‘පුලියන්තිව්’ දූපතේ සිට බව මෙහි ජනතාව අදහති. මේ දූපතේ එකම එක මිනිසෙක් හැමදා ජීවත් වෙයි. ඒ කෝවිලේ පූසාරිය. එදා ඔහුව සොයා මෙහෙයුමක් කළ ද සොයා ගැනීම දුෂ්කර වීය.එනිසා අපි නැවත අනෙලතිව් ආවෙමු. අනෙලතිව් රෝහල සාමාන්‍ය ග්‍රාමීය රෝහලකි. එය අරඹා ඇත්තේ 1952 දීය. දරු ප්‍රසූති ආදියට වෙනත් දූපත්වල මෙන් යාපනයට යාමට සිදුවුණත් සාමාන්‍ය ලෙඩ රෝගවලට මෙහි බෙහෙත් කැරෙයි. දරුණු අසනීපයකදී ත්‍රීවිලර ඇම්බියුලසයෙන් අනෙලතිව් ජැටියට පැමිණ යාපනයට ගෙන යන්නේ නාවික හමුදා යාත්‍රාවකිනි. නාවික හමුදාව මේ මිනිසුන්ට අම්මා තාත්තා මෙන් පිහිට වෙයි. ඔවුන් අප්‍රමාණ භක්තියෙන් නාවික හමුදා භටයනට ගරු කරති. පාපැදිය මේ හුදී ජනයාගේ මාහැඟි භාණ්ඩයකි. දරු පැටවුන් කරපින්නා ඔවුන් ගමන් යන්නේ මේ දුප්පත් වාහනයෙනි.මේ දූපත රාත්‍රියට එළිය කරන්නේ එක් ජෙනරේටරයකින් පමණි. ඒකත් සලාක ක්‍රමයට විදුලිය ලැබීමෙනි. ඒකත් කැඩුණු දාට මේ අයට සිදුවන්නේ තරු එළියෙන් රාත්‍රිය ගෙවන්නටය.මේ දූපතේ විශාලතම කෝවිල අයියනාර් දෙවිඳුන්ගේ කෝවිලය. අයියනාර් ශිව දෙවියන්ගේ පුතෙකු වුව පෙනුම ගණදේව ප්‍රතිමාවට කිට්ටු වුවද එහි දෙමළ වැසියන් කියන්නේ ‘අයියනාර්’ යනු ගණ දෙවිඳුන් නොවන බවයි. 1931 දී ඇරැඹි මේ කෝවිලේ 125 සමරුව අප එහි යන්නට ටික කලකට පෙර පැවැත්වූ බව එහි ප්‍රධාන පූසාරි මට කීවේය.අයියනාර් දෙවියන් පිළිබඳ ඉතිහාස කතාව විමසා ගනු පිණිස මම කුමාරගේ පරිවර්තනය පිහිටට ගතිමි.ලංකාවේ තිබෙන ලොකුම තේරු කරත්තෙ තියෙන්නෙ මේ කෝවිලෙ. තේරු කරත්තෙ අදින කාලෙට මෙහෙ ආවානම් මහත්තයලට බොහෝ දේ දැන කියාගන්ඩ පුළුවන්. දරුවන් නැති අයට දරුවන් පිළිසිඳ ගන්නවා. ආවාහ විවාහ චාරිත්‍ර සිදු වෙනවා. මේ අහිංසක ජනතාවගේ වගා කටයුතු ධීවර කටයුතු සියල්ලට අත දෙන්නෙ අයියනාර් දෙවියො. උදේ හවස මුහුදෙන් ගමන් යන මේ අය ආරක්ෂා කරන්නෙත් අයියනාර් දෙවියෝ...”පූසාරි එසේ කියමින් පහන් පොකුරක් පත්තු කළ වට රවුමේ වටාපතක් වැනි පහනකින් ඒ අයියනාර් දේව ප්‍රතිමාව වටා දුම් අල්ලමින් අපට ද ආශිර්වාද කරයි.මම හදිසියේ අතුරු කතාවකට යමි. එහෙත් මේ සිද්ධිය අයියනාර් දෙවිඳුන් පිළිබඳ ඔවුනගේ විශ්වාසය හා බැඳුණු ප්‍රබල එකකි. වරක් මේ මුහුදු ගමනකදී අපේ වෝටර් ජෙට් යාත්‍රාවේ සිටි භටයෙක් විමල් ඇසු ප්‍රශ්නයකට මෙසේ කීවේය.පරමේෂ්වරීඅයියනාර් කෝවිලේ පූසාරි“අනතුරු නොවෙනවා නොවෙයි. එක් වතාවක් අපේ මුර යාත්‍රාවකට පෙනිලා තියෙනවා සාමාන්‍ය මගී බෝට්ටුවක් අනතුරකට පත්වෙලා මිනිස්සු විලාප දෙනවා. අපි හීයක් වගේ වේගයෙන් ඒ ගිලෙන බෝට්ටුව ළඟට ගියා. ඒකෙ පුංචි ළමයි දෙන්නෙක්, ගැබ්බර මවක් හා වයසක ආච්චිලා දෙන්නෙක් හා පිරිමි කීප දෙනෙක් හිටියා. අප එහි යනකොට මිනිස්සු අනෙලතිව් අයියනාර් කෝවිල දෙස බලාගෙන දෙවිඳුන් යදිනවා. ඒ කුඩා ප්‍රමාණයේ බෝට්ටුව පැත්තක් වතුරට ගිලිලා තිබුණා. අපි ගිහින් බේරාගත්ත. ඒ මිනිස්සු පින් දුන්නෙ අපට වඩා අයියනාර් දෙවිඳුන්ට...අයියනාර් දේව ප්‍රතිමාව මෙහි පැමිණීම සම්බන්ධයෙන් පුසාරි පවසන්නේ තවත් අපූරු කතාවකි. “1931 දී පෙට්ටියක් මුහුදේ පාවෙමින් ඇවිල්ලා තියෙනවා. මිනිස්සු තුන් දෙනෙක් මේක ගෙනැවිත් මෙතැන තිබෙන විශාල ගහ ළඟින් තිබ්බා. දේව ප්‍රතිමාව එතැනින් එහාට හොල්ලන්නවත් බැරි වුණා. මේ ප්‍රතිමාවෙ ඉන්නෙ අයියනාර් දෙවිදුන් එතුමන්ගේ දෙවඟනන් දෙන්නයි. කෝවිල හැදුවෙ මේ ගහ වට කරලා. උන්වහන්සේ ඊට පස්සෙ හීනෙන් පෙනිලා කියලා තියෙනවා තමන් මේ ජනවැසියන් රකින්නට පැමිණි දෙවිඳුන් බව. ඒක ඇත්ත. අයියනාර් දෙවියෝ මේ දූපත විතරක් නොවේ. මේ දූපත් වළල්ලම බලා ගන්නවා.”අපි පූසාරිගෙන් සමුගෙන ඊළඟට ආවේ මෙහි ගොවිතැන් කටයුතු සිදුකරන ගෙවිලියක හමුවන්නටය. ඇය නමින් පරමේෂ්වරී සිවප්‍රකාශම්ය.“මහත්තයො, මේ අනෙලතිව් පොළොවේ අනෙත් හැම තැනම වගෙ තවම වගා කරන්ඩ පුළුවන්. අප ගොවිතැන් කටයුතු කරලා ජීවත්වෙන්නෙ මිරිස් වගාව විතරක් නොවේ එළවුළු වගාවත් කරනවා. තක්කාලි පතෝල, වට්ටක්කා මෑකරල් වවන්නෙ මගේ මහත්මයත් එක්ක. ඒත් අපට වතුර ප්‍රශ්නෙ නම් තියෙනවා. යුද්ධය ඉවර කළා වගේ අපේ වතුර ප්‍රශ්නෙ විසඳුවොත් නායකයනට පින්.” ඇය කීවාය.29 හැවිරිදි අංජලා පලනි අනෙලතිව් හි උගත් කාන්තාවකි. ඇය කී කතාව ද අපේ අවධානයට යොමු විය යුත්තකි.“මෙහෙ දක්ෂ ළමයින් ඉන්නවා. යාපනයට යන්ඩම ඕනැ නෑ. තිබෙන විදුහල්වල තත්ත්වය උසස් කරනවානම් හොඳයි. සමහර ගුරුවරු මෙහෙ එන්ඩ කැමැති නෑ. ශාන්ත ක්ලෙයාර් විදුහලේ කොයිතරම් දක්ෂ දරුවන් ඉන්නවා ද කියලා මහත්තයලා සොයා බලන්ඩ. මෙහෙ ජීවත්වන අපට තරගයක් නෑ. ඔවුන් වවා ගත් දේ බෙදා හදාගෙන ජීවත් වෙනවා. කෝවිලට ගියත් සාමයෙන්. නැත්නම් මෙහෙම ජනතාවක් පොලිසියක් නැතිව ඉන්නෙ කොහොම ද? කවරදා හරි මහ මුහුදට අපව ගිලගත්තත් අප එකටම ඉන්නවා.ඒ සාමය පසුගිය කාලෙ ත්‍රස්තවාදයෙන් නැති වුණා. සාමය නැවත දැන් අප වෙත ලැබිලා. ඒත් ඒ ත්‍රස්තවාදය අපට අහිමි කළ දේවල් තවමත් හරිහැටි පුනරුත්ථාපනය වෙලා නෑ. විදුලිය, පානීය ජලය ළමයින්ට හොඳ අධ්‍යාපනයක් ගන්නට පහසුකම් ලබා දුන්නනම් අපට ඇති. නිදහසේ හුස්ම ගන්න දුන්නා වගේම අපට ඒ ටිකත් දුන්නානම් අප මොනතරම් වාසනාවන්ත ද?ඇය මට කියා සිටියේ හුඟාක් හැඟීම්බරවය. එවදන් මගේ සවන්පත් තවමත් පාරයි.විශ්වමඩු එල්ටීටීඊ සිර මැදිරි අතර සිට... ලබන සතියේ.උපාලි සමරසිංහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=ay1202052</link>
    <topic>ගතේ සිතේ විඩා නිවන පාසිකුඩා සංචාරක කලාපය</topic>
    <author>සාගරිකා දිසානායක ජයසිංහ</author>
    <content>පසුගිය වසරේ අගෝස්තුවේදී ද අප නැඟෙනහිර පාසිකුඩා ආරුගම්බේ සුන්දර වෙරළ තීරයෙහි අසිරි සිරි බලන්නට ආවෙමු. ඒ ආරුගම්බේ වෙරළ තීරයෙහි පවත්වන්නට යෙදුණු රළ මත ලිස්සායාමේ අන්තර්ජාතික තරගාවලිය දැක බලා ගැනීමටත් නැඟෙනහිර පළාතේ ඇති වූ සංචාරක ප්‍රබෝධය සියැසින් දැක බලා ගැනීමටත් ය.මෙවර අප එහි ගියේ ළඟ ළඟම එළඹෙන සංචාරක සමයේදී ලෝකයේ නන් දෙසින් ද මෙරට හතර දිග්බාගයෙන්ම ද එහි ඇදී එන සංචාරකයන් පිළිගන්නට නැඟෙනහිර පළාත සූදානම් වන ආකාරය විමසා බලන්නට ය. සාමයේ උදාවත් සමඟ ඉතිහාසයේ අන් කවරදාටත් වඩා උතුරු නැඟෙනහිර පළාත්වල සංචාරයෙහි යෙදෙන්නට දෙස් විදෙස් සංචාරකයෝ සුවිශේෂ උනන්දුවක් දක්වති.ලබන අප්‍රේල් මාසයෙන් ඇරැඹෙන සංචාරක සමය වසරේ නොවැම්බර් මාසය දක්වා ම පවතී. මේ වනවිට දිනකට ලංකාවට පැමිණෙන සංචාරකයන් ගේ සංඛ්‍යාව 4200 කි. එළැඹෙන සංචාරක සමයේදී එම සංඛ්‍යාව දෙගුණ වෙතැයි ගණන් බලා තිබේ. එසේ පැමිණෙන විදේශීය මෙන් ම දේශිය සංචාරකයන් සඳහා ද අවශ්‍ය වන තරම් හෝටල් කාමර මෙන් ම සෙසු යටිතල පහසුකම් සංවර්ධනය කිරීම සඳහා රජය ආර්ථික සංවර්ධන අමාත්‍යාංශය හා සංචාරක සංවර්ධන අධිකාරිය හා එක්ව කඩිනම් පියවර රාශියක් ක්‍රියාවට නංවා තිබේ.සංචාරය කිරීම සඳහා ලෝකයේ හොඳම ගමනාන්තයක් ලෙස අපේ රට අද විශ්ව කීර්තියක් දිනාගෙන තිබේ. එහෙයින් ම වෙනදා සුපුරුදු සාම්ප්‍රදායික සංචාරකයන් හැරුණු විට ලෝකයේ සෑම රටකින් ම පාහේ සංචාරකයින් ශ්‍රී ලංකාවට ඇදී එන්නට පටන්ගෙන තිබේ. එසේ නැඟෙනහිර පළාතට ඇදී එන සංචාරකයන් පිළිගන්නට නැඟෙනහිර පාසිකුඩා, ආරුගම්බේ හා නිලාවේලි වෙරළ තීරය සංචාරක කලාපයක් ලෙස සංවර්ධනය කිරීමට පියවර ගෙන ඇත.ශ්‍රී ලංකාව ආසියාවේ ආශ්චර්යය බවට පත් කිරීමේ අරමුණින් ආර්ථික සංවර්ධන ඇමැති බැසිල් රාජපක්ෂ මහතා සහ නියෝජ්‍ය ඇමැති ලක්ෂ්මන් යාපා අබේවර්ධන මහතාගේ අධීක්ෂණය යටතේ සංචාරක සංවර්ධන අධිකාරිය 2009 වසරේ දී පාසිකුඩා සංචාරක කලාපය ශ්‍රී ලංකා වාස්තු විද්‍යා සංගමයේ සහය ඇතිව සැලසුම් කරන ලදී.ඉදිවෙමින් පවතින නව හෝටල් සංකීර්ණහිමිදිරියේ වෙරළට අලුත් මාළු ඇවිත්අක්කර 150 කින් යුතු පාසිකුඩා සංචාරක කලාපයෙහි අක්කර 100 ක් හෝටල් ඉදිකිරීම සඳහා දෙස් විදෙස් ආයෝජකයන් වෙත ලබා දී ඇත. ඉතිරි අක්කර පනහ වෙන් කර දී ඇත්තේ කලාපයේ යටිතල පහසුකම් සංවර්ධනය කිරීම සඳහා ය.එම කටයුතු පසුගිය වසරේ ආරම්භ කැරුණු අතර එම සංචාරක සංවර්ධන ව්‍යාපෘතියෙහි ප්‍රගතිය විමසා බැලීම සඳහා ආර්ථික සංවර්ධන සහ සංචාරක කටයුතු පිළිබඳ නියෝජ්‍ය ඇමැති ලක්ෂ්මන් යාපා අබේවර්ධන මහතා ඇතුළු බලධාරින් පිරිසක් නැඟෙනහිර පළාතේ සංචාරය කළහ. එම සංචාරයට සහභාගි වූ අපට ද ඒ තොරතුරු සියැසින් දැක බලා ගැනීමට අවස්ථාව උදා විය.එදා දෙස් විදෙස් සංචාරකයින් ගෙන් පිරී ඉතිරී මහත් කලබැගෑනියක් සෙයින් දිස් වූ ආරුගම්බේ වෙරළ තීරය මෙදා බෙහෙවින් සන්සුන් ය. එදා අතිරමණීය විලාසයෙන් උද්දාමයෙන් උස්ව නැඟී ආ සුමුදු රළ පෙළ මෙදා තරමක් ප්‍රචණ්ඩ විලාසයක් ගෙන හැර පෑවේ ය. ඈත දියඹේ සිට දැඩිව නැඟ ආ දළ රළ පෙළ වේගයෙන් දිවැවිත් මූදු වැල්ල ද ඇද ගෙන යළි සිඳු කුස වෙත ඇදී යන්නේ අප හා අමනාපයෙන් වැන්න.එදා සිනිදු සුදු මුදු වැල්ලේ තැනින් තැන වැතිරී හිරු රැස් නාමින් සුවසේ සැතැපුණු සුදු ජාතීන් වෙනුවට මෙදා එහි වූයේ දැඩි හිරු රැසින් පීඩාවට පත් වූ එහෙත්, සිය ජීවිකාවෙන් තෘප්තිමත් වන ප්‍රබෝධවත් මුවින් යුතු ධීවර ජනතාවයි. එදා එසැවුණු වර්ණවත් ධජ පතාක වෙනුවට වෙරළ කොනේ පළින් පළ නවතා තිබූ බෝට්ටු හා ඔරු කඳන් පෙළක් විඩා නිවනු දැකිය හැකි විය.මේ වාරකන් කාලයයි. පෙරදා හෝ දින කිහිපයකට පෙර ඈත දියඹේ මසුන් මරන්නට පිටත් වූ ධීවර යාත්‍රා රාශියක් හිමිදිරි ඇරුණැල්ලත් සමඟ ම වෙරළ වෙත ඇදී එන්නේ වේගයෙනි. එම යාත්‍රා එන පෙරමග බලා සිටින ධීවරයන්ගෙන් ද, මාළු මුදලාලිලා ගෙන් ද, යාත්‍රිකයන් ගේ අඹු දරුවන්ගෙන් ද සැදුම්ගත් වැල්ල තරමක් කලබලකාරී ය.දනක් දියඹේ එරී යමින් යාත්‍රාව මෙගොඩට ඇද ගන්නා ධීවරයන් වහ වහා දැල ඇද ගන්නේ එහි පැටැලී සිටින මසුන් එකිනෙකා කඩිනමින් ඉවත් කරමිනි. මෙවර වැඩිපුර දැලට අසුවී සිටින්නේ සාලයන් හුරුල්ලන් බෝල්ලුන්, සුරා පරවුන්, ලින්නන් වැනි කුඩා මසුන් ය. අතරින් පතර තෝරු, මෝරු, පරව්, කෙලවල්ලා හෝ බලයා වැනි ලොකු මාළු ද දැලට හසු වී සිටිති. කොළඹ දී රුපියල් පන්සීයක් හෝ හත්සීයක් ගෙවා අපට මිලදි ගත හැක්කේ තෝර මාළු ග්‍රෑම් 500 ක් වුවත් අලුත් ම අලුත් හොඳම තෝර මාළු කිලෝවක් ම එහිදී රුපියල් 500 හෝ ඊටත් ටිකක් අඩුවෙන් මිලදී ගත හැකි ය.සමෘද්ධි සංගමයේ වෙබ් අඩවිය විවෘත කරමින්ආරුගම්බේ වෙරළ තීරයේ සංවර්ධනය පිරික්සන ඇමැතිවරයා ඇතුළු පිරිසපාසිකුඩා වෙරළ තීරය හා ආරුගම්බේ ප්‍රදේශවාසී ජනතාවගේ ප්‍රධාන ආදායම් මාර්ගය ධීවර කර්මාන්තයයි. සංචාරක කර්මාන්තයෙහි නව පිබිදීමක් ඇති වුව ද තවමත් එය ඔවුන්ගේ ජීවිතවලට ඒ තරම් සමීප නොවන්නකි. ඊට හේතුව ඔවුන් ගේ වත්මන් තරුණ පරම්පරාව ජීවිත කාලය තුළම අත්විඳ ඇත්තේ යුද්ධයත් එහි කටුක අමිහිරි අත්දැකීමත් පමණක් වන හෙයිනි. ඔවුන්ගෙන් වැඩි දෙනකු නිදහස් අධ්‍යාපනයේ විපුල ඵල ලබාගන්නට, රට තොට ඇවිද එහි වෙසෙන ජනතාව දැන හඳුනාගන්නට, සුව පහසු යාන වාහන, මං මාවත්, ජල විදුලිය පහසුකම් කිසිවක් ලබන්නට වරම් ලද්දෝ නොවෙති.යුද්ධය නිමා වී සාමය උදාවීමත් සමඟ රට පුරා ඇතිවූ ප්‍රබෝධය නැඟෙනහිර ජනතාවට ද දැනෙන්නට පටන් ගෙන තිබේ. ඔවුන් අද ක්‍රමයෙන් බියෙන් සැකෙන් තොරව නිදහසේ තම දෛනික කටයුතුවල යෙදෙති. වැසී ගිය පාසල් බොහොමයක් ඇරී තිබේ.මඩකලපුව පොතුවිල් අරුගම්බේ පාසිකුඩා ප්‍රදේශයේ මහා මාර්ග සියල්ල අද අගනුවර මහා මාර්ග තරමටම සුව පහසුයි. අතුරු මාර්ග බොහෝමයක් ද කඩිනමින් පිළිසකර කිරීමට මාර්ග සංවර්ධන අධිකාරිය පියවර ගෙන තිබේ. ජල විදුලිය පහසුකම් ද සපයා තිබේ. ඇතැම් ප්‍රදේශයකට තවමත් නිතරම විදුලිය විසන්ධි වීම්වලටත් පානීය ජල ගැටලුවලටත් මුහුණ දීමට සිදුවෙයි. කඩිනමින් මේ ගැටලුවලට විසඳුම් පිළියම් ලබා දීමට බලධාරීහු ජනතාවට පොරොන්දු වී සිටිති.පාසිකුඩා සංචාරක කලාපයෙහි මේ වන විට අලුතින් හෝටල් දාහතරක් ඉදිවෙමින් පවතී. එම හෝටල ඉදි වූ පසු ඒවා කාමර 950 කින් යුක්ත වනු ඇත. දැනට ලහි ලහියේ ඉදිකිරීම් නිම වෙමින් පවතින හෝටල් කිහිපයකි. කාමර 100 කින් යුතු පැරඩයිස් රිසෝට් හෝටලය පෙබරවාරි මස අගදිත් තවත් හෝටලයක් මාර්තු මාසයේ මුලදී ද විවෘත කිරීමට නියමිතය.මේ වන විට කඩිනමින් ඉදිකිරීම් සිදු කැරෙන හෝටල කිහිපයක් ලබන අගෝස්තු මාසයේදීත් ඉතිරි හෝටල දෙසැම්බර් මාසය අවසානයේත් තනා නිම කැරෙනු ඇත. ලංකාවේ ප්‍රථම තෛ‍්‍රභාෂික සංචාරක පොලිස් තොරතුරු මධ්‍යස්ථානය පොතුවිල්හිදී ඇමැතිවරයා අතින් විවෘත කැරිණි.පාසිකුඩා සුන්දර වෙරළ තීරය ලෝක සංචාරකයන්ගේ ආකර්ෂණයට ලක් වූයේ අතීතයේ පටන්ය. රළ මත ලිස්සා යාමේ ක්‍රීඩාව සඳහා අද ලෝකයේ වඩාත්ම සුදුසු මුහුදු තීරයක් ලෙස ආරුගම්බේ මුහුදු තීරය විශ්ව කීර්තියට පත්වී තිබේ. ශ්‍රී ලංකාව සංචාරය සඳහා සුදුසුතම ගමනාන්තයක් බව අද ලෝකයේ ප්‍රමුඛ පෙළේ සංචාරක සඟරා මඟින් ප්‍රකාශයට පත් කොට තිබේ.මෙරටට පැමිණෙන සංචාරකයන් සඳහා ප්‍රමාණවත් හෝටල් කාමර මෙන්ම යටිතල පහසුකම් සංවර්ධනය සඳහා මධ්‍යම රජය සියලුම පහසුකම් ආයෝජකයනට සපයා දී තිබේ. යටිතල පහසුකම් සංවර්ධනය සඳහා රජය මඟින් වෙන් කොට ඇති මුදල රුපියල් මිලියන 650 කි. මේ වන විට එයින් රුපියල් මිලියන 215 ක් වැය කොට ඉදිකිරීම් නිම කොට තිබේ.තෛ‍්‍රභාෂික තොරතුරු මධ්‍යස්ථානයඑහි පැමිණෙන දේශීය සංචාරකයන්ට අවශ්‍ය ඉඳුම් හිටුම් පහසුකම්, ඇඳුම් මාරු කිරීමේ ස්ථාන, අංග සම්පූර්ණ පොදු වැසිකිලි පද්ධති, කඩ වීදි සහ ආපන ශාලා, වාලච්චේන සිට පාසිකුඩා දක්වා විහිදෙන පානීය ජල ව්‍යාපෘතියක්, අපද්‍රව්‍ය කළමනාකරණ ව්‍යාපෘතිය, මහා මාර්ග, ඇතුළත මාර්ග සහ පදික මාර්ග පද්ධතියක්, වාහන රථ ගාලක්, හෙලිකොප්ටර් අංගනයක්, අභ්‍යන්තර ජල සැපැයුම් පද්ධතිය, වෙරළ සංරක්ෂණය, ආලෝකකරණය සහ පරිසර සුරැකුම් ව්‍යාපෘති, සංචාරක පොලීසිය මෙන්ම සංචාරක තොරතුරු මධ්‍යස්ථාන ඉදිකිරීම් ද මෙම යටිතල පහසුකම් ගොන්නට ඇතුළත්ය.රජයෙන් සිදු කැරෙන මෙම සංවර්ධන ක්‍රියාදාමයෙහි ප්‍රගතිය පරීක්ෂා කිරීම සඳහා වසර අවසානය දක්වා සෑම මාස තුනකට වරක්ම එහි සංචාරය කරන බව ඇමැති ලක්ෂ්මන් යාපා අබේවර්ධන මහතා පවසයි. සංචාරක ව්‍යාපෘති තුළින් ප්‍රාදේශීය ජනතාවගේ ආර්ථික තත්ත්වය නගා සිටුවීම එහි මුඛ්‍ය පරමාර්ථය බව කී ඇමැතිවරයා හෝටල් ඉදිකිරීමේදී හෝ වෙනත් සංවර්ධන ක්‍රියාවලියකදී ප්‍රදේශයේ වෙසෙන ධීවර ජනතාවගේ ජීවන චර්යාවනට හානි සිදුවන කිසිදු පියවරක් නොගන්නා බවට ද ජනතාවට ප්‍රතිඥා දුන්නේය.සියුමැලි දෑතින් මේසන් වැඩනැඟෙනහිර පළාතේ සංචාරක කර්මාන්තකරුවන්ගේ සංගමය ද ඒ ප්‍රදේශයේ සංචාරක ව්‍යාපාරයෙහි උන්නතිය උදෙසා වන යෝජනා මාලාවක් එහිදී ඇමැතිවරයාට ඉදිරිපත් කළේය. ප්‍රාදේශීය ජනතාව තුළ සංචාරක ව්‍යාපාරය පිළිබඳ අවබෝධයක් ඇති කිරීම, තරුණ පිරිස සංචාරක ක්ෂේත්‍රයේ රැකියා සඳහා පුහුණු කිරීම, පරිසර හිතකාමී ලෙස සංචාරක ව්‍යාපාරය දියුණු කිරීම වෙරළ සංරක්ෂණය, මඟුල් මහා විහාරය, ලාහුගල වනෝද්‍යානය, කුමන ඔකඳ සහ කිඹුල්ගල වැනි ඓතිහාසික හා ස්වභාවික සම්පත් සුරැකීම හා සංවර්ධනය, මාර්ග සංවර්ධනය, බස් රථ හා පොදු ප්‍රවාහන සේවා, ජල විදුලි පහසුකම් ආරක්ෂාව සහ සෞඛ්‍යාරක්ෂාව පිළිබඳව යෝජනා රාශියක් නැඟෙනහිර සංචාරක කර්මාන්තකරුවන්ගේ සංගමයේ සභාපති ඒ. එම්. ජවුෆර් මහතා විසින් ඇමැතිවරයා වෙත ඉදිරිපත් කැරිණි.ඉදිරි මාස දෙක ඇතුළත මේ ඉල්ලීම් බොහොමයක් ඉටු කරන්නට ඇමැතිවරයා ද අදාළ රාජ්‍ය ආයතනවල බලධාරීහු ද ජනතාවට ප්‍රතිඥා දුන්හ.ඒ අනුව නොදුරු අනාගතයේදීම අපට මෙන්ම ඔබට ද නැඟෙනහිර ප්‍රදේශයේ සුන්දරත්වය සියැසින් දැක බලා ගන්නටත් එහි ගොස් විවේකයෙන් විනෝදයෙන් කල්ගත කොට එන්නටත් අවස්ථාව උදා වෙනු ඇත.සාගරිකා දිසානායක ජයසිංහඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=ay1202053</link>
    <topic>බැංකු පොලී ඉහළ දැමීමත් වෙළෙඳ පොළ අඩු වීමට හේතුවක්?</topic>
    <author>තාරක වික්‍රමසේකර</author>
    <content>කොටස් වෙළෙඳ පොළේ පහළ යාම් දක්නට ලැබුණ ද මිල සැලකිය යුතු ලෙස ඉහළ ගිය සමාගම් ද සතිය ආරම්භයේ සිටම දක්නට ලැබුණි. සතියේ ආරම්භක දිනය වූ 30 වැනිදා සඳුදා ඔටෝඩ්‍රොම් සමාගමේ පෙර දින රුපියල් 801 කට අලෙවි වූ කොටසක මිල එදින රුපියල් 890 ක් දක්වාම ඉහළ ගිය අතර දිනය නිමා වන විට එහි අගය දැක්වුණේ රුපියල් 871.60 ක් ලෙසිනි. ඒ පෙර දිනට සාපේක්ෂව රුපියල් 70.60 ක මිල ඉහළ යාමකි.යුනියන් කෙමිකල්ස් කොටසක මිල රුපියල් 675.60 සිට රුපියල් 835.00 ක් දක්වා රුපියල් 159.40 කින් ඉහළ යාම දිනයේ වැඩිම අගයකින් මිල ඉහළ යාම ලෙසින් දැක්විණ.එසේම ඩිමෝ සමාගමේ කොටසක මිල ද පෙර දිනට සාපේක්ෂව රුපියල් 35 කින් ඉහළ ගියේය. ඉන්ඩස්ට්‍රියල් ඒ එස් පී එච් කොටසක මිල ද පෙර දිනට සාපේක්ෂව රුපියල් 52 කින් ඉහළ ගියේය. සතොස මෝටර්ස්, කෙමනෙක්ස් එච් ඩී එෆ් සී මිල ඉහළ ගිය සෙසු සමාගම් අතර විය.මිල පහළ ගිය සමාගම් අතර කැපී පෙනුණේ සී ඩී අයි සී සමාගමය.පෙර දින රුපියල් 279.30 කට අලෙවි වූ කොටසක මිල එදින රුපියල් 245 කට අලෙවි විය. ඒ පෙර දිනට සාපේක්ෂව රුපියල් 34.30 ක මිල පහළ යාමකි.හන්ටර්ස් කොටසක මිල පෙර දිනට සාපේක්ෂව රුපියල් 30 කින් පහළ ගියේය. ඒ රුපියල් 500 ක් වූ කොටසක මිල රුපියල් 470 ක් දක්වා පහළ යාමෙකි.දිනයේ මිලියනය ඉක්මවා කොටස් අලෙවි වූ සමාගම් අතර ඇක්මී කොමර්ෂල් බෑන්ක් (ඡන්ද බලය රහිත) ජාතික සංවර්ධන බැංකුව, එස් එම් බී ලීසිං, යුනියන් බෑන්ක්, ඒෂියා ඇසට් සමාගම් විය.පසුදින එනම් 31 වැනිදා අඟහරුවාදා මිල ඉහළ යාම් අතුරින් සමාගම් කැපී නොපෙනුණු නමුත් රෙග්නිස්, සී ඩී අයි සී, සමාගම් දෙකෙහි මිල ඉහළ යාමක් පෙන්නුම් කරන ලදි.මොරිසන්ස් කොටසක මිල ද ඉහළ ගියේය.ගුඩ්හොප් සමාගමේ කොටසක මිල පෙර දින රුපියල් 1650 කට අලෙවි වූ අතර එදින රුපියල් 1400 ක් දක්වා රුපියල් 250 කින් පහළ ගියේය.කළම්ඹු ෆාමසි මිල රුපියල් 1029.70 සිට රුපියල් 946.80 ක් දක්වා රුපියල් 82.90 කින් පහළ ගියේය.මිල පහළ ගිය සෙසු සමාගම් අතර ඒ එම් එෆ් කම්පැණි ලිමිටඩ්, නුවරඑළිය සමාගම් ද විය.එච් එන් බී ඇෂුවරන්ස් පී එල් සී වසරාවසාන ලාභාංශ ලෙසින් කොටසකට රුපියල් 2.10 ක් බැගින්ද බයිරහා ෆාම්ස් කොටසකට රුපියල් 2.00 ක් බැගින් වසර මැද ලාභාංශ ලෙසින් ද ගෙවීමට කටයුතු කරනු ලබන බව නිවේදනය කර තිබුණි.පෙර සතිය අවසානයේ සමස්ත කොටස් මිල දර්ශකය ඒකක 5725.44 ක් ලෙසින් හා සඳුදා ඒකක 5755.56 ක් ලෙසින් ද අඟහරුවාදා ඒකක 5693.92 ක් ලෙසින් ද දැක්විණි.මිලංකා මිල දර්ශකය පෙර සතියේ ඒකක 4921.81 ක් හා ආරම්භක සඳුදා ඒකක 4976.21 ක් ලෙසින් හා අඟහරුවාදා ඒකක 4925.91 ක් ලෙසින් දැක්වුණි.පෙර සතිය අවසානයේ ගනුදෙනු 14713 ක් වාර්තා වූ නමුත් සතිය ආරම්භයේදී එය ගනුදෙනු 14268 ක් දක්වා අඩු වූ අතර අඟහරුවාදා එය ඒකක 11833 ක් දක්වා අඩු විය.බැංකු පොලි ප්‍රතිශතය (ස්ථාවර තැන්පතු සඳහා) ඉහළ දමා ඇති හෙයින් ආයෝජකයන් වැඩිපුර බැංකු ඉතුරුම් කෙරෙහි යොමු වීම ද කොටස් වෙළෙඳ පොළේ අඩුවීමට බලපා ඇතැයි වෙළෙඳ පොළ ආරංචි මාර්ග පවසයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aj1202051</link>
    <topic>වැවිලි කර්මාන්තයේ 145 වසර සමරමින් ජගත් තේ සම්මේලනය කොළඹ දී මුළුදෙයි</topic>
    <author/>
    <content>වැවිලි කර්මාන්තයේ 145 වසර සමරමින් ජගත් තේ සම්මේලනය කොළඹ දී මුළුදෙයිවාණිජමය වැවිලි කර්මාන්තයේ 145 වන සංවත්සරය සැමරීමත් සමඟ 2012 වසර දේශීය තේ කර්මාන්තයෙහි ඉතා වැදගත් සංධිස්ථානයක් සනිටුහන් කරයි.මේ විශේෂ අවස්ථාව සැමරීම සඳහා ශ්‍රී ලංකාව එක්සත් ජාතීන්ගේ ආහාර සහ කෘෂිකර්ම සංවිධානයෙහි තේ පිළිබඳ අන්තර් රාජ්‍ය්‍ය සමූහයේ 20 වන සැසියට සත්කාරකත්වය සැපයීය.ජනවාරි 30 වැනිදා පැවති සමාරම්භක උත්සවයේ මුලසුන වැවිලි කර්මාන්ත අමාත්‍ය මහින්ද සමරසිංහ මහතා විසින් දරනු ලැබූ අතර රෝමයේ FAO/ IGG මහ ලේකම් කයිසන් වෑන්ග් මහතා හා කොළඹ FAO දේශීය කාර්යාලයෙහි නියෝජිත පැට්‍රික් ඉවන්ස් මහතා ඇතුළු විදේශීය නියෝජිතයින් 100 කට වඩා ප්‍රමාණයක් 20 කට අධික විදේශ රාජ්‍යයන් ගෙන් මෙම සමාරම්භක උත්සවය සඳහා පැමිණ සිටියහ.මේ අවස්ථාවේ දී FAO/ IGG සභාපතීත්වය, පසුගිය අවුරුදු දෙක තුළ මෙම තනතුර හෙබ වූ ඉන්දීය වාණිජ හා කර්මාන්ත අමාත්‍යාංශයෙහි අතිරේක ලේකම් අශෝක් මන්ගෝත්‍රා මහතා විසින් ඉදිරි අවුරුදු දෙක සඳහා ජානකී කුරුප්පු මහත්මිය වෙත භාර දෙනු ලැබීය.එක්සත් ජාතීන්ගේ ආහාර සහ කෘෂිකර්ම සංවිධානයේ තේ පිළිබඳ අන්තර් රාජ්‍ය සමූහයේ 20 වැනි සැසිවාරය ශ්‍රී ලංකාවේ තේ කර්මාන්තය වෙත විශාල ප්‍රසිද්ධියක් හා ප්‍රතිලාභයක් ලබා දෙන්නට සමත් විය. එය, ඒ සම්බන්ධයෙන් අපගේ කරුණු සාකච්ඡා කිරීමට හා ජාත්‍යන්තරය සමඟ අපගේ අත්දැකීම් බෙදා ගැනීමට මහඟු අවස්ථාවක් විය. වර්තමානයෙහි ශ්‍රී ලංකාව තේ අපනයනය කරන රටවල් අතර තුන් වන ස්ථානයත් තේ නිෂ්පාදනය කරන රටවල් අතර හතර වන ස්ථානයත් උසුලයි.අපගේ අරමුණ වන්නේ 2006 දක්වා අප විසින් දරනු ලැබූ අංක එකේ තේ අපනයන රාජ්‍යය තත්ත්වය නැවත ලබා ගැනීම ය. මෙය අනාගතයේ දී ළඟා විය හැකි තත්ත්වයක් බවට පත් වනු ඇත” යනුවෙන් ජානකී කුරුප්පු මහත්මිය පැවසුවා ය.තේ පර්යේෂණ මණ්ඩලයේ සභාපති එස්.ඩී.ජී. ජයවර්ධන, තේ පිළිබඳ අන්තර් රාජ්‍ය සමූහයේ මහ ලේකම් කයිසන් චෑන්ග්, තේ මණ්ඩලයේ සභාපතිනි ජානකී කුරුප්පු, අධ්‍යක්ෂ හසිත ද අල්විස් මහත්ම මහත්මීහු ආරම්භක සැසියේදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aj1202052</link>
    <topic>කොළඹ පිහිනුම් සමාජ සංවත්සරයට UTE අනුග්‍රාහකත්වය</topic>
    <author/>
    <content>කොළඹ පිහිනුම් සමාජ සංවත්සරයට UTE අනුග්‍රාහකත්වයඇමෙරිකාවේ නිෂ්පාදිත කැටපිලර් යන්ත්‍ර සූත්‍ර සඳහා මෙරට එකම නියෝජිත සමාගම වන UTE සමාගම විසින් කොළඹ පිහිනුම් සමාජයේ 75 වන සංවත්සරය නිමිත්තෙන් පසුගිය දෙසැම්බර් මස උත්සව සැමරුම් සඳහා සිය අනුග්‍රාහකත්වය සැපයීය.කොළඹ පිහිනුම් සමාජයේ සංවත්සරය වෙනුවෙන් UTE සමාගම දක්වන අනුග්‍රාහකත්වය පිළිබඳව අදහස් දැක්වූ සමාගමේ සභාපති ප්‍රියත් ප්‍රනාන්දු මහතා පැවසුවේ,” UTE සමාගම සංස්කෘතිකමය වටිනාකම් අගය කරන හා සමාජය තුළ පවුල් සංස්ථාවේ වැදගත්කම හොඳින් හඳුනන සමාගමක්. වසර ගණනාවක් පුරා නොබිඳිනු සම්ප්‍රදායන් ආරක්ෂා කරමින් පවුල් වටිනාකම් අගයන පිහිනුම් සමාජය වෙත නොපැකිලව අනුග්‍රාහකත්වය දැක්වීමට අප කටයුතු කළේ ඒ නිසයි.”යුනයිටඩ් ට්‍රැක්ටර්ස් සමාගම කැටපිලර් ඉදිකිරීම් යන්ත්‍ර, විදුලිබල ජනක යන්ත්‍ර හා ෆෝර්ක් ලිෆ්ට් රථ සඳහා මෙරට එකම බලයලත් නියෝජිත වශයෙන් 1947 වසරේ සිට ක්‍රියා කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aj1202053</link>
    <topic>ත්‍රෙඩ් වර්ක්ස් වෙලෝනා නාමය ප්‍රතිනිර්මාණය කරයි</topic>
    <author/>
    <content>ත්‍රෙඩ් වර්ක්ස් වෙලෝනා නාමය ප්‍රතිනිර්මාණය කරයිජනප්‍රිය වෙලෝනා වෙළෙඳ නාමය ත්‍රෙඩ් වර්ක්ස් පුද්ගලික සමාගම විසින් අත්පත් කරගත් අතර තවදුරටත් සමාගමේ වෙළෙඳ නාම හා භාණ්ඩ පුළුල් කිරීම සිදුවේ. උසස් තත්ත්වයේ ඇසුරුම්කරණය හා භාණ්ඩ හරහා වෙලෝනා වෙළෙඳ නාමය වැඩි දියුණු කිරීමට පියවර ගෙන ඇත. නවතම භාණ්ඩ කාණ්ඩ නම් කර ඇත්තේ ත්‍රෙඩ් වර්ක්ස් බයි වෙලෝනා යන වෙළෙඳ නාමයෙන් වන අතර එමඟින් පාරිභෝගිකයන්ට ඔවුන් වසර ගණනාවක් තැබූ විශ්වාසයට නව ප්‍රතිරූපයක් මෙන් ම උසස් ප්‍රමිතියක් ද පිරිනමා ඇත.ත්‍රෙඩ් වර්ක්ස් සමාගමේ සභාපති/ ප්‍රධාන විධායක නිලධාරි ගෙහාන් ද සොයිසා අදහස් දක්වමින්, ‘2008 වසරේදී වෙළෙඳ නාමය අත්පත් කරගැනීමේ සිට මේ දක්වා අපට වෙලෝනා නාමය කාර්යක්ෂමව යළි ස්ථානගත කිරීමටත් යළි ස්ථාපනය කිරීමටත් හැකි වුණා. එසේ ම අප විශිෂ්ට වර්ධනයක් ද අත්පත් කරගෙන තිබෙනවා. නිවැරදි මාර්ගෝපදේශනය හරහා වර්ධනය කිරීමට සුවිශාල හැකියාවක් ඇති මෙම සුපිරි වෙළෙඳ නාමයේ හිමිකරුවන් වීම පිළිබඳව අප ආඩම්බරයට පත්වෙනවා.අප විසින් නිර්මාණය කර ස්ථාපනය කරන ලද අපගේ ම වෙළෙඳ නාමයක් හොඳීන් රැක බලාගැනීමෙන් එය අපගේ වෙරළ සීමාවෙන් ඔබ්බට ගෙන යා හැකි බව මා තදින් ම විශ්වාස කරනවා. මෙරට බොහෝ දක්ෂතාවයන් ඇති අතර අප ඒවායෙන් නිසි ලෙස සන්නද්ධ වුවහොත් වෙළෙඳ නාමයක් ගොඩනැගීමට හැකියාව හා සම්පත් අපට තිබෙනවා. එසේ ම එම භාණ්ඩ හරහා ජාත්‍යන්තරයට ක්ෂණිකව අභියෝග කිරීමට ද අපට පුළුවන්” යනුවෙන් පැවසුවේ ය.ත්‍රෙඩ් වර්ක්ස් මෙහෙයුම් අධ්‍යක්ෂ ප්‍රධාන මෙහෙයුම් නිලධාරි රමණී සේරසිංහ , සභාපති, ප්‍රධාන විධායක නිලධාරි ගෙහාන් ද සොයිසා සහ නිලක්ෂි ද සොයිසා ත්‍රෙඩ් වර්ක්ස් කම්හල් පරිශ්‍රයේදී. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aj1202054</link>
    <topic>රසල්ස් සේවා තරු පහේ හෝටල් මට්ටමට</topic>
    <author/>
    <content>රසල්ස් සේවා තරු පහේ හෝටල් මට්ටමටරසල්ස් කේටරින් ඇන්ඩ් වී සර්විසස් සිය 25 වැනි සංවත්සරය නිමිති කොටගෙන සිය සේවා තරු පහේ හෝටල් මට්ටමට ගෙන ඒමට කටයුතු යොදා ඇත.සිය මානව සම්පත්, නවීන තාක්ෂණයෙන් යුතු මුළුතැන්ගේ උපකරණ හා සේවා පහසුකම් වැඩිදියුණු කිරීමටත් සේවක වැටුප් තරු පහේ හෝටල් මට්ටමට ගෙන ඒමටත් කටයුතු යොදා ඇති අතර පාරිභෝගිකයන් සඳහා සහන මිලට සේවා සැපයීම් ද කටයුතු යොදා තිබේ.ත්‍යාග සඳහා සුදුසු තේ ඇසුරුම්, නාරාහේන්පිට ඇල්විටිගල මාවතේ ටී ලෝන්ජ් හිදී ලබා ගැනීමටත්, වයස 60 - 70 අතර ජ්‍යෙෂ්ඨ පුරවැසියන් සඳහා පෙර දැනුම් දීමට නිදහසේ දවස ගෙවීමට අවශ්‍ය පහසුකම් ලබාදීමටත් දැන් රසල්ස් ආයතනය සූදානම් වී සිටියි.රසල්ස් සභාපති රසල් පෙරේරා, සාමාන්‍යාධිකාරි ලින්ඩ්සේ ප්‍රනාන්දු, කළමනාකරණ අධ්‍යක්ෂිකා මේරියන් ප්‍රනාන්දු මහත්ම මහත්මීහුද මාධ්‍ය හමුවට සහභාගි වූහ.සෙරෙන්ඩිබ් ෆ්ලාර් මිල්ස් සමාගම, ආහාර සුරක්ෂිතතාව සඳහා වන ISO 22000 : 2005 තත්ත්ව සම්මානය හිමි කර ගැනීමට පසුගියදා සමත් විය. ‘සෙවන් ස්ටාර්’ වෙළෙඳ නාමය යටතේ තිරිඟු පිටි නිෂ්පාදනයේ යෙදෙන සෙරෙන්ඩිබ් ෆ්ලාර් මිල්ස් සමාගම වෙත මෙකී තත්ත්ව සහතිකය පිරිනමන ලද්දේ ඉන්දියාවේ බියුරෝ වෙරිටාස් ආයතනය විසිනි.ආහාර සැකසීමේ දී හා නිෂ්පාදනයේ දී සපුරාලිය යුතු වන සියලු ජාත්‍යන්තර ප්‍රතිමාන හා සම්මුතීන්වල ආහාර සුරක්ෂිතතාවයන්ට අනුකූල වන ආකාරයෙන් අදාළ නිෂ්පාදන හා සැකසුම් ක්‍රියාවලිය සිදුවන බවට දෙන ලද ඉහළ පිළිගැනීමක් ලෙස මෙම තත්ත්ව සහතිකය හැඳින්විය හැකි ය.  බියුරෝ වෙරිටාස් හි ආචාර්ය ටී.කේ.එස්. ඔසාන් මහතා සෙරන්ඩිබ් ප්‍රධාන විධායක නිලධාරි අබ්දුල් කාදර් මහතාට සහතිකය පිරිනැමූ අවස්ථාවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aj1202055</link>
    <topic>නෝලිමිට් කළුබෝවිල 4 වැනි වාට්ටුව පිළිසකර කරයි</topic>
    <author/>
    <content>නෝලිමිට් කළුබෝවිල 4 වැනි වාට්ටුව පිළිසකර කරයිමහරගම පිළිකා රෝහලෙහි 13 වැනි වාට්ටුව සහ රිජ්වේ ආර්යා ළමා රෝහලෙහි 4 වැනි වාට්ටුව පිළිසකර කරමින් ඇරඹි ප්‍රජා සත්කාර ව්‍යාපෘතිය ඉදිරියට ගෙනයමින් කළුබෝවිල මහ රෝහලෙහි 4 වැනි වාට්ටුව පිළිසකර කොට අවසන් කළ බව ‘නෝලිමිට්’ කියයි.නෝලිමිට් සාමාන්‍යාධිකාරී අම්ජාඩ් හසන් මහතා මෙසේ පැවසීය. “කළුබෝවිල රෝහල කොළඹ ප්‍රදේශයේ ජනතාව වෙත විශාල මෙහෙවරක් ඉටුකරන අතර ඒ සඳහා අප වැනි ආයතනික සමාගම්වල සහාය අවශ්‍ය වෙනවා. අඛණ්ඩවම මෙම වාට්ටුවේ පහසුකම් ඉහළ නැංවීමට සහ එය නිසි පරිදි නඩත්තු කිරීමට අප බලාපොරොත්තු වෙනවා.”බ්‍රැන්ඩික්ස් සමූහයේ 2011 වසර තුළ දී රුධිර පයින්ට් 2277 ක් ජාතික රුධිර පාරවිලයන මධ්‍යස්ථානයට පරිත්‍යාග කිරීමට සමත් විය.මේ රුධිර පරිත්‍යාගය 2011 වසර තුළ දී තනි ආයතනයක් විසින් පරිත්‍යාග කළ වැඩිම ලේ පයින්ට් ප්‍රමාණයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aj1202056</link>
    <topic>මොබිටෙල් බිල් ගෙවීමේ පහසුකම ලාෆ්ස් සුපර්මාකට් මඟින්</topic>
    <author>ඡායාරූපය – මහින්ද විතානච්චි</author>
    <content>මොබිටෙල් බිල් ගෙවීමේ පහසුකම ලාෆ්ස් සුපර්මාකට් මඟින්ශ්‍රී ලංකා ටෙලිකොම් මොබිටෙල් සහ ලාෆ්ස් සුපර්මාර්කට් අතර ඇති කරගත් ව්‍යාපාරික සහයෝගිතාවය අනුව දැන් මොබිටෙල් පාරිභෝගිකයින්ට තම බිල්පත් ගෙවීම්, රීලෝඩ් කර ගැනීම් සහ රීචාර්ඩ් කාඩ් මිලදී ගැනීම ලාෆ්ස් සුපර්මාර්කට් ජාලය හරහා සිදු කර ගැනීමේ පහසුකම් ලැබී තිබේ. මේ අනුව මොබිටෙල් පෙරගෙවුම් සහ පසුගෙවීම් පාරිභෝගිකයින්ට මෙම සහයෝගිතාවයෙන් මහත් ප්‍රතිලාභයක් හිමිව තිබේ.මොබිටෙල් සමාගමේ ජ්‍යෙෂ්ඨ සාමාන්‍යාධිකාරි (මූල්‍ය) නිශාන්ත වීරකෝන් මහතා “ශීඝ්‍රයෙන් පැතිරෙන ශාඛා ජාලයක් සහිත ලාෆ්ස් සුපර්මාර්කට් සමඟ අප ඇති කරගත් මෙම සහයෝගිතාවය හේතුවෙන් අපගේ පාරිභෝගික විශ්වාසය සහ පහසුව පිළිබඳ අපි ඉහළින් ම සැලකිලිමත් වන අතර ලාෆ්ස් සුපර් මාර්කට් සහ මොබිටෙල් සමාගම පිළිබඳ අපි ඉහළින් ම සැලකිලිමත් වන අතර ලාෆ්ස් සුපර්මාර්කට් සහ මොබිටෙල් සමාගම අතර ගොඩ නඟා ගත් මෙම සයෝගිතාවය ඊට හොඳ ම උදාහරණයක් වෙනවා” යැයි පැවසීය.ගැස්ට්‍රයිටීස් රෝගීන් සඳහා විශේෂ සුවතා පැකේජයක් ජනවාරි සහ පෙබරවාරි මාසයන් තුළ හඳුන්වාදීමට සෙලින්කෝ හෙල්ත්කෙයාර් සෙන්ටර් පියවර ගෙන ඇත.මේ පැකේජය තුළින් පූර්ණ රුධිර පරික්‍ෂාව, මල ගුප්ත රුධිර පරික්‍ෂාව, පෝෂණවේදී උපදේශනය සහ මධ්‍යස්ථානයේ සිටින වෛද්‍යවරයාගේ මාර්ගෝපදේශනය යටතේ අවශ්‍ය වුවහොත් අමතර පරීක්‍ෂණ හෝ විශේෂඥ වෛද්‍යවරයකු වෙත යොමු කිරීම සිදු කෙරේ.”ගැස්ට්‍රයිටීස් රෝගීන් සඳහා මෙම පැකේජය මහත් පහසුවක් වන්නේ රෝගී තත්වයේ ස්වභාවය අනුව එකම ස්ථානයකදී රෝගියාට අවශ්‍ය ප්‍රතිකර්ම රැසක් මෙමගින් ලබා දෙන නිසයි.” යනුවෙන් සෙලින්කෝ හෙල්ත්කෙයාර් සෙන්ටර් හි ජ්‍යෙෂ්ඨ වෛද්‍ය නිලධාරිනී ශ්‍යාමා ප්‍රනාන්දු මහත්මිය කියයි.මෙට්‍රොපොලිටන් සමාගම සහ ‘ද මොඩල්ස්’ සඟරාව එක්වී කැනන් ක්ලික් ඇන්ඩ් වින් නමින් ඡායාරූප ප්‍රදර්ශනයක් පවත්වයි. ඒ පිළිබඳ කරුණු පැහැදිලි කිරීමේ මාධ්‍ය හමුවට එක්වූ ඇන්ජලෝ සමරවික්‍රම, මෙට්‍රෝ පොලිටන් ප්‍රධාන විධායක තස්ලිම් රහමන්, ද මොඩල්ස් කර්තෘ රොසෑන් ඩයස් සහ ටීෂා ගුණවර්ධන.ඡායාරූපය – මහින්ද විතානච්චිබ්‍රැන්ඩික්ස් හි සමූහ මානව සම්පත් කළමනාකාර සුජිත් ජයසේකර මහතා, ජාතික රුධිර පාරවිලයන මධ්‍යස්ථානයේ වැඩබලන අධ්‍යක්ෂ සහ කායික පාරවිලයනය පිළිබඳ ජ්‍යෙෂ්ඨ උපදේශක වෛද්‍ය සෙනරත් ජයසේකර මහතා විසින් පිරිනැමූ තිළිණය ලබා ගනිමින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aj1202057</link>
    <topic>රනාල කනිටු විදුහලට බහු කාර්ය රැස්වීම් ශාලාවක්</topic>
    <author/>
    <content>රනාල කනිටු විදුහලට බහු කාර්ය රැස්වීම් ශාලාවක්CBL ෆූඩ්ස් ඉන්ටර්නැෂනල් සමාගම, සිලෝන් බිස්කට්ස් සමාගමට අනුබද්ධ සමාගමක් වන අතර එය මෙරට දූ දරුවන්ගේ අධ්‍යාපනය නැංවීමට සැමවිට කටයුතු කරන ආයතනයකි. ඒ අනුව අධ්‍යාපන සේවා සහ අධ්‍යාපන යටිතල පහසුකම් නැංවීමේ වැඩසටහන් රැසක් විවිධ ප්‍රදේශවල ක්‍රියාත්මක කරයි.කඩුවෙල, රණාල ප්‍රදේශයේ පිහිටි CBL ෆූඩ්ස් ඉන්ටර්නැෂනල් සමාගම, එම ප්‍රදේශයේ පාසල්වල අධ්‍යාපන යටිතල සේවා වැඩිදියුණු කිරීමටද විශේෂ අවධානයක් යොමු කර තිබේ. ප්‍රදේශයේ ජනපි‍්‍රය පාසලක් වන රණාල ආදර්ශ කනිෂ්ට විද්‍යාලයට දැඩි අවශ්‍යතාවක් වූ බහුකාර්්‍ය රැස්වීම් ශාලාවක් ඉදිකර පරිත්‍යාග කරන ලදි. රුපියල් ලක්‍ෂ 70 ක පමණ මුදලක් වැය කරමින් ඉදිකල මෙම ගොඩනැගිල්ල පංති කාමර, රැස්වීම්, විවිධ උත්සව සහ ප්‍රසංග සඳහා භාවිතා කළ හැකියි.සිලෝන් බිස්කට්ස් සමාගමේ සමූහ අධ්‍යක්‍ෂ සුසන්ත ගුණවර්ධන මහතා,CBLෆූඩ්ස් ඉන්ටර්නැෂනල් සමාගමේ කළමනාකාර අධ්‍යක්‍ෂ ඉමාල් ෆොන්සේකා මහතා, අතින් එම රැස්වීම් ශාලාව සිසු අයිතියට පැවරිණි. අතිරේක අධ්‍යාපන අධ්‍යක්‍ෂ විමල් ගුණරත්න මහතා, රණාල ආදර්ශ කනිටු විද්‍යාලයේ විදුහල්පතිනී වසන්ති සේනානායක බණ්ඩාර මහත්මිය ද එම අවස්ථාවට සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aj1202058</link>
    <topic>බේබි ඇන්ඩ් යූ ෆැමිලි ෆෙයා කොළඹ දී</topic>
    <author/>
    <content>බේබි ඇන්ඩ් යූ ෆැමිලි ෆෙයා කොළඹ දීඅලුත උපන් බිලිඳාගේ සියලු අවශ්‍යතා සපුරන කොම්ෆර්ට් බේබි ඇන්ඩ් යූ ෆැමිලි ෆෙයා බණ්ඩාරනායක සමරු සම්මන්ත්‍රණ ශාලාවේදී පැවැත්වේ. මෙම සල්පිලේ දී දෙමව්පියන්ට සහ නුදුරු අනාගතයේ දෙමව්පියන් වීමට බලාපොරොත්තු වන පිරිසට ද අවශ්‍ය වන සියලුම භාණ්ඩ හා සේවාවන් එකම වහලක් යට දී මිලදී ගැනීමේ හැකියාව ඇත.මෙම කටයුත්ත යුනිලීවර් ශ්‍රී ලංකා විසින් සංවිධානය කර ඇත්තේ ලොව ප්‍රමුඛ ෆැබ්රික් සොෆ්ටිනර් වර්ගයක් වන කොම්ෆර්ට් අල්ට්‍රා පියෝ හඳුන්වාදීම වෙනුවෙනි. කොම්ෆර්ට් අල්ට්‍රා පියෝ යනු බිලිඳුන්ගේ දරුවන්ගේ සහ සවේදී සමක් ඇති ඕනෑම කෙනෙකුගේ ඇඳුම් වලට යෙදිය හැකි සෞම්‍ය සුවඳක් ඇති ෆැබ්රික් සොෆ්ටිනර් වර්ගයකි.කොම්ෆර්ට් හි වෙළෙඳ නාම කළමනාකරු ශසාන් සහීර් මහතා ‘බිලිඳෙකුගේ සම ඉතාමත් සියුමැලියි. රළු දේවල් දරා ගැනීමට අපහසුයි. ඒ නිසා දෙමව්පියන් බිලිඳුන්ගේ ඇඳුම්, ඇඳ ඇතිරිලි, තුවා ආදී සියලු ම දේවල් පිළිබඳ නිතර අවධානයක් දැක්විය යුතුයි. ඔබේ රෙදි පිළි මෘදු කරවන කොම්ෆර්ට් අල්ට්‍රා පියෝ ෆැබ්රික් කන්ඩිෂනර් රෙදි වල ඇති තන්තු මෘදු කරවනවා. එවිට ඒ ඇඳුම් ඉතා මෘදු සිනිදු බවට පත් වී බිලිඳු සමට හිතකර තත්ත්වයකට පත්වෙනවා” යනුවෙන් පැවසීය.බාර්ට්ලීට් ෆිනෑන්ස් සමාගමේ ගාල්ල ශාඛාව වැඩි ඉඩකඩ හා පහසුකම් සහිත නව පරිශ්‍රයකට ගෙවැඳීම එම සමාගමේ කළමනාකාර අධ්‍යක්ෂ එරාජ් විජේසිංහ මහතාගේ ප්‍රධානත්වයෙන් පැවති උත්සවයකදී පසුගියදා සිදු වූයේ මෙසේය. මෙම නව ශාඛාව ගාල්ලේ, චීන කොරටුව මැද පාරේ, ශ්‍රී දේවමිත්ත මාවතේ විවෘත කෙරුණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>05</day>
    </date>
    <link>http://www.silumina.lk/2012/02/05/_art.asp?fn=aj1202059</link>
    <topic>කොමර්ෂල් ලීසිං 50 වැනි සේවා මධ්‍යස්ථානය කිලිනොච්චියේ</topic>
    <author/>
    <content>කොමර්ෂල් ලීසිං 50 වැනි සේවා මධ්‍යස්ථානය කිලිනොච්චියේකොමර්ෂල් ලීසිං සහ ෆිනෑන්ස් සමාගම සිය 50 වැනි සේවා මධ්‍යස්ථානය, උතුරු පළාතේ කිලිනොච්චිය ප්‍රදේශයේ දී විවෘත කළේය.කොමර්ෂල් ලීසිං සහ ෆිනෑන්ස් සමාගම මීට පෙර යාපනය, නෙල්ලිඅඩි සහ වවුනියාව යන ප්‍රදේශවල ද සිය ශාඛා විවෘත කිරීමට කටයුතු කළේය. උතුරු පළාතේ ආර්ථික සංවර්ධනයට සිය දායකත්වය සැපයීමේ අරමුණින් යුතුව, සිය නවතම ශාඛාව කිලිනොච්චියේ විවෘත කිරීමට කොමර්ෂල් ලීසිං සහ ෆිනෑන්ස් සමාගම කටයුතු කර ඇත.කොමර්ෂල් ලීසිං සහ ෆිනෑන්ස් සමාගම, උතුරු පළාත සඳහා ඉතිරි කිරීමේ ගිණුම්, ස්ථාවර තැන්පතු, ක්ෂුද්‍ර මූල්‍ය සේවා, ලීසිං, හයර් පර්චස්, ණය ප්‍රාග්ධන සේවා ඇතුළු තවත් සේවා රැසක් දැනටමත් හඳුන්වා දී තිබේ.සිය 50 වැනි සේවා මධ්‍යස්ථානය විවෘත කිරීමේ අවස්ථාව සනිටුහන් කරමින්, කොමර්ෂල් ලීසිං සහ ෆිනෑන්ස් සමාගම, කිලිනොච්චියේ උරුතිරපුරම් මහා විද්‍යාලය වෙත පරිගණක උපාංග ප්‍රදානය කිරීමට ද කටයුතු කළේය.  මහ බැංකු අධිපති අජිත් නිවාඩ් කබ්රාල් මහතා සුබ මොහොතින් කිලිනොච්චි ශාඛාව විවෘත කළ අවස්ථාව. LOLC සමූහ ව්‍යාපාරයේ සමූහ කළමනාකාර අධ්‍යක්ෂ කපිල ජයවර්ධන, බ්‍රිගේඩියර් චන්න කොඩිතුවක්කු, කොමර්ෂල් ලීසිං සහ ෆිනෑන්ස් සමාගමේ ප්‍රධාන විධායක නිලධාරි ක්‍රිෂාන් තිලකරත්න සහ LOLC සමූහ ව්‍යාපාරයේ නියෝජ්‍ය සභාපති ඉෂාර නානායක්කාර මහත්වරු ද ඡායාරූපයෙහි වෙති.එක්ස්පොර් එයාර්, සිය කොළඹ - යාපනය දෛනික ගුවන් සේවා නැවත අරඹයි. එක්ස්පෝ එයාර් ගුවන් සේවය උතුරේ යුද්ධය පැවති කාලය තුළත් සිය කටයුතු පවත්වාගෙන ගිය එකම ගුවන් සේවයයි.නවතම ගුවන් යානයක් සහ නව ගුවන් යානා සැලසුමක් සහිතව එක්ස්පෝ එයාර් ගුවන් සේවය නැවත යාපනය බලා ගමන් අරඹන්නේ ව්‍යාපාර ප්‍රජාවට පැයකින් යාපනයට ළඟාවීමේ පොරොන්දුව ද සමඟ ය. දිනකට දෙවරක් මෙම ගුවන් යානා ගමන් ගැනීමට නියමිත ය. යාපනය සහ කොළඹ අතර දැරිය හැකි මිලකට වේගවත් ගමනක අවශ්‍යතාව එක්ස්ෆෝ එයාර් වටහා ගෙන සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa1202121</link>
    <topic>ලෝක වෙළෙඳ පොළේ තෙල් මිල ශීඝ්‍රයෙන් ඉහළ යන ලකුණු</topic>
    <author>අරුණි මුතුමලී</author>
    <content>අරුණි මුතුමලීලෝක වෙළෙඳ පොළේ ඛනිජ තෙල් මිල ශිඝ්‍රයෙන් ඉහළ යමින් පවතින බව ඛනිජ තෙල් කර්මාන්ත අමාත්‍යාංශයේ ලේකම් ආර්.එච්.එස්. සමරතුංග මහතා පවසයි. මෙයට ප්‍රධාන හේතුව ඇමෙරිකා ජනාධිපති බැරැක් ඔබාමා ඉරානයට සම්බාධක පැනවීම පිළිබඳ ප්‍රකාශයක් නිකුත් කිරීමත් ඊට අමතරව ශීත ඍතුවේ ඉන්ධන භාවිතය වැඩිවීමත් බව ලේකම්වරයා වැඩිදුරටත් ප්‍රකාශ කරයි.මේ තත්ත්වය ශ්‍රී ලංකාව වැනි රටකට කිසිසේත් පාලනය කිරීමට හැකි දෙයක් නොවන අතර දිය හැකි එකම විසඳුම වන්නේ ඉන්ධන පරිභෝජනය අරපිරිමැසුම් දායක අයුරින් සිදු කිරීම පමණක් බව ද ලේකම්වරයා පෙන්වා දෙයි.මෙරට අවශ්‍යතාවෙන් සියයට 30 ක් පමණ බොරතෙල් ගෙන්වා මෙහිදී පිරිපහදු කරන අතර ඉතිරිය පිටරටින් ඍජුව ආනයනය කරනු ලබයි. මෙරටට ගැලපෙන ඉන්ධන වර්ගය වන ඉරැනියන් ලයිට් හා සම කළ හැකි වර්ග වන්නේ සෞදි අරාබියේ නිපදවන ඇරැබියන් ලයිට් සහ ඕමාන් ලයිට් වැනි සීමිත වර්ග පමණකි. නමුත් තෙල් පිරිපහදුවේදී වැඩි අස්වැන්නක් ලැබෙන්නේ ඉරැනියන් ලයිට් වර්ගයෙනි. පසුගිය වසරේ මෙරටට ගෙන්වන ලද බොරතෙල් මෙට්‍රික් ටොන් මිලියන දෙකක් පමණ ප්‍රමාණයෙන් මිලියන 1.93 ක් පමණ ම ගෙන්වා ඇත්තේ ඉරානයෙනි. ඉතිරිය සෞදි අරාබියෙනි. මෙරට ඉන්ධන අවශ්‍යතාව මසකට පෙට්‍රල් මෙට්‍රික් ටොන් 55000 ක් ද ඩීසල් මෙට්‍රික් ටොන් 169000 ක් ද පමණ වෙයි. ජාතික විදුලිබල පද්ධතිය සඳහා ද ඉන්ධන මෙට්‍රික් ටොන් 18000 ක් පමණ භාවිත කැරෙන බව ද ලේකම්වරයා පෙන්වා දෙයි.මේ වනවිට ඉදිරි දින 40 කට පමණ ප්‍රමාණවත් ඉන්ධන ගබඩාවල ඇති බව ද තෙල් සපයා ගැනීමේදී කිසිදු බාධාවක් ශ්‍රී ලංකාවට ඇති නොවන බව ද ප්‍රකාශ කළ අමාත්‍යාංශ ලේකම් සමරතුංග මහතා වැඩිදුරටත් පැවසුවේ මේ වනවිට මෙරට අවශ්‍යතාව සපුරා ගැනීම සඳහා ඉන්ධන සපයා ගත හැකි රටවල් සමඟ මේ වනවිටත් රජය සාකච්ඡා පවත්වමින් සිටින බවයි. කෙසේ වෙතත් ලෝකයේ පවතින දේශපාලන හා පාරිසරික තත්ත්වය යවතේ ලෝක වෙළෙඳ පොළේ තෙල් බැරලයක මිල ජනවාරියේ සිට මේ වනවිට ඩොලර් නවයකින් පමණ ඉහළ ගොස් ඇති බැවින් ඉන්ධන මිල ඉහළ යෑම කිසිදු රටකට පාලනය කළ නොහැකි බවත් විකල්ප ඉන්ධන සඳහා යොමු වීම සහ නිසි කළමනාකරණයකින් යුතුව ඉන්ධන භාවිතයට යොමු වීම එකම විසඳුම බවත් ලේකම්වරයා පෙන්වා දුන්නේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa1202122</link>
    <topic>රටට එරෙහි අවලාද මඬින්න ඇමැති කමිටුවක්</topic>
    <author/>
    <content>ශ්‍රී ලංකාව අපකීර්තියට පත් කරමින් මානව හිමිකම් පිළිබඳව එතෙර මෙතෙර ක්‍රියාත්මක ප්‍රචාරයන්ට අදාළ කරුණු සොයා බලා ඒවාට පිළිතුරු දීම් හා අවශ්‍ය කටයුතු කිරීමට ඇමැති මණ්ඩල අනුකමිටුවක් රජය මඟින් පත් කර ඇත.බැසිල් රාජපක්ෂ, නිමල් සිරිපාල ද සිල්වා, මහින්ද සමරසිංහ, අනුර ප්‍රියදර්ශන යාපා, මහාචාර්ය ජී.එල්. පීරිස්, ඩිලාන් පෙරේරා යන ඇමැතිවරු මේ අනුකමිටුවට පත්ව සිටිති.මේ කමිටුවේ සාමාජික මහින්ද සමරසිංහ මහතා දැනටමත් එතෙර රටවලට ගොස් විශාල මෙහෙවරක් සිදු කරමින් සිටී.ශ්‍රී ලංකාවට එරෙහිව චෝදනා එල්ල වන මානව හිමිකම් කඩ කිරීම් පිළිබඳ අදාළ ඇමැති අනුකාරක සභාව විටින් විට රැස් වී කරුණු සාකච්ඡා කර පැන නඟින ප්‍රශ්නවලට පිළිතුරු සැපයීම හා කරුණු පැහැදිලි කිරීමට අදාළව ක්‍රියාත්මක වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa1202123</link>
    <topic>‘කොටි රූකඩ නැවත වරක් දරුණු පරාජයක් ලැබුවා’</topic>
    <author/>
    <content>මේජර් ජනරාල් ශවේන්ද්‍ර සිල්වාමේජර් ජනරාල් ශවේන්ද්‍ර සිල්වාට එරෙහිව එල්ටීටීඊ සාමාජිකාව ගොනු කළ පෙත්සම එක්සත් ජනපදයේ දකුණු නිව්යෝර්ක් දිසා අධිකරණයෙන් නිෂ්ප්‍රභ කිරීම එල්.ටී.ටී.ඊ. හිතවාදීන් ලද දරුණු පරාජයක් බව ඒ මහතා පවසයි.එල්.ටී.ටී.ඊ.යේ හිටපු නැෙඟනහිර අණදෙන නිලධාරි රමේෂ්ගේ වැන්දඹුව වන වත්සලා නැමැති කොටි සාමාජිකාව විසින් තමන්ට මානුෂික මෙහෙයුම් සමයේ සිදුවූ හානිපූරණය සඳහා වන්දියක් ලබා දෙන ලෙස පවසමින් 2009 දී 58 වැනි සේනාංක අධිපති ලෙස කටයුතු කළ මේජර් ජනරාල් ශවේන්ද්‍ර සිල්වා මහතාට එරෙහිව මෙම පෙත්සම ගොනුකර තිබිණි.මෙසේ එල්.ටී.ටී.ඊ. සාමාජිකාවක විසින් අධිකරණය හමුවට යෑම විදෙස් රටවල ක්‍රියාත්මක වන එල්.ටී.ටී.ඊ. සාමාජිකයන්ගේ හැසිරීම ලොවට පෙන්වීමට හොඳම සාක්ෂිය බව ශවේන්ද්‍ර සිල්වා මහතා පවසයි.එසේම තමන්ට දැනගැනීමට ලැබී ඇති තොරතුරු අනුව යුද ගැටුම්වල අවසාන කාලයේ වත්සලා නමැත්තිය දකුණු අප්‍රිකාවට පැනගොස් ජීවත්වී ඇති බවත් ඇය දැනට පදිංචි වී සිටින්නේ ද ඒ රටේ බවත් එක්සත් ජාතින්ගේ සංවිධානයේ ශ්‍රී ලංකා නියෝජ්‍ය නිත්‍ය නේවාසික නියෝජිත මේජර් ජනරාල් ශවේන්ද්‍ර සිල්වා මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa1202124</link>
    <topic>විසඳුමකට බාධා කරන්නෝ අන්තවාදීන්ට වක්‍රව සහය දෙති</topic>
    <author>අසේල කුරුළුවංශ</author>
    <content>- මල්වතු අස්ගිරි අනු නා හිමිවරු පවසතිඅසේල කුරුළුවංශඋතුරට ලබාදෙන දේශපාලන විසඳුම කුමක් ද යන්න පිළිබඳව පොදු එකඟතාවකට පැමිණීමේ අරමුණින් ක්‍රියාත්මක කිරීමට යෝජිත පාර්ලිමේන්තු තේරීම් කාරක සභාවට අදහස් හා යෝජනා ඉදිරිපත් නොකර ඇතැම් දේශපාලන පක්ෂ එම වැඩපිළිවෙළ විවේචනය කිරීම කනගාටුවට කරුණක් බව මල්වතු අස්ගිරි අනුනාහිමිවරු පවසති.මෙයින් වක්‍රාකාරව සහාය ලැබෙන්නේ අන්තවාදී කණ්ඩායම්වලට බවද උන්වහන්සේ පවසති.මල්වතු පාර්ශ්වයේ අනුනායක පූජ්‍ය නියංගොඩ විජිතසිරි, අස්ගිරි පාර්ශ්වයේ අනුනායක පූජ්‍ය ගලගම ශ්‍රී අත්ථදස්සී යන අනු නාහිමිවරු මෙසේ ප්‍රකාශ කැර සිටිති. සෑම දේශපාලන පක්ෂයකම අදහස් ලබා ගනිමින් පොදු එකඟතාවක් ඔස්සේ උතුරට විසඳුමක් ලබාදීම වඩා යෝග්‍ය ක්‍රියාමාර්ගය බවත් ඒ එය ක්‍රියාත්මක කිරීමෙන් පසු තම අදහස් හා යෝජනාවලට ඉඩක් නොමැති නම් විවේචනය කිරීම සාධාරණ බවත් උන්වහන්සේ දෙනම පවසති.ජාතිවාදී හා වෙනම රාජ්‍ය සංකල්පයන්ගෙන් බැහැරව සාකච්ඡා සඳහා ප්‍රවිශ්ට වීමට සෑම පක්ෂයක්ම කටයුතු කිරීම වැදගත් බවත් ජාතික ප්‍රශ්නවලදි පටු දේශපාලනික වාසි ගැනීමෙන් දැන්වත් වගකිවයුතු දේශපාලන පක්ෂ ඈත්විය යුතු බවත් අනුනාහිමිවරු ප්‍රකාශ කරති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa1202125</link>
    <topic>මෙරට සරසවි ලෝකයේ පෙරට</topic>
    <author>සුභාෂිණී ජයරත්න</author>
    <content>සුභාෂිණී ජයරත්නදකුණු ආසියාවේ හොඳම විශ්ව විද්‍යාල අතර 9 වැනි ස්ථානයට කොළඹ විශ්වවිද්‍යාලය තේරී ඇතැයි උසස් අධ්‍යාපන අමාත්‍යාංශ ආරංචි මාර්ග සඳහන් කරයි. මෙහි 24 වැනි ස්ථානයට පේරාදෙණිය විශ්වවිද්‍යාලයත්, 65 වැනි ස්ථානයට මොරටුව විශ්වවිද්‍යාලය, 78 වැනි ස්ථානයට ශ්‍රී ජයවර්ධනපුර විශ්ව විද්‍යාලයත් පත් වීමෙන් මෙම වාර්තාව පිහිටුවා ඇත.මීට අමතරව මෙරට විශ්වවිද්‍යාල 6 ක් මෙවර ලෝක ශ්‍රේණිගත කිරීම් වලට අනුව ඉහළට පැමිණ තිබේ. පසුගිය වසරේ ලෝක ශ්‍රේණිගත කිරීම්වලට අනුව 2240 වැනි ස්ථානයේ පසුවූ කොළඹ විශ්වවිද්‍යාලය මේ වසර වනවිට 1434 වැනි ස්ථානය දක්වා ස්ථාන 806 කින් ඉහළ ගොස් තිබේ.පසුගිය වසරේ 2220 වැනි ස්ථානයේ පසුවූ පේරාදෙණිය විශ්වවිද්‍යාලය මේ වසරේදී 1754 වැනි ස්ථානය දක්වා ඉහළට පැමිණ ඇත. නවතම ශ්‍රේණිගත කිරීම්වලට වැඩිම වර්ධනයක් පෙන්නුම් කර ඇත්තේ ශ්‍රී ජයවර්ධනපුර විශ්වවිද්‍යාලයයි. පසුගිය වසරේ ශ්‍රේණිගත කිරීම්වලට අනුව 6382 වැනි ස්ථානයේ පසු වූ ශ්‍රී ජයවර්ධනපුර විශ්වවිද්‍යාලය මේ වසරේ දී 3246 වැනි ස්ථානය දක්වා ඉහළට පැමිණ ඇත.පසුගිය වසරේ 6594 වැනි ස්ථානයේ පසු වූ කැලණිය විශ්වවිද්‍යාලය මේ වසරේදී 4828 වැනි ස්ථානය දක්වා ඉහළ ගොස් ඇත. විවෘත විශ්ව විද්‍යාලය ලෝක ශ්‍රේණිගත කිරීම්වලට අනුව පසුගිය වසරේ 5988 වැනි ස්ථානයේ පසුවුවත් මේ වසරේදී එය 5161 වැනි ස්ථානයට පත්ව සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa1202126</link>
    <topic>රුපියල අවප්‍රමාණ කෙළේ කාගෙවත් බලපෑමකට නොවේ</topic>
    <author>සුනිල් දයා අල්විස්</author>
    <content>සුනිල් දයා අල්විස්රුපියලේ අගය අඩු කරන ලද්දේ අන්තර්ජාතික මූල්‍ය අරමුදලේ හෝ වෙනත් ආයතනවල බලපෑමකට යටත්ව නොවන බව වැඩ බලන අමාත්‍ය මණ්ඩල මාධ්‍ය ප්‍රකාශක පාරිසරික ඇමැති අනුර ප්‍රියදර්ශන යාපා මහතා පවසයි.ඇමැති මණ්ඩල තීරණ දැනුම්දීම පිණිස ප්‍රවෘත්ති දෙපාර්තමේන්තුවේ පැවැති මාධ්‍ය සාකච්ඡාවේදී නැඟූ ප්‍රශ්නයකට පිළිතුරු දෙමින් මේ බව පැවසූ ඇමැතිවරයා රටේ ආර්ථිකය හා ලෝක තත්ත්වය සලකා බලා මහ බැංකුව සහ මහා භාණ්ඩාගාරය විටින් විට රැස්වී කරන සාකච්ඡා සහ උපාය මාර්ග අනුව රුපියලේ අගය පිළිබඳව තීරණ අවශ්‍යතාව අනුව විටින්විට ගන්නා බවත් කීය.අන්තර්ජාතික මූල්‍ය අරමුදල පිළිබඳව සිය අදහස් පළ කළ අමාත්‍යවරයා 1970 පැවැති තත්ත්වයට වඩා වෙනස් ආකාරයකට එම අරමුදල වර්තමානයේ ක්‍රියාත්මක වන බවත් ශ්‍රී ලංකාවේ මූල්‍ය කටයුතු ක්‍රියාත්මක වනුයේ ද 2012 වර්ෂයට උචිත ආකාරයකට බවත් පෙන්වා දුන්නේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa1202127</link>
    <topic>දැයට කිරුළ ලේක්හවුස් කුටියට මහ සෙනඟ</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහදැයට කිරුළ 2012 ප්‍රදර්ශනය අද (12) රාත්‍රි අවසන් වෙයි. මෙරට වැඩිම ඉඩකඩක පැවැති ප්‍රදර්ශනය ලෙසත් මෙරට මෙතෙක් වැඩිම ජන සහභාගිත්වයක් සහිත වූ ප්‍රදර්ශනය ලෙසත් මෙරට ප්‍රාදේශීය සංවර්ධනයට වැඩිම මුදලක් වෙන්කළ ජාතික වැඩ සටහන ලෙසත් මෙවර දැයට කිරුළ වැඩ සටහන හැඳින්විය හැකි බව එහි සංවිධායක කමිටුව පවසයි.අක්කර 600 ක වෙළෙඳ කුටි 1000 ක එළිමහන් ප්‍රදර්ශන උද්‍යාන 50 ක් පමණ මෙවර ප්‍රදර්ශනයට ඇතුළත් වූ බවත් සිකුරාදා පුවත්පත මුද්‍රණය යන අවස්ථාව වන විට 4 වැනිදා සිට මේ දක්වා ලක්ෂ 20 කට ආසන්න ජනකායක් ප්‍රදර්ශනය නැරඹු බවත් දැයට කිරුළ සංවිධායක කමිටු ලේකම් ක්‍රීඩා අමාත්‍යාංශ උදය ආර්. සෙනෙවිරත්න මහතා පවසයි. ලේක්හවුස් ආයතනයේ ප්‍රදර්ශන කුටියටත් සිකුරාදා සවස වන විට ලක්ෂ 10 කට අධික පිරිසක් පැමිණ ඇත.ලේක්හවුස් කුටිය මඟින් සිළුමිණ, දිනමිණ, ඩේලිනිවුස්, සන්ඩේ ඔබ්සර්වර් පුවත්පත්වල ප්‍රථම පුවත්පත්වල මුල් පිටුව නොමිලේ ලබාදීමට කටයුතු යොදා තිබේ. ප්‍රදර්ශනය නැරැඹීමට රටේ සියලුම ප්‍රදේශවලින් සිංහල, දෙමළ, මුස්ලිම් ජනතාව වැල නොකැඩි පැමිණෙන බවත් කිසිදු බේදයක් නැතිව සතුටින් ප්‍රදර්ශනය නරඹන බවත් අපේ වාර්තාකරුවෝ පවසති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa1202128</link>
    <topic>අපේ පොල් ලෝක වෙළෙඳපොළට</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලනවීන තාක්ෂණය අනුව උසස් ප්‍රමිතියෙන් යුත් පොල් නිෂ්පාදන ලෝක වෙළෙඳපොළට හඳුන්වා දීමේ වැඩ පිළිවෙළක් ක්‍රියාත්මක කරන බව පොල් සංවර්ධන හා ජනතා වතු සංවර්ධන අමාත්‍යාංශය පවසයි.මේ වැඩපිළිවෙළ මඟින් සිය නිවසේ සිටම ආදායම් උපයා ගැනීමේ මාර්ගයක් ජනතාවට විවෘත වන බව ද පොල් සංවර්ධන හා ජනතා වතු සංවර්ධන ඇමැති ජගත් පුෂ්පකුමාර මහතා පවසයි.මේ අතර තංගල්ලේ ප්‍රදේශයෙන් කුඩා පොල් ත්‍රිකෝණයක් හඳුනාගෙන ඇතැයි කථානායක චමල් රාජපක්ෂ මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa1202129</link>
    <topic>බෙහෙත් නැති ලෙඩේ සුව කරන්න දත්ත ගබඩාවක් එයි</topic>
    <author/>
    <content>රුපියල් කෝටි 44 ක වියදමින් ඖෂධ දත්ත ජාලයක් ස්ථාපිත කිරීමට සෞඛ්‍ය අමාත්‍යාංශය පියවර ගෙන ඇත. මේ අනුව රටේ කුමන පළාතක කුමන රෝහලක වුවත් ඖෂධ තොග පිළිබඳ තොරතුරු ලබා ගත හැකි වෙයි.අදාළ තොරතුරු සැණෙකින් ලබා ගෙන ඉක්මන් පියවර ගැනීමට මෙමඟින් අවකාශ සැලසෙන බවත් සෞඛ්‍ය ඇමැති මෛත්‍රිපාල සිරිසේන මහතා පවසයි.කිසියම් රෝහලක පවතින ඖෂධ වර්ග සහ ප්‍රමාණය මේ මඟින් නිවැරැදිව සොයා ගත හැකි වීම සහ ඖෂධ හිඟයකට ඉඩ නොතැබීම යනාදිය මේ මඟින් සැලැසෙන තවත් පහසුකම් වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa12021210</link>
    <topic>කඩවතට කලඑළියක්</topic>
    <author>තාරක වික්‍රමසේකර</author>
    <content>තාරක වික්‍රමසේකරකොළඹ පිටත වටරවුම් මාර්ගයේ දෙවැනි අදියර සඳහා මුල්ගල තැබීම සහ කඩවත ඉදිකළ බස්නාහිර පළාතේ ප්‍රථම උමං මාර්ගය ඇතුළු විවෘත කිරීම් රැසක් මේ මස 18 දා මහින්ද රාජපක්ෂ ජනාධිපතිතුමා අතින් සිදුවන බව ඉදිකිරීම් ඉංජිනේරු සේවා නිවාස හා පොදු පහසුකම් නියෝජ්‍ය අමාත්‍ය ලසන්ත අලගියවන්න මහතා පවසයි.කොළඹ පිටත වටරවුම් අධිවේගී මාර්ගයේ දෙවැනි අදියර කඩවත සිට කඩුවෙල දක්වා ඉදිවන අතර ඒ සඳහා මුල්ගල තැබීම ජනාධිපතිතුමා අතින් 18 දා කඩවතදී සිදු කෙරේ. කොළඹ - නුවර මාර්ගයෙන් තදබදය අවම කිරීම පිණිස රුපියල් මිලියන 700 ක වියදමින් ඉදිකළ උමං මාර්ගය ද එදින විවෘත කෙරේ. දිගින් මීටර 300 ක් හා පළලින් මීටර් 3.5 ක් බැගින් යුත් ධාවන මං තීරු දෙකකින් මේ මාර්ගය සමන්විත වන අතර රාගම - කඩවත මාර්ගයට පිවිසීමට සහ පිටවීමට අතුරු මාර්ග දෙක් ද ඇතුළත් වේ. මිලියන 150 ක වියදමකින් විවෘත කළ අධිකරණ සංකීර්ණය නිල වශයෙන් විවෘත කිරීමත් මිලියන 20 ක වියදමකින් ඉදිකළ කඩවත බස් නැවතුම්පොළ හා ජල සම්පාදන නව ගොඩනැගිල්ල ද එදින විවෘත කෙරේ. මෙම අවස්ථාවට ආර්ථික සංවර්ධන ඇමැති බැසිල් රාජපක්ෂ, පොදු පහසුකම් නියෝජ්‍ය ඇමැති ලසන්ත අලගියවන්න, මහාමාර්ග නියෝජ්‍ය අමාත්‍ය නිර්මල කොතලාවල ඇතුළු මැති ඇමැතිවරු රැසක් සහභාගි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa12021211</link>
    <topic>උතුරටත් නැඟෙනහිරටත් සමෘද්ධිය</topic>
    <author>සාගරිකා දිසානායක</author>
    <content>සාගරිකා දිසානායකත්‍රස්තවාදය හේතුවෙන් උතුරු නැඟෙනහිර ක්‍රියාත්මක නොවූ සමෘද්ධි වැඩසටහන් ලබන මාර්තු මස අවසානයට පෙර ඒ පළාත්වල ක්‍රියාත්මක කිරීමට ආර්ථික සංවර්ධන අමාත්‍යාංශය පියවර ගෙන තිබේ.කිලිනොච්චිය, මුලතිව්, මන්නාරම් දිස්ත්‍රික්ක මෙන්ම වවුනියා දිස්ත්‍රික්කයේ නැදුන්කර්නි ප්‍රදේශයේ මෙලෙස සමෘද්ධි වැඩසටහන් ක්‍රියාවට නැංවීමට යෝජිතය. මේ වැඩසටහන් ක්‍රියාත්මක කිරීම සඳහා සමෘද්ධි කළමනාකරුවන් සහ සංවර්ධන නිලධාරීන් පත්කර ඔවුනට පුහුණුව ලබාදීම අරඹා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa12021212</link>
    <topic>ළමා ආරක්ෂාවට නව නීති</topic>
    <author>රමණී සුබසිංහ</author>
    <content>රමණී සුබසිංහළමයින් දරුකමට හදා වඩා ගැනීම සම්බන්ධයෙන් මතුවන ගැටලු හා දරුවන් ගේ ආරක්ෂාව ගැන සලකා බලා දැනට පවත්නා නීති රීති සංශෝධනය කිරීම සඳහා විද්වත් කමිටුවක් පත් කිරීමට ළමා සංවර්ධන හා කාන්තා කටයුතු ඇමැති තිස්ස කරල්ලියද්ද මහතා කටයුතු යොදා තිබේ.දේශීය හා විදේශීය වශයෙන් ළමයින් දරුකමට හදා වඩා ගැනීමට ඉල්ලුම් කිරීමේදී දරුවන් මෙන් ම අදාළ බාරකරුවන් ද මුහුණ දෙන ගැටලු සලකා බලා මේ තීරණය ගත් බව ඇමැතිවරයා පවසයි. මේ සම්බන්ධයෙන් දැනට ක්‍රියාත්මක නීති රීතිවල යම් වෙනසක් කිරීමට අවශ්‍ය ද යන්න මෙහි දී සොයා බැලේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa12021213</link>
    <topic>වැරදි කරන ඕනෑම නිලධාරියකුට එරෙහිව පියවර ගන්නවා</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහපොලිස් දෙපාර්තමේන්තුවේ ඕනෑම නිලධාරියකුට එරෙහිව ඕනෑම අයකු විසින් සිදු කරනු ලබන පැමිණිල්ලක් ඔප්පු වුවහොත් අදාළ නිලධාරියාගේ තරාතිරම නොබලා නීතිය තදින් ක්‍රියාත්මක කිරීමට කටයුතු කැරේ.මහියංගණය පොලීසියේ විනය විරෝධී ක්‍රියාවන්ට සම්බන්ධ බවට කියැවෙන පිරිසක් ඇතුළු නිලධාරීන් 120 දෙනකුට වහාම ක්‍රියාත්මක වන පරිදි ස්ථාන මාරුවීම් ලබාදීමේ නියෝගය සම්බන්ධයෙන් සිළුමිණ කළ විමසුමකදී මේ බව අනාවරණය විය. පොලිස් දෙපාර්තමේන්තුවේ සේවයේ නිරත ඕනෑම නිලධාරියකුට විරුද්ධව පැමිණිලි කළ හැකියි.එම අයිතිය ඔහුට හෝ ඇයට තිබෙනවා. ඒ අනුව අදාළ නිලධාරියා සම්බන්ධව පොලිස් දෙපාර්තමේන්තුව විසින් මූලික පරීක්ෂණයක් සිදු කරනු ලබනවා. එහිදී නිලධාරියා විසින් වරදක් කර ඇති බවට බැලූ බැල්මටම පෙනීගියහොත් නීතිය වහා ක්‍රියාත්මක කෙරෙන බව ද එම උසස් පොලිස් නිලධාරියා සිළුමිණට වැඩිදුරටත් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa12021214</link>
    <topic>වාණිජ මට්ටමින් වගා කරන්නන්ටත් දිවි නැඟුමෙන් ආධාර දෙනවා</topic>
    <author/>
    <content>- ඇමැති බැසිල් රාජපක්ෂවිශේෂිත සෑම භෝගයක්ම ගෙවත්තට අමතරව වාණිජ මට්ටමින් වගා කරන්නන්ටද (අක්කර දෙක හමාර දක්වා) දිවි නැඟුම වැඩසටහන යටතේ සහන සලසන බව ආර්ථික සංවර්ධන අමාත්‍ය බැසිල් රාජපක්‍ෂ මහතා ප්‍රකාශ කළේය. 2011 වසරේදී ආරම්භ කළ ගෘහ ආර්ථික ඒකක දශලක්‍ෂයේ වැඩසටහන 2012 වසරේ දී ගෘහ ආර්ථික ඒකක ලක්‍ෂ 25 දක්වා ඉහළ නැංවීමට හැකි වී ඇති බවත් එම ගෘහ ඒකක සඳහා මෙම වසරේදීද බීජ කට්ටල නොමිලේ බෙදාදීමට තීරණය කර ඇති බවත් අමාත්‍යවරයා වැඩි දුරටත් සඳහන් කළේය.දිවිනැගුම වැඩසටහන කෘෂිකර්ම අංශයෙන් ලැබෙන දායකත්වය පිළිබඳව සාකච්ඡා කිරීම සඳහා ඉකුත් දින කෘෂිකර්ම අමාත්‍යාංශයේ පැවති රැස්වීමකට සහභාගි වෙමින් අමාත්‍යවරයා මේ බව ප්‍රකාශ කළේය.එමෙන්ම එළඹෙන මාර්තු මාසය ගෘහ ආර්ථික ඒකක සැලසුම් කිරීමේ මාසය ලෙස නම් කර ඇති අතර මාර්තු මස 01 දා සිට 31 දක්වා ග්‍රාම නිලධාරීන්, කෘෂිකර්ම නිලධාරින්, සමෘද්ධි නිලධාරීන් සහ කාර්මික නිලධාරීන් සෑම නිවසකටම ගොස් ගෙවතු පරික්‍ෂා කර එම ගෙවත්තට ගැලපෙන බීජවර්ග, පොහොර වැනිදෑ හඳුනාගෙන ඵලදායීතාවය පිළිබඳව තක්සේරු කර ගෘහයකට අවශ්‍ය ඒකකයක් සැකසිය යුතු වේ.අක්කර දෙක හමාරට වැඩි පොල්, පළතුරු සහ අනෙකුත් අපනයන භෝග වගා කරන්නන්ටද එම ඉඩමෙහි අඩු පැළ සිටුවීමට හෝ අලුතින්ම වගා කිරීමට ආධාර ලබාදීම මෙම තක්සේරුවෙන් පසුව සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa12021215</link>
    <topic>දැයට කිරුළ වෙනුවෙන් ඔයාමඩුවට ‘ජාතික උද්‍යානයක්’</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහමෙවර දැයට කිරුළ භූමියේ අක්කර 5ක ප්‍රදේශයක ඔයාමඩුව පුංචි ජාතික උද්‍යානයක්, වනජීවී සංරක්ෂණ දෙපාර්තමේන්තුව මඟින් ස්ථාපිත කර ඇතැයි එහි අලි ඇතුන් මුවන් කිඹුලන් කුරුල්ලන් වැනි සතුන් සිටින බවත් වනජීවී හා ගොවිජන සේවා ඇමැති එස්.එම්.චන්ද්‍රසේන මහතා පවසයි.විවිධ තුවාල අතරමංවීම් ආදිය නිසා අනාථ බවට පත්වූ සත්ව විශේෂ ගණනාවක් සුවයට පත්කරමින් මෙහි එන අයට නැරැඹීමට අවස්ථාව ලබාදී ඇති බවත් මීට අමතරව සර්පයන් පිළිබඳව දැනුම්වත් කිරීමේ වැඩසටහනක් ඔයාමඩුව ජාතික වන උයන ඇතුළත පවත්වන බවත් ඇමැතිවරයා කීය.මීට අමතරව වනජීවී ක්ෂේත්‍රය පිළිබඳව වනජීවී උද්‍යානවල ජෛව විවිධත්වය ආදිය පිළිබඳව සිසු සිසුවියන්ට දැනුමක් ලබාදීමට ද පියවර ගෙන තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa12021216</link>
    <topic>දැයට කිරුළෙන් ආගමික මධ්‍යස්ථාන 811 ක් සංවර්ධනය වෙයි</topic>
    <author>රමණී සුබසිංහ</author>
    <content>රමණී සුබසිංහදැයට කිරුළ වැඩසටහන සමගාමීව අනුරාධපුර දිස්ත්‍රික්කයේ බෞද්ධ, කතෝලික, හින්දු හා ඉස්ලාම් ආගමික මධ්‍යස්ථාන 811 ක් සංවර්ධනය කිරීමට රුපියල් මිලියන 250 ක් වෙන්කර ඇතැයි බුද්ධශාසන හා ආගමික කටයුතු අමාත්‍යාංශයේ ලේකම් එච්.පී. කැෂියන් හේරත් මහතා පවසයි.අගමැති, බුද්ධශාසන හා ආගමික කටයුතු ඇමැති දි.මු. ජයරත්න මහතා විසින් මහින්ද රාජපක්‍ෂ ජනාධිපතිතුමාගෙන් කරන ලද ඉල්ලීමකට අනුව මේ ප්‍රතිපාදන ලබා දී ඇතැයි ද හේරත් මහතා කී ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa12021217</link>
    <topic>විජය 24 වෙනි ගුණ සමරුව 16 දා</topic>
    <author/>
    <content>ජනතාවාදි දේශපාලනඥයෙකු මෙන්ම අසහාය සිනමාකරුවෙකු වූ විජය කුමාරතුංගයන්ගේ 24 වෙනි ගුණ සමරුව මේ මස 16 වෙනි දිනට යෙදේ.ඒ වෙනුවෙන් “ජාතික මහජන සහෘද සංසදය” 16 වෙනි දින සවස 2.00 ට කොළඹ 07, නවනගර ශාලාවේ දී “මහජන නවම් විරු සමරුව“ සංවිධානය කොට ඇත. විශේෂ දේශනය පවත්වනු ලබන්නේ, කැලණිය විශ්වවිද්‍යාලයේ මහචාර්ය ජයන්ත සෙනෙවිරත්න මහතා විසිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aa12021218</link>
    <topic>ප්‍රතිභා මහානාමහේවා මානව හිමිකම් කොමිසමට</topic>
    <author/>
    <content>ශ්‍රී ලංකා මානව හිමිකම් කොමිසමේ සාමාජිකයකු ලෙස නීතිඥ, ආචාර්ය ප්‍රතිභා මහානාමහේවා මහතා පත්කර ඇත.පාර්ලිමේන්තු සභාවේ නිරීක්ෂණය මත මේ පත්වීම කර ඇත්තේ ආණ්ඩුක්‍රම ව්‍යවස්ථාවෙන් තමා වෙත ලැබී ඇති බලතල අනුව ජනාධිපතිතුමා විසිනි.දැනට කොතලාවල ආරක්ෂක විශ්ව විද්‍යාලයේ නීති පීඨාධිපතිවරයා ලෙස ද කටයුතු කරන මහානාමහේවා මහතා මානව හිමිකම් ක්ෂේත්‍රයේ සමුළු ගණනාවක් නියෝජනය කරමින් එම ක්ෂේත්‍රයේ ක්‍රියාකාරී වැඩ කොටසක් ඉටුකළ නීති විශාරදයෙකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=ab1202121</link>
    <topic>අප නැඟී සිටින ජාතියක් බව දැයට කිරුළ ප්‍රදර්ශනය සනාථ කරනවා</topic>
    <author>සංවාද සටහන බුද්ධිකා බ්‍රාහ්මණගේ</author>
    <content>වාර්ෂිකව උතුරු මැද පළාත ජනාකීර්ණ වන්නේ පොසොන් සමයේ ය. එහෙත් මෑත ඉතිහාසයේ කිසිදිනෙක වාර්තා නොවූ තරම් ජන ගඟක් උතුරු, නැඟෙනහිර, දකුණ ඇතුළු සිවු දෙසින් උතුරු මැද ඔයාමඩුව ප්‍රදේශයට ඇදී එන්නේ දැයට කිරුළ ප්‍රදර්ශනය හේතුවෙනි.වසරේ වැඩි කාලයක් වියළි කාලගුණයෙන් පීඩිත වුවද දැයට බත සපයන පළාත් අතරින් උතුරුමැද ප්‍රමුඛ වෙයි. එසේ ම දෙදහස් පන්සිය වසක ඉතිහාසයේ අභිමානය දරා සිටිනා මේ ප්‍රදේශය වාරිශිෂ්ටාචාරයේ මෙන්ම දේශීය සංස්කෘතියේ මුල් බිමයි.හයවැනි වරට පවත්වන දැයට කිරුළ ප්‍රදර්ශනය හා සංවර්ධන කි‍්‍රයාවලියේ වැදගත්කම පිළිබඳව අදහස් දක්වන්නේ උතුරුමැද පළාත් ආණ්ඩුකාර කරුණාරත්න දිවුල්ගනේ මහතායි.දැයට කිරුළ තේමා පාඨය වී ඇත්තේ “ආශ්චර්යයේ පුනරාගමනය” යන්නයි. ඔබ ප්‍රදේශයට මෙම වැඩසටහනින් එබඳු කැපී පෙනෙන ප්‍රතිලාභයක් අත්වී තිබෙනවා ද?මේ ප්‍රදර්ශනය මුලින් ම පැවැත්වූයේ රජයේ ආයතන, සංස්ථා ආදියේ කුසලතා ප්‍රදර්ශනය කරමින්, රටේ ගමන්මඟ පිළිබඳව, අනාගත දැක්ම පිළිබඳව කියැවෙන මාලිමාවක් ලෙසයි.එල්.ටී.ටී.ඊ. ය සමඟ තීරණාත්මක සටන් ඇරැඹී තිබූ එම කාලයේ රජයට අවශ්‍ය වී තිබුණේ දේශීයව හා විදේශීයව ක්‍රියාත්මක වූ කුමන්ත්‍රණ පරාජය කරමින් ජනතාව තුළ විශ්වාසය තහවුරු කිරීමටයි.දෙදහස් පන්සිය වසරක ඉතිහාසය පුරා විවිධ බලවේග හා සටන් වැද නැඟී සිටි ජාතියක් බවත් ඒ ශක්තිය අප සතුව තවදුරටත් නොනැසී පවතින බවත් ජනතාවට ඒත්තු ගැන්වීමට ඒ ප්‍රදර්ශන ඉවහල් වුණා.මේ වනවිට දැයට කිරුළ පළාත් සංවර්ධනයට උරදෙන යෝධ සංවර්ධන ව්‍යාපෘතියක් බවට පත්වී තිබෙනවා. “ආශ්චර්යේ පුනරාගමනය” යන පාඨය සැබෑවක් බවට පත්ව ඇත්තේ මේ ප්‍රදේශයේ අතීතයේ පැවැති ශි‍්‍ර විභූතිය නැවත ප්‍රතිෂ්ඨාපනය කිරීමට සමත් ව්‍යාපෘතියක් බවට මෙම වැඩසටහන පත්වී තිබෙන නිසාය.ජනාධිපතිතුමන් මේ කිරුළ පලඳවන්නේ යුද්ධය දරා සිටි නියඟයෙන් බැටකෑ ජනතාවගේ හිසමතයි. පසුගිය වර්ෂයේ මේ ප්‍රදේශවල ජනතාවගේ වී අස්වැන්න ගංවතුර නිසා විනාශයට පත්වුණා. පාරවල් වැවු අමුණු ඇළ මාර්ග පාලම් බෝක්කු සිඳී බිඳී ගියා. එදා ඒ ජනතාවගේ දුක බෙදා ගැනීමට මෙහි පැමිණි ජනාධිපතිතුමා මීළඟ දැයට කිරුළ පැවැත්විය යුත්තේ මේ පළාතේ බව දැනුම් දුන්නා.මේ පළාතේ ජනතාව විඳින අපමණ කම්කටොලු මෙන් ම ඔවුන්ගේ දිරිමත් දිවි පැවැත්ම පිළිබඳව ජනාධිපතිතුමන්ට කවදත් විශාල ළෙන්ගතුකමක් තිබුණා. කැබිතිගොල්ලෑව ප්‍රහාරය වෙලාවේ එතුමන් මේ ප්‍රදේශයට පැමිණියේ දුක බෙදා ගන්නයි. යුද්ධය දරා සිටි මේ ප්‍රදේශයේ ජනතාවට කඩිනමින් සංවර්ධනය ළඟා කරදිය යුතු බව එතුමන්ගේ අභිප්‍රාය වුණා.දැයට කිරුළ සංවර්ධන ව්‍යාපෘතියේ කේන්ද්‍රස්ථානය බවට පත්වී තිබෙන්නේ ඔයාමඩුව ප්‍රදේශයයි. මේ සඳහා ඔයාමඩුව ප්‍රදේශය තෝරා ගැනීමට විශේෂ හේතුවක් තිබුණා ද?ඔයාමඩුව සුවිශේෂී ඓතිහාසික වටිනාකමකින් යුත් ප්‍රදේශයක්. අරිප්පු ප්‍රදේශය හරහා ඉන්දියාවේ සිට පැමිණි හොඳ හා නරක සියල්ල අප වෙත පැමිණි මාර්ගය සලකුණු වන්නේ ඔයාමඩුව ප්‍රදේශය හරහායි. ඉන්දියාවේ සිට පැමිණි විවිධ භාෂා, සාහිත්‍යයික කලා හා සංස්කෘතික දායාද වගේ ම දේශපාලනික බලපෑම් පමණක් නොව කොලරාව වැනි වසංගත, වතු කම්කරුවන් පවා පැමිණියේ මේ ප්‍රදේශය හරහායි.අනුරාධපුරය ඉතිහාසයේ බිහි වූ පළමු නගරයයි. සිංහල සංස්කෘතියේ ජීවදායකයා වූයේ මේ ප්‍රදේශයේ බිහි වූ මහා සංස්කෘතියයි. අපේ භාෂාව, ආගම, සිරිත් විරිත්, මුර්ති ශිල්පය කැටයම් කලාව, ගෘහ නිර්මාණ ශිල්පය, ගොවිතැන, වාරි තාක්‍ෂණය මේ සියල්ලේ මූලය රැඳී ඇත්තේ මේ ප්‍රදේශයේයි. 1017 දී පස්වන මිහිඳු සිරකරුවකු ලෙස සොලීන් විසින් ඉන්දියාවට රැගෙන යාමෙන් පසු මේ ප්‍රදේශයේ සංවර්ධනය මුළුමනින් ම බිඳ වැටුණා.මේ ප්‍රදේශය ඉන් අනතුරුව ඓතිහාසික අසාධාරණයකට ලක්වුණා. වරින් වර විවිධ සංවර්ධන වැඩසටහන් ක්‍රියාත්මක වුණත් ප්‍රදේශයේ අවශ්‍යතාවට සරිලන සංවර්ධනයක් සිදුවූයේ නෑ. වසර 995 කට පසුව මෙවර දැයට කිරුළත් සමඟ ඒ ඓතිහාසික අඩුව සම්පූර්ණ වෙනවා.ප්‍රදර්ශන පැවැත්වෙන ඔයාමඩුව, තන්තිරිමලේ ප්‍රදේශයේ සිදුවී ඇති සංවර්ධනය සැබැවින්ම ආශ්චර්යයක්. ප්‍රදර්ශන භූමිය පවතින ජල සම්පාදන ව්‍යාපෘතියෙන් පමණක් විශාල ප්‍රදේශයකට ජලය ලබාදී තිබෙනවා. එහි ඉදිකර ඇති විදුලි ව්‍යාපෘතියෙන් ප්‍රදේශයේ විශාල පිරිසකට සෙත සැලසෙනවා.මේ ප්‍රදේශයේ පිදුරු සෙවිලි කළ එකදු නිවෙසක් දැන් ඇත්තේ නැහැ. නිවාස පනස් දහසකට උළු සෙවිලි කර තිබෙනවා. උතුරු මැද පළාතට අන්තර්ජාතික මට්ටමේ ක්‍රීඩාංගණයක් ලැබී තිබෙනවා. මෙම ව්‍යාපෘතිය යටතේ මිලියන හාරසියයක් වටිනා රංග ශාලාවක් මේ ප්‍රදේශයට ලබා ගැනීමට හැකි වුණා.මේ ආණ්ඩුව ප්‍රදර්ශනාත්මක දේවල් සඳහා මුදල් නාස්තිකරන බවට විපක්‍ෂය චෝදනා කරනවා.චෝදනා කරන අයට මේ ප්‍රදේශයට ඇවිත් සිදුවී ඇති වෙනස දැක බලාගන්න කියල මම ආරාධනා කරනවා. දැයට කිරුළ මේ පළාතට ලැබීම ජනතාව ලද භාග්‍යයක්.වැව්, අමුණු, ඇළ, වේලි, මංමාවත් පමණක් නොවේ, ප්‍රදේශයේ පාසල්, රෝහල් ආදී පොදු ස්ථාන නවීකරණය වී තිබෙනවා.ප්‍රදේශයේ පාසල් 100 කට අංග සම්පූර්ණ පරිගණක විද්‍යාගාර ලැබී තිබෙනවා. මේ අන්දමින් ප්‍රදේශයේ සෑම ප්‍රාදේශීය ලේකම් කොට්ඨාසයකම පාහේ කුමන හෝ සංවර්ධන ක්‍රියාදාමයන් සිදුවී තිබෙනවා.අටමස්ථානයේ සෑම පූජනීය ස්ථානයකටම පාහේ කුමන හෝ සංවර්ධන වැඩසටහනක් ක්‍රියාත්මක වෙනවා. මහමෙවුනාවට ඇවිත් බලන කෙනකුට පෙනේවි සිදුවී ඇති වෙනස. අටමස්ථානය සැමදාම බැතිමතුන් ගේ වැඳුම් පිදුම්වලට ලක්වන පූජනීය ස්ථාන. කාලයක් තිස්සේ මේවාගේ අඩුපාඩු රැසක් සම්පූර්ණ කළ යුතුව තිබුණා. මේ සංවර්ධන ව්‍යාපෘතිය යටතේ ඒ සියල්ල සම්පූර්ණ කර තිබෙනවා.දැයට කිරුළ භෞතික සංවර්ධනයකට පමණක් සීමා වූවක් ද?මුලින්ම කියූ පරිදි දැයට කිරුළ කියන්නේ ජනතා වගේ හිස කිරුළ පලඳවන ජනතාව රජකරවන ව්‍යාපෘතියක්. භෞතික සංවර්ධනය ඉක්මවා අනාගත දැක්මක් ඇතිකරන වැඩසටහනක්. දැයට කිරුළ ප්‍රදර්ශනය නරඹන කෙනකුට අපිට යා හැකි දුර හඳුනාගත හැකියි. එසේ ම අපි අභියෝගයක් ජයගෙන පැමිණි දුෂ්කර මඟ පිළිබඳ සලකුණු හඳුනාගත හැකියි.දිනපතා මෙය නැරැඹීමට දහස් ගණන් ජනයා පැමිණෙමින් සිටිනවා. දැනටමත් ලක්‍ෂ 20 පිරිසක් පැමිණ තිබෙනවා. විශේෂයෙන්ම පාසල් දරුවන් දහස් ගණනින් එනවා. මේ ප්‍රදර්ශනය අධ්‍යාපනික මෙන්ම සංස්කෘතික වටිනාකම් රැසක් අත්විඳිය හැකි ස්ථානයන් බවට පත්වී තිබෙනු නිසැකයි.මීට අමතරව මෙය නැරැඹීමට එන සැම කෙනකුටම කාලීන වටිනාකමින් යුතු එදිනෙදා ජීවිතයට අවශ්‍ය දේ බොහොමයක් දැක ගැනීමට ලැබෙනවා.මෙබඳු ව්‍යාපෘතියක් සාර්ථකව ඉටුකිරීමට නම් පාර්ශ්ව ගණනාවක් සහයෝගයෙන් ක්‍රියා කළ යුතුයි. විශේෂයෙන්ම මහ ආණ්ඩුව, පළාත් සභාව සහ ප්‍රාදේශීය සභා ආදිය.දැයට කිරුළ ඉතාමත් සංවිධානාත්මක වැඩසටහනක්. අපි මේ සඳහා සූදානම් වූයේ පසුගිය වසරේ මුල් මාසයේ සිටයි. දැයට කිරුළ සංවිධායක කමිටුවේ සභාපති රංජිත් සියඹලාපිටිය මහතා, එහි ලේකම්තුමන් මෙන්ම දිසාපතිතුමා, ප්‍රදේශය නියෝජනය කරන ඇමැතිවරු වන එස්.එම්. චන්ද්‍රසේන, දුමින්ද දිසානායක, තිස්ස කරල්ලියද්ද, මහ ඇමැති බර්ටි ප්‍රේමලාල් දිසානායක වැනි මහත්වරුන් මේ පිළිබඳව විශාල උද්යෝගයකින් යුතුව කටයුතු කළා. ඒ වගේම ත්‍රිවිධ හමුදාවේ අය මේ වැඩසටහන සාර්ථක කර ගැනීමට විශේෂ දායකත්වය ලබාදී තිබෙනවා. ඉදිකිරීම් බොහොමයක් සඳහා දායක වී තිබෙන්නේ ආරක්‍ෂක අංශ. මීට අමතරව රජයේ සෑම අමාත්‍යාංශයක් දෙපාර්තමේන්තුවක්ම දැයට කිරුළ සාර්ථක කර ගැනීම සඳහා දායක වී තිබෙනවා. බොහෝ දෙනෙක් දිවා රෑ නොබලා වෙහෙස මහන්සි වී කටයුතු කළා. එහි ප්‍රතිඵල අද සැමට දැක ගැනීමට තිබෙනවා.මේ සාර්ථකත්වය පිටුපස විශාල රහසක් තිබෙනවා. දැයට කිරුළ සාර්ථක වැඩසටහනක් ලෙස ක්‍රියාවට නැංවීමට ජනාධිපතිතුමන්ගේ විශාල උනන්දුවක් තිබෙනවා. ඉදිකිරීම් සිදුකරන අතර සිවු වතාවක්ම එතුමා මේ ප්‍රදේශයට පැමිණ අඩුපාඩු සොයා බලා උපදෙස් ලබා දුන්නා.දැයට කිරුළ වසරින් වසර අති සාර්ථක වැඩසටහනක් බවට පත්වී ඇත්තේ එතුමන්ගේ උනන්දුවත් උද්යෝගයත් අනෙකුත් මැති ඇමැතිවරුන්ගේ මෙන් ම නිලධාරීන්ගේ කැපවීමත් නිසාමයි.සංවාද සටහන බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=ab1202122</link>
    <topic>කොටින්ගේ ‘කෲරත්වය’ එළිදකී</topic>
    <author>සුනිල් දයා අල්විස්</author>
    <content>කොටි ත්‍රස්තවාදය පැවැති ඉකුත් භීෂණකාරී යුගයේ එල් ටී ටී ඊ යෙ අමානුෂික ක්‍රියාකාරකම් හා භීෂණකාරී සිදුවීම්වල සැබෑ තතු කියා පාන ඩී වී ඩී තැටියක් ‘කෲරත්වය’ නමින් නිකුත් කර ඇත. මෙය ඉංගි‍්‍රසි භාෂාවෙන් හඳුන්වා ඇත්තේ ‘රූත්ලස්’ (Ruthl) ලෙසය.රාජ්‍ය ආරක්ෂක අමාත්‍යාංශය මඟින් මේ සංයුක්ත තැටිය සකස්කර තිබේ.2009 මැයි 18 වැනිදා එල් ටී ටී ඊ නායකයාගේ මරණයත් සමඟ ත්‍රස්තවාදය පරාජය කළාට පසු මේ වන විට වසර දෙකක් ගත වී තිබෙන අවස්ථාවක එල් ටී ටී ඊ ය නැවත නැගිටලා නොඑන බව දන්නා ඔවුන්ගේ වධ හිංසා, හා දුක්කම්කටොළුවලට මුහුණ දුන් දෙමළ ජනතාව කියන කතා හා විස්තර ‘කෲරත්වය’ සංයුක්ත තැටියට අඩංගුය.මෙහි අඩංගු දේ බොරු දේ නොවේ. සත්‍ය සිද්ධීන්ය. දෙමළ ජනතාව විසින් එල් ටී ටී ඊ යෙන් සිදු කරන ලද ව්‍යසනයන් මෙහි ගෙනහැර දක්වා තිබෙන්නේ දෙමළ ජනතාවගේ නම් ගම් සහිතය.ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා සංයුක්ත තැටිය මාධ්‍යයට පෙන්වමින්.ජාත්‍යන්තර දෙමළ සංවිධාන හා ඩයස්පෝරාව ජාත්‍යන්තරයට පෙන්වන්නට උත්සාහ කරන අපේ රට පිළිබඳ වැරැදි ආකල්ප නැතිකර දැමීමටත් සත්‍යය කරුණු හෙළිදරව් කිරීමටත් එල් ටී ටී ඊ ය ගැන සැබෑ තතු කියන්නටත් කෲරත්වය සංයුක්ත තැටිය විශාල රුකුලක් වනු ඇත.මේ තැටිය රාජ්‍ය ආරක්ෂක අමාත්‍යාංශය මඟින් ඉකුත් දා (8) නිකුත් කරන ලද අතර අන්තර්ජාතික වශයෙන් මෙය ප්‍රචාරය කිරීමට තානාපති කාර්යාල මඟින් කටයුතු කිරීමට රජය පියවර ගෙන තිබේ.තානාපති අංශ මඟින් ද රාජ්‍ය තාන්ත්‍රික මට්ටමින් ද අන්තර්ජාතික මාධ්‍ය හරහා ඒ ඒ රටවල ජනතාවට ද එල් ටී ටී ඊ ය එදා ක්‍රියා කළ ආකාරය පිළිබඳව දැන ගැනීමට ද මේ ඩී වී ඩී තැටිය බෙහෙවින් ඉවහල් වනු ඇත.‘කෲරත්ව‘ තැටිය එල් ටී ටී ඊ සංවිධානයේ අමානුෂික ක්‍රියාකාරකම් ගැන කරුණු පෙන්නුම් කිරීමට මෑත කාලයේ රාජ්‍ය ආරක්ෂක අමාත්‍යාංශය මඟින් නිපදවූ තුන්වැනි තැටියයි.ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා තැටිය හා එල් ටී ටී ඊ යේ ප්‍රචාරාත්මක වැඩ සටහන් ගැන ද ලෝකය හමුවේ එල් ටී ටී ඊ ය වැරැදි මත හුවා දක්වමින් මානුෂික මෙහෙයුමේ සැබෑ තතු වසන් කරමින් ශ්‍රී ලංකාව අපකීර්තියට පත් කරන්නට එතෙර සිදු කරන වැරැදි ප්‍රචාරයන් ගැන ද කරුණු අනාවරණය කර සිටියේය.හුළුගල්ල මහතා මෙහිදී දැක්වූ කරුණු මෙසේ ය. “චැනල් 4 සිද්ධිය මේ වන විට වැරැදි බව අන්තර්ජාතික වශයෙන් ඔප්පු කර සිටින්නට රජය සමත් වී තිබෙනවා. තාක්ෂණයත් විශේෂඥ දැනුමත් ඒ සඳහා අප උපයෝගී කර ගත්තා. චැනල් 4 සිද්ධියට අදාළ පුද්ගලයන් හා නම් පෙන්නා නැහැ. මේ සිද්ධීන්වල සත්‍යතාවක් ඔප්පු කරන්නට ඒ අය අපොහොසත්. මේවා වැරැදි සහගත බව රජය පෙන්වා දුන් විට ඒවා වැරැදි යයි ඔප්පු කරන්නටත් ඔවුන්ට බැරි වුණා.”“අන්තර්ජාතික වශයෙන් විවිධ රටවල සංවිධානගතව කටයුතු කරන දෙමළ සංවිධාන හා දෙමළ ඩයස්පෝරාව අපේ රට පිළිබඳව වැරැදි ආකල්පයි අන්තර්ජාතික ප්‍රජාව අතර ප්‍රචාරය කර හරින්නේ. කොටි ත්‍රස්තවාදය අපේ රටේ තිබුණ කාලයේ ශ්‍රී ලංකාව තුළ සුළු කණ්ඩායමක් ද අන්තර්ජාතික වශයෙන් කොටින්ට උදව් කරන කණ්ඩායමක් ද හිටියා.”“මෙවැනි කණ්ඩායම්වලට විශාල වාසියක් වුණේ කොටි හඬට විරුද්ධව හඬක් නැඟීමට නොහැකි වීමයි. 2006 වනතුරුම පැවතුණේ මෙවැනි තත්ත්වයක්. එයින් පසුවයි අපේ පැත්ත සාධාරණීය කරලා හඬක් නඟන්නට හරි පුළුවන්කම ලැබුණේ. මෙහිදීත් අපිට තිබුණ ලොකුම බාධකය හා අඩුපාඩුව දෙමළ ජනතාවගේ අදහස් හා හඬ ඉදිරියට ගෙන ඒමට බැරි වීමය. එයට හේතුව වුණේ එල් ටී ටී ඊ යෙන් දෙමළ ජනතාව පාගාගෙන සිටීමයි.”“නමුත් අද වන විට එදා පැවැති තත්ත්වයට වඩා වෙනස් තත්ත්වයක් නිදහස් වාතාවරණයක් දෙමළ ජනතාව වෙනුවෙනුත් සැලසී තිබෙනවා. අද ඔවුන්ට ඔවුන්ගේ හඬ ද එදා එල්ටීටීඊ සංවිධානයෙන් විඳින්නට සිදු වූ කෲර ක්‍රියා බයෙන් සැකයෙන් තොරව නිදහසේ ප්‍රකාශ කරන්නට පුළුවන්. එල් ටී ටී ඊ යේ තහංචි අද දෙමළ ජනතාවට නැහැ. බලපෑම් නැහැ. ඒ නිසා දෙමළ ජනතාව එදා එල් ටී ටී ඊ යෙන් තමන්ට සිදුවුණ අසාධාරණකම් ගැන කතා කරනවා. එසේ කරුණු ප්‍රකාශ කර සිටින දෙමළ ජනතාව තමන්ගේ නම් ගම් ප්‍රදේශ සඳහන් කරනවා.”දෙමළ ජනතාවට එල් ටී ටී ඊ යෙන් සිදුවූ කෲරකම් පිළිබඳවයි අපේ ඩී වී ඩී තැටියෙන් කරුණු හෙළිදරව් කරන්නේ. මේවා සැබෑ සිද්ධින්. නමුත් එදා එල් ටී ටී ඊ ය ලෝකයට හඟවා සිටියේ දෙමළ ජනතාව වෙනුවෙන් පෙනී සිටින්නේ හා දෙමළ ජනතාවගේ හඬ ඔවුන් බවයි.යාපනය නගරාධිපති ඇල්ප්‍රඩ් දොරේඅප්පා ඝාතනය කිරීමෙන් ආරම්භ කරන ලද එල් ටී ටී ඊ සංවිධානයේ ඝාතන ක්‍රියාවලියේදී දෙමළ නායකයන් රැසක් කුරිරූ ලෙස මරණයට පත් කළා.දෙමළ නායකයන් අතර ශ්‍රේෂ්ඨ නායකයකු වූ ලක්ෂ්මන් කදිරගාමර් හිටපු විදේශ ඇමැතිවරයා ද ඝාතනයට ලක් කළේ මිනීමරු ම්ලේච්ඡත්වය පෙන්නුම් කරමිනුයි. ඒ වගේම සිංහල නායකයන් ද එල් ටී ටී ඊ ය විසින් ඝාතනය කරනු ලැබුවා.”එල් ටී ටී ඊ කෲරත්වය ගැන රාජ්‍ය මාධ්‍යය කරුණු කියන විට ඔවුන් කියා සිටියේ රජය ගෙන යන්නේ ඒක පාක්ෂික හඬක් බවයි.එදා බියෙන් චකිතයෙන් සිටි දෙමළ ජනතාව එල් ටී ටී ඊ නායකයන්ගේ අවසානයත් එම සංවිධානය නැවත නැගිටලා එන්නේ නැති බවත් දැනගෙන ඔවුන්ට එම සංවිධානයෙන් එදා විඳින්නට සිදු වූ දුක්ගැහැට කෲරකම් ගැන දැන් ප්‍රසිද්ධියේම කතා කරන්නේ. තමන් එදා එල් ටී ටී ඊ පාලනය යටතේ කිසිදු නිදහසකින් තොරව වින්ද දුක් සිහිපත් කරමින්ය.”“දෙමළ ජනතාවගේ දරුවන් එල් ටී ටී ඊ සංවිධානයට බලෙන් බඳවා ගත්තා. නිවෙස්වලින් දෙමළ දරුවන් බලෙන් රැගෙන ගියා. දඬුවම් පමුණුවනු ලැබුවා.ඔවුන් කියන දේට එකඟ නොවන අය මරා දැම්මා. එල් ටී ටී ඊ නීතිය යටතේ දස වධ පනවනු ලැබුවා. මෙවැනි දේ හා ඔවුන් එල් ටී ටී ඊ නිසා වින්ද පීඩා ආදිය අද නොබියව පවසනවා.එම කරුණුයි මේ සංයුක්ත තැටියට අඩංගු වෙලා තිබෙන්නේ.”එල් ටී ටී ඊ ය දෙමළ ජනතාව ලෝකයෙන් වෙන් කර තැබීමටයි එදා උත්සාහ කළේ. 1980 - 1983 මේ රටේ ඇතිවුණ සිද්ධීන් පදනම් කරගෙන අන්තර්ජාතික ප්‍රජාව වෙත එම සිද්ධීන් රැගෙන ගියේ සිංහල ජාතිය මහා ම්ලේච්ඡ හා හිංසාකාරී ජාතියක් ලෙස සහ දෙමළ ජනතාවට තාඩන පීඩන කරන ජාතියක් ලෙසයි.”“මානුෂික මෙහෙයුම ආරම්භ වූවාට පසුවයි දෙමළ ජනතාවට එල් ටී ටී ඊ යෙන් තාඩන පීඩනයකට මුහුණ දෙන්නට සිදු නොවුණේ. එල් ටී ටී ඊ මිනිස් ඝාතන සිදු කරද්දි කොළඹ දෙමළ ජනතාව තමන්ගේ කටයුතු සුපුරුදු ලෙස කරගෙන ගියා. දෙමළ ළමයින්ට කරදරයකින් තොරව පාසල් යාමට පවා අවකාශ සැලසී තිබුණා.”“2009 මානුෂික මෙහෙයුම අවසානයට එළැඹි මොහොතේ සාමාන්‍ය ජනතාවට එන්න ඉඩ නොතබා මිනිස් පළිහක් ලෙස ඔවුන් රඳවා ගත්තා. 2,97,000 ක් වැනි විශාල ජනතාවක් රජය හා හමුදාව මඟින් බේරාගත් අවස්ථාවේදීත් එල් ටී ටී ඊ බස් රථ දෙකක් මිනිසුන් සමඟ පුපුරුවා හරිමින් ඔවුන්ගේ ම්ලේච්ඡත්වය පෙන්නුම් කළා.පල්ලියට ඇවිත් කරපු දේවල් ද පල්ලියේ පූජක තුමෙක් කරන විස්තරයක් ද අප ඉදිරිපත් කර තිබෙනවා.”“මෙවැනි අමානුෂික ක්‍රියාකාරකම් රැසක් එල් ටී ටී ඊ ය සිදුකර තිබියදීත් මානව අයිතිවාසිකම් ගැන කතා කරන අයට මේවා නොපෙනෙන්නේ ඇයි කියා ප්‍රශ්නයක් මතු වෙනවා.පරාජයට පත් කරන්නට බැරි යයි කිවු කොටි ත්‍රස්තවාදය මහින්ද රාජපක්ෂ ජනාධිපතිතුමාගේ රජය විසින් පරාජයට පත්කර ත්‍රස්තවාදය මේ රටින් තුරන් කර දැමුවේ ලෝකයම මවිතයට පත් කරමින්.” කොටි ත්‍රස්තවාදය තුරන් කර එල් ටී ටී ඊ ය පරාජයට පත් කළ නමුත් ලෝකය හමුවේ එල් ටී ටී ඊ ය අපේ රටට විරුද්ධව තම ජාලය තවදුරටත් ක්‍රියාත්මක කරමින් මුදල් හා ආයුධ එක්රැස් කිරීමට කටයුතු කරනවා.ශ්‍රී ලංකාව අපකීර්තියට පත් කිරීමත් මොවුන්ගේ තවත් උත්සාහයක්. මේ උත්සාහය පරාජය කර එල් ටී ටී ඊ යේ සැබෑ තතු දෙමළ ජනතාවගේම හඬින්ම කියන කතාවයි ‘කෲරත්වය’ ඩී වී ඩී තැටියට අඩංගු වී තිබෙන්නේ.මේ ඩී වී ඩී තැටිය ලබන මස ජිනීවාහි පැවැත්වෙන මානව හිමිකම් සමුළුවට උත්තර සපයන්නට හදපු දෙයක් නොවේ.තමන්ගේ දෙමළ ජනතාවට එල් ටී ටී ඊ ය සිදුකළ කෲර ක්‍රියා ගැන ලෝකයටම කරුණු කියන තවත් ඩී වී ඩී තැටි එළි දැක්වීමට ද ඉදිරි කාලයේදී අපේ බලාපොරොත්තුවයි.සුනිල් දයා අල්විස්දයා ඩී. ෆොන්සේකාසේයාරුව රොෂාන් පිටිපනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=ab1202123</link>
    <topic>දැයට කිරුළෙන් පසු....</topic>
    <author>සාකච්ඡාකෙළේ සුභාෂිණී ජයරත්න / අරුණි මුතුමලී</author>
    <content>දැයට කිරුළ අදින් අවසන් වෙයි. වසර ගණනාවක් බිහිසුණු යුද්ධයේ පීඩාවන්ට ලක්වුණු උතුරු මැද පළාත් වාසීන්ට නව ආශ්චර්යයක් කැඳවා ගෙන ආවේ දැයට කිරුළයි. දැයට කිරුළ අදින් අවසන් වුවත් එහි සංවර්ධන ක්‍රියාදාමයන් තවත් වසර ගණනාවක් ඉදිරියට දිව යයි. එදා ගම්උදා සංකල්පයට වඩා හාත්පසින් වෙනස් වූ දැයට කිරුළෙන් ගම් නියම්ගම්, මහා මාර්ග සංවර්ධනය වූ ආකාරය ගැන මෙවර කඩුල්ලෙන් කතාබහට ලක්වෙයි.මම දැයට කිරුළ ආරම්භයේ සිටම අවසානය දක්වාම ඊට සම්බන්ධ වුණා. ඒ වගේම එහි ඉදිරි සංවර්ධන කටයුතු සඳහාත් සම්බන්ධ වන්නට බලාපොරොත්තු වෙනවා. දැයට කිරුළ අපේ ගම් පළාතට ආශ්චර්යයක් උදාවුණා කිව්වොත් නිවැරැදියි. එමඟින් අපේ ප්‍රදේශයේ යටිතල පහසුකම් රැසක් මේ වන විට සංවර්ධනය වී අවසන්. අපට හිතන්නවත් බැරි ආකාරයට මේ වන විට මේ පළාතේ සියලු මංමාවත් සකස් වී අවසන්. ප්‍රධාන මාර්ග සියල්ල කාපට් වෙලා. අතුරු මාර්ගවලට තාර දැම්මා. විදුලිය නැති කැළෑබද ගම්මානවලට මේ වන විට විදුලි බලය ලැබී තියෙනවා. ඉතිරි ගම්මානවලටත් ඉදිරියේදී විදුලිය ලැබෙනවා.මෙවර දැයට කිරුළෙන් විශේෂ වරප්‍රසාදයක් අපිට උරුම වුණා. එනම් විල්පත්තු අභය භූමිය නරඹන්න යන්න තන්තිරිමලෙන් පිවිසුම් මාර්ගයක් ලැබුණේ දැයට කිරුළ නිසයි. ඒ නිසා මේ ප්‍රදේශයට ඉදිරියේදී බෞද්ධ වන්දනාකරුවන් මෙන්ම දේශීය විදේශීය සංචාරකයනුත් පැමිණෙතියි අපේක්ෂා කරනවා. එමඟින් මේ ප්‍රදේශයේ, ජනතාවගේ ආදායම් මාර්ග මෙන්ම නවාතැන් පහසුකම් වැඩිදියුණු වීමෙන් ප්‍රදේශයේ ජනතාවගේ ජීවන තත්ත්වය ඉහළ නැංවෙන්න පුළුවන්.දැයට කිරුළ නිසා වැඩිදියුණු වූ මාර්ග පද්ධතිය මඟින් කොළඹ, දඹුල්ල, වෙළෙඳපොළ කරා ඉතා ඉක්මනින් දේශීය ද්‍රව්‍ය ගෙන ඒමට හැකියාව ලැබෙනවා. විශේෂයෙන් එළවුළු, පලතුරු වැනි ආහාර ද්‍රව්‍ය නැවුම්ව රැගෙන ඒමට හැකියාව පවතිනවා. එමඟින් නිෂ්පාදනයන්ට හොඳ මිලක් ලැබීමෙන් මේ ප්‍රදේශයේ ජනතාවගේ ආර්ථික තත්ත්වයත් පෙර නොවූ ආකාරයෙන් ඉහළ නැංවෙන්න පුළුවන්.මල්වතුඔය ගල්කඩවල අමුණේ සිට තන්තිරිමලය දක්වා කිලෝමීටර් 23ක් දිග ඇළ මාර්ගයක් කපා තියෙනවා. ඒ මඟින් වැව් 64කට වතුර ලැබෙනවා. මේ නිසා අපේ ප්‍රදේශයේ ජනතාවට යල, මහ කන්නවලින් ගොවිතැන් කටයුතු කරගත හැකි වෙනවා.මීට අමතරව කි.මි.95ක් දිගට විල්පත්තු වනාන්තරයෙන් අලින්ට ඒමට නොහැකි වන ලෙස අලි වැටක් දැයට කිරුළ යටතේ ඉදිවී තියෙනවා. මේ නිසා මේ ප්‍රදේශය තුළ අලින් විසින් ගොවිතැන් විනාශ කිරීමේ ප්‍රශ්නයට විසඳුමක් ලැබෙනවා. තවත් පැත්තකින් මේ හරහා විල්පත්තු කැලෑවේ සතුන් විනාශ කිරීම, ගස්වැල් විනාශ කිරීම අඩුවීමෙන් වන සම්පත සුරැකෙනවා.දැයට කිරුළ භූමියේ විශාල ගොඩනැඟිලි තුනක් ඉදිකර තියෙනවා. මේවා අක්කරයක පමණ වපසරියක ඉදිවුණ ස්ථිර ශාලාවල්. දැයට කිරුළෙන් පසුව මෙයින් එක් ශාලාවක් ප්‍රදේශයේ වී විද්‍යාත්මකව ගබඩා කිරීමේ ගබඩාගාරයක් හැටියට පවත්වනවා.අනිත් ගොඩනැඟිල්ල මඟින් මන්නාරම, උතුර දක්වා පොහොර බෙදාහැරීමේ පොහොර ගබඩාගාරයක්. තුන්වැනි ගොඩනැඟිල්ල මේ ප්‍රදේශයේ අතුරු නිෂ්පාදන එක්රැස් කිරීමේ මධ්‍යස්ථානයක් ලෙස ක්‍රියාත්මක වෙනවා. මේ හරහා මේ ප්‍රදේශවල ජනතාවට රැකියා උත්පාදන ආදියෙන් විශාල දියුණුවක් ඇතිවෙනවා.මෙදා දැයට කිරුළ ආශ්චර්යයක් වන්නේ එමඟින් අපේ ප්‍රදේශයේ මූලික අවශ්‍යතා රාශියක් සම්පාදනය වන නිසායි. මේ පළාත්වල ජනතාවට තියෙන ප්‍රධාන ප්‍රශ්නයක් තමයි වකුගඩු රෝග හා දත් කහපාට වීමේ රෝගය. දැන් ඒ ගැටලුව අවසන්. දැයට කිරුළ නිසා මුළු ප්‍රදේශයටම නළ මාර්ග හරහා පානීය ජලය ලබා දෙන්නට කටයුතු යොදා තියෙනවා. අද මේ ප්‍රදේශවල ජනතාවට හොඳ පානීය ජලය ලැබී තියෙනවා. අද මේ ප්‍රදේශයේ පාසල් පද්ධතිය පවා දියුණු වීමෙන් හොඳ අධ්‍යාපන වරප්‍රසාද රැසක් දරුවන්ට ලැබී තියෙනවා.මේ දැයට කිරුළ ප්‍රතිලාභ අදට පමණක් නොවේ තව වසර ගණනාවක් ඉදිරියටයි. මෙවර දැයට කිරුළේ ඇති විශේෂත්වයත් එයයි. වසර හතරක් පහක් යනවිට මේ ප්‍රදේශ ඉතාමත්ම සශ්‍රීක හොඳ ප්‍රදේශ බවට පත්වන බව අපිට විශ්වාසයි. මේ ප්‍රදේශයේ ජනතාව වසර 30ක් කුරිරු යුද්ධයෙන් පීඩා වින්දා. දැයට කිරුළ මේ ප්‍රදේශයේ ජනතාවට ජනාධිපතිතුමා විසින් ලබාදීම ගැන අපි හැමෝම එතුමාට කෘතඥතාව පළකරනවා.දැයට කිරුළ සඳහා කැබිනට් පත්‍රිකාවකින් රුපියල් මිලියන 21675ක් වෙන් කර තිබෙනවා. ඒ ප්‍රධාන තේමා දෙකක් යටතේ. එකක් රජරට මානව සම්පත් සංවර්ධනය, අනෙක ප්‍රදේශයේ භෞතික සම්පත් සංවර්ධනය.මේ යටතේ යටිතල පහසුකම්වලට විශේෂ අවධානයක් යොමුකර තිබෙනවා. මහාමාර්ග, ජලය විදුලිය හා වාරිමාර්ග ඊට අයත්. ඒ යටතේ සංවර්ධන කටයුතු සිදුවන්නේ කුඩා වැව් 3000ක් ලොකු වැව් 103ක් වාරිමාර්ග යටතේ අවධානයට ලක් කෙරෙනවා. වී නිෂ්පාදනය ඉහළ ගොස් තිබෙන නිසා මේ අවධානය ඉතා වැඩි වී තිබෙනවා.ඊට අමතරව සමාජ යටිතල පහසුකම් ක්‍ෂේත්‍රය යටතේ සෞඛ්‍ය අංශය පිළිබඳව විශේෂයෙන් වකුගඩු රෝගීන් සඳහා ඇති ඒකකයට අවශ්‍ය පහසුකම් සහ උපකරණ සපයා දීමටත් මිලියන 70ක් පමණ වෙන්කොට තිබෙනවා.එමෙන්ම පොල්අතු, පිදුරු සෙවිලි කළ ගෙවල් 50,000ක් සඳහා උළු දහස බැගින් ලබාදීම, ළමා සංවර්ධනය, මුල් ළමා විය සංවර්ධන, කාන්තා අභිවෘද්ධිය සහ අධ්‍යාපනය වැනි විවිධ ක්‍ෂේත්‍ර යටතේ අවධානය යොමු කිරීමටත් විහාරස්ථාන රැකගැනීම, සංස්කෘතික මධ්‍යස්ථාන සංවර්ධනය, පුරාවිද්‍යා සංරක්ෂණ ආදී කටයුතු සඳහා අවශ්‍ය කටයුතුත් යොදා තිබෙනවා.තෙවැනුව කෘෂිකර්ම සංවර්ධනය යටතේ අප ප්‍රදේශයේ වී නිෂ්පාදනවලට අවශ්‍ය වෙළෙඳපොළ පිළිබඳව තිබූ ගැටලුව විසඳීමට වැදගත් පියවරක් ගනු ලැබුවා. මෙතෙක් දැයට කිරුළේදී සිදු කෙරුණේ තාවකාලික ප්‍රදර්ශන කුටි සකසා ඒවා ගලවා දැමීමයි. නමුත් මෙවර ඔයාමඩුවේ තැනුණු ස්ථිර ගොඩනැඟිල්ල ප්‍රදර්ශනයෙන් පසු වී ගබඩාවක් ලෙස ප්‍රයෝජනයට ගැනෙනවා. එය අක්කරයක් පුරා පැතිරුණු වර්ග අඩි 70000 බැගින් වූ ගොඩනැඟිලි තුනකින් සමන්විතයි.ඇත්තෙන්ම මෙවර මුළු මුදලින් ප්‍රදර්ශනය සඳහා වැය කරන්නේ මිලියන 375ක් පමණයි. ඉතිරි මුදල් සියල්ල ප්‍රදේශයේ සංවර්ධන කටයුතු සඳහා වැය කෙරෙන්නේ.මානව සංවර්ධනය යටතේ පාසල් වැඩිදියුණු කිරීම පරිගණක පහසුකම් සපයාදීම, රංග කුසලතා, අධ්‍යාපනය ආදී ක්‍ෂේත්‍ර වර්ධනය කිරීම සඳහා අවධානය යොමු කර තිබෙනවා.ප්‍රදේශයේ වනජීවී හා වන සංරක්ෂණ අංශය පිළිබඳවත් විශේෂ අවධානයක් යොමුකර ප්‍රදේශයේ ජෛව විවිධත්වය රැකගැනීම සඳහා අවශ්‍ය කටයුතු දැයට කිරුළ හා සමගාමීව සිදු කෙරනවා. ඒ යටතේ විල්පත්තු සංරක්ෂණ කටයුතු, වනජීවීන් හා විශේෂයෙන් වන අලි නිසා මිනිසුන්ට සිදුවන හානිය මෙන්ම මිනිසුන්ගෙන් අලින්ට සිදුවන හානිය වළක්වාලීමට අලි වැට ඉදිකෙරෙනවා. දඩබ්බර අලි අල්ලා කැළෑ ප්‍රදේශවලට නිදහස් කිරීම වැනි කටයුතු ද සිදුකෙරෙනවා.ඒ අතරම දැයට කිරුළ ප්‍රදර්ශනය විවිධ අංශවලින් සංවිධානය කර තිබීම නිසා සංස්කෘතික, අධ්‍යාපන කලාපවලින් වගේම ආරක්ෂක කලාපයෙන් දරුවන් මෙන්ම වැඩිහිටියන් පවා දැනුම්වත් වෙනවා. විනෝදය, පරිසර සුන්දරත්වය හා ඒවා ආරක්ෂා කළ යුතු ආකාරය මඟින් ජනතාව මානසික සුවයක් ලබනවාත් එක්කම දැනුමක් ලබනවා. ත්‍රිවිධ හමුදාවේ පශ්චාත් යුද චින්තනයෙන් සිටින ජනතාවට උපදේශකත්වය සැපයීම මඟින් කාන්තාවන්ට හා ළමයින්ට සිදුවන හානිය අඩු කිරීමටත් එය හේතු වෙනවා.ශ්‍රී ලංකා ආර්ථිකයේ කේන්ද්‍රස්ථානයක් ලෙස අනුරාධපුරය ගෙන උතුරටත් නැඟෙනහිරටත් හොඳ වෙළෙඳ මධ්‍යස්ථානයක් බවට ද පත්වීම මෙයින් සිදු වුණා. උතුරේ නිෂ්පාදන රජරටට හා දකුණට ගෙන ඒමටත් දකුණේ නිෂ්පාදන උතුරට බෙදා හැරීමේදීත් අනුරාධපුරය හුවමාරු මධ්‍යස්ථානයක් ලෙස කටයුතු කෙරෙනවා. විශේෂයෙන් දැයට කිරුළ හා සමගාමීව මහාමාර්ග සංවර්ධනය වීම හා ඒ මාර්ග ඉතා හොඳ මට්ටමින් තිබීම නිසා. ආර්ථික අංශයේ හුවමාරු මධ්‍යස්ථානයක් ලෙස මේ ප්‍රදේශයට ඉතා වටිනාකමක් ලැබී තිබෙනවා.වසර ගණනාවක් කොටි ත්‍රස්තවාදින්ගෙන් බැටකෑ උතුරු මැද පළාතේ ජනතාවට ජනාධිපතිතුමා විසින් ලබා දුන් වරප්‍රසාදයක් තමයි, දැයට කිරුළ. පසුගිය කාලයේ උතුරු මැද පළාත්වල සංවර්ධනයේ විශාල පසුබෑමක් සිදුවුණා. මේ තත්ත්වය නිසා වෙන්නැති උතුරු මැද පළාතට දැයට කිරුළ ලබා දුන්නේ.දැයට කිරුළ නිසා මේ වන විට උතුරු මැද පළාතේ විශාල සංවර්ධනයක් සිදුවෙලා. ඒ සංවර්ධනය අත්පත් වුණේ නගරවලට පමණක් නොවෙයි. ඉතා දුෂ්කර ප්‍රදේශවලටත් අද වනවිට මේ සංවර්ධනයේ ප්‍රතිලාභ අත්වෙලා.කහටගස්දිගිලිය නගරය ගැන පවසනවා නම් දැයට කිරුළට සමගාමීව දැනට පවතින බස් ඩිපෝව සංවර්ධනය කරන්නට රුපියල් මිලියන 30 ක මුදලක් ලැබී තියෙනවා. මේ මඟින් අපිට එය අවසන් කරන්නට හැකි වුණා.කහටගස්දිගිලියට අඩුපාඩුවක් වූ බස් නැවතුම්පළ ඉදිකිරීම සඳහා රුපියල් මිලියන 20 ක් වෙන්කර තියෙනවා. මෙහි කඩසාප්පු සංකීර්ණයක් ද ඉදිකිරීමට කටයුතු යොදා තිබෙනවා.අපි කහටගස්දිගිලිය නගරයට අඩුපාඩුවක්ව පැවැති පුස්තකාලයක්, ශ්‍රවණාගාරයක් ආසියානු සංවර්ධන බැංකු ආධාර යටතේ ඉදිකළා. නමුත් අසම්පූර්ණයි. මේ නිසා දැයට කිරුළට සමගාමීව එම අඩුපාඩු සම්පූර්ණ කරන්න අපිට රුපියල් මිලියන 8 ක් ලැබී තියෙනවා. මීට අමතරව කහටගස්දිගිලය පොලිසිය හදා තිබුණේ අඩක් පමණයි. ඉතුරු කොටස් සම්පූර්ණ කරන්න අපිට දැයට කිරුළ හරහා රුපියල් මිලියන 20 ක් ලැබී තියෙනවා.කහටගස්දිගිලිය නගරයට මේ වන විට සංස්කෘතික මධ්‍යස්ථානයක අඩුපාඩුව පැවතුණා. ගමේ දරුවන්ට සිය හැකියා ඔප් නැංවීමට සංස්කෘතික මධ්‍යස්ථානයක් තනන්න රුපියල් මිලියන 12 ක මුදලක් ලැබී තියෙනවා.කහටගස්දිගිලිය නගරයේ ක්‍රීඩාංගණය ගම නැඟුම යටතේ අවසන් කළා. එහි ක්‍රීඩාගාරයේ අඩුව සම්පූර්ණ කර එය තනන්නට මේ වන විට රුපියල් මිලියන 25 ක් දැයට කිරුළට සමගාමීව වෙන්කර තියෙනවා.මේ සියලුම දේ ස්ථිර ගොඩනැගිලියි. මීට අමතරව තවත් රුපියල් මිලියන 2 ක මුදලක් සියලුම තුලානකටම (ග්‍රාම සේවා වසමකටම) ලබාදී තියෙනවා. මේ මඟින් වාරි මාර්‍ග, පාසල්වල භෞතික සම්පත් වැඩිදියුණු කරන්න හැකියාව ලැබෙනවා. 2012 වසර අවසන් වීමට පෙර සැමට විදුලිය ලබා දෙන්න අපිට මේ වනවිට ප්‍රතිපාදන ලැබී තියෙනවා. ගොවි ජන සේවා දෙපාර්තමේන්තුව දැයට කිරුළට සමගාමීව විශාල වැව් සංවර්ධනය කළා. ඉතුරු කොටස ඉදිරියේදි සංවර්ධනය කරගෙන යනවා.මෙවර දැයට කිරුළ පෙර වසරවල දැයට කිරුළට වඩා වෙනස්. එය දැවැන්ත ආර්ථික සංවර්ධනයේ විශාල පෙරළියක්. ප්‍රදර්ශන භූමියේ ගොඩනැගිලි පවා ස්ථිර ඒවායි.අනුරාධපුරයට විශාල අඩුපාඩුවක්ව පැවැති නෘත්‍ය ශාලාවක් ලැබී තියෙනවා. අපි දැනටමත් එහි වැඩ ආරම්භ කර තියෙනවා.සියලුම ප්‍රධාන මාර්‍ග ඇතුළු අතුරු මාර්‍ග මේ වන විට කාපට් කර තියෙනවා. කාලයක් පුරා මේ ප්‍රදේශයට තර්ජනයක්ව පැවැති අලි කරදර දැයට කිරුළ නිසා අවසන් වුණා. වන ජීවී අමාත්‍ය එස්.එම්. චන්ද්‍රසේන මහතාගේ මැදිහත්වීම මත විල්පත්තු අභය භූමියේ අලින්ට අලිවැට සකස් කළා. හොරොව්පතාන නගරය ආසන්නයේ විශාල අලි අනාථාගාරයක් සඳහා වූ අක්කර 4000 ක පමණ භූමියක් වෙන් කර තියෙනවා. මෙහි සිටිනා අලින්ට රජයෙන් හා වෙනත් පරිත්‍යාග ශීලින්ගෙන් ආධාර ලබා දෙන පරිදියි පහසුකම් සැලසෙන්නේ.කැකිරාව, රිටිගල කන්ද ප්‍රදේශයේ විශාල භූමියක් ලබාගෙන අලි ඒවාට යොමු කිරීමට කටයුතු යොදා තිබෙනවා.මේ ආකාරයට උතුරු මැද අපේ පළාත් මේ වන විට දැයට කිරුළ හේතුවෙන් දැවැන්ත සංවර්ධනයක් අත්පත් කරගෙන තියෙනවා. සාමාන්‍ය ක්‍රමයට මේ ආකාරයට මේ ප්‍රදේශ සංවර්ධනයක් ලබන්න නම් වසර 35 ක් වත් යායුතු වෙනවා. දැයට කිරුළ නිසා ඒ තත්ත්වය මාසයකින් දෙකකින් අපට ලැබුණා.ගම් උදාව මෙන් නොව මෙහි සංවර්ධනය අපේ ඇසට පෙනෙනවා. සංවර්ධනය එක් දෙයකට පමණක් සීමා වෙලා නැහැ. විවිධ අංශයන්ගෙන් පැහැදිලි සංවර්ධනයක් අපිට දකින්න පුළුවන්.දැයට කිරුළ නිසා අපේ විද්‍යාලයට ලක්ෂ 300 ක ගොඩනැඟිලි අලුත්වැඩියාවක් ලැබුණා. විශේෂයෙන් 6, 7, 8 පන්ති ශාලා තුනම සහ ප්‍රධාන ශාලාව අලුත්වැඩියා කෙරුණා. සෞන්දර්ය ගොඩනැඟිල්ල, තාක්ෂණ ඒකකය වගේ ම 9 ශ්‍රේණිය සඳහා තට්ටු දෙකක ගොඩනැඟිල්ලකුත් ප්‍රාථමික අංශයේ අලුත්වැඩියාවන් පවා සිදු කෙරුණා.පාසලේ අබලන් වී තිබූ ජල පද්ධතිය සම්පූර්ණ අලුත්වැඩියා කිරීම නම් ඉතාම වැදගත්.පාසල් ළමයින් සඳහා පුහුණු වැඩසටහන් 14 ක් පමණ කළා. ළමා ආරක්ෂණ අධිකාරිය, ඖෂධ නිෂ්පාදන දෙපාර්තමේන්තුව, මත්ද්‍රව්‍ය නිවාරණ ඒකකය, පරිසර අමාත්‍යාංශය වැනි ආයතන රැසකින් අද දවසේ සමාජයේ පවතින ප්‍රශ්න සහ ඒවාට විසඳුම් ලබා දිය හැකි ආකාරය පිළිබඳව ළමයින් දැනුම්වත් කිරීම ඒ මගින් සිදු වුණා. පරිසර සංරක්ෂණයට යොමුවිය යුතු ආකාරය, මත්ද්‍රව්‍ය උවදුරෙන් අනාගත පරපුර ගලවා ගත හැකි ආකාරය ආදිය පිළිබඳ දැන ගැනීම වත්මන් සමාජයට පිවිසෙන දරු දැරියන්ට ඉතා වැදගත්.ඇත්තෙන් ම දැයට කිරුළ හා සමගාමීව පාරවල් හැදීම නිසා දරුවන්ට වෙලාවට පාසල් ඒමට අවස්ථාව උදා වී තිබෙනවා. අපේ දරුවන්ට නිදහස් උත්සවයට මෙන් ම දැයට කිරුළ සඳහා විවිධ අංග වලට දරුවන් ඉදිරිපත් වීම නිසා ඔවුන්ට හොඳ අත්දැකීමක් ලැබුණා. විවිධ තරගවලට ඉදිරිපත් වී ළමයින් 300 දෙනකු පමණ ත්‍යාග ලැබුවා. ළමයින්ට නායකත්ව පුහුණුවක් ලබාදීම ඔවුන් පාසලින් පිට වී විශ්ව විද්‍යාලයට හෝ සමාජයට යෑමේ දී ද ඉතා වැදගත් වනවා.මේ සියලු අංශවලින් ගත් විට දැයට කිරුළ මෙවැනි පළාතක සිදු කිරීම නිසා සමස්තයක් ලෙස ප්‍රදේශයටත් අප වැනි පාසලවලටත් බොහෝ සේවයක් සිදුවුණා.සාකච්ඡාකෙළේ සුභාෂිණී ජයරත්න / අරුණි මුතුමලීඡායාරූප - විමල් කරුණාරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=ab1202124</link>
    <topic>කරුණු කාරණා</topic>
    <author/>
    <content>කරුණු කාරණා”ඔව්.. අපි මොලැෂස් ගෙනාවා”අනෝමා ගමගේ මන්ත්‍රීවරිය මහා උජාරුවකින් යටිගිරියෙන් කෑගසා මුළු ලංකාවටම ඇසෙන්නට කිව්වාය. මරියකඩේ පේමන්ට් එකේදි නෙමේය. උත්තරීතර පාර්ලිමේන්තුවේදීය.”ඔව්.. මං කසිප්පු විකුණනවා” මරියකඩේ අම්මණ්ඩි කෙනකු එළියට බැහැලා ඇඳිවත පැත්තකින් ඔසවා ඇඟිල්ල ඔසවා අතකින් මාළු කපන මන්නා පිහියක් ඔසවා කියන්නේ ඒ විදියටය.සමාවිය යුතුය. උදාහරණයකට ගත්තාට දැන් නම් මරියකඩේවත් එහෙම අසංවර කාන්තාවන් දකින්නට නැත. එහෙම හිටියාය කියා අප අසා තිබුණේ බොහොම ඉස්සරය.ඒ උදාහරණ අමතක කොට අනෝමා ගමගේ මන්ත්‍රීවරියගේ කතාවට යළි අවධානය යොමු කරමු.පාර්ලිමේන්තු ඉතිහාසයේ මන්ත්‍රීවරියක විසින් මෙවැනි කතාවක් මීට පෙර කර තිබේද යන්න ගැන අපට නම් සැකක් තිබේ.පාර්ලිමේන්තුවේ සාමාන්‍යයෙන් කතා බහ කරන්නේ වෙනත් වැදගත් කරුණු කාරණා ගැනය. විපක්ෂයට මේ කාරණා ගැන ප්‍රතිපක්ෂ කරුණු රාශියක් තිබේ. ඒවා බොහොමයක් තියුණු විවේචන බව ඇත්තය. ඒවා එල්ල කරන විට ආණ්ඩු පක්ෂය උණුසුම් වන බව ද ඇත්තය. එවිට මුළු පාර්ලිමේන්තුව ද උණුසුම් වන බව ද ඇත්තය.වියහියදම්, ආයෝජන, දූෂණ, කප්පම්, විභාග ප්‍රතිඵල, මැති ඇමැතිවරුන්ගේ ආරක්ෂක රථ, පත්වීම් ආදී නහුතයක් දේවල් ගැන විපක්ෂයට ප්‍රශ්න ඇත. පත්තරකාරයන් වශයෙන් අපට ද ප්‍රශ්න ඇත. ජනතාවට ද ප්‍රශ්න ඇත. එහෙත් “ඔව්.. අපි මොලැෂස් ගෙනාවා” එවැනි මරියකඩේ මාදිලියේ කතා නම් පාර්ලිමේන්තුවේ තබා දැන් මරියකඩේවත් නැත.පිරිමියකුගෙන් නම් එවැනි වචන පෙළක් එවැනි යටිගිරිස් හඬකින් පිටවීම ගැන අපට හිතාගන්නටවත් පුළුවන. එහෙත් කාන්තාවකගෙන් .. විශේෂයෙන් ගෙදර බුදුන් ලෙස වැඳුම් පිදුම් ලබන අම්මා කෙනකුගෙන් කෙසේ නම් බලාපොරොත්තු වෙන්නද?මොලැෂස් ගෙන්වා ඇත්තේ පිටරටිනි. ඒ සඳහා අති විශාල විදේශ විනිමයක් වැය කොට තිබේ.එහෙත් අනෝමා ගේ සැමියා යූ.ඇන්.පී. රජය යටතේ සෙවණගල සීනි ෆැක්ටේරිය ලබාගෙන ඇත්තේ වැඩිපුර සීනි නිෂ්පාදනය කොට රටේ ආර්ථිකයට පොඩි සපෝට් එකක් දෙන්නටය. එහෙත් සිදු වූයේ වෙනකකි. වැඩි වැඩියෙන් මොලැෂස් ගෙන්වා ගල් අරක්කු නිෂ්පාදනය කොට ජනතාවට වැඩි වැඩියෙන් ගල් අරක්කු පෙව්වේය.ගල් අරක්කු යනු බාලම වර්ගයේ අරක්කු විශේෂයයි. සාමාන්‍ය භාවිතයේ කියන්නේ බොකුදිරාස් කියලාය. ගැහුවොත් කාලයකදී බොක්ක දිරනවාමය. අනෝමා “ඔව් .. අපි මොලැෂස් ගෙනාවා” යනුවෙන් යටිගිරියෙන් කෑ ගසා කියන්නේ මේ බොකුදිරාස් ගැනය.බොකුදිරාස් ගැසූ පසු අන්තිමේදී බොකු දිරා ගොස් බොකු දියවී කටින් පමණක් නොව නව දොරින්ම ලේ මස් ඉස්ම වහනය වී මැරෙනවාය.බිරියට ස්වාමියා අහිමි වෙනවාය. දරුවන්ට තාත්තා අහිමි වෙනවාය. අනෝමා යටිගිරියෙන් කෑගසා කිව්වේ එහෙම බොකුදිරාස් ගැනය.ඒ පිළිබඳව අම්පාර පැත්තේ ඡන්දදායක කාන්තාවෝ නැවත සිතා බලත්වා!රනිල් නැවත ඉපැදී ඇත. මින් කලකට පෙර ද ඔහු ඉපැදී සිටියේය. පස්දුන් කෝරළේ ගැන කීවේ එහෙම ඉපදිලා ඉන්න කාලයේය.මුළු ලංකාවටම පස්දුන්නේ මතුගම පැත්තෙන් හින්දා ඒ පැත්තට පස්දුන් කෝරලය කියලා කියූ බව පළමු වරට ප්‍රකාශ කළ ඉතිහාසඥයා වූයේ රනිල් මහත්තයා ය. ඒ කාලයේ ඒ කතාව අසා පත්තරකාරයෝ හොඳ හොඳ කතා පටබැන්දහ.රනිල් මහත්තයාගේ ඒ තියරිය අනුව කොළඹ සෑදී ඇත්තේ අපූරු ආකාරයට ය. එක්තරා කොලුවෙක් පවුලේ කෙනකුගේ බඩේ අමාරුවකට මිරිකලා දෙන්ඩ දෙහිගෙඩියක් ගේන්ඩ කූඹිකැලේ සිට දෙහි කැළේට යමින් සිටියේය.කූඹිකැලේ කියන්නේ දැන් ඔය කුරුඳුවත්ත කියන හරියටය. දෙහි කැලේ කියන්නේ දෙහිවලටය. ‘වල’ කියන්නේ ‘කැලේ’ට නෙව.මේ කොලුවා ඔහොම යනකොට ඔය කුරුඳුවත්ත හරියේ දී මහා තඩි ගෑනුකෙනෙක් ප්‍රාදුර්භූත වුණාලු. ඒ කියන්නේ කොළඹ හතේ ගෑනු කෙනෙක්ලු. උඩට මොකුත්ම ඇඳලා තිබුණේ නැතිලු. මහා තඩි පපුවක් තිබුණලු. මේ ගෑනු කෙනා එක පාරටම කොලුවා අල්ලාගෙන “කොල්ලො ඉඹ” කියලා පපුවට තියලා තද කරගත්තාලු. කොල්ලා යංතං ගැලවිලා දුවන්ඩ පටන් ගත්තු එක නැවතුණේ බේරුවල් බොක්කේ හැංගිලා කියලා කියනවානේ.ඔය “කොල්ලො ඉඹ” කියන එකෙන්ලු “කොළොඹ” කියන එක හැදිල තියෙන්නෙ.. ග්‍රාම නාම හැදීමේ රනිල් සංකල්පයට අනුව...ඉතින් ඔය මහ තඩි ගෑනු එක්කෙනා මහ තඩි පපුවත් උස්සගෙන බලාගෙන හිටියලු තව කොල්ලෙක් අල්ලගන්ඩ. සමහර කොල්ලො බටහිරට දුවලා තියෙනවා. සමහර උන් උතුරට.. සමහර උන් දකුණට... සමහර උන් නැඟෙනහිරට ... සමහර උන් උතුර දකුණ හොයාගන්ඩ බැරුව මැදටත් දුවලා වටේට කැරකි කැරකි හිටියලු.ඔන්න ඕකයි කොළඹ සංකල්පය.මේ හැම දෙයක්ම මතක් වුණේ රනිල් ගේ බේරුවල කතාව හින්ද.. එහෙම කිව්වට ඉම්තියාස් කියන්නේ අර බේරුවල් බොක්කටම දුවාපු කොලුවා කියලා නම් හිතන්ඩ එපා.. ඒ වෙන කෙනෙක්.රනිල් මහත්තයා, පසුගිය දොහක ඉම්තියාස් මහත්තයට මහා විශාල චෝදනාවක් එල්ල කරලා තිබුණනේ සිරිකොතට ගල් ගහපු කණ්ඩායමක් බේරුවලත් ඉන්නවා කියලා. ඊට පස්සේ කුරානයෙනුත් කතාන්දර අරගෙන මොන මොනවදෝ එකක් කියලා කියල තමයි ආරංචිය.අස්වර් මහත්තයා නම් කියන්නේ ඒක සම්පූර්ණ විකෘති කතාවක් කියලා. මුස්ලිම් භක්තිකයන්ට අපහාස වෙන ආකාරයට කුරානයත් විකෘති කරලා කියලා.කාලයෙන් කාලයට රනිල් මහත්තයා ඕවගේ දේවල් කියනවා. මොනවා වුණත් ඉම්තියාස් කියන්නේ ප්‍රතිපත්තිගරුක, තුට්ටු දෙකේ වචන පාවිච්චි නොකරන යූ.ඇන්.පී.කාරයන් කිහිපදෙනා අතරින් එක්කෙනෙක්...ඒත් දන් ඉම්තියාස් පිල් බෙදීමට අහුවෙලා එක පිලක ඉත්තෙක් වෙලා..කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=ab1202125</link>
    <topic>විමල්ලා නාමල්ලා හාල්පිටි තෝසේ කා ගස්ලබු ජෙලි කති</topic>
    <author>චන්දන බණ්ඩාර</author>
    <content>ජනාධිපතිතුමා ගිය සතියේදී වැල්ලවත්ත මියාමි හෝටලයේ පැවැති මංගල උත්සවයකට සහභාගි වුණේය. ඒ පාර්ලිමේන්තු මන්ත්‍රී ඒ.එච්.එම්.අස්වර් ගේ මිනිබිරිය වන ෆාතිමා යුර්සාගේ විවාහ මංගල උත්සවයයි. මේ විවාහ මංගල උත්සවයට මැති ඇමැතිවරු රැසක් ඇරැයුම් ලබා සිටියහ. ආර්ථික සංවර්ධන ඇමැති බැසිල් රාජපක්ෂ, ගීතාංජන ගුණවර්ධන, අබ්දුල් කාදර්, රාවුෆ් හකීම්, දෙහිවල ශ්‍රී.ල.නි.ප. ප්‍රධාන සංවිධායක නගරාධිපති ධනසිරි අමරතුංග කොළඹ නගරාධිපති මොහොමඩ් මුසම්මිල් ඇතුළු පිරිසක් ඊට එක්ව සිටියහ.මංගල උත්සවයේදී ජනාධිපතිතුමා ඇතුළු මැති ඇමැතිවරුන්ට රාත්‍රි භෝජනය පිළියෙල කොට තිබුණේ විශේෂ කාමරයකය. මුස්ලිම් ජනතාවගේ සංස්කෘතියට අනුව බුරියානි රස විඳීමට එහිදී කාටත් අවස්ථාව ලැබිණි.කොළඹ නගරාධිපති මොහොමඩ් මුසම්මිල් අසුන්ගෙන සිටියේ ජනාධිපතිතුමා ආසන්නයේ දකුණු පස වූ පුටුවේ යි. වම් පසට වන්නට වූ පුටුවේ වාඩිගෙන සිටියේ ඇමැති නිමල් සිරිපාල ද සිල්වාය.ජනාධිපතිතුමා ඇතුළු පිරිස බුරියානි රස බලද්දී කෑම රස තවත් වැඩි වූයේ මැති ඇමැතිවරුන්ගේ සහ ජනාධිපතිතුමාගේ රස කතා නිසාය. එම කෑම මේසයේ එ.ජා.ප.ය නියෝජනය කළ එකම තැනැත්තා වූයේ කොළඹ නගරාධිපති මොහොමඩ් මුසම්මිල්ය. මේ නිසා මැති ඇමැතිවරු බොහෝ දෙනා කොළඹ නගරාධිපතිවරයා ගැන වැඩි උනන්දුවක් දැක්වූහ.”ඇත්තද නගරාධිපතිතුමා ඔයාගේ හෝටලයෙන් පත්තරකාරයින්ට හැම සිකුරාදාම බුරියානි දෙනවා කියන්නේ. බුරියානි දීලා කොහොම හරි හැම සති අන්තයේම ඔයාගේ නිව්ස් පත්තරවල දාගන්නවා නේද?” ජනාධිපතිතුමා කොළඹ නගරාධිපතිවරයාගෙන් විමසා සිටියේ සියලුදෙනාම සිනහ ගන්වමිනි.”අනේ නෑ සර්. මට මේ වැඩ අධික නිසා මගේ හෝටලයත් වහලා දැම්මා” කොළඹ නගරාධිපති මුසම්මිල් කීවේ කාගේත් සිනහව තවත් වැඩි කරමිනි.”හැබැයි ජනාධිපතිතුමනි කොළඹ නගරාධිපතිතුමාට අපෙන් නම් කරදරයක් නැහැ. එයාට ඉතින් ඔය එයාලගේ පැත්තේ ප්‍රබලයන්ගෙන් තමයි ප්‍රශ්න ඇතිවෙලා තියෙන්නේ.” ඇමැති බැසිල් රාජපක්ෂ මහතා කීවේය.”මට නම් ඔය කවුරුවත් වැඩක් නැහැ. මං වැඩ කරන්නේ අපේ නායක රනිල් මැතිතුමා කියන විදියට” කොළඹ නගරාධිපති මුසම්මිල් කීවේ කොළඹ එ.ජා.ප. ප්‍රබලයන් සතයකටවත් මායිම් නොකරමිනි.”හැබැයි ජනාධිපතිතුමනි මං කවදාවත් ඔබතුමා කොළඹ සිදු කරන වැඩවලට ඇඟිලි ගහන්නේ නෑ. මං ඔබතුමාගේ වැඩ ඉදිරියට ගෙන යාමට උදව් කරනවා. මොකද ඔබතුමා ඒ කාලේ ඉඳලාම මගේ පරණ යාළුවානේ. මට අපේ අයගේ ඇඟිලි ගැහීම් තමයි තියෙන්නේ” කොළඹ නගරාධිපති මොහොමඩ් මුසම්මිල් ජනාධිපතිතුමාට කීවේය.”නගර සභාවේ සමහර නිලධාරීන් අල්ලස් ගන්නවා. ඒ ගැන ඔබතුමාලාගේ කෝට්ටේ ප්‍රබලයන්ට පැමිණිලි කරන්න කියලා එයා ඉල්ලා තිබුණා නේද?” නියෝජ්‍ය ඇමැති ෆයිසර් මුස්තාපා කියා සිටියේය.”එයා කව්ද මමයි කොළඹ නගරාධිපති. එහෙම කවුරුහරි අල්ලස් ගන්නවා නම් කොළඹ ජනතාව මටයි පැමිණිලි කරන්න ඕන. එයාට බැහැ නගර සභාවට අතදාන්න.” යළිත් වරක් කොළඹ නගරාධිපතිවරයා තදින්ම කොළඹ එ.ජා.ප. ප්‍රබලයාට දොස් කීවේය.ඒ කතාවට අඩු වැඩි එක්කළේ පාර්ලිමේන්තු මන්ත්‍රී ඒ.එච්.එම්.අස්වර්ය. “ඔබතුමාලාගේම පක්ෂයේ ප්‍රබලයෙක් නගර සභාවේ අල්ලස් ගන්නවා කිව්වහම ඒකෙන් අදහස් වෙන්නේ එ.ජා.ප. පාලනය කරන තැන්වල අල්ලස් ගන්නවා කියන එකනේ. ඒක ඔය ඔබතුමාලාගේ ප්‍රබලයාට තේරෙන්නේ නැද්ද?” මන්ත්‍රී ඒ.එච්.එම්.අස්වර් විමසා සිටියේය.මේ අතර ජනාධිපතිතුමා සහ මැති ඇමැතිවරු රාත්‍රි භෝජනය ගනිමින් සිටියදී එහි තරමක් ප්‍රමාද වී පැමිණියේ දෙහිවල ගල්කිස්ස මහ නගර සභාවේ නගරාධිපති ධනසිරි අමරතුංගය.”සර් මේ ඉන්නේ දෙහිවල ගල්කිස්සේ මුස්ලිම් අයගේ නායකයා” නියෝජ්‍ය ඇමැති ෆයිසර් මුස්තාපා ජනාධිපතිතුමාට කීවේය. “ඒක නම් ඇත්ත සර්. දෙහිවල අපේ පාරවල් ටික හැදුවේ ධනසිරි මුල්වෙලා. ඉතිහාසයේ දෙහිවල නගර සභාවේ මුස්ලිම් ජනතාවගේ වැඩිම ඡන්ද ගත්ත ශ්‍රී ලංකාකාරයා ධනසිරි.” දෙහිවල ප්‍රදේශයේ පදිංචිව සිටින පාර්ලිමේන්තු මන්ත්‍රී ඒ.එච්.එම්.අස්වර් කියා සිටියේය.”මොනවා වුණත් දැන් දෙහිවල ඩෙංගු අඩුයි. කානු ටික හරියට පිරිසුදු වෙනවා. ඉස්සර දෙහිවල කෙනෙක් මට හමු වුණොත් කියන්නේ දෙහිවල අපිරිසුදුයි කියලා. ඒත් දැන් එහෙම නෑ.” ජනාධිපතිතුමා කියා සිටියේ ධනසිරි අමරතුංග අගය කරමිනි.”සර් සජින්වාස් මන්ත්‍රීතුමා ගේ ආච්චි අම්මාගේ අවමඟුලට ගියාද?” ධනසිරි නගරාධිපතිවරයා ජනාධිපතිතුමාගෙන් විමසා සිටියේය.අනතුරුව ජනාධිපතිතුමා කතාව වෙනතකට හැරවූයේය.”දැන් පුදුම දෙයක් වෙලා තියෙන්නේ. විපක්ෂය බාල දේශපාලනයක් කරන්නේ. රටේ මදුරුවෝ වැඩි වුණත් මටයි ආණ්ඩුවටයි බණින්නේ. ඊළඟට කාගේ හරි ඇඟකට බැරිවෙලාවත් පොල් ගහකින් පොල් ගෙඩියක් වැටුණත් මටයි ආණ්ඩුවටයි බණින්නේ. විපක්ෂයට දැන් ඇත්තටම සටන් පාඨ නැහැ. මොකක්ද ඔබතුමාලාගේ පක්ෂයේ දේශපාලනය” ජනාධිපතිතුමා කොළඹ නගරාධිපතිවරයාගෙන් විමසා සිටියේය.”ජනාධිපතිතුමනි මං ඕවා දන්නේ නැහැ. ඒවා ඉතින් එක එක්කෙනාගේ අජෙන්ඩානේ” කොළඹ නගරාධිපති මුසම්මිල් කියා සිටියේය.”අනෙක් කාරණය තමයි ඩෙංගු ප්‍රශ්නයේදී වැඩිම වගකීම දැන් තිබෙන්නේ ජනතාවට. ආණ්ඩුවට බැහැ හැම කෙනෙක්ගේම පෞද්ගලික ඉඩකඩම් පිරිසුදු කරන්න. ඩෙංගු ඇති කරන ද්‍රව්‍ය ගෙවත්තෙන් ඉවත් කිරීම ජනතාවගේ යුතුකම. ඒවා එක්රැස් කිරීම සහ විනාශ කිරීම, නගරයේ කානු පිරිසුදුව තබා ගැනීම නගර සභාවල සහ ප්‍රාදේශීය සභාවල යුතුකම.” ජනාධිපතිතුමා කියා සිටියේය.ආර්ථික සංවර්ධන අමාත්‍යාංශයේ ලේකම්වරයා වශයෙන් කටයුතු කරන, මුදල් සහ ක්‍රම සම්පාදන අමාත්‍යාංශයේ ලේකම්වරයා ද වන ආචාර්ය පී. බී. ජයසුන්දර ආර්ථික සංවර්ධන අමාත්‍යාංශයේ නිලධාරීන් කැඳවූයේ 2012 වසර ආරම්භයේදීම අමාත්‍යාංශයේ වැඩ කටයුතු පිළිබඳව සහ අමාත්‍ය බැසිල් රාජපක්ෂ මහතාගේ අරමුණු හා ඉලක්ක පිළිබඳව ඔවුන්ට පැහැදිලි කිරීම සඳහාය. එහිදී ආචාර්ය පී. බී. ජයසුන්දර නිලධාරීන්ට විශේෂ දැනුම්දීමක් කළේය.“බැසිල් රාජපක්ෂ අමාත්‍යතුමාගේ තිබෙන විශේෂ ලක්ෂණයක් තමයි හැම කටයුත්තක් පිළිබඳවම ගැඹුරින්ම අධ්‍යනය කිරීම සහ තොරතුරු සෙවීම. ඒ නිසා කොයි වේලාවකවත් එතුමාට කරුණු සැඟවීමට අපට පුළුවන්කමක් නැහැ.”“අනෙක් කාරණය තමයි, එතුමා සතුව තිබෙන දත්ත ගබඩාව. ඒ වගේ තොරතුරු සම්භාරයක් ශ්‍රී ලංකාවේ කිසිම පුද්ගලයෙකු හෝ ආයතනයක් සතුව නැති බව මම දන්නවා. ඕනෑම ප්‍රදේශයක තොරතුරු - ග්‍රාම සේවක කොට්ඨාස, ග්‍රාම සේවා නිලධාරීන්ගේ නම්, සමෘද්ධි නිලධාරීන්ගේ නම්, කෘෂි සංවර්ධන නිලධාරීන්ගේ නම් එතුමා ළඟ තිබෙනවා. ඕනෑම ව්‍යාපෘතියක සංවර්ධන යෝජනා ක්‍රමයක තොරතුරු එතුමා ළඟ තිබෙනවා. වර්ෂාව පිළිබඳ දත්ත, මුහුදු ඛාදනය පිළිබඳ ඓතිහාසික සංඛ්‍යා ලේඛන සියල්ලම තිබෙනවා. දේශපාලන සංස්කෘතික සහ සමාජ තොරතුරු තිබෙනවා.”“එම දත්ත එතුමා ළඟ පැවතීම විතරක් නොවෙයි වැදගත් වන්නේ. අවශ්‍ය ඕනෑම කරුණක් ක්ෂණයකින් සොයා ගැනීමට හැකි ලෙස ඒවා සංවිධානය කර තිබීමයි.”“මම බලාපොරොත්තු වෙනවා බැසිල් රාජපක්ෂ අමාත්‍යතුමා සමඟ සාකච්ඡා කර එම දත්ත අමාත්‍යාංශය යටතේ ආයතනගත කර පවත්වාගෙන යෑමට ඉඩ ලබාගන්න පුළුවන් ද කියා සොයා බැලීමට. අප සියලු දෙනාටම පමණක් නොවේ මුළු රටටම ඒවා ප්‍රයෝජනවත් වේවි.”“මම මේ කාරණය මුලින්ම මතක් කරන්නේ රාජ්‍ය සේවයේ සමහර විට සිදුවන ආකාරයටම තොරතුරු වසන් කිරීමට, සැඟවීමට, වැරැදි විදිහට අර්ථකථනය කිරීමට බැසිල් රාජපක්ෂ අමාත්‍යවරයාගෙන් ඉඩක් නොලැබෙන බව ඔබට කියන්න” යැයි ආචාර්ය පී. බී. ජයසුන්දර කියාසිටියේය.ගිය බ්‍රහස්පතින්දා පාර්ලිමේන්තුවේදී විවාදයට ගෙන තිබුණේ ජාතික මං මාවත් පනත පිළිබඳවය. එහිදී පක්ෂ විපක්ෂ මැති ඇමැතිවරු අදහස් දැක්වූහ. විටෙක ඒ අදහස් පාර්ලිමේන්තු සභා ගැබ උණුසුම් කිරීමට සමත් විය. එහිදී මන්ත්‍රී නාමල් රාජපක්ෂ දැක්වූ අදහස් කාගේත් අවධානයට යොමු විය.”රටේ සංවර්ධනයේ ප්‍රධාන කේන්ද්‍රස්ථානයක් තමයි මහා මාර්ග සංවර්ධනය. බොහෝ දෙනා කතා කරනවා අධිවේගී මාර්ග ගැන. පාර විවෘත කරපු දිනයේ ඉඳලා මේ වෙනකොට ලක්ෂ හය හමාරක විතර පිරිසක් එය පාවිච්චි කරලා තියෙනවා. ඊළඟට අනාගතයේ නුදුරු දිනයකදීම කොළඹ පිටරවුම් පාරේ දෙවෙනි අදියරට මුල්ගල තියනවා. දක්ෂිණ අධිවේගී මාර්ගය මාතර, බෙලිඅත්ත, හම්බන්තොට වෙරළ හරහා නැඟෙනහිර වෙරළ දක්වා ගමන් කරනවා.” මන්ත්‍රි නාමල් කියා සිටියේය.ඉන් පසුව මන්ත්‍රී නාමල් කී කතාව තුළ කී දෙයට වඩා සිතන්නට බොහෝ දේ ඉතිරිව තිබිණි. “ගයන්ත කරුණාතිලක මන්ත්‍රිවරයා කියනවා අධිවේගී පාරේ වැඩ කරන්නේ හම්බන්තොට මිනිස්සු විතරයි කියලා. හම්බන්තොට ගැන පුදුම ඊර්ෂ්‍යාවක් තියෙන්නේ. හම්බන්තොට අය විතරක් නෙමෙයි අධිවේගී මාර්ගයේ ගාල්ල, මාතර, කළුතර අයත් රැකියා කරනවා. ජනාධිපතිතුමා අයවැය කතාවේදී මේ පාර්ලිමේන්තුවේදී කීවා ඇත්තටම මේ අයවැයෙන් සියඹලා ගෙනාවේ නැද්ද කියලා. දැයට කිරුළ ජාතික සංවර්ධන ප්‍රදර්ශනය අනුරාධපුරයට ගිහින් බැලුවාම රට පුරා වෙන සංවර්ධන ගැන දකින විට මට නම් අහන්න තියෙන්නේ “තාත්තේ සියඹලා විතරමද ගෙනාවේ කියලා.” මන්ත්‍රී නාමල් නොකියා කීවේ රටේ සිදුවෙන දැවැන්ත ආර්ථික සහ සමාජයීය සංවර්ධනය ගැනයි.එ.ජා.ප. නායකයාගේ ප්‍රධානත්වයෙන් විශේෂ රැස්වීමක් කොළඹ නගරාධිපති මොහොමඩ් මුසාමිල්ගේ නිවෙසේ ගිය සතියේ පැවැත්විණි. ඊට කොළඹ නගරාධිපතිවරයා ද නාගරික මන්ත්‍රිවරු කීප දෙනෙක් ද එ.ජා.ප. කොළඹ දිසා මන්ත්‍රි රවි කරුණානායක ද එ.ජා.ප. මහලේකම් තිස්ස අත්තනායක ද එක්ව සිටියහ.එම සාකච්ඡාවේදී එ.ජා.ප. මන්ත්‍රී රවී කරුණානායක කීවේ කොළඹ මහ නගර සභා බල ප්‍රදේශයේ ළදරු පාසල්, ක්‍රීඩා පිටි, ක්‍රීඩාගාර, වැසිකිළි ආදිය අබලන් වී ඇති බවය. ඒවා නඟා සිටුවීමට කොළඹ මහ නගර සභාව අසමත් වී ඇති බවද එ.ජා.ප. මන්ත්‍රි රවී කරුණානායක කීවේය.ඒ සමඟම කොළඹ නගරාධිපති මොහොමඩ් මුසම්මිල්ට කේන්තිය ඉහවහා ගියේය. “මන්ත්‍රිතුමා, ඔබතුමාගේ වැඩක් බලා ගන්න. මං මගේ වැඩ බලා ගන්නම්.” කොළඹ නගරාධිපතිවරයා කියා සිටියේය.ඒ සමඟම කොළඹ නගරාධිපතිවරයා එ.ජා.ප. නායකයාට කීවේ මට මගේ පාඩුවේ වැඩ කරන්න දෙන්නේ නැත්නම් මං මේ තනතුර දාලා යන්න වුණත් ලෑස්තියි කැමැති කෙනකුට මේ තනතුර දෙන්න කියාය. ඒ සමඟම කොළඹ නගරාධිපතිවරයා දින රහිත ඉල්ලා අස්වීමේ ලිපියක් ලබා දුන්නේය. වාර්තා වෙන ආකාරයට එම ලිපිය මුසම්මිල් නගරාධිපතිවරයාගේ අත් අකුරින් ලියූ එකක් විය. එහෙත් එ.ජා.ප. මහලේකම් තිස්ස අත්තනායක මැදිහත් වී කොළඹ නගරාධිපතිවරයා ගේ ඉල්ලා අස්වීම නතර කොට තිබිණි.ගිය සතියේදී කොළඹ ගංගාරාම විහාරස්ථානයේ වාර්ෂික මහා පෙරහර පැවැත්විණි. එහිදී පෙරහර ආරම්භක දිනයේදී මංගල හස්තිරාජයා මත පෙරහර කරඬුව තැන්පත් කළේ ජනාධිපතිතුමා සහ විපක්ෂ නායකතුමාය.ඒ අවස්ථාවට පක්ෂ විපක්ෂ මැති ඇමැතිවරු රැසක් එක්ව සිටි අතර බොහෝ දෙනාගේ අවධානය යොමු වූයේ එ.ජා.ප. මන්ත්‍රී රවි කරුණානායක වෙතය. ඒ ජනාධිපතිතුමා ගංගාරාම විහාරස්ථානයට පැමිණි මොහොතේ සිට මන්ත්‍රී රවී කරුණානායක ජනාධිපතිතුමා සමඟම සිටීමය.අවසානයේ ජනාධිපතිතුමා ගංගාරාම විහාරස්ථානයෙන් පිටව යාමට සැරසෙද්දී මන්ත්‍රි රවී කරුණානායක ජනාධිපතිතුමා පසුපසින් ගොස් ජනාධිපතිතුමාගේ කනට කොට යමක් කීවේය. එය බොහෝ දෙනාගේ අවධානයට යොමු විය.දැයට කිරුළ ජාතික ප්‍රදර්ශනය සමාරම්භක උලෙළින් පසුව දැයට කිරුළ ප්‍රදර්ශනය නැරැඹීම සඳහා මෝටර් රියෙන් ගිය ජනාධිපතිතුමන් සහ ජනපති ආර්යාව ජනතාවට ආචාර කරමින් ගමන් ගත් අතර මැති ඇමැතිවරුන් ප්‍රදර්ශන භූමිය වෙත ගියේ බස් රථවලිනි.ඉන් අනතුරුව කුඩා කණ්ඩායම් සෑදී ප්‍රදර්ශන කුටි නැරැඹීමට මැති ඇමැතිවරු කටයුතු කළහ. ප්‍රදර්ශන කුටි කිහිපයක් නැරැඹීමෙන් අනතුරුව ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ සහ නියෝජ්‍ය අමාත්‍ය දුමින්ද දිසානායක කෘෂිකර්ම අමාත්‍යාංශයේ ප්‍රදර්ශන කුටිය වෙත පැමිණ සිටියහ.දෙදෙනාම සිටියේ දැඩි පිපාසයෙනි. වටපිට බැලු ඔවුන්ට කෘෂිකර්ම අමාත්‍යාංශය විසින්ම පවත්වා ගෙන යනු ලබන ආහාරපාන අලෙවි සලක් දැක ගත හැකි විය.“ඔබතුමා සහල් පිටි ආහාර ප්‍රචලිත කරන්න වෙහෙස වන කෙනෙක්නෙ. ඔන්න අපි ගාවත් තිබෙනවා, නියම සහල් පිටි තෝසේ.” එහි සිටි සේවක පිරිස් එසේ කීවේ විමල් වීරවංශ ඇමැතිවරයාටයි.ඒ ඇරැයුම අනුව විමල් හා දුමින්ද සහල් පිටි තෝසේ රස බැලූහ.මේ දෙදෙනා දුටු පාර්ලිමේන්තු මන්ත්‍රී නාමල් රාජපක්ෂ හා ජනපති පුත් යෝෂිත රාජපක්ෂ ද ඔවුන් සමඟ එක්ව තෝසේ රස බැලූහ.“බීමට මොනවාද තියෙන්නෙ?” ඇමැති දුමින්ද විමසූ අතර ගස්ලබු බීම ඇති බව කෘෂිකර්ම අමාත්‍යාංශ නිලධාරීහු කීහ.සිවුදෙනාටම ගස්ලබු බීම වීදුරු 04 ක් ලැබුණු අතර බීම කටට හලා ගැනීමට සිවු දෙනාම බොහෝ උත්සාහ කළත් උත්සාහය සාර්ථක වූයේ නැත. ඒ බීම දැඩි ලෙස මිදී තිබීමයි.“බීම ජෙලි වෙලානේ හැන්දක්වත් දෙන්න” කියු පිරිස හැඳි ආධාරයෙන් ‘ගස්ලබු ජෙලි’ කෑමට පටන් ගත්හ.දැයට කිරුළ ජාතික ප්‍රදර්ශනයට සමගාමීව ඔයාමඩුව ප්‍රදේශයේ “සාලියගම” නමින් තවත් ජනසෙවණ නිවාස ගම්මානයක් ජනතා අයිතියට පවරා දීම ද පසුගිය 05 වැනිදා උදේ සිදු කෙරිණි. අංග සම්පූර්ණ නිවාස 55 කින් මේ නිවාස ගම්මානය සමන්විත අතර ඒ සඳහා වැය කළ මුදල රුපියල් මිලියන 23 කි.නිවාස ගම්මානය ජනතා අයිතියට පැවරුණේ මහින්ද රාජපක්ෂ ජනාධිපතිතුමා අතිනි. නිවාස ගම්මානය විවෘත කිරීමට පැමිණි ජනාධිපතිතුමන් පිළිගනු ලැබූයේ විමල් වීරවංශ අමාත්‍යවරයා විසිනි.“විමල් ඔයත් අද මගේ පාට, මගේ හැඩයේම ඇඳුමක් ඇඳලානේ.” ජනාධිපතිතුමන් පැවසුවේ විමල් දෙස බලමින් සිනහ වෙමිනි.“ඇයි ජනාධිපතිතුමනි අපි කතා වෙලානේ මේ විදිහට ඇඳගෙන ආවේ.” විමල් කවුරුත් සිනහ ගන්වමින් පැවසීය.“මේ නිවසකට කොපමණ මුදලක් වැය වුණා ද?” ජනාධිපතිතුමන් විමල් ඇමැතිවරයාගෙන් විමසීය.“ලක්ෂ තුනක මුදලක්. නමුත් ජාතික නිවාස සංවර්ධන අධිකාරියේ තාක්ෂණ උපදෙස් හා ප්‍රජා ශ්‍රම දායකත්වය නිසා අද අපට මේ අයට ලක්ෂ 10 - 15 අතර වටිනාකමකින් යුක්ත නිවාසයක් හිමිකර දීමට හැකි වුණා.” විමල් වීරවංශ ඇමැතිවරයා පෙන්වා දුන්නේය.“මම ධීවර අමාත්‍යවරයා ලෙස කටයුතු කරන කාලයේත් රට පුරා ධීවර නිවාස ව්‍යාපෘති රැසක් ආරම්භ කළා. එහිදීත් අඩු වියදමකින් හොඳ නිවසක් ලබා දෙන්න උපරීම උත්සාහ ගත්තා. ජනසෙවණින් සිදු කරන සේවය පැසසුම් කටයුතුයි.” ජනපතිතුමන් විමල් වීරවංශ ඇමැතිවරයාගෙන් සමු ගනිමින් පැවසුවේය.ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශය විසින් දැයට කිරුළ ජාතික ප්‍රදර්ශන භූමියෙහි ඉදිකර තිබු ප්‍රදර්ශන කුටිය කාගේත් අවධානයට යොමු විය.විෂය භාර අමාත්‍ය විමල් වීරවංශගේ ඇරැයුම අනුව කොතරම් කාර්යබහුල වුවත් එම ප්‍රදර්ශන කුටිය නැරැඹීමට ප්‍රදර්ශනයේ දෙවන දිනය වූ 05 වැනිදා සවස 2.00 ට පමණ ජනාධිපති මහින්ද රාජපක්ෂ මැතිතුමන් ඇතුළු මැති ඇමැතිවරු රැසක් ද පැමිණියහ. රංජිත් සියඹලාපිටිය, බර්ටි පේ‍්‍රමලාල්, එස්. එම්. චන්ද්‍රසේන යන ඇමැතිවරු ද ඒ අතර වූහ.“ජනාධිපතිතුමනි, අමාත්‍යාංශයෙන් සිදු කෙරෙන වැඩ ගැන නොවෙයි මෙහිදී අපි පෙන්වා දෙන්නේ. අමාත්‍යාංශයේ විෂය පථය පිළිබඳව ජනතාවට පුළුල් අවබෝධයක් ලබා දීමයි අපේ අරමුණ” විමල් ප්‍රදර්ශන කුටිය නරඹන අතර ජනපතිතුමාට පැවැසීය.ඉදිකිරීම් ක්ෂේත්‍රයේ ආරම්භය හා වර්තමාන යුගය දක්වා විකාශනයත්, ලෝක ජනාවාස විකාශනය පිළිබඳවත්, මෙහිදී විවිධ ආකෘති යොදා ගනිමින් ජනතාව දැනුම්වත් කිරීමට කටයුතු යොදා තිබිණි.අඩු වියදම් තාක්ෂණය යොදා ගනිමින් පරිසර හිතකාමී නිවසක් සාදා ගන්නා අන්දම ද මෙහිදී මැනවින් නිරූපණය කොට තිබිණි. එය ජනාධිපතිතුමන්ගේ විශේෂ අවධානයට යොමු වීය.“බොහොම හොඳයි විමල්. මේ ප්‍රදර්ශන කුටිය නිර්මාණය කර ඇති ආකාරය අපූරුයි. පාසල් ළමයින්ට අධ්‍යාපනික අතිනුත් ඉතා වැදගත් දේ මෙහි නිරූපණය කෙරෙනවා.” ප්‍රදර්ශන කුටිය නැරැඹීමෙන් අනතුරුව විමල් වීරවංශ මහතාගෙන් සමු ගනිමින් ජනපති මහින්ද රාජපක්ෂ මැතිතුමා පැවැසීය.ගිය බ්‍රහස්පතින්දා ජනාධිපතිතුමා කොළඹ සිට ගියේ අනුරාධපුර ජනාධිපති මැදුරටය.මේ අතර ගිය සිකුරාදා සවස් යාමයේදී ජනාධිපතිතුමා කිසිදු දැනුම් දීමකින් තොරව අනුරාධපුරය අවට ප්‍රදේශවල නිරීක්ෂණ චාරිකාවක යෙදුණේය. විශේෂයෙන්ම දැයට කිරුළ ජාතික ප්‍රදර්ශනය වෙනුවෙන් අනුරාධපුර දිසාවේ මහා මාර්ග ප්‍රතිසංස්කරණය කර ඇති ආකාරය එහිදී ජනාධිපතිතුමා සොයා බැලුවේය. එදින ජනාධිපතිතුමා සවස 5 පමණ සිට රාත්‍රී 7 ට පමණ වනතුරු එම කටයුතු සොයා බැලුවේය.ගිය සිකුරාදා ජනාධිපතිතුමාගේ කාල සටහන ද කාර්යබහුල වී තිබිණි. එම නිසා එදින උදේම ජනාධිපතිතුමා ගියේ තන්තිරිමලේ ප්‍රදේශයටය. තන්තිරිමලේ රජමහා විහාරයේ ආවාස ගෙය විවෘත කිරීම ඇතුළු විවෘත කිරීම් කීපයක්ම එහිදී ජනාධිපතිතුමා අතින් සිදු වීය.ඉන් අනතුරුව විල්පත්තුව ජාතික වන උද්‍යානයට ඇතුළු වන විල්පත්තුව නැඟෙනහිර නව පිවිසුම් දොරටුව ජනාධිපතිතුමා අතින් විවෘත කෙරිණි.එම පිවිසුම් දොරටුව ඉදිකොට තිබුණේ වනජීවී දෙපාර්තමේන්තුව විසිනි.නව පිවිසුම් දොරටුව විවෘත කිරීම වෙනුවෙන් විශේෂ උත්සවයක් ද සංවිධානය කොට තිබිණි. ඒ ගොවිජන සේවා සහ වනජීවි ඇමැති එස්. එම්. චන්ද්‍රසේන විසිනි. එහිදී ඇමැති එස්. එම්. චන්ද්‍රසේන විසින් ජනාධිපතිතුමාට පැහැදිලි කළේ නව පිවිසුම් දොරටුව විවෘත කිරීමේ ඇති වැදගත්කමය.“සර් විල්පත්තු වනාන්තරය අක්කර ලක්ෂ තුනහමාරක් පමණ ප්‍රදේශයක විහිදී තිබෙනවා. නමුත් මෙතෙක් කාලයක් අක්කර ලක්ෂ දෙකක් පමණයි සංචාරකයන් පාවිච්චි කළේ. මේ නව පිවිසුම් දොරටුවත් සමඟම ජනාධිපතිතුමනි අක්කර ලක්ෂ තුනහමාරම සංචාරකයන්ට පාවිච්චි කිරීමට ඉඩ ලැබෙනවා. විශේෂයෙන්ම උතුරු පළාතේ ජනතාවට විල්පත්තු වනාන්තරයට සෙට්ටිකුලම් ප්‍රදේශය හරහා පිවිසීමට මේ නිසා පහසුවක් වී තිබෙනවා.” ඇමැති එස්. එම්. චන්ද්‍රසේන ජනාධිපතිතුමාට පැහැදිලි කළේය.“ඇමැති එස්. එම්. චන්ද්‍රසේන ඒ බව ජනාධිපතිතුමාට පැහැදිලි කර අවසන් වෙනවාත් සමඟම ජනාධිපතිතුමා කීවේ අපූරු කතාවකි. “ආ එස්. එම්. ඔයාට ඉතින් මේවා විවෘත කරනකොට මනාප ටිකකුත් ලැබෙනවානේ” ජනාධිපතිතුමා විහිළුවට මෙන් කීවේ කවුරුත් සිනහ ගන්වමිනි.ඒ සමඟම ඇමැති එස්. එම්. චන්ද්‍රසේන කීවේ ද අපූරු කතාවකි. “ඒත් සර් වැඩිපුරම විල්පත්තුවට එන්නේ සුද්දෝනේ. ඉතින් මට ඒ අයගේ මනාප ලැබෙන්නේ නැහැනේ” ඇමැති එස්. එම්. එසේ කී විට ජනාධිපතිතුමාට ද සිනා නොවී සිටිය නොහැකි වීය.මේ අතර ජනාධිපතිතුමා ගිය ඉරිදා දිනයේදී දැයට කිරුළ ජාතික ප්‍රදර්ශනයේ ප්‍රදර්ශන කුටි නිරීක්ෂණය කිරීමට ගියේය. එහිදී ජනාධිපතිතුමා විශේෂයෙන්ම ආරක්ෂක අමාත්‍යාංශයේ ප්‍රදර්ශන කුටි නැරැඹීමට අමතක කළේ නැත.ඉන් අනතුරුව ජනාධිපතිතුමා ගියේ බන්ධනාගාර දෙපාර්තමේන්තුවේ ප්‍රදර්ශන කුටිය වෙතය. එහිදී ජනාධිපතිතුමා නිරීක්ෂණය කළේ එල්ලුම් ගහේ ආකෘතියට ජනතාවගේ වැඩි ආකර්ෂණයක් තිබෙන ආකාරය ගැනය. ඒ නිසාම ජනාධිපතිතුමා ඒ දෙසට ගියේය. ඒ සමඟම එක්තරා පුද්ගලයකු ජනාධිපතිතුමාගෙන් විමසා සිටියේ සර් ආයෙත් එල්ලුම් ගහේ නීතිය ක්‍රියාත්මක කරනවා ද කියාය. “අපි ඒ ගැන වාර්තාවක් සකස් කිරීමට බාර දී තිබෙනවා. ඒ නිසා ඊට පස්සේ ඒ ගැන බලමු ජනාධිපතිතුමා කීවේය.එ.ජා.ප හිටපු නියෝජ්‍ය නායක කරු ජසසූරිය ජාතික නිදහස් දිනය දා අලුයම 6.30 වන විට කොල්ලුපිටියේ පොල්වත්ත ශ්‍රී ධර්ම කීර්ති රාජකීය මහා විහාරයට ගියේ 1948 නිදහස් දිනයේ සිට නොකඩවා වාර්ෂිකව එහි පැවැත්වෙන ආගමික උත්සවයට සහභාගි වීමට ය.කරු එම විහාරස්ථානයට යන විට ඩී.එස්. පරපුරේ වත්මන් ප්‍රධානම පුරුක වන රුක්මන් ද එහි පැමිණ සිටියේ ය. ඉන් පසුව විහාරස්ථානයේ බුදු ගෙයක්, බෝධීන් වහන්සේත් වැඳ පුදා ගත්තේය. කරු, රුක්මන්, ගාමිණී ජයවික්‍රම, කොළඹ නගරාධිපති මුසම්මිල්, දයා ගමගේ හා අනෝමා ගමගේ එම අවස්ථාවට එක්ව සිටියහ.ඉන් අනතුරුව කරු, රුක්මන්, ගාමිණී ජයවික්‍රම, දයා ගමගේ හා අනෝමා ගමගේ පැමිණියේ විහාරස්ථානයේ අතුපතර විහිදා වැඩුණු අඹ ගස වෙතට ය. මේ ජාතික නිදහස උදා කර ගැනීම සංකේතවත් කරමින් මහාමාන්‍ය ඩි.එස්. සේනානායක මැතිඳු මේ අඹ ගස සිටුවා තිබුණේ 1948 පෙබරවාරි 04 වැනිදා ය. එම අවස්ථාවේ ගෙන තිබූ ඡායාරූපයක් ද එහි වූ අතර, ඩී.එස්. සේනානායක මැතිඳුන් ගේ පිළිරුවකට රුක්මන් මල් මාලාවක් පලඳවා බුහුමන් දැක්වූයේ ය.උත්සව සභාව අතරවාරයේ කරු නිදහස් චතුරශ්‍රයට ගියේ අනුරාධපුරයේ පැවැත්වෙන 64 වැනි ජාතික නිදහස් සමරු උලෙළට සමගාමීව, නිදහස් චතුරශ්‍රයේ දී පැවැත්වීමට කටයුතු යොදා තිබූ මහාමාන්‍ය ඩී.එස්. සේනානායක මැතිඳුන්ගේ පිළිරුවට පුෂ්පෝපහාර දැක්වීමේ අවස්ථාවට සහභාගි වීම සඳහා ය.කරු එහි යන විට, විජේපාල මෙන්ඩිස්, ආචාර්ය කරුණාසේන කොඩිතුවක්කු ඇතුළු එ.ජා.ප ජ්‍යෙෂ්ඨයන් ඇතුළු පිරිසක් සහ ආරාධිත රැසක් ද එහි පැමිණ සිටියහ.කොළඹ නගරාධිපති මුසම්මිල් ඩී.එස්. පිළිරුවට මල් මාලාවක් පලඳවා බුහුමන් කළ අතර, කරු, රුක්මන්, ගාමිණී ජයවික්‍රම පෙරේරා, විජයපාල මෙන්ඩිස්, ආචාර්ය කරුණාසේන කොඩිතුවක්කු ඇතුළු ආරාධිතයන් මහාමාන්‍ය ඩී.එස්. සේනානායක මැතිඳුන්ගේ පිළිරුවට පුෂ්පෝපහාර දැක්වූහ.මේ අවස්ථාවෙන් පසු කරු පෙරළා කොල්ලුපිටිය, පොල්වත්තේ ශ්‍රී ධර්මකීර්ති රාජකීය විහාරයට ගියේ ය. එහි පැවැති කටයුතුවලින් පසු පිටත්ව යාමට සූදානම් වූ කරුට දයා ගමගේ කියුවේ මම පක්ෂයේ මෙම්බර්ෂිප් එක වැඩි කරන්න වැඩ පිළිවෙළක් හැදුවා.ඒක ගම් මට්ටමෙන් ක්‍රියාත්මක කරන්න මට ඔබතුමාගේ සහාය ඕනෑයි කියා ය. කරු දයාට කියුවේ ඔබතුමා කරන ඕනෑම දේකට මම සහාය දෙන්නම්, හැබැයි මාව ඉස්සර කරගන්න එපා. මට දැන් පක්ෂයේ කිසිම නිලයක් නැහැ කියා ය.කෙසේ වෙතත්, කරු පිටත්ව යාමට සූදානම් වෙද්දී දයා ගමගේ පක්ෂයේ සාමාජිකත්වය ඉහළ නැංවීම ගැන වූ වැඩපිළිවෙළ ඇතුළත් වාර්තාව තම සහායකයකු ලවා වහා ගෙන්වා ගත්තේ ය. කරු සමඟ අසළ අසුනක වාඩි වූ දයා එකී වැඩපිළිවෙළ පියවරෙන් පියවරට කරුට විස්තර කළේ ය.ඒ අතරවාරයේ ආචාර්ය කරුණාසේන කොඩිතුවක්කු ද අසලින් ම හිඳගත්තේ ය. දයා ගමගේ තම අලුත් වැඩපිළිවෙළ ගැන විස්තර කරද්දී ආචාර්ය කොඩිතුවක්කු පෙන්වා දුන්නේ, ඔය සමහර දේවල් කරු ජයසූරිය මැතිතුමන්ලා අපි කලින් සැලසුම් කළ දේවල් නේදැයි කියා ය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=ab1202126</link>
    <topic>හිරු නැඟෙන දේශයක් කරා...</topic>
    <author>රංජිත් සියඹලාපිටිය</author>
    <content>ජනාධිපතිතුමනි, 2005 මේ රටේ මිනිස්සු ඔබ තුමාට රට බාර දුන්නේ මහා අභියෝගයක් දෙකක් සමඟිනි. වසර 30 ක් ත්‍රස්තවාදයෙන් බැට කෑ අපට නිදහසේ ජීවත් වෙන්න ඉඩ ලබා දෙන්න... නායකයාණනි, ඒ ප්‍රථම ඉල්ලීමයි. මේ රට නැවතත් අතීතයේ මෙන් පෙරදිග මුතුඇටය ලෙස සංවර්ධනය කර දෙන්න.... ඒ දෙවන අභියෝගයයි.මේ අභියෝග දෙකම දිනවීම සඳහා ඒ දෙකටම වඩා බැරෑරුම් වූ පුළුල් අභියෝග ජය ගැනීමට ඔබතුමාට පැවරිණි. ඒ දිගින් දිගටම ත්‍රස්තවාදයෙන් ලැබූ පරාජය තුළ කොන්ද කැඩී තිබූ අපේ ජාතියේ කොඳු නාරටිය සවිමත් කිරීමටයි.ඔබ තුමා ඒ සඳහා විවිධ පියවර ගත්තේය. ආරක්‍ෂක අමාත්‍යාංශයේ ලේකම් ලෙස බාරදුර වගකීමක් පලපුරුදු එඩිතර හමුදා නිලධාරියකු වූ ගෝඨාභය රාජපක්‍ෂ සහෝදරයාට පැවරුවේය. හමුදාව හැර යන තරුණයන්ට දිරිදී ආපසු ඒමට මඟ පෙන්වීමට තම ආදරණීය මද්දුම පුතා නාවික හමුදාවට බාර දුන්නේය.අවුරුදු දහස් ගණනක සුරු විරුකම් පෑ ජාතියේ අභිමානය කතා කරන්නට වර්තමාන ජයග්‍රහණය පිළිබඳව මෙනෙහි කරන්නට, ආශ්චර්යවත් අනාගතය ගැන විශ්වාසයෙන් යුතුව බලන්නට දැයට කිරුළ ප්‍රදර්ශනය නිර්මාණය කරන්නට අපට අණ දුන්නේය. පසුගිය 4 වැනි දා සැඳෑ හිරු රැස් රජරට අනුරාධපුරයේ තන්තිරිමලේ ඔයාමඩුව ඓතිහාසික භූමියේ 6 වන දැයට කිරුළ ප්‍රදර්ශනය විවෘත කරන මොහොතේ පිළිගැනීමේ කතාව කරමින් මේ සියල්ලම කියන්නට මට අවශ්‍ය විය.එහෙත් කාලයේ සීමිත බව නිසා මා කීවේ එයින් ඉතාම අල්පයකි. දැයට කිරුළ අද ඔබ තුමා මහා පරිමාණ දැවැන්ත සංවර්ධන ව්‍යාපෘතියක් බවට පත්කර ඇත. සමස්ත අනුරපුර වැසියන් ඉන් උද්දාමයට පත්වෙද්දී 2013 වර්ෂය සඳහා අද තත්ත්වය දෙගුණ තෙගුණ නොව සිව්ගුණ කරමින් කටයුතු කරන්නට මෙහෙයුම් නියෝගය 2012 සමාරම්භක අවස්ථාවේදීම ලබාදුනි.ඒ 2013 දැයට කිරුළ ප්‍රදර්ශනය නැඟෙනහිර පළාතේ අම්පාර දිස්ත්‍රික්කයටත් ජාතික නිදහස් දින උළෙල ත්‍රිකුණාමල දිස්ත්‍රික්කයටත් දැයට කිරුළේ සුවිශේෂාත්මක සංවර්ධනාත්මක මෙහෙයුම මෙම දිස්ත්‍රික් දෙකද ඇතුළුව මඩකලපුව සහ පොලොන්නරුව දිස්ත්‍රික්කයටත් ලබාදීම එම වැඩපිළිවෙළයි.දැයට කිරුළ ක්‍රමයෙන් ඔබතුමා සංවර්ධනයේ ඵල ප්‍රාදේශීය වශයෙන් සමතුලිත කිරීම සඳහා යොදාගෙන ඇත. නැඟෙනහිර පළාත එනම් අම්පාර, ත්‍රිªකුණාමලය, මඩකලපුව දිස්ත්‍රික්ක වර්ෂ කිහිපයක සංවර්ධනයේ ඵල ලබාගත් ආකාරය බලමු.2006 – 4.92007 – 5.22008 – 5.62009 – 5.82010 – 5.9පළාත් අනුව දළ දේශීය නිෂ්පාදිතය(2011 මහබැංකු වාර්තාව)පොලොන්නරුව දිස්ත්‍රික්කය ඊට දෙවෙනි නැත.2006 – 4.02007 – 4.02008 – 4.72009 - 4.62010 – 4.8පළාත් අනුව දළ දේශීය නිෂ්පාදිතය(2011 මහබැංකු වාර්තාව)මෙන්න මේ අසමතුලිත බව තුලනය කිරීම ශ්‍රී ලංකාව ආශ්චර්ය කරා යන ගමනට ඉතා අවශ්‍යය. ඒ සඳහා දැයට කිරුළ වැඩසටහන තුළින් මැදිහත් වෙන්නයි අමාත්‍යාංශ සහ ආයතන ඇතුළු සමස්ත ජාතියෙන් ඔබතුමා ඉල්ලා සිටියේය. ආර්ථික ඵල බෙදී යාමේ අසමතුලිත ක්‍රමවේදය නිසා පමණක් නොව වසර 30 ක ත්‍රස්තවාදී ව්‍යසනයේ ප්‍රතිඵල ද සමඟ අපි සාපේක්‍ෂව අඩු පහසුකම් ලැබූ හිරු නැඟෙන ප්‍රදේශයේ අපේ සහෝදරයින්ට දැයට කිරුළත් සමඟ උදවු කරන්නට අපි එක් රොක් වෙමු.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=af1202121</link>
    <topic>බයිසිකල්වලට තීරු දෙකක් වෙන් කළ ලංකාවේ හැදෙන අලුත්ම පාර</topic>
    <author>පාදෙනිය - අනුරපුරසංචාරයකින් පසු නිහාල් පී. අබේසිංහ</author>
    <content>බයිසිකලේ... බයිසිකලේ... දුප්පත් අපගේ බයිසිකලේ...“බයිසිකලය දුප්පත් අය අතර ජනපි‍්‍රය වාහනයක්. ඒත් ඒකට ලොකු වාහන සල්ලිකාරයෝ සලකන්නේ නැහැ. පාරේ යනකොට ඉඩ දෙන්නේ නැහැ. අපිට වෙට්ටු දාදා යනවා. නමුත් මේ අලුත් පාරේ අපිට කියා වෙනම මංතීරු දෙකක් වෙන් කරලා තියෙනවා. ඒක බයිසිකල් තිබෙන හැමටම ප්‍රයෝජනවත් දෙයක්. මේ වගේ පාරවල් රටපුරා ඇති කරන්න අවශ්‍යයි.”මේ අදහස පළ කළේ කුරුණෑගල පාදෙනිය අනුරාධපුර මාර්ගයේ, අනුරාධපුරය දෙසට බයිසිකලයක ගමන් කරමින් සිටි පාදෙනියේ පදිංචි සී. එච්. රණසිංහ බණ්ඩාර මහතායි.“බයිසිකලේට ඉන්ධන අවශ්‍ය නැහැ. ඒක පාරිසරික හිතකාමි වාහනයක්. ඉදිරි ඉන්ධන අර්බුදයකදී වුවත් බයිසිකලයට ප්‍රශ්නයක් නැහැ.” රණසිංහ බණ්ඩාර මහතා පවසයි.පාපැදිය නැත්නම් බයිසිකලය ලංකාවේ වසර ගණනක ඉතිහාසයක් ඇති දුප්පතුන්ගේ වාහනයයි. නමුත් බයිසිකලයක් පාරේ යන විට අනෙත් ලොකු වාහනවලින් ලැබෙන්නේ කුඩම්මාගේ සැලකිලිය.මේ අනුව බයිසිකල් කරුවන් නිතර මාර්ග අනතුරුවලට ද ලක් වේ. මෙයට පිළියමක් ලෙස මෙරට හා පිටරට ඉංජිනේරුවෝත් රාජ්‍ය නොවන සංවිධාන කීපයකුත් වසර ගණනාවක් උනන්දු වූයේ අපේ රටේ බයිසිකල්වලට වෙන්වූ අඛණ්ඩ මාර්ගයක් ඉදිකිරීමටයි. මෙහි ප්‍රතිඵලයක් ලෙස මෙරට ප්‍රථම වරට දැන් බයිසිකල්වලට වෙන්වූ මංතීරු දෙකක් සහිත දිගම මාර්ගය ඉදිවෙමින් තිබේ.බයිසිකල් ධාවන තීරුවමාර්ගය කාපට් කරමින්විශාල පාලමක් ඉදිකරමින්මාර්ගයේ කොටසක් ඉදිකිරීමෙන් පසුබයිසිකල් මංතීරු වෙන් කළ මේ අලුත්ම මාර්ගය ඉදිවෙමින් ඇත්තේ කුරුණෑගල පාදෙනිය හන්දියේ සිට අනුරාධපුරය දක්වාය. සැතපුම් 80 ක් දුරට විහිදෙන මාර්ගයකි. 1820 සිට දිවෙන ඉතිහාසයක් ඇති මේ මාර්ගය අනුරාධපුර දුම්රිය මාර්ගයට සමාන්තරව දිවේ. එය වසර 25 කින් පසු පුළුල් කර ප්‍රතිසංස්කරණය කර තිබුණේ නැත.මේ අනුව මාර්ග සංවර්ධන අධිකාරිය මහින්ද රාජපක්ෂ ජනාධිපතිතුමාගේ උපදෙස් පරිදි පාදෙනිය අනුරාධපුර මාර්ගය බයිසිකල් මංතීරු දෙකක් සහිතව පුළුල් කර නවීකරණය කර කාපට් අතුරා සංවර්ධනය කිරීම සිදු කෙරේ. මේ සඳහා වියදම රුපියල් මිලියන 7000 කි. මහාමාර්ග අමාත්‍යාංශය කොරියන් ණය ආධාර මත ව්‍යාපෘතිය ක්‍රියාවට නංවයි.මාර්ගයේ ප්‍රධාන ඉංජිනේරු ආර්. එම්. ජේ. එම්. රත්නායක මහතා පවසන පරිදි මේ මාර්ගය මුලින් තිබුණේ අඩි 15 ක් පළලටය.නමුත් නව ඉදිකිරීම යටතේ අඩි 50 කට පමණ පුළුල් කර ඇත. බයිසිකල් සඳහා දෙපැත්තෙන් අඩි 5 බැගින් වූ මංතීරු දෙකක් තිබේ. මෙම මංතීරු අනුරාධපුරය දක්වා අඛණ්ඩව සකස් කෙරේ. ඉදිරියේදී මේ මංතීරුවල ගමන් කිරීමට හැකි වන්නේ බයිසිකල්වලට පමණි.අපි මුලින්ම මේකට පාරිසරික ඇගැයීම් වාර්තාවක් ඡ් 1 ඒ ලබා ගත්තා. ඒ අනුව අපි මේ මාර්ගය දෙපස පැළ 3000 ක් සිටුවීමට කටයුතු කර තිබෙනවා. මේ පාරේ ඉදිකිරීම්වලදී දෙපැත්තේ තිබුණු පැරැණි ගස් ඉවත් කිරීමට සිදුවුණා. ඒ වෙනුවට අපි දැනටමත් මී, කුඹුක්, සියඹලා, බුළු, කාය, කොහොඹ, මැහෝගනි, මාර වැනි පැළ සිටුවා තිබෙනවා.” රත්නායක මහතා කීවේ මාර්ගය ඉදිකිරීම මෙන්ම පරිසරය සුරැකීමටත් මෙහිදී කටයුතු කරන බව පෙන්වා දෙමිනි.කොළඹ සිට අනුරාධපුරයට යා හැකි කෙටිම මාර්ගය ලෙස ඉදි කෙරෙන මේ මාර්ගය පාදෙනිය, දළදාගම, අඹන්පොළ, ගල්ගමුව, රාජාංගණය, තඹුත්තේගම, තලාව, ශ්‍රාවස්තිපුර හා අනුරාධපුරය දක්වා දිවේ. තැනිතලා පාරක් වුවත් වංගු සහිත වීමත් දෙපස තිබු භූ විෂමතාවන් නිසා මේ මාර්ගයේ ඉදිකිරීම් එතරම් පහසු වූයේ නැත. මාර්ගයේ අනෙක් ප්‍රධාන ඉංජිනේරු අයි. කේ. බද්දේගම මහතා පවසන පරිදි මේ මාර්ගයේ ඉදිකිරීම් අරඹා ඇත්තේ 2009 නොවැම්බර් මාසයේදීය. මාර්ගයේ කටයුතු සම්පූර්ණයෙන් අවසන් කිරීමට ඇත්තේ 2012 නොවැම්බර් මාසයේදීය. “දැනට අපි පාරෙන් සියයට 70 ක් විතර ඉවරයි. දැයට කිරුළට අපි එක තීරුවක් සම්පූර්ණ කර දුන්නා. මාර්ග සංවර්ධන අධිකාරිය මාර්ගයේ ඉදිකිරීම් සම්පූර්ණයෙන්ම අධීක්ෂණය කරනවා. ඉදිකිරීම් කරන්නේ සුප්‍රසිද්ධ කොන්ත්‍රාත් සමාගමක්.” ඉංජිනේරු බද්දේගම මහතා පැවැසීය.මෙහිදී විශාල පාලම් 6 ක් ඉදිකිරීම මුලින්ම සිදු කළේය. ඒ අනුව ඉදිකළ විශාලම පාලම මී ඔය පාලමයි. එය මීටර් 63 දිග පාලමකි. එයට වියදම රුපියල් දස ලක්ස 85 කි. ඊළඟ විශාල පාලම කලගල්ල පාලමයි. එය මීටර් 26 ක් දිගය. ඊට වියදම රුපියල් ලක්ෂ 530 ක් විය. ඊට අමතරව තවත් කුඩා පාලම් 26 ක් මේ මාර්ගය ඉදිකිරීමේදී සම්පූර්ණයෙන් ඉදි කළේය. මුලින්ම පාර දෙපස ඉඩම් අත්පත් කිරීම සිදුවිය. බැරිම අවස්ථාවලදී වියපත් වූ ගස් කපා දැමීමට ද සිදුවිය. ජල ගැලීම් නිසා පාරේ ඉදිකිරීම පමා විය. කෙසේ වුවත් ලෝක ප්‍රමිතියට වඩා වැඩි මට්ටමට මෙම මාර්ගය ඉදිවෙමින් පවතී.මෙවැනි මාර්ගයක් පළල් කර ගල් බොරළු පස් දමා ඒ බී සී මිශ්‍රණය දමා තලා ඊට පසු බයින්ඩර් හා වෙයාරින් කොන්ක්‍රීට් හා කාපට් මිශ්‍රණ මේ මාර්ගවලට දමනු ලැබේ. මේ අනුව මේ සියලු කටයුතුවලින් පරිපූර්ණ වූ විට මෙවැනි එක් ප්‍රධාන මාර්ගයක එක් කිලෝමීටරයක් පුළුල් කර කාපට් අතුරා වැඩ අවසන් කිරීමට රුපියල් කෝටි 7 ක් පමණ වැය වන බව ඉංජිනේරු රත්නායක මහතා පවසයි. මේ අනුව මාර්ග සංවර්ධනය රටපුරා සිදුවන මේ සමයේ මෙවැනි මාර්ග සුරැකීමට අවට ජනතාවත් රියැදුරනුත් දැඩි අවධානය යොමු කළ යුතු බව කිව යුතුය.මාර්ග සංවර්ධන අධිකාරියේ සමීක්ෂණ අනුව දැන් එන්න එන්නම මේ මාර්ගයේ යන වාහන සංඛ්‍යාව වැඩි වෙමින් තිබේ. ඒ අනුව මේ මාර්ගය ලෝක ප්‍රමිතියටත් වඩා ඉහළ ප්‍රමිතියකට ඉදිකිරීමට පියවර ගෙන ඇත. දෙපැත්තේ කානු මනාව කොන්ක්‍රීට් කර සකස් කරමින් තිබේ. ගංවතුර හා වතුර වැඩිපුර එකතු වන ස්ථානවල පාර පස් පුරවා උස් කර සකස් කර තිබේ. ටොන් 6.5 බර වාහනවලට පවා ඔරොත්තු දෙන ලෙස පාර සකසා ඇත. එසේ වුවත් ඒ වාහනවලින් සමහර අවස්ථාවලදී මාර්ගයට අලාභ හානි සිදුවිය හැකිය. ඒ පිළිබඳව රියැදුරන් පරෙස්සම් විය යුතුය.මාර්ගය ඉදිකරන විට විදුලි කම්බි කණු දුරකථන කණු පාරෙන් ඈතට ඉවත් කර තිබේ. පාර ඉදිකිරීම කරන ලද්දේ භූගතව ජල නළ දුරකථන රැහැන් ආදිය එළීමෙන් පසුවය.“නළ ජලය ලබාගන්න හරස් මාර්ග සඳහා පයිප්පත් මුලින්ම වැළලුවා. පාර හැදුවාට පස්සේ කාපට් එක කැඩුවොත් මුල් විධියට පාර සමතලා ලෙස සකස් කරන්න අමාරුයි. අපි පාර හදලා තියෙන්නේ පැයට සැතපුම් 150 වුණත් යන්න පුළුවන් විධියට. අධි වේගේ තත්ත්වයම අපි මේ පාරටත් අරන් තිබෙනවා. ඉංජිනේරු රත්නායක පැවසුවේ දහස් ගණනක් යන පාර අද ඉහළම ප්‍රමිතියෙන් සාදා ඇති බව පෙන්වා දෙමිනි.ඉංජිනේරුවරුන්ගේ අදහස අනුව මෙවැනි මාර්ගයක් වසර 30 ක් නොකැඩි පවතී. අපි මේ නව මාර්ගය පිළිබඳව ලොරි හා වෑන් රියැදුරන්ගෙන් විමසුවෙමු.“පාර නම් නියමයි මහත්තයෝ... ඉස්සරට වඩා වේගෙන් ආරක්ෂාකාරීව දැන් යන්න පුළුවන්. අපිට ලොකු ප්‍රයෝජනයක්. ඒත් පොලීසිය එක්ක ඒක කරන්න බෑ. අපි රෑට තඹුත්තේගම ඉඳන් එළවළු හාල් අරන් කොළඹ මාර්කට් එකට එනවා. මහ රෑටත් අපිව පොලීසිය අල්ලනවා. වේගේ වැඩියි කියලා.”මෙහෙම කෝටි ගණන් වියදම් කරලා පාරවල් හැදුවට වැඩක් නැහැ වේගෙන් යන්න බැරිනම්. මේවායින් රටට මීට වඩා පල ප්‍රයෝජනයක් වෙන්න රටේ පාරවල් වර්ග කරන්න ඕනැ. රටේ පාරවල්වල යන වාහන ප්‍රමාණය අනුව ඒවා යන වෙලාවන් අනුව මාර්ග නීති වෙනස් විය යුතුයි.” ලොරි රියැදුරකු වන සුදත් වික්‍රමසිංහ මහතා අප සමඟ පැවසුවේ රටේ ඵලදායිතාව නැංවීමට ද අදහසක් ඉදිරිපත් කරමිනි.මේ පිළිබඳව අපට අදහස් දැක්වූ වෑන් රියදුරකු වන ජගත් අනුරංග මහතා පැවසුවේ මිලියන 7000 ක් වැයකර මේ පාර හැදුවත් පැයට කිලෝ මීටර් 70 ට වඩා වේගයෙන් යන්න බැහැ. පොලීසියෙන් අල්ලනවා යනුවෙනි. තිබෙන නීති අඩි 10 පාරටත් එකයි. අඩි 60 පාරටත් එකයි. දවල්ටත් එකයි. රෑටත් එකයි. පාන්දර 1 - 2 ටත් එකයි. පාරේ කවුරුවත් නැති වුණත් පොලීසිය අල්ලනවා. මේ ක්‍රමය වෙනස් කළ යුතුයි. නැත්නම් රජය කරන මේ වියදම්වලින් වැඩක් නැහැ. හරියට ඵල ප්‍රයෝජනයක් නැහැ.” අනුරංග කීවේ දැඩි කණස්සල්ලෙනි.මේ මාර්ගයේ වාහන ධාවනය කරවන රියැදුරන් හා ඒවායේ ගමන් කරන්නන්ගෙන් අපි මේ පිළිබඳව විමසුවෙමු.පාර නම් පංකාදුයි. සමතලායි. ටැෆික් නැහැ. අනිත් එකත් හැදුණහම පැය 3 1/2 න් කොළඹ ඉඳන් අනුරාධපුරයට යන්න පුළුවන්. ඒත් යන්න තමයි බැරි හැම තැනම පොලීසිය, රජය මෙවැනි පාරක් හදලා බලාපොරොත්තු වෙන්නේ ආහාර ද්‍රව්‍ය මෙන්ම ජනතාවත් ඉක්මනට ප්‍රවාහනසය කරවීමටයි. රටට මින් ඵලදායිතාවක් වෙන්නේ පාර හැදීම හොඳ ආයෝජනයක් වන්නේත් එතකොටයි. නමුත් එය සිදුවෙන්නේ නැහැ. යල් පැන ගිය මාර්ග නීති නිසා” ඔව්හු කීහ. පාර හදා අවසන් වූ විට අඩි 5 බයිසිකල් ලේන් දෙක නොකඩවාම අනුරාධපුරය දක්වා ලකුණු කරනු ලැබේ. ඉන්පසු බයිසිකල්වලට නිතරම ගමන් කළ හැකි වන්නේ මේ බයිසිකල් තීරු දෙකේ පමණි. අනෙක් වාහන මේ තීරුව ආක්‍රමණය කිරීම දඬුවම් ලැබිය හැකි වරදකි.ඒ අනුව මේ මාර්ගය මෙරට මාර්ග සංවර්ධන ක්ෂේත්‍රයේ තවත් යෝධ පියවරකි. එමෙන්ම මේ මාර්ගය මෙරට ඉහළම ප්‍රමිතියේ මාර්ගයකි. හදා සම්පූර්ණයෙන් අවසන් වූ පසු වරක් එහි ගියොත් එහි සත්‍යය ඔබට වැටහෙනු නොඅනුමානය.පාදෙනිය - අනුරපුරසංචාරයකින් පසු නිහාල් පී. අබේසිංහසේයාරූ විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=af1202122</link>
    <topic>විභාග පාසල් පද්ධතියට සමීප කරන්න කටයුතු යොදනවා</topic>
    <author>සාකච්ඡා කෙළේ සුභාෂිණි ජයරත්න</author>
    <content>විභාග කොමසාරිස් ජෙනරාල්විභාග පසුගිය කාලයේ හැමෝගේම කතාබහට ලක්වූ කාලීන මාතෘකාවක්. අපේ විභාගයන්ට ජාත්‍යන්තරය තුළ ද ඇත්තේ විශාල පිළිගැනීමකි. විභාග ක්‍රම ඉදිරියේදී තව දුරටත් ගුණාත්මක කරන ආකාරය මෙන්ම විභාග දෙපාර්තමේන්තුව මඟින් සිදු කරන්නට අපේක්ෂිත සංවර්ධනාත්මක වෙනස්කම් ගැන සිළුමිණට අදහස් දක්වන්නේ නව විභාග කොමසාරිස් ජෙනරාල් ඩබ්ලිව්. එම්. එන්. ජේ. පුෂ්පකුමාර මහතාය.ඔබ අධ්‍යාපන ප්‍රකාශන කොමසාරිස්වරයා ලෙස පසුගිය කාලයේ නියමිත කාලයට පෙළ පොත් බෙදා දී, පෙළ පොත් සඳහා ගබඩා පහසුකම් ඇතිකර ඒ අංශයේ විශාල සංවර්ධනයක් ඇති කළා. නව විභාග කොමසාරිස් ජෙනරාල්වරයා ලෙස මේ බාරධූර වගකීම ගැන සඳහන් කළොත්...?මම මේ තනතුර බාර ගත්තේ මගේ වසර 15 ක විභාග දෙපාර්තමේන්තුවේ සේවා අත්දැකීම් සමඟ යි. විභාග කොමසාරිස් ජෙනරාල්වරු 6 දෙනකුගේ අත්දැකීම් මේ කාලය තුළ මට ලබාගන්නට හැකි වුණා. එසේම විභාග දෙපාර්තමේන්තුවේ ශාඛා ගණනාවකම මම සේවය කළා. මේ සියලු අත්දැකීම් ආශ්‍රය කරගෙන විභාග දෙපාර්තමේන්තුවේ ඉදිරි කටයුතු ගුණාත්මක ආකාරයෙන් පවත්වාගෙන යාමට බලාපොරොත්තු වෙනවා.ඔබ අදහස් කරන මේ නව ආකාරය පැහැදිලි කළොත්...?අපේ දෙපාර්තමේන්තුව කරුණු පහක් යටතේ සංවර්ධනමය යෝජනා ඉදිරිපත් කරන්න පුළුවන්. ප්‍රශ්න පත්‍රවල දැනට තිබෙන ගුණාත්මක බව වැඩි දියුණු කිරීම, විභාග සංවිධානය තවදුරටත් දියුණු කිරීම සඳහා ශාලාධිපති සංචිතයක් ඇති කිරීම, පිළිතුරු පත්‍ර ඇගැයීම් ක්‍රමවේද වැඩි දියුණු කිරීමට කොළඹ විශ්ව විද්‍යාලය සමඟ එක්ව ගුරුවරුන් සඳහා ඇගැයීම් ඩිප්ලෝමා පාඨමාලා ආරම්භ කිරීම, ලිඛිත ඇගැයීම් ක්‍රම ගුණාත්මකව වැඩි දියුණු කිරීම මෙන්ම අනෙකුත් ඇගැයීම් ක්‍රම දියුණු කිරීම හා විභාග දෙපාර්තමේන්තුව පාසල් පද්ධතිය හා සමීප කිරීම මේ යටතේ අපේක්ෂිතයි. මේවා ඉදිරියේදී ක්‍රියාත්මක කළ යුතු යෝජනායි.සංවර්ධනාත්මක වැඩ සටහන යටතේ පාසල් විභාග හා ආයතනික විභාගයන්හි සිදු කරන්නට අදහස් කරන වෙනස්කම් මොනවා ද?පාසල් විභාග යටතට ශිෂ්‍යත්ව, අපොස සා/පෙළ හා උසස් පෙළ යන විභාග අයත් වෙනවා. වෙනත් විභාග 364 ක් තියෙනවා. රජයේ බඳවා ගැනීම් විභාග, කඩඉම් විභාග වෙනත් උසස් කිරීම් ආදි ලෙස වර්ෂයකට විභාග රාශියක් විභාග දෙපාර්තමේන්තුව විසින් පවත්වනවා. මේ සෑම විභාගයකම විභාග ප්‍රශ්න පත්‍රයේ ස්වභාවය, ප්‍රශ්න පත්‍ර බැංකුවක් ඇති කිරීම, ළමයින්ගේ දක්ෂතා, ඉගෙනුම් අත්දැකීම්වලින් ප්‍රයෝජන ගත හැකි වන ආකාරයට ප්‍රශ්න පත්‍ර සකස් කිරීම වැඩි දියුණු කළ යුතුයි.කඩ පාඩම් කිරීම, නැවත වැමෑරීම නිසා තමයි වෙනත් ගැටලු උද්ගත වන්නේ. විභාගයට මුහුණ දී සති 2 ක් ගිය පසු ළමයට නැවතත් එම ප්‍රශ්න පත්‍රය දුන්නහොත් එය කරගන්න බැහැ.මේ නිසා ප්‍රධාන විභාග මෙන්ම අනිකුත් ඇගැයීම් දෙසත් අපි නැවත සිතා බැලිය යුතු ය.මේ වෙනස්කම් මීට පෙර නොතිබු දේවල් ද? නැතිනම් අලුතින්ම සිදු කරන වෙනස්කම් ද?අපි තියෙන දේවල් වැඩි දියුණු කරනවා මෙන්ම අලුත් වෙනස්කම් ද හඳුන්වා දෙනවා.මෙයින් අදහස් වන්නේ ප්‍රශ්න පත්‍රයන්හි ප්‍රශ්න සරල වීමක් ගැන ද?සරල කිරීමක්ම නෙමේ. ප්‍රශ්න වලට ඉගෙනුම් අත්දැකීම් එක්විය යුතුය. කට පාඩම් කර ලියන ප්‍රශ්න වෙනස් විය යුතුයි. ළමයින්ට ස්වාධීනව පිළිතුරු ලිවියහැකි ප්‍රශ්න විය යුතුය.බොහෝ දෙනාගේ චෝදනාවක් තියෙනවා පාසල් විභාග ප්‍රශ්න පත්‍ර දරුවන්ට ගැඹුරු වැඩි බව.එසේ වන්නේ කට පාඩම් කර පිළිතුරු ලිවීම නිසායි. ළමයගේ වයසට ගැළපෙන පරිදි ප්‍රශ්න සකස් වන අතර එය ප්‍රායෝගික වීම ගැන ද සිතා බැලිය යුතුයි.විභාග පැවැත්වීමේ දී ද යම් ආකාරයක වෙනසක්, සංවර්ධනයක් සිදුවිය යුතු බවයි අපේ අදහස. විභාග පැවැත්විම පිළිබඳ ඉදිරියේදී සිදු කරන්නට බලාපොරොත්තු වන ප්‍රතිසංවිධාන ගැන සඳහන් කළොත්...?පසුගිය කාලය තුළ විභාග පැවැත්වීමේදී ශාලාධිපතිවරුන්ගෙන්, මධ්‍යස්ථානාධිපතිවරුන්ගෙන් ප්‍රශ්න ඇතිවෙලා තිබෙනවා. ඒවා වැළැක්වීමට හොඳ නිර්නායක මත හොඳ ශාලාධිපති පිරිසක් බඳවාගත යුතුයි. මින් පසු අපි විභාග ශාලාධිපතිවරු බඳවා ගන්නේ කලාප, පළාත් අධ්‍යක්ෂවරුන්ගේ නිර්දේශ මත සම්මුඛ පරීක්ෂණයක් තබා නිර්නායක කිහිපයක් මතයි. මධ්‍යස්ථානාධිපතිවරුනුත් එහෙමයි. මේ අය බඳවාගෙන කලාප හා පළාත් මට්ටමින් සංචිතයක් පිහිටුවනවා. ඒ සංචිතයෙන් තමයි පාසල් විභාග මෙන්ම අනිකුත් විභාග සඳහා පළාත් හා කලාප වලින් පිරිස් තෝරා ගන්නේ.මේ සංචිතයේ අයට පුහුණුවක් දෙනවා, විභාග කටයුතු කළ යුතු ආකාරය මෙන් ම ගැටලුවක් මතුවූ විට ක්‍රියා කළ යුතු ආකාරය ගැන. මේ කණ්ඩායම පමණයි විභාග කටයුතුවලට යොදාගත යුත්තේ. මේ සංචිතයෙන් පිට අයට සම්බන්ධ වීමට බැහැ. විභාග සඳහා යහපත් මනසක් මෙන් ම හොඳ ඇසක් තිබිය යුතුයි.පසුගිය කාලවල දී විභාග මධ්‍යස්ථානවලින් ශිෂ්‍යයන්ට අසාධාරණ වන ආකාරයේ ගැටලු පැන නැඟුණා. මේ තත්ත්වය නිවැරැදි කර ගන්නේ කෙසේ ද?එයට අවශ්‍ය එකම දේ පුද්ගලයා නිවැරැදි වීමයි. මේ නිසා ඉදිරියේදී විභාග රාජකාරි සඳහා පත් කරන්නේ ඉතා සුදුසු පුද්ගලයන් පමණයි. අමතරව අපි විභාග පනත යටතේ අලුත් නීති රීති පද්ධතියක් ගෙන එනවා. වැරැදි ඇතිවුණොත් විභාග පනත යටතේ ක්‍රියා කරනවා.විභාග දෙපාර්තමේන්තුවේ ඇති කරන සංවර්ධනාත්මක වැඩ පිළිවෙළ ගැන සඳහන් කළොත්...?විභාගයන්හි දැනට තිබෙන ගුණාත්මක බව තවදුරටත් වැඩි කරන අතරම වෙනත් ඇගැයීම් ක්‍රම ශක්තිමත් විය යුතුයි. ඇගැයීම්වලදී ගුරුවරයාට ස්වාධීනව දරුවන් සමඟ ඒ කාර්යය කරන්නට ඉඩ දිය යුතුයි. දැනට කළ යුතු ඇගැයීම් ක්‍රම 26 ක් අපි හඳුනාගෙන තියෙනවා. මේ ඇගැයීම් ක්‍රම පාසල් පද්ධතිය තුළ වැඩි දියුණු කළ යුතුයි. පංති කාමරය තුළ වැඩ බැරි යැයි කියා කොටසක් නැහැ. හැම දෙනාටම විවිධ හැකියාවන් තියෙනවා. ඒවා හඳුනාගෙන ඇගැයීම් කළ යුතුයි.සම්පූර්ණ විභාගයම දරුවා අසමත් වුවත් එම දරුවා වෙනත් දේ වලට දක්ෂ විය හැකියි. ඒවා හඳුනාගෙන ඒ දරුවන් ඉදිරියට ගෙන යා හැකි ආකාරයට ඇගැයීම් ක්‍රම සකස් විය යුතුයි. අපේ විභාග ක්‍රමය ඉතා හොඳයි. එය අන්තර්ජාතිකව පිළිගත්තක්. උසස් පෙළ, සාමාන්‍ය පෙළ, විභාග ලොව ඕනෑම තැනක පිළිගන්නවා. විදේශ විශ්ව විද්‍යාලයක අධ්‍යාපනයකට, විදේශයක රැකියාවකට මේ සහතික පිළිගන්නවා. එය අපිට විශාල ශක්තියක්.විභාග දෙපාර්තමේන්තුවේ පරිපාලන කටයුතු කරගෙන යාමේදී අනුගමනය කරන්නට බලාපොරොත්තු වන ක්‍රමවේද සඳහන් කළොත්...?අපේ දෙපාර්තමේන්තුවේ ක්‍රමවේද 4 ක් තියෙනවා. එයින් 1968 අංක 25 දරන ප්‍රසිද්ධ විභාග පනත යටතේ විභාග කොමසාරිස්වරයා සතු බලතල සඳහන් වෙනවා. රහස්‍ය බව රැකීම, ප්‍රශ්න පත්‍ර වලංගුතාවය ආරක්ෂා කිරීම, වංචා අනාවරණය, දඬුවම් දීම ගැන සඳහන් වෙනවා. අමතරව ආයතන සංග්‍රහයේ හා මූල්‍ය සංග්‍රහයේ විධි විධානයන්ට අනුව නීති රීති ක්‍රියාත්මක විය යුතුයි.මේ සියල්ලටම අයත් නොවුණු නොලියැවුණු නීතියක් විභාග දෙපාර්තමේන්තුව තුළ තියෙනවා. ඒ දෙපාර්තමේන්තුව තුළ පවතින සම්ප්‍රදාය. මේ සම්ප්‍රදායන් විධිමත් කළ යුතුය. මීට අමතරව සේවක පුහුණුව මෙන්ම අධීක්ෂණය හා ප්‍රතිපෝෂණය ගුණාත්මකව වැඩි කළ යුතුයි.1968 අංක 25 දරන ප්‍රසිද්ධ විභාග පනත කාලයට ගැළපෙන ලෙස සංශෝධනය විය යුතු යි නේද?සංශෝධනය විය යුතු යි. එය අදට ගැළපෙන ලෙස බලතල, දඬුවම් ක්‍රම ආදි ඇතුළත් විය යුතු කාරණා සමඟ සංශෝධනය විය යුතුයි. ඒ සඳහා අවශ්‍ය කටයුතු කරනවා.නැවත සමීක්ෂණ කටයුතු වඩාත් ක්‍රමවත් කිරීමට ඉදිරියේදී යම් ක්‍රියාමාර්ග ගන්නවා ද?අපි දැනට නැවත සමීක්ෂණය මට්ටම් තුනක් යටතේ සිදු කරනවා. මුලින්ම නැවත සමීක්ෂණ මණ්ඩලය යටතේ පිළිතුරු පත්‍රයක් දෙදෙනෙක් යටතේ ද දෙවැනි මට්ටමේ දී (ප්‍රතිඵලයේ වෙනසක් වී ඇත්නම් පමණක්) පාලක පරීක්ෂකවරයෙක් යටතට ද එය නැවතත් දෙපාර්තමේන්තු මණ්ඩලයක් යටතේ තෙවැනි අදියරේදී ද පරීක්ෂා කෙරෙනවා.ලකුණු ලබා දීමේ පටිපාටිය අනුව නිවැරැදිව ලකුණු ලබා දී තිබෙනවා ද, උත්තර පත්‍ර නිවැරැදිව පරීක්ෂා කර තිබෙනවා ද, ලකුණු එකතුව නිවැරැදි ද යන්න මෙහිදී සොයා බැලෙනවා. මේ වසරේදී අපි විශේෂ අවධානයක් යොමුකර නැවත සමීක්ෂණ කටයුතු සිදු කරනවා. අපි නැවත සමීක්ෂණ කටයුතු ඊයේ (11 දා) ආරම්භ කළා.විභාග තොරතුරු, ගැටලු දැන ගැනීමට ‘මහජන සම්බන්ධතා ඒකකයක්’ ඔබ පිහිටුවා තිබෙනවා. මේ ගැන සඳහන් කළොත්...?අපේ 1911 ක්ෂණික ඇමතුම් අංකය හරහා පැය 24 තුළම ඔබේ ගැටලුවලට විසඳුම් ලබා දෙන්නට සූදානම්. මීට අමතරව 011-2177771 මඟින් ද ෆැක්ස් අංක 0112177411 හෝ 011 2785220 මඟින් ද නිරාකරණය කරගත හැකි අතර අපේ විද්‍යුත් ලිපිනය වන ඥයචථඵ@ඤධඥදඥබඵ.තඬ ද මේ සඳහා විවෘතයි.ඉදිරියේදී අපි විද්‍යුත් තැපෑල හරහා ආයතනික විභාගවලට ඉල්ලුම් කිරීම, සහතික පත්‍ර සඳහා ඉල්ලුම් කිරීම හා බාහිර අයැදුම් කරුවන්ට නැවත සමීක්ෂණ සඳහා ඉල්ලුම් කිරීමේ සේවාවක් ද ඇති කරනවා. එය දැනට ක්‍රියාත්මක සාමාන්‍ය තැපෑලට අමතරවයි. එසේම පසුගිය සතියේ සිට ‘සිළුමිණ’ පුවත්පත හරහා ද සතිපතා විභාග තොරතුරු ගෙන එන්නටත් අපි බලාපොරොත්තු වෙනවා. මීට අමතරව විශේෂයෙන් සඳහන් කළ යුතු දෙයක් තිබෙනවා. අපි පසුගිය මාසයක කාලය තුළ විභාග 15 ක පමණ ප්‍රතිඵල නිකුත් කර තියෙනවා. ඒ විස්තරත් ඔබට සිළුමිණ පුවත්පත හරහා දැනගත හැකියි.සාකච්ඡා කෙළේ සුභාෂිණි ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=af1202123</link>
    <topic>‘දැයට කිරුළ සරසවියක්’</topic>
    <author>ධනුෂ්ක ගොඩකුඹුර සහ අමිල ප්‍රභාත් වනසිංහ ඔයාමඩුව සිට...</author>
    <content>නිදහස සිහිනයක්ව තිබූ ජාතියක් සැබෑ නිදහස භුක්ති විඳින ආකාරය සජීවී ලෙස අත්විඳින්නට නම් ඔබ අනුරාධපුරය ඔයාමඩුව දැයට කිරුළ භූමියට යා යුතුය. උතුර, දකුණ, නැඟෙනහිර, බටහිර, කඳුරට යනාදී සියලු ප්‍රදේශයන්ට අයත් ජනතාව සියලු බේදවලින් තොරව උරෙනුර ගැටී ප්‍රදර්ශනය නරඹති. එකිනෙකාට සිනාපාති. මඟ තොට කියාදෙති. දශක තුනක් තිස්සේ බියෙන් සැකෙන් සිටි ජනතාවක් අද නිදහසේ සිනා නඟති.ත්‍රස්තවාදී පිළිලය රටින් තුරන් කළ මහින්ද රාජපක්ෂ ජනාධිපතිතුමා උදා කළ නිදහසේ පණිවුඩය ලොවට කියන කැඩපත වන්නේ දැයට කිරුළයි. එදා ත්‍රස්තවාදය පරාජය කිරීමේ මානුෂික මෙහෙයුම ආරම්භ කර ඉදිරියට ඇදෙමින් තිබූ වකවානුවේ ජාත්‍යන්තරය අප රට දුටුවේ අසාර්ථක රාජ්‍යයක් වශයෙනි. එම වැරදි හැඟීම නිවැරදි කරන්නට ක්‍රියාත්මක කෙරුණු වැඩපිළිවෙළ දැයට කිරුළ ජාතික සංවර්ධන ප්‍රදර්ශනයයි.යුද්ධයත් සංවර්ධනයත් සුබසාධනයත් යන කරුණු තුනම නිසියාකාරව කෙරෙන බවට රටටත් ලෝකයටත් කියාදෙන්නට ඇරැඹි දැයට කිරුළ අද ජාතියේ දියුණුව ලොවට කියාපාන සංකේතයක් බඳුය. ආරම්භයේ දී රටේ පැවැති යුදමය වාතාවරණය නිසා දැඩි ආරක්ෂක රැකවල් මැද කොළඹ බණ්ඩාරනායක ජාත්‍යන්තර සම්මන්ත්‍රණ භූමියට සීමා වූ ප්‍රදර්ශනය යුද්ධය නිමවීමත් සමඟ රට වටා යන්නට පටන් ගත්තේය. ඒ ප්‍රදර්ශනය පැවැත්වෙන දිස්ත්‍රික්කයට ගෙන එන දැවැන්ත සංවර්ධන වැඩපිළිවෙළක් ද සමඟිනි.හුදෙක් සැණකෙළියක් නොව අධ්‍යාපනය, දැනුම, විනෝද සපිරි දැයට කිරුළ ප්‍රදර්ශනය ජාතියේ ඉදිරි ගමන් මඟ ලොවට කියාපාන කැඩපතක් බඳු විය යුතු බවට ජනාධිපතිවරයා ආරම්භයේ පටන් ම විශ්වාස කළේය. අද ජයග්‍රාහී සය වැනි වසරට එළඹ ඇති දැයට කිරුළ සිය ඉලක්කයන් මනාව සපුරා ඇති බව නොරහසකි.දැයට කිරුළ මෙවර අනුරාධපුරයට පැමිණ ඇත. ප්‍රදර්ශනය පැවැත්වෙන දිස්ත්‍රික්කය පුරා සියලු යටිතල පහසුකම් සංවර්ධනය කිරීම මෙහි ඇති විශේෂත්වයයි. අද අනුරාධපුරයට පැමිණෙන ඕනෑ කෙනකුට ඒ කරුණ පැහැදිලි වනු ඇත. අනුරාධපුරය පිළිබඳ එදා අප සිත් තුළ තිබූ ප්‍රතිරූපය අද හා සසඳා බැලීමටවත් නොසිතෙන තරමට අද අනුරාධපුරය ක්‍රමවත්ය. නවීනය. දියුණුය.මෙවර දැයට කිරුළ පැමිණ ඇත්තේ ඓතිහාසික අනුරාධපුරයේ ඔයාමඩුවටයි. මෙවර දැයට කිරුළ ප්‍රදර්ශනය පැවැත්වෙන අනුරාධපුරය ඔයාමඩුව ප්‍රදේශය එදා තර්ජිත ගම්මානයකි. යුද සමයේ ඔයාමඩුව ප්‍රසිද්ධව පැවැතියේ මුරපොළක් ලෙසය. මහවිලච්චිය ප්‍රාදේශීය ලේකම් කොට්ඨාසයට අයත් ඔයාමඩුව ත්‍රස්ත ක්‍රියාකාරකම් බහුල දිළිඳු ගමක්ව පැවතුණේය.සාමය දිනාගත් පසු ඔයාමඩුවට භාවිත වුණේ දුෂ්කර ගම්මාන යන විශේෂණ පදයයි. ජනාධිපතිතුමාගේ මීළඟ ඉලක්කය වුණේ ඒ පදයත් අවසන් කිරීමයි. දිගු කලක් ගෙවෙන්නටත් පෙර ඒ ඉලක්කය ජය ගැනිණ. අද ඔයාමඩුවට යන කිසිවකු එදා මෙය තර්ජිත ගම්මානයක් හෝ දුෂ්කර ගම්මානයක්ව පැවැති බව විශ්වාස නොකරනු ඇත. පුළුල් මාර්ග, විදුලිය, ජලය, සන්නිවේදන, ප්‍රවාහන පහසුකම් ඔයාමඩුවට දැන් සිහිනයක් නොවේ.දැයට කිරුළ භූමියේ සැරිසරන ලක්ෂ සංඛ්‍යාත ජනකාය අතරින් අප හා කතාබහ කළ බොහෝදෙනාගේ අදහස වුණේ මෙවන් ප්‍රදර්ශනයක් අනුරාධපුරයට පැමිණීමේ වැදගත්කමයි.උපන් දා පටන් මෙවන් ප්‍රදර්ශනයක් රූපවාහිනි නාළිකාවකින්වත් නොදුටු පිරිස් ද අද රිසිසේ දැයට කිරුළ ප්‍රදර්ශනය නරඹති. එදා කොටි ත්‍රස්තවාදීන්ගේ අණසකට යටත්ව සිටි උතුරු නැඟෙනහිර ජනතාව ද ප්‍රදර්ශනය නැරැඹීමට පැමිණ සිටිති.යාපනය පේදුරුතුඩුවේ සිට පැමිණි ගුරුවරයකු වන එස්.වාගීෂන් මහතා අප හා ප්‍රකාශ කළේ මෙවැනි ප්‍රදර්ශනයක් නැරැඹීම තමන්ටත් දරුවන්ටත් සිහිනයක් වී තිබූ බවයි. යාපනය තුම්පලෙයි සුහප්‍රහාශ මහා විද්‍යාලයේ සිසු සිසුවියන් සමඟ පැමිණ සිටි වාගීෂන් මහතා දැයට කිරුළ ප්‍රදර්ශනය පිළිබඳව සිය ප්‍රසාදය පළ කළේය. ප්‍රදර්ශනය අනුරාධපුරයේ පැවැත්වීම තමන්ට එහි පැමිණීම පහසු කළ බව සඳහන් කළ වාගීෂන් මහතා මෙහි අධ්‍යාපනමය වැදගත්කම අගය කළේය.මිනිසුන්ගේ සිනා සපිරි මුහුණු නරඹමින් දැයට කිරුළ ප්‍රදර්ශන භූමියේ ඇවිද යන අපට ටී.වයි.සෝමාවතී මෑණියන් මුණගැසුණේ කෘෂිකර්ම අමාත්‍යාංශයේ ප්‍රදර්ශන කුටිය අසලදී ය. මහත් වෙහෙසින් පඩිපෙළක අසුන් ගෙන සිටියත් ඇගේ මුහුණේ තිබුණේ සුන්දර සිනහවකි. හලාවත සිට ඇය ඇතුළු පිරිස පැමිණ සිටියේ පෙරදා රාත්‍රියේය. මේ ප්‍රදර්ශනය බාල, තරුණ, මහලු බේදයකින් තොරව සෑම වයසක මිනිසුන්ට ඉතා වැදගත් බව ඇය ප්‍රකාශ කළාය.අද අපේ රටේ කෘෂිකර්මාන්තයේ විශාල දියුණුවක් තිබෙනවා. මේ ප්‍රදර්ශනය නරඹන සෑමදෙනකුටම තමන්ගේ ගෙවතුවල සුළු පරිමාණයේ වගාවක් වුණත් අරඹන්නට මෙහිදී ආදර්ශයක් පුහුණුවක් ලබා ගන්නට පුළුවන්.අපට අපේ රට ගොඩනඟන්නට පුළුවන් වන්නේ කෘෂිකර්මාන්තය දියුණු කළොත් පමණයි. සෝමවතී මහත්මිය වැඩිදුරටත් පැවැසුවාය.ප්‍රදර්ශනය නරඹන්නට පාසල් හා විශ්වවිද්‍යාල දරු දැරියන්ගේ පැවැති උනන්දුව අපේ රටේ අනාගතය පිළිබඳ සුබ පෙරනිමිත්තකි. ගල්කිරියාගම මධ්‍ය මහා විද්‍යාලයේ සිසුවියක වන නිසංසලා දියණිය ප්‍රකාශ කළේ පාසල් සිසුවියක් වශයෙන් තමා මෙතෙක් නොලත් විශාල දැනුමක් ලබන්නට ප්‍රදර්ශනය මහඟු තෝතැන්නක් වූ බවයි. “මේක අපට සරසවියක්. මේ වගේ දෙයක් ජීවිතේටම අපට දකින්න ලැබෙන්නේ නැහැ.”මිහින්තලේ මහා විද්‍යාලයේ සිසුවියක වන චන්දිමා උදය කුමාරි දියණිය අපට මුණගැසුණේ ලේක්හවුස් ආයතනයේ ප්‍රදර්ශන කුටිය අසලදීය. අප ප්‍රදර්ශන කුටියෙන් නොමිලේ ලබා දෙන දිනමිණ හා සිළුමිණ ප්‍රථම පුවත්පතේ පිටපත් මහත් ආශාවකින් තුරුළු කරගෙන පැමිණි ඈ ප්‍රකාශ කළේ ජීවිතයේ ප්‍රථම වරට මෙවන් ප්‍රදර්ශනයක් අනුරාධපුරයේදීම නරඹන්නට අවස්ථාව ලබාදුන් සෑමදෙනාටම ස්තුතිවන්ත වන බවයි.එදා ත්‍රස්ත තර්ජනවලට බියෙන් සිටි තමන්ට අද මෙවන් ප්‍රදර්ශනවල ඇවිදිමින් නරඹමින් නිදහසේ කල් ගෙවන්නට අවස්ථාව ලැබුණේ ජනාධිපතිතුමාට පින්සිදු වන්න බවත් එසේ ත්‍රස්තවාදය පරාජය නොකළා නම් අද ප්‍රදර්ශන නරඹන්නට තියා මහමඟ යන්නටවත් නිදහසක් ඇති නොවන බවත් මාතර දික්වැල්ල සිට පැමිණි සිසුවකු වන ගයාන් කුමාර අප හා සඳහන් කළේය.ප්‍රදර්ශනය නරඹමින් ඇවිද යන අතරතුර අප දෙසට පැමිණි මහතකු අපගෙන් විමසා සිටියේ ප්‍රදර්ශනයෙන් පිටව යන මඟයි. ඔහුට මඟ පෙන්වා දෙන අතරම ප්‍රදර්ශනය පිළිබඳව අප කරුණු විමසුවෙමු. දඹුල්ල කාර්මික විද්‍යාලයේ විදුහල්පතිවරයා වන ඔහු නමින් අයි.ජී.පී. ජයවික්‍රම මහතායි.මේ ප්‍රදර්ශනය අනුරාධපුරය වැනි දුෂ්කර ප්‍රදේශයකට ගෙන ඒම ඉතාමත් වැදගත්. අනුරාධපුරය කියන්නේ උතුරු නැඟෙනහිර සහ වියළි කලාපයේ අනෙකුත් සියලු ප්‍රදේශ සම්බන්ධ කරන මධ්‍යස්ථානයක්. උතුරු නැඟෙනහිර ජනතාව ප්‍රථම වරටයි මේ ප්‍රදර්ශනය නරඹන්නට එක්වන්නේ.ඔවුන්ට කොළඹ හෝ නුවර හෝ ගොස් මේ ප්‍රදර්ශන නරඹන්න බැහැ. ඒ නිසා මම විශ්වාස කරන්නේ මෙතෙක් ප්‍රදර්ශන තිබූ ස්ථානවලින් හොඳම ස්ථානය මේ ඔයාමඩුවයි.අනෙක් අතට බලන්න එදා මේ ප්‍රදේශ තිබුණු හැටි. අනුරාධපුරයට රජ සමයෙන් පස්සේ මෙතරම් සංවර්ධනයක් වෙලා නැතිව ඇති. අද අනුරාධපුරය නගරය කොළඹ වගෙයි. මේවා මේ පළාත්වල මිනිසුන්ගේ සිත්වල අවුරුදු ගණනාවක් තිස්සේ තිබුණු සිහින. අපි සතුටු වෙනවා ඒවා ඉටුවීම පිළිබඳව යැයි ජයවික්‍රම මහතා පැවසීය.පානදුර තේක්කවත්ත සුනේත්‍රාදේවී විහාරස්ථානයේ සිට ප්‍රදර්ශනය නැරැඹීමට වැඩම කර සිටි කඹුරුපිටියේ පියරතන හිමියන් ප්‍රකාශ කළේ මිනිසුන්ගේ මානසික සුවය සුරැකීම සඳහා මේ ප්‍රදර්ශනය මහඟු පිටුවහලක් බවයි. වසර තිහක් තිස්සේ ත්‍රස්තවාදයෙන් පීඩා විඳිමින් සිටි ජනතාව මහා මානසික පීඩාවකට ලක්ව සිටි බව පැවසූ උන්වහන්සේ මෙවැනි ප්‍රදර්ශනවල නිදහසේ ඇවිදිමින් දැනුම ලබාගන්නා අතරම ජනතාව මහා මානසික සුවයක් ලබනා බව පැවසූහ. කොළඹ පැවැත්වූවාට වඩා ප්‍රයෝජනයක් මෙය අනුරාධපුරයේ පැවැත්වීමෙන් ලැබෙන බවත් උන්වහන්සේගේ අදහස විය.රජරට විශ්වවිද්‍යාලයේ සිසුවියක වන ආර්.එම්.ආර්.රාජපක්ෂ මෙනෙවිය සඳහන් කළේ දැවැන්ත දැනුමක් ලබා දෙන මෙවැනි ප්‍රදර්ශනයක් නරඹන්නට ලැබීම පිළිබඳව සතුටු වන බවයි. එවන් අවස්ථාවක් තමන්ට ලැබේ යැයි කිසිදිනෙක නොසිතූ බව පැවසූ ඈ ඒ පිළිබඳව ජනාධිපතිතුමාට ස්තුති කළාය.ප්‍රදර්ශනය නැරැඹීමට පැමිණි බොහෝදෙනාගේ අදහස වූයේ කොළඹට සීමා නොවී මෙවන් ප්‍රදර්ශන ගමට පැමිණීමත් ප්‍රදර්ශනයට සමගාමීව දිස්ත්‍රික්කය තුළ සිදුවන මහා සංවර්ධනයත් සෑම අයකුගේම ප්‍රසංසාවට ලක්විය. දැයට කිරුළ ප්‍රදර්ශනයේ පස්වැනි දිනය වන විට එහි පැමිණි නරඹන්නන් සංඛ්‍යාව ලක්ෂ විස්ස ඉක්මවා ගොස් තිබූ අතර ප්‍රදර්ශනයේ සාර්ථකත්වයට මෙන්ම වැදගත්කමටත් එයම හොඳ සාක්ෂියකි.ධනුෂ්ක ගොඩකුඹුර සහ අමිල ප්‍රභාත් වනසිංහ ඔයාමඩුව සිට...සේයාරූ - සුදත් මලවීර චමින්ද නිරෝෂන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=af1202124</link>
    <topic>දැයට කිරුළත් සමග අලුත් වෙන ථුපාරාමය</topic>
    <author>සංස්කෘතික හා කලා කටයුතු අමාත්‍ය ටී. බී. ඒකනායක</author>
    <content>සිරිලක පළමුවෙන් ම ථුපයක් මුල්කොට ගෙන ඇරැඹි ආරාමය වූයේ ථුපාරාම හෙවත් තුබරම් වෙහෙරයි. කිතු වසින් 13 වන සියවසේ ආරම්භයේ දී මාඝ ආක්‍රමණය නිසා සිංහලයින් රජරට අතහැර වත්මන් වයඹ දෙසට සංක්‍රමණය වීමත් සමඟ ථුපාරාමය ඇතුළු අනුරාධපුර අනිකුත් ආරාම ද වන වැදී ගියේය. ඉංගි‍්‍රසි පාලනය යටතේ අනුරාධපුර පෙදෙසේ ජනාවාස සංවර්ධනයේදී සිංහල බෞද්ධයින් ථුපාරාම දාගැබ ද පිළිසකර කළ ද එම ශුද්ධ භුමිය සහමුලින් පිළිසකර කිරීමක් සිදු නොවීය.ජනාධිපති තුමාගේ දැනුම් දීම මත එම කටයුත්ත භාර ගත්තේ මාගේ අමාත්‍යාංශය යටතේ පවතින මධ්‍යම සංස්කෘතික අරමුදලයි. පුරාවිද්‍යා දෙපාර්තමේන්තුව හා මධ්‍යම සංස්කෘතික අරමුදල ඒකාබද්ධ ව මහා විහාර ව්‍යාපෘතිය ඇති කර තිබු අතර ථුපාරාමයේ සංවර්ධන කටයුතු දැනට අවසාන අදියරේ පවතී.ථුපාරාමය ශ්‍රී ලංකාවේ අනිකුත් පුරාණ බෞද්ධ ආරාම හා සසඳන කල සුවිශේෂ ස්ථානයක් හිමිකර ගන්නේ එය අපේ සංස්කෘතියේ එක් ප්‍රධාන අංගයකට මුල පුරා ඇති බැවිනි. එනම් මෙරට බෞද්ධ සංස්කෘතියේ ඉතා වැදගත් ස්ථානයක් හිමි කරගන්නා දාගැබ් සංස්කෘතිය ආරම්භ වන්නේ එයින් බැවිනි. ථුපාරාමය වැදගත් වන්නේ මෙරට පළමු බෞද්ධ දාගැබ සර්වඥ ධාතු නිධන් කොට ඉදිකිරීම නිසා පමණක් නොවේ. පුරාණ ප්‍රාකාරයෙන් වට වූ පහත සෑ මළුව තුළ පිහිටා ඇති තවත් පූජනීය ස්ථාන කිහිපයකි. එකක් ඉපැරණිතම බුදු පිළිම ගෙයකි. අනික පදලස චේතියකි. අනික බෝ ගෙයකි.මේවායේ ඉතිහාසය ද ථුපාරාම දාගැබ මෙන් ම වැදගත් ය. සම්පූර්ණයෙන් ම මෙන් විනාශ වී මතුපිට ගල් පුවරු කිහිපයක් පමණක් ඉතිරි වී තිබු බෝ ගෙය මීට පෙර පුරා විද්‍යාඥයින් හඳුන්වා තිබුණේ මිහිඳු සෑය යනුවෙනි. එහෙත් අපේ පුරා විද්‍යාඥයින් විසින් එය කැනීම් කොට පාදා ගනිමින් ඒ වූ කලී සඟමිත් මෙහෙනිය විසින් සිරි ලංකාවට වඩමවා ගෙන ආ බෝධින් වහන්සේ ගෙන් හටගත් පළමු බෝ පැළ අටෙන් එකක් සිටවු තැන භූමිය නිවැරැදිව හඳුනාගෙන දැනට එකී ශුද්ධ වූ ස්ථානය මහජනතාවට දැක බලා ගැනීමට හැකි පරිදි තහවුරු කරමින් සිටී.මහාවංසයේ හා බෝධි වංසයේ මෙකී මුල් බෝ පැළ අට සිටවූ තැන් සඳහන් කර ඇතත් ඉන් අනෙක්වා පිහිටි බෝධිඝර නිසි පරිදි හඳුනාගත නොහැකිව ඇත. මෙහි කැනීම් කළ පුරා විද්‍යාඥයින් දක්වන පරිදි බෝධිඝරයේ මතුපිටින් දක්නට ඇති අවධියට බොහෝ පැරැණි අවධියක් හා බෝධිය රෝපණය කළ ස්ථානයේ වෘත්තාකාර ගඩොළු ප්‍රාකාරය අනාවරණය කරගෙන ඇති අතර අපට ද එය නිරීක්ෂණය කිරීමේ අවස්ථාව උදාවිය.ස්තුපයේ ඊශාන දෙසින් දැනට සංරක්ෂණය කොට ඇති ගඩොළුමය කුඩා සෑය ද අපේ වංශකතාවල අති පූජනීය ස්ථානයක් සේ සඳහන් ව තිබේ. වංසකථා දක්වන පරිදි සතර බුදුවරයන් අනුරාධපුරයට වැඩම කොට ථුපාරාම භූමියේ දී අහසට වැඩම කොට ඇත. දැනට දැක්වෙන දාගැබ ගෞතම බුදුන් වහන්සේ එසේ වැඩම කොට අහසට වැඩි ස්ථානය මත ඉදිකළ පදලස චේතිය බව මහාචාර්ය සෙනරත් පරණවිතාන දක්වා තිබේ. මේ අනුව ගත් කල්හි ද ථුපාරාම භූමිය බෞද්ධ සංස්කෘතියේ ඉතා වැදගත් වන හා බෞද්ධයන්ගේ අතිපූජනීය ස්ථානයක් වන්නේ ය.ස්ථූපයෙන් දකුණු දිගින් ඇත්තේ බුදු පිළිම ගෙයකි. මෙහි බුදු පිළිමය අද දක්නට නැතත් ගර්භ ගෘහය මෙන් ම අන්තරාලයේ අත්තිවාරම ද වහළ දරා සිටි ගල් ටැම් ද දැක ගත හැකිය. මෙහි ගර්භ ගෘහය සඳහා යොදා ගෙන ඇති ගල් ටැම්වල හිස් සඳහා විශේෂ කැටයමක් යොදාගෙන ඇත. එනම් වජ්‍ර සළකුණයි.වජ්‍රය වැඳුම් පිදුම් සඳහා යොදා ගත්තේ මහායානයේ කොටසක් වන වජ්‍රයානිකයින් විසින් ය. එමෙන් ම ක්‍රි. ව. 8 වන සියවසේ පටන් අභයගිරි විහාරයේ වජ්‍රයාන අදහස්වලට අවස්ථාව සලසා දුන් බවට පුරාවිද්‍යා මෙන් ම නිකාය සංග්‍රහය ආදියෙන් සාක්ෂි ලැබේ’ එහෙත් ථුපාරාමය මහා විහාර හෙවත් ථේරිය සම්ප්‍රදායට අයත් හෙයින් මෙම පිළිම ගෙය සඳහා වජ්‍ර සලකුණ යොදා ගත්තේ කුමක් නිසාදැයි පුරාවිද්‍යාඥයින්ගේ අවධානයට යොමුවිය යුතු කාරණයකි.කෙසේ වෙතත් කාලයක් යනතුරු මෙම පිළිම ගෙය දළදා මාලිගය යනුවෙන් වැරැදියට හඳුන්වා ඇති බව ඉංගී‍්‍රසි පාලන යුගයේ පුරාවිද්‍යා වාර්තාවලින් අනාවරණය වේ. එහෙයින් ඒ වැරැද්ද මහාචාර්ය පරණවිතාන මහතා විසින් නිවැරැදි කොට ඇත.එය සිදු වී ඇත්තේ ලංකාවේ මුල්ම කාලයේ ශිලා ලිපි සංග්‍රහයේ සංස්කාරක වරයා වූ දොන් මාර්ටිනොද වික්‍රමසිංහ මහතා එංගලන්ත විශ්ව විද්‍යාලයක තනතුරක් ලැබී එහි ගියෙන් ලංකාවෙන් හමු වූ ශිලා ලිපි කියවා අරුත් දීම සඳහා එංගලන්තයට යැවීමේ දී අනුරාධපුර ඇතුල් නුවරින් හමු වූ දළදාගේ යන වචනය ද සඳහන් ලිපියක් ථුපාරාම භූමියෙන් හමුවූ ලෙසට වරදවා ලියා යැවීමකි.එහෙයින් වික්‍රමසිංහ මහතාගේ ලිපියේ සඳහන් දළදා මාලිගය ථුපාරාමය අසල ඇති මේ ගොඩනැඟිල්ල යැයි දක්වා එවීමෙන් මෙම වරද සිදු වී ඇත. පිළිම ගෙයට අවශ්‍ය ජලය ලබා ගැනීමට තිබී ඇති කළුගල් ළිඳ අසලින් ඇත. මෙය නාගලු ළිඳ වශයෙන් හැඳින්වෙන අතර ජන වහරේ වූ එම කතාවක් පසු කාලයේ පොත්වල ලියවී ඇත්තේ නාග ලොවින් නාගයින් මතු වු හෙයින් එය නාගලු ළිඳ නම් වූ බවකි.බෝධිඝරය පාදා සංරක්ෂණය කරන අතර ම ශුද්ධ භූමිය පරීක්ෂිත ව තිබු පැරැණි ප්‍රාකාරය හා දොරටු ද අප නිලධාරීන් විසින් පාදා සංරක්ෂණය කරමින් පවතී. එසේ ම කැලි කසළින් හා පස් ගොඩැලිවලින් පිරී තිබු මළුව පෙර තිබු ආකාරයට භූ දර්ශන සකසමින් තිබේ. වන්දනා කරුවන්ට නිදහසේ වන්දනා මානාදිය කර ගැනීමටත් නොහැකි අයුරින් මළුව පුරා වෙළෙඳාමේ යෙදී සිටි වෙළෙඳුන් ස්ව කැමැත්තෙන් ම සීමාවෙන් බැහැර ව ගොස් සිය ජීවනෝපාය සතුටින් කරගෙන යන අතර මා ඔවුන් හා කතා බහ කිරීමේ දී ඒ බව ඔවුන් විසින් පවසන ලදී.කෙසේ වෙතත් දැයට කිරුළත් සමඟ ලංකාවේ ප්‍රථම දාගැබ ඉදිවූ ස්ථානය මෙන් ම අති පූජනීය බෞද්ධ සිද්ධස්ථානයක් වන ථුපාරාමයේ ද සංවර්ධන කටයුතු සිදුවෙන බව සඳහන් කළ යුතුව ඇත.සංස්කෘතික හා කලා කටයුතු අමාත්‍ය ටී. බී. ඒකනායකසේයාරුව විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=af1202125</link>
    <topic>එෆ්එම් විකාශයකින් ඇසෙන නිශාන්තගේ හඬ</topic>
    <author>ටිරෝනි වෑවලගේ</author>
    <content>මේ ළඟදී අපේ ගෙවල් ගාව මරණයක් වුණා. අවසන් කටයුතු සිදු කරලා ටික දවසක් ගත වුණාට පස්සේ දවසක් මට ඒ ගේ ළඟින් ගමනක් යන්න සිද්ධ වුණා. ගෙදර ගුවන් විදුලි යන්ත්‍රය දාලා. සද්දෙන් සින්දුවක් ඇහෙනවා. ඒ වෙලාවේ වයසක කාන්තාවකුත් පාරේ යමින් හිටියා.”අනේ මෙහෙමත් මිනිස්සු. මරණයක් වෙලා කී දවස ද? මහා හයියෙන් සින්දු දාගෙන...”ඒ කාන්තාව මාත් එක්ක කිව්වා. මම ඒකට පිළිතුරක් දෙන්න ගියේ නෑ. ඒත් මට මෙහෙම හිතුණා. ඒ ගෙදර එක්කෙනෙක් මැරුණට තව හතර දෙනෙක් ජීවත් වෙනවා....”රාත්‍රියේ සෞම්‍ය වූ නිහඬතාව මැදින් ඔහුගේ හඬ ඇසේ. ඒ හඬ මෙන්ම හ¼ඩින් ගොඩනැගෙන වදන් ද අර්ථ පූර්ණය. විශේෂයෙන් ම හඬ අතරින් ගොඩනැගෙන නිහඬතාව ද අර්ථ පූර්ණයැයි මට සිතේ. එෆ්.එම් නාළිකාවක නිවේදකයකු හෝ නිවේදිකාවක සිතක සුවඳට එක් කර ගත යුතුය යන සිතුවිල්ල දැන් ටිකක් වියපත් ය. එබැවින් මම එෆ්.එම්. නාළිකා අතරට එබෙමින් ‘හඬක්’ විමසුවෙමි. කිසිවකට හෝ මිදීමට නොහැකි සේ වෙලාව ග්‍රහණය කර සිටින ධනවාදයේ රේස් දිවුමට දිවා කල වහ වැටෙන විවිධ කටහඬ රාත්‍රියට මදක් නිවී යන බවක් පෙනේ. එහෙත් ඒ ඇතැම් හඬ පමණි. ඒ නිවුණු කටහඬ අතර රුවන් සැඳැල්ල හඬ හා නිහඬතාව අතර දෙබසක් මවනු මම අසා සිටියෙමි.තම හඬ විශේෂාංගයකට පාදක වේය යන්න ප්‍රථමයෙන් ඔහු විශ්වාස කළේ නැත. “මේ ඇත්තටම ද?” ඔහු විමසා සිටියේ ය. කරුණු සනාථ කිරීමට බොහෝ දේ පැවසීමට මට සිදුවිය. හඬ සහ නිහඬබව අතර අර්ථයක් මැවීමට වෙහෙසෙන ඔහුගේ කටහඬ මා ඉදිරියේ වචන මතු කරන්නට වූයේ ඉන් අනතුරුවය.”මගේ ගම උඩවලව. දැන් පදිංචිය කඩවත වුණාට මම හැදුණේ වැඩුණේ ගමේ. පුංචිකාලේ ගියේ ලුණුගම්වෙහෙර විද්‍යාලෙට. ඊට පස්සෙ උඩවලව මහා විද්‍යාලෙට ගියා. සින්දු කියන්න, නිවේදන කටයුතු කරන්න පුංචි කාලෙ ඉඳලම තිබුණේ හරිම ආසාවක්. ඒත් උසස් පෙළට විද්‍යා විෂයන් තෝරා ගත්තා. මට ඇඹිලිපිටිය මහා විද්‍යාලෙට යන්නත් සිද්ද වුණා. විශ්වවිද්‍යාලෙට යන්න ලැබුණේ නැහැ. ඒ වෙනුවට සිද්ධ වුණේ මාව තව තවත් කලා කටයුතුවලට නැඹුරු වෙන එක. ගීත ගායනය මට උපතින්ම ලැබිලා තිබුණු තෑග්ගක්. නිවේදන කටයුතු කිරීමේ හැකියාවත් ඒත් එක්කම සැඟවිලා තිබුණු බව මම දැන ගත්තේ මෑතකදී.”අද එකී සැඟවුණු සහජ හැකියාවෙන් සිය දහසක් දෙසවන් පිනවන ඔහු එය තම ජීවිතය ද ආත්මය ද කරගෙන ඇති සැටියකි. ඔහු ජනමාධ්‍යවේදියකු වීමට අත්පොත් තබන්නේ ජයවර්ධනපුර විශ්වවිද්‍යාලයේ ලේඛකත්ව හා ජනසන්නිවේදන ඩිප්ලෝමාව හැදෑරීමෙනි. හඬ මඟින් වැඩක් කිරීමට සිතන ඔහුගේ කොළඹ සම්ප්‍රාප්තිය ද ඒ සමඟ සිදුවේ. දැන් ඔහු හඬට ඉඩක් සොයන ගමෙන් කොළඹ පැමිණි තරුණයෙකි. සැබවින්ම මේ හඬට ඉඩ ලැබුණේ කෙසේ ද?”ලියුකේමියාවට ගොදුරුවුණු දරුවකුට ආධාර පිණිස මහරගමදී සංගීත ප්‍රසංගයක් පැවැත්වුණා. මම ඒකට සහභාගී වුණේ ගීත ගයන්න. ඒ ප්‍රසංගයේ නිවේදන කටයුතු කළේ හරේන්ද්‍ර ජයලාල්. එතනදී ඇතිවුණු මිතුරුදම මත ඔහු මා වසන්ත කරුණාරත්නට හඳුන්වා දුන්නා. ඔහු දැනට මා සේවය කරන එෆ්.එම්. නාළිකාවේ වැඩසටහන් අධ්‍යක්ෂවරයාය. හඬ පරීක්ෂණ කිහිපයකටම මුහුණ දෙන්න මට සිදුවුණා. සියල්ල අවසානයේ තමයි මම නිවේදකයකු බවට පත් වෙන්නේ.”තනතුර ලැබුණ ද නිශාන්තට එක්වරම මයික්‍රෆෝනය ලැබෙන්නේ නැත. මාස දෙකක් පමණ ගතවන තුරු ඔහුට සිදුවන්නේ සෙසු නිවේදකයන් වැඩසටහන් කරන අන්දම බලා සිටීමටය. එහිදී හඬ ගැන අර්බුදයක් නැති නිශාන්තට අපහසු වන්නේ තාක්ෂණික මෙවලම් භාවිතයයි. සැබවින්ම ආධුනිකයෙකුට ගුවන් විදුලි මැදිරියක ඉගෙනීමට ඇති දේ බොහෝ ය.නිශාන්ත ඉවසිල්ලේ සියල්ල උගත්තේ ය. හිත ඉල්ලන රැකියාව ලැබෙන තුරු ජීවිතයේ වසර ගණන් ගෙවූ ඔහුට ඒ මාස කිහිපය ගැටලුවක් වූයේ නැත.”පුහුණුවෙන් පස්සේ රෑ දොළහට පටන් ගන්න වැඩසටහන කරන්න මට බාර දුන්නා. ඒකේ නම “නිශා නිම්නය”. එතනදී ආධුනිකයෙකු විදිහට මට සෙසු නිවේදක නිවේදිකාවන්ගෙන් සහයෝගය ලැබුණා.මම රෑ දොළහට වැඩසටහන පටන් ගන්න කොට ඊට කළින් වැඩසටහන කරපු කෙනා විනාඩි දහයක් විතර මාත් එක්කම ඉන්නවා. තිගැස්ම නැති වෙලා මම සාමාන්‍ය වන තුරු. ඒත් මට වැරදීම් සිදුවුණු අවස්ථා තිබුණා. සමහර වෙලාවට මයික්‍රෆෝන් ‘ඔන්’ කරන්නේ නැතුවම ආයුබෝවන් කිව්වා.”රාත්‍රිය නිසල වුවද ශ්‍රාවකයන්ගෙන් අඩුවක් නැත. දුරකථන ඇමතුම් නොඅඩුව ලැබේ. නිශාන්තගේ උත්සාහය මේ නිශාචර ශ්‍රාවකයන්ට හැකිතාක් ඉඩකඩ ලබා දීමටය. විටෙක නිමක් නොපෙනෙන නම් වැලකි. විටෙක එක් එක්කෙනාට එක බැගින් ගීත පහක පමණ ඉල්ලීමකි. කෙසේ හෝ මාස අටක් පමණ නිශාන්ත නිශා නිම්නයේ සරන්නේය. ඉන් පසු මඳක් පරිණත වෙමින් ඔහුට රාත්‍රි 9 – 12 කාල සීමාවේ ප්‍රචාරය වන වැඩසටහනේ නිවේදකත්වය හිමි වන්නේ ය. “තීර්තය” යනුවෙන් නම් කෙරුණු වැඩසටහනකට ද ඔහුගේ හඬ දායකත්වය හිමි වන්නේ ඔය අතරය. හැට, හැත්තෑව, අසූව දසකවල ගීත පමණක් වාදනය කරමින් වෙනස් මගක යාමට උත්සාහ දරන බව කියනා එම නාළිකාව වඩාත් හොඳ රසාස්වාදයක් ශ්‍රාවකයාට ලබා දෙනු වස් වැඩසහන් වෙනස් කරන්නේ ඔය අතරය.”රුවන් සඳැල්ල කියන මම දැනට කරන වැඩසටහන ආරම්භ කෙරුණේ ඒ අතර. සින්දු කතා කරන පැය දෙක කියලා තමයි අපි මේ වැඩසටහන හැඳින්නුවේ.එතනදි මම කතා කරන කාරණයට අදාළව ගීත ප්‍රචාරය කරන්න උත්සාහ කරනවා. හරවත් ඒත් සරල යමක් ශ්‍රාවකයාට ලබා දීම තමයි මගේ අරමුණ.”නිශාන්ත එසේ කියයි. ශ්‍රාවකයකු ලෙස මම ද ඔහුගේ වැඩසටහන අසමි. මා වින්දනය කරන්නේ එහි ඇති නිහඬ බවයි. හැම මොහොතකම හඬකින් පිරී යන එෆ් එම් වැඩසටහන් අතර නිශාන්ත මෙහෙයවන වැඩසටහන හඬ සහ නිහඬබව සමබර කරයි. ඒ සමබරතාවය ශ්‍රාවක මනස ඉල්ලන කිසියම් අඩුවක් පුරවන සෙයකි. කෙසේ වුවද තම රැකියාව සම්බන්ධව නිශාන්තට ඇත්තේ ඉතා උසස් හැඟීමකි.”මේ රස්සාව නිසා මට ජීවිතේ පටලවාගත්ත තැන් ලිහා ගන්න පුළුවන් වුණා. ජීවිතේ කියන්නේ නිකම්ම පාවෙලා යන්න ඕනෙ දෙයක් නෙමෙයි කියන එකත් මම අවබෝධකර ගත්තේ රස්සාව ලැබුණට පස්සේ. මේක මගේ ජොබ් එක නෙමෙයි මේක මගේ ජීවිතේ.”එසේ කීවද රස්සාවට අමතරව නිශාන්තගේ ජීවිතය බෙදා ගන්නා තවත් පිරිසක් ද සිටිති. නන්දා කුමාරි නම් වන ඔහුගේ මව සහ සෝමපාල නානායක්කාර නම් වන ඔහුගේ පියා උඩවලව ඔහුගේ ගම් පියසේ පදිංචිව සිටී. වැඩිමහල් සහෝදරයින් දෙදෙනෙකි.නේරංජනා දමයන්ති නම් වන ඔහුගේ සහකාරිය ද ඔහු සිහිපත් කරයි.කාර්ය බහුල ජීවිතයට උපරිම සහයක් ලබා දෙන ස්වකීය බිරියගේ දෙමව්පියන් ද ඔහුගේ ලැයිස්තුවට ඇතුළත් ය. එහෙත් ඔහු වැඩිම අවධානය ලබා දෙන්නේ අවුරුද්දක් වයසැති සුරතල් දියණියටයි.මම දුව ගැන සින්දුවක් ලියලා, තනුව දාලා, ගායනා කරලත් තියනවා.”ඔහු ස්වකීය ජංගම දුරකථනයෙන් එම ගීතය මට ඇසීමට සලස්වයි. ගීතය රසවිඳින අතරම මම ඔහුගේ ඉදිරි සැලසුම් සහ බලාපොරොත්තු ගැන විමසමි.”නිවේදන වෘත්තිය අලුත් වෙනවා. ඒ නිසා මේ රස්සාව මට එපා වෙන එකක් නෑ. හැබැයි වියපත්වුණාම මොන විදිහකින් හරි මා ලත් දැනුම අනාගත පරම්පරාවට ලබා දෙන ගුරුවරයෙක් වෙන්න මම කැමතියි.” නිශාන්ත යළි යළිත් කථා කරයි.”මීඩියාවලට මම පොඩියි. මම තවම හදාරනවා. දැනට කැලණිය විශ්වවිද්‍යාලයේ බාහිර උපාධිය සඳහා සූදානම් වෙනවා.”ඔහු රැකියාව ගෞරවයෙන් සලකන්නෙකි. දැනුමට උගත්කමට ගරු කරන්නෙකි.එමෙන් ම ඒ සියල්ල ලබා ගැනීමට උත්සාහ දරන්නෙකි.ස්වකීය මාධ්‍ය ජීවිතයේ වසර තුනක අත්දැකීම් සුළු බව තේරුම් ගැනීමට තරම් නිහතමානී වන්නෙකි. එයම ඔහුගේ අනාගතය දීප්තිමත් කරවන පෙරමග ලකුණු බව පෙනේ.”ආටිකල් එක හොඳට ලියන්න. එතකොට මට තව ශ්‍රාවකයෝ කිහිපදෙනෙක් හරි වැඩි වේවි.”මම ඔහුගේ ඉල්ලීම ගරු කරමි. එහෙත් මෙය හොඳ ලියවිල්ලක් දැයි තීරණය කරන්නේ පාඨක ඔබමය.එමෙන් ම නිශාන්ත නානායක්කාර එෆ්.එම්. නිවේදකයෙකු ලෙස යම් මෙහෙයක් ඉටු කිරීමට සැමදා වෙර දරන්නේ නම් ශ්‍රාවක ප්‍රජාව ද කිසිදා ඔහු හැර නොයනු ඇත.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=af1202126</link>
    <topic>කිඹුලා ද? මිනිස් ජීවිත ද?</topic>
    <author>අරුණි මුතුමලී</author>
    <content>මුළු ගෙදරම වාද පිටියක් බවට පත් වුණේ ප්‍රවෘත්ති ඉවර වුණාට පස්සේ. කිඹුල් පාර්ශ්වය, මිනිස් පාර්ශ්වය සහ මධ්‍යස්ථ මතධාරීන් හැටියට වාදය දිගටම ඇදීගෙන ගියා.“ඒ කිඹුලා මිනිස්සුන් කාලා තියෙනවා. එතකොට ඔයා කියන්නේ අක්කේ, දරු මල්ලන්ව බිල්ලට දීලා හරි කිඹුලා බේරන්න කියලද? මේක පුදුම කතාවක්නේ” මල්ලී අම්මත් තාත්තාත් ආච්චිත් දිහා බලා කීවේ රාගම කිඹුලා ගැනයි.“එතකොට මිනිස්සු විතර ද පව්? ඇයි ඌ ගිලපු ඉබ්බෝ උන් පව් නැද්ද?” මම ඇහුවේ දැඩි කේන්තිය මඟ හැර ගන්නයි. ඒත් අම්මයි තාත්තයි ඒකට හිනා නොවී ඉන්න උත්සාහ කළේ මල්ලීට තරහ යයි කියලයි.“හහ්. ඉබ්බෝ පවුද නැද්ද කියලා අහගන්නවා ඉබ්බන්ගෙන්. මං කතා කරන්නේ මිනිස්සු ගැන” මල්ලී අත මිට මොළවා කීවේ විවාද කණ්ඩායමක නායකයා වගෙ.”“මං කිව්වේ නෑනේ කිඹුලා අල්ලපු එක වැරැදියි කියලා. මං කිව්වේ අල්ලපු විදිහ ගැන. ඒ සතා මැරුණු එක ගැන. මිනිස්සු කියන්නේ අමනුස්සයෝ වගේ හැසිරෙනවට නෙවෙයිනේ. මොළේ පාවිච්චි කරලා වැඩ කරන්න තිබුණා. එහෙම වුණා නම් දකුණු ආසියාවේ ලොකුම ගැට කිඹුලා අදටත් අපේ රටේ ඉන්නවා” මගෙත් ඉවසීමේ සීමාව පැනගෙන එනවා වගේ.“රටේ මොකෙක් ඉන්නවා කියලා වාර්තා තිබ්බත් මොකටද මිනිස්සු මැරිලා. දැක්කෙ නැද්ද බඩේ මිනී කටු තිබුණා. අනෙක ඔච්චර කැලණි ගඟ මුතුරාජවෙල වගේ තැන් තියෙද්දී මොකට මෙතනටම රිංගුවද?”“අන්න අපේ මල්ලී ආවා හරි තැනට. මමත් කියන්නේ ඒකම තමයි. ඒ සතා එතනට එන තත්ත්වෙට පත් කළේ කවුද? කිඹුල්ලු ද? නෑනේ” මම කියද්දී තාත්තා ඒකට එකඟතාව පළ කළා.“ඇත්තටම ඉස්පිරිතාලවලින් දහජරාව ඔය කානුවට දාන නිසානේ ඒ සතා ඔතනට ආවේ. මට මතකයි පහුගිය කාලේ රෝහල් අපද්‍රව්‍ය කළමනාකරණ වැඩසටහන් පැවැත්වුවා. ඒවා ක්‍රමානුකූලව බැහැර කරන්න ක්‍රම එතකොට ඔය සිරින්ජර් එහෙම හරි විදිහට අයින් කරන ක්‍රම ඔක්කොම ඒකට ඇතුළත්. ඒත් ...” තාත්තා කියද්දී අම්මාගේ හඬ වැඩි වුණා.“ඇයි වනජීවී එකට කියද්දි කියද්දිත් ඇවිත් නැත්තේ? දැන් දවස් ගාණක් තිස්සේ ඔය කතාව තිබුණනේ. දැන් අර නිල්වලා ගඟේ කිඹුලෙක් 29 වෙනි මනුස්සයවත් ගිලලා තියෙන්නේ. ඒකා අල්ලන්නෙත් නෑනේ? මතකද අර එහා ගෙදරට ආපු මැකෝ ගිරා පැටියා. ඒ සතා එච්චරම අනතුරට පත්වෙලා ගෙදරක සැටියේ වහලා නිදි කිරා වැටෙන ගානට ඉද්දි සූ එකට කීවාම හෙට එන්නම් කිව්වලු. වනජීවී එකට වාහන නෑ කීවලු. ඒ මිනිස්සු රෑ දොළහට තමන්ගේ වාහනෙන් ගිහින් සතාව එතනට බාර දෙනකල් ම ආවේ නෑනේ. මොකද්ද මේක? අලියෙක් ගැන කීවත් වාහන නෑ කියනවා කියලා ඔය ඒ පැතිවල මිනිස්සුත් කියන්නේ. එක්කො ඇත්තටම වාහන නෑ. නැත්නම් උවමනාවක් නෑ ඔය දෙකම හොඳ නෑනේ” අම්මා සමස්තය එකහෙළාම කියාගෙන කියාගෙන ගියා.“ඇයි වනජීවී එක ආවලු නේද කිඹුලා ගෙනියන්න නම්? ආච්චි ඇහුවා.“ඇවිල්ලා තියෙන්නේ අල්ල ගත්තට පස්සෙලුනේ. නැත්නම් අර වගේ කොක්කක් ගිල්ලන්න වෙන්නේ නෑනේ. ඒ සතා අවුරුදු සීයකට විතර පස්සේ හම්බ වුණු ලොකු ම කිඹුලාලු. දිග අඩි විස්සකටත් වැඩියි කියලයි කියන්නේ. ඔන්න ඔය කොහෙද රටක ගැට කිඹුල්ලු නැතිම වේලා ගියාලු ඒ මිනිස්සු කිඹුල්ලුන් කාලාම” මම කියද්දී ආච්චි මූණත් උරහිසුත් අකුල ගත්තා.“හාපෝ.....අපි නම් කිඹුලා බනිස්වත් කන්නෙ නෑ චිග් විතරක් අමනුස්ස යක්ෂයො” ඇද කළ කටින් ආච්චි කීවා. ඒකට නම් මල්ලිටත් හිනාව පැන්නා. ඒ වාසිය ගත්ත මම හරස් ප්‍රශ්නයක් දැම්මෙ මල්ලිටමයි.“දැන් කියනවා බලන්න ඒ කිඹුල්ලු වඳ වෙලා යන සත්තු ගනේට ඇදල දාන්නේ මිනිස්සුමයි. උන්ට ඉන්න හිටින්න තැන් නැති කරලා. ඒවයේ ගෙවල් හදාගෙන, කන්න තැන් නැති කරලා උන් කන්න බොන්න තියෙන තැනකට ආවාම ඔහොම අල්ලා තඩි බාලා මරා දමන එක හරි ද? එතකොට මේ ලෝකේ ඉන්න ඕනෙ මිනිස්සු විතර ම ද? උන්ට කතා කරන්න බෑ මිනිස්සුන්ට වගේ. තමන්ට වෙලා තියෙන අසාධාරණය කිඹුල්ලු හරි අලි හරි වෙන සතෙක් හරි කියන්න පටන් ගත්තොත්? ඒ සත්තුන්ට එහෙම වුණේ කවුරු නිසා ද කාගේ වරදින් කියලා කියන්න ගත්තොත් එදාට මිනිස්සුන්ට කියන්න දෙයක් ඉතිරි වෙයි ද?” ඒ ටික කියද්දී මගේ සද්දෙත් ටිකක් වැඩි වුණා මගේ හිතේ.“අනේ යනවා කිඹුලි, නිකං කිඹුල් කඳුළු පෙන්නන්නේ නැතිව ඔයිට වඩා සත්තු ගැන කතා කරන අය කරන දේවල් අපි දන්නවා. හොඳයි තමුන්ට කිඹුල් හම් සපත්තුවක් හරි හෑන්ඩ් බෑග් එකක් හරි ලැබුණොත් එපා කියනවද?” මල්ලිගේ ඒ කතාවට නම් මගේ යකා අසූ හාර දහසක් පහු කරගෙන ඉස් මුදුනින් එළියට පැන්නා.“මිනිහෝ, අමනුස්ස කතා නොකියා මනුස්සයෙක් වගේ හිතන්න පුරුදු වෙනවා. මේ ලෝකේ තමුන් විතරක් හිටියම ඇති කියලා හිතන ගොඩට වැටෙන්න එපා. ඒක වැඩි කල් යන්න පුළුවන් ගමනක් නෙවෙයි. තමුන් දැකලා තියෙනවද කිඹුලෙක් වුණත් පැටවුන්ට කොච්චර ආදරේ ද කියලා. ඌ කෝටු කෑලි ගෙනත් කූඩු හදලා බිත්තර දාලා ඒ කූඩුව ළඟ කණ තියාගෙන ඉන්නවා බිත්තර පුපුරලා පැටව් එන සද්දෙ අහන්න. තනියෙන් කටුව කඩාගෙන එන්න බැරි බිත්තර වතුරට ගෙනත් හිමීට පැටිය එළියට ගන්න ලස්සන, ඊට පස්සෙ ඒ පැටවුන්ව පිටේ තියාගෙන පීනන්නේ අර දරුවො විකුණන අම්මලාට වඩා උන්ට දරු සෙනෙහස තියෙන නිසානෙවයි ද? උන් මාංශ භක්ෂකයො වෙලා තියෙන්නේ උන්ගේ උවමනාවට නෙවෙයි සොබා දහමේ උවමනාවට.”“හරි හරි දැන් ඔය වාදෙ නවත්තන්ඩලා. කවුරුත් දෙයක් වුණාම කෑගහනවා. විසඳුම් හොයනවා පැළැස්තර දානවා මිසක් මේකට හේතු ඵල වාදය බලන්නේ නෑනේ” ආච්චි බැරූරුම් විදිහට කීවා.“හේතුඵල වාදේ?” මල්ලි ඔක්කොම අතහැරලා ආච්චි පැත්තට හැරුණා.“ඔව්. කැකිල්ලෙ රජ්ජුරුවන්නේ නඩු තීන්දු වගේ කොහේ වත් නැති කෙනෙකුට දඬුවම් දීලා වැරැදි කියලා වැඩක් නෑ. හැම ප්‍රතිඵලයක් ම ඇති වෙන්නේ හේතුවක් නිසා. හේතුව නැති කරන් නැතිව ඒකට විසඳුම් දෙන්නේ නැතිව ඵලය නවත්තලා කවදාවත් ඉවරයක් වෙන්නේ නෑ” ආච්චිගේ ධර්ම දේශනාව අතරේ තාත්තත් අදහස් දැක්වූවේ වෙනම කතාවක් කියමින්.“දැන් මේ කිඹුල් කතාව අන්තිමට වුණේ මහදැනමුත්තාගේ එළුවයි මුට්ටියයි කතාවට වෙච්චි දේ නේ. අන්තිමට මිනිස්සුත් මැරිලා කිඹුලත් මැරිලා.”“ඒක තමයි මම කියන්නේ ‘අප්පමාදෝ අමතපදං’ කියලා ආච්චි කීවා.“ඒ කියන්නේ” අම්මා දෙබැම රැලි කරලා ඇහුවා. ඒත් උත්තර දුන්නේ තාත්තා.“‘ඔය වගේ ප්‍රශ්නෙකදී වනජීවී එක ප්‍රමාද වෙන්න හොඳ නෑ. ඒ මිනිස්සුන්ටත් ප්‍රශ්න ඇති. ඒත් වැටුපට විතරක් සේවය කරන අයට වනජීවී රස්සාව හරි යන්නේ නෑ. අර පරිසර ‘උණ’ තියෙන මිනිස්සුන් තෝර ගන්න ඕන”“උණට වැඩ කරලා ඔඩිට් එකෙන් ඇහුවාම කවුද අනේ කැමැති දරු මල්ලන්ට කන්න දෙන්න තියෙන රස්සාව නැති කරගන්න” අම්මා තාලෙට හරස් කැපුවා.“ටීවී එකේ පෙන්නපු විදිහට සතාව මෙල්ල කරගන්න වද දීලා නම් ඒකත් වැරදී.”“අඩි විස්සක් විතර මිනීමරු සතෙක් ඔහොම නැතිව කොහොමද අල්ල ගන්නේ. ළඟට ගිහින් අනේ අපි මේ ඔයාව ගැට ගහන්නයි යන්නෙ කිඹුලෝ කියන්නද කියන්නේ හහ් විකාර අනික ඌ දඟලපු පාරටත් තුවාල වෙන්න ඇති” දෙන්නගේ වාදය තදින් ම යනවා. මටත් ඒ මැදට කියන්න දේවල් තිබුණා.“මහ ලොකුවට ජෛව විවිධත්වයෙන් ඉහළම රටවල් අතර ඉන්නවා කියලා පාරම් බානවා. අපේ රටේ මිනිස්සු අපේ සම්පත් අඳුනන්නේ නෑ. පිට රටවල ලස්සන ගැන කතා කරනවා. ඒවා බලන්න යනවා අපේ දේවල් විනාශ කරනවා.”“කිඹුල්ලු ඔච්චරම ලස්සන ද හලෝ” මල්ලි අහන ප්‍රශ්නවලට නම් කියන්න දෙයක් මට ඉතුරු වෙලා නෑ.“ලස්සන පේන්නේ කැත එවුනුත් ඉන්න නිසානේ” මම කීවේ දත් මිටි කකා.“මේ ළමයිනේ ඔය දෙන්න ඕකට රණ්ඩු වුණාම ප්‍රශ්නේ හරි ද? දැන් ඔතන තවත් එකෙක් ඉන්නවලුනේ සමහර විට මේ තාත්තා ඒ අම්මා වෙන්නත් පුළුවන්. තව පැටව් හැදෙන්නත් පුළුවන්. ඒ ගැනත් හොයලා බලලා නැද්ද කවුරුත්” ආච්චි කතාව වෙනතකට හැරෙව්වා.“දන්නෙ නෑ” මමයි මල්ලියි කීවේ එකට.“ඒකනේ, ආයේ මිනිහෙක් මැරුණොත් තමයි ආයෙත් ප්‍රශ්නේ මතු වෙන්නේ. හනේ දෙයියනේ, අපේ මිනිස්සුන් නිය පොත්තෙන් කඩන්න තියෙන දේ පොරෝ දහයක් ගේනකනුත් වවා ගන්න හැටි” ආච්චි, විස්කෝප වුණා.“අක්කේ අර කට බැඳපු ගිරව් එහෙමත් ගෙනැත් තිබුණේ තව තලගොයි වගේකුත් රටින් මෙහාට ගෙනල්ලලු. එක්කෝ ආසාවට ඇති කරන්න. නැත්නම් මොකක් හරි වෙන උවමනාවකට” මල්ලි තරහ නිමා කරලා සාමාන්‍ය විදිහට කීවා.“ඇත්තටම මොකක්ද මේ වගේ තේරුම. අපේ සත්තු රට ගෙනියන්න ජාන ගන්න කට්ටියක් දඟලනවා.තව කට්ටියක් සත්තු මෙහෙ ගේන්න දඟලනවා. මට නම් මේවායේ අග මුල තේරෙන්නේ නෑ” මම කීවේ අවුල් සහගත සිතිවිල්ලෙන්.“එක එක දේශගුණික විපර්යාස නිසා ඇරෙන්න මිනිස්සු උවමනාවෙන් කරන දේවල්වලින් මේ විදිහට වෙන්න ගියොත් නම් ඒක එච්චර හොඳ තත්ත්වයක් නොවෙයි තමයි” තාත්තා අනුමත කළා.“මිනිස්සුන්ට හානි වෙන එකත් වැරදියි. සත්තුන්ට හානි වෙන එකත් වැරදියි... මිනිහා කියන සතා මේ ලෝකේ ආක්‍රමණය කරන එක නතර වෙනකල් මේවා නවත්තන්න බැරි වෙයි” තාත්තා සුසුමක් හෙළමින් කීවා.ඉන් පස්සේ කතාව ඇදුණේ ඇත්තටම දියුණුව කියන්නේ මොකක්ද කියලා හොයන නිමාවක් නැති වාදෙකට.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=af1202127</link>
    <topic>අපිට තවමත් බෙදන්නේ හැඳි මිටෙන්</topic>
    <author>ටෙක්ලා පද්මිණී කාරියවසම්</author>
    <content>ඉතිහාසය විමර්ශනාත්මකව බැලීමේදී ලංකාද්වීපය පාලනය කළ රැජනන් රැසකගේ නම් හමුවේ. යටත් විජිත යුගයේ ආණ්ඩු ක්‍රම ව්‍යවස්ථා ප්‍රතිසංස්කරණයට ආගමික හා ජාතික පුනරුදයට, වාමාංශික ව්‍යාපාර ක්‍රියාකාරිත්වයට ලාංකීය කාන්තාව ක්‍රියාශීලීව මැදිහත්ව ඇත. වත්මනෙහි පරිපාලන ක්ෂේත්‍රයේ මෙන් ම නායකත්වය දැරීමේ දී ද දේශීය මට්ටමේ දී මෙන් ම ලෝක මට්ටමේ දී ද “ශ්‍රී ලාංකික කාන්තාව“ උගත් නායකත්වය දරන පිරිසක් ලෙස සැලැකුම් ලබයි. එහෙත් ශ්‍රී ලාංකීය දේශපාලන ක්ෂේත්‍රයේ දී කාන්තා භූමිකාව හා කාන්තා නියෝජනය ක්‍රියාකාරිත්වය අවම මට්ටමක පවතී.ආසියාවේ ප්‍රථම වරට ඡන්ද බලය හිමි වූයේ ශ්‍රී ලංකාවේ කාන්තාවටයි. ඒ 1931 දී ය. 1931 නොවැම්බර් මස 14 දින පැවැති අතුරු මැතිවරණයේදී 2/3 ක බලයක් ලබා ඇඩ්ලින් මොලමුරේ මැතිනිය රාජ්‍ය මන්ත්‍රණ සභාවට තේරී පත් වූවා ය. ශ්‍රී ලංකාවට සර්වජන ඡන්ද බලය ලැබීමෙන් පසු ප්‍රථම වරට දේශපාලනයට තේරී පත්වූ නියෝජිත වරිය ඇයයි. 1926 දී මොලමුරේ ආර්යාවගේ දිරිගැන්වීමෙන් ලංකා දේශපාලනයේ කාන්තා සහභාගිත්වය 4% ක් විය. වසර 85 ක් සපිරී තිබෙන අද ශ්‍රී ලංකා ජාතික දේශපාලනයේ කාන්තා නියෝජනය 5.8% කි. 1950 දශකයේ කාන්තාවන් අතරින් 4.5% ක ප්‍රතිශතයක් දේශපාලනයට උනන්දුව දැක්වූව ද මේ වනවිට දේශපාලන ක්ෂේත්‍රයට දායක වීමට අපේක්ෂා කරන කාන්තා නියෝජනය 48% දක්වා ඉහළ ගොස් ඇත.මහ බැංකු වාර්තාවට අනුව ශ්‍රී ලංකාවේ ජනගහනයෙන් 52.9% ක් කාන්තාවන් වන අතර එයින් 38% ක් ශ්‍රී ලංකා ආර්ථිකයට දායක වෙති. කාන්තා සාක්ෂරතා මට්ටම 90% ක් වන අතර විශ්වවිද්‍යාල සඳහා තේරී පත්වන ශිෂ්‍ය සංඛ්‍යාවෙන් 67% ක් කාන්තාවෝ වෙති. මේ තත්ත්වය ලෝකයේ දියුණු හා සංවර්ධිත රටවල තත්ත්වයට සමාන ය. එහෙත් ශ්‍රී ලංකාවේ දේශපාලනයෙහි කාන්තා නියෝජනය අවම මට්ටමක පවති.ශ්‍රී ලාංකික කාන්තාව ඉහළ වෘත්තීය මට්ටමක සිටී. වෘත්තීයවේදීන් වශයෙන් පරිපාලන නිලධාරිනියන්, නීතිඥවරියන්, ජනමාධ්‍යවේදිනියන්, වෛද්‍යවරියන්, ගණකාධිකාරිවරියන්, ඉංජිනේරුවරියන් ආදී වශයෙන් විවිධ ක්ෂේත්‍ර වල නියැළෙන කාන්තාවන් රටේ අභිවෘද්ධියට දායක වෙද්දී තීරණ ගන්නා ස්ථානයන්හි කාන්තා නියෝජනය 5.8 % තෙක් පහළ වැටීම කනගාටුදායක ය. විශේෂයෙන් ම ලොව ප්‍රථම අගමැතිනිය ද විධායක ජනාධිපතිනිය ද බිහි කළ ශ්‍රී ලංකාවේ 52.9% කාන්තා අනුපාතයක් තිබියදී කාන්තාව තීන්දු තීරණ ගන්නා ස්ථානයන්හී වගකීම් නොදැරීම, නියෝජනය නොකිරීම කතා බහට ලක්විය යුතු කරුණකි.1947 සිට පැවැති මැතිවරණවලදී ස්ත්‍රී නියෝජනය සැලකිය යුතු ප්‍රතිශතයක නොතිබූ අතර ඒ පිළිබඳව දිරිගැන්වීමක් ද දක්නට නොලැබිණි. මෑතකාලීනව පැවැති මැතිවරණවලදී ද කාන්තා නියෝජනය පාර්ලිමේන්තුවේ 5.8% (13) පළාත් සභාවේ 4.8% ක් ද (20) පළාත්පාලන ආයතනවල 1.8% ක් ද (74) වශයෙන් දක්නට ලැබිණි.1978 ආණ්ඩුක්‍රම ව්‍යවස්ථාව 12 වැනි වගන්තිය ස්ත්‍රී - පුරුෂ සමානාත්මතාව තහවුරු කරන අතර ස්ත්‍රී පුරුෂ භේදයකින් තොරව අයිතිවාසිකම් භුක්ති විඳීමේ හැකියාව ද එහිදී තහවුරු කර ඇත.ශ්‍රී ලාංකීය කාන්තාව රට තුළ සුරක්ෂිත කිරීමට සිවිල් ආරක්ෂණ හා අපරාධ නීතිය ද 1948 එක්සත් ජාතීන්ගේ මානව හිමිකම් ප්‍රකාශනය ද 1966 සිවිල් හා දේශපාලන සම්මුතිය මෙන් ම 1981 ස්ත්‍රීන්ට එරෙහි සියලු ආකාරයේ වෙනස්කම් දුරු කිරීමේ සම්මුතිය ද ක්‍රියාත්මක ය. ඊට අමතරව 2002 දී සංක්‍රමණික සේවකයන් හා ඔවුන්ගේ පවුල්වල සාමාජිකයන්ගේ අයිතිවාසිකම් පිළිබඳ සම්මුතිය යටතේ ද කාන්තාව සුරක්ෂිතය. 1993 දී කැබිනට් පත්‍රිකාවන් ලෙස ඉදිරිපත් වූ කාන්තා ප්‍රඥප්තිය මගින් ද කාන්තාවගේ දේශපාලන සමාජ ආර්ථික සංස්කෘතික ආදී සියලු ක්ෂේත්‍රයන්හි අයිතිය තහවුරු කර දී ඇත.ඒ සියල්ල එසේ තිබියදී පළාත් පාලන විශේෂ විධිවිධාන සංශෝධිත පනත් කෙටුම්පත යටතේ දේශපාලනයේදී නාමයෝජනා ලබා ගැනීමට තිබූ 25% අයිතිය අඩු කොට එම නව පනත මඟින් තරුණ හා ස්ත්‍රී නියෝජනය 25% ලෙස සංශෝධනය කර තිබීම පිළිබඳව කාන්තා සම්මේලන හා දේශපාලන ක්ෂේත්‍රයේ නිරත කාන්තාවන් අතර කතා බහට ලක්වී තිබේ. එහිදී 25% ක් තරුණ හා ස්ත්‍රී නියෝජනය විය යුතු ය වෙනුවට ‘විය හැක’ යනුවෙන් දියාරු කර තිබීම ගැන දේශපාලන ක්ෂේත්‍රයෙහි නිරතව සිටින කාන්තාවෝ තම විරෝධය දැක්වූහ. ඔවුන්ගේ විරෝධය වඩාත් ම එල්ල වී ඇත්තේ කාන්තාවන් හා තරුණයන් එක කණ්ඩායමක් ලෙස සැලකීම හේතුවෙනි. 52.9% වන රටේ කාන්තා නියෝජනය හා 28.5% පමණ වන තරුණ බලකාය එකට එක්ව සැලකීම මේ කාණ්ඩ දෙකටම සිදු කරනු ලබන අසාධාරණයකි.1993 කාන්තා ප්‍රඥප්තියේ 2 (1) (අ) (ආ) හා (ඇ) වගන්ති අනුව ශ්‍රී ලාංකික ස්ත්‍රීන්ට සියලු මැතිවරණවලදී ඡන්දය ප්‍රකාශ කිරීමට, තේරීපත්වීමට, ජාතික පළාත් හා ප්‍රාදේශීය ඡන්ද විමසීම්වලදී නාමයෝජනා ලබා දීමේදී සාධාරණ නියෝජනයක් ලබාගැනීමට ද රජයේ ප්‍රතිපත්ති සැකැසීමේ දී ක්‍රියාත්මක කිරීමේ දී සහභාගි වීමට ද රාජ්‍ය මට්ටමේ සියලු මහජන කටයුතු කිරීමට ද 2 (ධ්ධ්) වගන්තිය යටතේ වෘත්තීය සංගම් හා දේශපාලන කටයුතුවලට සම්බන්ධ සංවිධාන හා සංගම්වල ස්ත්‍රී සහභාගිත්වය වැඩි දියුණු කළ යුතු බව ද රජය පිළිගෙන ඇත. එසේ තිබියදීත් කාන්තා නියෝජනය අවම කිරීමට කටයුතු කිරීම කෙරෙහි කාන්තා අවධානය යොමු වීම සුළුකොට තැකිය නොහැක.මෙසේ කාන්තාවගේ දේශපාලන නියෝජනය පහළට දැමීමට පළාත් පාලන පනත සංශෝධනයේදී රජය කටයුතු කරමින් සිටියද මානව හිමිකම් විශ්ව ප්‍රකාශනයේ 1952 ස්ත්‍රීන්ගේ දේශපාලන අයිතිවාසිකම් සම්මුතිය, 1966 සිවිල් දේශපාලන අයිතිවාසිකම් සම්මුතිය හා 1981 ස්ත්‍රීන්ට එරෙහි සියලුම වෙනස්කම් දුරු කිරීමේ සම්මුතිය මඟින් අපේ ස්ත්‍රියගේ දේශපාලන ක්‍රියාකාරිත්වය නිත්‍යානුකූලව තහවුරු කර තිබේ.මේ සියල්ල යටතේ ශ්‍රී ලාංකික කාන්තාවගේ දේශපාලන අයිතිය සුරක්ෂිතව තහවුරු කොට තිබුණ ද තීන්දු තීරණ ගන්නා ස්ථානයන්හි කාන්තා නියෝජනය අවම වීමට හේතුව කුමක් ද යන්න පිළිබඳව අප විමසා බැලිය යුතුව ඇත.දේශපාලනයේ කාන්තා නියෝජනය අවම වීම කෙරෙහි සමාජයීය සංස්කෘතික හා ආර්ථික දේශපාලනික කරුණු ද හේතු වී ඇත. ශ්‍රී ලාංකික ස්ත්‍රිය පුරුෂයාට සමානව ක්‍රියාශීලීව විවිධ රැකියාවල නියුතු වුව ද දේශපාලන පක්ෂයන්හි තීරණ ගන්නා මට්ටමින් දායක වන්නේ අවම වශයෙනි. ඒ සඳහා හේතු වී ඇත්තේ අපේ දේශපාලනය ප්‍රචණ්ඩ වංචාකාරී හා දූෂණයන්ගෙන් පිරුණු හිංසනයට මුල් තැන දුන් පාතාල ක්‍රියාකාරීන් හා සම්බන්ධ ක්‍රියාදාමයක් ලෙස ප්‍රචලිතව ඇති බැවිනි. දෙවැන්න ශ්‍රී ලාංකික කාන්තාව මුදල් හා දේපළ පරිහරණයේදී හා ආර්ථික හැසිරවීමේ දී අවම ක්‍රියාකාරිත්වයක පසුවීම ය.මූල්‍යාධාර සපයන්නන් නොමැතිවීම, ව්‍යාපාරික ප්‍රජාව කාන්තා නියෝජිතයන් මඟ හැර යාම වැනි හේතු නිසා මැතිවරණ ක්ෂේත්‍රයේ විශාල ප්‍රචාරණ ව්‍යාපාරයක් පවත්වාගෙන යාමට කාන්තාවට අපහසු ය. සංස්කෘතික හා සාමාජයීය ගැටලුව වන්නේ කාන්තාවන් පවුලේ හා නිවසේ කටයුතු මෙහෙයවමින් ගෘහණියගේ කාර්ය භාරය නොපිරිහෙලා ඉටු කිරීමට බැඳී සිටීම ය.එසේ වුව ද 1977 සිට 2010 දක්වා මැතිවරණ ප්‍රතිපත්ති ප්‍රකාශනවලදී ස්ත්‍රි නියෝජනය වර්ධනය පිළිබඳ ප්‍රධාන පක්ෂ සියල්ල කරුණු ඉදිරිපත් කර ඇත. 2001 - 2010 මහ මැතිවරණවලදී එක්සත් ජාතික පක්ෂය මෙන් ම ශ්‍රී ලංකා නිදහස් පක්ෂය ප්‍රමුඛ පොදු පෙරමුණ ද පළාත් සභා සහ පළාත් පාලන ආයතන නියෝජනයේදී ස්ත්‍රීන්ට 25% ක පංගුවක් වෙන් කිරීමට පොරොන්දු වුව ද එහි ප්‍රතිඵල ඊට වඩා වෙනස් විය.දේශපාලනයේ ස්ත්‍රීන් නියෝජනය වැඩි කිරීමට හා ස්ත්‍රි - පුරුෂ සමානත්වයක් දේශපාලන ක්ෂේත්‍රයේ ඇති කිරීමට ලොව රටවල 94 ක් ඉදිරිපත්ව සිටී. මේ සඳහා එම රටවල් මගින් සමානුපාතික නියෝජන ක්‍රමය, ස්ත්‍රී - පුරුෂ දෙපාර්ශ්වයටම සමාන අවස්ථා සැලැසීම, සාධනීය ක්‍රියාකාරකම් යන ක්‍රම හඳුන්වාදී ඇත.2000 වසරේදී රටවල් 182 ක් අතර කළ සමීක්ෂණයකදී සමානුපාතික ක්‍රමය භාවිතා කළ රටවල් 64 ක පාර්ලිමේන්තුවේ ස්ත්‍රී නියෝජනය 15.4% ක් බව ද සරල බහුතර නියෝජන ක්‍රමය භාවිත කළ රටවල් 89 ක එම කාන්තා නියෝජනය 8.5% ක් බව ද, මිශ්‍ර නියෝජන ක්‍රමය භාවිතා කළ රටවල් 29 ක කාන්තා නියෝජනය 11.3 ක් බව ද හෙළි විය.ඉන්දියාව 1997 - 98 වසරේ කරන ලද 73 - 74 ආණ්ඩුක්‍රම ව්‍යවස්ථා සංශෝධනය මඟින් එරට පළාත් පාලන ආයතනයන්හි නියෝජනයෙන් 33.3% ක් ස්ත්‍රීන්ට වෙන්කර ඇත. 2010 දී ඉන්දීය පාර්ලිමේන්තුවේ ඉහළ මන්ත්‍රී මණ්ඩලය මගින් පාර්ලිමේන්තු නියෝජනයෙන් 33.3% ක පංගුවක් ස්ත්‍රීන්ට වෙන් කිරීමේ පහත සම්මත කර ගැනිණි.මේ වනවිට ආජන්ටිනාවේ පාර්ලිමේන්තුවේ කාන්තා නියෝජනය 38.5% කි. පේරු රාජ්‍යයේ 27.5% කි. මෙක්සිකෝවේ 26.2 කි. නේපාලයේ 33.2 % කි. පකිස්තානයේ 16.2% කි. බංගලාදේශයේ 10% කි. එහෙත් ආසියාතික ලෝකයේ පළමුවරට දේශපාලනයේ දී මැතිවරණය සඳහා ඡන්දය භාවිත කිරීමට හිමිකම් ලැබූ ලංකාවේ පාර්ලිමේන්තුවේ කාන්තා නියෝජනය 5.8% කි.ඉන්දියාවේ දියුණුවේ රහස ඇත්තේ කාන්තාව අතෙහි ය. ඉන්දියාවේ පළාත් පාලන ආයතනයන්හි කාන්තා නියෝජනය ඉහළ යාම හේතු කොට ගෙන පළාත් පාලන ආයතනයට ලැබෙන ප්‍රතිලාභ සමාජ හිතකාමී, පරිසර හිතකාමී ලෙස මෙන් ම දරුවන්ට අනාගත පරපුරට හිතකාමී ලෙස මානව ජීවිතයේ වර්ධනීය වෙනසක් ඇති කරවන ලෙස යොදවා ඇත. ලංකාවේ ද කාන්තාවට ද දේශපාලන බලය ලබා ගැනීමේ අවස්ථා උදා කරදී තීන්දු තීරණ ගන්නා ස්ථානයන්හි කාන්තා දායකත්වය ඉහළ නැංවීමට කටයුතු කළ යුතු ය.එමගින් ශ්‍රී ලංකාවේ ස්ත්‍රීන්ගේ, දරුවන්ගේ, සමස්ත සමාජයේ ගැටලු පහසුවෙන් විසඳා ගැනීමට අවකාශ ලැබෙනු ඇත. එවිට ශ්‍රී ලංකා සමාජයට වඩාත් හොඳ ස්ථාවර තත්ත්වයක රඳවා ගැනීමටත් නීති පද්ධතිය බල ගැන්වීමටත්, ප්‍රචණ්ඩකාරී පිළිකුල් දේශපාලන රටාව ජනහිතකාමී ජනතාවට සවන් දෙන එකක් බවට පත් කර ගැනීමටත් හැකිවනු ඇත.ඡන්ද දායකයන් මේ පිළිබඳව විමර්ශනාත්මකව සිතා බලා තාවකාලික ලාභ ප්‍රයෝජන හා පෞද්ගලික ලාභ ප්‍රයෝජන නොසලකා හැර උගත්, නැණවත්, කාර්යක්ෂම, දක්ෂ, නායකත්වය වර්ධනය කරගත් කාන්තාවන් අනාගත පරපුරේ අභිවෘද්ධිය පතා තීන්දු තීරණ ගන්නා ස්ථානයන්හි බල ගැන්වීමට ඡන්දය භාවිත කළ යුතු ය. එමඟින් ශ්‍රී ලංකාවේ තිරසර සංවර්ධනයට දොරටු විවර කිරීමට හැකිවනු ඇත.දේශපාලන පක්ෂ අභ්‍යන්තර නීති මගින් හෝ ස්වේච්ඡාවෙන් ස්ත්‍රීන් නාම යෝජනා ලැයිස්තුවලට ඇතුළත් කිරීමට තීරණ ගත යුතු ය. අනතුරුව ඔවුන් ජයග්‍රහණය කරවීම සඳහා කැපවීමෙන් කටයුතු කළ යුතු ය. එසේ නොකොට පසුගිය මැතිවරණයන්හි සිදු වූවා සේ නාම යෝජනා ලැයිස්තුවට එක් කාන්තාවක් ඇතුළත් කොට ඇයට අපහාස අවලාද චෝදනා ඉදිරිපත් කරමින් ඇය පරාජය කිරීමට බර දැරීම හෝ කාන්තා අපේක්ෂකත්වය නොසලකා හැරීම වැනි බහුතර කාන්තා ජනගහනයක් සිටින රටකට තරම් නොවේ.ඒ සඳහා ලෝකයේ බොහෝ රටවල් අපට පූර්වාදර්ශ සපයයි. උදාහරණ ලෙස ස්වීඩනය කාන්තාවන්ට 50% නියෝජනයක් දීමට තීරණය කර ඇත. ජර්මනියේ සෝෂල් ඩිමෝක්‍රටිස් පක්ෂය නාම යෝජනා වලින් 33% හා පක්ෂයේ තීරණ ගන්නා මට්ටමින් 40% ස්ත්‍රීන්ට ලබාදී ඇත.බ්‍රිතාන්‍යයේ කම්කරු පක්ෂය නාම යෝජනාවලින් (1997) 50% ක් ස්ත්‍රීන්ට වෙන්කර ඇති අතර ඒ හේතුවෙන් බ්‍රිතාන්‍ය පාර්ලිමේන්තු නියෝජනයේ කාන්තා නියෝජනය ඉහළ ගොස් ඇත.කැනඩාවේ නිව් ඩිමොක්‍රටික් පක්ෂය 1985 දී ව්‍යවස්ථාවෙන් නාම යෝජනාවලින් හා පක්ෂ විධායක තනතුරුවලින් 50% ක් ස්ත්‍රී පුරුෂ දෙපාර්ශ්වයට සම සමව ලබාදී ඇත.මේ බටහිර හා ආසියාතික රටවල් දෙස විමසිලිමත්ව බැලීමේදී ශ්‍රී ලංකාව කාන්තා නියෝජනය අවම වශයෙන් 33% දක්වාවත් ඉහළ නැංවීම වගබලාගත යුතුයි. කාන්තා නියෝජනය පහළ මට්ටමට දමමින් කටයුතු කිරීම අප රටේ හරි අඩක් වන කාන්තා ජනතාවට කරනු ලබන බලවත් අසාධාරණයක් වනු ඇත.(“සාමය සහ යහපාලනය සඳහා වූ කාන්තාවෝ” වැඩමුළුවෙහි දේශන ඇසුරිනි.)ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=af1202128</link>
    <topic>සිරිපා කරුණාව කරුණාවෙන්....</topic>
    <author>රමණී සුබසිංහ</author>
    <content>මෙවර සිරිපා කරුණා කරන්නට නිදහස් දිනයත් සමඟ උදා වූ පසුගිය සති අන්තයේ පමණක් ලක්ෂ පහකට ආසන්න ජන ගංගාවක් පැමිණ තිබේ. දින දෙක තුනක් තුළ මෙතරම් විශාල පිරිසක් ශ්‍රී පාදය වැඳපුදා ගැනීමට පැමිණියේ වසර දහයකට පමණ පසුවය. රටට සාමය උදාවීම නිසා නිදහසේ බියෙන් සැකයෙන් තොරව ගමන් බිමන් යාමට අවකාශය උදාවී තිබීම, දින කිහිපයක නිවාඩුව, යහපත් කාලගුණය, කෙටි කාලයකින් ගමන් කළ හැකි හොඳ මාර්ග පද්ධතිය ඊට ප්‍රධාන වූ හේතූන් ය.ශ්‍රී පාදස්ථානාධිපති බෙංගමුවේ ධම්මදින්න නා හිමිඉදිරි සති අන්තයේ ද තවත් දින කිහිපයක නිවාඩුවක් උදාවේ. ශ්‍රී පාද පද්මය වැඳ පුදා ගැනීමටත් දැක බලා ගැනීමටත් බලාපොරොත්තු වන තවත් ලක්ෂ සංඛ්‍යාත දෙස් විදෙස් සංචාරකයින් ගේ පහසුවත්, ආරක්ෂාවත් සැපයීමට සිරිපා සමය පුරා විශේෂ වැඩසටහන් රැසක් ක්‍රියාත්මක කොට තිබේ.ශ්‍රී පාදස්ථානාධිපති බෙංගමුවේ ධම්මදින්න නායක හිමියන් ප්‍රමුඛ විවිධ ආයතන, රාජ්‍ය නිලධාරීන්, ස්වේච්ඡා සංවිධාන ඒ සඳහා පුරෝගාමී වේ.මේ පිළිබඳව අදහස් දැක්වූ බෙංගමුවේ ධම්මදින්න හිමියෝ, පැවසුවේ බෞද්ධ, හින්දු, කතෝලික, මුස්ලිම් ආදී කිසිදු ආගම් හා ජාති භේදයකින් තොරව සෑම දෙනාටම නිදහසේ සිරිපා කරුණා කරන්නට අවස්ථාව උදාවී ඇත්තේ මේ රටට හොඳ සිංහල බෞද්ධ නායකත්වයක් උරුම වී ඇති නිසා බවයි.වැඩි දුරටත් අදහස් දැක්වූ උන්වහන්සේ, “මේ උදාවී තිබෙන්නේ 2600 වැනි ශ්‍රී සම්බුද්ධත්ව ජයන්ති වර්ෂයයි. ඒ උතුම් අවස්ථාවේ බුදුරජාණන් වහන්සේ ගේ ලංකා ගමනය සිහිපත් කරමින් ශ්‍රීපාද පද්මය වැඳ පුදා ගැනීමට මේ සා විශාල ජන ගංගාවක් පැමිණීම පුදුමයට කරුණක් නොවෙයි.ලෝක උරුමයන් අතර පූජනීයම ලෝක උරුමය ලෙස සැලකෙන්නේ ශ්‍රීපාදයයි. මේ නිසා සිරිපා කරුණා කරන්නට එන වන්දනාකරුවන් වගකීමෙන් කටයුතු කළ යුතුයි. පසුගිය දිනවල වග විභාගයකින් තොරව කටයුතු කළ යම් යම් පුද්ගලයින් ගේ ක්‍රියාකාරකම් නිසා තැන තැන අපද්‍රව්‍ය ගොඩගැසුණා.අපි එක කරුණක් අමතක නොකළ යුතුයි. අපි රැකෙන්නේ පරිසරය රැකුණොත් පමණයි. මේ රටේ සිව් දෙසට ගලා යන මහවැලි, කැලණි, වලවේ, කළු යන සිව් මහා ගංගා ගලා බසින්නේ සමනොළ කඳුමුදුනින්. එය පිරිසුදු, ශක්තිමත් ජල උල්පත්වලින් පිරුණු ප්‍රදේශයක්. මේ නිසා තමන්ගේ ප්‍රයෝජනය පිණිස ගෙන යන දේ තැන තැන බැහැර කරමින් මේ වටිනා පරිසරය විනාශ නොකළ යුතුයි. ඒ අපද්‍රව්‍ය ආපසු ගෙනඒමට හෝ නිසි තැන්වල පමණක් බැහැර කිරීමට වන්දනාකරුවන් කාරුණික විය යුතුයි.ආයතනයකට, නීතියට, බෝඩ් ලෑල්ලකට දැන්වීම් පුවරුවකට පමණක් මෙය කළ නොහැකියි. ඒ සඳහා මෙහි පැමිණෙන ඔබ යම් හැඟීමක් ඇති කරගත යුතුයි.ඒ වගේම නිවහල් දේශයක නිදහස් සිතින් ශ්‍රද්ධාවෙන් වන්දනාවේ එන පිරිස් බියගන්වා කූඨ උපක්‍රම මඟින් මුදල් උපයාගන්නා පිරිස් සිරිපා ගමන් මඟ තැන් තැන්වල සිටින බැවින් වන්දනාකරුවන් ඒ ගැන සැලකිලිමත් විය යුතුයි. විශේෂයෙන් ගිහියන් මෙන්ම පැවිදි නොවූ, එහෙත් චීවර හැඳගත් ඇතැම් පිරිස් මෙසේ ජනතාව මුලා කරන බවට තොරතුරු ලැබී තිබෙනවා.මෙවැනි පුද්ගලයින් පිළිබඳව අප විමසිල්ලෙන් සිටියත් ඇතැම් තැන්වල එවැනි දේ සිදුවීමට ඉඩ ඇති බැවින් පරෙස්සම් විය යුතුයි. සිරිපා කරුණා කරන්නට එන ජනතාවට බියපත්වීමට කිසිදු හේතුවක් නෑ. මෙහි කිසිදු උපද්‍රවයක් නෑ. බුදුරජාණන් වහන්සේ ගේ ශ්‍රී සද්ධර්මයේ ආරක්ෂාව, සමන් දෙවියන් පිහිට බැතිමතුන්ට නිතැතින් ම ලැබෙනවා. අවශ්‍ය වන්නේ සිතේ ශක්තිමත්කම හා බුද්ධිමත් බවයි.සිරිපා වන්දනාවේ එන මහ ජන ගඟ නිසියාකාරව පාලනය කරන්නට, කරදරයකින් හිරිහැරයකින් තොරව ඔවුන්ට වන්දනා කටයුතුවලට ඉඩ සලසා දීමට පොලිස් හා හමුදා නිලධාරීන්ගෙන් ලැබෙන සේවයද සුවිශේෂීය. මේ පිළිබඳ අදහස් දැක්වූ පොලිස් අධිකාරි පොලිස් මාධ්‍ය ප්‍රකාශක අජිත් රෝහණ මහතා පැවසුවේ සිරිපා වන්දනාවේ පැමිණෙන ජනතාවට කරදරයකින් හා අපහසුවකින් තොරව ගමන් කිරීමට අවශ්‍ය ඉඩ ලබා දීම සඳහා විශේෂයෙන් රියදුරන්ට සුවිශේෂී වගකීමක් පැවරෙනබවයි.ශ්‍රී පාද වන්දනාව සඳහා පැමිණෙන වාහනවලට කඳු සහිත පටු මාර්ගවල ගමන් කිරීමට සිදු වී ඇති බැවින් රියදුරන් ඉතා විනීතව, මත්පැන් භාවිතයෙන් තොරව රිය පැදවිය යුතුයි. එසේ අවිනීත හා නීතිගරුක නොවන රියදුරන්ට ඉතා තදින් නිතිය ක්‍රියාත්මකයි. ඒ වගේම ශ්‍රීපාදය වෙත යන මාර්ගය වෙන්කළ මං තීරු රහිත පටු මාර්ගයක් නිසා වාහන තදබදයක් ඇති කිරීමට රියදුරන් කිසි විටෙක තම වාහන අනෙක් වාහනවලට ඉස්සර නොකළ යුතුයි.සති අන්ත දිනවලදී ශ්‍රීපාදයට බොහෝවිට විශාල වාහන ප්‍රමාණයක් පැමිණෙනවා. එහෙත් වාහන නතර කිරීමට ප්‍රමාණවත් රථ ගාල් නොමැති නිසා මාර්ගයේ එක් පසෙකට වන්නට වාහන ගාල් කිරීමට සිදු වෙනවා. ඒ සඳහා පොලිස් නිලධාරීන්ට අවශ්‍ය උපරිම සහයෝගය ලබා දෙන්නට රියදුරන් කාරුණික විය යුතුයි.වන්දනාකරුවන් ද තම තමන් ගේ ආරක්ෂාව සම්බන්ධයෙන් වඩාත් විමසිලිමත් වීම වැදගත්. බැතිමතුන් විශාල ප්‍රමාණයක් පැමිණෙන අවස්ථාවන් හි දී අතරමං වීමට ඉඩ ඇති බැවින් විශේෂයෙන් කුඩා දරුවන් හා වයෝවෘද්ධ පුද්ගලයින් පිළිබඳව සැලකිලිමත් විය යුතු අතර සෑම කෙනකුටම දුරකථන මාර්ග ඔස්සේ සම්බන්ධ වී අතරමං වීම මඟහරවා ගැනීමට පුළුවන්. වන්දනාව සඳහා පැමිණෙන බැතිමතුන් ද කිසි විටෙකත් මත්ද්‍රව්‍ය හා මත්පැන් රැගෙන ශ්‍රී පාද අඩවියට නොපැමිණිය යුතුයි. අනාරක්ෂිත ප්‍රදේශවල දිය නෑම සිදු නොකළ යුතුයි.මහජනයා ඉතා විශාල ප්‍රමාණයක් ගමන් කරන අවස්ථාවන්හි දී තදබදයක් ඇති වීමට ඉඩ තිබෙනවා. එවැනි අවස්ථාවන්හි මුදල් පසුම්බි හා වටිනා භාණ්ඩ ගැන අවධානයෙන් සිටීම වැදගත්. එමෙන්ම මාර්ගය තදබද වන විට විශේෂයෙන් ම තරුණ පිරිස් ශ්‍රී පාද මාර්ගයේ ඇති ගල් පර්වත ඔස්සේ ගමන් කරන බවක් දකිනවා. එය ඉතා අනතුරුදායක බැවින් එසේ ගමන් කිරීමෙන් වැළකී සිටීමට තරුණ පිරිස් වග බලා ගත යුතුයි.සිරිපා සමයේ ශ්‍රීපාද වන්දනාව සඳහා පැමිණෙන ජනතාව වෙනුවෙන් නුවරඑළිය දිස්ත්‍රික් ලේකම් කාර්යාලයේ මෙහෙය වීමෙන් සුවිශේෂී සේවාවන් රැසක් සිදු කෙරේ. පානීය ජලය, සනීපාරක්ෂක සේවා ඒ අතර ප්‍රධාන වන බව නුවරඑළිය දිසා ලේකම් ඩී.පී.ජී.කුමාරසිරි මහතා පවසයි. වගකීමෙන් හා සැලකිල්ලෙන් කටයුතු කරනවා නම් කිසිදු කරදරයකින් හා අපහසුතාවයකින් තොරව වන්දනාකරුවන්ට සිරිපා කරුණා කළ හැකි බව ඔහු පවසයි.සිරිපා කරුණාවේ එන අය බොහෝවිට අපහසුතාවයට පත්වෙන්නේ වන්දනාකරුවන්ගේම හැසිරීමේ හේතුවෙන්. අතීතයේ අපේ පැරැන්නන් තුන්සරණේ කියමින් සිරිපා කරුණා කළේ ශ්‍රද්ධා සිතින්. බොහොම විනීතව. ඒත් අද විශේෂයෙන් තරුණ නඩ විවිධ සංගීත භාණ්ඩ වාදනය කරමින් විකාර රූපී ගීත ගායනා කරමින් අශෝභන ලෙස යන එන වන්දනාකරුවන් පවා අපහසුතාවයට ලක්වෙන ලෙස කටයුතු කරනවා.සාමාන්‍යයෙන් සිරිපා සමය සංක්‍රමණික පක්ෂීන් බිජුලන කාලයක්. මේ නිසා අපි සිරිපා අඩවියේ ශබ්ද විකාශන යන්ත්‍රවල හඬ පවා සීමා කරලයි තිබෙන්නේ. වන්දනාකරුවන්ට වගේම පරිසරයේ සතා සීපාවුන්ටත් කරදරයක් වෙන නිසා ශ්‍රීපාදයට සංගීත භාණ්ඩ රැගෙන යාම සම්පූර්ණයෙන්ම තහනම් කර තිබෙනවා.ඒ වගේම තරුණ පිරිස් විවිධ වන්දනා නඩවල සිටින, ගමන් කරන්නට අපහසු බොහෝ වයෝවෘද්ධ වැඩිහිටියන් ඔසවාගෙන යනවා. උදව්වක් පිණිස මෙසේ උඩට ගෙනයන වැඩිහිටියන් නඩයෙන් මඟහැරෙනවා. පසුගිය දිනවල වැඩිහිටියන් හතර පස් දෙනෙක්ම මේ විදිහට අතරමං වුණා. හමුවුණේ දින ගණනාවකට පසුවයි. මෙය බරපතළ ගැටලුවක්. මේ නිසා තම නඩයේ කිසිම කෙනකුට පිටස්තර පුද්ගලයන් සමඟ යාමට ඉඩ නොදීම ඉතාම වැදගත්.යම්කිසි විදියකින් එසේ අතරමං වන හෝ යම් කරදරයකට මුහුණපාන ඕනෑම පුද්ගලයකුට එම සිදුවීම් පැය 24 පුරාම ක්‍රියාත්මක 051-3526660 (ගඟුලතැන්න), 051-3526661 (රතු අම්බලම), 051-3526662 (ඉඳිකටුපාන) යන දුරකථන අංකවලට දැනුම් දිය හැකියි.අසනීප අය, වයෝවෘද්ධ හා කුඩා දරුවන් සිරිපා කරුණා කරන්නට එනවා නම් සීතලයට ඔරොත්තු දෙන ඇඳුම් පැලඳුම් ගෙන ඒම ඉතාම වැදගත්. ඒ වගේ ම මේ අය නඩවලින් මඟහැරීමට ඉඩ වැඩි නිසා ඉතා සැලකිලිමත් විය යුතුයි.ශ්‍රීපාදස්ථානාධිපති හාමුදුරුවෝ වන්දනාකරුවන් වෙනුවෙන් මෙවර ඉතාමත් හොඳ තීරණයක් ගෙන තිබෙනවා. ඒ යම් අසනීපයකට ලක්වන අය සිටිනවා නම් මළුවේදී ම වෛද්‍ය පරීක්ෂණයකට භාජනය වීමට අවස්ථාව ලබා දී තිබීමයි.මධ්‍යම පළාතේ ප්‍රධාන අමාත්‍ය සරත් ඒකනායක මහතාගේ පණිවුඩය ‘පරිසරය පූජනීය’ වන බවයි. පොලිතීන් වැනි අපද්‍රව්‍ය තැන තැන වීසි කරමින් මේ ස්වභාවික පරිසරය විනාශ නොකරන්නට මෙහි එන හැම දෙනාම හැඟීමෙන් කටයුතු කළ යුතුයි.ඒ වගේම මෙවර සිරිපා වඳින්නට ජනතාව වැඩි වශයෙන් පැමිණෙන නිසා මාර්ග අවහිරතා අවම කිරීම සඳහා අවස්ථානුකූලව මාර්ග 03ක් වාහන එකම දිශාවකට ගමන් කරවීමට පොලීසියට අවසර ලබා දී තිබෙනවා. මාර්ග අවහිරතා අවම කිරීමට, පාර දෙපස වාහන නවතාගෙන විවිධ වෙළෙඳ සංගම් ගෙන යන අලෙවි ප්‍රවර්ධන වැඩසටහන් තහනම් කිරීමට ද සිදුවී තිබෙනවා.ශ්‍රීපාදයට පැමිණෙන වාහන ගාල් කිරීමට අක්කර 4ක භූමියක් මේ වන විට වෙන්කර තිබෙනවා.පසුගිය දිනවල ශ්‍රීපාද මාර්ගයේ දැඩි තදබදයක් ඇතිවුණේ වන්දනාකරුවන් දියගල - නෝටන්බ්‍රිජ් හරහා හැටන් මාර්ගය භාවිත කිරීම නිසයි. නල්ලතන්නියට ඇතුළුවන හැම වාහනයක්ම හැටන් නගරය හරහා පිවිසෙන්නේ නම් මේ තදබදය අඩු කරගත හැකියි.ඒ වගේම ශ්‍රීපාදය වැඳ පුදා යළි නල්ලතන්නියෙන් පිට වී යන වාහන නෝර්ටන්බ්‍රිජ් – දියගල මාර්ගය හා කළුගල මාර්ගය භාවිත කළ යුතුයි. පොලිසිය විසින් අවශ්‍ය අවස්ථාවන්හි දී මේ මාර්ග වෙනස් කිරීමට කටයුතු කරන බැවින් ඒ සඳහා අවශ්‍ය සහාය ලබාදීමට රියදුරන් කටයුතු කළ යුතුයි.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=af1202129</link>
    <topic>හැමෝටම රට වෙනුවෙන් කළ යුතු යුතුකමක් තියෙනවා</topic>
    <author>රූපාන්ති බුලත්සිංහල</author>
    <content>ජාතික මැණික් සහ ස්වර්ණාභරණ අධිකාරිය අධ්‍යක්ෂ ජෙනරාල්ඩබ්ලිව්. එච්. එම්. නිමල් බණ්ඩාරමීට වසර තිස්නව දහසකට කාලයකට පෙර සිට ආදි මානවයෝ ශ්‍රී ලංකා භූමියේ අලංකාර පාෂාණ වර්ග රැස් කරන්නට පෙලඹුණහ. මේ ආශාව මැණික්වලට වටිනාකමක් එකතු කරන්නට හේතු වූවා යැයි සැලකිය හැකිය.බලංගොඩ මානවයා ගේ ද පාෂාණ එකතුවේ අඩ අනගි මැණික් ගල් දක්නට තිබු බව වාර්තා වේ. ගංදෑලේ දී සහ මැටි කර්මාන්තයට පොළව කණින කල හමු වූ මේ අලංකාර ගල් පසු කල පොළව අභ්‍යන්තර පතල් කැණීම් ද ඉන්පසු පතල් ඔස්සේ සමාන්තරව දෝනා කැපීමෙන් පසු සාම්ප්‍රදායික මැණික් කර්මාන්තය ආරම්භ විය.මිනිස් ශ්‍රමය අධිකව යොදාගත් සාම්ප්‍රදායික මැණික් කර්මාන්තය, වර්තමානයේ නූතන ක්‍රම ශිල්ප යොදා ගනිමින් සුගතිගාමී පෙරළියකට නැඹුරුව ඇත. මේ අනුගත වීම ශ්‍රී ලංකාවේ ආර්ථික සමාජ ක්ෂේත්‍රයන්හි විප්ලවීය වෙනසක් කිරීමට සෘජුවම බලපා තිබේ.ඉලක්කගත වෙළෙඳ පොළ දිනා ගැනීම වෙනුවෙන් මිනිස් ශ්‍රමය කෙබඳු ආකාරයට යොදා ගන්නේද යන්න ගැටලුවක්ව පවතී. කෙසේ වෙතත් මිනිස් ජීවිත වල සුරක්ෂිත බව සුරකිමින් දේශීය මැණික් වෙළෙඳ පොළ මෙන්ම විදේශීය මැණික් වෙළෙඳ පොළ ද ප්‍රවර්ධනය කිරීම වර්තමාන අවශ්‍යතාව වී ඇත.මැණික්වලට නිසි වටිනාකමක් දෙමින් විදේශ වෙළෙඳ පොළ කරා සේන්දු කිරීම ක්‍රමිකව කළ යුතුය. භාරධූර ක්‍රියාවලියක පුරෝගාමියා ලෙස කර්මාන්තයේ උන්නතිය වෙනුවෙන් ජාතික මැණික් හා ස්වර්ණාභරණ අධිකාරිය ගෙන ඇත්තේ කෙබඳු පියවරක් ද යන්න දැනගැනීම ඔබටත් මටත් ප්‍රයෝජනවත්ය. ඒ සඳහා ජාතික මැණික් හා ස්වර්ණාභරණ අධිකාරියේ අධ්‍යක්ෂ ජෙනරාල් ඩබ්ලිව්. එච්. එම්. නිමල් බණ්ඩාර මහතා අපි හමුවුණෙමු. මේ ඔහු අපට කියු කතාවයි.“ආරම්භයේදී මේ කර්මාන්තය තිබුණේ අසංවිධානාත්මකව. පෞද්ගලිකවත්, තමන්ගේ හිතුමතේ ය. මේ කර්මාන්තයෙන් ආදායම උපයා තියෙනවා. හැබැයි මේ කර්මාන්තය සංවිධානාත්මක වීමත් සමඟ වඩාත් හොඳ ආදායමක් ලබන්න මිනිසා නැඹුරු වුණා. මැණික් සම්බන්ධ නීතිමය තත්ත්වයන් අතීතයේ තිබුණෙම නැහැ. 1971 දී සමගි පෙරමුණ රජයේ මුදල් ඇමැති ලෙස පත්වුණු ආචාර්ය ඇන්. ඇම්. පෙරේරා මහතා තමයි 1971 නොවැම්බර් මස 16 වැනිදා 1971 අංක 13 දරන පනතට අනුව රාජ්‍ය මැණික් සංස්ථාව පිහිටුවූයේ. මැණික් සංස්ථාවේ බිහිවීම නිසා මෙරට ජනතාවගේ වෙළෙඳාමේ යම් පදනමක් ඇති කරගනිමින් මිලදී ගැනීම් විකිණීම් හා මැණික් කර්මාන්තයේ නියාමනය කිරීම නිසා ඇති ප්‍රතිසංවිධානය වුණ නීති රේගුලාසිවලට යටත් වුණා.අන්තර්ජාතික මැණික් වෙළෙඳ පොළ සමඟ තරග කිරීමට නම් ක්‍රමවත් කළමනාකරණයක් අවශ්‍යයි. එලෙසම විද්‍යාත්මක දැනුමත් ඉතාමත් අවශ්‍යයි. මැණික් පිළිබඳ පර්යේෂණය කිරීමට නම් ඒ සම්බන්ධ විශේෂඥ දැනුම වැදගත්. මැණික් විද්‍යාව පිළිබඳ පිළිගත් වෘත්තිය සුදුසුකම් ලබා තිබිය යුතුයි.“1977 දී ඇති වුණ විවෘත ආර්ථික ක්‍රමය තුළ මේ රටේ ඇති වුණ නව ක්‍රම වලට අනුරූපී ආකාරයට ආයතන සැකසීමේ ප්‍රතිඵලයක් ලෙස ස්වර්ණාභරණ කර්මාන්තය කිරීම සඳහා මැණික් සංස්ථා පනත ඉවත් කොට ජාතික මැණික් හා ස්වර්ණාභරණ අධිකාරිය පිහිටු වනු ලැබීය. මෙහි මූලික කාර්ය නියාමනය වර්ධනය හා ප්‍රවර්ධනයයි.”1971 අංක 13 දරන පනතට අනුව රාජ්‍ය මැණික් සංස්ථාව පිහිටුවා 1977 දී එය අධිකාරියක් බවට පත් වුණත් අනතුරුව 1993 අංක 50 දරන පනත මඟින් මැණික් කර්මාන්තය සහ ස්වර්ණාභරණ කර්මාන්තය සංවර්ධනය කිරීම, විධිමත් කිරීම සහ ප්‍රවර්ධනය සඳහා යොදා ගැනෙන යන්ත්‍ර සූත්‍ර, උපකරණ සහ මෙවලම් සඳහා ද ආනයනය කරන මැණික් වර්ග සඳහා ද බදු සහන ලබා දී ඇත. මැණික් අපනයනය කිරීම සඳහා ඇති බාධා ඉවත් කරනු වස් මැණික් හා ස්වර්ණාභරණ අධිකාරිය නව පිළිවෙතක් හඳුන්වා දී ඇති අතර, මැණික් හා ස්වර්ණාභරණ අපනයනය සඳහා 0.70% සේවා ගාස්තුවක් අධිකාරිය මඟින් අය කරනු ලැබේ. මැණික් අපනයනයෙන් සහ විදේශීය මුදලට මෙරට කෙරෙන වෙළෙඳාමෙන් ලැබෙන ආදායම් සඳහා බදු සහන ලබා දී ඇත. 2003 ජනවාරි මාසයේ සිට අධිකාරියේ සියලුම කටයුතු නවීකරණය කරන ලද කොළඹ කාර්යාලීය ගොඩනැඟිල්ලට රැගෙන ආවේය. නමුත් සෑම දෙයකටම වඩා කළමනාකරණය කිරීම වැදගත්ය. ක්‍රමවත් කළමනාකරණ පටිපාටියක් නොමැති විට ආයතනය පසුගාමීවීම වැළැක්විය නොහැකිය.ආයතනය නොයෙක් ආකාරයේ ක්‍රමෝපායන් සැලැසුම් කළත් අකර්මන්‍ය කළමනාකරණය නිසා ආයතනයේ ප්‍රගතියක් පෙන්නුම් නොකළ අතර එහි ප්‍රතිඵලයක් ලෙස මැණික් හා ස්වර්ණාභරණ අධිකාරිය මිලියන 17 ක පාඩුවක් ලැබීය. මෙවන් තත්ත්වයක් යටතේ තිබු ජාතික මැණික් හා ස්වර්ණාභරණ අධිකාරිය නව අධ්‍යක්ෂ ජෙනරාල්වරයාගේ ආගමනයත් නව කළමනාකාරිත්වයත් සමඟ මෙහි පාලනමය කාර්යයන් ක්ෂණිකව වෙනස් විය. මැණික් හා ස්වර්ණාභරණ අධිකාරිය දේශීය මැණික්වල ගුණත්වය ආරක්ෂා කිරීමට පියවර රැසක් ගත්තේය.මෙහි ප්‍රතිඵලයක් ලෙස කෙටි කලක් තුළ වෙළෙඳ පොළ ප්‍රාතිහාර්යයක් කිරීමට ද සමත් විය. ආයතනයේ සේවකයන්ගේ ප්‍රසාද දීමනාවන් අනුමත ප්‍රමාණයට ලබාදීමට ද හැකි විය.“මට අවශ්‍ය වුණේ දෙසැම්බරයේ ලාභ ලබා ජනවාරියේ පාඩු ලබන ආයතනයක් බවට පත් කිරීම නෙවෙයි. ක්‍රමවත්ව ලාභ ලබන ආයතනයක් බවට පත් කිරීම. මං හිතන්නෙ නැහැ, මං මහා ලොකු මැජික් එකක් කළා කියලා. මේ ආයතනයේ තිබුණ අසංවිධිත තත්ත්වය මුළුමනින්ම නැති කළා. සේවකයන්ගේ කඩා වැටුණ මානසිකත්වය නැවත සකස් කරමින් දිරිමත් කළා.”සේවකයකුට ඉදිරි දැක්මක් අවශ්‍යයි. සේවක අභිපේ‍්‍රරණයෙන් සේවකයා ශක්තිමත් කිරීම වඩාත් වැදගත්.ආයතනයේ සේවකයන් අතර සහයෝගීත්වය ඉදිරි ලාභ අපේක්ෂාවට බෙහෙවින්ම බලපාන බව අධ්‍යක්ෂ ජෙනරාල්වරයා පැහැදිලි කෙළේය. “පසුගිය වසර අන්තිම වන විට මිලියන 20 ක ලාභයක් අපි උපයා ගත්තා. අනුර පි‍්‍රයදර්ශන ඇමැති තුමාගෙන් අපට ලැබෙන සහයෝගය අමතක කරන්න බැහැ. ප්‍රසාද් ගල්හේන සභාපතිවරයා පත්වී ඒමත් සමඟ ආයතනය නව දැක්මකට ප්‍රවේශ කරගන්න හැකියාව ලැබුණි.පරිසරය රැකෙන ඉතාමත් සාධාරණ විසඳුමක් ලබා දෙන්න අපි බලාපොරොත්තු වෙනවා. අහිංසක පතල්කරුවන්ගේ ආරක්ෂාව වගේම මෙරට ආර්ථිකයේ වර්ධනයක් පිළිබඳ අවධානය යොමු කරන්න අවශ්‍යයි. මහින්ද චින්තනයට අනුව 2016 වන විට තියෙන ඉලක්කය සම්පූර්ණය කරන්න අපි සූදානම්. වචනවලට සීමා නොවී ක්‍රියාවට නංවන්න අපි සැලැසුම් හදලා තියෙන්නේ. ඒක ඉක්මන් ප්‍රාතිහාර්යක් නොවේ. ඒ වගේ ම මහජන මුදල්වලින් ඉගෙන ගත් අපි හැමෝටම ජාතිය වෙනුවෙන් කරන්න යුතුකමක් තියෙනවා. ඒ යුතුකම ඉටුකරන්න අපි හැමෝම බැඳී සිටිනවා.ඒ වගේම මහා චරිතයක් හා පරිචයක් ඇති තරුණයන් මේ කර්මාන්තය සඳහා බඳවා ගන්න අපි සූදානම්. ඒක ඉක්මනින් කරන්න බැහැ. හැබැයි අපි ප්‍රමාද නොවෙන්න පොරොන්දු වෙනවා.”රත්නදීපයේ යළිඳු ජයකෙහෙළි නංවන්නට නම් මැණික්වල අගය ලොවට වටහා දීම ද වැදගත්ය. මේ සඳහා ජාතික මැණික් සහ ස්වර්ණාභරණ අධිකාරියේ මෙහෙය වඩාත් කාලෝචිත වේ. ඒ සඳහා කෙටි කාලීන, මධ්‍ය කාලීන, දීර්ඝ කාලීන සැලැසුම් අධිකාරිය මඟින් දැනටමත් ක්‍රියාත්මක කර ඇත.ලාභය මෙන්ම කාර්යක්ෂම ජාතික සේවයක් කිරීමට ද ජාතික මැණික් සහ ස්වර්ණාභරණ අධිකාරියට අවශ්‍යය. එය දැයේ අවශ්‍යතාව ලෙස ඔවුහු සලකති.රූපාන්ති බුලත්සිංහලසේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=af12021210</link>
    <topic>තායිලන්තයේදී මීටර් 200 දිනුවම වැඩිම වේගයෙන් දුවන්න පුළුවන් මට කියා සිතුණා</topic>
    <author>සුභද්‍රා දේශප්‍රිය</author>
    <content>මලල ක්‍රීඩා උපදේශක සුනිල් ගුණවර්ධනශ්‍රී ලාංකේය මලල ක්‍රීඩා ක්ෂේත්‍රයේ ඉසව් කිහිපයක් නියෝජනය කරමින් ශ්‍රී ලංකා සහ ආසියාතික වාර්තා රැසක් බිඳ හෙළමින් ඔලිම්පික් තරගාවලිය ද නියෝජනය කිරීමට වරම් ලැබු ඔහු නමින් සුනිල් ගුණවර්ධන ය. ඔහු ක්‍රීඩකයකු, පුහුණුකරුවකු, පරිපාලකයකු, ශ්‍රී ලංකා මලල ක්‍රීඩා සංගමයේ සභාපතිවරයකු ලෙසත් මලල ක්‍රීඩා ක්ෂේත්‍රයේ නොමැකෙන නමක් තැබුවේය.වර්තමාන උසස් අධ්‍යාපන අමාත්‍යාංශයේ ක්‍රීඩා අධ්‍යක්ෂ ජෙනරාල් වශයෙනුත් ක්‍රීඩාවට ඉමහත් සේවයක් ඉටුකරන ඔහු මලල ක්‍රීඩකයකු ලෙස ජාතික සහ අන්තර්ජාතික ජයග්‍රහණ රැසක් හිමිකර ගත්තේය. 1968 වසරේදී තායිලන්තයේ පැවැති විවෘත අන්තර්ජාතික තරගාවලියේ දී මීටර් 200 ජයග්‍රහණය කරමින් රන් පදක්කමක් ලබා ගත් ඔහු 1974 වසරේදී ආසියානු ක්‍රීඩා උලෙළේදී 400 x 4 සහාය දිවීමේ කණ්ඩායම් සාමාජිකයකු ද වූ ඔහු ලබාගත් රන් පදක්කම් සංඛ්‍යාව නවයකි.එමෙන් ම පුහුණු කරුවකු ලෙස අන්තර්ජාතික වාර්තා රැසකට හිමිකම් කියූ මෙරට විශිෂ්ටතම ධාවන ශූරයන් සහ ශූරින්ගේ පෞද්ගලික පුහුණුකරු වෙමින් ඔහු ලංකාවට අන්තර්ජාතික මට්ටමේ රන් පදක්කම් රැසක් හිමිකර දීමට කැප වී කටයුතු කළේය.මලල ක්‍රීඩා ක්ෂේත්‍රයේ උන්නතියට මහත් වූ සේවයක් කරමින් රන් පදක්කම් රැසක් හිමිකර ගනිමින් මලල ක්‍රීඩා ක්ෂේත්‍රය ඔපවත් කළේය. මලල ක්‍රීඩා ක්ෂේත්‍රයේ වාර්තාගත ජයග්‍රාහී ඉතිහාසයක් සනිටුහන් කළ සුනිල් 1968 වසරේ තායිලන්තයේ පැවැති විවෘත අන්තර්ජාතික තරගාවලියේදී මීටර් 200 ඉසව්ව තත්පර 21.6 කින් නිම කරමින් ජයග්‍රහණය කළ අවස්ථාව සිහිපත් කළේ මෙලෙසිනි.“මට එදා හිතුණේ මම තමයි ලෝකයෙන්ම වැඩිම වේගයෙන් දුවන්න පුළුවන් කෙනා කියලා. ඒ කාලේ අපිට රූපවාහිනි තිබුණේ නැහැ. ගුවන් විදුලියෙන් අපේ ගම්වල හැම කෙනෙක්ම මගේ ජයග්‍රහණය අහගෙන ඉඳලා තියෙනවා. ඒ කාලේ පිටරටකට යන්න ලැබෙන්නේ කලාතුරකින් කෙනකුට විතරයි. ගුවන් තොටුපොළට පවුල් පිටින් එනවා.අපිට ප්‍රතිපාදන ලැබෙන්නේ ගුවන් ටිකට් පතට පමණයි. ඊට අමතරව එක වේලක්වත් කන්න ලැබී නැහැ. සපත්තු දෙක ගන්නේ අපේ තාත්තගේ සල්ලිවලින් අපේ තාත්තට සල්ලි තිබුණ නිසා මම ක්‍රීඩාවේ ඉදිරියට ම ගියා. ගම්වල දක්ෂ ළමයි හිටියා ඒ කාලෙත්. ඒත් දුප්පත්කම නිසා ඉදිරියට එන්න බැරි වුණා.”“මට තායිලන්තයේ පැවැත්වූ විවෘත අන්තර්ජාතික තරගාවලියට සහභාගි වෙන්න ලැබුණේ ඉස්කෝලෙ යන කාලයේදී. මම හලාවත ශාන්ත මරියා විද්‍යාලයේ ඉගෙනුම ලැබුවේ. 1968 වසරේදී පාසල් ක්‍රීඩා තරගාවලියකදී සමස්ත ලංකා පාසල් ක්‍රීඩා තරගාවලියකදී තත්පර 10.9 තරගය නිමා කරමින් ශ්‍රී ලංකා පාසල් මට්ටමේ වාර්තාවක් පිහිටෙව්වා. එම වසරේදීම තායිලන්තයේ විවෘත මලල ක්‍රීඩා තරගයට සහභාගි වී මීටර් 200 තත්පර 21.6 කින් නිමා කිරීමටත් මට හැකි වුණා.”“මට අවුරුදු 17 වෙනතුරු මම දැනගෙන හිටියේ නැහැ මට දුවන්න පුළුවන් කෙනෙක් කියලා. දවසක් අපේ පාසලේ උදේ ක්‍රීඩා පුහුණුවීම්වලට පෙර ව්‍යායාම කරනවා. දුවන්න දක්ෂ ළමයෙක් හිටියා එයාගේ ඉදිරියේ දුවන්න බැරි ළමයි තියලා දුවන්න කියනවා. එදා ඒ දක්ෂ ළමයා මට කිව්වා සුනිල් මගේ ඉදිරියේ ඉඳලා ඔයා දුවන්න කියලා. ඒත් ඒ ළමයාට අනිත් ළමයින් වගේ මාව අල්ල ගන්න බැරි වුණා. ජෝශප් ප්‍රනාන්දු කියලා අපිට ගණිතය උගන්වන ගුරුතුමා ඒ සිද්ධිය දැක්කා.ඔහු කිව්වා සුනිල් අල්ලන්න බැහැ වගේ සුනිල් දුවන්න පුරුදු වෙන්න හෙට ඉඳලා කියලා. ඒ කාලේ මං පාසලේ ප්‍රසිද්ධ ක්‍රිකට් ක්‍රීඩකයකු ලෙසයි. ඊළඟ දවසෙම ජාතික මට්ටමට තේරුණු දක්ෂ ළමයත් එක්ක මම පාසලේදී දුවලා දිනුවා. ඒක පාසල් වාර්තාවක් වුණා. මම එදා වයඹ පළාතේ හොඳම කාලය වන 10.9 ලබා ගත්තා. එදා තමයි මම මුලින්ම දැනගත්තේ මට දුවන්න පුළුවන් කියලා.”ඒ කාලේ තත්පර 11 ට කලින් කාලය සටහන් කර දුවපු පාසල් ශිෂ්‍යයා මම. මම පාසල් ළමයින් අතර අඩුම කාලයකින් එදා දුවන්න පුළුවන් ශිෂ්‍යයා වුණා. පත්තරවලත් මා ගැන විස්තර පළ වුණා. එදා මම තත්පර 10.9 මගේ කාලය සටහන් කළා. මගේ 21 වැනි උපන් දිනය දවසේ 1970 ඔක්තෝබර මාසේ හය වැනිදා මම මීටර් 100 ජාතික තරගාවලියේදී ශ්‍රී ලංකා වාර්තාවක් තැබුවා. තත්පර 10.5 තරගය නිමා කරමින්. මේ ජාතික වාර්තාව අවුරුදු 25 කාලයක් තිස්සේ බිඳ හෙළීමට පාසල් සිසුවෙකුට හැකියාවක් ලැබුණේ නැහැ.ඉන් පසුව 1972 දී මා මියුනිච් ඔලිම්පික් තරගයේදී එම ඉසව්වේ ආසියාවේ වේගවත්ම ධාවන ශූරයා ලෙස මීටර් 200 තත්පර 21.31 නිමා කරමින් පිහිටවූ ශ්‍රී ලංකා වාර්තාව බිඳ හෙළීමට අවුරුදු 20 ක් ගත වුණා.“තායිලන්ත විවෘත මලල ක්‍රීඩා උලෙළට සහභාගි වීම මට සුවිශේෂ අත්දැකීම් රැසක් ලැබුණා. ඒ ජයග්‍රහණයත් සමඟ මට බටහිර ජර්මනියේ කොලොන්ස්ෆරන් ලීවකූෂන් විශ්ව විද්‍යාලයේ මලල ක්‍රීඩාවේ සිද්ධාන්ත හා පුහුණු ක්‍රමවේදයන් පිළිබඳව පාඨමාලා දෙකක් හැදෑරීමට හැකි වුණා. ශක්තිය, වේගය, දරා ගැනීමේ හැකියාව යන ක්‍රීඩාවේ අවශ්‍ය සිද්ධාන්ත ඉගෙන ගැනීමට මට එම පාඨමාලාව උපකාරී වුණා.”ඉන් අනතුරුව 1974 ටෙහෙරාන් ආසියානු තරගයේදී මීටර් 400 ය 4 විනාඩි 3 යි තත්පර 7.40 කින් නිම කරමින් රන් පදක්කමක් දිනා පිහිටවූ ආසියානු වාර්තාව බිඳ හෙළීමට අවුරුදු 12 ක් ගත වුණා. ඉන්දුනීසියාවේ ජාකර්තා හිදී කෙටි දුර හා කඩුලු පැනීම පිළිබඳ උසස් පාඨමාලාවක් ද බ්‍රිතාන්‍ය මලල ක්‍රීඩා සංගමයේ චාල්ස් ටේලර් විසින් ශ්‍රී ලංකාවේ පවත්වන ලද කෙටි දුර හා කඩුලු පැනීම පිළිබඳ පාඨමාලාවක් ද චීනයේ බීජිං නගරයේ ලෝක ශූර ජැකී ජොනියර් හා ඇගේ පුහුණුකරු විසින් පවත්වන ලද දුර පැනීම පිළිබඳ විශේෂ පාඨමාලාවක් ද හදාරා ඇති මම පුහුණුකරුවකු වශයෙන් පුහුණු කිරීමට තෝරාගත්තේ ද කෙටි දුර දිවීම කඩුලු පැනීම හා දුර පැනීම යන ඉසව් පමණයි.මේ වන විට මම පුහුණු කළ ක්‍රීඩක ක්‍රීඩිකාවන් ජාතික සහ අන්තර්ජාතික වශයෙන් පිහිටුවා ඇති වාර්තා අතරින් අදත් බිඳ හෙළන්නට බැරි වූ වාර්තා බොහොමයක් තියෙනවා. ඒ අතර දමයන්ති දර්ශා, රෝහාන් ප්‍රදීප් කුමාර, මහේෂ් පෙරේරා, ටානියා වැන්හියර්, රංග විමලවංශ, ප්‍රසන්න අමරසේකර, නයන්ති කුමාරි චන්ද්‍රසේන, ශෙහාන් අඹේපිටිය අදත් නොබිඳී පවතින මලල ක්‍රීඩා වාර්තාවන්ය.මීට අමතරව මා විසින් පුහුණු කරන ලද රෝහිත පුෂ්ප කුමාර, අශෝක ජයසුන්දර, ශිවන්ත වීරසූරිය, සුජානි බුද්ධිකා, ප්‍රදීපා හේරත් යන ක්‍රීඩක ක්‍රීඩිකාවන් දකුණු ආසියාවෙන් ඔබ්බට ගිය ආසියානු පදක්කම් ලාභින්. ඒ කාලේ අපිට පුහුණු කරන්න පුහුණුකරුවෝ හිටියේ නැහැ දැන් ළමයින්ට වගේ. අපේ සහජ හැකියාවෙන් අපි ස්වෝත්සාහයෙන් දිව්වා.නිවැරැදි පුහුණු ක්‍රම අපි දැනගෙන හිටියේ නැහැ. ලෝකයේ අනෙක් රටවල් වල ක්‍රීඩකයෝ ඉදිරියේ දී ජයග්‍රහණය කරපු ඒ තායිලන්ත මුල් සංචාරය මගේ ක්‍රීඩා දිවියේ ඉදිරියට යන්න මුල් අඩිතාලම වැටුණා කිව්වොත් හරි. ඒත් මෙච්චර කාලයක් මම දිනපු පදක්කම් අද මතකයක් පමණයි. ඒ පදක්කම් ඇතුලු සියලුම දේ හොරු අරගෙන ගියා.”“1968 ඉඳලා 1978 දක්වා මම අවුරුදු දහයක් දිව්වා. කවදාවත් අපිට කෑම වේලක්වත් ලැබිලා නැහැ. ඒත් දැන් ළමයින්ට අවුරුද්ද පුරාම කන්න බොන්න දෙනවා. ඒ විතරක් නෙවෙයි අනෙකුත් අවශ්‍යතාත් සොයා බලනවා. මටවත් විමලදාසටවත් සහබන්දුටවත් ප්‍රේමචන්ද්‍රටවත් කන්න කටක් ලැබිලා නැහැ. කවුරුත් අපිට සපත්තු දෙකක්වත් දීලා නැහැ. ජාතික වාර්තාවක් තිබ්බාම තරගයක් දිනපුවාම මම රාජකාරි කළ ශ්‍රී ලංකා ගමනා ගමන මණ්ඩලයෙන් මට උසස්වීමක් ලබා දුන්නා එච්චරයි.පිට රට යන්න ටිකට් එක දෙනවා. දිනලා ආවා කියලා කිසි දෙයක් දැන් වගේ ලැබුණේ නැහැ. ඒ කාලේ ඔලිම්පික් දිනුවාම දෙන්නේ ඔටුන්නක්. පදක්කමත් රත්තරං ගාපු එකක්. වටිනාකමක් නැහැ.. ඒ නිසා දුවපු අවුරුදු දහයෙම මට ක්‍රීඩාවෙන් ලැබුණ දෙයක් නැහැ. ඒත් අපි හරිම උනන්දුවෙන් රට වෙනුවෙනන් දිව්වා. අපිට ගරු නම්බු නම් ලැබුණා.ශ්‍රී ලංකා ගමනා ගමන මණ්ඩලයේ මම මුලින් ම රැකියාව කළේ. 84 වසරේ මම ලංගමෙන් අයින් වුණා. අනතුරුව මම මගේ ව්‍යාපාර කළා. එස්.බී. දිසානායක මහත්තයා මගේ මිත්‍රයෝ එතුමන් සමඟ මම දේශපාලනයට සම්බන්ධ වුණා. 1974 ඉඳලා මම එතුමා එක්ක කොමියුනිස්ට් පක්ෂයට කැපවෙලා වැඩ කළා.1994 වසරේ එතුමාගේ සම්බන්ධීකරණ ලේකම් ලෙස කටයුතු කළා. 2000 වසරෙදි මලල ක්‍රීඩා සංගමයේ සභාපති ලෙස කටයුතු කළා. ජාතික පශු සම්පත් සංවර්ධන මණ්ඩලයේ නියෝජ්‍ය සභාපතිවරයා ලෙසත් කටයුතු කළා. එස්.බී. අමාත්‍ය වරයාගේ සම්බන්ධිකරණ ලේකම් ලෙසත් කටයුතු කළා. දැනට ක්‍රීඩා හා කුසලතා සංවර්ධන අධ්‍යක්ෂ ජෙනරාල් ලෙස කටයුතු කරනවා.විශ්ව විද්‍යාල ශිෂ්‍යයන් වෙනුවෙන් මම උපරිම කැපවීමෙන් මේ වනවිට කටයුතු කරනවා. ගම්බඳ දක්ෂ කුඩා දරුවන් රැසක් කොළඹට ගෙනත් මම සමහරුන්ට මගේ වියදමින් පුහුණුවීම් කටයුතුවලට යොමු කර තිබෙනවා. මම මගේ ජීවිතේ ලබපු සංවේදී අත්දැකීමකුත් හේතු වුණා ගම්වල ඉන්න දක්ෂ දරුවෝ කොළඹට ගෙනත් පුහුණු කරන්න.මම පාසල් සමයේ ජාතික මට්ටමේ දක්ෂ ක්‍රීඩකයෙක් හිටියා. එයා මාත් එක්ක දිව්වා. එයා දක්ෂයි දුවන්න. ඒත් මුදල් තිබුණේ නැහැ එයාගේ තාත්තාට. මම අන්තර්ජාතික ජයග්‍රහණ ලැබුවත් හලාවත හිටිය මගේ මිතුරා අමතක කළේ නැහැ. කේ.ජී. භද්‍රා සමඟ මම විවාහ වුණ දවසෙ මගේ විවාහ මංගල්‍ය උත්සවයටත් මම මගේ මිතුරාට ඇරයුම් කළා.තාත්තලා නම් කැමැති වුණේ නැහැ. යාළුවා ටිකක් මත්පැන් පානය කරනවා. කතා පවත්වන අතර මේ යාළුවත් ඇවිත් බලෙන් ම වගේ කතාවක් පවත්වන්න පටන් ගත්තා. ඒත් තාත්තා අකැමැති වුණත් මම යාළුවට අවස්ථාව දුන්නා. ‘සුනිලුයි මමයි එකට විභාග කළේ, එකට සින්දු කිව්වේ. අපිට පාසලේ අයියයි මල්ලි කියලා කිව්වා.අපි දෙන්න දුවන කොට හලාවතම ආවා බලන්න. පස්සේ කාලෙක සුනිල්ගේ තාත්තට සල්ලි තිබුණ නිසා සුනිල් ලෝකය පුරා ම රටවල්වල ගිහින් ජයග්‍රහණය කරලා ඇවිත් කේ.ජී. භද්‍රා විවාහ කරගත්තා. නමුත් මගේ තාත්තට සල්ලි නැති නිසා මට හලාවත මුහුදේ මාළු අල්ලන්න සිද්ධ වුණා කියලා කිව්වා. ඒ කතාව මට හරිම සංවේදී වුණා. ඒ වෙලාවේ මගේ මිතුරා ඉල්ලීමක් කළා. මම වගේ දක්ෂ ළමයි ඇති ඉදිරියට එන්න බැරිව දුප්පත්කම නිසා. ඒ වගේ අයට උදව් කරන්න කියලා. අදත් මම කොහේ හරි දුවන්න පුළුවන් ළමයෙක් ඉන්නවා නම් මගේ වියදමින් හරි කොළඹට ගෙනත් ක්‍රීඩා පුහුණු වීම්වලට උදව් කරනවා.“මම උපකාර කරලා අන්තර්ජාතික මට්ටමේ ජයග්‍රහණ වාර්තා තැබූ ක්‍රීඩක ක්‍රීඩිකාවෝ රැසක් ඉන්නවා. ශුද්ධ වූ පවුලේ කන්‍යාරාමයේ, බිෂොප් විද්‍යාලයේ මම ක්‍රීඩා පුහුණුකරු ලෙස කටයුතු කළා. ජාතික තරගයකදී 15 න් පහළ ළමයි අතරින් කළු ළමයෙක් එක පාරටම ඉදිරියට ආවා. මම අඬගහලා විස්තර ඇහුවා.එදා මට ඒ ළමයගේ ලිපිනය ඉල්ල ගෙන හොයාගෙන ගිහින් ඒ ළමයව කොළඹ ඉස්කෝලෙට දාලා මම ඉගැන්නුවා. කොළඹ ඉස්කෝලෙට එන්න බෑ කියලා එදා අඬ අඬා කොළඹ කාන්තා විද්‍යාලයට ආ දර්ශා අන්තිමට පාසලේ ප්‍රධාන ආරාධිත අමුත්තිය ලෙස ආරාධනා ලබා ඉංග්‍රීසියෙන් කතාවක් කළා.මට එදා හරිම සතුටක් ලැබුණා. එදා එයා කිව්වා දිනුවාම උදම් අනන්නේ නැතුව ඉන්නයි පැරදුණාම සැළෙන්නේ නැතුව ඉන්නයි ඉගැන්නුවේ මේ පාසලෙන් කියලා. එතනට ආව කන්‍යා මව්තුමියන්ට කඳුළු ආවා. දකුණු ආසියාව දිනලා ආව මට ආසියාව ජයග්‍රහණය කරන්න ආශිර්වාද කරන්න කියලා දර්ශා ඉල්ලීමක් කළා. අද දර්ශා හරිම ලස්සනට ජීවත් වෙනවා. මට ඒ ගැන හරිම ආඩම්බරයි.“ඒ වගේ සිදුවීම් මගේ ජීවිතයට හරිම සමීපයි. තාමත් අපි ළඟ ඉන්නවා අවුරුදු අටේ දහයේ පුංචි දරු පැටව්. ඒ අයත් ලොකු කරලා රටට ආඩම්බරයක් ගෙන එන්න පුළුවන් මලල ක්‍රීඩක ක්‍රීඩිකාවන් බිහි කිරීමයි මගේ අරමුණ. අපිට හරිම සතුටුයි. ඒ වගේ ළමයෙක් දුවලා දිනනවා දැක්කා ම අදටත් මම විශ්ව විද්‍යාල ශිෂ්‍ය ශිෂ්‍යාවන් කිහිප දෙනෙකුට මගේ පුද්ගලික වියදමින් ඉගෙන ගන්න අවස්ථාව ලබාදී තිබෙනවා. ඒ අය විශ්ව විද්‍යාලයට එන්න බැරිව සිටි අසරණ දරුවෝ. මගේ ජීවිතේ මා ලබන ලොකුම තෘප්තිය ඒ දරුවෝ මේ රටේ කීර්තිමත් දරුවන් බවට පත්වෙනවා දැකීමයි.හලාවත ජෝෂප් ගුණවර්ධන සහ හැරියට් එක්ස්ටඩා මහත්මියගේ දෙවැනි පුතණුවන් ලෙස 1943 වසරේදී මෙලොව එළිය දුටු සුනිල් ගුණවර්ධන මහතාට සහෝදරයෝ තිදෙනෙකි. හලාවත ශාන්ත මරියා විද්‍යාලයේ උසස් පෙළ දක්වා සිප් සතර උගත් ඒ මහතා මලල ක්‍රීඩකයෙකු ලෙස ධාවන පථයට පිවිසියේ පාසල් අවදියේ දීය.කෙටි කලක් තුළ ජාතික සහ අන්තර්ජාතික මට්ටමේ ජයග්‍රහණ රැසක් සනිටුහන් කර ගනිමින් අදත් මලල ක්‍රීඩා ක්ෂේත්‍රයේ උන්නතිය උදෙසා මහත් වූ මෙහෙවරක් ඉටු කරයි. අන්තර්ජාතික මට්ටමේ ජයග්‍රහණ රැසක් හිමිකර ගැනීමට සමත් දරු දැරියන් රැසක් බිහිකර ඇති එතුමාට ක්‍රීඩා උපදේශකයෙකු ලෙස ඉදිරියේදීත් මේ රටේ මලල ක්‍රීඩාවට දක්ෂ දරු දැරියන් අන්තර්ජාතික තලයට ගෙන ඒමට හැකිවේවායි පතමු.සුභද්‍රා දේශප්‍රියඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=af12021211</link>
    <topic>කිරි අම්මාට කළ හදියක්</topic>
    <author>රූපාන්ති බුලත්සිංහල</author>
    <content>වෙනදා වගේ නොවෙයි. එදා කල්අඩි නෙළුම් වැව ගමේ තිබුණෙ කලබලයක්. හැමෝම එකතුවෙලා නැතිවුණ ගවයන් හෙව්වා. අස්සක් මුල්ලක් නෑර හැම තැනකම ගවයන් ගිය ඉසව්ව බැලුව. ඒත් හමුවුණේ නැහැ. ජීවත් වෙන්න හයියක් වුණ සත්තු ටික. කොහේ ගියාද? හතිවැටෙනකං හෙව්වා. බිම් කළුවර පොළවට සේන්දු වුණා. යන්තමට ඇහැපේන තරම්, දැන්නම් හොඳටම ඇති. දෙන්නා දෙමහල්ලෝ ආයිත් යන්න හැරුණා. පැටවු හම්බු වෙන්න හිටිය දෙන ගැන තමයි පසුතැවිල්ල. ඒත් ඉතින් කොහේ කියලා හොයන්න ද?ආව දුර ගෙවාගෙන නැවැතත් නවාතැනට යන්න පිටත් වුණා.ඒත් හිතාගන්න බොහොම අමාරුයි. එක පාරටම හිත ගැස්සුණා. දෙවියනේ අපේ සත්තු ටික..... උන්මරලා දාලා එකපාරට ම හිස කැරකෙන්න ගත්තා. අපිට උන් රැකගන්න බැරිවුණා. පැටවු හම්බු වෙන්න හිටිය දෙනගේ කුසෙන් පැටවුන් එළියට ඇදලා. මස්වැද්දන්ට හිත්පිත් නැහැ. දෙන්නා දෙමහල්ලන්ගේ දෙපා පණ නැතුව ගියා.අපි කාටවත් කරදරයක් නැතුව ජීවත් වුණ අය. ඇයි අපට මෙහෙම වුණේ? අහිංසක සත්තුන්ටවත් මිනිස්සුන්ටවත් පාඩුවේ ඉන්න ලැබෙන්නෙ නැහැ. මේ ලෝකෙ හැටි එහෙම තමයි. චණ්ඩිකමින් ඉන්න අයට වඩා අහිසංක මිනිස්සුන්ට කරදර වැඩියි. ඒත් ඉතින් මොනවා කරන්න ද? හැමෝටම ජීවිතේ එකම ප්‍රතිඵල ලැබෙන්නෙ නැහැ.හැමදාම ලොකු පුතා මතක් වෙනකොට හිත වාවන්නෙ නැහැ. ඇස්දෙක වගේ හිටියෙ පුතාලා දෙන්නයි. පුංචි කාලෙ ඉඳලා ඒ දෙන්නා බලාගත්තේ හරිම ආදරයෙන්. කවදාවත් වෙනසක් කළේ නැහැ. මට පුතාලා දෙන්නා ඇස්දෙක වගේ.අම්මා වෙලාවකට දෙන්නාගේ ම හිස අතගාලා ආදරයෙන් කිව්වා. ඒත් ඒ සැහැල්ලුව තිබුණෙ බොහොම ටික කාලයයි. ලොකු පුතා දියේ ගිලිලා මැරුණා. මාස දෙකක් තුනක් ගියා. හිත හදාගත්තේ බොහොම අමාරුවෙන්.අවුරුද්දක කාලයක් ඉක්ම ගියා. කවදාවත් මේ වගේ දුකක් වෙන්න එපා. තවත් මේ වගේ දුක් උහුලන්න බැහැ. පොඩි පුතා හොඳට පරිස්සම් වෙන්න ඕනෙ. අම්මා නිතරම කිව්වා.ඒත් දෙවියනේ නොසිතූ ලෙසින් පොඩි පුතාත් මුහුදට බිලිවුණා. අවුරුද්දක් ඉක්ම ගිය පසුත් ඒ ගින්දර ඒ අම්මා ආයිත් ඉහිලුවා. හිතාගන්න බැරි විදිහට අකාරුණික දෛවය අම්මාට සරදම් කළා.දෑසවන් පුතුන් දෙදෙනාගේ නික්ම යාම අම්මා කෙනෙක් කෙසේ දරාගන්න කියලා හිතා ගන්නවත් බැහැ. ආයිත් ඒ මුහුණු දෙක කවදාවත් දකින්න ලැබෙන්නෙ නැහැ. වේදනා පිරි කඳුළක උණුසුම විතරයි ජීවිතේටම. මාතර මිරිස්ස ප්‍රදේශය කම්පා වුණා.වැඩ රාජකාරි බහුල වුණහම දරුවා බලාගන්න කවුරු හරි කෙනෙක් හිටියොත් හොඳයි කියලා දොස්තර නෝනාට හිතුණා. මේ නිසාම දරුවගේ වැඩරාජකාරි කරන්න කෙනෙක් ගත්තා. ගත්ත කෙනා දරුවාට හරිම ආදරෙයි.ඒ නිසා දොස්තර නෝනාට එයා ගේ වැඩ කරගන්න තවත් ලේසි වුණා. රැයක් දවාලක් නොබලා ලෙඩ්ඩු බලන රාජකාරියේ නිරත වුණා. දොස්තර නෝනා හිටියේ හිතේ සැනසීමෙන්. මේ සිද්ධිය වුණේ වයඹ පළාතේ.සිද්ධියේ විදිහට දොස්තර නෝනාට එක දවසක් ආපු ආරංචියේ හැටියට පුදුම වුණා. අන්න දරුවාත් එක්ක වැඩ කරන කෙනා උසාවියේ. ඒ කොහොම වුණත් දොස්තර නෝනා කලබල වුණේ නැහැ. අන්තිමට උසාවියට යන්න සිද්ධ වුණා. පුදුමෙනුත් පුදුමයි වැඩ කරන්න ඇවිල්ලා තියෙන්නෙ දුටු තැන අල්ලන්න වරෙන්තු නිකුත් කළ ස්ත්‍රියක්.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=af12021212</link>
    <topic>රම්‍ය ලංකාපුරයේ තිස් අට වසක් රජකම් කළත්...</topic>
    <author>පද්මි</author>
    <content>ලංකා තලය වනාහී මිනිසුන් ගේ පූර්ණ කල්පයෙහි සිට මැ විසීම් ඇත්තෙයැ ඔජදීපයැ, වරදීපයැ, මණ්ඩදීපයැ නම් ලද්දා වූ ලංකාද්වීපය සෑම කල්හිමැ රළ බිඳෙන සයුරින් වටයැ. මිනිසුන්ට සුදුසු වැඩදායක වළ ගොඩැලි පර්වත ගංගා තඩාගාදියෙන් ද ආරණ්‍යයෙන් ද නිර්මිතයැ. බොහෝ බුදිය යුතු දෑ ඇති පල දරන්නා වූ වෘක්ෂයන්ගෙන් ද නිල් තෘණ භූමියෙන් ද ලංකාද්වීපය අලංකෘතයැ. ලංකා තලයට උපමා පිණිස වූ දිවයිනක් තවත් නැත්තේය.එදා දඹදිව යමක ශාලාන්තරයෙහි හෙවත් සල්රුක් සෙවණෙහි පිරිනිවන් මංචකයෙන් බුදුන් වැඩ හොත් දා... එනම් අජාසත් රාජාභිෂේකයෙන් අටවැනි වර්ෂයෙහි ලංකායෙහි තාම්‍රපණ්ණයට බටූයෙමි. මා සමඟ සත් සියයක් සහචර පිරිස් වූහ. අප මෘග්ධ, ප්‍රචණ්ඩ, විෂමාචාර ඇති පිරිසක් යැයි බ්‍රහ්මණ වංශිකයන් පෙරටුව මහජනයා හඬ නැංවිය. එබැවින් මා පි‍්‍රය පිය රජුන් හිස අඩක් මුඩුකොට අප නැව් නංවාලීය.ලාටා රට සිංහ සීවලී බිසව මා මෑණියන්දෑ විය. මා පි‍්‍රය පිය වූ සිංහබාහු මහ රජාණෝ. යෞවන යේදීම මා උප රාජ්‍යයෙහි අභිෂේක කළෙහිය. එකල දඹදිව උත්තර දෙසයෙහි ‘බුද්ධ’ නම් මහා දාර්ශනිකයෙක් පහළවැ සිටියේ යැ. ඒ ධර්මය ශ්‍රවණය කළ මම මිථ්‍යා මත ආකල්පයෙන් බැහැරව සම්‍යක් දෘෂ්ටියෙහි පිහිටියෙමි. මාගේ මිත්‍ර වූ සත්සියයක් පිරිස ද බුද්ධ දේශනය අනුගමනය කළහ.ලාටා දේශයෙහි විසූ රාජ සත්කාර ලාභී පරිබ්‍රාජක, නිගන්ඨ, බ්‍රාහ්මණ ආදී වූ පිරිස් අනුගමනය කළ හා දේශිත මතවාද බුද්ධ දාර්ශනික තාර්කික ධර්මය ඉදිරියේ බිඳ වැටිණි. ලාටා දේශයෙහි බෞද්ධ ධර්ම ප්‍රචලිත කිරීමට උර දුන් බැවින් මැ අපි විෂම ගති ඇත්තෝ වීමු. ම පියාණෝ මනා වූ අවබෝධයෙන් යුතු වූ බැවින් රාජ අනුහසින් මැ අප දිවි ගලවා නැව් නංවාලීය. අප අපගේ දරුවන්ගෙන් ද භාර්්‍යාවන්ගෙන් ද වෙන් වූවෝ වීමු. බුදු සරණ ගියෝ වීමු.බඩ සයින් පීඩිතව පිපාසාවෙන් යුතුව නොදන්නා දේශයකට ගොඩබට අප යුගත් භූමිය ස්පර්ශ කරද්දි තාම්‍රවර්ණ විය. ඒ තම්බපණ්ණි යයි. දිය ද කුසට අහර ද සොයා ගිය මා සහචර සමූහයා යළි නොපැමිණි කල්හි මා විස්සෝපයට පත්වීමි. ඔවුන් සොයා යද්දී කදම්බ නදී මෝයට එපිටින් වූ නුග රුක් සෙවණෙහි කපු කටින රන්ලියක් වන් කුවණ්ණා දුටිමි.පංචායුදයෙන් සැරසී ගත් ස්ථිර බුද්ධියෙන් යුතු මම දිය පිරි සුනිල්වන් පොකුණු දුටිමු. එහි මාගේ සගයන් ගේ ගිය පියවර මිස ආ පියවර නොවූ කල්හි “කිම ද පිනැත්තිය මාගේ සගයන් නුදිටි දැ”යි ඇසු කල්හි “රාජ කුමාරය සගයන්ගෙන් කාරිය කිම දිය පුව මැනවැ”යි කී ඈ නීලගිරියෙහි රැජන බව නොදැන ම බිය ගන්වාලා මා සගයන් ලබා ගතිමි. සගයන් පමණක් නොව පිපාසයට දිය ද, සායට අහර ද, රන්වන් රූසිරි ඇති ඈ ද, ඇගේ රාජ්‍යය ද, සිරිවත්තු පුරය ද මම ඇගෙන් ලදිමි.සිරිවත්තු පුර ගැනීමට ප්‍රථම කුවණ්ණාගේ අතින් උපුල්වන් දෙවියන් උදෙසා බිලියම් කිරීම් අයුධ මුවහත් තැබීම් ද නොපිරිහෙළා කළෙමි.සිරිවත්තු පුරය ද ලංකාපුරය ද සමන්ත කූටය ද නීලගිරිය ද හැරුණු කල ලක්දිව කදම්බ නදියත් ගෝනගං නදියත් මහ කඳරාව ඔයත් මහවැලි ගඟත් ආශි‍්‍රත ප්‍රදේශයෙහි ජනපද පිහිටුවීමි. තාම්‍රපණ්ණය අගනුවර කොට මාගේ මිත්‍ර අනුරාධයන් කොළෙමි හොය ඉව්රෙහි අනුරාධගාමය ද, උපතිස්සයන් ගම්භීර නදී තීරයෙහි උපතිස්ස ගාමය ද අචිත විසින් උදේනී ගාමය ද, අනෙක් මිතුරන් විසින් උරුවෙලාව හා විජිත පුරය ද ඉදිකරන ලදහ.මාගේ ක්‍ෂතීය සමූහයා මේ රම්‍ය දිවයිනෙහි ඒ දිග් භාගයෙහි නගර නිර්මාණය කළෝය. මහා සමුද්‍රය හාත්පසින් සිව් දිගින් පැමිණෙන්නා වූ වණික් ජනාදීන් ගේ පහසුව තකා පටු භේද නම් තම්මැන්න තොට පොදි ලිහන ස්ථානයක් ද, කදම්බ නදී මෝය වරායක් කොට වෙළෙඳ නගරයක් ද නිර්මාණය කළෙමි.අනාගත අභිවෘද්ධිය හා සුරක්ෂිතභාවය පතා නීල ගිරියෙහි රැජන වූ කුවණ්ණා මෙහෙසිය කොට තාම්‍රපණ්ණයෙහි රජ සිරි විදිද්දී... ඈ මා හට දීගහත්ථ නම් පුතු ද ධිසෙල්ලා නම් දියණිය ද තිළිණ කළාය.රම්‍ය දිවයිනෙහි රජ සිරි උසුලද්දී මා මිත්‍ර පුරෝහිත උපතිස්ස බ්‍රාහ්මණයාට ද අනෙක් බ්‍රාහ්මණ මිත්‍රයිනට ද උත්තර භාරතයට අනුකූලව රජාභිෂේකයක් ඕනෑ විණි. මෙවන් රජ සිරි විඳිද්දී තව කුමන අභිෂේකයක් ද? මාපි‍්‍රය කුවණ්ණා ද මා ආදර දෙදරුවන් ද හැර කුමන රජ සිරියක් ද? දුක් ගැහැට විඳ මාගේ රාජ්‍ය නඟා සිටැවූ මට අදර ඇති උනට පිටුපාන්නට නොහී පේ‍්‍රමණීය වූ කුවණ්ණාගෙන් හා දෙදරුවන්ගෙන් සමුගත නොහී එහෙත්. රාජ්‍යයෙහි අභිවෘද්ධිය පතා අභිෂේකයට සිත් යොමු කළෙමි.පි‍්‍රයාදර කුවණ්ණා තම දරුවන් ගේ උරුමය ඉල්ලා සිටියදී ඈ හැරපියා. පඬි රට රජ දු මාතොටින් ගොඩබට කල්හි ඇය මෙහෙසිය කොට ලක්දිව අබිසෙස් ලදිමි. මම ද බ්‍රාහ්මණ පුරෝහිතයනට නතු වීමි. මයිල රජුනට වසරක් පාසා දෙලක්ෂයක් වටිනා සක් මුතු තිළිණ කළ ද පඬිදු දරුවන් නොවැදුවාය.මනුදම් හැර පියා ගිය කුවණ්ණාගේ පුවත් අසා මා දෙදරුවන් සොයද්දී ඔවුන් සමනොළ ගිර වෙසෙන බව දැන ඒ පෙදෙස ඔවුන්ට ම රාජ අණින් හළෙමි. නීලගිරියෙහි රැජන වූ ඇගේ ද මගේ ද දරු හට රජ සිරි අහිමි විණි.රම්‍ය ලංකාපුරයෙහි තිස්අට වසක් රාජ්‍ය කළ මම මිය යද්දී මගේ රාජ්‍යය අරාජික විය. මාගේ දෙදරුවන් හට රාජ්‍ය අහිමි කළ බ්‍රාහ්මණයෝ ලංකාපුරය අරාජික කළෝය. මගේ මල් සුමිත්ත වෙත හසුන් යවා ලීමි. අභිෂේකයෙන් මම කුවණ්ණාට දුන් පොරොන්දු කඩාලීමි. එහෙයින්ම මා දරු හට සිහසුන අහිමි විය. එබැවින් සැබැවින්ම විජයසිංහ වූ මම චණ්ඩයැ.පද්මිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=as1202121</link>
    <topic>හපන් අතින් උපන් බලන් සතුන් ඉතින්</topic>
    <author>සේමාලි කැල්ලපත</author>
    <content>හපන් අතින් උපන් බලන් සතුන් ඉතින්දළදා මාලිගාවේ මංගල කරඬුව වැඩම කරවන හස්ති රාජයා නිර්මාණය කිරීම ජීවන්ගේ මීළඟ බලාපොරොත්තුවයි.“ඒ ඇතා ළඟට ගිහින් ඇතාගේ පරිමාණය අරගෙන ඇතා ළඟ ඉඳගෙනම ඇතා නිර්මාණය කරන්නයි මට ඕනෑ.සැබෑ හස්තිරාජයාගේ සහ මං නිර්මාණය කරන සතාගෙයි වෙනසක් හොයා ගන්න බැරිවෙන්න හදන්නයි මට ඕනෑ.”කොළඹ නුවර පාරේ යන එන විට මුදුන්ගොඩ පසුවී මිරිස්වත්ත හන්දියට කිට්ටු වෙත්ම මහපාරේ දකුණු පස එබෙමින් බලමින් නොයන කෙනෙක් නැති තරම්ය. වාහනයක ගිය ද පයින් ගිය ද යන එන අය අතරින් සියයට අනූනවයක්ම මෙතැනදී හැරී බලති. ඇතැමෙක් නැවතී බලති. කුඩා දරුවන් කැටිව යන්නේ නම් අත දිගු කර දරුවන්ට මෙතැන පෙන්වති.කවුරුත් මහපාරේ එබී බලන එතැන සැබැවින්ම පුංචි සතුන් වත්තක් වැනිය. දිනෙක එතැන මහපාරේ දිගේලි කළ දිගු අං ඇති යාපනයේ හරකෙකි. එතැනම මඳක් එහායින් එළුවෙකි. තවත් දිනෙක එතැන ලොකු අං තට්ටුවක් ඇති ගෝනෙකි. මුවෙකි. දින කීපයක් යද්දී එතැන ඇත්තේ හා පවුලකි. කුකුළු නාම්බෙකි. වෙනසකට ඇත්තේ මේ සතුන් වත්තේ සතුන් පණැති සතුන් නොවීමය. එහෙත් පෙනුමෙන් හා ඉරියව්වලින් උන් පණැති සතුන් හා සමානය.මේ සියලු සත්ව රූප තරුණ දෑතක හපන්කම්ය.කොටි හපුවකු දැක මරණ බයෙන් දිව යන අහිංසක මුවපොව්වකුගේ ඉරියව් ඔබ දැක තිබේද? ඒ තැතිගැන්ම ඇස්වල ඇති භීතිය මේ කලාකරුවා ඉතාමත්ම ස්වාභාවික ලෙසින් සිය නිර්මාණයෙන් ඉස්මතු කර ඇත්තේය. මහමඟ අයිනේ විවිධ සත්ව රූප ප්‍රදර්ශනයට තබමින් සිය කලා හැකියාවෙන් සෞන්දර්යයක් මවන මේ තරුණයා ජීවන් මනෝහංසය. කලා පවුලක සාමාජිකයකු ලෙසින් ජීවන් අද සිය නිර්මාණ හැකියාව රටට ම පෙන්වයි.ජීවන්ට මේ නිර්මාණ හැකියාව සහජයෙන් උරුම වූවකි. පියා මිල්ටන් ජයපාල මහතා චිත්‍රකර්ම ගුරුවරයෙකි. වැඩිමහල් සහෝදරයන් වන ශාමේන් හා ප්‍රගීත් මෙන්ම නැඟණිය මාලිකා ද විවිධ කලා නිර්මාණ හැකියා දායාද කරගත්තෝය.”අපේ ගම යාගොඩ. මගේ තාත්තා කොළඹ කේරි විද්‍යාලයේ චිත්‍ර සර්. අයියලා දෙන්නයි මමත් ඉගෙන ගත්තේ කේරි විද්‍යාලයේ. පාසල් අවදියේ අපට එතරම් යාළුවො ආශ්‍රයට ලැබුණේ නැහැ. අපට හිටි හොඳම යාළුවා අපේ තාත්තා. තාත්තාගේ ගුරු ජීවිතයට අවුරුදු 24ක් විතර ඇති. ඒ කාලෙ කොළඹ ඇතැම් පාසල්වල විවිධ ප්‍රසංග සඳහා ඇඳුම් නිර්මාණය සහ වේදිකා පසුතල නිර්මාණයට තාත්තා සහය වුණා. තාත්තා පාසල ඇරී ඒ කලා කටයුතුවලට යද්දී අපත් තාත්තා එක්ක යනවා. ඒ ගිහින් ගෙදර එන්නේ රෑ අටට විතර. ඒ නිසා කුඩා කල පටන්ම තාත්තා ගේ කලා හැකියා විවිධ පැතිවලින් අපටත් පිහිටා තිබුණා.මට කුඩා කල සිටම චිත්‍ර අඳින්න පුළුවන්. පුංචිම පන්තිවල ඉඳන් මට චිත්‍රවලට තෑගි ලැබුණා. අපේ පවුලේ අයියලා දෙන්නයි නංගිත් එහෙමයි. හැමෝම චිත්‍රවලට දක්ෂයි. වයසින් වැඩෙත්ම අපි තාත්තා කරන කලා කටයුතු හැමදෙයක්ම අත්හදා බැලුවා. ඉන්පසු පාසල් කාලයෙන් පස්සේ තාත්තා මට කඩයක් දාලා දුන්නා. මේක කළේ පාසල් ජීවිතයෙන් පස්සෙ කොල්ලො ගොඩට වැටුණු නිසයි. ඔහොම ඉන්නකොට දවසක් මඟුල් පෝරුවක් හදන්න ඕඩර් එකක් ආවා. ඒක හදනවා දැකපු තාත්තාම මට කිව්වා “කොල්ලෝ, ඕක හරියන්නෙ නැහැ. කලා වැඩට එන්න” කියලා, ජීවන් පැවැසීය.ඒ වනවිට ජීවන් ගේ වැඩිමහල් සොහොයුරෝ දෙදෙනා පොකුණු දිය ඇලි සහ මියුරල් නිර්මාණයට අත ගසා සිටියහ. කඩ කෙරුවාව අත්හළ ජීවන් ද මුලින්ම ෂාමේන් ලොකු අයියා ළඟ රුපියල් 350 පඩියට වැඩ කරන්නට පටන් ගත්තේය. එලෙස වෘත්තියක් ලෙස දිය ඇලි නිර්මාණය පටන් ගත් ජීවන් වැඩිකල් නොයාම අලුත් වැඩකට අත ගැසුවේය. ඒ සත්ව රූප නිර්මාණයයි.”ඒ අදහස හිතට ආවේ එකපාරමයි. දෙවැනි අයියා සහ තාත්තා එක්ක එකතුවෙලා මුලින්ම අපේ යාගොඩ ගෙදර දි සත්ව රූප හැදුවා. මුලින්ම හදපු සතා මොකාද කියා මට මතක නැහැ. ඒ විදිහට සත්තු හදලා ඉඹුල්ගොඩ නුවර පාර අයිනේ තැබුවා. වැඩි කලක් යන්න පෙර මෙයට හොඳ ඉල්ලුමක් ආවා. ඊට පස්සෙ දිගටම වැඩේ පටන් ගත්තා. මේ විදිහට අපි සහෝදරයො තුන්දෙනා පැති තුනකින් කලා නිර්මාණවලට යොමු වුණා.”ඔහු නුවර පාරේ මුදුන්ගොඩ මිරිස්වත්ත මහපාර අයිනේ සත්ව රූප තබාගෙන විකිණීම ආරම්භ කර දැනට වසර 7ක් පමණ වේ. ඒ කාලය තුළ මහ පාරේ යන එන කීදාහකගේ නෙත් සිත් පිනවීමට ඒ සත්ව රූප සමත් වීද? ඉතා මෑතකදී එතැන මහපාරේ අඩි 6ක් 7ක් තරම දිග විශාල එළදෙනක ගේ රූපයක් තබා තිබිණි.අඳුරේ ඒ දෙස බලන කෙනකුට පෙනෙන්නේ නුවරඑළියේ ගව පට්ටියක සිටිය යුතු වැස්සියක මෙතැන සිටින අයුරකි. ඔහු ඒ සමඟම ගොවිපොළක සිටින සතුන් සමූහයක් නිර්මාණය කර තිබිණ. ඒ දැයට කිරුළ ප්‍රදර්ශන කුටියක් සඳහාය. අපට ද ඔහු හා කතාබහක යෙදීමට සිත්වූයේ එතැන දුටු මේ සත්ව රූප සමූහය නිසාය.ඔහු සිය සත්ව රූප නිර්මාණ කලාව ගැන අප හා කතාබහට එක්වූයේය.”මං මුලදී සතුන් හැදුවේ සැකිල්ලක් හදලා ඒකට අනුව සිමෙන්තිවලින් රූපය හදලයි. මෙහෙම කරද්දි මගේ කලා හැකියා ගැන දන්නා වෛද්‍ය හෙට්ටිආරච්චි මහතා මට අභියෝගයක් බාර දුන්නා.”මට ගේ ඇතුළේ තියාගන්න හොඳින් ඉරියව් පේන ගෝන රූපයක් ඕනෑ” ඒ මහත්මයා ඉල්ලුවා. මං කල්පනා කළා. ගේ ඇතුළෙ තියන්න ඕනෑ. උස්සන් යන්න ඕනෑ. ඒ කියන්නෙ සැහැල්ලු වෙන්න ඕනෑ. ඉරියව් ගන්නත් ඕනෑ. තාත්තා කරන වැඩත් මට මතක් වුණා. අත්හදා බලන්නත් එක්ක මං ඉස්සෙල්ලාම කම්බිවලින් සැකිල්ල හදලා ෆයිබර් කළා. කඩදාසි පල්ප්වලින් ඇතුළ පිරෙව්වා. ඊට පස්සේ උවමනා හැඩය ගත්තා. ඉස්සෙල්ලාම කම්බිවලින් අවශ්‍ය හැඩය නොගත්තොත් හැඩරුව මතුකරන්න අමාරුයි. ඊට උඩින් සතාට ගැළපෙන ලෙස කෘත්‍රිම හමක් අලවා ගැළපෙන ලෙස වර්ණ ආලේප කරනවා. මං වර්ණ ගල්වන්නේ ස්ප්‍රේ කරලයි.මං ඕනෑම තැනක කියනවා මේ අන්දමට සතුන් නිර්මාණය කරන්නේ මං විතරයි. ඒ ගැන මං හොයා බැලුවා. මේ සත්ව රූප නිර්මාණය දැන් මගේ ජීවිතය වගෙයි. නිවාඩු ලද හැම අවස්ථාවකම මං සත්තු බලන්න යනවා. සතුන් ගැවසෙන තැන්වල පැය ගණන් ඉඳලා උන්ගේ සියුම් හැසිරීම් හැඟීම් නිරීක්ෂණය කරනවා.අවශ්‍ය වූවොත් ඡායාරූපත් ගන්නවා. එය මගේ නිර්මාණ සඳහා අත්‍යවශ්‍යයි. මට හිතුණොත් මං මේ සතා මේ ඉරියව්වෙන් හදනවා කියා සැබෑ ඉරියව් නිරීක්ෂණය කරලා ඒ සතා හදන්න මට පුළුවන්.” ජීවන් කීවේය.මේ ආකාරයට සත්ව රූප නිර්මාණය කරන කෙනකු වශයෙන් අප රටේ ඇත්තේ ඔහු පමණක් බව ජීවන් පවසයි. එසේම ඕනෑම සතෙක් ඕනෑම ඉරියව්වකින් තැනීමට ද හැකි බව පවසන ජීවන්ගේ මීළඟ බලාපොරොත්තුව දළදා මාලිගාවේ මංගල කරඬුව වැඩම කරවන හස්ති රාජයා නිර්මාණය කිරීමයි.”ඒ ඇතා ළඟට ගිහින් ඇතාගේ පරිමාණය අරගෙන ඇතා ළඟ ඉඳගෙනම ඇතා නිර්මාණය කරන්නයි මට ඕනෑ. සැබෑ හස්තිරාජයාගේ සහ මං නිර්මාණය කරන සතාගෙයි වෙනසක් හොයා ගන්න බැරිවෙන්න හදන්නයි මට ඕනෑ.”සත්ව රූපයෙන් රූපයට ඒ සඳහා භාවිතා වන අමුද්‍රව්‍ය වෙනස්වේ. පිටට අලවන හම් වර්ග ඒවායේ පැහැය ද වෙනස් වේ. සත්ව වලිග, දත් සහ කන් හා කුර වෙනම නිර්මාණය කෙරෙන අතර ඇස් සඳහා සතාගෙන් සතාට වෙනස් වූ බොත්තම් විශේෂ ඔහු භාවිතා කරයි. සතකු නිර්මාණය සඳහා ගතවන කාලය ද සතාගෙන් සතාට වෙනස් වේ. මීහරකකු වැනි ලොකු සතකු ස්වභාවික ප්‍රමාණයෙන් සෑදීමට සුමාන තුනක් පමණ ගතවන බව ජීවන් පැවැසීය.මේ වන විට ඔහු මුව, ගෝන්නු, විවිධ වර්ගයේ බල්ලන්, එළදෙනුන්, අශ්වයන්, කුකුළන්, ඌරන්, දිවියන් ඇතුළු සතුන් වර්ග රැසක් නිර්මාණය කර තිබේ.ජීවන් මනෝහංස”යුද හමුදා කොමාන්ඩෝ බළකායේ ස්නෝවී කියන බල්ලා උතුරේ මෙහෙයුමකදී වෙඩි වැදී මැරුණා. මෙහෙ ගනේමුල්ල කෑම්ප් එකෙන් ඒ බල්ලා හා සමාන රූපයක් හදලා ඉල්ලුවා. ඒ අය මට ඒ හා සමාන වෙනත් බල්ලෙක් ගෙනත් පෙන්නුවා. ඒ ඇත්ත බල්ලා බලාගෙන එයාගෙ මිමි අනුව මං ස්නෝවි ව හැදුවා. ඒ විදිහට ම නේවි එකටත් බල්ලෙක් නිර්මාණය කළා. ‘දැයට කිරුළ’ ප්‍රදර්ශනය සඳහා පශු සම්පත් අමාත්‍යාංශයේ කුටියක් සඳහා සජීවී ලෙසම පෙනෙන ලෙස ගොවිපොළ සතුන් සමූහයක් නිර්මාණය කළා.”ඔබ මිනිස් රූප නිර්මාණය කරන්නේ නැද්ද? මම ඔහු විමසීමි.”මිනිස් රූප හැදීම ගැන මං තාම ඉගෙන ගන්නවා. දැනට කරන්නෙ සතුන් විතරයි. තාත්තා දැනට සිමෙන්ති, සෘජිෆෝම් සහ ෆයිබර් මඟින් මිනිස් රූප හදනවා.” ඔහු පැවසුවේය.නුවර පාරේ යන එන අයගෙන් සියයට අනූනවයක්ම මෙතැන දී හැරී නොබලා නොයන තරම්ය. ජීවන්ට ඇනවුම් ලැබෙන්නේ එලෙස සත්ව රූප දකින අයගෙනි. හෝටල, නිවාස සහ ප්‍රදර්ශන සඳහා ඔහුට වසර පුරාම සත්ව රූප සඳහා ඇනවුම් ලැබේ. ඒ අතර ඔහු අපූරු අත්දැකීම් ද විඳ ඇත්තේය. දිනක් ඔහු ගෝන අං සවිකළ ගෝනකුගේ රුවක් නිර්මාණය කර මහමඟ තැබුවේය. දිනක් යෑමට මත්තෙන් ගෝන රුව ගැන විමසමින් එතැන නතර වූයේ ජීප් රියකි.ජීවන් සහ මධුශංඛ සතෙකු නිර්මාණය කරමින්”මං සත්ව රූප නිර්මාණයට අමතරව පරණ බඩුත් එකතු කරනවා. ඒ විදිහට මට පරණ ගෙදරක තිබිලා සැබෑ ගෝන අං තට්ටුවක් ලැබුණා. මං ආශාවට ඒ ගෝන අං තට්ටුව දාලා ගෝනෙක් හදලා පාර අයිනේ තැබුවා. දවසක් ජීප් රියක් ඇවිත් නවත්තලා මහත්මයෙක් ගෝනා කීයද ඇහුවා. මං ගණන කිව්වා. එතකොටම එහි ආ අය බොහොම සැරෙන් “අපි වනජීවී එකෙන්. මෙහෙම ගෝන අං තියාගන්න එක නීතිවිරෝධියි” කිව්වා.මං ගෝන අං තට්ටුව මට ලැබුණු හැටි කියලා මං මේ දේ කළේ නොදැනයි. දැන සිටියා නම් මේ විදිහට හදලා පාර අයිනේ තියන්නේ නෑ කිව්වා. එතකොට මාව ජීප් එකේ දාගෙන ගම්පහ වනජීවී කාර්යාලයට ගෙනිහින් මගේ කතාව ලියුමකින් ලියාගත්තා. ඒ මහත්තුරු ගෝනාත් අරන් යන්නයි හැදුවේ. මං ගෝනා ගෙනියන්න එපා කියා අං තට්ටුව ගලවා දුන්නා. ඒ මහත්මයා අං තට්ටුව අරන් මා නිදහස් කළා.”ගෙවල්වල සුරතලයට ඇතිකළ සතුන් මිය ගිය විට ඒ සතාගේ හම නිසි විදිහට අරගෙන ඒ හම වේලලා තියෙනවා නම් එය පොඟවා එය යොදා ඇත්ත සතා නිර්මාණය කරන්න පුළුවන්. සාමාන්‍යයෙන් සතුන් හදද්දි එක එක සතාගෙ හමේ ලොම්, ඇස්, කන්, නාසා හා කුර වෙනස්. ඒවා දැන හඳුනාගෙන සතා නිර්මාණය කළ යුතුයි. මේ සඳහා ඉවසීම, කැපවීම හා සහජ හැකියාව අවශ්‍යමයි. දැනට මං සත්ව රූප නිර්මාණයට තවත් අය පුරුදු කරනවා. ඒ අයත් මේ කලාව ඉගෙන ගන්න ආශයි. ඒ සඳහා අවශ්‍ය කැපවීම හා ඉවසීම ඔවුන් සතුයි.” ජීවන් කීවේය.ජීවන්ට අපූරු නිර්මාණ කිරීම සඳහා අත් උදව් දෙමින් කලාව ඉගෙන ගන්නේ මධුශංඛ හා රත්නසිරිය. මධුශංඛ අප එහි යන මොහොතේ ඉතා ඉවසීමෙන් යුතුව එළු ජෝඩුවක් සඳහා හමක් අලවමින් සිටියේය. රත්නසිරි ඔහුට අත් උදව් දෙයි.”මේ නිර්මාණ සිමෙන්තිවලින් කරන නිර්මාණවලට වඩා බරින් අඩුයි. සැහැල්ලුයි. ඕනෑම තැනකට ගෙනියන්න පුළුවන්. විදේශිකයන්ට වුණත් ගෙනියන්න පුළුවන් ස්වාභාවිත දේ නැති නිසා. ඒත් ස්වාභාවික පෙනුම තියෙනවා. අතේ හැකියාවත් ඉවසීම මෙන්ම කැපවීමත් ශිල්පය සඳහා ආශාවත් නිර්මාණයක් සඳහා තිබිය යුතු” යැයි මධුශංඛ පැවැසීය.ජීවන් ගේ සත්ව රූප නිර්මාණ කාර්යයට රජයෙන් උදව් ලැබෙන බව ඔහු පවසයි.”මා ගැන දැනගෙන මහජන බැංකුවෙන් ළඟටම ඇවිත් මෙය වැඩි දියුණු කරගන්න කිසිම ඇපයක් නැතිව ණය මුදලක් දුන්නා. එය මට ශක්තියක් වුණා. තව මෙතැන පසුකර යන එන විට දැක හිතවත් වූ ගනේමුල්ල කඩවත අනිල් කියා මහත්තයෙක් මුලින්ම මගෙන් බිත්තියේ ගහන්න ගෝන ඔළු දෙකක් හදා ගත්තා. ඉන් පස්සෙ ඒ මහත්මයා මා සමඟ ගොඩාක් හිතවත් වුණා.දවසක් ඒ මහත්තයා මා ඔහුගේ ගෙදරට එක්ක ගිහින් රුපියල් 50,000ක් අතට දී මෙය දියුණු කරගන්න කිව්වා. ඒ විතරක් නෙවෙයි මා දැන් ඉන්න තැන අයිති උදවිය පවා මට උදව් කරනවා. ඒ උදව් මට කවදාවත් අමතක වෙන්නේ නෑ... මේ කලා නිර්මාණ සඳහා මං ගොඩක් කැපවෙනවා. මං මෙය සලකන්නේ මගේ ජීවන වෘත්තියට වඩා විනෝදාංශයක් ලෙසයි. මේ වගේ නිර්මාණයක් කර එහි සැබෑ ස්වරූපය දැක මං විශාල තෘප්තියක් ලබනවා.” ජීවන් කියයි.සේමාලි කැල්ලපතසේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=as1202122</link>
    <topic>මගෙ අම්මව ජීවත් කරගන්ඩයි මං සමහර දේ කන්න නොදෙන්නෙ</topic>
    <author>උපාලි සමරසිංහ</author>
    <content>මගෙ අම්මව ජීවත් කරගන්ඩයි මං සමහර දේ කන්න නොදෙන්නෙ‘රිවිර’ ප්‍රධාන කර්තෘ සිසිර පරණතන්ත්‍රි“මගේ අම්මා දැන් ජීවත්වෙන්නෙ සම්පූර්ණයෙන්ම බෙහෙත්වලින්. ඇයට දියවැඩියාව හැදිලා දැන් අවුරුදු 25 ක් විතර වෙනවා. මෙතරම් කාලයක් ඇයව ජීවත් කරගන්ඩ මං ගන්නා මහන්සිය දන්නෙ මමත් මගෙ නෝනාත් දරු පැටියාත් විතරයි. ඇයට හැදණු චර්ම රෝගයට PHEMFIGUS කියන බෙහෙත දෙන්නම වෙනවා. ඒකෙ අනිවාර්ය ප්‍රතිඵලය දියවැඩියාව. මේ නිසාම ඇයට විශේෂ අවස්ථාවලවත් මං සීනි සහිත ආහාර කිසිවක් දෙන්නෙම නෑ. මේ ගැන මගේ ඇතැම් නෑදැයො මං අමානුෂිකයි කියලා කියන බවත් මං දන්නවා.“ඒත් මිනිහෙකුගෙ මානුෂිකත්වය හෝ අමානුෂිකත්වය තීරණය කළ යුත්තේ ඒ මිනිසාගේ අරමුණ අනුවයි. මට මගේ රත්තරං අම්මා ජීවත් කරගන්ඩ ඕනැ. ඒ දේවල් දුන්නොත් ඇය තව තවත් රෝගී වෙනවා. ඒ නිසා බරපතළ ලෙස මං ඒ ආහාර වළක්වනවා. මගේ අම්මා මා පුංචි දවසෙ පුංචි හෙම්බිරිස්සාවක් හැදුණත් මගේ ඇඳ ළඟින් හෙලවෙන්නෙවත් නැතිව රෑ නිදි වරා සිටියා. ඒ අම්මාට මාව අවශ්‍ය නිසා. මාත් එහෙම කරන්නෙ මගෙ අම්මව මට තව කාලයක් තියාගන්ඩ බලාපොරොත්තුවෙන්.”මේ අපූරු සංවේදී කතාව මට කීවෙ “රිවිර” ප්‍රධාන කර්තෘ සිසිර පරණතන්ත්‍රි. ඇත්තටම අවංක මිනිසාගේ කැමැත්ත මිලදී ගන්නට මුළු මහත් ලෝකයටම බැරි බව මාටින් ලුතර් කිං නිග්‍රෝ ජාතිකයන්ගේ අසහාය නායකයා වරක් ප්‍රකාශ කළා මට මතකය. සිසිරගේ අරමුණ ද පහන් එකකි. එය කවුරුන් විසින්වත් වැරැදි පදරුත් නොනැඟිය යුතු දෙයකි.සිසිර පරණතන්ත්‍රි පත්තර ලෝකයට පාවී ආයේ ඒ ආදර අම්මා නිසාවෙනි. ඇය ඔහුගේ පත්තර කලාවේ මුල්අත් පොත කියැවූවාය. ගෙදරට ගෙන එන පත්තර හරහා ඔහුගේ නිර්මාණශීලි ගුණය අවදි කළ ඒ අම්මා අදත් (76 වියේදීත්) තමන්ගේ සෙවණැල්ල මෙන් ළඟ හිඳින බව ඔහු කීවේය.“රිවිර” ජාතික පුවත්පතේ ප්‍රධාන කර්තෘ සිසිර පරණතන්ත්‍රි මෙවර අපේ සාමීචිය හැඩ කරයි.මගේ අම්මා නම්වර ලබන්නේ පේ‍්‍රමා කපුරුගේ නමින්. ඇය ගුරුවරියක් හැටියට ජීවිතයේ බොහෝ සිසු දරුවන්ට නැණ නුවණ බෙදූ කෙනෙක්. පියාත් එහෙමයි. එතුමාත් ගුරුවරයෙක් හැටියටමයි ජීවිත කාලෙම කටයුතු කළේ. අම්මගෙ ගම් පළාත හෝමාගම පනාගොඩ. තාත්තා කිරිඇල්ලෙ හිඳුරංගල.1957 පනාගොඩ ශ්‍රී පරාක්‍රම මහ විදුහලට උප ගුරුවරයෙක් විදියට මාරුවක් ලබලා තාත්තා ඇවිත් තියෙනවා. 1958 දී අම්මත් ඉංගිරිසි ගුරුවරියක් විදියට මුල්ම පත්වීම ලබා මේ විදුහලට ඇවිත්. එහිදී දෙන්නා අතර ඇතිවූ දැන හැඳුනම තමයි පස්සෙ විවාහය දක්වා ගිහින් තියෙන්නෙ. මෙහිදී විශේෂය තමයි අම්මා ඉංගිරිසි වගේම සිංහල විෂයයටත් එක සේම ඇල්ම දැක්වීම. තාත්තා කොහොමත් සිංහලයට මහත් පෙම් බැඳි හොඳ සිංහල ගුරුවරයෙක්.1962 දී මේ දෙදෙනා විවාහ වුණා. අම්මාගේ පවුලේ දරුවකුට හිටියෙ අම්මා විතරමයි. එතුමියගේ පියා ඉඩම් හිමි වැවිලිකරුවෙක්. ඒත් තාත්තා පනාගොඩම වෙනම ගෙයක් හදලා ඒ ගෙදරට අම්මා කැඳවාගෙන ඇවිත් තියෙන්නෙ.අපේ ගෙදර කොහොමත් පොත පතට පාඩමට, පරිශීලනයට නැඹුරු පරිසරයක් නිතරම තිබුණෙ. ඒ කාලෙ ගුරුවරුත් ගුරු අත්පොත අරන් හෙට දරුවන්ට උගන්වන පාඩම් කලින් දවසෙ තමන් නැවත හදාරනවා. ඒකට කියන්නෙ ගුරුකමට පෙර සූදානම කියල. අම්මා දරුවන්ගේ සටහන් පොත් ගෙනැවිත් ගෙදරදිත් ඒ කටයුතු කරනවා. ඒ වගේ මහත් කැපවීමක් ඇතිව රාජකාරි කළ දෙන්නෙක් මේ අය.මේ පුරුද්ද මටත් ආවා. මගේ පොත් මේසය පිළිවෙළට තබා ගැනීම, පාඩම් කිරීම, සටහන් තබා ගැනීම, පොත් කියැවීම පිටුපස අම්මා සෙවණැල්ලක්ම වුණා. ඇයගේ හැම වැඩකම පිළිවෙළක් රටාවක් තිබුණා. ඒ රටාව මටත් කාන්දු කරන්නත් අම්මා මහන්සි ගත්තා.මං මුලින්ම පොතක ලියු අ යනු ආ යනු සටහන් පවා අදත් අම්මා ළඟ සුරැකිව තියෙනවා. මුලින්ම දාපු මේස් යුගලය, තොප්පිය පවා ඇය අරන් තියලා. ආරක්ෂා කරනවා. ඇත්තටම පුංචි දවසෙ මුලකුරට ගිය දවසෙ පටන් මගෙ අකුරුවල විකාශය පවා අම්මා අරන් තියාගෙන ඉන්නවා. ඇය මොන තරම් මට ආදරය කරනවා ද කියන එක මට ඒවායින් පෙනෙනවා.හෙට ඉස්කෝලෙට යන්නට පෙර කළ යුතු පාඩම. කළ වැඩවල සටහන් අඩුපාඩු සකසා ගැනීම් මේවා අම්මා පිළිවෙළටම සෙව්වා. අද අපේ දරුවන්ට එහෙම කැපවීමක් අපට කරන්ඩ පුළුවන් ද කියන එක ප්‍රශ්නකාරීයි. අද මුළුමහත් සමාජයම යාන්ත්‍රික වෙලා. ඒගොල්ලො අප තරම් තරගකාරිත්වයට මුහුණ දෙන සමාජයක නොවේ හිටියෙ.පේ‍්‍රමා කපුරුගේ මාතාවඋදේ පාන්දර නැඟිටලා මට පාසලට ගෙනයන්ඩ හා උදේට කන්ඩ දෙයක් හැදීම ඇගේ පුරුද්ද. තාත්තනම් දවාලට ගෙදර ඇවිත් කනවනේ. පාසලේදි විවේක කාලයෙදි කන්ඩත් ඈ දුන්නේ අලුතින් පිසුණු බත්. හීල් බත් දෙනවාට වඩා තමන් උදේ රැයින් නැඟිට පිසපු බත දෙන්ඩයි ඇය කැමැති. මං මුලින්ම අකුරට ගියෙත් අම්මත් එක්ක පනාගොඩ ශ්‍රී පරාක්‍රම විද්‍යාලයයට. 5 ශ්‍රේණිය ශිෂ්‍යත්වයට මාව පුදුමාකාර විදියට අම්මා සූදානම් කළා. පියාත් එහෙමයි. ඒ කාලෙ ශිෂ්‍යත්වය I හා II කියලා කොටස් දෙකක් තියෙනවා. පළමුවැනි කොටස සමත් වුණා. එහෙත් දෙවැනි කොටස ලකුණු කීපයකින් අසමත්. අපේ අම්මා අටලෝ දහමින් කම්පා වන කෙනෙක් නොවෙයි. ඇය එදාත් හොඳට මාත් එක්ක හිනාවෙලා ඔළුව සිඹලා කතා කළා.පුතේ, අපි ඉගෙන ගන්ඩ හැමදේම ඒ වගේ පැය එකහමාරක තීරණාත්මක කාලයකදී හරියටම පරීක්ෂණය කරන්ඩ බෑ. ඔබ ගත් මහන්සිය, දැනුම කවදත් අපට වටිනවා. ඒ ගැන නොහිතා ඉදිරිය බලලා වැඩ කරමු... අම්මගේ ඒ දයාලු වචන මගේ හිත සැනසුවා. ශිෂ්‍යත්වය පළමු කොටස සමත් දවසෙ ඇය හැසිරුණු ආකාරයටමයි එදාත් ඇය හිටියේ. ඇය මගේත් ජීවන තක්සලාවේ ගුරුවරිය වන්නේ ඒ විදියට. ඒත් අම්මට මාව කොළඹ ආනන්දයට ඇතුළු කරන හීනය තිබුණු බව මං දන්නවා. මගේ හිත අපහසුවට පත් වුණේ අම්මගේ ඒ හීනය බොඳ කිරීම සම්බන්ධවයි.මේ අතර කොළඹ ආනන්ද විදුහලට 6 වසරට සිසුන් ඇතුළත් කරන බව දන්වා පත්තරයක දැන්වීමක් පළ වුණා. විදුහල්පති කර්නල් ඩී. ඩබ්ලිව්. රාජපක්ෂ මහත්මයාට අම්මා ඉක්මනින්ම අයදුම්පතක් දැම්මා. අපෙ අම්මගෙ අත් අකුරු හරිම ලස්සනයි. මුතුකැට අකුරු. මේ අයදුම්පත ප්‍රතික්ෂේප වෙලා විදුහලින් ලිපියක් ආවා.6 වසර සඳහා ඇතුළත් කරනු ලබන්නේ ශිෂ්‍යත්වය විභාගයෙන් අසවල් ලකුණු ප්‍රමාණය ලබා ගත් දරුවන්. ඔබේ ඉල්ලීම ඉටු කිරීමට නොහැකි වීම ගැන කනගාටුයි. මෙවැනි අදහසක් තමයි ලියැවී තිබුණෙ. අම්මා අධෛර්යවත් වුණේ නැහැ. ඇය කොහොමහරි මාව පන්නිපිටියේ ධර්මපාලයට ඇතුළු කළා. ධර්මපාලයට මාස 2 යි යන්ඩ ලැබුණේ. ආයිත් ආනන්ද විදුහලේ ඉඩකඩ සඳහා පරීක්ෂණයක් පවත්වන බව දැනගන්ඩ ලැබුණා. නැවත ඉල්ලුම් කළා ඒ පරීක්ෂණය සඳහා. දැන් අම්මා මට නොයෙක් දේ උගන්වනවා. ලෝකෝපකාරය, සුභාෂිතය, උපමා, රූපක, ප්‍රස්තාව පිරුළු, අක්ෂර වින්‍යාස, ගණිත ගැටලු මේ සියලුම දේ මේ අතර. ළමයින් 200 ක් පරීක්ෂණයට වාඩි වුණා. 17 ක් ගත්තා. මාව 4 වැනියාට තේරුණේ. ඒ සියලුම ජයග්‍රහණය අම්මගෙ දුක, කඳුළට පින් සිදුවෙන්ඩයි.මං ආනන්ද මහා විද්‍යාලයයට වීරයෙක් වගේ දැන් යනවා. අම්මා වෙනදා වගේම මගෙ පස්සෙන් ඉන්නවා. ඊළඟ අවුරුද්දේ සිංහල විෂයය සඳහා දීප්තිමත්ම සිසුවා ලෙස කර්නල් රාජපක්ෂ අතින් පිදුම් ලබන්නේ මං. එදා අම්මා මාපියන් රැඳී සිටින ඒ ශාලාවේ ඉඳන් මට ත්‍යාගය දෙන විට නැඟිට්ටා. මාත් තෑග්ග අරන් අම්මා ළඟට දුවගෙන ආවා. ඒ දෑසෙ බොඳ වූ කඳුළු කැට මට කියා දුන්නෙ අම්මගෙ සතුට. ඇය මාව තුරුළු කරගෙන හිස සිම්බා. අම්මා තාත්තා දෙන්නම හොඳ සිංහල ප්‍රවීණයො නිසා මටත් සිංහල පුළුවන්. ඉස්කෝලෙ වාද විවාද කණ්ඩායම්, සිංහල සාහිත්‍ය සමිති මේ හැම දෙයකටම මාත් හිටියා.අම්මාගේ ඕනෑවට වඩා සැලකිල්ල මට වෙලාවකට කරදරයක් වුණා. මගේ පුංචි අසනීපයකදී වුණත් ඇය හරියට කරදර වෙනවා.සීරිමක් ඇතිවුණත් රාත්‍රියේදී ඇවිත් තෙල් ගානකොට මට ඇහැරෙනවා. සම වයස් කණ්ඩායම සමඟ සෙල්ලම් කරන්ඩ වුණත් ලැබෙන්නෙ සුළු කාලයයි. පොත් පත් කියවනවානම් තමයි ඇය කැමැති. මට හැම තිස්සෙම මේ දෙන්නාගෙන්ම ලැබුණේ වටිනා පොත්පත්.හැබැයි! සෙල්ලම් කිරීම පෞරුෂ වර්ධනයට අවශ්‍ය දෙයක් බව අම්මා පිළිගන්නවා. එනිසා ඇය ආනන්දයේ 12 පහළ ක්‍රිකට් කණ්ඩායමට මාව බැඳෙව්වා. ඇයත් පාසල අහවර වූ ගමන් ඇවිත් මා පුහුණුවීම් කටයුතු කරන හැටි බලාගෙන ඉන්නවා.එක දවසක් සෙල්ලම් කරන විට දවසක් ලෙදර් බෝලයක් ඇවිත් මගේ මුහුණේ පැත්තක වැදුණා. මට ඒ තරම් අමාරුවක් වුණෙත් නෑ. ඒත් අම්මට පුදුම වේදනාවක්. ඇය එදා ප්‍රැක්ටිස් ඉවර වෙනකම් ඉඳලා මාව ගෙදර එක්කගෙන යන ගමන් පුතේ, මට ඉන්නෙ ඇහැක් වගෙ පුතා විතරයිනෙ. අපි ක්‍රිකට්වලට නොයා ඉමු.” කියලා ආදරයෙන් කරුණු කියලා නතර කළා.අම්මා මොන තරම් පත්තර ගත්තත් මට බලන්න ‘මිහිර’ පත්තරේ ගන්න සිරිතක් තිබුණා. ඒකෙ කවි හා රචනා පෙන්වලා “මේක ලස්සනයිනෙ. පුතාත් හිතන්න” ආදි වශයෙන් මා මෙහෙයවූ බවත් මතකයි. එතකොට මට අවුරුදු 10 ක් විතර. මමත් නිකමට ලියුවා. මේවා ඔක්කොම ලේක්හවුසියට තැපැල් කළේ අම්මා. 1972 දී මට මතකයි ‘මිහිර’ පත්තරේ මගේ පළමු ලිපිය පළවුණා. ඊට පස්සෙ කීපයක්ම.එදා ඉතින්! මටයි අම්මටයි තාත්තටයි පුදුම සතුටක්. මට ඉස්කෝලෙ යනකොට අම්මා නොවරදවා රුපියල් 2 ක් දෙනවා. බස් සීසන් එකත් තිබෙනවානේ. මේක දෙන්නෙ හවස් වෙනකල් පංති තිබෙනකොට මොනවාහරි කන්ඩ. හැබැයි! ගෙදර ආවාම වියදම් කළ හැටි විස්තර කරන්ඩ ඕනැ. ඉතිරි සල්ලි නම් ගන්නෙ නෑ. අනෙත් දවසටත් රුපියල් දෙකක් ලැබෙනවා.අම්මා පාසල් කීපයකම වැඩ කළා. පනාගොඩ ශ්‍රී පරාක්‍රම විදුහලෙන් පස්සෙ හෝමාගම මහ විද්‍යාලයට ඇයට මාරුවක් ලැබුණා. ඊට පස්සෙ ජල්තර මහා විදුහල වගේම ඈ අවසන් කාලෙ ලෙනගල කනිටු විදුහලෙත් ඉගැන්වූවා.අපෙ අම්මා දෙවියන් පසුපස ගිය කෙනෙක් නොවේ. ඇය බුදුන්ට වැන්දා. නිතර පන්සල් ගියා. මේ හැම ගමනක්ම චාරිත්‍රයක්ම මටත් පුරුදු පුහුණු කළා. අපේකම, සිංහල ජාතිකත්වය පිළිබඳ ඇයට තිබෙන ආදරය ඇල්ම විශේෂයි. සිංහල රාජාවලියේ මුල්ම රජුගේ ඉඳන් අවසන් රජු දක්වා වර්ෂ වකවානු නිවැරැදිව අදත් ඇයට කියන්ඩ පුළුවන්. සමහර විට අපට වැරදුණොත් ඒක එහෙම වෙන්න බෑ ඒ රජ්ජුරුවො අහවල් යුගයෙ අහවල් රාජධානියෙ හිටියෙ’ මෙහෙම කියනවා. ඇගේ මතකය විශිෂ්ටයි.අපේ සතා සීපාවා ගහකොළ රාජධානි ඉතිහාසය මේ හැම දේම පිළිබඳව මගේ කුහුල වැඩෙව්වෙ ඒ අම්මා කිවහොත් නිවැරැදියි.මගෙ ජීවිතේ අවාසනාවන්තම කාලෙ උදාවුණේ මං 7 වැනි ශ්‍රේණියේ ඉන්දැද්දි. එක් දවසක් මං ඉස්කෝලෙ ඇරිලා එද්දි අම්මව ඉස්පිරිතාලෙ ගෙනිහින්. ඇයට කලාතුරකින් කෙනෙකුට හැදෙන චර්ම රෝගයක් හැදිලා. මං පාසල් ඇඳුම පිටින් ඉස්පිරිතාලෙට ගියාම අම්මට හරිම වේදනායි. ඇය බොහොම අසරණ විදියට මා දිහා බලලා “තාත්තත් එක්ක පුතා හොඳින් ඉන්ඩ. මට මාසයක් විතර ඉන්ඩ වෙනවා.” කීවාම මට දැනුණු වේදනාව කියන්ඩ බෑ.මං තාත්තත් එක්ක ගෙදර උදව්වට කෙනෙක් ඇතිව මාසයක් හිටියා. අම්මා හොඳ කරගන්ඩ තාත්තත් නොගත් වෙහෙසක් නෑ. ඒ මාසයේ මට දැනුණු පාළුව, කාන්සිය, විඳි වේදනාව මා හිතන්නෙ තවමත් මං විඳිනවා.මගෙ අම්මා විවාහ වෙන්ඩ ඉස්සරදිත් ඇගෙ මහගෙදරට රහසේම හොරු පැනලා රන්බඩු සේරම අරන් ගිහින්. මේ විදියට අවස්ථා දෙකකදි ඇගේ රන්බඩු නැතිවෙලා තියෙනවා. ඊළඟට ඇය තාත්තත් සමඟ ජීවත්වන කාලෙත් නැවත වතාවක් ඒ විදියටම රන්බඩු හොරු ගත්තා. ඇය උපේක්ෂාවෙන් සියල්ල විඳ දරාගෙන කනේ කරාබු කුට්ටමට විතරක් සීමා වුණා.මේ උපේක්ෂාව මා දන්නවා. එදා රෝහලේ ඇඳ මත ඉඳන් ඒ උපේක්ෂාවම අම්මා මට පෙන්නුවා.“පුතේ, ජීවිතය මෙහෙම තමයි. මං රෝහලෙන් ගෙදර එනකොට පුතාගෙ කටයුතු අවුල් කරගෙන ඉන්ඩ බෑ. පුතා අම්මට ආදරය නම් ඒ පාඩම් වැඩ ටික හරියටම කරන්ඩ...” ඇය එහෙම කීවා.මාසයක් විතර යනකොට අම්මා සුව අතට හැරුණා. ඒත් ඒ චර්ම රෝගය පාලනය කරන්ඩ අනිවාර්යයෙන්ම ගන්නට අවශ්‍ය බෙහෙත ගත්තාම දියවැඩියාව හැදුණා. එදා ඉඳන් මං අම්මව රැකගත්තෙ පුදුම මහන්සියකින්. ඇය හැම වෙලේම දන් පින් කරන්ඩ කැමැතියි. පන්සලකට ගියත් ඇය බොහෝ විට පිරිකරක් අරන් යන්නෙ.අම්මට ලොකු බලාපොරොත්තුවක් තිබුණෙ මාව වෛද්‍යවරයෙක් කරන්ඩ. නිර්මාණශීලි පැත්තට ඇය මා පුංචි දවසදි තල්ලු කළේ මගේ අධ්‍යාත්මය හදන්ඩ කියලත් හිතෙනවා. ඒත් උසස් පෙළ ජීව විද්‍යාව අංශයෙන් ඉගෙන ගෙනත් මං නැවත පත්තර කලාව පැත්තට හැරෙනවා. ඒකට තමයි මං එදා ඉඳන්ම කැමැති. මං රාත්‍රියට පාඩම් කරනකොට අම්මා මාව කවරදාවත් තනි කළේ නෑ. ඇයත් මා ළඟ නිදි වරාගෙන මොනවා හරි වැඩෙක යෙදෙනවා. තේ, කෝපි වතුර මහ රාත්‍රියෙත් දෙනවා නිදිමත ඇරෙන්ඩ.ඒත් තරුණ ගැටවර කාලේ තිබෙන විරෝධාකල්ප හා ආවේග හැඟීම්වලින් මාත් මිදුණේ නෑ. එක්තරා විදුහල්පතිවරයෙක් ආනන්දයට පැමිණි වෙලාවෙ මාස 6 ක් විතර යනකොට සිසු අරගලයක් ආවා.‘විදුහල්පති මාරු කරන්ඩ’ කියලා. මාත් ඒකට සම්බන්ධ වුණා. ආර්ථික සංවර්ධන අමාත්‍යාංශයේ මාධ්‍ය සමායෝජක ධර්මන් වික්‍රමරත්න දිවුලපිටිය එජාප ප්‍රධාන සංවිධායක කිත්සිරි මංචනායක හා ජයවර්ධනපුර විශ්ව විද්‍යාලයයේ කළමනාකාර පීඨයේ පීඨාධිපති සම්පත් අමරතුංග යන මේ අයත් සිසු සටනේ එදා හිටියා. දැන් මෙහෙම ගිහින් ළමයින් ගණනාවක් පන්ති තහනමකට පවා ලක් වුණා.මගේ නමත් කොහොමහරි හොයාගෙන දැන් විදුහල්පතිතුමා මාවත් කැඳවලා පන්තියට පණිවුඩයක් එව්වා. ඒ වෙලාවෙ පන්තියෙ හිටියෙ භෞතික විද්‍යා ගුරුවරයා. බී. අමිත් සිසිර කුමාර මහතා. එතුමා කීවා ඔයා ඔෆිසියට යන්ඩ. මං එන්නම් කියලා. මං පි‍්‍රන්සිපල් ළඟට ගියාම ඕගොල්ලො කරන කටයුතු මං දන්නවා.තමන්ට සති දෙකකට පන්ති තහනම් කරනවා. මේ ළමයගෙ නම දාලා ලියුම ගහන්ඩ... එහෙම කියද්දි භෞතික විද්‍යා සර් ආවා. සර්, මෙයා පන්තියෙ අහිංසක ළමයෙක්. ඒ විරෝධය බලන්ඩ ගිහින් විතරයි... එහෙම කීවම විදුහල්පති මගේ දිහා උඩ ඉඳන් පහළට බලලා පරෙස්සමින් ඉන්නවා කියලා ලියුම අත්සන් කළේ නෑ. මං නූලෙන් පන්ති තහනමෙන් බේරුණෙ. යම් විදියකින් මාව පන්ති තහනමට ලක්වුණානම් ගුරුවරු වන මගේ මාපියන් කොච්චර කම්පා වෙයි ද? කියලා අද මට හිතෙනවා. ආනන්ද මහා විදුහලට මාව දමා ගන්ඩ මහන්සි ගත් මගේ අම්මා එදාම මැරේවි කියලත් මට හිතුණා. කොහොම හරි මගේ වාසනාවට එහෙම වුණේ නෑ.අපේ තාත්තා අවුරුදු 83 දී පිළිකාවක් හැදිලා අමාරු වෙන කොට එතුමාගේ කටයුතු බලා ගත්තෙත් අම්මා. අම්මගෙ, තාත්තාගෙ අම්මගෙ කටයුතු කළෙත් අම්මා. ඒ වගේ සංවේදී අම්මෙක් මේ සිද්ධියෙන් කම්පා වන බව මා දන්නවා. අම්මා නොදන්නවා වුණත් ඒ වරද හදාගන්ඩ අපි යළිත් හිතුවා.සම්පත් අමරතුංග අපේ මිතුරා පසු කාලයක විවාහ වෙන්නෙත් ඒ විදුහල්පතිතුමාගේ දුවත් එක්ක. ඒ නිසා 1982 කණ්ඩායම හැටියට අප 1992 දී පාසලේ ගුරු උපහාර දිනයට ප්‍රධාන ආරාධිතයෙක් හැටියට එතුමාවත් ගෙන්නුවා. එදා ඉඳන් එතුමා ඉස්කෝලෙ එක්ක යළිත් සම්බන්ධයි.මං වෘත්තිය පත්තරකාරයෙක් විදියට මේ ක්ෂේත්‍රයට එන්නෙ එඩ්මන්ඩ් රණසිංහ මහත්මයගෙ ආශිර්වාදයෙන්. එතුමා මට ගුරුවරයෙක්. ඊට පස්සෙ උපාලි තෙන්නකෝන් මහත්මයත් මට ගුරුවරයෙක් වුණා. ගුරු උපහාර මා උගත්තේ ගෙදරදීමයි. ඒ නිසා ඇත්ත කියන්ඩ ඕනෑ. මගෙ අම්මා අද බලා ගන්නෙ මගේ නෝනයි මමයි. අද මගේ දරුවන් ඉගෙන ගන්නකොටත් ඇය මගේ දරුවන් බලාගන්නෙත් මාව බලා ගත් විදියටමයි. නිදි වරන විට පීනස හැදේවි කියලා ඇය ගොටුකොළ කොටලා මිරිකලා යුෂ දුන්නා මටත්. ඒ විදියටම අදත් අම්මට කටයුතු කරන්ඩ බෑ. ඒත් ඒ උපදෙස් ක්‍රියාත්මක වෙනවා.අද මගේ ලෝකය තුළ අම්මා හිටියට අම්මගෙ ලෝකය තුළ මට වඩා ඉන්නෙ මගෙ පුතා. ඒකට මගේ කිසිම ඊර්ෂ්‍යාවක් නෑ. ලෝකය නිර්මාණය වෙන්නෙ ඒ විදියට.මගේ අම්මා මං පත්තර කර්තෘ කෙනෙක් කියලා කවරදාවත් අමුතු අභිමානයකට ඇවිල්ලත් නෑ. ඒවා ඒ අයට වැදගත් නෑ. එයාට අවශ්‍ය තමන්ගෙ පුතා රටට වැඩදායක වෙන එක විතරයි.මං අම්මගෙ දියවැඩියාව අවුරුදු 25 ක් විතර පාලනය කරනවා. ඒ අනවශ්‍ය දේවල් කන්ඩ නොදීමෙන්. සමහරුන් මං අමානුෂිකයි කියනවා. ඒත් මගේ ප්‍රාර්ථනාව අම්මා එක්ක තවත් බොහෝ කාලයක් ඉන්න.උපාලි සමරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=as1202123</link>
    <topic>සමාජයේ යහ පැවැත්ම තීරණය වන්නේ ලජ්ජාව හා බිය මතය</topic>
    <author>සාකච්ඡා කෙළේ -රමණී සුබසිංහ</author>
    <content>සමාජයේ යහ පැවැත්ම තීරණය වන්නේ ලජ්ජාව හා බිය මතයවත්තල හුණුපිටිය ශ්‍රී ජයන්ති විහාරය හා බුත්කන්දේ ශ්‍රී රත්නාරාම උභය විහාරාධිපතිමෝදර ශ්‍රී මේධානන්ද විද්‍යාලයේ ආචාර්ය බුත්කන්දේ රතනජෝති හිමිපසුබිම් කතාවබුද්ධ කාලීන ඉන්දියාවේ විවිධ ආගමික ඇදහිලි හා විශ්වාස පැවතුණි. අචේල, ජටිල ආදි තාපසවරු හැසිරුණේ නිර්වස්ත්‍රවය. එය ඔවුන් ගේ ආගමික සම්ප්‍රදායයක් විය. ජෛන ශාස්තෘවරයෙක් වූ නිගණ්ඨනාථපුත්ත නිර්වස්ත්‍ර තවුසෙකි. එදා පොදු ජනතාව නිවටුන් ලෙස හැඳින්වූයේ මේ අයයි. මේ පිරිස් ද දෙකොටසකි. එක් පිරිසක් කිසිදු වස්ත්‍රයක් ඇඟලා නොගත් අතර අනෙක් අය යාන්තම් විලි වසා ගත්තේ ය.මෙසේ නිරුවත් හා අඩ නිරුවත් තාපසයෝ සිය දහස් ගණනින් එදා ගම් නගරවල සැරිසැරූහ. මෙසේ කිසිදු ලජ්ජාවකින් බියකින් තොරව හැසිරෙන තාපසවරු දුටු භික්ෂුන් වහන්සේ ‘දියලණුවක් පමණවත් නැතිව ඇවිදින වස්ත්‍ර නැති නිවටුන්ට වඩා මදක් හෝ විලි වසාගෙන ඇවිදින මේ නිවටුන් යහපත් ය. ඔවුහු යාන්තමින් හෝ ලජ්ජා ඇත්තෝ වෙති’ යි සාකච්ඡා කළහ.ඒ ඇසු නිවට තවුසෝ “අපි ලජ්ජා නිසා සිරුරෙන් අඩක් පමණක් වසා නොගත්තෙමු. මේ බිම ඇති වැලි - පස් - දූවිලි ද දිවි ඇති සතුන් ය. උන්ට අප ගේ ආහාර වළඳන බඳුන්වල නොවැළදිය හැකි සේ ඒවා සුරැකිව තබා ගන්නට මේ රෙදි කඩින් තර කොට වසා ඇවිදිමු.” යි කී හ. භික්ෂුන් වහන්සේ මේ පිළිබඳව තථාගතයන් වහන්සේට ද සැල කළහ. එවිට උන්වහන්සේ,“යම් පුද්ගලයෙක් ආහාර ගන්නා බඳුන් තර කොට වසා සඟවා ගෙන සිටිය ද පිඬු සිඟා යන විට දී ත්, වළඳන වේලේත් ඒවා එළියට ගත යුතු ය. පස්, වැලි, දූවිලි සතුන් නොවන්නේ ය. ඒවා සතුන් සේ සලකමින් බඳුන්වල වැදී යයි. වසාගෙන හැසිරීම ලජ්ජා නොකළ යුතු දෙයෙහි ලජ්ජා කිරීමකි. තපස්වත බිඳේ යැයි නිර්වස්ත්‍රව සිටීම ලජ්ජා විය යුතු තැන ලජ්ජා නොවීමකි. බිය විය යුතු තැන බිය නොවීමකි. වැසිය යුතු තැන නොවසන අය ලජ්ජා නැත්තෝ ය. බිය නැත්තෝ ය” යි වදාළහ.මේ සිදුවීම නිමිති කරගනිමින් බුදුරජාණන් වහන්සේ “යම් කෙනෙක්, ලජ්ජා නොකළ යුතු දෙයෙහි ලජ්ජා වන්නේ ද, ලජ්ජා කළ යුතු දෙයහි එසේ නොකරන්නේ ද, ඒ මිසදිටු අදහස් හා ඇදහිලි ඇති හේ අපායට යන්නේ ය. බිය නොවිය යුතු තැන බිය වී, බිය විය යුතු තැන බිය නොවන, මිසදිටු ඇදහිලි ඇති පුද්ගලයා ද අපායට යන්නේ ය’ යි පැහැදිලි කරමින් මෙහි සඳහන් ගාථා රත්නයන් දේශනා කොට වදාළහ.මේ ධර්ම දේශනාව අසා පැහැදුණු නිවට තවුසෝ බොහෝ දෙනා පැවිදි වූහ. එදා බුද්ධ කාලීන සමාජයට මෙන් ම අදටත් මේ ගාථා රත්නයන් ගේ අදහස් අප ගේ ජීවිත සාර්ථක කර ගැනීමට වටිනා ආදර්ශයක් ලබා දේ.පන්සිය පනස් ජාතික පොත් වහන්සේ ගේ එන මහිංසාසක ජාතකය ඔබ අසා ඇත. එයින් අපට පැහැදිලි කර දෙන්නේ ‘දේව ධර්මය’ ගැනයි. දේව ධර්මය ලෙසින් මෙහි දී විග්‍රහ කෙරෙන්නේ දේවවාදී ආගම්වල එන සර්ව බලධාරී දෙවි කෙනෙක් ගැන නොවේ. මෙහි දේව ධර්මය නම් ලජ්ජාව හා බියයි. එනම් පවු කිරීමට ලජ්ජා වීමයි. පවට බිය වීමයි. මේ සමාජයේ යහ පැවැත්ම රඳා පවතින්නේ මේ දේව ධර්මය එනම් ලජ්ජාව හා බිය මත ය. මිනිසා පවට බිය වන තාක්, පව් කිරීමට ලජ්ජා වන තාක් මේ ලෝකය මානවයා ඇතුළුකොට වූ සියලු සත්ත්වයන්ට සැනසීමෙන් ජීවත්විය හැකි යහපත් තැනක් බවට පත් වනු ඇත.“අපේ ළමා පරපුර පිරිහිලා” “තරුණ දරුවෝ විනාශ වෙලා”“වැඩිහිටියෝ පිරිහිලා” මේ අද සමාජයේ වැඩි වැඩියෙන් කතාබහට ලක්වන මාතෘකාවන් ය. අතීතයේ පැවති ගුරු මවුපියන්ට ගරු කරන, ගුණ දහමින් පෝෂණය වූ සමාජයට සිදුවූයේ කුමක් ද? අයිතිවාසිකම් හා යුතුකම් ගැන කතා කරන්නට අද බොහෝ දෙනා පෙලඹී සිටිති. ඒ වෙනුවෙන් විවිධ උද්ඝෝෂණ වෘත්තිය ක්‍රියා මාර්ගවලට පිවිසෙති. එසේ වන්නේ ඇයි. කෙනෙකුට ලැබිය යුතු දේ ලබා දෙන්නට අදාළ පුද්ගලයන් කටයුතු නොකිරීමය. හිතා මතාම, ලජ්ජාවකින් බියකින් තොරව ඒ වගකීම් පැහැර හැරීමය.මෙහි දී එක් පාර්ශවයකට පමණක් වරද පැටවීම සුදුසු නොවේ. සිය අයිතිවාසිකම් ඉල්ලා හඬ නඟන පිරිස් අමතක නොකළ යුතු කරුණක් ද තිබේ. අයිතීන් වෙනුවෙන් හඬ නඟන්නට පෙර තමන්ගෙන් අදාළ පාර්ශවය වෙනුවෙන් විය යුතු යුතුකම් වගකීම් මනාව ඉටු වූවා ද යන්න සොයා බැලීමය. තමන්ට පැවරුන රාජකාරිය මඟ හරිමින් අයිතිවාසිකම් පසුපස පමණක් යනවා නම් හේ ලජ්ජා විය යුතු තැන ලජ්ජා නොවු පුද්ගලයෙකි.අයහපත් දේ සිදු නොවන සාමකාමී පරිසරයක ජීවත් වන්නට මිනිසා මෙන් ම සතා සීපාවෝ ද රුචි වෙති. යහපත් පරිසරයක් නිර්මාණය නොවන්නේ මිනිසා හික්මීමෙන් තොර වීම නිසාය.පවෙහි ලජ්ජා බිය නොවීම නිසාය. අප අන්‍යයන්ගෙන් යහපතක් බලාපොරොත්තු විය යුතු වන්නේ යහපතෙන් මිස අයහපතෙන් නොවේ. අනුන්ට අවැඩ කරමින් තමන් ගේ යහපත බලාපොරොත්තු වනවා නම් හේ ලජ්ජා විය යුතු තැන ලජ්ජා නොවන පුද්ගලයෙකි. බෞද්ධ සමාජයක යහපත මිස අයහපත් දෑ සිදු නොවිය යුතු ය. අප වැරැදි ලෙස සිතන්නට පුරුදු වූයේ නම් සිත ලෙඩ වේ. අහිතකර ආහාර ගන්නා විට, අපිරිසිදු වූ විට අප ගේ කය ලෙඩ වන්නාක් මෙනි. නරක් වූ සිතින්, ලෙඩ වූ සිතින් කරන කියන දෑ යහපත් කියුම් කෙරුම් විය නොහැකි ය.දූෂිත වූ සිතින් හොඳ කියන්නට හෝ හොඳ කරන්නට බැරි ය. එවැනි පුද්ගලයාට ඒ සඳහා ලජ්ජාවක් හෝ බියක් නැත. කේළාම්, රළු පරොළු බස් කියන්නට, වැඩකට නැති කතාබස් කරන්නට බිය නොවෙති. සතුන්ට හිංසා කරන්නට, අනුන් ගේ දෑ උදුරා ගන්නට, කාමයෙහි වරදවා හැසිරීමට, රහ මෙර පානයට ලජ්ජාවක් නැත. අනුන් ගේ දේට ආශා කිරීමට, නපුරු සිතින් කටයුතු කිරීමට, ජීවිතයේ යථාර්ථය වැරැදි අන්දමින් දැකීමට බියක් නැත.එහෙත් බුදුරජාණන් වහන්සේ අපට දේශනා කොට වදාළේ බිය විය යුතු තැන, ලජ්ජා විය යුතු තැන ලජ්ජා බිය ඇති කරගන්නා ලෙසට ය.එවැනි පුද්ගලයෙක් වන්නේ කෙසේ ද? තමන් වෙත නරක සිතිවිලි ඇති නොවන්නට පරෙස්සම් වීමෙනි. හොඳ ගුණයට පැහැදීමෙනි. හොඳ සිතිවිලි වර්ධනය කිරීමෙන් හොඳ දේ කිරීමට සිත නැමේ. හිතේ යහපත් ගති දියුණු කිරීමෙන් කරන හොඳ ක්‍රියා දහයක් ගැන ‘දස පින්’ නමින් බුදු දහමේ උගන්වා තිබේ. දාන, සීල, භාවනා, අපචායන, වෙය්යාවච්ච, පත්තිදාන, පත්තානුමෝදනා, ධම්ම දේසනා, ධම්ම සවණ, දිට්ඨිජුකම්ම යනුවෙනි.දානය නම් දීමයි. ඉන් අප ගේ සිත වූ ලෝභී සිතිවිලි දුරු වේ. ‘සීලය’ නම් හික්මීමයි. හික්මීමක් ඇති පුද්ගලයා සතුන් මරන්නේ හෝ අන් සතු දේ පැහැර ගන්නේ නැත. නරක ආශාවන් පසුපස හඹා යන්නේ නැත. හේ රහ මෙර පානයෙහි, බොරු, කේළාම් කීමෙහි, නපුරු වචන කීමෙහි ලජ්ජා වෙති. අයුතු දෑ කිරීමෙන් ධනය ඉපයීමට බිය වෙති.භාවනාවෙන් සිතින් එකඟ බව ඇති වේ. නරක සිතිවිලි උපදින්නේ සිතේ එකඟ බව නැති විට දී ය.‘අපචායන’ නම් යටහත් පහත්කමයි. එනම් මා පියන්ට, ගුරුවරුන්ට, වැඩි හිටියන්ට, ගුණවතුන්ට යටහත් පහත් වීමයි. ගරු බුහුමන් දැක්වීමයි. වැඩ හිටියන්ට යටහත් පහත් වීමට ලජ්ජා නොවන පුද්ගලයා කෙරෙහි උඩඟුකම ආදි නරක ගති පහ වී යයි.‘වෙය්යාවච්ච’ නම් මවුපිය වැඩිහිටියන්ට වතාවත් කිරීමය. උදවු උපකාර කිරීමය. එයින් ද සිතේ උඩඟුකම හා ලෝභී සිතිවිලි දුරු වේ. ‘පත්තිදාන’ ලෙසින් දැක් වූයේ පින් දීමය. ‘පත්තානුමෝදනා’ යනු පින් ගැනීමය. එනම් කෙනෙක් කළ පින් අපට අනුමෝදන් කරවන විට අප ද ඒ පිනට සහභාගි වූවා සේ සතුටු වීමයි. ධර්ම දේශනා මෙන්ම ධර්ම ශ්‍රවණය කිරීම ද කුසල කර්මයකි. පිරිහීමට පත් අය ඉන් මුදවා යහපතෙහි පිහිටු වීමටත්, අප කෙරෙහි පිරිහීමේ ගති ඇත්නම් ඒවා දුරු කිරීමටත් එය උපකාරී වේ. දිට්ඨිජුකම්ම නම් හරි දැක්ම, සෘජු දෘෂ්ටිය යි.අපි උදේ සවස තෙරුවන් නැමද පන්සිල් සමාදන් වෙමු. ඒ ප්‍රාණඝාතනය, අදත්නාදානය, කාමමිථ්‍යාචාරය, මුසාවාදය හා මද්‍යපානය යන දුසිරිත් පහෙන් වෙන් වී සිටිනවා යනුවෙනි. එසේ සමාදන් වුවද මේ දුසිරිතෙහි නිරත වන්නට අප අතර වෙසෙන බොහෝ පිරිස් ලජ්ජාවක් හෝ බියක් නොවෙති. එහෙත් බුදුරජාණන් වහන්සේ පංචශීලය ගිහියාට අනුදැන වදාළේ හේ ශිෂ්ට සම්පන්න පුද්ගලයකු කිරීමටය. තෙරුවන් සරණ ගිය පුද්ගලයා මේ දුසිරිතට බිය ය. ලජ්ජාශීලී ය. අශිෂ්ටකම් නොකරන ඔහු දුශ්ශීලයෙක් නොවේ. පින හා පව තෝරා ගත් හෙතෙම පින් කිරීමෙහි බිය වන්නේ හෝ ලජ්ජා වන්නේ නැත. එහෙත් පවෙහි, අකුසලයෙහි ලජ්ජා බිය ඇති කර ගනී.බෞද්ධයන් ලෙස අප නිරන්තරයෙන් ම සිහිපත් කළ යුතු කරුණක් වේ. පව් කිරීමෙන් මෙලොවත්, පරලොවත් දෙකෙහි ම පිරිහීම ඇති වන්නා සේ ම පින් කිරීමෙන් දෙලොවෙහි ම දියුණුව ඇතිවන බවයි.සිරුරේ මනා පැවැත්ම අපේක්ෂා කරන පුද්ගලයා අපථ්‍ය ආහාරයෙන්, වැරැදි චර්යාවන්ගෙන් දුරු වී සිටින්නා සේ දෙලොව දියුණුව, සැපත අපේක්ෂා කරන පුද්ගලයා පවින් වැළකී සිටිය යුතුය. පවෙහි ලජ්ජා බිය ඇතිකර ගත යුතු ය. පින් කළ යුතු ය.අයහපත් දේ සිදු වන සාමකාමී පරිසරයක ජීවත් වන්නට මිනිසා මෙන් ම සතා සීපාවෝ ද රුචි වෙති. බෞද්ධ සමාජයක යහපත මිස අයහපත සිදු නොවිය යුතු ය. අයහපත් පරිසරයක් නිර්මාණය වන්නේ මිනිසා හික්මීමෙන් තොර වීම නිසා ය. පවෙහි ලජ්ජා බිය නොවීම නිසා ය. අප හොඳ දේ බලාපොරොත්තු විය යුතු වන්නේත් නරක පැරදවිය යුතු වන්නේත් හොඳ දේ කිරීමෙනි.සාකච්ඡා කෙළේ -රමණී සුබසිංහඡායාරූපය -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=as1202124</link>
    <topic>රංවල රන් දෙවියන් වූ හිඟුරල ගමේ තොටියා</topic>
    <author>සටහන සහ සේයා රූ</author>
    <content>රංවල රන් දෙවියන් වූ හිඟුරල ගමේ තොටියාවිහාරාධිපතිපූජ්‍ය මාදන්වලආනන්ද හිමිකොළඹ – අවිස්සාවේල්ල මහා මාර්ගයේ පුවක්පිටිය – හිඟුරල ‘රන්දෙවි දෙවොල’ සහ ශ්‍රී මහා විහාරස්ථ රන්දෙවි දහම් පාසල වර්තමානයේ බෙහෙවින් ම අනුහස් සහිත ජන ආකර්ෂණයට ලක්වූ - චිත්ත සමාධිය වඩවන රමණීය පුද බිමකි.මේ ස්ථානය පසු කැර ය’නෙන රියැදුරන්ගෙන් වැඩි පිරිසක් මොහොතකට මෙහි නතරවී පඬුරක් පූජා කර ටිකක් විවේකයක් ගෙන යෑම සාමාන්‍ය දෛනික සංසිද්ධියකි.රංවල රන්දෙවි දෙවොල මෙතරම් ජන ආකර්ෂණයකට ලක්වී ඇත්තේ එම දේව ප්‍රතිමාවට ගරු සැලකිලි දක්වා පඬුරක් දමා යෑමෙන් තම ගමන නිරුපද්‍රිතව නිමා කිරීමට ‘දේව බැල්මක්’ ලැබෙන බවට ප්‍රචලිතව තිබීම වේ.රන් දෙවියන් ලෙස වර්තමානයේදී සලකනු ලබන්නේ ඈත අතීතයේදී හිඟුරල ගම මැදින් ගලාබසිනා නදියෙහි මගීන් එගොඩ මෙගොඩ කළ තොටියෙකැයි කියනු ලැබේ.මෙම තොටියා මිනිස්කමට එහා ගිය තරම් කාරුණික හදවතක් ඇති කෙනෙකු බව ද, ඔහුගේ මරණයෙන් පසු ගම්වාසීන් ගං ඉවුර දිගේ ‘පුහුල් පන්දම්’ වෙසෙසක් දල්වා උපහාර දැක්වීමේ ප්‍රතිඵලයක් වශයෙන් ඔහු දේවත්වයට පත්වූ බව ද ජනප්‍රවාදයෙහි එයි.රන්දෙවොල භූමියේ පිහිටි රන්දෙවි විහාරය සහ රන්දෙවි දහම් පාසල ප්‍රදේශවාසී උවසු උවැසියනට – දරු දැරියනට ‘දහම් පණිවුඩ’ බෙදා දෙන තෝ තැන්නක් වැන්න.විහාරාධිපති සියනෑ - හේවාගම් හාපිටිගම් කෝරලත්‍රයේ ප්‍රධාන සංඝ නායක මාදන්වල ආනන්ද නාහිමියෝ මෙම ස්ථානයේ දියුණුවේ ප්‍රදිපස්ථම්භය වේ.ජනාධිපති මහින්ද රාජපක්‍ෂ මහතාගේ උපදෙස් මත පූජාභූමි සංවර්ධන හිටපු ඇමැති දිනේෂ් ගුණවර්ධන හා ශ්‍රී ලංකා පාර්ලිමේන්තුවේ හිටපු කතානායක ගීතාංජන ගුණවර්ධන යන මහත්වරුන්ගේ මූලිකත්වයෙන් විහාරය සතු භූමිය පූජා භූමියක් බවට පත් කර, දෙමහල් ධාතු මන්දිරය සහිත රන් ආලේපිත රන්වැට සහිත බෝධි ප්‍රාකාරය සඟසතු කර සම්බුද්ධ ශාසනයට පූජා කැර ඇත.සටහන සහ සේයා රූනිමල් විජයතුංගඇහැලියගොඩ විශේෂදෙමහල් විහාර මන්දිරයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=as1202125</link>
    <topic>දෙවරක් සිතන්න...</topic>
    <author>කැළුම් ගුරුගේ</author>
    <content>දෙවරක් සිතන්න...දරුවනේ නිදහස බුක්ති විඳින්න, නමුත් නිදහස උපරීමයෙන් නොවිඳින්න. මා දන්නා නැගණියක වෙයි. සැමදාම උදේට නෙත ගැටෙන ඇය මා වෙත ප්‍රසන්න මද සිනාවකින් සිනාසෙන්නට අමතක නොකළාය. කල් යත්ම ඒ සිනාව කටපුරා නැවුම් සිනාවක් දක්වා වර්ධනය විය. සිනාවට සිනාවෙන් පෙරළා සංග්‍රහ කළ මම ද ඇය කවුරුදැයි සොයන්නට උත්සුක වීමි. එසේ සොයමින් යන විට ඇය ද මා ගැන සොයන්නට උත්සුවක වී ඇති බව අහම්බෙන් මා හට දැන ගන්නට ලැබිණි. ඒ ඇයගේ මවගෙන්ය.“අපේ දූ මහත්තය දැකල දවස් කීපයක්ම ගෙදර ඇවිත් මාත් එක්ක කිව්වා මහත්තයෝ... මහත්තයා හැමදාම උදේට හිනාවෙලා යනවා කියලා කියනවා” එම මව මා සේවය කරන ආයතනයේ කම්කරු කාන්තාවකි. නූගත් තැනැත්තියකි. නමුත් ඇයගේ දියණිය ගමේ පාසලේ සා. පෙළ සමත් උසස් පෙළ හදාරමින් සිටින දියණියකි. කාලයාගේ ඇවෑමෙන් ඇය උසස් පෙළ සඳහා සූදානමින් සිටියාය. උසස් අධ්‍යාපනය හැදෑරීම සඳහා දිළිඳු දරුවන් සඳහා ලැබෙන ශිෂ්‍යත්වය ද ඇයට රජයෙන් පිරිනමා තිබිණ.උසස් පෙළ සඳහා වෙනත් භාෂා මාධ්‍යයකින් එම පාසලෙන් විභාගයට පෙනී සිටින එකම දියණිය ඇය විය. ඒ බව ඇය මට ප්‍රකාශ කළේ මහත් ආඩම්බරයෙනි. මේ අතරතුරදී ඇයගේ සම වයසේ තවත් දියණියක් ද මට මුණ ගැසිණි. තවද ඇය මාගේ ඥාති දියණියක් ද විය. ඇයගේ මෑණියන් නැත. පියා ඇත. ත්‍රීරෝද රථ රියදුරයකු වූ එම පියා තම දියණිය වෙනුවෙන් මුළු ජීවිතයම කැප කළේය. උදේ හවා සොයන මුදල එම පියා තම දියණිය වෙනුවෙන් ඕනෑවටත් වඩා වියදම් කළේය. අතට පයට අවශ්‍ය සෑම දෙයක්ම ලබා දුන්නේය. මුදල් ද ලබා දුන්නේය. එහෙත් අවසානයේ ඇය විභාගය අසමත්ය. මෑණියන් අහිමි දියණියක් නිසා පවුලේ කිසිවෙක්වත් ඇයට කිසිවක් නොකීවහ. ඔවුන් නැවත ඇය දිරිමත් කළෝය. ඇයගේ වැරදි අඩුපාඩු ඕනෑවට වඩා උලුප්පා නොපෙන්නුවෝය. නාගරික පාසලකට යන ඇය මේ වන විටත් පෙම් කිරීමට පෙලඹි සිටියාය. නිදහස උපරීමයෙන් භුක්ති විඳින මේ දියණිය ද මෙවර විභාගයට සූදානම් වේ. පියා ද එලෙසින්ම දියණිය හට උදව් උපකාර කරයි. එහෙත් කරන්නා වූ සියලුම දේ ගඟට කපන්නා වූ ඉනි සේ අපතේ යන අයුරු මම දුරින් සිට බලා සිටිමි.මෙම දරුවන් දෙදෙනා ගැනම මම හොඳින් දනිමි. දෙදෙනාම නිදහස උපරීමයෙන් භුක්ති විඳි. එහෙත් එක දියණියක් වැරදි මඟ යයි. ඒ බව අහිංසක පියා නොදනියි. ඒත් ගමේ හැදුණු එකම වයසේ අනිත් දියණිය කිසිදා ටියුෂන් පන්තිය, පාසල මඟ නොහැරියාය. අම්මා නැති අනිත් දරුවා ලැබෙන හැම විනාඩියෙන්ම ලැබෙන සෑම මුදලක්ම විනාශ කර දමමින් පේ‍්‍රමවන්තයාගේ ලොවට යයි.සිහිනුවණ ඇත්තෝ නුවණම ලබති. සිහි නුවණ නැත්තෝ උගුලේ විපතේ පැටලෙති. අවශ්‍ය දෙය අවශ්‍ය වෙලාවට සොයා යන දරුවා ජයටැඹ කරාම යයි. අනවශ්‍ය දෙය අනවශ්‍ය වෙලාවට ලබන දරුවා තමන් විසින් තමන්ම රවටා ගනු ලබයි.දරුවනි, මවුපියන් තරම් විශ්වාස කළ හැකි කිසිවෙක් මෙලොව තවත් නැත. ජීවිතය නම් ගංගාව තරණය කිරීමට නම් නුඹලා සිහිනුවණින් වැඩ කළ යුතු නේද? කොතරම් සාර්ථක වූ පුද්ගලයකුට වුවද තමන් ගන්නා එක් අනුවණ තීරණයකින් මුළු ජීවිතයම අසාර්ථක කර ගෙන විඳවීමට සිදුවන අවස්ථා ඇත. ඉගෙනීම නමැති මේ ගමන යන්නේ ජීවිතයට එක් වතාවකි. එය සදා කාලිකය. එහෙත් මේ හිරිමල් වයස අකාලයේ මකා නොදමන්න. ඉගෙනීමට ජයක් කවදා හෝ ලැබෙනු ඇත. නිසි මඟ පැමිණ නැවත හැරී බලන දරුවාට ලතවන්නට දුක් වන්නට කරුණක් ඉතිරි වී නැත. පේ‍්‍රමයෙන් විඳවමින් පේ‍්‍රමය නිසා මියයමින් දුක් වෙමින් වල්මත් වූ ඔබ ඉතිරි කළේ කඳුළක් විතරක් නේද? ඒ කඳුළ ඔබ තනියම බාරගන්නා විට ඔබ වටා සිටින තව කී දෙනෙක් දුක් වන්නේ ද? දරුවනි, ඉගෙනීම නමැති මෙම කඩඉම පසුකර බලන්න. ඔබට වරදින්නේ නැත.කැළුම් ගුරුගේඉමදුවමිනිත්තුවක කතාවක්එක්තරා නගරයක කෝටිපති සිටුවරයකු ජීවත්වුණා. ඉඩකඩම් හා ධනය මෙන් ම සියලු පහසුකම්වලින් සම්පූර්ණ විශාල මන්දිරයක් ද ඔහු සතු විය. ඔහුට දෛනිකව විශාල ආදායමක් ලැබුණු නිසා සිත් සේ සුර සැප වින්දා. ඔහු ඉතා මසුරු පුද්ගලයෙකු වූ අතර කිසිවිටකත් පිනට දහමට යොමු වුණේ නැහැ.මේ අතර ඔහුට හිටිහැටියේ ම බරපතළ රෝගයක් වැලඳුණා. ලෝකයේ සිටින ඉහළම වෛද්‍යවරුන් ගෙන්වා ප්‍රතිකාර කළත් කිසිදු සුවයක් ලැබුණ් නැහැ. මේ අතර ඔහු සතු මන්දිරය විකුණා එම මුළු මුදලම රටේ දුප්පත් මිනිසුන් අතර බෙදා හරින බවට පොරොන්දු වෙනවා නම් ඔහුගේ අසනීපය ක්ෂණිකව සුව කළ හැකි බව ඔහු ඉදිරියේ පෙනී සිටි දේවදූතයකු ප්‍රකාශ කළා. අවසානයේ අකමැත්තෙන් වුව ද එසේ කිරීමට තීරණය කළා. ඒ සමඟම රෝගය සම්පූර්ණයෙන් ම සුව වුණා.තම රෝගය සුව කර ගැනීමට ඕනෑම දෙයක් කැප කිරීමට අදහස් කළ ද මන්දිරය විකුණා ලැබෙන විශාල ධනස්කන්ධය මිනිසුන් අතර බෙදාදීමට කිසිදු කැමැත්තක් නොවුවත් දෙවියන්ට වූ පොරොන්දුව කඩ කළහොත් තමා දේව උදහසට ලක් වී නැවත රෝගී වන බව ඔහු හොඳින් දැන සිටි නිසා දෙවියන් ගේ පොරොන්දුව ඉටු කරමින් ම තමාගේ පාඩුව ද වළක්වා ගැනීම සඳහා හොඳ උපායක් කල්පනා කළා.ඒ අනුව මන්දිරය විකිණීම සඳහා පහත සඳහන් පරිදි පුවත්පත් දැන්වීමක් පළ කළා.මා සතු සුඛෝපභෝගී මන්දිරය ඩොලර් 100 ට විකුණනු ලබන අතර එය මිළදී ගන්නා පුද්ගලයා අනිවාර්යයෙන් ම ඩොලර් දහසක් වටිනා බල්ලා ද මිලදී ගත යුතු ය. අවසානයේ දෙවියන්ට වූ පොරොන්දුව පරිදි මන්දිරය විකුණා ලත් ඩොලර් සියය දුප්පතුන් අතර බෙදා දුන්නා.නන්දසිරි හෙට්ටිගමමාගම්මන, දෙහිඕවිට.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=as1202126</link>
    <topic>එකල බරණැස රිවෙස්ටන්</topic>
    <author>ජැක්සන් ඇන්තනී</author>
    <content>එකල බරණැස රිවෙස්ටන්රාවණාගේ රාජ්‍යයේ නම ‘ලංකාපුර’ යැයි රාමායන කාව්‍යයේ ලියා තැබුවේ වාල්මිකී නම් භාරතීය පඩිවරයා ය. ලංකා පුරය යනු වර්තමාන ශ්‍රී ලංකාව වන්නේ යැයි විශ්වාස කරන්නට බලපා ඇත්තේ මේ නමේ ඇති සමානකම පමණක් ම නොවේ. රාමායනයේ දැක්වෙන භූගෝලීය ලක්ෂණ සියල්ලක් ම පාහේ ලංකාවේ දී දැකිය හැකි වේ යැයි පළමු වරට ප්‍රසිද්ධියේ ලෝකයට ප්‍රකාශ කළේ රාමායනය පළමුවෙන් ම ඉංග්‍රිසියට පරිවර්තනය කොට දැක්වූ ග්‍රිෆිත් සහ රාමේෂ් දත් යන විද්‍යාර්ථීන් දෙදෙනායි.එතුමන්ලා ඉංග්‍රීසියට පරිවර්තනය කළ රාමායනය කියැවූ මහාචාර්ය විජය දිසානායකයන්, “රාවණ – විජය මිථ්‍යාවන් ද” යන පර්යේෂණ කෘතියේ උදාහරණ කොටස් කිහිපයක් ම සිංහල බසින් දක්වා ඇත. රාවණා තම දඬුමොනර ගුවන් යානයේ නැඟී සීතාව පැහැරගෙන යන අතරමඟ පහතින් දුටු දර්ශන පිළිබඳ කරන සාහිත්‍ය වර්ණනා අතර මෙසේ ද සඳහන් කරයි.”පහතින් බිම් තලා උඩින් වේගයෙන් හසුලේ ය නිපුණ නියමුවා සිය ගමන් මඟ වන විල් ගල් කුලු ශිඛර ගෙවා බියකරු රුපුන් ගහන හඬ දෙන මහ සයුර ද ඔහු ඉක්ම වී රාවණා දේවිය ගෙන යන අතරේ කුපිත වූ දිය රැළි වස වී බිඳුනි.... නො කැමැති වූ සීතා ඉන් බැස්සේ මනහර ලංකා පුරවරයටයි.”බොල්ගොඩ ගඟේ මෙකල බරණැසරාවණාගේ ලංකාපුරය පාර සමුද්‍ර ය; මහ සයුරෙන් එතෙර ය. අතීත විදේශිකයන් ලංකාව “පාලසිමෙන්ඩු” යැයි හැඳින්වූයේ මේ ‘පාර සමුද්‍ර’ යක වචනය වෘද්ධි කර ගැනීමෙන් යැයි විද්වත්හු දක්වති. සමුද්‍රය තරණය කළ පසු හමුවන රාවණාගේ දිවයිනේ ත්‍රිකූඨ, සුවේල හා මළය කියා කඳු වැටි තිබුණේය. රාවණාගේ නගරය ඉදි වී තිබුණේ ඉන් ති‍්‍රකූඨ, මස්ථකයේ ය.ත්‍රිකූඨ මස්ථකය යනු වර්තමාන ලංකාවේ නකල්ස් කඳු ප්‍රාන්තය විය හැකි යැයි වර්තමානිකයෝ විශ්වාස කරති. වචනාර්ථයට අනුව ද ත්‍රිකූඨ යනු මුදුන් තුනක් ඇති කඳු සංකීර්ණයයි. නකල්ස් කියා කියන්නේ ද මුදුන් කිහිපයක් ඇති කඳු හෙල් සංකීර්ණයකට ය. මිනිස් අතක් මිටමෙල වූ කල එහි පෙනුමට මේ කඳු පන්තිය සමාන කළ ඉංග්‍රීසි ජාතිකයෝ එයට මිටි අතට කියන නකල්ස් යන නම තැබුවෝය.එහෙත් මෙවර මා නකල්ස් තරණය කළේ රාවණා රජු වෙනුවෙන් නොව කුස රජු වෙනුවෙන් ය. කුස රජු ජීවත් වූවේ එකල බරණැස් නුවර බ්‍රහ්මදත්ත නම් රජ්ජුරුවන් කෙනෙක් රාජ්‍ය කරන කල්හී යැයි පන්සිය පනස් ජාතක පොතේ සඳහන් වෙයි.බරණැස කුසාවතියත් සාගලපුරයත් අතර අප්‍රකට කඳුකර මාර්ගය රූපගත කිරිම සඳහා මහාචාර්ය සුනිල් ආරියරත්නයන් තෝරාගෙන තිබුණේ නකල්ස් කඳු ප්‍රාන්තයේ රිවෙස්ටන් දුර්ග මාර්ගයයි.රාමායනයේ ත්‍රිකූඨ පව්වත්, පන්සිය පනස් ජාතක පොතේ බරණැස් නුවරත් පිහිටියේ දෙ රටක යි. ත්‍රිකූඨ පව්ව ලංකාපුරයේ පිහිටි අතර බරණැස් නුවර උත්තර භාරතයේ පිහිටා තිබුණේය. එහෙත් මේ දෙ ප්‍රදේශ ස්වභාව සෞන්දර්යය සහ පාරිසරික ලක්ෂණ අතින් සමාන වී තිබිය යුතු යැයි වාල්මිකී කල්පනා කළේ හේතු ඇතිව විය යුතුය.රාවණා සීතා පැහැරගෙන ලංකාපුරයේ ත්‍රිකූඨ පව්ව වෙත පැමිණියේ ඇයි? ඔහු සීතාව පැහැරගෙන එන්නේ උත්තර භාරතයේ අයෝධ්‍යා දේශයේ සිට යි. අයෝධ්‍යාව වනාහී ශීත කඳුකර භූමි භාගයකි. සීතාව කෙරෙහි ඉතා ම මානුෂීය දැක්මකින් කටයුතු කළ රාවණා ඇයට කිසිදු බලහත්කාර බලපෑමක් සිදු නො කළ අතර ඇගේ සුවපහසුව පිළිබඳව ද නොයෙක් සොයා බැලිම් කරයි. එහෙයින් අයෝධ්‍යාවේ පාරිසරික තත්ත්වයට ඉතා ම සමාන වූ ලංකාවේ මධ්‍ය කඳුකරය සීතාව සඟවා තැබීමට රාවණා තෝරා ගත්තේ ය. වර්තමාන ලංකාවේ මධ්‍ය කඳුකරයේ සීතා එළියට ඒ නම වැටී ඇත්තේ සීතාව සඟවා තැබූ ප්‍රදේශය නිසා යැයි සමහරු සිතති. ඊට වෙනස් මත දරන්නන් පැහැදිලි කරන්නේ අධික ශීතලයක් ඇති මේ එළිය ප්‍රදේශය ශීත එළිය වී පසුව සීතා එළිය වී ඇති බවයි.කුස පබා චිත්‍රපටයේ කඳුකර බරණැස් දුර්ගයකට රිවෙස්ටන් තෝරාගන්නට මහාචාර්ය තුමා කැමැති වන්නට ඇත්තේ අයෝධ්‍යා සාධකය සහ බරණැස හෙවත් වර්තමාන වරානාසි පාරිසරික ලක්ෂණ පිළිබඳ එතුමන් සහභාගී නිරීක්ෂකයෙකු වන නිසා විය යුතුය. මේ චිත්‍රපටයේ නිෂ්පාදක පක්ෂයට යහමින් මුදල් හදල් තිබුණි නම් මේ දර්ශන පන්තිය රූපගත කරන්නට අප යා යුතුව තිබුණේ උතුරු ඉන්දියාවේ හිමාචල් ප්‍රදේශ් හී කුළුමනාලි නම් කඳුකර මිටියාවත වෙත ය. මක්නිසා ද යත් මා කුළුමනාලි සංචාරය කරන්නට පෙර සිට ම මහාචාර්යතුමා කුළුමනාලිය තරණය කොට තිබුණේ ය.කිතුල්ගල ක්වායි පාලමලංකාවේ චිත්‍රපට නිෂ්පාදකවරුන්ට හොලිවුඩයේ, බොලිවුඩයේ තරම් මිල ඇස්තමේන්තු (Budget) නොතිබුණ ද ඒ රටවලට වඩා විවිධාකාරයේ පාරිසරික පද්ධති මේ රට විසින් ඔවුන්ට සම්පාදනය කොට දී ඇත. ලෝ පතළ මහා සිනමාවේදියකු සහ අධ්‍යක්ෂවරයකු වන ඩේවිඩ් ලීන් වරක් ලංකාවට පැමිණියේ වියට්නාමය රූපගත කරගන්නට ය. ඔහු විසින් කැලණි ගඟේ කිතුල්ගල ඉසව්වේ දී වියට්නාමයේ ක්වායි ගඟේ පාලම (Bridgeon the RiverKwai) නිර්මාණය කෙරුණි.දීපා මෙහෙතා නම් ප්‍රබල ඉන්දීය අධ්‍යක්ෂවරිය”Water” චිත්‍රපටයට ඉන්දියාවේ මෙකල බරණැස (Varanasi) රූපගත කිරීම සඳහා ලංකාවේ බොල්ගොඩ ගඟත්, ජින්තුපිටියත් තෝරාගත්තේ ය. එහෙයින් මහාචාර්ය සුනිල් ආරියරත්න නම් අධ්‍යක්ෂවරයා එකල බරණැස හී සාගල පුරයත් කුසාවතියත් අතර දුර්ග මාර්ගය රූපගත කිරීම සඳහා ලංකාවේ රිවෙස්ටන් ප්‍රදේශය තෝරාගැනීම පිළිබඳව කවුරුන් හෝ පුදුමයට පත් විය යුතු නැත.කුසපබා චිත්‍රපටය නරඹද්දී සහෘද ප්‍රේක්ෂකයින්ගෙන් දැනවෙන විවිධ මාදිලියේ ප්‍රතිචාර අතර එක්තරා රූපයක ඇති විශ්මිත ආකර්ශනය මුල් කරගෙන ඇසෙන මුණු මුණු ප්‍රතිචාරයට මම අතිශයින් කැමැත්තෙමි. පබාවතිය කුස රජු හැර දමා යළිත් තම සාගල පුරයට පලා යන අශ්ව කරත්තයේ දර්ශනය රැගත් රූපය මධ්‍ය දුරු රූපයක සිට ඈත දුරු රූපයක් දක්වා පසුපසට ගමන් කරද්දී ප්‍රේක්ෂකයෝ අතිශය පුදුමයට පත්වෙති. චිත්‍රපටයේ මංගල දර්ශනය නරඹද්දී මා අසල සිටි අයෙක් මේ දර්ශනය අරභයා මගෙන් අසා සිටියේ එය පරිගණක ආධාරයෙන් සකස් කරගත් Graphic රූපයක් ද කියා ය.ඒ ප්‍රශ්න කිරීම අරභයා මම අතිශයින් සන්තෝෂයට පත්වීමි. නකල්ස් කදු ප්‍රාන්තයේ රිවෙස්ටන් මිටියාවත දැක 19 වැනි සියවසේ දී ඉංග්‍රීිසි ජාතිකයන්ට ඇතිවූ භ්‍රාන්තිය තවමත් එසේ ම පැවැතීම පිළිබඳ මට සතුටු නො වී සිටිය නො හැක. තමන් ගේ මව් රට වූ එංගලන්තයට ආපසු යෑමට වරම් නොමැති ඉංග්‍රීසි ජාතිකයෝ යළිත් බටහිර” (Re-Western) යන අර්ථයෙන් මේ ප්‍රදේශය රිවෙස්ටන් ලෙස නම් කළ බව අපි පෙර ලිපියේ සඳහන් කළෙමු. ඉංග්‍රීසි ජාතිකයින්ට “යළින් බටහිර” ලෙස නකල්ස් පෙනුණ ද අතීත භාරතයකුට නම් එය “යළිත් භාරත” හෙවත්” Re-Bharath” (රිභාරත්) ලෙස නම් වෙනු ඇතැයි මට සිතේ. මහාචාර්ය සුනිල් ආරියරත්නයන් ද නකල්ස් භාවිතා කළේ Re-Bharath හෙවත් “යළිත් බරණැස්” යන අර්ථ සහිතව යි.කොළඹ සංචාරකයින් සඳහා පුරුදු පුහුණු කොට තිබූ අශ්ව කරත්තයේ අශ්වයාට රිවෙස්ටන් ගිරි දුර්ගය අපුල ය. ස්වර්ණාභරණයෙන් විභූෂිත වූ කුස කුමරුවා මිහිබට සුරඟනක සේ රූපවත් වූ පබාවතිය ද දකුණු පස හිඳුවාගෙන ආරෝහ පරිණාහ දේහ සන්නද්ධ කටක නාටක නිරීක්ෂක භාව භාව ලීලාවෙන් සුපුෂ්පිතව සාගල පුරයේ සිට කුසාවතිය බලා ගමන් අරඹා ඇත. චිත්‍රපට කණ්ඩායම මේ රූපය කාචගත කිරිම සඳහා කැමරාව අටවා ඉන්නේ කරත්තයට වඩා පහත් භූමි භාගයක සිටයි. මාර්ගය ගිරිදුර්ග සහිතයි. අශ්වයා කඳු තරණයට කුලෑටි යි. ඌ රථකරුවාට වලංගු නැත. වල ගොඩැලි පාරේ නුහුරට ධාවනය වන්නට ගොස් රිය සක හෙලට නෙරුව හොත් අශ්ව රථය හෙල පල්ලට දෙරි ගැහෙන්නේ කැමරා නඩය ද සහිතව යි.විවේක ලත් ඇසිල්ලේ මම අශ්ව රථයේ සිට ම අවට පිරික්සුවෙමි. මට ඉදිරියෙන් ඈතින් දර්ශනය වන්නේ රිවෙස්ටන් පතන යි. ඒ කහ පහැති පතන් බිම මුදුනේ සිටගත් කල නැඟෙනහිර තැන්න හොඳින් නිරීක්ෂණය කළ හැකි බව ද අප පෙර සඳහන් කරන ලදී. රත්තොට සිට ඉලුක්කුඹුර දෙසට ගමන් කරන්නෙකුට තම දකුණු අත පැත්තෙන් පෙනෙන විශාල හුදෙකලා කන්ද වනාහී මනිගල කන්දයි. මනිගල කන්දට ඒ නම වැටී ඇත්තේ ඔරලෝසු කන්ද යන අර්ථයෙනි. දෙමළ භාෂාවෙන් ඔරලෝසුවට කියන්නේ මනියයි.මේ කඳු පර්වත බඳේ එක්තරා සමචතුරාශ්‍රාකාර ගල් කැබැල්ලක් කඩා වැටී ඇත. එය කඩා වැටීමෙන් හිස් වූ කැපුමට ඉර අව්ව වැටෙන ප්‍රමාණය අනුව අතීතයේ මේ ප්‍රදේශයේ වතුවල වැඩ කළ දෙමළ කම්කරුවන් වෙලාව බලා ඇත. වෙලාව බලන ගල මනිගල වූවේ ය.මම 2005 වසරේ දී මනිගල තරණය කිරීම සඳහා ඉලුක්කුඹුරට පැමිණියෙමි. සීගිරිය පර්වතයට වඩා අතිශයින් ම විශාල වූ මේ කන්ද මුදුනේ ඇති පතන් තැන්න වනාහී රාවණා යුගයේ එතුමාගේ ගුවන්යානය නැවැත්වූ හිස්බිම යැයි ඉලුක්කුඹුරේ ගැමියෝ විශ්වාස කරති. මනිගල තරණය කිරීම ඉතා අසීරු ය. රූස්ස වනාන්තර කඳු තරණයක අවසානයේ මුදුන් පතන හමුවෙයි. මනිගල හෙල මුදුන් පතනේ ඉලුක්කුඹුරේ අම්බරුවන් ගාල් වී සිටින්නේ කෙළෙස ද? ඒ රහස සොයා යා යුතු යැයි තීරණය කළ මම වල්පොලමුල්ල අඩි පාර දිගේ ගමන ආරම්භ කෙරුවෙමි.ලබන සතියේ : හෙල මුදුනේ අම්බරුවෝජැක්සන් ඇන්තනීwww.jacksonanthony.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=as1202127</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිබොරැල්ලට ළා අඳුර වැටෙමින් තිබිණි.ටිකකින් බසයක් බොරැල්ල මන්සන්ධියේ නතර විය. ඒ අඟුලාන - කිරිබත්ගොඩ අතර ධාවනය වන්නකි. මැදිවියේ මවක් සිය දරු පැටවුන් පස් දෙනා ද සමඟ වහ වහා එහි ගොඩ වූවා ය.‘මෙහෙන් ඉඳ ගන්ඩ!’කොන්දොස්තර ඉදිරි පෙළ හිස් ව තිබු අසුන් දෙකක් පෙන්වී ය.ඉන් එකක මව හිඳ ගත්තා ය. දරුවෝ පස් දෙනාම ඇයට තුරුලු වී එහි ම හිර වූහ.‘මේ තව සීට් එකක් තියෙන්නෙ’ කොන්දොස්තර යළි කීවේ ය.එහෙත් දරුවනට මව ගේ උණුසුම තරම් සුවයක් වෙන කොහේ ද? ඔවුහු ඇයට ම තුරුලු ව සිටියහ. එක් බිලිඳියක් හැර සෙසු සියල්ලන් ම පාසල් යන වියේ පසුවන දරුවන් බව පෙනිණ.බසය ගමන් ගත්තේ ය.දරුවෝ අඳුරේ දිළෙන එළි ඔස්සේ ලෝකය තේරුම් ගැනීමට උත්සාහ කළහ.‘ඒ පාස් වුණේ අලුත් පාලම’ දැරියක් කීවා ය.‘ඔයාට පිස්සු! ඔයා අලුත් පාලම දැකලවත් නෑ. අපි බහින තැනනේ අලුත් පාලම කියල කියන්නෙ’ වැඩිමහලු පිරිමි දරුවා කීවේ ය. එහෙත් පිළිගත්තේ දැරිය නොවේ.‘ඔයා එහෙනම් රැවටිලා. අර සුදු ගාල තියෙන්නෙ අලුත් හින්දනේ. ඒ හින්ද ඒක අලුත් පාලම’ආගන්තුක වියපත් මවක් දරුවන් ගේ මෙබස් අසා සිටියා ය. ඇය ද කතාවට වැටුණේ නිරායාසයෙනි.‘සුදු හුණු ගෑවට හැම පාලමක් ම අලුත් නෑ දුවේ’දරුවෝ හැරී ඇය දෙස බැලූහ. දරුවන් ගේ මව ඒ කතාව අනුමත කර සිනාසී හිස වැනුවා ය. බසය දෙමටගොඩට ළං විය.දෙමටගොඩ දුම්රිය පොළ ජනයා ගෙන් පිරී තිබිණ. මග හරස් වී දුම්රිය සීනු හඬ නැඟිණ.‘මෙහෙ එන්ඩකො වැඩක් පෙන්නන්ඩ’ පිරිමි දරුවෙක් තම සොයුරු සොයුරියන් බසයේ ජනේලය අසලට කැඳවී ය.සියල්ලෝම ජනේලයෙන් එබී බලන්නට වූහ.‘දැන් බලන්ඩකො ලොකු කෝච්චියක් ඇවිත් අර ඔක්කොම සෙනඟ අරන් යන හැටි!’මවගේ විරෝධය ද නොතකා දරුවෝ එබෙන්නට වූහ.විනාඩි කිහිපයක් ගත වුවද කෝච්චියක් නාවේ ය.ටිකකින් එන්ජිමක් පමණක් කෝච්චි පාරේ දිව්වේ ය. ඊළඟට රේල් බසයක් ද දිව්වේ ය.යළි දුම්රිය හරස් පාර විවර විය.බසය ඉදිරියට ඇදුණේ ය.‘ඇයි අම්මෙ මෙච්චර සෙනඟ ඉන්දැද්දිත් ලොකු කෝච්චියක් නොඑන්නෙ?’ පිරිමි දරුවා මව දෙස බැලුවේ විමතියෙනි. මව සතු ව පිළිතුරක් නොවී ය.ඊට පිළිතුරු දුන්නේ ද අර වියපත් මව ය.‘අපිට ඕනෑකම තිබුණට හැම දෙයක් ම ඕනෑ වේලාවට සිද්ධ වෙන්නෙ නෑ දරුවනේ. ඕක තමයි ලෝකෙ ස්වභාවෙ.’දෙවන වරටත් තම දරුවනට ලෝක ස්වභාවය ගැන කියා දුන් වියපත් මව දෙස බැලු දරුවන්ගේ මව යළිත් සිනාවක් පෑවා ය.මේ අවබෝධය මවුවරුනට කෙටි සංවාදයක අවස්ථාව සලසා දුන්නා සේ ය.‘පුංචි එවුන් මොනව දන්නව ද?’‘ඒක නේන්නං’‘ඔයාල කොහෙද?’‘අපි...’‘පෑලියගොඩ පාලම ළඟ’ දැරියක වහා කියා දැමුවා ය.බස් එක ගෑටුවේ ය.දරුවෝ උනුන් හා මුමුණන්නට වූහ.‘දැන් තාත්තත් ගෙදර ඇවිත් ඇති.’‘බව්ව බඩිකින්නෙ ඇති’‘අනේ ඌ මොනව හිතනවද දන්නෙ නැ’‘මේ බස් එක ඇයි හෙමින් යන්නෙ?’මවුවරුන් ගේ කතා බහ දරුවන් ගේ කතා බහට යට වී තිබිණ.දරුවෙක් කලබල වී යමක් සොයනු පෙනිණ.‘මොනවද පුතා ඔය හොයන්නෙ?’ මව ඇසුවා ය.‘මේ ආච්චි අම්මට අපේ ගෙදර අංකෙ දෙන්ඩ පෑනකුයි, කොළේකුයි හෙව්වෙ‘පෑනක් ඔහු අතට පත් විය. එහෙත් කොළ කෑල්ලක් සොයා නොගත හැකි විය. එහෙයින් සිදු වූයේ පාසල් බෑගයක් තුළ වූ කොපි පොතකින් කොළයක් ඉරීම ය.‘අනේ මගේ පොත ඉරන්ඩ එපා!’ දැරියක් හැඬුවා ය. එහෙත් ඒ වන විට එය ඉරා ගෙන ටෙලිෆෝන් අංකය ලියා ද හමාර වී තිබිණ.‘මෙන්න ආච්චියෙ අපේ තාත්තගෙ ටෙලිෆෝන් අංකෙ’‘හොඳ වැඩකටනෙ දුවේ කොළේ ඉරුවෙ. නාඩ ඉන්ඩ! මං අලුත් පොතක් ගෙනත් දෙන්නංකො.’ මව දැරිය සැනසුවා ය.ආච්චි අම්මා ගේ කරුණාබර මුව මඬල දෙස බලා සිටි දැරිය ගේ මුහුණට කඳුළු අතරින් ම සිනාවක් පෑයුවේ ය.‘අපි බහින්නං’ මව නැගිට්ටා ය. දරුවෝ ද බසින්නට සූදානම් වූහ.‘මං කෝල් එකක් දෙන්නං’ වියපත් මව සමු දුන්නා ය.මව බසයෙන් බසින විට ම දරුවෝ ද එක පොකුරට විනීත ව බසයෙන් බටහ.කෙටි කලක් මගීන් සැනසු ඒ සුන්දර ලෝකය ඒ අයුරින් මැකී ගියේ ය.ඒ පවුල ඔවුන් ගේ ආර්ථිකයට බරපතළ විය හැකි බව සැබෑ ය. එහෙත් ඔවුන් ගේ සැහැල්ලුකම, සුන්දරත්වය, සංවේදීකම, මිනිස්කමින් පිරුණු හැදියාව අප හදවත්හි පහන් හැඟුම් ජනිත කළේ ය. ඔවුන් නිසැකව ම තමන් එනතුරු මග බලා සිටින හදවත් තුළ ද ඒ හැඟුම් උපද්දනු ඇත.ඒ එසේ ම වේවා!  කැලණියේ වරාගොඩ, පුෂ්පනාත් ජයසිරි මල්ලිකාරච්චි මහතා විසින් යොමු කරන ලද ලිපියක් ඇසුරිනි.මගේ මල්ලී විවාහ වී සිටිය ද ඇදුම සහ හතිය දරුණු ලෙස ඇති බැවින් රැකියාවක් කළ නොහැකි ය. බිරිය තමා හැර දා ගිය දා පටන් ඔහු මගේ පිහිට පැතුවේ ය. අප ජීවත් වන්නේ ද මා කුලී වැඩ කර උපයා ගන්නා දෙයිනි. මල්ලීට ප්‍රතිකාර කළේ ද අපහසුවෙනි.මල්ලී ගේ බිරිය නඩත්තු ඉල්ලා ඔහුට එරෙහි ව නඩු දමා ඇත. නඩත්තු ගෙවා ගත නොහැකි වූ ඔහු දැන් සිර ගෙදර ය.’අනේ අයියේ, මාව මේක ඇතුළෙම මැරෙයි. මාව බේර ගන්න රත්තරං අයියේ’ කියමින් මල්ලී සිර කුටියෙ සිට හඬා වැටුණේ ය.ගෙවුණු මාස පහට රුපියල් විසි පන්දහසක් ගෙවීමට සිදුව තිබේ.මගේ එකම මල්ලී බේරා ගැනීමට උණුවන හදවතක් ඇති අය ගේ පිහිට පතමි.  අම්බලන්ගොඩ, ගාලු පාරේ, අංක 130 ඒ ස්ථානයේ ඩී.එස්.පී. අමල් චමින්ද මහතා (0777040933) විසින් යොමු කරන ලද ලිපියක් ඇසුරිනි. ගාලු බන්ධනාගාරයේ සිට එවන ලද ලිපියක පිටපතක් ද අමුණා තිබේ.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av1202122</link>
    <topic>යාත්‍රා</topic>
    <author>තුෂාරි වික්‍රමසිංහ</author>
    <content>යාත්‍රාපිය උරුමය ඔස්සේ කලා ලොවට අවතීර්ණ වන්නට වාසනාව ලද දියණියන් දෙදෙනකු පිළිබඳ අපිට දැනගන්නට ලැබුණා. ඒ වාසනාවන්තියන් වුණේ මල්ෂා කුමාරතුංග සහ මලීෂා කුමාරතුංගයි. මලීෂා සහ මල්ෂා දියණියන් සිනමා කලාවට බොහෝ ළෙන්ගතු යුවතියන්. ඔවුන් සිංහල සිනමාවට ඇලුම් කළේ බහතෝරන වියේ සිටමයි.ඒ තම පියා වන ප්‍රවීණ නළු ජීවන් කුමාරතුංගගේ මඟ පෙන්වීම මතයි. මේ නිසාම ඔවුන් සිනමා මාධ්‍ය ගැන ඉතාම උනන්දුවෙන් හැදෑරුවා. එහි ප්‍රතිඵලයක් ලෙස ක්ලීටස් මෙන්ඩිස් ගෙන් ලද ආරාධනාවක් සමඟිනුත් ඔවුන්ට ‘පරපුර’ චිත්‍රපටයට රංගනයෙන් වගේ ම සහාය අධ්‍යක්ෂණයෙන් දායක වීමට අවස්ථාව හිමි වුණා.මලීෂා කුමාරතුංග සහාය අධ්‍යක්ෂිකාවක ලෙස මේ චිත්‍රපටයට දායක වුණා. මල්ෂා කුමාරතුංග රංගනයෙන් දායක වූවා.මල්ෂා මේ වනවිට ඇයගේ උසස් අධ්‍යාපන කටයුතු නිමකර ලන්ඩන් නීතිවේදී උපාධිය ලබා සිටින අතර සිනමාව සම්බන්ධ හැදෑරීම් සිදු කරනවා. මලීෂා තවමත් උසස් අධ්‍යාපන කටයුතුවල නිරත වෙමින් සිටිනවා. කලා ලොවේ දිගු ගමනකට පෙරුම් පුරන මල්ෂාට සහ මලීෂාට අපෙනුත් සුබ පැතුම්.සිනමා ඉතිහාසයේ පළමු වතාවට ප්‍රවීණ රංගන ශිල්පීන් හතර දෙනෙක් එක්ව එකට රංගනයේ යෙදෙන චිත්‍රපටයක් පිළිබඳ අපට දැනගන්නට ලැබුණා.ඒ තමයි, ක්ලීටස් මෙන්ඩිස් අධ්‍යක්ෂණය කරන කුලුඳුල් චිත්‍රපටය ‘පරපුර’ මෙහි රවීන්ද්‍ර රන්දෙණිය, ජීවන් කුමාරතුංග, සනත් ගුණතිලක, රන්ජන් රාමනායක ප්‍රවීණ සිනමා නළුවන් පිරිස එක්ව එකට රංගනයේ යෙදෙනවා. මේ විශේෂ අවස්ථාව ගැන කතා බහ කරන්න ක්ලීටස් අප හා එකතු වුණා.“ඇත්තටම මට හරිම සතුටුයි මේ විදිහට ප්‍රවීණ නළු නිළියන් පිරිසක් දායක කොටගෙන. චිත්‍රපටයක් නිර්මාණය කරන්නට ලැබීම ගැන. මේ වෙනකොට මෙහි රූගත කිරීම් ඉවරයි. විශේෂයෙන් ම මේ චිත්‍රපටය කෘෂිකර්මාන්තය පාදක කොටගෙන අපූරු තේමාවකින් යුතුව ඉදිරිපත් වෙන්නක්.ඒ වගේ ම මෙය තවත් සුවිශේෂී අවස්ථා ගණනක එකතුවක් ද වෙනවා. පළමු වතාවට කමල් අද්දරආරච්චිගේ පුතා සිනමා නිර්මාණයකට මේ හරහා දායක වෙනවා. ඒ වගේ ම ජීවන් කුමාරතුංගගේ ලොකු දුව සහ පොඩි දුවත් මෙයට දායක වෙනවා. ඒ රංගනයෙන් හා සහාය අධ්‍යක්ෂණයෙන්.කලා ලෝකය සුන්දර කරන කලාකරුවන් නොහිතන විදිහට අසරණ වෙන අවස්ථා එමටයි. එදා කලා ලොවේ ජනප්‍රියම සතුටු සිනා මැද බැබළුණු කලාකරුවන් කවුරුත් නොහිතූ නොපැතූ ආකාරයට අද අසරණව දිවි ගෙවනවා.මේ විදිහට ඉන්න හිටින්න තැනක් නැතිව හිසට සෙවණක් නැතිව දිවි ගෙවන අසරණ කලාකරුවන්ට ඔවුන්ගේ හිමිකම සුරක්ෂිත කර දෙන්නට පෙරමුණ ගත් කලාකරුවෙක් ගැන අපිට දැනගන්නට ලැබුණා. ඒ ප්‍රවීණ රංගන ශිල්පියෙක් වන රොජර් සෙනෙවිරත්න. මේ ගැන අපි රොජර් ගෙන් ම විමසා බැලුවා.“අද කලා ලොවේ ගෙයක් දොරක් නැතිව අසරණ වුණු කලාකරුවන් ඉන්නවා. මේ අතර ප්‍රවීණ රංගන ශිල්පී ශිල්පිනියන් ඉන්නවා. චිත්‍රා වාකිෂ්ඨ, සමන්ති ලැනරෝල්, හරූන් ලන්ත්‍රා සහ තවත් එක් කැමරා ශිල්පියෙක් වෙනුවෙන් ළඟදී නිවාස හතරක් ලබා දෙන්න මේ වනවිට කටයුතු සූදානම් කර තිබෙනවා. මේ පිළිබඳ නිවාස ඇමැති විමල් වීරවංශ මහතා ගේ විශේෂ අවධානය යොමු වුණා. ඒ අනුව තව දින කිහිපයකින් ඔවුන්ගේ මේ අවශ්‍යතා ඉටු කරන්න අපි සූදානම් වෙනවා.දක්ෂ නිවේදිකාවක් වගේ ම ගායිකාවක ද වන අභිෂේකා විමලවීර අලුත් ම කර්තව්‍යයකට සූදානම් වෙනවා කියලා අපිට ආරංචියක් ලැබුණා. කලාකාමී පරිසරයක හැදී වැඩී ඉගෙනුමෙනුත් ඉදිරියටම ගිය අභිෂේකාගේ මේ අලුත් ම කාර්යය මොකක්ද කියල අපි ඇගෙන් අහලා බැලුවා.“මේ දවස්වල මම කාර්යයන් කිහිපයක් සඳහා ම යොමු වෙලා ඉන්නවා. ඒ අතර මගේ අධ්‍යාපන කටයුතු වගේ ම මගේ මව පවත්වාගෙන යන ආයුර්වේද රූපලාවණ්‍ය කටයුතුත් වෙනවා. මේවා හොඳින් අධ්‍යයනය කරමින් තවත් හොඳින් සාර්ථකව පවත්වාගෙන යාමට මම සැලැසුම් කර තිබෙනවා. ඒ වෙනුවෙන් ම විදේශ ගත වෙලා ‘Cosmetology’ උපාධිය සම්පූර්ණ කරන්න මම බලාපොරොත්තු වෙනවා.”කොළඹ විශ්ව විද්‍යාලයේ ශාස්ත්‍රවේදී උපාධිධාරිණියක වන අභිෂේකා එල්.එල්.බී - ලන්ඩන්’ උපාධිය සඳහාත් පෙනී සිටින්නට මේ දිනවල සූදානම් වෙනවා. සංගීත විශාරදවරියක ද වන අභිෂේකාට අපි සුබපතමු.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av1202123</link>
    <topic>සිනා කතා</topic>
    <author/>
    <content>සිනා කතාඋදය වරුවට යොදා ගත් සියලු කටයුතු නිමා කොට ජයසේකර පියල් සමඟ හෝටලයකට ගොඩවන විට මධ්‍යහ්නය ගෙවී ගොස් තිබූ බැවින් බත් අහවර වී තිබිණ.“හොඳටම බඩගිනියි බං. පාන්වත් කමු.” පියල් කීවේය. මාළු සමඟ පාන් ඇණවුම් කෙරිණ.අත් සෝදා ගෙනැවිත් වාඩි වූ දෙදෙනාගෙන් ජයසේකර මාළු දීසිය මුලින්ම අතට ගෙන එහි වූ මාළු කෑලි දෙකෙන් ලොකු කෑල්ල තෝරා එය තම පිඟානට බෙදා ගත්තේය. එය බලා සිටි පියල්ට ඇතිවුණේ තද කෝපයකි.“මොකක්ද බං ඒ කරපු කැත වැඩේ? උඹ නං මැනර්ස් කියන දේවල් නමටවත් දන්නෙ නැති මිනිහෙක්.” පියල් කීවේ කලකිරීමෙනි.“හොඳයි උඹ මුලින්ම බෙදා ගත්ත නං ගන්නෙ මොන මාළු කෑල්ලද?” ජයසේකර ඇසීය.“මං උඹ වාගෙ බාල වැඩ කරන්නෙ නෑ. මං එහෙම නං බෙදා ගන්නෙ පොඩි මාළු කෑල්ල” පියල් කීය.“හරි එහෙම නං කෑනොගහ කාපංකො. දැන් උඹට පොඩි කෑල්ල දැනුත් තියෙන්නෙ.” ජයසේකර පාන් කමින් කීවේය.“කොහොමද බං උඹලා ගෝරි බෝරි නැතුව කිරි පැණි වගෙ පවුල් කන්නෙ?” ධම්මික සේවා සංගමයේ මාසික රැස්වීමේදී නිහාල් ගෙන් ඇසුවේ තමා සමඟ නිතර අඬදබර ඇති කරගන්නා තම බිරිඳ සිහි කරමිනි.”ඒකෙ රහස මේකයි ධම්මික. අපේ ගෙදර සිල්ලර ප්‍රශ්නවලදි තීරණ ගන්නෙ අනෝමා. බැරෑරුම් ප්‍රශ්නවලදි තීරණ ගන්නෙ මම. ඒ එකඟත්වය හින්දා අපි අතර ගැටුම් ඇත්තෙම නැති තරම්.” නිහාල් සිනාසී පිළිතුරු දුන්නේය.“මොනවද ඔය සිල්ලර ප්‍රශ්න?” ධම්මික ඇසුවේ තද කුතුහලයෙනි.“අපි කන්නෙ බොන්නෙ, අඳින්නෙ පලඳින්නෙ මොනවද? යන්නෙ එන්නෙ කොහෙද? ගෙදරට වියදම් කරන්නෙ මොනවගෙ දේවල්වලට ද? ඔන්න ඔය වගෙ සිල්ලර දේවල්වලදි තීරණ ගන්නෙ අපේ අනෝමා.” නිහාල් පැහැදිලි කළේය.“එතකොට බැරෑරුම් ප්‍රශ්න කිව්වේ?” ධම්මික උනන්දුවෙන් ඇසීය.“පෞද්ගලික විශ්වවිද්‍යාල පනත මේ රටට සුදුසුද?, ද්‍රවිඩ සංවිධානෙ එක්ක තවදුරටත් සාකච්ඡා කරනවද? ඛකො එක විශ්වවිද්‍යාල ප්‍රවේශයෙදි අනාගතයටත් යොදා ගන්නවද? මනාප ඡන්ද ක්‍රමය අහෝසි කරනවද? ඔය වගෙ බරපතළ ප්‍රශ්නවලදි තීරණ ගන්නෙ මම” නිහාල් කීවේ ආඩම්බරයෙනි.ජයරත්න තම බත්පතේ වූ මස්කටුව සූප්පු කොට, කුස්සියේ දොරකඩ සිට තමා දෙස බලා සිටි බළලා දෙසට වීසි කළේය. බළල් තඩියා වහා එය ඩැහැගෙන හපමින් සිටියදී, සාලයේ සිට කුස්සිය පැත්තට ආ ඔහුගේ බිරිඳ කිසිදු වග විභාගයක් නොමැතිව තම පය තැබුවේ බළලාගේ බෙල්ලටය. වේදනාවෙන් මරහඬ නැඟූ බළලා ඇගේ ඇඟිල්ලක් සපා කා ඉවතට පැන දිවීය.කකුල අල්ලාගෙන බෙරිහන් දෙන බිරිඳ වෙත දුවගිය පියරත්න කකුල හොඳින් සෝදා ලුණු වතුර ටිකක් බළලා සැපූ තැන තවරන ලෙස උපදෙස් දී ඉවත ගියේ ඇගේ අපරීක්ෂාකාරී චර්යාව පිළිබඳ දොස් පවරමිනි.පසුදා කාර්යාලයේ සේවය කරමින් සිටියදී ජයරත්නගේ නිවෙසින් ආ දුරකථන ඇමතුමකින් කියැවුණේ තම බිරිඳ රෝගාතුර වී රෝහලට රැගෙන ගිය බවයි. ඊට පෙර දින රැයේ බළල් අතවරය සිහිපත් කළ ජයරත්න වහා තම බිරිඳගේ ජංගම දුරකථනයට ඇමතුමක් ගත්තේය.“සුමනාවතී... ඔයාට අමාරුද?” ජයරත්න වහා තම බිරිඳගෙන් ඇසුවේ කුතුහලයෙනි.‘ඤාව්.. ඤාව්..” සුමනාවතී බැලළියක මෙන් පුරු පුරු ගානු ජයරත්නට ඇසුණි.බිහිරෙක්, අන්ධයෙක්, සහ කොරෙක් ලුම්බිණී රඟහලේ දී කීර්තිගේ නාට්‍යයේ මංගල දැක්ම නරඹා ශාලාවෙන් එළියට එමින් සිටියෝය.“මට නං මේ නාට්‍යයේ සංගීතය පලේ පල්. කියපු දෙයක් හරියට ඇහෙන්නෙවත් නැහැනෙ.” බිහිරා කීවේ නොසතුටෙනි.“ඇයි මේකෙ නැටුම්? මට කතාකළා නං මම හරියට නටලා පෙන්නනවා.” කොරා කිවේය.“ඔය ඔක්කොටම හපන් මේකෙ ලයිට්. මොන මගුලක්වත් හරියට පෙනුණ ද?” අන්ධයා කීවේ කෝපයෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av1202124</link>
    <topic>මගේ සැමියත් කුස වගෙ නම් මම ඒකට හරිම කැමැතියි</topic>
    <author>සටහන සහ ඡායාරූපය</author>
    <content>මගේ සැමියත් කුස වගෙ නම් මම ඒකට හරිම කැමැතියිපූජා උමාශංකර්පූජා උමාශංකර් ශ්‍රී ලාංකේය නිළියක් මෙන් දැන් අපේ සිනමා රසික රසිකාවියන් හට ඉතාම සමීප ය. ඒ ඇය අගනා සිංහල චිත්‍රපට කීපයකටම රංගනයෙන් දායක වී ඇති නිසා ය. වැඩි කාලයක් දකුණු ඉන්දියාවේ ජීවත් වුව ද පූජා ශ්‍රී ලාංකේය නිළියක් නොවේ යැයි කීම ද වැරදි සහගත ය. ඒ; ඇයගේ මව සිංහල බෞද්ධ කාන්තාවක් නිසා ය; එසේ ම පූජා කුඩා කල හැදී වැඩුණේ ශ්‍රී ලංකාවේ නිසා ය.‘අංජලිකා’ චිත්‍රපටයෙන් ඇරඹුණු ඇයගේ සිංහල සිනමා ගමන ‘සුවඳ දැනුණා ජීවිතේ’ චිත්‍රපටයෙන් අවසන් වේ යැයි සිතුව ද සැමදෙනා පුදුමයට පත් කරමින් පූජා, මහාචාර්ය සුනිල් ආරියරත්නයන්ගේ ‘කුස - පබා’ චිත්‍රපටයට රංගනයෙන් දායක වූවා ය.කුස පබා චිත්‍රපටයේ ඔබගේ රංගනයට ලැබෙන ප්‍රතිචාර කොහොම ද?හරිම පුදුමයි මටත් හිතාගන්න බැරි තරමට ඉහළ ප්‍රතිචාර ‘කුස පබා’ චිත්‍රපටයේ මගේ රඟපෑමට ලැබෙනවා. තිරගත වීම ආරම්භ වෙලා ගතවුණේ දවස් කීපයක් වුණත් ගොඩක් දෙනෙක් මේ වන විට චිත්‍රපටය නරඹල තියෙනව.‘කුස පබා’ චිත්‍රපටයට එක්වන්ට පෙර ඔබ රංගනයෙන් ඉවත් වුණේ ඇයි?ඉන්දීය චිත්‍රපටයක් වන ‘නාත් කඩවුල්’ චිත්‍රපටයේ මගේ රඟපෑම්වලට මට සම්මාන රාශියක්ම ලැබුණා. ඒ වන විට මම ඉන්දීය චිත්‍රපට 15 ක පමණ රඟපාල තිබුණා. මට සම්මාන ලැබුණට පස්සෙ තාත්ත මට කිව්වා “දුව රඟපෑමට දැන් ඔයාට සම්මාන ගොඩක් ලැබුණා. ඒ කියන්නේ ඔයාගෙ රඟපෑමට වටිනාකමක්, අගය කිරීමක් ලැබිල තියෙනව. තව කොච්චර රඟපෑවත් ඔච්චර තමයි. දැන් ඔයා රඟපෑමෙන් ඉවත් වෙලා ඔයාගෙ විවාහය ගැන හිතන්න” කියල. ඒ නිසයි මම රඟපෑමෙන් ඉවත් වුණේ.එතකොට ඔබ නැවත රඟපෑමට ආවේ ඇයි?මම රඟපෑමෙන් ඉවත් වෙලා ඉන්න විට තමයි මේ ‘කුස පබා’ චිත්‍රපටයට ආරාධනයක් ලැබුණේ. ඒකට මුලින්ම තාත්තගෙන් අවසරය ගත්තේ තාත්තගෙ යාළුවෙක් වන ධම්මික අංකල්. (ධම්මික සිරිවර්ධන) තාත්තගෙ අවසරය ලැබුණා වගේම මේ චිත්‍රපටයට සම්බන්ධ වෙලා ඉන්න ප්‍රවීණයින් ගැන දැනගත්තම මට චිත්‍රපටයට සම්බන්ධ වෙන්න හරිම ආශාවක් ඇතිවුණා.සුනිල් ආරියරත්න සර්, ජැක්සන් අයියා, රේණුකා අක්ක, සෝමරත්න අයියා, චන්න දේශපි‍්‍රය අයිය, චන්දන වික්‍රමසිංහ අයිය, රවින්ද්‍ර මහත්මය වගේ ප්‍රවීණයින් සමඟ වැඩ කරන්න මම ආස කළා. අනික මේක එසේ මෙසේ කතාවක් නෙමෙයිනේ. මේ ඓතිහාසික කතාවක්. ඉතින් ඒ වගේ කතාවක පබා වගේ චරිතයක් මට අහක දාන්න පුළුවන් ද? ඒ නිසයි මේ චිත්‍රපටයට මා සම්බන්ධ වුණේ.ඔබ පබා චරිතයට සූදානම් වුණේ කොහොම ද?කුස පබා කතාව මම පුංචි කාලෙ ඉඳලම අහල තියෙනව. මම පුංචි කාලෙ මට නින්ද යන තෙක් අම්ම කියන කතාවක් ඒක. කතාවක් විදියට මගෙ හිතේ ඒක රැඳිල තිබුණා. ඒ වගේ ම සුනිල් සර් සිංහලෙන් ලිව්ව පිටපත අම්ම මට ඉංගී‍්‍රසියෙන් පහදල දුන්න.කුස පබා රූපගත කිරීම්වලදී අනෙක් නළු නිළියන්ගෙන් ලැබුණු සහයෝගය මොන වගේ ද?මේ චිත්‍රපටයෙ වැඩ පටන් ගන්න විට මම ගොඩක් බයෙන් හිටියෙ මේ වැඩේ මට හොඳින් කරගන්න පුළුවන් වේවි ද කියල. නමුත් සුනිල් සර් මට පිටපත හොඳින් පහදල දීල මගෙ බය ඇරියා. ඒ වගේම චාන්දනී අක්ක, වීණා අක්ක, රේණු අක්ක මට හරියට උදව් කළා.පබා වැනි චරිතයක් රඟපාන්න ලැබීම ඔබට සතුටට කාරණයක් ද?පබා චරිතය රඟපාන්න අවස්ථාව ලැබීම පෙර පිනක් නිසා ලැබුණු දෙයක් හැටියටයි මම සලකන්නේ. පබා චරිතය රඟපෑම ගැන මම හරිම සතුටින් ඉන්නේ.ඔබත් විවාහ වන වයසේ පසුවන කෙනෙක්. ඔබට කුස වැනි කෙනෙක් සමඟ විවාහ වෙන්න ලැබුණොත්...?අනේ කොච්චර හොඳ ද? එහෙම කෙනෙක්මයි මට ලැබෙන්න ඕන. කුස කියන්නෙ හරිම හිත හොඳ කෙනෙක්. ඔහු දක්ෂ පුද්ගලයෙක්. හොඳ කලාකරුවෙක්. ඔහුට ලස්සනට චිත්‍ර අඳින්න පුළුවනි. ඒ වගේම පිළිම නෙළන්න පුළුවනි. ඉතාම මිහිරිව ගීත ගයන්න, වීනාව වයන්න ඔහුට පුළුවනි. ඒ වගේම ඔහු ප්‍රාන්තයක රජ කෙනෙක්. ඔහුගේ යටත් වැසියන්ට ඔහු හරිම ආදරෙයි. කුස ඒ වගේ පුද්ගලයෙක්. ඉතින් කුස වගේ කෙනෙක් මගේ සැමියා වෙනවානම් මම කොච්චර වාසනාවන්ත ද? භාග්‍යවන්ත ද? මම දැන් අම්මට කියන්නෙම මට කුස වගේ කෙනෙක් සොයල දෙන්න කියලයි.එතකොට ඔබ රූපය ගැන හිතන්නෙ නැද්ද?අවුරුදු 18, 20 වන කාලෙ රූපය හරිම ලස්සනයි. වයසට යන විට රූපය වෙනස් වෙනවා. විරූපි වෙනවා. ඒක තමයි ස්වභාවය. මගෙ අම්මගෙ අම්මයි තාත්තයි දෙන්නම තාම ජීවත් වෙනවා. සීයට අවුරුදු 94 යි; ආච්චියට 89 යි. ආච්චි තරුණ කාලෙ හරිම ලස්සනයි. මම ඡායාරූපවලින් දැකල තියෙනව. ඒත් දැන් ආච්චි මහලුයි; දුර්වලයි. හැබැයි සීයයි ආච්චියි අතරෙ තවමත් තියෙන්නෙ පුදුම ආදරයක්. පුදුම විදියේ බැඳීමක්. ඒක බාහිර රූපය මත ඇතිවුණු හැඟීමක් නෙමෙයි. ඒතරම් ආදරයෙන් ඉන්න දෙන්නෙක් මම දැකල නෑ. මම හිතන්නෙ මගෙ ආච්චියි සීයයි ‘කුස පබා’ කියලයි.ඒ කියන්නෙ ඔබ ලස්සන ගැන සලකන්නෙම නැහැ කියල ද?නැහැ. එහෙම නෙමේ. ලස්සන වීම හොඳයි. ඒක ඉතා වැදගත් කාරණයක් නෙමෙයි. අනෙක අංග සම්පූර්ණ පුද්ගලයො මේ ලෝකෙ නෑ.ඉන්දීය සිනමා පේ‍්‍රක්ෂකයින් සහ ලාංකේය සිනමා පේ‍්‍රක්ෂකයින් අතර වෙනසක් ඔබ දකිනව ද?ලොකු වෙනසක් මම දකින්නෙ නෑ. ඒත් ඉන්දියාවෙ පේ‍්‍රක්ෂකයින්ට තරම් ලංකාවේ පේ‍්‍රක්ෂකයින්ට චිත්‍රපටි පිස්සුවක් නෑ. ලංකාවේ පේ‍්‍රක්ෂකයින් හොඳ චිත්‍රපට ඉතාම ආසාවෙන් බලනවා.ඔබේ මව බෞද්ධ තාත්තා හින්දු. ඔබ පන්සල් යනව ද? කෝවිල් යනව ද?මම යන්නෙ පල්ලි.ඔබ ඉදිරියේදී දිගටම රඟපානව ද?‘කුස පබා’ චිත්‍රපටියෙන් පසුව දෙමළ චිත්‍රපටයකත් සිංහල චිත්‍රපට කීපයකත් රඟපාන්න ආරාධනා ලැබුණා. ඒත් මම තවම ඒ ගැන හිතල නෑ.ඔබ මේ වසරේ විවාහ වෙනව ද?ඒක දන්නෙ අම්ම තමයි. මේ අවුරුද්දෙ මම බඳින්න ඕන කියල අම්ම තාත්තත් කියනව. ඒත් ඉතින් බඳින්න කෙනෙක් නෑනෙ. මට පිටරටවලින් විවාහ යෝජනා එනවා. මම ඒවට කැමැති නෑ. මගේ සහකරුවා ඉන්දියාවෙ කෙනෙක් වුණත් ලංකාවෙ කෙනෙක් වුණත් මට ප්‍රශ්නයක් නෑ. ඔහු කුස වගේ කෙනෙක් නම් මම ඔහුට කැමැතියි.සටහන සහ ඡායාරූපයගාමිණි සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av1202125</link>
    <topic>‘මංමුලාවැල්’ තිරගත වුණා නම්  හොඳම නළුවා විජය</topic>
    <author>සු.මි.</author>
    <content>‘මංමුලාවැල්’ තිරගත වුණා නම්  හොඳම නළුවා විජයස්වර්ණා මල්ලවආරච්චිමෙම 16 වැනිදාට යෙදෙන විජය කුමාරතුංග ගුණානුස්මරණය නිමිත්තෙනි.කිසිදා තිරගත වෙතැයි අනුමාන කළ නොහැකි තිස්ස අබේසේකර ගේ ‘මංමුලා වැල්’ චිත්‍රපටයේ විජයත් මමත් රඟපෑවෙමු. එක දිගට දුක් කඳුළින් හඬා වැටෙන චරිත රඟපෑ මා මෙහි රඟපෑවේ ජීවිතයේ කිසිදු බරක් පතළක් නොමැති වතු පාලකයකුගේ බිරිඳකගේ චරිතයකි.මගේ සැමියා ලෙස රඟපෑවේ මිය ගිය ධම්ම ජාගොඩ ය. විජය රඟපෑවේ මා දුෂ්‍ය කරන හැඩි දැඩි පිරිමියකු ගේ චරිතයකි.හැම ගැහැනියක් තුළ ම වට්ටි අම්මා කෙනෙකු ජීවත්වන බව තිස්ස අබේසේකර නිතරම කියන්නකි. මා රඟපෑ මේ චරිතය තුළ ද වට්ටි අම්මා කෙනෙක් ජීවත් වෙයි. තමා දුෂ්‍ය කළ පසු ඇය සැමියාට කියන්නේ තමා ජීවිතයේ ප්‍රථම වරට ලිංගිකාස්වාදයක් ලැබුවේ දුෂ්‍ය අවස්ථාවේ දී බව ය. ඉන් බලවත් සේ කුපිත වන සැමියා ඇය මරා දමයි.‘මංමුලා වැල්’ චිත්‍රපටයේ විජය ගේ රඟපෑම් අතිවිශිෂ්ට ය. මෙම චිත්‍රපටයෙන් ඔහු හොඳම නළුවා ලෙස සම්මාන හිමිකර ගනිතැයි අපි කවුරුත් විශ්වාස කළෙමු. ජීවතුන් අතර සිටියා නම් විජය කෙසේ හෝ මේ චිත්‍රපටය ප්‍රදර්ශනය කරන්ට මැදිහත් වන බව මට නම් ස්ථිරය.මට විජය මුණ ගැසුණු අවසාන දිනය අද මෙන් මතකය. එදා 1988 පෙබරවාරි මාසයේ මුල් දිනයකි. ස්ථානය කැලණියේ සරසවි චිත්‍රාගාරයයි. විජයත් සනත් ගුණතිලකත් මමත් ‘කැඩපතක ඡායා’ දෙබස් පටිගත කිරීමකට සහභාගි වීමු. එය හමාර වූ පසු අප ලුණු මිරිස් සමඟ ආප්ප කෑ අයුරු ද අමතක කළ නොහැකි ය.විජය ගේ මරණය ඇසීමෙන් මා තුළ ඇති වූයේ බලවත් කම්පාවකි. එය මා සමීපව ඇසුරු කළ පුද්ගලයකු මිය ගිය ප්‍රථම අවස්ථාව විය. දෙමව්පියන් කවුදැයි නොහඳුනන මට ඥාතියකු කියා සිටි එකම පුද්ගලයා (නැන්දා) මිය ගියේ ද මා විදෙස් ගතව සිටියදී ය. ඒ නිසා ඉන් තියුණු කම්පනයක් මා තුළ ඇති නොකළේ ය.‘මංමුලාවැල්’ චිත්‍රපටයෙන් ....... ඡායාරූපය - එම්. ඩී මහින්දපාල“මම සාමාන්‍යයෙන් අවමඟුල් උත්සවවලට සහභාගි නොවෙමි. මා කලාකරුවකුගේ අවමඟුලකට සහභාගි වූ පළමු අවස්ථාව ද විජය ගේ අවමඟුලයි. අනිත් එකම අවස්ථාව මහාචාර්ය එදිරිවීර සරච්චන්ද්‍රගේ අවමඟුලයි.විජයගෙත් මගෙත් නොයෙක් සමානකම් මෙන් ම අසමානකම් තිබෙන්ට ඇත. අපි දෙදෙනා කිසිම අවස්ථාවක චිත්‍රපට නළු නිළි සංගම්වලට සම්බන්ධ නොවීමු. එසේ ම ටෙලි නාට්‍යවල රඟ නොපෑවෙමු. එය අප දෙදෙනා අතර මා දකින සමානකම් දෙකකි.විජය ගේ මරණය සිංහල සිනමාවට වැදුණු මහත්ම සාපයකි. මුරුගසං වර්ෂාවකට අසු වූවක් මෙන් අපේ නළු නිළියන් එකිනෙකා කුළල් කා ගන්ට පටන් ගත්තේ විජය ගේ ඇවෑමෙනි.ඉහවහා ගිය මනුෂ්‍යත්වයකින් යුතු එසේ ම ජීවිතයට බෙහෙවින් ආදරය කළ විජය තවදුරටත් ජීවත්ව සිටියා නම් බොහෝ දේ අපට අහිමි නොවනු ඇත.සු.මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av1202126</link>
    <topic>පෙම් හීන දකිනවා ඔබ ළඟ නැති හන්දා....!</topic>
    <author>ජෝජ් රොබ්සන් ද සිල්වා</author>
    <content>පෙම් හීන දකිනවා ඔබ ළඟ නැති හන්දා....!පෙම් හීන දකිනවා ඔබ ළඟ නැති හන්දා කියාගන්න ඔබ හරි ඈතයි මල් සුවඳ හමනවා වන බඹරු ඇදෙනවා මං පමණක් තනිවුණු ගාණයි...දහසක් දේ කියාගන්න හිතට ගලනවා ගී පදවැල් වී ඒවා ඔබට ලියනවා හිතේ තියෙන දුක නිවන්න මා අමතන්න ඔය හිත ළඟ මා පමණක් සතපාලන්න...සඳ සාවිය වලා රොදක සැඟවී ඉන්න ඔබ මා ළංවන දිනකදි එබී බලන්නා වැඩි ඈතක යන්න එපා මඟ බලමින් මා මුකුලිත වී පිබිදෙන්නට පෙරුම් පුරන්නා...පද රචනය සහ සංගීතය – නිහාල් ගම්හේවාගායනය – නදී චන්ද්‍රසේකරනදී චන්ද්‍රසේකර”ටෙලි නාට්‍යයක තේමා ගීතයක් කතා පිටපත කියවලා නළු නිළියන් ගැන වැටහීමක් ඇතුව තමයි නිර්මාණය කරන්න ඕනේ. ඒත් අද විලාසිතාවක් විදිහට බොහෝ ටෙලි නාට්‍යයන්ට තේමා ගීත නමින් කුමක් හෝ ගීතයක් යොදා ගැනෙනවා. ‘පෙම් හීන දකිනවා’ ගීතයත් එලෙස යොදා ගන්නා ලද ගීතයක් වුවත් මෙහි විශේෂය වන්නේ ටෙලි නාට්‍යයේ කතාවට හා ප්‍රධාන චරිතයට ගැළපෙන අයුරු යොදා ගෙන තිබීම නිසා ය කියා මට හිතෙනවා.”පළපුරුදු ගී පද රචකයෙකු සහ සංගීතඥයෙකු වන නිහාල් ගම්හේවා මෙවර ‘ගී මිහිර’ ගෙනෙමින් අප සමඟ ඉහත ප්‍රකාශය කළේ මේ දිනවල විකාශනය කෙරෙන ‘සීතාවෝ’ රූපවාහිනී නාට්‍යයේ ඇතුළත් ’පෙම් හීන දකිනවා’ ගීතයේ නිර්මාණශිල්පියා ඔහු වන හෙයින්ය. සිංගප්පූරුව, මාලදිවයින වැනි රටවල ප්‍රදර්ශනය කෙරුණු ‘ඔබේ සුවඳ පසුපස මා” ටෙලි චිත්‍රපටය සංගීතවත් කළ ගම්හේවා මේ වනවිට ගායක ගායිකාවන් සඳහා ගීත දහසකට වඩා නිර්මාණය කර ඇති එකම ගී පද රචක සංගීතඥයා ද වන්නේය.”ජාතික ගීතය ගයනවා වගේ ටෙලි නාට්‍යයක මුළු කතාවම විනාඩි තුනහමාරක් වැනි කෙටිකාලයක් තුළ ගැයෙන ගීතයකින් කියන්න අසීරු බවයි මගේ නම් අදහස. එම නිසා ප්‍රධාන චරිතවලට අදාළ වන අයුරින් ගීතයක් යොදා ගැනීමේ වරදක් නැහැ. නදී ‘සීතාවෝ’ ටෙලි නාට්‍යයට ‘පෙම් හීන දකිනවා’ යොදා ගැනීම පිළිබඳ මගේ අකැමැත්තක් නොවුණේ ඒ නිසයි.””මම මේ ගීතය මුලින්ම නිර්මාණය කෙරුවේ මීට අවුරුදු හයකට පමණ ඉහත නදීගේ ගීත එකතුවකටයි. හරියටම 2005 සැප්තැම්බර් 22 වැනිදා තමයි නදීගේ ගීත ඇල්බමයට කියලා මම ‘නෙත් කඳුළු මල්’ සහ ‘පෙම් හීන දකිනවා’ ගීත දෙක පටිගත කරදුන්නේ. පසුව නදී ‘පෙම් හීන දකිනවා’ ගීතය ‘සීතාවෝ’ටෙලි නාට්‍යයට යොදා ගත්තා. නදී ගායන ශිල්පිනියක් නොව නිළියක්. නිළියක් ඔය තරමට ගීතයක් ගායනය කිිරීම හොඳටම සෑහෙනවා. දැන් මෙම ගීතය ටෙලි නාට්‍ය ප්‍රේක්ෂකයින් දන්නා ගීතයක් බවට පත්වෙලා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av1202127</link>
    <topic>ගී නිර්මාණ එළිදැක්ම උපන් දිනය දා පේරාදෙණිය සරසවියේ</topic>
    <author>ගාමිණි සුසන්ත</author>
    <content>ගී නිර්මාණ එළිදැක්ම උපන් දිනය දා පේරාදෙණිය සරසවියේවික්ටර් ට 70 යිඔහුගේ කටහඬ තවමත් තරුණය; මිහිරිය. පරම්පරා තුනකට ගීත ගැයීමට තරම් ඔහු වාසනාවන්තය. ඔහුගේ ගායනා සජීවීව ඇසීමට තරම් අපි වාසනාවන්තයින් වී ඇත්තෙමු. ආචාර්ය වික්ටර් රත්නායක නම් වූ මොහු අපට සිටින ජ්‍යෙෂ්ඨතම ගායනවේදියෙකි; සංගීත වේදියෙකි. ඔහු ලාංකේය රසික රසිකාවියන්ගේ රස වින්දනය උසස් තලයකට ගෙන ඒමට වෙර දැරුවෙකි. වික්ටර් රත්නායකයන්ගේ “ස” ප්‍රසංගය විසිපස් වතාවකට වඩා නරඹා රස විඳි රසික රසිකාවියන් රටපුරා බොහෝය.පිස්සුවෙන් මෙන් “ස” ප්‍රසංග වටා එක්වුණු පිරිස ද බොහෝය. වික්ටර් රත්නායකයන්ගේ 70 වැනි උපන් දිනය යෙදෙන්නේ මේ මස 18 වැනිදාය. වයස අවුරුදු 70 ක් වුවද ඔහුගේ කටහඬ තවමත් ප්‍රේමණීයය; ආස්වාදජනකය. අපට අසා සිටීමට ඔහු තවමත් ගයයි. වික්ටර් රත්නායකයන්ගේ 70 වැනි උපන්දිනය නිමිත්තෙන් සංයුක්ත තැටියක් එළි දැක්වීමට නියමිතය. ‘රසඳුන’ ඔහු හමුවූයේ ඒ පිළිබඳ සහ ඔහුගේ සංගීත දිවිය පිළිබඳ කෙටි සංවාදයක යෙදීමටය.ඔබගේ “ස” ප්‍රසංගය ඉතා සාර්ථකව රටේ විවිධ ප්‍රදේශවල පැවැත්වෙන නිසා ඔබ තරමක් අවිවේක ඇති?ඔව්. මීට වසර 38 කට පමණ පෙර ආරම්භ වුණු “ස” ඒක පුද්ගල ප්‍රසංගයට ඇති ඉල්ලුම වසර කීපයක පටන් වැඩිවෙලා තියෙනවා. ඒ නිසා රටේ විවිධ ප්‍රදේශවල මසකට ප්‍රසංග 3 ක් හෝ 4 ක් සංවිධානය වෙනවා. ඒ නිසා ප්‍රසංගය සමඟ විවිධ ප්‍රදේශවලට යනවා.ඒ වගේම මගේ නවතම සංයුක්ත තැටිය මේ 18 වැනිදා එළි දැක්වෙනවා. එදින තමයි මගේ 70 වැනි උපන්දිනය. මගේ උපන්දිනය නිමිත්තෙන් පැවැත්වෙන ප්‍රසංගය සහ සංයුක්ත තැටිය එළිදැක්වෙන උත්සවය පැවැත්වෙන්නේ පේරාදෙණිය විශ්වවිද්‍යාලයේදි. මේ වැඩකටයුතු නිසා මේ දිනවල තරමක් අවිවේකයි.මෙම සංයුක්ත තැටියේ අඩංගු වෙන්නේ ඔබේ නවතම ගීතද?නැහැ. මෙම ගීත මම මීට පෙර ගැයූ ගීත. නමුත් ඒවා කිසිම සංයුක්ත තැටියකට ඇතුළත් නොවූ ගීත. ප්‍රවීණ ගීත රචකයින් රැසකගේ ම ගීත මෙහි ඇතුළත්. මගේ සුමිතුරු ප්‍රේමකීර්ති ද අල්විස්, ඩබ්.එම්.ටී. බණ්ඩාර, සේන වීරසේකර, පුන්‍යසිරි මහවත්ත, ආර්.ආර්. සමරකෝන් වැනි ප්‍රවීණයින්ගේ ගී පද රචනා මෙම ගීත අතර වෙනවා. ඒ අතරින් ආර්.ආර්. සමරකෝන් ලියූ පළමු ගීතය වන “උදයට මා හිරු එළිය ගෙනෙනවා - සවසට මා සඳු එළිය ගෙනෙනවා” ගීතය පිළිබඳ මම මෙහිදී විශේෂයෙන් සඳහන් කරන්න කැමැතියි.ඔබේ නවතම ගීත ඇතුළත් ගීත එකතුවක් රසිකයින්ට ළඟදී අසන්න ලැබේවිද?ඉතා ඉක්මනින් එය සිදුවෙන එකක් නෑ. නමුත් බොහෝ විට මේ අවුරුද්ද අවසානයේදී මගේ නවතම ගීත ඇතුළත් ගී එකතුවක් එළිදක්වන්න අවස්ථාව ලැබේවි.ඔබ ගීත ගායනයෙන් ඉවත්වන බව පසුගිය දිනවල ප්‍රචාරය වුණා. එහි සත්‍යතාවයක් තිබෙනවාද?දින වකවානුවක් පිළිබඳ සඳහන් කරන්න බැහැ. නමුත් මට හොඳින් ගයන්න අපහසුයි කියල මට දැනුණු දවසට මම ගායනයෙන් ඉවත් වෙනවා. වයසට යාම, කෙස් සුදුවීම, කෙස් වැටීම, සමරැළි වැටීම, කතා කිරීම අපහසු වීම මේවා සාමාන්‍ය දේවල්. ඒක තමයි අටලෝ දහම. අප ඒවාට මුහුණ දිය යුතුයි. බුදුරජාණන් වහන්සේ වයස්ගත වූ විට ඇතැම් අවස්ථාවල ගමන් යනවිට ආනන්ද හාමුදුරුවන්ගේ වාරුව, උදව්ව ලබාගෙන තියෙනව. බුදුරජාණන් වහන්සේත් ඒ තත්ත්වයට පත් වුණා නම් අප ගැන මොන කතා ද?ඒ නිසා මටත් ගයන්න බැරි දවසක් එන බව මම දන්නවා. අන්න එදාට මම ගායනයෙන් ඉවත් වෙනවා. ගායනය කළ නොහැකි විට ගයන්න ගියොත් ඒ ගායකයා ගොඩනඟාගත් පෞරුෂය බිඳ වැටෙනවා; රසිකයින්ගේ ආදරය නැති වෙනවා. ඒ නිසා කිසියම් ගායකයෙක් තමාගේ ගායන හැකියාව දුර්වල බව වැටහුණොත් ගායනයෙන් ඉවත් වීමයි වඩාත්ම සුදුසු. ගයන්න බැරිව ගායනා කරනවිට රසිකයින්ට දැනෙන්නේ අනුකම්පාවක් විතරයි. ගායන ශිල්පියෙක් එසේ අනුකම්පාවට ලක්විය යුතු නෑ.අවශ්‍ය වන්නේ අනුකම්පාව නොවේ. ශිල්පීය හැකියාවට ගරු කිරීමයි; එම නිර්මාණ විඳීමයි. මට තවමත් සජීවීව ගායනා කළ හැකි බව මම විශ්වාස කරනවා. රට පුරා සිටින පරම්පරා 3 ක රසික රසිකාවියන් තවමත් “ස” ප්‍රසංගය නරඹනවා. ඒ පරම්පරා 3 ටම ගයන්න මට තවම හැකියාව තියෙනවා. ඒ නිසා මම තව කලක් ගායනයේ රැඳී ඉන්නවා.ඔබ දැන් ආගම දහමට බොහෝ නැඹුරු වෙලා වගේ...?මම පොදු පිළිවෙත් බොහෝදුරට රකින්න උත්සාහ කරන කෙනෙක්. ඒ අතර වාරයේ සංගීතය වැනි ලෞකික විෂයක යෙදෙමින් ලෝකෝත්තර පැවැත්මට වඩාත්ම ළංවෙන්න බැරිවීම ගැන මම දුක් වෙනවා. නමුත් මම හැමවිටම උත්සාහ කරන්නෙ සංගීතය කියන ලෞකික විෂය හරහා ලෝකෝත්තර රසයක් ගෙන දෙන්න පුළුවන් නිර්මාණාත්මක දේ රසිකයින්ට දායාද කරන්නයි. මම හිතන්නෙ ඒක මගෙ විෂය හරහා මා කළ යුතු සුවිශේෂ මෙහෙවරක් කියලයි.ඔබේ ජීවිතය පිළිබඳ ඔබ තෘප්තිමත් ද?කලාකරුවකු, ගායකයකු, සංගීතඥයකු, අන් අයට නොපැකිළව තනු නිර්මාණය කර දුන් තනු නිර්මාණකරුවකු හැටියටත් මේ රටේ රසික රසිකාවියන්ගේ රස වින්දනය උසස් මට්ටමකට ගෙන ආ ශිල්පියකු හැටියටත් මම ඉතාම තෘප්තිමත්. ඒ වගේම සංගීත ක්ෂේත්‍රයට කිසියම් සේවාවක් කරන දරුවන් 4 දෙනෙකුගේ පියකු හැටියටත් මම ඉතාම තෘප්තිමත් ජීවිතයක් ගෙවන කලාකරුවකු බව සඳහන් කරන්න කැමැතියි.ඔබ දායක වුණු දුම්වැටි මත්පැන් විරෝධී දැන්වීම සමාජයට විශාල බලපෑමක් කළා නේද?ඔව්. ඒකට මම ස්තුති කරන්නෙ මහාචාර්ය කාලෝ ෆොන්සේකා මැතිතුමාට. එතුමා මට කිව්ව “වික්ටර් ඔබ දුම්වැටි, මත්පැන් දෙකම පාවිච්චි කළ කලාකරුවෙක්. දැන් ඔබ ඒ දෙකෙන්ම මිදිල. ඒ නිසා එහෙම කෙනෙක් මේවයෙ ඇති හිස්බව කිව්වොත් රටම පිළිගනීවි” කියල. ඒක බොහෝදුරට හරි ගියා. මම ඒ දැන්වීම වෙනුවෙන් සතයක්වත් ගත්තෙ නෑ.සංගීත ක්ෂේත්‍රයේ වර්තමානයේ තිබෙන තත්ත්වය බොහෝවිට ඔබේ විවේචනයට ලක්වෙනවා නේද?මම එහෙම විවේචනය කරන්නෙ තරහකින් ද්වේශයකින් එහෙම නෙමෙයි. මේ තත්ත්වය යහපත් අතට හරවා ගැනීමේ පවිත්‍ර චේතනාවෙන්. අද අපේ රටෙන් අපේකම පළවා හරින්න, අපේකම උදුරා ගන්න සංවිධාන, පුද්ගලයින් බොහොමයක් ඉන්නව. මම හිතන්නෙ වර්තමාන සංගීත ක්ෂේත්‍රය ඒ ග්‍රහණයට හසුවෙලා කියලයි. වත්මන් සංගීත නිර්මාණවලින් අපේකම, අපේ හැදියාව ගිලිහිලා. අපේ රටේ රාජ්‍ය මැදිහත් වීමෙන් පැවැත්වෙන උත්සවවලත් අපේකම නෑ.අපේකම තියා ආසියාතික ගුණයවත් නෑ. මේව අපිට උචිත නෑ. රටක කලා නිර්මාණයකින් රටේ ජනතාවගේ හදවතේ ස්පන්දනය කියන්න හැකි විය යුතුයි; මේ රටේ මිනිසුන් මෙවැනි පිරිසක්ය කියල හඳුනාගැනීමට හැකි විය යුතුයි. අපේ කලා ක්ෂේත්‍රයට අද විශාල හානියක් සිදුවෙනවා. මේ හානිය වහාම නැවැත්වීමට ප්‍රවීණයන් සහ ජනතාව වගේ ම රජයත් මැදිහත් විය යුතු බවයි මගේ හැඟීම. එහෙම නොවුනොත් අපේ රටේ කලාවෙන් අපේකම නැත්තට ම නැතිවෙලා යාවි.ගාමිණි සුසන්තවිජිත අභයසුන්දරආචාර්ය වික්ටර් රත්නායකයන්ගේ ගීත ඇතුළත් නවතම සංයුක්ත තැටිය නිෂ්පාදනය කරමින් එය එළිදැක්වීමට මූලිකත්වය ගනු ලැබුවේ පේරාදෙණිය විශ්වවිද්‍යාලයේ ඉංජිනේරු පීඨයේ විද්‍යාර්ථීන්ගේ සංගමයයි. එම සංගමයේ උප සභාපති වරාය අධිකාරියේ ඉංජිනේරු විජිත අභයසුන්දර මහතා මෙවැනි ගීත එකතුවක් එළිදැක්වීමට මූලිකත්වය ගෙන ක්‍රියාකිරීමට හේතු වූ කරුණු අප සමඟ මෙසේ පැහැදිලි කළේය.”අප සංගමය පේරාදෙණිය විශ්වවිද්‍යාලයේ ඉංජිනේරු පීඨයේ ඉගෙනගන්නා සිසු සිසුවියන්ගේ සුබසාධනය වෙනුවෙන් සැමවිටම ක්‍රියා කරනවා. ඔවුනට ශිෂ්‍යාධාර සැපයීම, අධ්‍යාපනයට අවශ්‍ය උපකරණ සැපයීම, ඉංජිනේරු පීඨයේ දේශන ශාලා අලුත්වැඩියා කිරීම වැනි වැඩ කටයුතු රාශියක්ම අප සංගමය මඟින් සිදුකරනවා. ඒ වැඩ කටයුතු සඳහා අවශ්‍ය මුදල් රැස්කර ගැනීම මෙම සංයුක්ත තැටිය එළිදැක්වීමේ එක් අරමුණක්. ඒ වගේම අපේ සංගමය ඉංජිනේරු තාක්ෂණ මධ්‍යස්ථානයක් ඉදිකිරීමට සැලසුම් කරල තියෙනව.ඒ සඳහා විශාල මුදලක් වැය වෙනවා. එම මුදල් සපයා ගැනීම සඳහා ප්‍රචාරයක් ලබාගැනීම මෙම සංයුක්ත තැටිය එළිදැක්වීමේ තවත් අරමුණක්. මෙහි වැදගත්ම අරමුණ තමයි අපේ දේශයට සම්පතක් වන ආචාර්ය වික්ටර් රත්නායක වැනි ගායන ශිල්පියකු අගය කිරීම. ඔහුගේ 70 වැනි උපන් දිනයට සුබපැතීම. අප මෙහිදී වික්ටර් රත්නායක කලාකරුවාව තෝරාගත්තේ, තවමත් සජීවීව ගීත ගයන අපට සිටින ජ්‍යෙෂ්ඨතම ගායන ශිල්පියා ඔහු නිසයි. ඒ වගේම ඔහුගෙන් සිංහල සංගීතයට සිදුවූ සේවය නිසයි.වික්ටර් රත්නායකයන්ගේ 70 වැනි උපන් දිනය යෙදෙන මෙම 18 වැනිදා සවස 4.00ට පේරාදෙණිය විශ්වවිද්‍යාලයේ ර්‍ථ.ර්‍ණ.ඡ්. පෙරේරා ශ්‍රවණාගාරයේ දී මෙම සංයුක්ත තැටිය එළිදක්වනවා. එහිදී සංයුක්ත තැටියේ අඩංගු ගීත වික්ටර් රත්නායකයන් විසින් ගැයීමට නියමිතයි. මහාචාර්ය සුනිල් ආරියරත්නයන් මෙහිදී විශේෂ දේශනයක් පැවැත්වීමට ද නියමිතයි. ඕනෑම අයකුට මෙම අවස්ථාවට සහභාගි විය හැකියි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av1202128</link>
    <topic>කලකට පසු රිතික් තිරයට ‘අග්නිපාත්’</topic>
    <author>කුමාර සිරිවර්ධන</author>
    <content>කලකට පසු රිතික් තිරයට ‘අග්නිපාත්’හින්දි සිනමාවේ අතිශය ජනප්‍රිය නළු රිතික් රෝෂන් රඟන චිත්‍රපටයක් කලකට පසු ප්‍රේක්ෂක රසවින්දනය උදෙසා තිරයට පිවිස තිබේ. ඒ කරන් ජොහාර් නිෂ්පාදනය කළ කරන් මල්හෝත්‍රා අධ්‍යක්ණය කළ ‘අග්නිපාත්’ චිත්‍රපට යයි. 1991 මුකුල් ආනන්ද් නිර්මාණය කළ එනමින්ම යුත් චිත්‍රපටයේ නව නිෂ්පාදනයක් ලෙස මෙය සැලකේ.1990 නිෂ්පාදනයේ බොලිවුඩයේ මහා නළු අමිතාබ් භච්චන් නිරූපණය කළ විජේ දිනනාත් චෞහාන්ගේ චරිතයට මෙදා නව නිෂ්පාදනයේ දී පණපොවන්නේ රිතික් රෝෂන්ය. රිතික් සමඟ සංජේ දත්, ප්‍රියංකා චොප්රා, රිෂි කපූර්, ඕම්පූරි, සරීෆා වහාබ් ආදී නළු නිළියෝ ‘අග්නිපාත්’ හි රඟපාති.ඩියු නගරයේ හා බොම්බායේ චිත්‍රාගාරවල රූගත වූ ‘අග්නිපාත්’ සඳහා වැය වී ඇති මුළු මුදල ඉන්දීය රුපියල් කෝටි 62කි. එහෙත් එය තිරගත වූ පළමු දිනයේ ම උපයා ඇති මුදල රුපියල් කෝටි 85කි.පාසල් ගුරුවරයකු වූ දිනනාත් චෞහාන් ගමේ සැමගේ ගෞරවය දිනා ගත්තෙකි. විජේ ඔහුගේ 13 හැවිරිදි පුත්‍රයාය. හදිසියේ ලුණු නිෂ්පාදනාගාරයක් පිහිටුවීමේ මුවාවෙන් ගමට පැමිණෙන කාන්චා චීනා නිසා ගම්වැසියන්ගේ ජීවිත උඩු යටිකුරු වෙයි.කාන්චා පිහිටුවන්නෙ ලුණු නිෂ්පාදනාගාරයක් නොව මත්කුඩු නිෂ්පාදනාගාරයකි. ගමේ ගුරුවරයා දිනනාත් සිය දිවි නසා ගන්නා අතර විජේ සිය මව සමඟ පැමිණෙන්නේ මුම්බායි නගරයටය.වසර 15කට පසු විජේ යළි කරළියට පිවිසෙන්නේ නමගිය අපරාධකරුවකු ලෙසිනි. තම පියාට දිවි නසාගන්නට මඟ සැලසූ, සිය උපන් ගම උඩු යටිකුරු කළ, තමාගේ හා මවගේ ජීවිත කණපිට පෙරළූ කාන්චාගෙන් පළිගැනීම විජේගේ එකම අරමුණ වෙයි.ඔහු ළමා වියේ සිට ප්‍රේම කළ කාලි සමඟ යළි එක්වන අතර දාමරිකයකු ලෙස විජේට විවිධ බිහිසුණු සිදුවීම්වලට මුහුණ දීමට සිදු වෙයි. කෙසේ වෙතත් ඔහු කාලි හා විවාහවීමට කෝවිලට පැමිණෙයි.කෝවිලේදී කාලි මිය යන්නේ කා අතින්ද? එම මරණයට වග කිව යුත්තේ කාන්චාද? ගිනිදැල් නැඟුණ මඟ ඔස්සේ ඉදිරියට ගමන් කරන විජේ දිනනාත් චෞහාන්ගේ අනාගත ඉරණම කුමක්ද?ක්‍රියාදාම සපිරි චිත්‍රපටයක් වන ‘අග්නිපාත්’ එය තිරගත වීම ඇරඹූ පසුගිය ජනවාරි 26 දා සිට බොක්ස් ඔෆිස් වාර්තා පිහිටුවමින් ප්‍රදර්ශනය වෙයි. රිතික් රෝෂන් ගේ රංගන දක්ෂතා විචාරක ප්‍රේක්ෂක ඇගැයීමට ලක්ව ඇති අතර දැන් ‘අග්නිපාත්’ මෙරට ද තිරගත වෙමින් තිබේ.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av1202129</link>
    <topic>සු.මිගෙන් අහන්න</topic>
    <author/>
    <content>සු.මිගෙන් අහන්නරත්මල්ලාගාර පර්යේෂණ ආයතනයේ ඩී. එම්. සුනිල් ශාන්ත දිසානායකප්‍රශ්නය - සිනමාවට ද නැඟුණු ‘දෛවයෝගය’ නවකතාවේ කතුවරයා කවුද?පිළිතුර - ඩබ්ලිව්. ඒ. සිල්වාඉහළ තල්දූවේ ආනන්ද වික්‍රමආරච්චිප්‍රශ්නය - ‘මෙරා සායා’ නම් වූ හින්දි චිත්‍රපටයේ රඟපෑ නළු නිළියන් කවුද?පිළිතුර - සුනිල් දත්, සධානා, පේ‍්‍රම් චොප්රා මෙහි ප්‍රධාන චරිත රඟපෑවා.ගාල්ලේ ආර්. සී. සෝමතිලකප්‍රශ්නය - ‘පොඩි පුතා’ චිත්‍රපටයට ඇතුළත් ‘මේ ලෝකේ නවාතැන වේ’ ගීතය ගයන ගායකයා හා එම ගීතය ලියු රචකයා කවුද?පිළිතුර - ගායකයා සිසිර සේනාරත්න, රචකයා සිරිසේන විමලවීරපාණදුර බී. එම්. එන්. ජයසිංහප්‍රශ්නය - ‘වට පුළුවේ ගෙවල් බිඳලා’ යන්නෙහි අර්ථය කුමක් ද?පිළිතුර - මෙය මහාචාර්ය සරච්චන්ද්‍රයන්ගේ නාට්‍යයක නමක්. වටපුළුව තියෙන්නේ පේරාදෙණියේ. මට මතක හැටියට එම ප්‍රදේශයේ නිවෙසක් වටා හෝ එම නිවෙසක් බිඳීම වටායි මේ නාට්‍ය ලියවී තිබුණේ.කුලියපිටියේ සමින්ද්‍ර ඒකනායකප්‍රශ්නය - ඔබ වඩාත්ම කැමැති රූපවාහිනි වෙළෙඳ දැන්වීම කුමක් ද?පිළිතුර - මම හුඟක් කැමැතියි ජාතික සමගිය හුවා දැක්වෙන අර සිමෙන්ති දැන්වීමට. ජාතික සමඟිය විතරක් නෙමෙයි එයින් මනුෂ්‍යත්වය පවා අපූරුවට හුවා දැක්වෙනවා.කල්දෙමුල්ලේ අනෝමා ලියනආරච්චිප්‍රශ්නය - ආර්. පේ‍්‍රමදාස ජනාධිපතිවරයාගෙන් කලාපුරයෙන් හෝ වෙනත් නිවාස යෝජනා ක්‍රමයකින් ගෙවල් ලබාගත් ඇතැම් කලාකරුවන්ට අද පේ‍්‍රමදාස මහතා අමතකයි නේද? ඔවුන් එතුමා ගැන වචනයක්වත් කතා කරන්නේ නැහැ නේද?පිළිතුර - ඒක ඉතිං අපේ කලාකරුවන්ගේ හැටිනේ අනෝමා.හුණුපිටියේ උත්පලා ගමගේප්‍රශ්නය - කලකට ඉහතදී ජාත්‍යන්තර සම්මානයක් ලැබුණු සිනමා කලා ශිල්පීන්ට චිත්‍රපට සංස්ථාවෙන් මූල්‍යමය පරිත්‍යාග සිදු කළා. එය අදටත් ක්‍රියාත්මක ද?පිළිතුර - නැහැ. මෑතදී කිසිවකුටවත් සංස්ථාව ඒ මුදල් පිරිනමලා නැහැ.බෙලිගල මනහර මහින්ද වෑකඩප්‍රශ්නය - ‘සන්ෆ්ලවර්ස්’ සංගීත කණ්ඩායම ගායනා කරන ‘ජීවිතේ මල් අපේ අම්මා ඉන්න කල්’ නම් වූ ගීතයේ පද මාලාව හා සංගීතය කාගෙ ද?පිළිතුර - පදමාලාව ෂෙහාන් ගලහිටියාව, සංගීතය පි‍්‍රයන්ත නාවලගේමීගමුව මහහුණුපිටියේ යොහාන් කුමාර් ද සිල්වාප්‍රශ්නය - ‘රුවන් මාලිගා’ ටෙලි නාට්‍යයේ විශාඛ ගේ චරිතය රඟපාන නළුවා කවුද?පිළිතුර - ඔබ ඔය කියන්නෙ අර ලෙඩ කපුටෙක් වගෙ රඟපාන නළුවා ගැන ද? මා නම් ඔහුගේ නම දන්නේ නැහැ.මේ සතියේ ඔබත් ප්‍රශ්න එවා තිබුණා. මිනුවන්ගොඩ ඩබ්ලිව්. එම්. කල්පනි, කෑගල්ලේ රණවීර ලියනගේ, මොනරාගල වැල්ලවායේ ඩබ්ලිව්. එම්. අ. අනුරාධා, කුරුණෑගල නිමල් රත්නසිරි, මාතර කඹුරුගමුවේ දයානි මොනරවිල.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av12021210</link>
    <topic>පුවත්</topic>
    <author>නුවරඑළියේ හේමපාල</author>
    <content>පුවත්වියට්නාම් තානාපති කාර්යාලය සහ ජාතික චිත්‍රපට සංස්ථාව ඒකාබද්ධව සංවිධානය කරන ‘වියට්නාම් චිත්‍රපට උලෙළ’ මේ මස 15 සිට 19 දිනවල කොළඹ ජාතික චිත්‍රපට සංස්ථාවේ සිනමා ශාලාවේදී නොමිලයේ පැවැත්වෙයි.15 වැනිදා දර්ශනය ආරාධිතයන්ට පමණකි. 16 දා ’Hanoi Little Girl’ ද, 17 දා ‘Thm Moon in the Botton of the well’ ද, 18 දා ‘Wild Field’ ද, 19 දා ‘Story of Pao’ ද තිරගත වෙයි. ප්‍රදර්ශන වේලාව පස්වරු 6.00ටය.සිංහල සුභාවිත ගීත සාහිත්‍යයට අනූපමේය නිර්මාණශීලී දායකත්වයක් හා මෙහෙවරක් ඉටු කළ, අද අප අතර නොමැති මඩවල එස්.රත්නායක සූරීන් ගේ ගේය පද රචනා පිළිබඳ කෙටි විවරණයක් හා එතුමන් සිහිකිරීමේ උත්සවයක් මේ මස 14 අඟහරුවාදා සවස 3.00ට කොළඹ ජාතික පුස්තකාල හා ප්‍රලේඛන සේවා මණ්ඩල ශ්‍රවණාගාරයේ දී පැවැත්වේ.ඔහු විසින් දශක කිහිපයකට පෙර රචිත ගීත ප්‍රබන්ධ සංග්‍රහය ෆාස්ට් පබ්ලිෂින් (ප්‍රයිවට්) ලිමිටඩ් නව ප්‍රකාශනයක් ලෙස දොරට වැඩීම හා මඩවල රත්නායක සූරීන්ගේ අසූතුන්වන ජන්ම දිනය සිහි කිරීමත් මෙහි දී සිදුවේ. “සුභාවිත ගීතයේ මඩවල රත්නායක සලකුණ” මැයෙන් ආචාර්ය ප්‍රණීත් අභයසුන්දර විසින් මෙහි මුඛ්‍ය දේශනය පවත්වනු ලබයි.අමරණීය ගායන ශිල්පී එච්.ආර්.ජෝතිපාල ගේ 76 වැනි ජන්ම දිනය වෙනුවෙන් ජෝති මිතුරු සමාජය සහ ගුණ සමරු පදනම වැඩ සටහන් මාලාවක් සංවිධානය කර ඇත.ජෝතිපාලගේ ජන්ම දිනය යෙදෙන මේ මස 12 වැනි දින රාජගිරිය – වික්ටෝරියා වැඩිහිටි නිවාසයට දහවල් දානය පිරිනමන අතර එදිනම සවස 4ට මාලිගාවත්ත ජෝති පිළිරුවට මල් දම් උපහාර පුදා ජෝති ජන්මෝත්සවය සමරනු ලැබේ.ශ්‍රී ලංකා ගුවන් විදුලි සංස්ථාවේ සභාපති හඩ්සන් සමරසිංහ මහතාගේ යෝජනාවක් පරිදි “ගී ප්‍රසන්ටේෂන්ස්” නිෂ්පාදනය කළ ප්‍රවීණ ගීත නිබන්ධක සුනිල් සරත් පෙරේරා සූරීන්ගේ රචනා ඇතුළත් “පෙර දිනයක” සංගත තැටියේ මුල් පිටපත ශ්‍රී ලංකා ගුවන්විදුලි සංස්ථාවේ අධ්‍යක්ෂක ජනරාල් සමන්ත වැලිවේරිය මහතා විසින් සුනිල් සරත් පෙරේරා මහතාට පිරිනමනු ලැබූ අවස්ථාව.රංජිත් වීරක්කොඩි, නිමල් ප්‍රේමසිරි, අධ්‍යක්ෂ ජනරාල්, සුනිල් සරත් පෙරේරා, ආචාර්ය අජන්තා රණසිංහ, ප්‍රවීණ මාධ්‍යවේදී තිලකරත්න කුරුවිට බණ්ඩාර, අධ්‍යක්ෂ රජිත් ගාමිණී විජේසේකර යන මහත්වරු ද ඡායාරූපයේ වෙති.ප්‍රවීණ ගායන ශිල්පී සුනිල් එදිරිසිංහයන්ගේ ‘සුනිල විල’ ගී සරණිය මේ මස 15 වැනිදා කොළඹ ‘නෙළුම් පොකුණ’ මහින්ද රාජපක්ෂ ජාතික රඟහලේ දී පැවැත්වෙයි.පුෂ්කර වන්නිආරච්චි සංස්කරණය කළ ‘සුනිල විල’ සුනිල් එදිරිසිංහ ගීතාවලෝකනය කෘතිය, එහිදී සුනිල් එදිරිසිංහයන් වෙත පිළිගැන්වෙයි. 1970 සිට 2011 දෙසැම්බර් මාසය දක්වා සුනිල් එදිරිසිංහයන් විසින් ගායනා කරන්නට යෙදුණු සියලු ගීතවල, එනම් ගීත 498ක පද රචනා, මූලාශ්‍ර ද සමඟ ‘සුනිලවිල’ කෘතියෙහි ඇතුළත් වෙයි. ‘සුනිල විල’ නුගේගොඩ සරසවි ප්‍රකාශනයකි.සෞන්දර්ය විශ්වවිද්‍යාලයේ මහාචාර්ය ලයනල් බෙන්තරයන්ගේ ගුරුහරුකම් යටතේ අරකවිල නර්තන හා නාට්‍ය පදනම 2012 වසරේ නොමිලේ සංවිධානය කරන පහතරට නර්තන පාඨමාලාව සඳහා මේ දිනවල අයදුම්පත් භාරගනු ලැබේ. මීට අමතරව කුසලතා සංවර්ධන හා නායකත්ව පුහුණු වැඩමුළු, නර්තන වැඩමුළු, නාට්‍ය හා රංග කලා වැඩමුළු, ප්‍රායෝගික – ව්‍යාකරණ ඉංග්‍රීසි හා දෙමළ භාෂා පන්ති. නාට්‍ය හා රංග කලාව ආදී පන්ති රැසක් නොමිලේ පවත්වන අතර උඩරට හා භරත නාට්‍යම් නර්තන පන්ති ද මීට අමතරව පවත්වනු ලැබේ.විමසීම – අරකවිල නර්තන හා නාට්‍ය පදනම, අරකවිල, හඳපාන්ගොඩ.ලංකාවේ දේශීය පුවත්පත් අධිරාජ්‍යයක් ගොඩනැංවීම උදෙසා ස්වකීය කෘතහස්ත භාවය පිරිනැමූ මහා පුවත්පත් කලාවේදී එච්.ඒ.ජේ.හුලුගල්ල සිරිමතාණන්ගේ වැඩිමහල් දියණිය වූ ද මාර්ටින් වික්‍රමසිංහ මහ ගත්කරුවාණන්ගේ දෙටු පුත් මෙරට ව්‍යාපාරික ලෝකයේ නමක් තබා සිටින හිටපු බ්‍රිතාන්‍ය මහකොමසාරිස් සරත් කුසුම් වික්‍රමසිංහ මහතාගේ බිරිය වූ දමයන්තා වික්‍රමසිංහ මැතිනිය නොබෝදා හදිසියේ අභාවප්‍රාප්ත වූවාය.තමා දැරූ යස ඉසුරින් පිරි සමාජ තලය අමතක කොට සියලුදෙනා සම සේ සලකා සොය සොයා ගොස් සමාජ සේවයේ යෙදීමට තරම් ඇය කරුණාබර කිතුනු බැතිමතියක වූවාය. බෙහෙවින් පොතපත පරිශීලනය කළ ඇය හුලුගල්ල පරපුරේ සුපුරුදු කෞශල්‍ය විදහාපාමින් ලේඛනයෙහි ද යෙදී ඉකුත්වූ නොබෝ දිනෙක ස්වකීය පියාණන්දෑගේ විද්වත් චරිතාපදානය සපිරි ලෙසින් සකසා පාඨක ලෝකයාට ප්‍රදානය කළාය. මාධ්‍යවේදීන් බෙහෙවින් ඇසුරු කළ ඇය නිහඬව ඇතැමෙකුට පිළිසරණ වූයේ මවක මෙන්ම සොහොයුරියක ලෙසිනි.ලංකා මහිලා සමිතියේ අඩසියවසක කාලයක් තනතුරු දරා කාන්තා සුවසෙත සැලසූ ඇයගේ වියොවින් පසු හෙළිදරව් වූ ඇගේ කුලුණුබර නිහඬ මෙහෙවර ඇයට සගමොක් සැප උදාකරනු නියතය.නුවරඑළියේ හේමපාලකුරුණෑගල පළාත් සභා ශ්‍රවණාගාරයේ පැවැති වයඹ පළාත් රාජ්‍ය කලා උලෙළේ දී දේශීය කලාවට හා සංස්කෘතියට සිදුකළ සේවය වෙනුවෙන් මාවතගම සේනාධීර පතිරණගේ දොන් අබේසේන ඒකනායක වෙත වයඹ පුත්‍ර සම්මානය වයඹ ප්‍රධාන ඇමැති අතුල විජේසිංහ මහතා විසින් ප්‍රදානය කරනු ලැබූ අයුරු.  පැරැණි හින්දි චිත්‍රපට හා ගීත රසික සමාජය ඉන්දීය මහකොමසාරිස් කාර්යාලයේ අනුග්‍රහයෙන් සංවිධානය කරන හින්දි චිත්‍රපට ගීත ඇතුළත් සංගීතමය ප්‍රසංගයක් අද (12) ප.ව. 2.00ට කොළඹ ‘බිෂොප් කොලේජ්’ ශ්‍රවණාගාරයේ දී නොමිලේ පැවැත්වේ. ජනප්‍රිය චිත්‍රපට සංගීත අධ්‍යක්ෂ සරත් ද අල්විස් ප්‍රමුඛ වාදක මණ්ඩලය සංගීතවත් කරන මෙම ප්‍රසංගයට පැරැණි හින්දි චිත්‍රපට සංගීතය ප්‍රිය කරන ඕනෑම රසික රසිකාවියනට සහභාගි විය හැකිය.කීර්ති බණ්ඩාරගේ නවතම ළමා චිත්‍රපටයේ මුහුරත් උලෙළ පසුගියදා කොම්පඤ්ඤවීදිය නිපෝන් හෝටලයේදී පවත්වනු ලැබීය. එය කීර්ති බණ්ඩාරගේ තෙවන චිත්‍රපටය වන අතර එය නම්කර ඇත්තේ ‘දෝණි අමායා’ නමිනි. කීර්ති බණ්ඩාරගේ මුල්ම චිත්‍රපටය වන ‘ආදර මීනා’ 2008 වසරේ ප්‍රදර්ශනය කරන ලද අතර දෙවන චිත්‍රපටය ළමා සිනමා නිර්මාණයකි. එය ‘සීයාගේ පුංචි වීරයෝ’ නම් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av12021211</link>
    <topic>දෝනිගේ නායකත්වයේ හෙට දවස?</topic>
    <author>ඉඳුනිල් වීරරත්න</author>
    <content>දෝනිගේ නායකත්වයේ හෙට දවස?‘දිනන දාට කොල්ලෝ ෂා නියමයි කියලා කරවට මල් මාල දමනවා එකක් දෙකක් අයියෝ පැරදුණාම ගොයියෝ මොකක්ද මේ කළේ අහනවා’මේ ගීතයෙන් කියැවෙන්නේ අපේ රටේ ක්‍රිකට් ක්‍රීඩාව ගැනය. එහි අදහසට අනුව අපේ රටේ ක්‍රිකට් ලෝලීහු කණ්ඩායම පැරදෙන අවස්ථාවලදී මුහුණු ඇඹුල් කර ගනිති. ක්‍රීඩකයින් දැක්වූ දුර්වලතා ගැන තරහින් කතාබහ කරති. එහෙත් ඊළඟ තරගයේදී හෝ ජය ගනීවී යන සුබවාදී සිතිවිල්ලෙන් යුතුව සිතේ කහටක් නැතිවම ජය ඝෝෂා නඟති.මේ බව වඩාත් හොඳින් පෙනුණේ පහුගිය ලෝක කුසලාන තරගාවලිය පරාජයට පත්වී මවුබිමට පැමිණි සංගා ඇතුළු කණ්ඩායම පිළිගත් උණුසුම් ආකාරය දෙස බැලීමෙනි. එය මුළු ලොවටම ආදර්ශයක් ගෙන දුන් සිදුවීමකි. එහෙත් අපේ අසල්වැසි ඉන්දියාවේ එහෙම නැත.යම් හෙයකින් එදා ලෝක කුසලාන අවසන් තරගයේදී ඉන්දියාව පරාජය වුණා නම්. දෝනි, සචින් ඇතුළු ඉන්දීය කණ්ඩායමට හැංගෙන්නට ලංකාවට එන්නට සිදු වනු ඇත. නිවෙස්වලට පොලිස් ආරක්ෂාව දෙන්නට සිදු වනු ඇත.පසුගිය වසරේ පැවැත්වුණු ලෝක කුසලාන තරගාවලියේ මතකය යළිත් අවදි කරන්නට සිදුවූයේ මේ දිනවල ක්‍රිකට් ලෝකයේ වඩාත් කතා බහට ලක්වෙන සිදුවීමක් නිසාය.ඒ පසුගියදා අවසන් වුණු ඉන්දියා ඔස්ට්‍රේලියා ටෙස්ට් තරගාවලියේ දී ඉන්දීය කණ්ඩායම 4 - 0 ලෙස ලැබු දරුණු පරාජයත් සමඟ මහේන්ද්‍ර සිං දෝනි ගේ නායකත්වය පිළිබඳ අර්බුදයක් මතු වීමය.ඉන්දියාවේ පුවත්පත් කිහිපයකම මේ පිළිබඳව විවිධ අදහස් පළ වී තිබුණු අතර, ඉන්දියාවේ ප්‍රධානතම පුවත්පතක් වන ‘ටයිම්ස් ඔෆ් ඉන්ඩියා’ මුල් පිටුවේම පුවතකින් සඳහන් කර ඇත්තේ ඉන්දීය කණ්ඩායමේ මීළඟ නායකයා විය යුත්තේ විරේන්ද්‍ර ෂෙවාග් බවය.දෝනිගේ නායකත්වය අර්බුදයට ලක්ව ඇති බවට හොඳම ඉඟිය ඔස්ට්‍රේලියාව සමඟ පැවැති ටෙස්ට් තරගාවලිය අවසානයේ මාධ්‍ය සාකච්ඡාවේදී දෝනිගෙන්ම ලැබී තිබිණි. එහිදී දෝනි පවසා තිබුණේ තමා 2013 වසරේදී නායකත්වයෙන් ඉවත් වීමට තීරණය කර ඇති බවත්, ඊට පෙර වඩාත් සුදුස්සකු සිටී නම් නායකත්වයට පත් කළ හැකි බවත්ය.දෝනිගේ ක්‍රිකට් ජීවිතයේ මෙම ගැටලුකාරී තත්ත්වය පිළිබඳව අනාවැකි පළ කෙරුණේ ලෝක කුසලාන තරගාවලියට පෙර සිටම වුවත් එදා එය එතරම් කතාබහට ලක් නොවුණි.2011 ලෝක කුසලාන තරගාවලියට පෙරාතුව ඉන්දියාවේ ප්‍රකට ඡ්‍යොතිශාස්ත්‍රඥයකු වන රාජේෂ් කහාර් ෂර්මා මහේන්ද්‍ර සිං දෝනි පිළිබඳව අනාවැකි පළකර තිබුණි.එම අනාවැකියට අනුව කන්‍යා රාශියේ උපන් දෝනි විශිෂ්ට දස්කම් දක්වමින් අතිශයින් ජනපි‍්‍රය වූ අතර ඉතාමත් කෙටි කලෙකින් ආර්ථික අතින් ඉහළම තලයකට පැමිණියේය.එහෙත් බුධ ග්‍රහයා රාහු මහ දශාවේ ගමන් කිරීම 2010 සැප්තැම්බර් සිට 2013 අප්‍රේල් දක්වා බලවත් නොමැති බවත් මේ නිසා මෙම කාලය තුළ පිතිකරුවකු ලෙස එතරම් දස්කම් දැක්වීමට හැකියාවක් නොලැබෙන බව ඔහු පවසා තිබුණි. එසේම එම අනාවැකියේ සඳහන් වුණු විශේෂම සිදුවීම වන්නේ ඔහුගේ නායකත්වයට බලපෑම් එල්ල වන බව පැවසීමය.අදින් මාස 10 කට පෙර පවසා තිබු එම අනාවැකිය පිළිබඳව එදා කිසිවකුත් ගණන් නොගත්තා විය හැකිය. එහෙත් මේ වන විට දෝනිගේ නායකත්වය වෙනස් කිරීම අවශ්‍ය බවට ඇති මතයට ඉන්දීය මාධ්‍යයේ ප්‍රබල තැනක් හිමි වී තිබීමෙන් එහි කිසියම් සත්‍යතාවක් ඇති බවට ද සැකයක් නැත.මේ වන විට ඉන්දියාව, ශ්‍රී ලංකාව සහ ඕස්ට්‍රේලියාව සමඟ කොමන්වෙල්ත් බැංකු තුන්කොන් ක්‍රිකට් තරගාවලියකට අවතීර්ණ වී සිටින අතර, පුවත්පත මුද්‍රණය වන විට ඉන්දියාව ඕස්ට්‍රේලියා කණ්ඩායම සහ ශ්‍රී ලංකා කණ්ඩායම සමඟ තරග 2 කට මුහුණ දී පරාජය වී සිටී.මෙම තරගාවලියට පෙර 20 යි 20 තරග දෙකකට තරග වැදී ඉන් පළමු තරගය පරාජය විය.කෙසේ වෙතත් මහේන්ද්‍ර සිං දෝනි යනු ඉන්දියාවේ බිහිවූ අතිවිශිෂ්ට ක්‍රීඩකයෙකි. එසේම සාර්ථක නායකයෙකි. 2007 වසරේ ඉන්දීය කණ්ඩායමේ නායකත්වයට පත්වන ඔහු 2007 වසරේ පැවැති පන්දු වාර 20 යි 20 ලෝක කුසලාන ශූරතාව දිනා ගත්තේය.2009 වසරේ ලොව අංක 01 ටෙස්ට් කණ්ඩායම බවට සහ 2011 වසරේ ලොව හොඳම එක්දින කණ්ඩායම බවට ඉන්දීය කණ්ඩායම පත් කිරීමට ඔහු නායකත්වය දුන්නේය.1981 ජුලි 07 වැනිදා බිහාර් ප්‍රාන්තයේ රන්චි හිදී උපත ලැබූ මහේන්ද්‍ර සිං දෝනි පාසල් වියේදී බැඩ්මින්ටන් සහ පාපන්දු දිස්ත්‍රික් ක්‍රීඩා සංගම් මට්ටමින් ක්‍රීඩාවේ යෙදුනෙකි. පාපන්දු ක්‍රීඩා කරද්දී ඔහු දැල් රකින්නා ලෙස කටයුතු කළේය. ඔහු ක්‍රිකට් ක්‍රීඩාවට යොමු වන්නේ පාපන්දු පුහුණුකරුගේ මඟ පෙන්වීමෙනි.ඒ අනුව 1995 සිට 1998 දක්වා කොමාන්ඩෝ ක්‍රිකට් සංගමයේ කඩුලු රකින්නා ලෙස කටයුතු කළ දෝනි 2004 දෙසැ. 23 වැනිදා චිතගොං හිදී බංග්ලාදේශයට එරෙහිව එක්දින වරම් ලැබීය. ඔහු මුහුණ දුන් පළමු එක්දින ජාත්‍යන්තර තරගයේදී එක් පන්දුවකට පමණක් මුහුණ දී ලකුණු නොලබාම දැවී ගියේය. ඉන්පසු එදා මෙදාතුර එක්දින තරග 196 කට සහභාගි වී ඉනිම් 175 කදී ශතක 7 ක් සහ අර්ධ ශතක 43 ක් සමඟ ලකුණු 6497 රැස්කර ගෙන තිබේ.එක්දින වරම් ලැබ වසරකට පමණ පසුව 2005 දෙසැම්බර් 02 සිට 06 දක්වා ශ්‍රී ලංකාවට එරෙහිව චෙන්නයි හි පැවැති තරගාවලියේදී කඩුලු රකින්නා ලෙස කණ්ඩායමට එක් වෙමින් ටෙස්ට් වරම් ලැබීය. දෝනි සහභාගි වූ මංගල තරගයේ මුල් දින තුනම වර්ෂාවට සේදී ගිය අතර සිව්වැනි දිනයේදී ඉන්දීය කණ්ඩායම ලකුණු 167 කට සියල්ලන්ම දැවී ගියේය. අංක 07 පිතිකරු ලෙස පිටියට පිවිසි දෝනි පන්දු 83 කදී ලකුණු 30 ක් ලබාගත් අතර මාලිංග බණ්ඩාර ගේ පන්දුවක් හමුවේ අවිශ්ක ගුණවර්ධන අතට උඩ පන්දුවක් ලබා දීමෙන් දැවී ගියේය.එසේ ඇරැඹි ටෙස්ට් ගමනේ මේ දක්වා තරග 67 කට සහභාගි වී ඉනිම් 106 කදී ශතක 5 ක් අර්ධ ශතක 24 ක් සමඟ ලකුණු 3509 ක් ලබා තිබේ.2011 ජුලි මාසයේ 21 වැනිදායින් ඇරැඹි අගෝස්තු මාසයේ අවසන් වුණු එංගලන්ත සංචාරයේදී පතාවුඩ් කුසලාන තරගාවලියේ ටෙස්ට් තරග 4 ම පරාජය වීමෙන් පසු ලෝක ශූර ඉන්දීය කණ්ඩායම පිළිබඳවම ලොවම මවිත විය.පළමු තරගය ලකුණු 196 කින්, දෙවැනි තරගය ලකුණු 319 කින්, තෙවැනි තරගය ඉනිමකින් සහ ලකුණු 242 කින් මෙන්ම සිව්වැනි තරගය ඉනිමකින් සහ ලකුණු 8 කින් පරාජය වූයේ අදහාගත නොහැකි ලෙසිනි.එසේම 2011 දෙසැම්බර් 26 වැනිදායින් ඇරැඹුණු ඕස්ට්‍රේලියානු සංචාරයේදී ද ඉන්දීය කණ්ඩායමට හිමි වූයේ අන්ත පරාජයකි. එහිදී පළමු තරගය ලකුණු 122 කින්. දෙවැනි තරගය ඉනිමකින් සහ ලකුණු 68 කින්, තෙවැනි තරගය ඉනිමකින් සහ ලකුණු 37 කින් මෙන්ම සිව්වැනි තරගය ලකුණු 298 කින් ඕස්ට්‍රේලියාව ජයග්‍රහණය කළ අතර තෙවැනි තරගයේ නියමිත කාලය තුළ පන්දු ඕවර සංඛ්‍යාව සම්පූර්ණ නොකිරීම නිසාවෙන් සිව්වැනි තරගය තහනමකට ද ලක්වීමට දෝනිට සිදුවිය.දෛවය අනුව ජනපි‍්‍රයත්වයේ මෙන්ම දක්ෂතාවයේ ද හිනිපෙත්තටම නැඟි දෝනි ගේ නායකත්වය වෙනස් වේවි ද යන්න අපට නොබෝ දිනකින්ම දැකගත හැකි වනු ඇත.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av12021212</link>
    <topic>චෙකෝෆ් නැවතුනේ අපේ හෝටලයේ නැහැ; අපේ හෝටලයේ</topic>
    <author>සුනිල් මිහිඳුකුල</author>
    <content>චෙකෝෆ් නැවතුනේ අපේ හෝටලයේ නැහැ; අපේ හෝටලයේචෙකෝෆ් බෙදා ගැනීමටහෝටල් දෙකක තරගයක්රුසියානු මහා සාහිත්‍යධර ඇන්ටන් චෙකෝෆ් ගේ ලංකා ගමනය ගැන අගනා විස්තර රැසක් සිංහලෙන් ලියැවුණු පොත් තුනක එයි. එම පොත් තුන නම් ’චැකෝෆ් හා ලංකාව‘ (මාර්ටින් වික්‍රමසිංහ) ’ඇන්ටන් චෙකෝෆ් ලංකාගමන - තොරතුරු විමසුම’ (රන්ජන දේවමිත්‍ර සේනාසිංහ) සහ ’චෙකෝෆ් ලංකාවට එතරම්ම සුවිශේෂයි’ (ව.අ. සරත් ලාල් කුමාර)චෙකෝෆ් 1890 නොවැම්බර් 12 වැනිදා ලංකාවට පැමිණි බවත් ඔහු ‘ග්‍රෑන්ඩ් ඔරියෙන්ටල්’ හෝටලයේ නවාතැන් ගත් බවත් ඔහු දින 6 ක කාලක් මෙරට සිටි බවත් වික්‍රමසිංහයන්ගේ පොතේ දැක්වෙයි.එහෙත් සෙසු පොත් දෙක කියවන කල ඒ සම්බන්ධයෙන් අප තුළ ප්‍රශ්න කීපයක්ම මතුවනු වැළැක්විය නොහැකිය. චෙකෝෆ් ලංකාවට පැමිණියේ කොළඹට ද? නැතිනම් ගාල්ලට ද? ඔහු නවාතැන් ගත්තේ ග්‍රෑන්ඩ් ඔරියෙන්ටල් හෝටලයේ ද? නොඑසේ නම් ගාලු මුවදොර හෝටලයේ ද? ඔහු මෙරට රැඳී සිටියේ දින හයක් ද, නැතිනම් දින දෙකක් පමණක් ද යනාදිය අප තුළ එලෙස පැන නඟින ප්‍රශ්න අතර වෙයි.චෙකෝෆ් ගාලු වරායෙන් ලංකාවට ගොඩබට බවත් ඔහු ගාල්ලේ ‘හොටෙල් ඔරියෙන්ටල්’ හෙවත් ‘නිව් ඔරියෙන්ටල් හෝටලයේ’ නැවතුණු බවත් ඇතැමුන්ගේ අදහසය. (වර්තමානයේ මෙය දැක්වෙන්නේ ‘අමන්ගල්ල’ යනුවෙනි.)චෙකෝෆ් කොළඹ වරායෙන් මෙරටට ගොඩබට නම් ඔහු නවාතැන් ගත්තේ වරාය ඉදිරිපිටම ඇති ග්‍රෑන්ඩ් ඔරියෙන්ටල් හෝටලයේ ද? නැත්නම් ඊට තරමක් ඔබ්බෙන් පිහිටි ගාලු මුවදොර හෝටලයේ ද? මෙහිදි විශේෂයෙන්ම සඳහන් කළ යුතු වන්නේ මෙම හෝටල් දෙකම චෙකෝෆ් තම හෝටල්වල නැවතුණු බවට විශ්වාස කිරීමයි.ග්‍රෑන්ඩ් ඔරියෙන්ටල් හෝටලයේ 304 දරණ කාමරය චෙකෝෆ් නැවතුණු කාමරය ලෙස සලකා ඔහු එහිදි පරිහරණය කළ භාණ්ඩ ද (මේසය හා ඇඳ වැනි) සුරක්ෂිත කර ඇත. එහි ඇති මේසය චෙකෝෆ් තම ‘ගුසෙෆ්’ නම් වූ ප්‍රකට කෙටිකතාව ලිවීම සඳහා භාවිතා කළ මේසය බවටද කියැවෙයි.ගාලු මුවදොර හෝටලයේ සිහිවටන පුවරුවඑපමණක් ද නොවේ. චෙකෝෆ් 150 වැනි ජන්ම දිනය සමරමින් මෙම හෝටලය 2010 අගෝස්තු 14 වැනිදා චෙකෝෆ් උඩුකය පිළිරුවක් හෝටල් ආලින්දයේ නිරාවරණය කරන්ට යෙදිණි. එය සිදුකරන ලද්දේ රුසියානු තානාපති කාර්යාලයේ පූර්ණ අනුග්‍රහය යටතේ බවද මෙහිලා අමතක නොකළ යුතුය.මේ අතර ගාලු මුවදොර හෝටලය, ග්‍රෑන්ඩ් ඔරියෙන්ටල් හෝටලයට අභියෝගයක් එල්ල කරමින් චෙකෝෆ් නවාතැන් ගත්තේ තම හෝටලයේ බවට සනාථ කරමින් 2010 දෙසැම්බර් 06 දින සිහිවටන පුවරුවක් තම හෝටල් ආලින්දයේ නිරාවරණය කළේය. මෙහිලා උත්ප්‍රාසයට තුඩුදෙන කාරණාවක් වන්නේ මෙයට ද රුසියානු තානාපති කාර්යාලය අනුග්‍රහ දැක්වීමය.එහෙත් මෙහිලා දැක්විය යුතු වැදගත්ම කාරණාව වන්නේ චෙකෝෆ් තම හෝටල්වල නැවතුණු බවට මේ හෝටල් දෙකටම කිසිදු ඓතිහාසික සාක්ෂ්‍යයක් ඉදිරිපත් කළ නොහැකිවීමය.ග්‍රෑන්ඩ් ඔරියෙන්ටල් හෝටලයරන්ජන දේවමිත්‍ර සේනාසිංහ තම පොතෙන් කර ඇති පර්යේෂණයට අනුව චෙකෝෆ් ලංකාවේ රැඳී සිටියේ දින 2 ක් පමණක් බවත් ඉන් එක් දිනක් ගාලු මුවදොර හෝටලේ සිටි බවට අනුමාන කළ හැකි බවත් ඉතිරි දින මහනුවර ක්වින්ස් හෝටලයේ සිටි බවත් කියා සීටී.සේනාසිංහ තම අනුමානය සාක්ෂාත් කිරීම සඳහා දක්වන කරුණු ඔහුගේ පොතෙහි එයි.මේ අතර සරත් ලාල් කුමාර ගේ පොතේ එක තැනක මෙබඳු වාක්‍යයක් ද එයි.”සමහරකුගේ මතය වූයේ චෙකෝෆ් ගති සිරිත්වල හැටියට නැව තුළම රැය පහන් කරන්නට ඇති බවයි.”සරත් ලාල් කුමාරඑය යථාර්ථයක් වුවහොත් සිද්ධ වන්නේ ඉහත සඳහන් හෝටල් දෙකේම කළමනාකාරිත්වයට කටවසා ගෙන සිටීමටය.(මේ සම්බන්ධයෙන් අදාළ හෝටල් දෙකේ කළමනාකාරිත්වයෙන් කරුණු විමැසීමට ලබන සතියේ දි අපි බලාපොරොත්තු වෙමු.)සුනිල් මිහිඳුකුල   කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av12021213</link>
    <topic>ජාතික රූපවාහිනියට 30 වසරයි</topic>
    <author>සු. මි.</author>
    <content>ජාතික රූපවාහිනියට 30 වසරයි1976 මෙරට පැවති නොබැඳි ජාතීන්ගේ සමුළුව ආවරණය කිරීම සඳහා මෙරටට පැමිණි ජායි මැතිව්ස් නමැති ඇමෙරිකානු මාධ්‍යවේදියා එකල ලංකාව පිළිබඳ ‘ද වොෂිංටන් පෝස්ට්’ පුවත්පතට ලියූ එක්තරා ලිපියක මාතෘකාව වූයේ ’THELAND WITHOUT TELEVISION’ යන්නයි. එනම්; ‘රූපවාහිනිය නොමැති රට’ යන්නයි.රූපවාහිනිය නොලත් ශ්‍රී ලාංකිකයෝ කතා කරමින්, කියැවීමෙන් හා උත්සවයකදි පොල් ගෙඩියක් ගැසීමෙන් ජීවත් වෙති’ යි යනුවෙන් එහි අනුමාතෘකාවක් ද විය.මෙකරුණ මා සිහියට නැඟුණේ ජාතික රූපවාහිනියට වසර 30 සපිරීම නිසාය.ජායි මැතිව්ස් තම ලිපියට යෙදූ ශීර්ෂ පාඨයෙන් එකක් පැහැදිලිය. ඒ නම්; ශ්‍රී ලාංකිකයන් කියවන බවය. එය ඇතැම්විට පුවත්පත් විය හැකිය. නොඑසේ නම් අතට හසුවන ඕනෑම පොතක් විය හැකිය.ඇමෙරිකානු මාධ්‍යවේදියාගේ ඉහත ලිපිය උපුටා දක්වමින් ශ්‍රී ලංකාවේ කාලයක් විසූ මහාචාර්යවරයකු වන ට්‍රෑන් වෑන් ඩීන් ‘රූපවාහිනිය මායා නළය’ යන නමින් ලියූ ලිපියක මෙසේ කියයි.මොහාන් සමරනායක”ශ්‍රී ලංකාවේ මා සිටි කාලය තුළ මගේ සිතට තදින්ම කා වැදුණු එක් කරුණක් එම ලිපියෙන් ද අනාවරණය විය. අධික සාක්ෂර භාවය – (අකුරු දැනීම - LITERACY) හා නිදහස් අධ්‍යාපනය ගැන ශ්‍රී ලාංකිකයෝ සාඩම්බර වෙති. ගැටවරයන් පොල්ගස්වලට හාන්සි වී පුවත්පත් දෙස බලා සිටින ආකාරය ඉතා දිළිදු ගම්බද ප්‍රදේශවල පවා දැකිය හැකිය.”රූපවාහිනි මාධ්‍යයේ ආගමනය නිසා එතෙක් අභියෝගයකින් තොරව පවත්වා ගෙන ගිය සාහිත්‍යය, සිනමාව වැනි කලාවන් ද ගුවන් විදුලිය, පුවත්පත වැනි ජනමාධ්‍යය ද බරපතළ අර්බුදයට ඇද හෙළූ ආකාරය මෑත ඉතිහාසයෙන් අපට පෙනී යයි. රූපවාහිනියට සාපේක්ෂව ගත්විට අද පුවත්පත යල්පැන ගොස් ඇති ජනමාධ්‍යයක් යැයි කෙනකුට තර්ක කළ හැකිය. යම් ප්‍රවෘත්තියක් සජීවීව වුව අත්දැක ගැනීමට සැලැස්වීමේ ශක්‍යතාව රූපවාහිනිය සතුව පවති. උදාහරණයක් වශයෙන් කොළඹ මහ බැංකුවට එල්ල වු බෝම්බ ප්‍රහාරය හෝ කොළොන්නාව තෙල් ටැංකිවලට එල්ල වූ ප්‍රහාරය ජනතාව රූපවාහිනිය ඔස්සේ නැරඹුවේ සජීවීවය.රූපවාහිනියේ බලපෑමෙන් මිනිසුන්ගේ කියැවීමේ රුචිය අඩුවී ඇද්ද? සාහිත්‍ය කෘති පරිශීලනය අඩු වී ඇද්ද? ඒ අරභයා සමීක්‍ෂණයකින් තොරව අදහස් දැක්වීම යුක්ති යුක්ත නැතැයි සිතමි.සෙසු රූපවාහිනි ජාලයන්ට සාපේක්‍ෂව ගත්විට ජාතික රූපවාහිනිය පසුගිය දශක තුන තුළ එහි වැඩසටහන් කිසියම් ගුණාත්මක ප්‍රමිතියකින් යුතුව ඉදිරිපත් කිරීමේ සවිඥානික උත්සාහය අප අගය කළ යුතුය. ටෙලිනාට්‍ය, සංගීතමය විචිත්‍රාංග, වාර්තා වැඩසටහන් ගත්ත ද ඒවායින් මෙකරුණ සාක්ෂාත් කරගත හැකිය.එහෙත් දැන් කාලයක සිට රූපවාහිනිය දැඩිසේ වාණිජකරණය වෙමින් පවතී. එන හැම සභාපතිවරයකුටම අවශ්‍යව ඇත්තේ උපරිම ලාබ පෙන්වා තම තනතුර රැක ගැනීමට බවක් පෙනේ. ටෙලිනාට්‍යවල ගුණාත්මක භාවය බොහෝදුරට පිරිහී ඇති අයුරක් ද දිස්වෙයි. මෙය පොදුවේ දක්නා ලැබෙන දුර්ලක්ෂණයක් වුව උසස් මට්ටමේ ටෙලි නාට්‍ය සංස්කෘතියක් පවත්වාගෙන යෑම ජාතික රූපවාහිනියේ ජාතික යුතුකමක් විය යුතුය. ධම්ම ජාගොඩගෙන් පසු රූපවාහිනියේ ටෙලිනාට්‍ය පිටකොන්ද බිඳී ඇති බව රූපවාහිනි මාධ්‍ය පිළිබඳ විද්වතකු වන මහාචාර්ය ආරියරත්න ඇතුගල කර ඇති සඳහන මෙහිලා අපට සිහිපත් වෙයි. ඔහුගේ ප්‍රකාශය අපට නොසලකා හැරිය හැකිද?අද ජාතික රූපවාහිනියේ පවා වෙළෙඳ දැන්වීම් ඉදිරිපත් වන්නේ ඉවක්බවක් නොමැතිවය. ටෙලි නාට්‍යයකදී නම් වැඩිපුර දක්නා ලැබෙන්නේ නාට්‍යයේ ජවනිකා නොව දැන්වීම්ය. 1979 ට පෙර මෙරටට රූපවාහිනිය හඳුන්වා දීමට උත්සුක වූ අවස්ථාවලදි ඊට එරෙහිව මතු කළ වැදගත් කාරණාවක් වූයේ පරිභෝජනයට යොමුවූ සමාජයක් බිහි කිරීමට රජය රූපවාහිනිය උපයෝගි කර ගනීවී යන සැකයයි. ගුවන් විදුලි සංස්ථාවේ හිටපු අධ්‍යක්ෂ ජනරාල්වරයකු වන නෙවිල් ජයවීර මහතා ඒ සම්බන්ධයෙන් ඉතා පැහැදිලිව අදහස් දක්වා ඇත.මහාචාර්ය එදිරිවීර සරච්චන්ද්‍ර වරක් රූපවාහිනිය අළලා මාහැඟි සමීක්ෂණයක් කළේය. (‘විඥාපන මාධ්‍ය පිළිබඳ පර්යේෂණය’ නම් වූ එය 1992 දි පළ වූයේ ය.) රූපවාහිනියෙන් වැඩි වශයෙන්ම කෙරෙන්නේ පාරිභෝගික සමාජයේ හීනදීන පුරුෂාර්ථ හුවා දැක්වීම බව එතුමා එහිලා කියා ඇත. පාරිභෝගික සමාජය පිහිටුවා ඇත්තේ ලෝකායත දර්ශනය මත බවත් ඒ නම්; කා බී විනෝදවීම ජීවිතයේ එකම පුරුෂාර්ථය ලෙස සැලකීම බවත් එබඳු දර්ශනයක් ජනතාවගේ හද තුළට ප්‍රවේශ කිරීමේ විපාකය වූයේ කවර අයුරකින් හෝ මුදල් ඉපයීමත් පංචේන්ද්‍රියන් පිනවීමත් ජීවිතයේ අභිෂ්ට අරමුණ ලෙස තැකීම බව මහාචාර්ය සරච්චන්ද්‍රයෝ එහිලා තවදුරටත් සඳහන් කරති.සිංහල භාෂාව විනාශ කිරීමේ එක් මාධ්‍යයක් වන්නේ රූපවාහිනියයි. ප්‍රවෘත්ති ප්‍රකාශනයන්හි මෙන්ම උප ශීර්ෂ පාඨ යෙදීමේදී ද මේ භාෂා සංහාරය සිදුවෙයි. රූපවාහිනි සංස්ථාවේ වර්තමාන සභාපති මොහාන් සමරනායක මහතා එහි සභාපති වන්ට පෙර මේ අරභයා අගනා විවරණයක් කළේය. වරක් එක් ප්‍රවෘත්තියකින් කියැවුණේ ‘අකුණු බලාපොරොත්තු වීමේ හැකියාවක් පවත්නා බවයි’. ඒත් අකුණ කවුද බලාපොරොත්තුවෙන්නේ? මෙහිදි කිව යුතුව තිබුණේ අකුණු ඇති විය හැකි බවයි. එය මොහාන් සමරනායකගේම නිරීක්‍ෂණයක් විය.මොහාන් සමරනායක වැනි ජනමාධ්‍ය පිළිබඳ පෘථුල අවබෝධයකින් යුතු විද්වතකු අද ජාතික රූපවාහිනි සංස්ථාවේ මුල් පුටුව හෙබවීම සාධනීය කරුණකි. ඔහු යටතේ තබා ගත හැකි එකම බලාපොරොත්තුව ඔහු රූපවාහිනිය ජනසතුරකු නොකරනවා යන විශ්වාසයයි.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av12021214</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමවිජේ මල්ලිට හීන පේන්නෙ නෑ ලේසියෙන්. අනික දුරුත්තත් පහුවුණාට පස්සෙ මොන හීන පේන්නද? ඒ වුණාට ඔයාලට කියන්න මෙයාලා දැක්කනේ මාර ආෂික් සිහිනයක්. සිහිනයක් කියන්නෙ සිහින දෙව්දුවක් එක්ක එහෙම නෙවි ඕන්න. ඔය දෙව්දුවල එක්ක දකින හීන අන්තිමට ෆුල් අනාථයි කියල විජේ මල්ලි දන්නෙ ගැටය කාලෙ ඉඳල. මේක ඇවිල්ලා එසේ මෙසේ හීනයක් නෙවි, රාජ්ය සයිස් එකේ ඒ කියන්නෙ ස්ටේට් ලෙවෙල් එකේ වැඩක්. අපේ රටේ තරම් ස්ටේට් ලෙවෙල් වැඩ තියෙන රටක් තුන්ලෝකෙවත් නැතුව ඇති නේද මෙයාලා?රාජ්ය ටෙලි නාට්‍ය? බලන්නකො ඇහෙන කොට ලස්සන? ඒ වුණාට පරාක්‍රම නිරිඇල්ල ලොක්ක නම් කියල තිබුණෙ ඒක බල්ලන්ට අයිති වැඩ බූරුවො කරනව වගේ කියලා. ඕන්න රාජ්‍ය නාට්ය කිව්වාට නම් පරාක්‍රම ලොක්කට ප්‍රොටෙස්ට් දාන්න බැරිවෙනව ෂුවර් එකටම. මොකද කියල දන්නවනේ. දැන් කාලෙ ස්ටේජ් ඩ්‍රාමාස්වල තරම් බල්ලො බූරුවො ඉඳල නෑනේ කවදාවත්. අර ස්ටේට් ටෙලි එවෝඩ්ස් සීන් එකේදි කල්චරල් කට්ටිය නාගත්ත නෙවි මෙයාලා අනාගත්ත නේද ගම කන සයිස් එකට? බල්ලන්ට අයිති වැඩ බූරුවො කරන්න ගියාම ඔහොම වෙනව කියල විජේ මල්ලි නම් දන්නවා.ශ්‍රී ලංකාවෙ ටෙලි නාට්ටිය, එහෙම භාණ්ඩ තියෙනව නම්, ඒව ප්‍රොඩියුස් කරන්නෙ, ටෙලිකාස්ට් කරන්නෙ ටීවී චැනල්ස්වලින් නම් ඒ චැනල්ස් ඔක්කොම අහුවෙන්නෙ මීඩියා මිනිස්ට්‍රි එකේ මීටර්වලට නම්, මොන මඟුලකට මේ කට්ටිය ටෙලි සීන් එකට හොට දානවද කියන එක නම් දැන් අවුරුදු ගාණක් තිස්සෙ මීඩියා කොලම්ස් ලියන කට්ටිය අහනවා. ඒත් දියවන්නාවෙ කට්ටියට ඕව ගාණක් තියෙනවද? ඒගොල්ලො ස්ටේට් ටෙලිඩ්‍රාමාස් ෆෙස්ටිවල් තියලා රටේ කල්චරල් පාට් එක ස්පෙයාර් පාට් එකක් සයිස් එකට ගේනව කියන්නෙ.විජේ මල්ලිට එන නිව්ස් සීන් එකේ හැටියට එන අවුරුද්දෙ ඉඳල කට්ටිය අලුත්ම එවෝඩ්ස් දෙකතුනක් ඉන්ට්‍රොඩියුස් කරන්න යනවලු. ද බෙස් ටෙලිවර්කර් මේල්, ෆීමේල්, ද බෙස්ට් ටෙලි ප්‍රොස්ටිටියුට්. ද බෙස්ට් ටෙලි චැනල්.. නියමයි නේද? බෙස්ට් ටෙලි ප්‍රොස්ට් කෙනෙකුට ස්ටේට් එවෝඩ් එකක් දුන්නොත්. විජේ මල්ලි ඒ වුණාට පරාක්‍රම ලොක්ක දාපු ප්‍රොටෙස්ට් එකට විතරක් නෙවි ඔය ප්ලෑන් කරල ලෝටස් පොන්ඩ් එකේ නැකතට පෙන්නන්න හිටපු එවෝඩ්ස් නයිට් එක පෙන්නන්න නොදුන්න එකට ආයෙමත් ප්‍රොටෙස්ට් කරනවා, කරපු ගැලරි වැඩේට.එවෝඩ්ස් නයිට්ස් ස්ටේට් වුණත් ප්‍රයිවෙට් වුණත් එපා කියල තියෙන මෑන්ස් ඇහුවලුනේ ඔය ජාතියෙ එවෝඩ්ස් සීන්ස්වලට ලෝටස් පොන්ඩ් දුන්නොත් නිකමට හරි, බුඩිස්ට් සොසයටි එකක් ලෝටස් පොන්ඩ් එක ඇතුළෙ සංඝ සංගායනාවක් හරි අක්ත පත්‍ර පිරිනමන උත්සවයක් හරි තියන්න පර්මිෂන් ඉල්ලුවොත් මොකද වෙන්නෙ කියලා.ඊට පස්සෙලු ඔය ටිකිරි මොළවලට උපදේශක ඥානය පහළවෙලා නෝ මෝ එවෝඩ්ස් නයිට්ස් ඉන් ලෝටස් පොන්ඩ් කියල රෙඩ් නෝටීස් එකක් එව්වෙ. ඩොක්ටර් ආනන්ද කුමාරස්වාමි වගේ ග්‍රේට් ශ්‍රී ලන්කන් කෙනෙක් ඕවර්නයිට් ගලවලා වීසිකරල දැම්ම එක නම් හොඳයි කියලත් හිතෙනව වෙලාවකට. හිටිය නම් ඩොක්ටර් කුමාරස්වාමිට මේ බයිස්කෝප් දැකල හාට් ඇටෑක් හැදිල සෙකන්ඩ් ටයිම් එකට අභාවප්‍රාප්ත වෙන්නත් තිබුණා.”විජේ මල්ලිගෙත් මීටරේ එහාට මෙහාට මාරුවෙන හැටි බලන්නකො. විජේ මල්ලි දැකපු අර හීනෙ මොකක්ද කියල දැනගැනීමේ ආසාවෙන් පුල පුලා බලා සිටින ඔබට අහපත් කාලගුණය නිසා ශ්‍රී ලංකා ඉන්දියා පළමුවැනි කොමන්වෙල්ත් ක්‍රිකට් තරගය අවලංගු කළා කිව්වාම දැනෙනව වගේ මාර අප්සෙට් එකක් දැනෙනව ඇති නේද? එහෙම තමයි මෙයාලා හීනවල හැටි.අනෙක මේක ස්ටේට් එවෝඩ්ස් නයිට් හීනයක්. ආවට ගියාට බෝල් ටු බෝල් කොමෙන්ට්‍රි එක දෙන්නත් අමාරුයි. තව දවස් කීයද ඔය ඉස්ටේට් ෆෙස්ටිවල එකට? වැඩේ ඉවරවෙලා එවෝඩ්ස් දුන්නට පස්සෙම හීනෙ විස්තරේ කිව්ව නම් හොඳයි කියල විජේ මල්ලිට හිතෙන්නෙ කොලොම් එකේ ඉඩකඩත් නැති නිසා. ඒ වුණාට සෙකන්ඩ් ටයිම් බී.එම්.අයි.සී.එච්. එකට වීසිවෙච්ච ස්ටේට් ටෙලි ඩ්‍රාමාස් සීන් එක මෙලෝ රහක් නැති පතෝල සයිස් වැඩක් වුණා කියලයි මීඩියා රිපෝට්ස්වල තිබුණෙ.එහෙම වෙන්න එපායැ. සෙකන්ඩ් ටයිම් මේකප් දාලා ස්ටේජ් එකට එනකොට ෆස්ට් ටයිම් වගේ ආෂික් එකක් තියෙන්න විදියක් නෑනේ. පරාක්‍රම ලොක්ක නොගියට ඕන තරම් ටෙලි කැප්ටන්ල ඉන්නෙ බල්ලන්ට අයිති ජොබ්ස් බූරුවො නෙවි, බූරුවන්ට අයිති ජොබ්ස් පුත්තලම් බූරුවො කළත් බලන්න යන?කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av12021215</link>
    <topic>බ්‍රෙෂ්ට්ගේ නාට්‍යයක් ප්‍රථම වතාවට ජර්මන් බසින් ම සිංහලට</topic>
    <author>ඉනෝකා පෙරේරා බණ්ඩාර</author>
    <content>බ්‍රෙෂ්ට්ගේ නාට්‍යයක් ප්‍රථම වතාවට ජර්මන් බසින් ම සිංහලටපේරාදෙණිය විශ්ව විද්‍යාලයේ ලලිත කලා අධ්‍යයන අංශයේ සම්මානිත ආචාර්ය මයිකල් ප්‍රනාන්දු සහ නාට්‍යවේදී ධර්මජිත් පුනර්ජීව එක්ව පරිවර්තනය කළ බර්ටෝල්ට් බ්‍රෙෂ්ට් ගේ ‘ඩී ඇස්නාම උන්ඩි ඩී රේගල්’ (Die Ausnahme und die Regel) නාට්‍ය කෘතියේ සිංහල පරිවර්තනය, ‘සම්මතය සහ අසම්මතය’ නමින් පසුගියදා එළිදැක්විණි.‘ඩී අඋස්නාම... ජ’මන් කෘතියක් ‘Exception and the Rule’ ඉංග්‍රීසි පරිවර්තනයත් එකවර භාවිතාවට ගනිමින් සිදු කළ මේ පරිවර්තන කාර්ය තරමක් සුවිශේෂී බවක් ගනුයේ එය අංග සම්පූර්ණ යැයි කිව හැකි තරමේ උත්සාහයක් බැවිනි.කතුවරු දෙදෙනා සමඟ මේ කතා බහ ඒ නිමිති කොට ගෙනයි.බර්ටෝල්ට් බ්‍රෙෂ්ට්ජර්මනියට ගොස් විශේෂ හැදෑරීම් පවා කළ ඔබ බ්‍රෙෂ්ට් විශාරදයෙක්. නමුත් මේ ඔබේ පළමු බ්‍රෙෂ්ට් කෘතිය...ආචාර්ය මයිකල් ප්‍රනාන්දු - මං බොහෝ කලක් කළේ උගන්වපු එක. පේරාදෙණිය සරසවියේ ‘ෆයින් ආට්ස්’ අංශ ප්‍රධානියාව සිටියදී බ්‍රෙෂ්ට් ගේ කෘති දෙකක් පරිවර්තනය කළා. නමුත් තවම ඒවා නොපළ කෘති. ඒ කෘති දෙක නුදුරේ දීම එළි දක්වනවා. ‘සම්මතය සහ අසම්මතය’ ඊට කලින් ඉස්සර වුණේ ධර්මජිත්ගේ තිබුණු උනන්දුව නිසා.ශාස්ත්‍රීය, න්‍යායාචාර්යවරයෙක් සහ ප්‍රායෝගික නාට්‍යකරුවකුගේ එක් වීමක් තමයි මේ කෘතියේ තිබෙන්නෙ. මුල් ජ’මන් කෘතිය මාත් ඉංග්‍රීසි පරිවර්තනය ධර්මජිත් විසිනුත් එකවර භාවිතා කරමිනුයි මේ පරිවර්තන කාර්ය සිදු කළේ. මෙතෙක් බ්‍රෙෂ්ට් ගේ කෘති පරිවර්තනයේදී සිදුවූ වැරැදි අඩු පාඩු අවම කිරීමට අප වෙහෙසුණා.මේ කෘතිය පළමු වතාවට ද සිංහලයට පරිවර්තනය වන්නේ...මින් පෙර එය ‘මඟ මරුවෝ’ නමින් වේදිකා ගත වී තිබුණා. නමුත් අප එය මේ අවස්ථාවේදී විමසූයේ නැහැ.‘බ්‍රෙෂ්ට්’ කෘති සඳහා ඇයි මේ තරම් ඇල්මක්.ප්‍රධානම හේතුව තමයි ලංකාවේ වේදිකා ගත වන බ්‍රෙෂ්ට් නිර්මාණවල ඔහුගේ ක්‍රමවේද අනුගමනය කරල තියෙනවද කියන ගැටලුව. ජ’මන් බසින් ඉංග්‍රීසියට නැඟීමේදීත් බ්‍රෙෂ්ට්ගේ නාට්‍යවලින් කියැවෙන මූලික අරමුණු, සංකල්ප ගිලිහී ගොස් තිබෙනවා. ලාංකේය ශිල්පීන් බොහෝ විට පාදක කොට ගත්තෙ ඉංග්‍රීසි කෘතිය. ඊළඟට ඔවුන්, එය සිංහලයට නඟද්දී තවත් වැරැදි සහ අඩුපාඩු එකතු වෙනවා. අන්තිමේ වේදිකාවට එන්නෙ බ්‍රෙෂ්ට්ගේ මූලික හරය කිසිවක් ගම්‍ය නොවන වෙනස් ම නිර්මාණයක්.අනෙක ලාංකේය නාට්‍ය කරුවන්ට වගේ ම සමස්ත ලෝක නාට්‍යකරුවන්ටත් වැඩිපුරම බලපෑ නාට්‍යවේදියා බ්‍රෙෂ්ට් ඇතැම් විටෙක ඔහු පළ නොකරන්නැයි ලියූ දේ පවා ඇතැමුන් වේදිකාවට ගෙනාවා. බොහෝ නාට්‍යකරුවන් බ්‍රෙෂ්ට්ව සහ ඔහුගේ නිර්මාණ තේරුම් ගත්තෙ වැරැදි විදියට. ඒකට ප්‍රධානම හේතුව වූයේ පරිවර්තනයේදී සිදුවූ සන්නිවේදන අඩුපාඩුව. ඒ වගේ ම ආඛ්‍යාන රංග ක්‍රමය (එපික් තියටර්) දුරස්ථකරණය සහ අර්ථය (බලපෑම) කියන සංකල්පය පිළිබඳ බ්‍රෙෂ්ට් වඩාත් සැලකිලිමත් වුණා. ඔහු ඇලුම් කළේ මායාවෙන් මිදුණු නාට්‍ය කලාවක් සඳහා.එය අපට ආගන්තුක දෙයක් ද...ඔහු ආඛ්‍යාන රංග රීතිය හැඳින්වූයේ වීර කාව්‍ය නමින්. රූපය විතරක් නෙවෙයි කතාවත් ඔහු ඊට එක් කළා. හැබැයි මේ ක්‍රමය ඔහු උකහා ගත්තෙ ආසියාවෙන්මයි. නමුත් මේ ආසියාතික ක්‍රමයෙ තිබූ මායාකාරී බවට ඔහු ප්‍රිය කළේ නැහැ. ප්‍රේක්ෂකයා ඇලී ගැලී වශීකෘතව නාට්‍යයක් බැලීම වෙනුවට අවධියෙන් සහ අවබෝධයෙන් නාට්‍යයක් නරඹනවාය කියන සිතිවිල්ලෙන් සිටිය යුතුයි කියන මතයෙහි බ්‍රෙෂ්ට් හිටියෙ. නාට්‍ය තුළ සිතන්නට දෙයක් ඔහු ඉතිරි කළා.‘සම්මතය සහ අසම්මතය’ ත් මේ ගණයට අයිතියි කියල ද ඔබ කියන්නෙ...කලෙක බ්‍රෙෂ්ට්ට ඕනෙ කළා නාට්‍යයක් තුළින් ප්‍රේක්ෂකයාට මොනව හරි උගන්වන්න. බ්‍රෙෂ්ට් එය හැඳීන්වූයේ ‘උපදේශ නාට්‍ය’ ලෙසින්. ‘සම්මතය සහ අසම්මතය’ ත් එවැනි උපදේශන නාට්‍යයක්.මොකක්ද මේ පරිවර්තන කාර්යයෙ අරමුණ...ඇත්තටම ආඛ්‍යාන රංග ක්‍රමය, දුරස්ථකරණය සහ උපදේශනය කියන කාරණා තුනම මේ නාට්‍යයේ තිබෙනවා. පුරුදු දේවල් වුණත් නුපුරුදු ඇහැකින් බලන්න පුළුවන් දේවල් වුණත් නොදන්න දෙයක් විදියට ආපහු දකින්න ප්‍රේක්ෂකයා මේ නාට්‍යයෙන් පොලඹවනවා. ඇත්තටම ඒ අත්දැකීම නියම ලෙසම විඳින්නට නම් බ්‍රෙෂ්ට්ගේ සංකල්ප ඒ අයුරින් ම නාට්‍යයෙන් ගම්‍ය වෙන්න ඕනෙ. අපේ අරමුණ වුණේ එය එලෙසින් ම පාඨක ප්‍රේක්ෂකයාට ලබා දීමයි.‘මායාශක්ති’ රංග ශිල්ප ශාලිකාව වෙනුවෙන් ස්වතන්ත්‍ර, පරිවර්තන සහ අනුවර්තන නාට්‍ය ගණනාවක් නිර්මාණය කළ ධර්මජිත් පුනර්ජීව නාට්‍යකරණයට අදාළ කෘති ගණනාවක් ද රචනා කළ සක්‍රීය නාට්‍යකරුවෙකි.මේ ‘සම්මතය සහ අසම්මතය’ පිළිබඳ ඔහු කී දේයි. වෘත්තීය නාට්‍යවේදියකු හා න්‍යායාචාර්වරයකු ගේ එක්වීම ඔබට දැනෙන්නේ කොහොමද...ශාස්ත්‍රීයව දැනුම බෙදන න්‍යායාචාර්යවරයා ශිල්ප දීමට සීමා වෙනවා. වෘත්තීය නාට්‍යවේදියා වෙනම ගමනක. කොටින් ම මේ දෙන්නා එකට වාඩි කරවන්න බැරි තරමට දුරස්ථයි. මේ තත්ත්වය තුළ පරිවර්තන කෘති සහ ඉන් වේදිකාගත වන නිර්මාණ වලට විශාල අසාධාරණයක් සිදුවෙනවා. බ්‍රෙෂ්ට්ගේ ක්‍රමවේද සහ ඔය කියන හිඩැස සිරවීමට අප ගත් උත්සාහයක් තමයි මේ ‘සම්මතය සහ අසම්මතය’.මේ කෘතිය එළිදැක්වීමට විශේෂ හේතුවක් තිබුණද...පසුගිය 10 වැනිදාට යෙදුණු බ්‍රෙෂ්ට්ගේ 114 වැනි උපන්දිනය (ඔහු උපන්නේ 1898 පෙබරවාරි 10) සහ ඔහු ලෝක මට්ටමේ නාට්‍යකරුවන්ගෙන් අපට වඩාත් සමීප නාට්‍යකරුවකුත් වන නිසා තමයි ආසන්නතම හේතුව. අනෙක ආචාර්ය මයිකල් දැන් තමයි විවේක සුවයෙන් යුතුව නිර්මාණ කාර්යයේ නියැළෙන්නේ. සමස්තයක් ලෙස මේ සියලුම හේතු ඊට බලපෑවා යැයි කියන්න පුළුවන්.‘සම්මතය සහ අසම්මතය’ පිළිබඳ මොකද හිතෙන්නෙ...ඇත්තටම ආචාර්ය මයිකල් ජ’මන් කෘතියත් මං ඉංග්‍රීසි කෘතියත් නැවත නැවත කියවීමත් සිදුවුණා. අපි අතින් බ්‍රෙෂ්ට්ට වෙන්න පුළුවන් හානිය වැළැක්වීමට අපි බොහෝ සෙයින් වග බලා ගත්තා. එහෙම නොවුණා නම්, මේ නාට්‍ය ග්‍රන්ථයේ පරිවර්තනයට, නිෂ්පාදනයට, නාට්‍ය කණ්ඩායමට සහ අවසානයේ ප්‍රේක්ෂකයාට විඳින්න වෙන්නෙ බ්‍රෙෂ්ට්ගේ මූලික අරමුණවත් එහි සංකල්පවත් නෙවෙයි. එය තමයි බ්‍රෙෂ්ට්ට සිය නාට්‍යයකින් වෙන්න පුළුවන් ලොකුම අසාධාරණය. එය අපි පුළුවන් තරම් අවම කළා කියල හිතනවා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av12021216</link>
    <topic>‘ගිටාර් පරා’ ගේ පුනරාගමනය</topic>
    <author>කපිල කුමාර කාලිංග</author>
    <content>‘ගිටාර් පරා’ ගේ පුනරාගමනයඒහැටේ දශකයේ අගභාගයයි. මහනුවර කිංස්වුඩ් විදුහල ඉදිරිපස ගෙඋයනක ඇති වෙරළු ගසක් මුදුනේ තැනූ අට්ටාලයක සිටින ගැටවරයෙක් මවුත් ඕගනය හා ගිටාරය වයමින් ගී ගයයි. මඟ යනෙන ඇතැම් අය මොහොතකට නැවතී මේ ‘සංගීත පිස්සා’ දෙස බලා සිටිති. රාත්‍රි කාලයේදී ද, එම නිවෙසේ ඉදිරිපස කාමරයක් වර්ණවත් විදුලි එළිවලින් සංදර්ශන වේදිකාවක් බවට පත්වෙයි. ගිටාර් වාදකයා ඒක පුද්ගල ප්‍රසංගයක් පවත්වනු පාරේ සිට ද දැකගත හැකිය.ගිටාරයටත් ගායනයටත් පණ දෙන්නට හදන මේ කොලුවා ගැන දැනගත් පද්මසිරි පැස්කුවල් (කීර්ති පැස්කුවල්ගේ වැඩිමහල් සොහොයුරාය. දැනට ජීවතුන් අතර නැත.) ඔහු තම ‘හේලියන්ස්’ වාදක කණ්ඩායමට බඳවා ගත්තේය.60 දශකයේ අවසාන භාගයේ සිට 70 දශකයේ මුල දක්වා ප්‍රසංග වේදිකාවේ ලීඩ් ගිටාර් වාදකයකු හා ගායකයකු ලෙස කටයුතු කළ පරාක්‍රම මනම්පේරි නමැති ඉහත කී තරුණයා තම මිතුරන් අතරේ ප්‍රකටම සිටියේ ‘ගිටාර් පරා’ යන නමිනි. පසු කලෙක කෘෂිකර්ම දෙපාර්තමේන්තුවේ ශ්‍රව්‍ය දෘශ්‍ය ඒකකයේ ප්‍රධාන ඡායාරූප ශිල්පියා බවට පත් වූ පසු ‘ගිටාර් පරා’, ‘කැමරා පරා’ බවට පත්වෙයි. ඒ සමඟම ඔහු සංගීත ක්‍ෂේත්‍රයෙන් ද දුරස්වෙයි.හරියට ම අවුරුදු 38කට පසු, ‘පරා’ නැවත වරක් ගිටාරය සමඟ වේදිකාවට ගොඩවන්නේ තම ප්‍රථම ගීත සංයුක්ත තැටිය රසිකයනට පිරිනමනු පිණිසය.රෝහණ වීරසිංහ, නවරත්න ගමගේ, මහින්ද බණ්ඩාර, මිල්ටන් පීරිස් වැනි ප්‍රවීණ සංගීතඥයින් සමඟ චතුරංග අමරසූරිය හා තරංග රත්නායක වැනි නව පරපුරේ සංගීතවේදීන් ද පරාක්‍රමට තනු නිර්මාණය කරමින් ඔහුගේ ‘සුවඳ සලන’ නමැති ගී එකතුවට දායකත්වය සපයා තිබුණි.වයසින් හැටහය හැවිරිදි වුවත් රූසපුවෙන් පවා පරාක්‍රම නොනැසෙන තාරුණ්‍යයකින් යුක්ත වූවෙකි. 70 දශකයේදී මිල්ටන් මල්ලවාරච්චිගේ ‘බැතිමත් රසිකයෙකු’ වූ ඔහු අද දවසේ ගයන නැවුම් ගී තුළින් පවා ‘මල්ලවාරච්චි’ විලාසය පිළිබිඹු වෙයි.ඉතාම නිහතමානී පුද්ගලයකු වන පරාක්‍රම බොරු කයිවාරුකාරයකු නොවේ. එහෙත් වසර 38කට පසු තම ‘ගායක සිහිනය’ සැබෑවීමේ සතුටින් දෝ, ඔහු අතීතාවර්ජනයක යෙදෙමින් එහි රසවත් තැන් රසික ජනයා හමුවේ තැබුවේය.කෘෂිකර්ම දෙපාර්තමේන්තුවේ සේවය කළ කාලයේ බ්‍රිතාන්‍ය කවුන්සිලයෙන් ශිෂ්‍යත්වයක් ලබා පරාක්‍රම මැලේසියාවට යයි. එහිදී රාත්‍රී සමාජශාලාවල ගිටාර් වයමින්, ගී ගයමින් අමතර ආදායමක් ලබන්නට ද ඔහුට හැකිවෙයි. 2002 දී නැවත වරක් ශිෂ්‍යත්වයක් ලබමින් එංගලන්තයට යන ඔහු එහිදී ද ගී ගැයීමෙන් කීයක් හෝ හොයා ගන්නට සිතයි. එහෙත් පදික වේදිකාවල හිඳ ගිටාර් වයමින් ‘ආධාර යදින’ සුද්දන් දකින පරාක්‍රම ඒ අදහස අත්හැර ගනී.ශිෂ්‍යත්වය සඳහා ලැබෙන මුදලින් යමක් ඉතිරි කළ නොහැකි බැවින් කුමක් හෝ කළ යුතු යැයි සිතා ගත් පරාක්‍රම අපූරු දැන්වීමක් සකස් කොට වෙළෙඳසලක ඉදිරිපස වීදුරුවේ ඇලවීය.Any odd job under the sunපසු දිනම එහි පහතින් සඳහන් කර තිබූ දුරකථන අංකයට ඇමතුමක් ලැබුණි.”ඔබට කරන්න පුළුවන් මොන වගේ වැඩද?(What Kind of odd jobs can do?)”මේ ඉර යට තියෙන ඕනම වැඩක්! වැඩේ කියන්න. මං කරන්නං.”(Any odd job under the sun. You name it, I will do it)ගිටාරයටත් කැමරාවටත් දෑත හා දෑස හුරු පරාක්‍රමට සුළු රැකියාවක් ලැබෙයි. පැයකට පවුම් දෙකේ පඩියට ගෙවල් පින්තාරු කිරීමය.පරාක්‍රමට වඩු වැඩ ගැනද සාමාන්‍ය දැනීමක් තිබුණෙන් ඔහු ඉන් ද වැඩ ගත්තේය. 2 ශ්‍රේණියේ වඩුවෙකු ලෙස “උසස්වීමක්” ලද ඔහුට පැයකට පවුම් දහයක් ලැබුණි.මෙබඳු විවිධ අත්දැකීම් අතරින් සිලිමෙන් සිලිම සතයෙන් සතය පරිස්සමින් එකතුකරමින් පරාක්‍රම තම ගී සිහිනය සැබෑ කර ගැනීමට සමත් වන්නේ දශක තුනක් පුරා ඉවසීමෙන් සිටිමිනි. පැරණි ගී ගැයුම වෙනුවට ඔහු සුවඳ සලන නැවුම් ගී ගොමුවක් විකසිත කරන්නේ තමන්ට පසුකාලීන දෙපරපුරක සංගීතවේදීන්, ගේය පද රචකයින් සමීප කර ගනිමිනි. ඒ දෙකරුණම වුව මේ සොඳුරු මිනිසා අගයන්නට ප්‍රමාණවත් යැයි සිතමි.කපිල කුමාර කාලිංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av12021217</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood Newsකරන් මල්හොත්‍රා අධ්‍යක්ෂණය කළ ‘අග්නිපාත්’ චිත්‍රපටය ලොව පුරා ප්‍රදර්ශනය කිරීම ආරම්භ කළේ ජනවාරි 26 දායි. එදා සිට ගතවූ සතියක කාලය තුළ එය රුපියල් මිලියන 160ක ආදායමක් උපයා ගන්නට සමත් වී තිබෙනවා.රිතික් රෝෂන් සහ ප්‍රියංකා චොප්රා ප්‍රධාන චරිත නිරූපණය කළ ‘අග්නිපාත්’ ලොව පුරා සිනමාහල් 337ක මේ වන විට තිරගත වෙනවා. චිත්‍රපටය තිරගත කළ මුල් දින 4 තුළ දී එය බ්‍රිතාන්‍යය තුළ පමණක් පවුම් 347,000ක් උපයා ගන්නට සමත්වෙලා. එම කාලය තුළදී ඇමෙරිකා එක්සත් ජනපදයේ දී ඉපැයූ ආදායම ඩොලර් මිලියන 1.3ක්.”‘අග්නිපාත්’ මේ අවුරුද්දේ තිරගත වුණු මුල්ම බොලිවුඩ් චිත්‍රපටයයි. මේ උණුසුම් ප්‍රේක්ෂක ප්‍රතිචාරය අපි හැමෝම දිරිගන්වන සුලු කාරණයක්.” මෙලෙස පැවසුවේ ‘අග්නිපාත්’ බෙදාහැරීමේ කටයුතු සිදුකරන ඊරෝස් ඉන්ටර්නැෂනල් සමාගමේ ජ්‍යෙෂ්ඨ නිලධාරියකු වන ප්‍රනාම් කපාඩියායි.ප්‍රීටි සින්ටා පෙරවාරි 01 දා 36 වැනි වියට පා තැබුවා. මේ වෙනුවෙන් ඇයට අභිෂේක් භච්චන්, සොෆී චෞද්රි, රිටීෂ් දේශ්මුඛ් ඇතුළු හිතවත් නළු නිළියන් රැසක්ම අන්තර්ජාලය ඔස්සේ සුබ පැතුම් එවා තිබුණා.සුබ පැතූ අයට ස්තුතිය පිරිනමමින් ප්‍රීටි මෙසේ කියා තිබුණා. “මට සුබපැතුව හැමෝටම ස්තුතියි. මේ සුබපැතුම් කියවගෙන යද්දී මගේ හිතට පුදුම සතුටක් දැනුණා. ඒ සතුට ප්‍රකාශ වුණේ මගේ හිනාමූණෙන්.”ප්‍රීටි මේ දිනවල මුම්බායි නගරයේ දකින්නට සිටියේ නැහැ. ඇය සිටින්නේ ප්‍රංශයේ ලියොන් නගරයේයි. ඒ ඇයගේම නිෂ්පාදනයක් වන ‘ඉෂ්ක් ඉන් පැරිස්’ චිත්‍රපටයේ රූපගත කිරීම් කිහිපයකට සහභාගි වෙන්නයි.”මේ දවස්වල ලියොන් නගරයේ තද හිමපතනයක් තියෙනවා. හරිම සීතලයි. හිම කැටි ගස්වල රැඳිල තියෙන හැටි බලන්න ලස්සනයි.” ප්‍රීටි තම මෛක්‍රෝබ්ලොග් වෙබ් පිටුවෙහි සටහන් කර තිබුණා.බොලිවුඩ්පුරයේ ජනප්‍රිය තරු යුවළක් වන රිටීෂ් දේශ්මුඛ් සහ ජෙනෙලියා ඩි සෝසා ළඟදීම විවාහ දිවියට ඇතුළත් වන්නට පෙරුම් පුරමින් සිටිනවා. මේ විවාහ මංගල උත්සවයට සහභාගි වන්නැයි ඔවුන් දෙදෙනාගෙන් ඇරැයුම් ලද බොලිවුඩ් තරු අතර සිටින තවත් යොවුන් තරුවක් තමයි, ඩියා මිර්සා.ඇයගෙන් හිතමිතුරු කැළ විමසුවේ ළඟදීම විවාහ වෙන්න සූදානමක් නැතිද කියලයි. එයට ඩියා උත්තර දුන්නේ මෙහෙමයි... “මේ අවුරුද්දෙ නම් බැහැ. මොකද මේ අවුරුද්දෙ මගේ යාළුවන්ගෙ මංගල උත්සව කීපයක්ම තියෙන නිසා.ඒ හැම එකකටම මටත් ආරාධනා ලැබිලා.” ඩියා මෙලෙස කීවේ රිටීෂ් සහ ජෙනෙලියාගේ විවාහ මංගල්‍යයට කලින් පැවැත්වෙන චාරිත්‍රානුකූල ‘සංගීත්’ නම් වූ උත්සවයට සහභාගිවෙමින් සිටිද්දීයි.”රිටීෂ්, ජෙනෙලියා ආදරෙන් බැඳිලා හිටපු හැටි ගැන මට හරිම සතුටුයි. මම ඒ දෙන්නට සුබ පතනවා.” මේ වනවිට තිස් වැනි වියෙහි පසුවන ඩියා කියා සිටියා.අමිතාබ් භච්චන් සහ රජ්නි කාන්ත් වසර 20කට පසුව නැවතත් චිත්‍රපටයක එකට රඟපාන්නට සූදානම් වෙනවා. මේ චිත්‍රපටය අධ්‍යක්ෂණය කරන්නේ පූරි ජගන්නාත්. මේ අධ්‍යක්ෂවරයා අවසන් වරට නිර්මාණය කළේ ‘බුද්ධා හෝගා තේරා බාප්’ නම් වූ චිත්‍රපටයයි. (මේ චිත්‍රපටයේත් අමිතාබ් භච්චන් ප්‍රධාන චරිතයක් නිරූපණය කළා. චිත්‍රපටය තිරගත වීම ආරම්භ කළේ 2011 ජූලි 01 දායි. මෙය ඇමෙරිකාවේ ඔස්කා පුස්තකාලයෙහි සංරක්ෂණය කෙරෙනවා.පූරි ජගන්නාත්ට දකුණු ඉන්දීය සුපිරි නළු රජ්නි කාන්ත් සහ බොලිවුඩයේ සුපිරි නළු අමිතාබ් භච්චන් එකතු කරගෙන බොලිවුඩ් චිත්‍රපටයක් නිර්මාණය කරන්නට හැකිවීම ඔහු ලැබූ ජයග්‍රහණයක් හැටියට සැලකෙනවා.”මම රජ්නි සර්ව චෙන්නායි වලදී මුණගැහුණා. එයා මගේ චිත්‍රපටයේ රඟපාන්න එකඟ වුණා. කාලයක් තිස්සේ මගේ ලොකු බලාපොරොත්තුවක් තිබුණා, රජ්නි සර් ව මගේ චිත්‍රපටයකට එක්කර ගන්න. දැන් ඒ බලාපොරොත්තුව ඉටුවෙලා. ඒ වගේම අමිත් සර්වත් මේ චිත්‍රපටයට එක්කර ගන්න ලැබීමත් වාසනාවක්.” අධ්‍යක්ෂවරයා පැවසුවා.මනීෂා කොයිරාලගේ ජීවිතය මේ වන විට කිසියම් අර්බුදකාරී තත්ත්වයකට පත්වෙලා. ඇයගේ විවාහ ජීවිතය දෙදරුම් කෑම නිසයි, එවැනි වාතාවරණයක් මතුවී තිබෙන්නේ. පසුගියදා දැනගන්නට ලැබුණේ මනීෂා තම සැමියා වන සම්රාට් ධලාල් ගෙන් වෙන්වෙන්නට තීරණය කර ඇති බවයි.සිත් තැවුල් මැද ජීවිතය ගත කරන මනීෂා, පසුගිය සතියේ අලුත් අවන්හලක් විවෘත කිරීමේ අවස්ථාවකට සහභාගි වුණා. මේ අවන්හලේ අයිතිකරුවා, ප්‍රශාන්ත් චෞධාරියි. ඔහු, මනීෂාගේ පැරැණි පෙම්වතායි. මේ උත්සව අවස්ථාවට එක්වුණු මනීෂා හොඳ හැටි මත්පැන් පානය කරලා. මේ නිසා ඇයට කෙළින් සිටගෙන සිටින්නවත් බැරිවෙලා. උත්සවය නිමවූ විට ඇය තම මෝටර් රථය වෙත පියමැන්නේත් තවත් කෙනෙකුගේ උදව් ඇතිවයි. ඇය වෙරි මරගාතේ වැනි වැනී මෝටර් රථයට ගොඩවෙනු අවට සිටි අය හොඳීන්ම දැක තිබෙනවා.සුජීව තේවහෙට්ටිගේ1. උපන් දිනය - 1973 නොවැම්බර් 012. උපන් ප්‍රදේශය - කර්ණාටක ප්‍රාන්තයේ මැංගලෝර් ප්‍රදේශය3. උස - 5’ 7’’4. මව - බ්‍රින්ද්‍යා5. පියා - ක්‍රිෂ්ණරාජ් (සමුද්‍රජීව විද්‍යාඥයෙකි)6. වැඩිමහලු සොහොයුරා - ආදිත්‍ය රායි (ඉංජිනේරුවරයෙකි)7. සැමියා - අභිෂේක් භච්චන්8. විවාහය සිදුවූ දිනය - 2007 අප්‍රේල් 209. දියණිය - (නම හෙළිකර නැත)10. ඉගෙනුම ලැබූ පාසල් - ජායි හින්ද් සහ රුපරෙල් යන විදුහල්(පාසල් කාලයේ දී සංගීතය සහ නර්තනය හදාරා ඇත.)11. ප්‍රියතම විෂයය - සත්ත්ව විද්‍යාව (පසුව ගෘහනිර්මාණ ශිල්පය හදාරා ඇත.)12. කලා ලොවට එක්වූ අයුරු -වයස අවුරුදු 9 දී සඟරාවක ඡායාරූපයකට පෙනී සිටීමෙන්13. ලෝක රූ රැජන වූ වර්ෂය - 199414. මුලින්ම රඟපෑ චිත්‍රපටය - මනිරත්නම් ගේ ‘ඉරිවාර්’ (1997)(දෙමළ චිත්‍රපටයකි)15. මුලින්ම රඟපෑ බොලිවුඩ් චිත්‍රපටය - ‘ඕර් ප්්‍යාර් හෝ ගයා’ (1997)16. මෙතෙක් රඟපා ඇති චිත්‍රපට - 4314. මුලින්ම ලැබූ සිනමා සම්මානය - 1999 දී තිරගත වූ ‘හම් දිල් දේ චුකේ සනම්’ චිත්‍රපටයේ රංගනය වෙනුවෙන් වසරේ හොඳම නිළියට හිමිවන ෆිල්ම් ෆෙයාර් සම්මානය15. ලැබූ වෙනත් සම්මාන - පද්ම ශ්‍රී, බිග්ස්ටාර් එන්ටර්ටේන්මන්ට්, ඇතුළු සම්මාන රැසක් දිනා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av12021218</link>
    <topic>ජෙනිෆර් ලෝපස් ගෙන් අලුත් පෙම්වතාට දීමනාවක්</topic>
    <author>සේමාලි කැල්ලපත</author>
    <content>ජෙනිෆර් ලෝපස් ගෙන් අලුත් පෙම්වතාට දීමනාවක්ලෝකයේ වඩාත් ආකර්ෂණය දිනාගත් සුරූපිනියන් අතරින් ජෙනිෆර් ලෝපස් පෙරමුණේ සිටිනවා. ඇය යන යන තැන මාධ්‍යවේදීන් රොද බැඳගන්නේත් ඒ නිසයි. ජෙනිෆර් ලෝපස් ඉදිරියේ දී පැවැත්වෙන ඔස්කාර් සම්මාන උලෙළේ වැඩ සටහන් ඉදිරිපත් කරන්නිය ලෙස තෝරා ගෙන තිබෙනවා.මේ මස 26 වැනිදා ඇමෙරිකාවේ කොඩැක් රඟහලේ පැවැත්වෙන ඔස්කාර් සම්මාන උලෙළ සඳහා ඇය තෝරාගත් බව පසුගියදා ප්‍රකාශයට පත් කළේ සම්මාන උලෙළේ නිෂ්පාදකවරයායි. තෙවරක් විවාහ වුණු ජෙනිෆර් ලෝපස් ගේ අන්තිම සැමියා වුණේ ඇමෙරිකාවේ ලතින් පොප් ගායක මාර්ක් ඇන්ටනියි. වසර හතක් පැවැති ඔවුන්ගේ විවාහය පසුගිය වසරේ ජූලි මස අවසන් වුණා. ඔවුන්ට මැක්ස් සහ එමී යනුවෙන් නිවුන් දරුවන් සිටිනවා.ලෝකයේ බොහෝ හොලිවුඩ් නළු නිළියන් දික්කසාදයෙන් පසු දෙදෙනා එක්ව කටයුතු කරන අවස්ථා විරලයි. එහෙත් මේ දෙදෙනා පසුගියදා පළමුවරට එකට එකතු වුණේ ඔවුන් දෙදෙනා ඉදිරියේ දී එක්ව ඉදිරිපත් කිරීමට නියමිත වැඩ සටහනක් පිළිබඳ මාධ්‍ය දැනුම්වත් කිරීමකටයි.මේ සඳහා ඉතාමත් ආකර්ෂණීය අයුරින් හැඳ පැලද පැමිණි ජෙනිෆර් ලෝපස් වේදිකාවට අතින් අල්ලාගෙන කැඳවාගෙන ආවේ මාර්ක් ඇන්ටනියි. වේදිකාවේ එකිනෙකා ළංව ඉඳගෙන ඉතාමත් සැහැල්ලුවෙන් සිනාසිසී ඔවුන් දෙදෙනා මාධ්‍යයට කතා කළා.ජෙනිෆර් එදා සිය අතැඟිලිවල දියමන්ති මුදු කීපයක් ද පැලඳ සිටියා. ඇගේ කලින් සැමියා ඇගේ මුදු පැලැදි අත අල්ලාගෙන ඒ මුදු පිරික්සා බලන අන්දමත් ජෙනිෆර් ඒ මුදු ගැන ඔහුට විස්තර කරන අන්දමත් ලොව පුරා මාධ්‍ය ඡායාරූප සහිතව පළකර තිබුණා.ඔවුන් දෙදෙනා මෙලෙස එකට එක්ව ඉදිරිපත් කරන්නේ Viva, The Chosen නම් වූ රූපවාහිනී රියැලිටි වැඩ සටහනයි. ස්පාඤ්ඤ භාෂාව කතාකරන ලතින් ඇමෙරිකානු රටවල හොඳම රංගන ශිල්පියා, හොඳම ගායකයා සහ හොඳම සංගීතවේදියා තෝරා ඇමෙරිකාවේ ලාස් වේගාස් හි පැවැත්වෙන දැවැන්ත සංදර්ශනයකට ඉදිරිපත් කිරීම මෙහි අරමුණයි.”අප දෙදෙනා අප දෙදෙනා ගේ ජීවිතවලට අවශ්‍ය වේලාවේදී දෙදෙනා වෙනුවෙන් ඉන්නා බවයි.””විවාහය කියන්නේ එක් පරිච්ඡේදයක්. දරුවන් කියන්නේ තවත් පරිච්ඡේදයක්” යනුවෙන් ද ඔහු පවසා තිබුණා.දියමන්ති මුදුවල අගය බලනජෙනිෆර් හා මාර්ක් ඇන්ටනිවයස අවුරුදු 16 දී තරුණ කෙල්ලක ලෙසින් සංගීත වේදිකාවට පිවිසි ජෙනිෆර් ලෝපස් ගේ දැන් වයස අවුරුදු 42ක්. ඇය ඒ ටිකට විවාහ තුනක් කරගත්තා. දැන් ඇගේ ජීවිතයට ළංවෙලා ඉන්නේ ඇයට වඩා වයසින් අවුරුදු 18ක් බාල තරුණයෙක්. ඒ ඇගේ සංගීත සංදර්ශනවල පසුතල නැටුම් ශිල්පියා ලෙස සිටි කැස්පර් ස්මාර්ට්. මේ දෙදෙනා ගැනත් මාධ්‍ය දැන් හරි හරියට කතා කරනවා. ජෙනිෆර් යන යන තැන ඇගේ සෙවණැල්ල මෙන් ඔහුත් යනවා.ඉතා මෑතකදී පැවැති සුපිරි භෝජන සංග්‍රහයකට ඔහුත් සමඟ ජෙනිෆර් සහභාගිවුණා. භෝජන සංග්‍රහය අවසානයේ දී ජෙනිෆර් සිය අලුත් පෙම්වතාට පෙනෙන්නට වේදිකාවට නැඟ ඉතා ආකර්ෂණීය රංගනයක් ඉදිරිපත් කළා. ස්මාර්ට් ඉතා සතුටින් ඇසිපිය නොගසා ඇය දෙස බලා සිටි බව මාධ්‍ය වාර්තා කළා.මේ අලුත් සම්බන්ධය ගැනත් ඉඟි කරමින් මාධ්‍යවේදීන් ඇය යළිත් විවාහ වෙනවාදැයි ඇගෙන් ප්‍රශ්න කර තිබුණා.”ආයෙත් නම් මං විවාහ වෙයි ද දන්නෙ නෑ. ඒ ගැන කියන්න තාම වේලාසන වැඩියි.” ඇය පැවසුවා. මේ මෑතකදී ජෙනිෆර් සිය පෙම්වතාට සතියකට ඩොලර් 10000ක දීමනාවක් ගෙවීමට පටන් අරගෙන. එයට හේතුව ලෙස ඇය කියන්නේ වරින් වර ඇයට තෑගි රැගෙන දීමටත් ඩිස්කෝ සමාජශාලාවලට යෑමටත් නිතර තමාගෙන් මුදල් ඉල්ලීමට ඔහුට එවිට අනවශ්‍ය වන බවයි.කාස්පර් ස්මාර්ට් ඉතා අධික වේගයෙන් යතුරු පැදි ධාවනය කරන්නකු ලෙස ප්‍රසිද්ධයි. ඒ සම්බන්ධයෙන් ඔහු දැන් නීතිය ඉදිරියේ දැඩි ලෙස වරදකරු වී අවසන් අඩියටම පැමිණ සිටිනවා. ඉතා මෑතකදී ජෙනිෆර් මියාමි හි සුපිරි හෝටලයක සඳළුතලයේ සිට දුරකථනයෙන් කතාකරමින් කදුළු සලන සේයාරුවක් මාධ්‍ය පළ කළා. එහි තවත් සේයාරුවක වූයේ කාස්පර් ඇය සනසන අන්දමයි. මේ කඳුළ සැලීමට හේතුව විමසූ මාධ්‍යවේදීන්ට ඇය පිළිතුරු දී තිබුණා.”මං සඳළුතලයේ සිට මගේ දුවට කතාකළා. ඒ කතාකරද්දී මට ඇඬුණා. මට දුව නැතුව පාළුයි.” ජෙනිෆර් කිව්වා.ජෙනිෆර් හා මාර්ක් ඇන්ටනි ගේ නිවුන් දරු දෙදෙනා දැන් කාස්පර් සමඟත් හොඳට මිතුරු වෙලා. ළඟදී ඔවුන් එක්ව ලස්සන වෙරළ තීරයක නිවාඩුවක් ද ගත කර තිබුණා. එහෙත් කාස්පර්ට ගෙවන මුදල ගැන නම් මාර්ක් ඇන්ටනි සතුටු නැතිලු. ජෙනිෆර්ට එසේ අප්‍රසාදය පළකළත් ඔහුත් දැන් වෙනිසියුලානු ජාතික මෝස්තර නිරූපණ ශිල්පිනියකට පෙම් කරනවාලු.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av12021219</link>
    <topic>ක්‍රීඩා විසිතුරු</topic>
    <author>ඉඳුනිල් වීරරත්න</author>
    <content>ක්‍රීඩා විසිතුරුලොව විශිෂ්ටතම ටෙනිස් ක්‍රීඩිකාවක වන සෙරීනා විලියම්ස් ටෙනිස් ක්‍රීඩාව ගැන කලකිරී සිටින බව පසුගිය දිනවල මාධ්‍යයන්හි පළවුණා.ඇමෙරිකාවේ සිටින ධනවත්ම වෘත්තීය ටෙනිස් ක්‍රීඩිකාවක වන සෙරීනාට කෝටි ගණනින් මුදල් උපයාදෙන ටෙනිස් ක්‍රීඩාව ඇගේ ප්‍රියතම විනෝදාංශය බව මෙතෙක් සිතා සිටි ක්‍රීඩා ලෝලීනට ඇගේ මේ ප්‍රතිචාරය තරමක පුදුම සහගත එකක් වී තිබීමත් පුදුමයට කරුණක් නොවෙයි.එහෙත් ව්‍යායාමයන්හි නිරත වෙමින් වසර ගණනාවක් පුරා ක්‍රීඩා කර මාංශ පේශීන් ශක්තිමත් කර ගැනීමෙන් ඇය යකඩ ගැහැනියක ලෙස බාහිරින් පෙනුණත් 28 හැවිරිදි සෙරීනා තුළ සැඟවී සිටින සාම්ප්‍රදායික ගැහැනියක සතු ආශාවන් මතුවීම මේ ආන්දෝලනාත්මක ප්‍රකාශයට හේතුව බව දැන් අනාවරණය වනවා.ක්‍රීඩාපිටියේ දී දඟ යුග නිරාවරණය වන ලෙස ඇඳි කෙටි සායට වඩා ශරීරයේ හැඩය ඉස්මතු වන ලෙස විවිධ විලාසිතාවන් ගෙන් සැරසීමට ඇය දැන් පෙලඹිලා.පසුගිය ජනවාරි 31 වැනිදා දෝහා කටාර් ඉස්ලාමීය කලා කෞතුකාගාර බිමේ පැවැති සෝනි එරික්සන් ලෝක ටෙනිස් සම්මේලන ශූරතා තරගයක් සඳහා සිය වැඩිමහලු සොයුරිය වීනස් සමඟ සෙරීනා අපූරු මෝස්තරයකින් සැරසී පැමිණ තිබුණේ රැස්ව සිටි පිරිස මවිතයට පත්කරමින්.ඡායාරූප මාධ්‍යයන්හි පළවීමත් සමඟ මෙම සිදුවීමට ඉතා ඉහළ ප්‍රචාරයක් ද ලැබී තිබුණා.”ටෙනිස් කියන්නෙ මගෙ ජීවිතය. මට ටෙනිස් නැතුව ජීවත්වෙන්න බැහැ. ඒත්, මගේ හැමදේම ටෙනිස් නෙමෙයි. ඒ නිසා ඉදිරියේ දී මම තරමක වෙනස් කෙනෙක් බවට පත්වෙයි.” සෙරීනා පවසනවා.සිය වැඩිමහලු සොයුරිය වීනස් සමඟ වෘත්තීය තරග 23ක් ක්‍රීඩාකර ඇති සෙරීනා දෝහා කටාර් හි පැවැති ටෙනිස් තරගයට ඇඳගෙන ගිය ඇඳුම ටෙනිස් තරග ලොව පමණක් නොව විලාසිතා ලෝකයේ ද ප්‍රබලම පුවතක් බවට පත්ව තිබේ.  සිහිනයෙන් මිදෙයිලන්ඩන් නුවර පැවැත්වෙන මීළඟ ඔලිම්පික් උලෙළට තව ඇත්තේ හරියටම දින 166යි. තම මවු රටේ පැවැත්වෙන ඔලිම්පික් උලෙළේ දී රන් පදක්කමක් දිනා ගැනීමේ බලාපොරොත්තුවෙන් සිටි ඉංගිරිසි ජාතික ජූඩෝ ශූර ක්‍රෙග් ෆෝලන් (Craig Fallon) ක්‍රීඩාවෙන් සමුගැනීමට තීරණය කර තිබීම ක්‍රීඩා ලෝලීන් පුදුමයට පත් කර තිබේ.තමා ක්‍රීඩාවෙන් සමුගැනීමට තීරණය කළ බව පැවැසූ මාධ්‍ය සාකච්ඡාවේදී ක්‍රෙග් වැඩිදුරටත් මෙසේ පවසා තිබුණා.”මගේ මවු රටේ පැවැත්වෙන ඔලිම්පික් උලෙළ මට හරිම වැදගත්. එහෙත් මේ තීරණය මා ගත යුතුම එකක්. මම කිසිදාක හිතුවෙ නෑ මට මේ තරම් සාර්ථකත්වයට එන්න පුළුවන් වෙයි කියලා.”හිටපු ලෝක ශූරයා වන 28 හැවිරිදි ෆෝලන් බීජිං වල පැවැත්වුණ ඔලිම්පික් උලෙළේ දී කිලෝ ග්‍රෑම් 60 බර පන්තියේ රන් පදක්කම වෙනුවෙන් සටන් වැදුන ද ඔහුට හිමිවුණේ 7 වැනි ස්ථානයයි.2005 වසරේ ඊජිප්තුවේ කයිරෝ නුවර පැවැත්වුණු ලෝක ශූරතා අවසන් තරගයේ දී කිලෝ ග්‍රෑම් 60 බර පන්තියේ රන් පදක්කම දිනාගත් ක්‍රෙග් ෆෝලන්. මෙම ජයග්‍රහණය ලබාගත් තුන් වැනි බ්‍රිතාන්‍ය ජාතිකයා ලෙස ඉතිහාසයට එක්වුණා. ක්‍රෙග්ට පෙර 1981 වසරේ නීල් ඇඩම්ස් සහ 1999 වසරේ ග්‍රීම් රැන්ඩල් මෙම දස්කම කළ අනෙක් ක්‍රීඩකයින් දෙදෙනා.ආබාධයක් හේතුවෙන් වසර කිහිපයක්ම ක්‍රීඩාපිටියෙන් ඉවත්ව සිටි ක්‍රෙග් යළිත් ක්‍රීඩා කරමින් මවුබිමේදී පදක්කමක් දිනා ගනු ඇති බවට බලාපොරොත්තුවෙන් සිටි ක්‍රීඩාලෝලීන් ක්‍රෙග් ගෙ මේ තීරණය හමුවේ පසුවන්නේ කනගාටුවෙන්.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av12021221</link>
    <topic>‘සරසි නර්තන ප්‍රයාමය’ අපේ නර්තන කලාව රැක ගැනීමේ ප්‍රයත්නයක්</topic>
    <author>ඉඳුනිල්</author>
    <content>‘සරසි නර්තන ප්‍රයාමය’ අපේ නර්තන කලාව රැක ගැනීමේ ප්‍රයත්නයක්ශිරංගා නර්තන අසපුවේ නර්තනාචාරිනී ශිරානි කුමාරිකාකොළඹ සිරිමාවෝ බාලිකා විද්‍යාලයේ නර්තනාචාරිනී ශිරානි කුමාරි ද කොස්තා වීරතුංග වෙතින් නර්තනය හැදෑරූ සිසුවියන්ගේ කුසලතා එළිදැක්වීමේ නර්තන ප්‍රසංගය ‘සරසි නර්තන ප්‍රයාමය - 2’ නමින් මෙම 17 වැනිදා සවස 6.30 ට නෙළුම් පොකුණ මහින්ද රාජපක්ෂ රඟහලේ දී පැවැත්වේ.ශ්‍රී ලාංකේය සාම්ප්‍රදායික නර්තන කලාව පෝෂණය කරමින් මතු පරපුරට දායාද කිරීමේ උදාර චේතනාවෙන් කොළඹ සුදර්ශියේ ‘ශිරංගා නර්තන අසපුව‘ නමින් නර්තන පුහුණු ආයතනයක් පවත්වාගෙන යන ශිරානි ‘සරසි නර්තන ප්‍රයාමය - 2’ පිළිබඳව අදහස් දැක්වූවේ මෙලෙසින්.“මම දෙහිවල රාජකීය විද්‍යාලයෙන් අධ්‍යාපනය හැදෑරුවෙ. ඉන්පස්සෙ ලලිත කලාවේ දී උපාධිය ලබාගත්තා. කොළඹ විශ්ව විද්‍යාලයෙන් නාට්‍ය හා රංග කලාව පිළිබඳ පශ්චාද් අධ්‍යාපන ඩිප්ලෝමාව ලබාගත්තා. මම අපේ රටේ සාම්ප්‍රදායික නර්තන ක්‍රම ප්‍රගුණ කර තිබෙනවා.එසේ ලබාගත් දැනුම බෙදා දීම ආරම්භ කර වසර 20 ක් වෙනවා.”‘සරසි නර්තන ප්‍රයාමය’ ගැන කතා කළොත්?මගෙන් නර්තනය හැදෑරීමට බොහෝ සිසුවියන් එන්නේ අපේ සම්ප්‍රදායික නර්තන ක්‍රම මම නිවැරැදිව උගන්වන නිසා. එහිදී මම ඔවුන් ක්‍රමානුකූලව පුහුණු කරනවා. නිවැරැදිව ඒ දැනුම ගන්නා තෙක් වසර ගණනාවක් වුවත් සිසුවියන්ව පුහුණු කිරීමට මම කටයුතු යොදනවා.ඒ අනුව 2004 වසරේ පළමු හිස වෙස් තැබීමේ චාරිත්‍ර සමඟ මේ ප්‍රසංගය පැවැත්වූවා.ඉන්පසු වසර ගණනාවක පුහුණුවක් ලැබීමෙන් පස්සෙ චිත්‍රනී, දේශානී, සුජාතා, වජිරා, විමෝදි, මිමෝෂි, යෝෂිණ, හසාරා, මලිති සහ දිනුෂි යන දියණියන් පසුගිය (ජනවාරි) 06 වැනිදා කෝට්ටේ රජ මහා විහාරයේදී විශේෂ ශීර්ෂාභරණයක් පලඳවා චාරිත්‍රානුකූලව හිස වෙස් පැලඳවීමේ මංගල්‍යය කටයුතු සිදු කළා.මෙම 17 වැනිදා පැවැත්වෙන්නේ ගුරුවරිය ලෙස මමත්, සිසුවියනුත් වෙහෙස වී ප්‍රගුණ කළ උඩරට නැටුම් සම්ප්‍රදාය කළ එළිය දැක්වීමයි.වර්තමානයේ අපේ ඇතැම් නර්තන ගැන කතා කළොත්?වර්තමානයේ අපේ රටේ සාම්ප්‍රදායික නර්තන ශිල්පය හෑල්ලුවට ලක් කරලා තිබෙන්නේ. එයින් ලබාගත්තු මූලික අංග වලට ඉඟි බිඟි වැඩියෙන් දාල රිද්මයට ඇඟ සොලවන එකයි බොහෝ දෙනෙක් කරන්නෙ. වර්තමානයේ දක්නට ලැබෙන එක නැටුමක් ගත්තොත් ඒ නැටුමින් ගීත කිහිපයකටම නටන්න පුළුවන්. ඛේදනීය තත්ත්වය තමයි අපේ ගැහැනු ළමයින්ට සරාගී ඇඳුම් අන්දවලා වේදිකාවේ ලජ්ජා බය නැතුව නැටවීම.තවත් පිරිසක් හිතනවා පෙරහරකට නටන එක තමයි එකම නැටුම කියලා. එහෙත් පෙරහරට විතරක් නොවෙයි වේදිකාවට වගේ ඕන තැනකට ගැළපෙන නර්තනාංග අපේ සාම්ප්‍රදායික නර්තන කලාවේ ඕන තරම් තිබෙනවා.මම මගේ සිසුවියන්ට සාම්ප්‍රදායික නර්තන කලාවේ සියලුම දේ නිවැරැදිව උගන්වනවා. ඒ සමඟම ඊට හානි නොවන ලෙස වේදිකාවට ගැළපෙන ලෙස නර්තනාංග නිර්මාණය කරනවා.‘නෙළුම් පොකුණ’ හි මෙවැනි ප්‍රසංගයක් පැවැත්වීම අධික වියදමක් යන කටයුත්තක්.මේ ප්‍රසංගය පැවැත්වීමට නෙළුම් පොකුණ තෝරා ගත්තේ අපේ රටේ සාම්ප්‍රදායික නර්තනය ගැන වගකිව යුත්තන්ගේ අවධානය යොමු කරවීමේ අදහසින්. මේ ප්‍රසංගය නෙළුම් පොකුණටත් විශේෂයි.මෙය එහි පැවැත්වෙන පළමු නර්තන ප්‍රසංගය.මේ සඳහා වන වියදම දරන්නෙත් අපිමයි. අනුග්‍රාහකයින් සොයා ගන්නට සෑහෙන වෙහෙසක් ගත්තා. එහෙත් කීප දෙනෙක් පමණයි කැමැති වුණේ පුංචි හෝ අනුග්‍රහයක් දෙන්න.අද කාලේ සරාගී නර්තන අඩංගු ප්‍රසංගවලට ඕන තරම් අනුග්‍රාහකයෝ ඉන්නවා. ඒත්, මේ වගේ අපේ කම රැකෙන ප්‍රසංගයකට අනුග්‍රහයක් දෙන්න ඔවුන් කැමැති නැහැ.මේ ප්‍රසංගය පැවැත්වීමෙන් ඔබ බලාපොරොත්තු වන්නේ.මෙහි කිසිම ආර්ථික අරමුණක් නැහැ. මට අවශ්‍ය වන්නේ ශ්‍රී ලාංකිකයින් වන අප සතුව අතීතයේ සිට පැවැත එන සුන්දර ලෝකයේ ඕනෑම තැනක ආඩම්බරයෙන් කියන්න පුළුවන් ගෞරවාන්විත නර්තන ශිල්පය මතු පරපුරට ආරක්ෂා කර දීමටයි.මේ කාර්යයේදී ඔබ ස්තුති කරන්නේ කාටද?පළමුවෙන් ම මට නර්තනයේ මූලික දැනුම දුන් ජයතුංග ගුරුතුමිය. ඉන්පස්සෙ ඒ ඉඹුල්ගොඩ ගුරුපියාණන්ට. මාව නිවෙසේ බරින් නිදහස් කරල, ප්‍රසංගයේ සියලු බර කරට ගෙන මට ශක්තිය දෙන මගේ සැමියා ජනරාල් හර්ෂ වීරතුංගට,ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මැතිතුමාට, සිරිමාවෝ විදුහලේ හිත මිතුරන්ට, ගෝතමී විද්‍යාලයේ චූලනී ගමගේ මෙනෙවියට, උපකාරක පන්ති පවා කැප කරමින් මීට සහභාගි වන දැරියන්ට සහ විශාල කැප කිරීමක් කරන මව්පියන්ට විශේෂයෙන් ස්තුති වන්ත විය යුතුයි.ඉඳුනිල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av12021222</link>
    <topic>‘කුස පබා’ ගීත සංග්‍රහය</topic>
    <author/>
    <content>ශ්‍රී.... ශ්‍රී ජය ශ්‍රී රට වැසියන්ට ජය ශ්‍රී රජ මැතිඳුන්ට ජය ශ්‍රී පෙම්බරයන්ට ජය ශ්‍රී පෙම්බරියන්ට ජය ශ්‍රී විලස බැඳී මලක පෙතී ලොවක කඳුළු සුසුම් නැතී සැරදේවා යුවතිපතී නාමේ – කුස පබාවතී කුස - පබා රන්වන් රන් අකුරු ගෙතී ඉර හඳ තරු සමඟ එතී පවතීවා ලොවෙහි නිතී නාමේ – කුස පබාවතී කුස - පබාගායනය : නිරෝෂා විරාජිණී, හර්ෂණ දිසානායක ඇතුළු පිරිස</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av12021223</link>
    <topic>සිකුරාදා හැන්දෑව</topic>
    <author>ඈෂ්ලි රත්නවිභූෂණ</author>
    <content>සිකුරාදා හැන්දෑවමෙවර තීරුවෙන් ඇෆ්ගනිස්ථාන සිනමාව පිළිබඳ සාකච්ඡා කරන්නට හේතු සාධක වූ කාරණා කීපයක් ම විය. එක් කරුණක් නම් එය සාර්ක් සමුළුවේ (කලාපීය සහයෝගය සඳහා වූ දකුණු ආසියානු සමුළුව) අලුත්ම සාමාජික රට වීමයි. දෙවැන්න ශ්‍රී ලංකාවේ පිහිටුවා ඇති සාර්ක් සංස්කෘතික මධ්‍යස්ථානය විසින් ආරම්භ කරන ලද සාර්ක් රටවල මාසික චිත්‍රපට දර්ශන පෙළේ පළමුවැන්න පසුගිය ජනවාරි මස 23 වැනිදා ජාතික චිත්‍රපට සංස්ථා සිනමාහලේදී ඇෆ්ගන් චිත්‍රපටයකින් ආරම්භ කිරීමයි. තෙවන හේතුව වන්නේ නව ඇෆ්ගන් සිනමාවේ පුරෝගාමියා වශයෙන් සැලකෙන සිද්ධික් බර්මාක් සහ නව පරපුරේ ස්ත්‍රි සිනමාකාරියක වන රෝසා සදාන් ආසියානු සිනමාවේ සංවර්ධනය සඳහා වූ කේන්ද්‍ර ජාලයේ සාමාජිකත්වය ලබා ගැනීමයි.පශ්චාත් තලිබාන් ඇෆ්ගන් සිනමාවේ ප්‍රමුඛ සිනමාකරුවෙක් වන්නේ සිද්ධික් බර්මාක්ය. ඔහු තැනූ වාර්තා හා කෙටි චිත්‍රපට සියල්ලම තලිබාන් පාලනය විසින් තහනම් කරන ලදි. ඔහු ආරක්ෂාව සඳහා පාකිස්ථානයට සංක්‍රමණය විය. තලිබාන් පාලනය බිඳ වැටීමත් සමඟ ඔහුගේ ප්‍රථම වෘතාන්ත චිත්‍රපටය වූ “ඔසාමා” සැලසුම් කළේය. ඒ සඳහා ඔහුට සුප්‍රකට ඉරාන සිනමාකරු මොසෙන් ඔත්මල්බෆ් විසින් ඇමෙරිකානු ඩොලර් ලක්ෂයක මුදලක් ලබා දෙන ලදී. ඉන්පසු අයර්ලන්ත හා ජපන් නිෂ්පාදන සමාගම් ද ඔහුට අනුග්‍රහ දක්වන ලදී.තලිබාන් පාලනය ස්ත්‍රීන්ට දැඩි තහනම් හා පීඩා ඇති කළ යුගයක් විය. ස්ත්‍රියකට තම පවුලේ පිරිමි සාමාජිකයෙකු නොමැතිව නිවෙසින් බැහැර යාම තහනම් විය. “ඔසාමා” ට ප්‍රස්තුත වන්නේ පිරිමි සාමාජිකයෙක් නොමැති පවුලක ස්ත්‍රීන්ට මුහුණ දෙන්නට සිදුවන තත්ත්වයයි. ඒ නිසාම මව තම දියණිය පිරිමියෙකු ලෙස වෙස් ගන්වයි. තලිබාන්වරුන්ට සැකයක් ඇති වුවහොත් තමා ඔවුන් අතින් මරණයට පත් වන බව ඇය දනී. “ඔසාමා” වෘත්තීය නොවන නළු නිළියන් පිරිසක් සමඟ තැනූ චිත්‍රපටයකි. එය ලෝකයේ බොහොමයක් සිනමා උත්සව වල තිරගත කරන ලදී.රෝසා සදාත් ගේ Three Dots චිත්‍රපටය 2004 වර්ෂයේ නිෂ්පාදනය විය. අති දුෂ්කර ප්‍රදේශයක ජීවත්වන වැන්දඹු ස්ත්‍රියක් දුගී බව, නියඟය හා සාගින්න සමඟ පොර බදන ආකාරය ප්‍රස්තුත කර ගත්තේය. සිද්ධික් බර්මාක් ඇගේ මෙම චිත්‍රපටයට මුදලින් පවා ආධාර කළේය. 1981 දී උපන් රෝසා තලිබාන් පාලන සමයේ කාමරයක හුදෙකලාව කල් ගත කරමින් සිනමාව පිළිබඳ පොත් කියවීමෙහි නිරත විය.තලිබාන් පාලනය බිඳ වැටීමත් සමඟ ඇය එම යුගය තුළ දැනගත් ස්ත්‍රීන් ඹ්වත් වූ අති දුෂ්කර ආකාරය පිළිබඳ මිනිත්තු 20 ක චිත්‍රපටයක් නිම කළාය. තවත් සිනමාකරුවෙක් වන්නේ අටික් රහිමි ය. තාබුල් විශ්ව විද්‍යාලයේ උපාධිධරයෙකු වූ ඔහු සිනමා විචාරකයෙක් විය. තලිබාන් පාලන සමයේ ප්‍රංශයේ දේශපාලන රැකවරණය ලැබ, ඔහු එම පාලනය බිඳ වැටීමත් සමඟ යළි මව් රටට පැමිණියේය.ඔහුගේ ප්‍රථම වෘත්තාන්තය (Eart and Ashes) ඇෆ්ගන් – ප්‍රංශ හවුල් නිෂ්පාදනයක් විය. ඉන් නිරූපණය වූයේ වයෝවෘද්ධ පුද්ගලයෙකු සිය මුණුපුරුද කැටුව තම පුතා බලන්නට යුද්ධයෙන් විනාශ වූ ඇෆ්ගනිස්ථාන හරහා ගිය ගමනයි. ඔහු යන්නේ තලිබාන් පාලනයෙන් බෝම්බ හෙළීම නිසා තම මුළු පවුලම මිය ගිය පණිවුඩය ද රැගෙනය. එය 2004 වර්ෂයේ ඔසියාන් සිනමා උලෙළේදී හොඳම චිත්‍රපටයට හිමි සම්මානය ද, එස්තෝෂියාවේ ‘ටලින් බ්ලැක් නයිට්’ සිනමා උලෙළේ දී හොඳම ආසියාතික සිනමා කෘතියට හිමි නෙට්ෂැක් සම්මානය ද දිනා ගත්තේය.තවත් වැදගත් ඇෆ්ගන් සිනමා කෘතියක් වන්නේ බර්මාක් අක්රම් ගේ “කාබුල් කිඩ්” (KabulKid) ය. බුර්තාවක් හැඳ ගත් ස්ත්‍රියක් කුඩා බිළිඳෙකු සමඟ ටැක්සියකට ගොඩ වෙයි. ස්ත්‍රිය රථයෙන් බැස යන අතර වෙනත් මගියෙකු ඊට ගොඩවෙයි. බිළිඳා රථයේ දමා ස්ත්‍රිය බැස ගොස් ඇති බව රියැදුරා දැන ගනී. ඔහු වීදියක් පාසා ස්ත්‍රිය සොයයි. බුර්තාව පැලඳ ගත් පසු ස්ත්‍රියක් කෙසේ හඳුනා ගන්නට ද? අක්රම් කාබුල් නගරයේ වීදි හා ඇතුළාන්තය පිළිබඳ සම්භාව්‍ය නව - තාත්විකවාදී ශෛලියක් අනුගමනය කරමින් නිරූපණය කරයි.සාර්ක් සංස්කෘතික මධ්‍යස්ථානය මගින් තිරගත කරන ලද්දේ ස්විස් - ජර්මන් ජාතික චිත්‍රපට අධ්‍යක්ෂවරයෙකු වන මාක් ෆොස්ටර් විසින් කාලිඩ් හොසෙයින් ගේ එනමින් යුත් ජනපි‍්‍රය නවකතාවක් ආශි‍්‍රතව නිර්මාණය කරන ලද The Kite Runner / 2007නමැති චිත්‍රපටයයි. මෙම චිත්‍රපටය කාබුල් නගරයේ ජීවත් වූ ධනවත් ව්‍යාපාරිකයෙකු ගේ පුතු වූ අමිර් සහ ඔහු පියාගේ සේවකයෙකු වූ හසාන් ගේ මිත්‍රත්වය පිළිබඳ අතිශය ප්‍රබල සිනමා කෘතියකි.කුඩා කලම අමෙරිකාවට සංක්‍රමණය වන අමිර් වසර ගණනාවකට පසු යළි කාබුල් නගරයට පැමිණෙන්නේ සිය කුඩා කල මිත්‍රයා වූ හසාන් ඇෆ්ගන් අරගලයන් හි දී මිය යාමෙන් හුදෙකලා වන ඔහු ගේ පුතා ඇමෙරිකාවට ගෙන යාමටය. මෙම කෘතිය මගින් අධ්‍යක්ෂ වරයා විශාල විෂය ප්‍රදේශයක් ආවරණය කරයි. චිත්‍රපටයේ රඟ පෑ ළමයින් දෙදෙනා ජීවිතාරක්ෂාව සඳහා එක්සත් අරාබි එමීර් රාජ්‍යයට යවන තුරු චිත්‍රපටය ප්‍රදර්ශනය සඳහා මුදා නොහැරීමට චිත්‍රපටය බෙදා හරින ලද සමාගම තීරණය කරන ලදී.ඈෂ්ලි රත්නවිභූෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=av12021224</link>
    <topic>‘අග්නිපත්’ සාදයේදී ශාරුක්ට තදවෙලා</topic>
    <author>සුජීව තේවහෙට්ටිගේ</author>
    <content>‘අග්නිපත්’ සාදයේදී ශාරුක්ට තදවෙලාසුපිරි කිං ඛාන්ට පදයක් හැදුණේ මේ ළඟකදීයි. කිසිමදාක නිළියක් සම්බන්ධ කරගෙන කට කතාවක් නෑසූ කිං ඛාන් හෙවත් ශාරුක් ඛාන්ට එවැනි කතාවකටත් මූණ දෙන්න සිද්ධ වුණා. එහි උණුසුම අඩුවෙන්නටත් කලින් තවත් අමිහිරි අත්දැකීමකට සම්මාදම් වෙන්නට මේ සුපිරි වීරයාට සිද්ධවෙලා.මෙය සිදුවුණේ 57 වැනි ෆිල්ම් ෆෙයාර් සම්මාන උලෙළ පැවැති දිනයට පසු දිනයේදීයි. ශාරුක් මේ උලෙළට සහභාගි වුණා. ඊට පසු දිනයේ දී ඔහු මුම්බායි නුවර අවුරස් නම් වූ සුපිරි අවන්හලට ගොඩවැදුණේ එහි පැවැත්වුණ සාදයකට සහභාගි වෙන්නයි. මේ සාදය සංවිධානය කළේ සන්ජේ දත්.මේ දිනවල තිරගත වන ‘අග්නිපාත්’ චිත්‍රපටයේ සාර්ථකත්වය නිමිත්තෙන් මෙය සංවිධානය කෙරුණා. (සන්ජේ ද මෙහි ප්‍රධාන චරිතයක් නිරූපණය කරනවා). ශාරුක් මේ සාදයටත් එක්වුණා. නමුත් කිසිවෙකු නොසිතූ ලෙස ශාරුක් සහ චිත්‍රපට අධ්‍යක්ෂ ශිරිෂ් කුන්දර් අතර ගුටිබැට හුවමාරුවක් සිද්ධ වුණා.සිද්ධිය දුටු අයෙකු එය විස්තර කළේ මෙහෙමයි.... “ශිරිෂ් කුන්දර් කියන්නෙ බොලිවුඩ් චිත්‍රපට සහ නැටුම් අධ්‍යක්ෂවරියක වන ෆාරා ඛාන්ගේ සැමියායි. අපි දැක්කා ශාරුක්, පාටි එකට එනවා. එයා ඇවිත් ටික වෙලාවකින් ශිරිෂ් සහ ෆාරා හිටපු තැනට ගියා. ශාරුක් එකපාරටම ශිරිෂ් ව බිමට වැටෙන්න තල්ලු කළා. අපි හැමෝම ඒක දැකල ගල්ගැහුණා. අපි කවදාවත්ම දැකල නැහැ, ශාරුක් ඒ විදිහට කේන්තියෙන් ඉන්නවා. ඔය සිද්ධිය වුණ ගමන්ම රෙස්ටුරන්ට් එකේ අයිතිකාරයා ඇවිත් මේ රණ්ඩුව නවත්තන්න උත්සාහ කළා. සන්ජේත් දුවගෙන ඇවිත් ශාරුක්ව පැත්තකට ඇදගෙන ගියා. එහෙම නොවුණා නම් එතන දරුණු ගුටිකෙළියක් ඇතිවෙන්න ඉඩ තිබුණා.”මේ ගැටුමට මුල ශාරුක්ගේ බිරිඳ නිෂ්පාදනය කළ ‘රා.වන්’ චිත්‍රපටය බවයි තතු දන්නා අය පවසන්නේ. “මේ චිත්‍රපටය තිරගත වෙද්දි ශිරිෂ් ඒක විවේචනය කළා. ඇනුම්පද කිව්වා. ශාරුක් ඒ ගැන තරහිනුයි හිටියේ. එදා පාටි එකේදි ශිරිෂ්, ශාරුක්වයි ප්‍රියංකාවයි සම්බන්ධ කරලා මොනවද කියලා තියෙනවාලු. ඒක ශාරුක්ට ඇහුණලු.එයා ශිරිෂ්ට ගැහැව්වෙ ඒ නිසාය කියලයි සමහරු කියන්නෙ. ශිරිෂ් එහෙම දෙයක් කියාවි කියල හිතන්න බැහැ. අපි නම් එදා පාටි එකට ආවෙ රණ්ඩුවෙන්න නෙමෙයි.” මෙලෙස කීවේ ශිරිෂ් ගේ මිතුරෙක්. ශිරිෂ් සහ ෆාරා යුවළ මෑතක් වනතුරුම, ශාරුක් ගේ හොඳම මිතුරු යුවළ වුණා. නමුත් මේ ‘අග්නිපත්’ සාදය පැවැත්වීමට සති කිහිපයකට පෙර සිට ඔවුන් අතර සිත් අමනාපකම් වැඩිවෙමින් පැවතුණු බවයි පැවසෙන්නේ.”මේ ගැන ෆාරා ඛාන් මෙලෙස පවසා තිබුණා. “ශාරුක් මට හැම තිස්සෙම කියපු දෙයක් තමයි ප්‍රශ්නයක් විසඳගන්න ඕනෑවුණාම අතපය විසිකරන එක මහා කැත දෙයක් කියලා. එහෙම කියපු එයාම එදා මේ විදිහට හැසිරීම ගැන මට හරිම පුදුමයි.”සමහරු පවසා තිබුණේ ශාරුක්ගේ ආරක්ෂකයෙකු ද ශිරිෂ්ට පහර දුන් බවයි. ශිරිෂ් මේ සිද්ධිය ගැන අදහස් දැක්වූයේ මෙහෙමයි... “එදා මේ සිද්ධිය ගැන මම ලැජ්ජා වෙනවා. කවුරුහරි කෙනෙක් එයාගෙ බොඩිගාඩ්ලා එක්ක මට ගහන්න ආවාම මම මොනවද කරන්නෙ? ශාරුක්ට තිබුණා, එදා මාත් එක්ක කතාකරල ඕනෙම ප්‍රශ්නයක් විසඳගන්න.”මේ ගැටුම නීතිය ඉදිරියට රැගෙන යන්නට හෝ එය තමන්ගේ සිත තුළ රඳවා ගන්නට හෝ තමන් සූදානම් නැති බවයි ශිරිෂ් පවසන්නේ.සිද්ධියෙන් දින තුනකට පසුව මාධ්‍යයන් වෙත අදහස් දැක්වූ ශාරුක් කියා සිටියේ තමන් ශිරිෂ්ට පහර දුන් බවට පැතිරුණු ආරංචිවල කිසිම ඇත්තක් නැති බවයි.”බොලිවුඩ්වල සුළු සිද්ධියක් ඇතිවුණාම මාධ්‍ය මඟින් ඒවා ලොකු කරලා කියනවා. ඔය සිද්ධිය ගැන පළවුණු ප්‍රවෘත්ති මම දැක්කා. ඒ ප්‍රවෘත්තිවල තියෙන හුඟක් දේවල් බොරු. මම මේ ගැන කනගාටු වෙනවා. මට අවුරුදු 14ක පුතෙකුයි, අවුරුදු 11 1/2ක දුවෙකුයි ඉන්නවා. ඒ දෙන්නා ෆාරාට කතා කරන්නේ ආන්ටි කියලයි. අපි හොඳ යාළුවෝ.” ශාරුක් දුක්මුසුව පැවසුවා. කොහොම වෙතත් මේ වන විට සිද්ධිය සමථයකට පත්කර ෆාරා - ශිරිෂ් සහ ශාරුක් අතර යළි මිත්‍රත්වයක් ගොඩනැඟී ඇතැයි දැනගන්නට ලැබුණා.57 වැනි ෆිල්ම් ෆෙයාර් සම්මාන උලෙළ ජනවාරි 29 දා රාත්‍රියේ ෆිල්ම් සිටි චිත්‍රාගාරයේ දී පැවැත්වුණා. සම්මාන උලෙළ ආරම්භ වූයේ හින්දි සිනමාවේ දැවැන්තයන් දෙදෙනකු වූ මෑතකදී සදහටම දෙනෙත් පියා ගත් ශම්මි කපූර් සහ දේව් ආනන්ද් වෙනුවෙන් උපහාර දැක්වීමෙන්.මෙවර හොඳම නළුවා ලෙස ෆිල්ම් ෆෙයාර් කිරුළ පැලඳුණේ රන්බීර් කපූර්ටයි. ඒ, ඔහු ‘රොක්ස්ටාර්’ චිත්‍රපටයේ නිරූපණය කළ චරිතය වෙනුවෙන්. හොඳම නිළිය ලෙස ෆිල්ම් ෆෙයාර් කිරුළ පැලඳුණේ විද්‍යා බාලන්ටයි. ‘ඩර්ටි පික්චර්’ චිත්‍රපටයේ කළ රඟපෑම වෙනුවෙන් ඇයට ඒ සම්මානය හිමි වුණා.මෙවර හොඳම නිළිය ලෙස විචාරක සම්මානය දිනා ගත්තේ ‘සෙවන් ඛූන් මාෆ්’ චිත්‍රපටයේ රඟපෑ ප්‍රියංකා චොප්රායි. වසරේ හොඳම චිත්‍රපටය ලෙස සම්මාන දිනුවේ ‘සින්ද ගී හා මිල්ලෙ ගී දොබාරා.මේ අයත් එදා සම්මාන ලැබුවා...හොඳම අධ්‍යක්ෂ - සෝයා අක්තාර් (චිත්‍රපටය –‘සින්ද ගී නා මිල්ලෙගී - දොබාරා’)හොඳම නළුවා (විචාරක සම්මානය) – රන්බීර් කපූර් (‘රොක්ස්ටාර්’)හොඳම සහාය නළුවා - ෆර්හාන් අක්තාර් (‘සින්දගී නා මිල්ලෙගී...)හොඳම සහාය නිළිය - රාණි මුඛර්ජි(‘නෝවන් කිල්ඩ් ජෙසිකා’)හොඳම සංගීත අධ්‍යක්ෂ - ඒ.ආර්.රහ්මාන් (‘රොක්ස්ටාර්’)හොඳම ගායකයා - මොහිත් චුහාන් (‘රොක්ස්ටාර්’)හොඳම ගායිකාව - ඌෂා උතුප් සහ රේඛා භාරද්වාජ් – (‘ඩාලින්’)සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=am1202121</link>
    <topic>ආර්තවහරණයෙන් පසු ඇතිවන වෙනස්කම්</topic>
    <author>සාගරිකා දිසානායක ජයසිංහ</author>
    <content>ආර්තවහරණයෙන් පසු ඇතිවන වෙනස්කම්ආර්තවහරණය යනු කාන්තාවකගේ ඩිම්බ කෝෂවල ඩිම්බ මෝචනය නතර වී ඔසප් චක්‍රය නිමා වීමය. ඒ නිසා ඇතිවන ඊස්ට්‍රජන් හෝර්මෝනයේ ඌණතාවය, ආර්තවහරණයෙන් පසු ඇතිවන බොහොමයක් ශාරීරික මෙන්ම මානසික වෙනස්කම්වලට මූලික වේ.ශාරීරික ව්‍යායාම යනු පසු ආර්තවහරණ අවදියේ සිදුවන අහිතකර වෙනස්කම් රැසකට මහඟු ප්‍රතිකර්මයක් බව ඔබ නොදන්වා විය හැකිය.පසු ආර්තවහරණ අවදියේ ශාරීරික ව්‍යායාම සුදුසු ද?අප රටේ බොහෝ දෙනා සිතන්නේ ශාරීරික ව්‍යායාම හා ක්‍රීඩා කළ යුත්තේ කුඩා ළමයින් හා තරුණ තරුණියන් බවයි. සමාජය අපේක්ෂා කරන්නේ දරුමල්ලන් වැඩිවිය පැමිණ විවාපත් වූ පසු මැදිවියේ සිටින මවුපියන් වැඩි වැඩ නොකර නිස්කලංක දිවියක් ගත කළ යුතු බවයි. වැඩිහිටි කතුන්ට සිරුර වෙහෙසන ක්‍රියා විවිධ රෝගවලට හේතු වන බව ඇතැමුන් දරන මතයකි. නිරෝගි දිවියක් සඳහා සෑම වයසකම ස්ත්‍රී පුරුෂ දෙපක්ෂයටම ශාරීරික ව්‍යායාම අත්‍යවශ්‍ය අංගයකි. පසු ආර්තවහරණ අවදියේ කාන්තාවන්ට ව්‍යායාම තරුණ වියේදීටත් වඩා වැදගත් වේ. එබැවින් ජීවිත කාලය තුළ ව්‍යායාමයේ නොයෙදුණත් ආර්තවහරණයෙන් පසු කාලයේ නිතිපතා ශාරීරික ව්‍යායාමයේ යෙදීම අත්‍යවශ්‍ය බව සියලු කාන්තාවන් මතක තබා ගත යුතුය.මැදිවිය පසු කළ කාන්තාවන් නගරබද ප්‍රදේශවල විවිධාකාර ශරීරික සුවතා ව්‍යායාම්වල යෙදි සිටිනු දැකිය හැකි වුවත් ගම් පෙදෙස්වල එවැනි දසුන් අපට නුහුරුය. ගොවිතැන් වැඩ සහ බර වැඩ කරන ගැමි කතුන්ට අවැසි ප්‍රමාණයට ව්‍යායාම් ලැබිය හැකි වුවත්, බොහෝ ග්‍රාමීය මෙන්ම නගරබද ජීවත්වන මැදිවිය පසු කළ කතුන්ට නිසි පරිදි ශාරීරික ව්‍යායාම් නොලැබේ.පසු ආර්තවහරණ සමයේ ව්‍යායාමයෙන් ලැබෙන වාසි මොනවා ද?සිරුරේ බර අඩු කර මනා හැඩයෙන් පවත්වා ගැනීමනිතිපතා ශාරීරික ව්‍යායාම්වල යෙදීම ශරීරයේ බර නිසි ලෙස පවත්වා ගැනීමට විශාල වශයෙන් උපකාරී වේ. ශරීරයේ බර වැඩි වීම බොහෝ මැදිවියේ කතුන්ට ඇතිවන ප්‍රශ්නයකි. තරුණ කළ පැවැති සිහිනිඟ හා පුළුලුකුල වෙනුවට, උදරය ඉදිරියට නෙරා සිරුර මහත් වී හැඩය වෙනස් වේ. එම වෙනසට ඊස්ට්‍රජන් ඌණතාවය මෙන්ම අධික ලෙස ආහාර ගැනීම සහ ශාරීරික ව්‍යායාම් අඩුවීම හේතු වේ.තමා කෙතරම් ආහාර පාලනය කළත් මෙම තත්ත්වයේ වෙනසක් නැති බව බොහෝ කතුන්ගේ මැසිවිල්ලකි. දිනපතා ව්‍යායාම කිරීම මඟින්, විශේෂයෙන් වේගයෙන් ඇවිදීම, දිවීම, පිහිනීම, බයිසිකල් පැදීම සහ ශරීරයේ නම්‍යතාව වැඩිකරන යෝග ව්‍යායාම් ආදියෙන්, උදරයේ මේදය තැන්පත් වීම අඩු කර, සිරුරේ මනා හැඩය පවත්වා ගැනීම සිදුකළ හැකිය. උදරයේ තැන්පත් මේදය හෘදයාබාධ, දියවැඩියාව, අධික රුධිර පීඩනය යනාදි රෝග වලට ඉවහල් වන බැවින් සිහිනිඟ පවත්වා ගැනීම බාහිර රූපය සඳහා පමණක් නොව නිරෝගි බව රැක ගැනීමට ද උපකාරී වේ.මස්පිඩු එල්ලා වැටීම පාලනය කිරීමව්‍යායාම මඟින් තවත් වෙනසක් ඇතිකර ගත හැකිය. එනම් ලිහිල් මාංශපේශී ශක්තිමත් කර එල්ලා වැටීමේ ස්වභාවය අවම කර ගැනීමයි. ඒ සඳහා යෝග ව්‍යායාම්, විවිධ නර්තන රටා සහිත ව්‍යායාම්, ශරීරයේ නම්‍යතාව හා පේශි ශක්තිය වැඩි කරන වෙනත් නොයෙකුත් ව්‍යායාම් මෙන්ම ශරීර සුවතා උපකරණ භාවිතයෙන් කෙරෙන ව්‍යායාම් උපයෝගී කරගත හැකිය.බෝ නොවන රෝග වැළැක්වීම හා පාලනය කිරීමපසු ආර්තවහරණ සමයේ බෝ නොවන රෝග සෑදීමේ අවදානම ඉහළ යයි. දියවැඩියාව, අධික රුධිර පීඩනය, රුධිරයේ කොලෙස්ටරෝල් ප්‍රමාණය ඉහළයාම, හෘදයාබාද, ආඝාතය ආදිය මේ ගණයට අයත් වන රෝග වේ. නිතිපතා වේගයෙන් ඇවිදීම, දිවීම, බයිසිකල් පැදීම, පිහිනීම වැනි ශරීර ක්‍රියාකාරකම් ඉහත සඳහන් සියලු රෝග තත්ත්ව වැළැක්වීමට හා පාලනය කිරීමට විශේෂයෙන් උපකාරී වේ.අස්ථි දිරා යාම (Osteoporosis) අවම කිරීමශරීරයේ බර දරමින් කරන ව්‍යායාම (ඇවිදීම, දිවීම) පසු ආර්තවහරණ සමයේ කතුන් සැමටම පොදු වන අස්ථි ක්ෂයවීම පාලනය කිරීමට හේතු වේ.වයස අවුරුදු 30 පමණ කාලයේ ආරම්භ වන අස්ථි ක්ෂයවීමේ ක්‍රියාවලිය ආර්තවහරණයෙන් පසු වේගවත් වේ. එම තත්ත්වය පාලනය නොකළහොත් එය කෙළවර වන්නේ අස්ථි දිරායාම (ර්‍ණඵබඥධනධපධඵඪඵ) රෝගී තත්ත්වයෙන් බව සැවොම හොඳින් දන්නා කරුණක්.අස්ථි දිරායාමට බඳුන් වූ පසු පසු ආර්තවහරණ සමයේ කාන්තාවන්ගෙන් අඩක් පමණ අස්ථි බිඳීමට භාජනය වේ. උකුල් ඇටය, කොඳු ඇට පෙළ හා මැණික් කටුවේ අස්ථි බිඳීයාම බොහෝ විට අස්ථි දිරායාමේ ප්‍රතිඵලයකි. අස්ථි ක්ෂයවීම වළක්වාගැනීමේ එක් පහසුම මඟක් වනුයේ කුඩා කල සිටම ශරීරයේ බර දරන ශාරීරික ක්‍රියාකාරකම්වල නිතිපතා යෙදීමට හුරු වීමයි. ව්‍යායාම්වල නොයෙදෙන වැඩිහිටි කතුන්ගේ අස්ථි ක්ෂයවීම ඉතා වේගවත් ව සිදුවේ. මේ නිසා විශේෂයෙන් ම මැදිවියේ කතුන් නිරන්තර ශාරීරික ව්‍යායාම කෙරෙහි වැඩි අවධානයක් යොමු කළ යුතුයි.නිරෝගී මනසක් පවත්වා ගැනීමශාරීරික ව්‍යායාමවලදී සිරුරට මෙන් ම මනසට හිතකර රසායනික සංයෝග සිරුර තුළ ම නිපදවේ.නිරන්තර ව්‍යායාම්වල යෙදෙන්නන් ව්‍යායාමවල නොයෙදෙන්නන්ට වඩා මානසික ප්‍රබෝධයකින් ජීවත් වන බව සමීක්ෂණ මඟින් හෙළිවී ඇත. එමෙන් ම පසු ආර්තවහරණ අවදියේ වැඩියෙන් දක්නට ලැබෙන කාංසාව, විශාදය ආදී මානසික රෝග තත්ත්වයන් පාලනය කිරීම මෙන්ම වළක්වා ගැනීමට නිතිපතා ව්‍යායාම උදව්වේ.පසු ආර්තවහරණ අවදියේ ඇති යම් රෝග ලක්ෂණ අඩු කරගැනීම මෙන් ම, ආර්තවහරණ අවදියේ කාන්තාවන්ට කරදරයක් වන වරින්වර ඇඟ රත්වීම, දහඩිය දැමීම ආදී අහිතකර ලක්ෂණ අඩුකරගැනීමට, නිරන්තර ව්‍යායාම ඉවහල් වේ.පසු ආර්තවහරණ අවදියේ විශේෂයෙන් සුදුසු ව්‍යායාම කවරේද?පළමුවෙන් ම අවධාරණය කළ යුත්තේ පසු ආර්තවහරණ අවධියේ වැඩ නොකර එකතැන සිටීම වෙනුවට සැමවිටම ක්‍රියාශීලී වීම, මේ සමයේ සොම්නසින් පිරි නිරෝගී දිවියක් ගත කිරීමට ඉවහල්වන බවයි...ඇවිදීම හා දිවීම වැනි ශරීරයේ බර දරමින් කරන ක්‍රියාකාරකම්, ඉහත සඳහන් කළ සියලු වාසි අත්විඳීමට කාන්තාවන්ට මඟපාදයි.මීට අමතරව පිහිනීම බයිසිකල් බැදීම ආදී ක්‍රියා සිරුරේ මේද තැන්පත්වීම අඩුකර දියවැඩියාව හා හෘදයාබාධ වැනි බෝ නොවන රෝග පාලනයට ඉවහල් වේ. ශරීරයේ නම්‍යතාව වැඩි කරන යෝග ව්‍යායාම ආදිය මාංශ පේශි සවිමත් කිරීම මෙන් ම මනස සුවපත් කිරීමට බෙහෙවින් උපකාරීවේ.ශරීර සුවතා උපකරණ ආධාරයෙන් කුඩා බරක් ඉසිලීම හා විවිධ පේශී කොටස් සඳහා වූ ව්‍යායාම් ශරීරයේ පේශී හා අස්ථි සවිමත් කරන අතර සිරුරේ මනා හැඩයක් පවත්වා ගැනීමට උපකාරීවේ.ව්‍යායාම කළ යුත්තේ කෙසේද?කුමන ව්‍යායාමයක් වුව ද සුළුවෙන් පටන්ගෙන අඩු කාලසීමාවක් තුළ කරමින් ක්‍රමක්‍රමයෙන් වැඩි වේගවත් හා වඩා තීව්‍ර ක්‍රියා දක්වා ගෙන යා යුතු ය.දිනකට විනාඩි 20 - 30 දක්වා සතියකට දින 5 - 7 දක්වා ව්‍යායාම කළ හැකි නම් අගනේ ය. එක්වරකට විනාඩි 30 ක් ව්‍යායාම කළ නොහැකි නම් එම ව්‍යායාමය වරකට විනාඩි 10 - 15 බැගින් දෙවරකට කළාට වරදක් නැත. වඩාත් ම වැදගත්වන්නේ සෑම කාන්තාවක්ම තමාට සරිලන ව්‍යායාම් තෝරා ගැනීමයි.තමාට පහසුවෙන් කළ හැකි තමා සතුටු වන ව්‍යායාම් තෝරා ගැනීම මෙම ව්‍යායාම් නිතිපතා කිරීමට ඉවහල් වනවා පමණක් නොව ව්‍යායාම් කිරීමෙන් උපරිම තෘප්තියක් ලබාගැනීමට ද හේතු වෙයි.තම ජීවිත කාලයෙන් 1/3 ක් පමණ ගත කරන පසු ආර්තවහරණ සමයේ, නිරෝගී ශාරීරික හා මානසික සෞඛ්‍ය තත්ත්වයන් පවත්වාගන්නා ගමන් රුව රැකගෙන, මැදිවියේ දී ජීවිතයේ උපරිම තෘප්තිය ලබාගැනීමට, ශාරීරික ව්‍යායාම මඟින් මහඟු මෙහෙවරක් ඉටු කරන බව හොඳින් මතක තබාගන්න.  ශ්‍රී ලංකා ආර්තවහරණ සංගමයේ විධායක කමිටු සාමාජිකාවිශේෂඥ කායික වෛද්‍ය පියුෂා අතපත්තුසාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=am1202122</link>
    <topic>මේ ලෙඩ හංගාගෙන ඉන්න එපා</topic>
    <author>ගාමිණී සුසන්ත</author>
    <content>මේ ලෙඩ හංගාගෙන ඉන්න එපාලිංගාශි‍්‍රතව ඇතිවන රෝග පිළිබඳව කතා කිරීමට සමාජයේ බොහෝ දෙනෙක් පසුබට වෙති. එයට හේතුන් වන්නේ එවැනි රෝග පිළිබඳව සමාජයේ පවතින පිළිකුල් සහගත බවය. අතීතයේදී මෙම රෝග හැඳින්වූයේ සමාජ රෝග යනුවෙනි. එහෙත් අද එම නාමය භාවිත වන්නේ නැත.කුමන හෝ ලිංගාශි‍්‍රත රෝගයකට ගොදුරු වූ අයකු අප පිළිකුල් නොකළ යුතුය; කොන් නොකළ යුතුය. එම පුද්ගලයා එම රෝගයෙන් මුදාගෙන ඔහුගේ ජීවිතය පවත්වාගෙන යාමට උදව් කිරීම සමාජයේ වගකීමකි.අද පවතින නවීන විද්‍යානුකූල ප්‍රතිකාර මඟින් ලිංගාශි‍්‍රතව බෝවන රෝග බොහොමයක් නිට්ටාවට සුව කළ හැකිය. ඒ සඳහා ගොඩ වෙදකම් නොකොට සුදුසුකම්ලත් වෛද්‍යවරයකු හමු විය යුතුය. බොහෝ ප්‍රධාන රෝහල්වල ලිංගාශි‍්‍රත රෝග පිළිබඳ සායන පැවැත්වේ.ලිංගාශි‍්‍රත රෝග ලෙස හඳුන්වනු ලබන්නේ ලිංගික අවයව තිබෙන ප්‍රදේශ ආශි‍්‍රතව ඇතිවිය හැකි රෝගය. මේ අතරින් ඇතැම් රෝග කෙළින්ම ලිංගික සබඳතා මඟින් බෝවන රෝගයන් ය.ලිංගාශි‍්‍රත රෝග අතරට ගැනෙන තවත් රෝග සමූහයක් තිබේ. එම රෝග ලිංගික එක්වීමකින් මෙන්ම වෙනත් ක්‍රම වලින් ද බෝවිය හැකිය. ඊට අමතරව කිසි විටෙකත් ලිංගිකව එක්වීමකින් බෝ විය නොහැකි රෝග, ලිංගික ප්‍රදේශ ආශි‍්‍රතව ඇතිවන චර්ම රෝග ආදිය ද වේ.මෙම කාණ්ඩ තුන අතරින් ලිංගිකව බෝවන රෝග ලෙස හඳුනාගෙන ප්‍රතිකාර කරනු ලබන්නේ ප්‍රධාන වශයෙන්ම ලිංගික එක්වීම නිසා රෝගී අයකුගෙන් නිරෝගී අයකුට බෝවන රෝගය. එදා සමාජ රෝග ලෙස හඳුන්වනු ලැබුවේ මෙම රෝගය.රට තුළ පිහිටා ඇති ලිංගාශි‍්‍රත රෝග පිළිබඳ සායනවලදී වසරකට දස දහසත් දොළොස් දහසත් අතර රෝගීහු සංඛ්‍යාවක් අලුතින් හඳුනා ගැනෙති. එසේ වුවද ශ්‍රී ලංකාව තුළ ලිංගාශි‍්‍රත රෝගවලට වාර්ෂිකව ගොදුරු වන සංඛ්‍යාව ලක්ෂයත්, එක් ලක්ෂ විසිපන්දහසත් අතර සංඛ්‍යාවක් වන බව සමීක්ෂණ වාර්තා පෙන්වා දෙයි. මෙයින් බහුතරයක් නව යොවුන් වියේ පසුවන තරුණ තරුණියන් වීම කනගාටුවට කරුණකි.ලිංගික එක්වීම් මඟින් බෝවන රෝගවල පොදු ලක්ෂණ කීපයක්ම තිබේ.  පිරිමින්ගේ මුත්‍ර මාර්ගයෙන් සැරව වැනි ශ්‍රාවයක් පිටවීම.කාන්තාවන්ගේ යෝනි මාර්ගයෙන් සැරව වැනි හෝ වෙනත් අසාමාන්‍ය ශ්‍රාවයක් පිටවීම.ලිංගික ප්‍රදේශවල තුවාල ඇතිවීම. (මෙහිදී තුවාල එකක් හෝ කීපයක් ඇතිවිය හැකිය)කාන්තාවන්ගේ යටි බඩ ප්‍රදේශයේ අධික වේදනාවක් ඇතිවීම.පුරුෂයින්ගේ වෘෂණ කෝෂ ඉදිමීම සහ ඒවායින් වේදනාවක් දැනීම.ලිංගික අවයව ආශි‍්‍රත ප්‍රදේශවල කැසීමක් ඇති හෝ කැසීමක් නැති කුඩා ගැටිති ඇතිවීම.රෝග ලක්ෂණ එසේ දැක්වුව ද ලිංගික රෝගවල අංග සම්පූර්ණ රෝග ලක්ෂණ ලැයිස්තුවක් ලෙස ඉහත කරුණු සැලකීම එතරම් නිවැරැදි නැත. එම ලක්ෂණ එම රෝගවලට ගොදුරු වූවන් වෙතින් පෙන්නුම් කරන පොදු රෝග ලක්ෂණ කීපයක් පමණි.ලිංගික රෝගවල රෝග ලක්ෂණ පුද්ගලයාගෙන් පුද්ගලයාට වෙනස් විය හැකිය. එසේම ඇතැමෙකුට ඉහතින් දැක්වූ රෝග ලක්ෂණ වෙනත් රෝග තත්ත්වයන් නිසා ද ඇතිවිය හැකිය. උදාහරණයක් ලෙස, කාන්තාවන්ගේ උකුල අභ්‍යන්තරයේ ඇතිවන ආසාධිත තත්ත්වය දැක්විය හැකිය.ලිංගිකව බෝවන රෝග සඳහා රෝග කාරක ලෙස හේතු වන්නේ බැක්ටීරියා, වෛරස, දිලීර, ක්ෂුද්‍ර ජීවින් ආදිය යි. ලිංගාශි‍්‍රත රෝගයක් සහිත පුද්ගලයකු සමඟ “අනාරක්ෂිත” ලිංගික සබඳතාවක් පැවැත්වුවහොත්, රෝගී පුද්ගලයකුගෙන් නිරෝගී පුද්ගලයකුට රෝගය බෝ විය හැකිය. ඒ එවැනි රෝග බෝවන එක් ක්‍රමයකි.ඉතා අවාසනාවන්ත සහ අවදානම් සහගත තත්ත්වය වන්නේ එවැනි රෝග ලිංගික නොවන වෙනත් ක්‍රම මඟින් ද බෝවීමේ හැකියාව තිබීමය. මවගෙන් දරුවාට බෝවීම ඉන් එක් ක්‍රමයකි. විශේෂයෙන්ම දරුවකු මෙලොව එළිය දකින අවස්ථාවේදී රෝගී මවගෙන් දරුවාට රෝගය බෝවීමේ හැකියාව ඇත.උදාහරණයක් ලෙස ගොනෝරියා (සුදු බින්දුම) රෝගය වැලඳුණු මවකට දරුවකු ලැබීමට ඇතැයි සිතන්න. දරුවා මෙලොවට බිහිවන අවස්ථාවේදී මවගේ ගැබ්ගෙල ප්‍රදේශයේ පවතින ගොනෝරියා විෂබීජ දරුවාගේ දෑස් මත තැවරීම මඟින් ගොනෝරියා රෝගය දරුවාගේ ශරීරයට ඇතුළුවීමේ හැකියාව ඇත.ඇතැම් ලිංගාශි‍්‍රත රෝග බෝවිය හැකි තවත් ක්‍රමයක් වන්නේ රුධිරය මඟින් බෝවීමය. රෝගය වැලඳුණු අයකුගේ රුධිරය කිසියම් හෝ ක්‍රමයකින් නිරෝගී පුද්ගලයකුගේ ශරීරගත වුවහොත්, නිරෝගී පුද්ගලයාට රෝගය බෝවිය හැකිය. මෙහිදී අප තේරුම් ගත යුතු වැදගත්ම කරුණ වන්නේ ඉහතින් දැක්වූ ආකාර වලින් හැර වෙනත් ක්‍රම වලින් මෙම රෝග බෝ නොවන බව ය.ලිංගාශි‍්‍රත රෝග පිළිබඳ මිථ්‍යා මත බොහොමයක් අප සමාජයේ ඇත. ලිංගාශි‍්‍රතව බෝවන රෝගයක් වැලඳී ඇති පුද්ගලයකු ඇසුරු කිරීම, ඔහු හෝ ඇය සිප වැලඳ ගැනීම, ඔහු හෝ ඇය පරිහරණය කළ ඇඳුම් ඇඳීම ආදියෙන් ලිංගාශි‍්‍රත රෝග බෝ වන්නේ නැත.ලිංගාශි‍්‍රතව බෝවන රෝග, රෝගයට ගොදුරු වූ පුද්ගලයාගේ ලිංගික අවයව වලට පමණක් නොව ඔහුගේ ජීවිතයේ පැවැත්මට ද සෘජු ලෙසම ඇති කරන බලපෑම විශාලය. උදාහරණයක් ලෙස ගොනෝරියා නම් විෂබීජය ශරීරගත වූ විට ලිංගික අවයව ඉදිමී, ලිංගික අවයව විකෘති වී ඒවායින් ශ්‍රාවයක් නිකුත් වේ. එසේම අධික වේදනාවක් ද ඇතිවේ. සාමාන්‍ය දිවි පෙවෙතක් ගත කිරීමට මෙම තත්ත්වය බාධාවකි.එමෙන්ම ගොනෝරියා විෂබීජය ශරීරගත වීම නිසා ඇතිවන සංකූලතා ශරීරයේ ක්‍රියාකාරිත්වයට විවිධ බලපෑම් ඇති කරයි. ගොනෝරියා විෂබීජය රුධිර සංසරණ පද්ධතියට ඇතුළුවීම ශරීරය පුරා විවිධ ආබාධ ඇති කිරීමට සමත්ය. ශරීරය පුරා බිබිලි ඇතිවීම සන්ධිවල විවිධ ආබාධ ඇතිවීම ඉන් ප්‍රධානය. විශේෂයෙන් කාන්තාවක් ගොනෝරියා රෝගයට ගොදුරු වූ විට ඇයගේ ස්ත්‍රී ප්‍රජනක පද්ධතියට අයත් පැලෝපීය නාල ඩිම්බ කෝෂ ආදිය දක්වාම මෙම විෂබීජය පැතිරී යයි.පැලෝපිය නාලවල විවිධ ආබාධ ඇතිවීමට මෙම තත්ත්වය ප්‍රබල හේතුවකි. එවැනි ආසාදන නිසා පැලෝපීය නාල අර්ධ වශයෙන් හෝ පූර්ණ වශයෙන් අවහිර විය හැකිය. එසේ වුවහොත් සිදුවන්නේ එම කාන්තාවට දරුවකු ලැබීමේ අවස්ථාව අහිමි වීමය. යම් හෙයකින් පැලෝපීය නාලය අර්ධ වශයෙන් අවහිර වූවා යැයි සිතන්න. එහිදී එම කාන්තාවගේ එම පැලෝපීය නාලය තුළ කළලයක් ඇතිවීමට ඉඩ ඇත.පැලෝපීය නාලය අවහිර වීමටත්, එතුළ කළලයක් ඇතිවීමට වෙනත් හේතු ගණනාවක්ම තිබෙන බව මතක තබා ගන්න.ගර්භණී කාන්තාවකගේ ශරීරයට යම් හෙයකින් ගොනෝරියා විෂබීජය ඇතුළු වුවහොත් කුස තුළ සිටින දරුවාගේ ඇස්වලට විශාල වශයෙන් හානි සිදුවිය හැකිය.ලිංගාශි‍්‍රත රෝගයකට ගොදුරු වූ විට සමාජයීය බලපෑම් ද ගණනාවක්ම ඇති වේ. සැමියාට මෙවැනි රෝගයක් වැලඳී ඇත්නම් එය බිරිඳට විශාල ගැටලුවකි. විවාහ ජීවිතය දෙදරා යාමට එය ප්‍රබල හේතුවකි. බිරියට එවැනි ලිංගාශි‍්‍රත රෝගයක් වැලඳී ඇත්නම් තත්ත්වය ද එසේමය. එසේම සමාජයේ විශාල පිරිසක් ලිංගාශි‍්‍රත රෝගවලට ගොදුරු වීම රටේ ඉදිරි ගමනට, ආර්ථිකයට විශාල බලපෑමක් එල්ල කිරීමට සමත්ය. වඩාත් සුදුසු වන්නේ ශාරීරික වශයෙන් සහ සමාජමය වශයෙන් විශාල බලපෑමක් ඇති කරන මෙවැනි ලිංගාශි‍්‍රත රෝගවලට ගොදුරු නොවී සිටීමට කටයුතු කිරීමය. ඒ සඳහා අනුගමනය කළ හැකි ක්‍රම කීපයක්ම ඇත.නිසි වයස එළඹෙන තෙක් ලිංගික සබඳතා නොපැවැත්වීම ඉන් එක් ක්‍රමයකි.තෝරා ගත් එක් සහකරුවකු හෝ සහකාරියක සමඟ පමණක් ලිංගික සබඳතා පැවැත්වීම තවත් ක්‍රමයකි.ලිංගාශි‍්‍රත රෝගවලින් වැළකී සිටීමට කොන්ඩම නිවැරැදිව භාවිත කිරීම ඉතාම සුදුසු බව නවතම පර්යේෂණ මඟින් තහවුරු වී ඇත.සායනවලදී පෞද්ගලිකත්වයසම්පූර්ණයෙන්ම ආරක්ෂා කරනවාතමන්ට ලිංගික රෝගයක් ඇතැයි කියා යමෙකුට සිතුණ ද ඒ බව වෙනත් අයකුට පැවසීමට පවා කැමැත්තක් දක්වන්නේ නැත. මෙය විශාල ගැටලුවකි. මෙයින් සිදුවන්නේ එම රෝගියාගේ ශරීරය තුළ රෝගය තව තවත් වර්ධනය වීමය; එම රෝගියාගෙන් තවත් කීප දෙනෙකුට රෝගය පැතිරීමය. එබැවින් කිසියම් ලිංගාශි‍්‍රත රෝගයක් තමන්ට ඇතැයි සැකයක් ඇත්නම්, සුදුසුකම්ලත් වෛද්‍යවරයකු හමුවී ඒ පිළිබඳව පැවැසීම ඉතාම වැදගත්ය. රට පුරා රෝහල් 30 ක පමණ ලිංගාශි‍්‍රත රෝග සහ ඒඩ්ස් මර්දන ව්‍යාපාරයේ සායනයන් පැවැත්වේ. සෑම දිස්ත්‍රික්කයකම එවැනි සායන එකක් හෝ ඇත.එසේ නැතිනම් කොළඹ ජාතික ලිංගාශි‍්‍රත රෝග සහ ඒඩ්ස් මර්දන වැඩසටහන මඟින් පවත්වාගෙන යනුලබන වෛද්‍ය සායනවලට සහභාගි විය හැකිය.සතියේ සඳුදා සිට සිකුරාදා දක්වා සෑම දිනකම පෙරවරු 8.00 සිට පස්වරු 3.30 දක්වාත් සෙනසුරාදා දිනවල පෙරවරු 8.00 සිට පස්වරු 12.00 දක්වාත් එම සායන පැවැත්වේ. ඒ පිළිබඳ වැඩිදුර විස්තර 011 - 2667163 දුරකථනයට කතා කිරීමෙන් ලබාගත හැකිය.එම සායනවලදී කරනු ලබන පර්යේෂණ සහ දෙනු ලබන ඖෂධ සඳහා කිසිදු මුදලක් අය නොකරන අතර රෝගියාගේ පුද්ගලිකත්වය ද සම්පූර්ණයෙන්ම ආරක්ෂා කෙරේ. මෑතදී කරන ලද සමීක්ෂණ වාර්තා පෙන්වා දෙන්නේ දැනුවත්ව හෝ නොදැනුවත්ව ලිංගාශි‍්‍රත රෝගවලට ගොදුරු වූවන් දස දහස් ගණනක් සමාජයේ සිටින බවය.ලිංගාශි‍්‍රතව බෝවන රෝග අතරින් බොහොමයක් වෛද්‍ය උපදෙස් අනුවම ක්‍රියා කිරීමෙන් සහ නියමිත කාලසීමාව ඖෂධ ලබා ගැනීමෙන් නිට්ටාවට සුව කරගත හැකිය. ලිංගාශි‍්‍රතව බෝවන ඇතැම් රෝග දියවැඩියාව අධි රුධිර පීඩනය වැනි රෝගාබාධ මෙන් ඉතා සාර්ථකව පාලනය කළ හැකිය. එබැවින් මෙවැනි රෝගවලට බිය වී එය සඟවාගෙන සිටීම මෝඩ ක්‍රියාවකි.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=ay1202121</link>
    <topic>ප්‍රභාකරන්ගේ පුතාගේ සෙල්ලම් කාරය</topic>
    <author>උපාලි සමරසිංහ</author>
    <content>ඔබට සියලු මිනිසුන් සමහර අවස්ථාවලදී රැවටිය හැකිය.එසේම ඔබට සමහර මිනිසුන් සියලු අවස්ථාවලදී ද රැවටිය හැකිය. එහෙත්, ඔබට සියලුම මිනිසුන් සියලුම අවස්ථාවලදී රැවැටිය නොහැකිය”බර්නාඩ් ෂෝ මහ කිවියා වරක් ප්‍රකාශ කළ ඒ වටිනා කියුම අපේ හදවතේ නැවත නැවතත් තහවුරු වුණේ එල් ටී ටී ඊ ත්‍රස්තවාදින් විසින් එදා බරපතළ ලෙස රවටාගෙන සිටි දෙමළ තරුණයන් අතරින් අපට හමු වූ දේශපේ‍්‍රමි දෙමළ කොටස් නිසාය.“මහත්තයො, හැමදාම දූපත්වල ජන ජීවිතය සොයමින් ඉන්නෙ නැතිව ගොඩබිම කොදෙව්වක රවුම් ගහලා බලන්ඩ.එදා මේ ත්‍රස්ත හැතිකරේ අපේ වවාගත් බත බුලත පවා විනාශ කළා.ගම් බිම් ගිනි තැබුවා. රටේ අනාගතය ගැන හිතලා ආණ්ඩුවට උදව් කරපු දෙමළ අහිංසකයන්ට අපා දුක් දුන්නා.අන්තිමේ මුන් යදම් දාලා කන්ඩ බොන්ඩවත් හරිහැටි නැතිව හිටපු ඒ අහිංසකයන් එක පොදියක් කරලා මරලා දැම්මා.”කුරිකට්ටුවාන් ජැටියෙදි හමු වූ නම හෙළි නොකළ දෙමළ තලතුනා වැසියෙක් මට කීය. ඔහු සමඟ සිටි සෙස්සෝ ද එය අනුමත කළහ.“ලොකු උන්නැහැ, යෝජනා කරන්නෙ කොහෙ යන්න කියල ද?” මම ඔහුට කිට්ටු වී අසමි.“විශ්වමඩු. එදා විශ්වමඩුවේ තිබුණේ සම්පූර්ණ උන්ගෙම පාලනය. කඩ වීදියේ හැම කඩයකින්ම උන්ට කප්පම් අවශ්‍ය වුණා.කප්පම් නොගෙවන කට්ටිය මරලා බෝඩ් ලෑලි එල්ලුවා අනෙත් අයට දැනෙන්ඩ. මෝටාර් හඬ වෙඩි බෙහෙත් ගඳ පැතිරුණා. අද ඒ පළාතෙ දරුවො පාසල් යනවා. බංකරේ හැංගිලා හිටපු දරුවන් එළියට ඇවිත්.”ඔහු කියාගෙන යයි. ඇත්තටම මේ මිනිස්සු අද විඳින්නේ පුදුමාකාර නිදහසකි. මම ඒ වැඩිහිටියාට තුති පුදමි. රටට අවශ්‍ය වී ඇත්තේ ද මේ තේරුම් ගැනීම අවබෝධය නොවේදැයි මට සිතේ.ඔවුන් කරුණු කීවාට ඡායාරූපවලට පෙනී සිටින්නට අකමැතිය. ඒ ජාත්‍යන්තරයේ තවමත් කොටි හෙවණැලි හොල්මන් කරන නිසා වන්නට බැරි නැත.පෙරදා අනෙලතිව් දූපත් ගවේෂණයෙන් පසු නැවතත් මුහුදේ දූපතක් ගවේෂණය කරනවාට වඩා ගොඩබිම මෙවැනි කොදෙව්වක ඇවිද යාම අපට තවත් අත්දැකීමකි.විමලුත් මමත් යාපනය අර්ධද්වීපයේ සියලු අහු මුළු හඟවන සිතියම දිග හැර බැලීමු. විශ්වමඩු ඇත්තේ කොතැනකදැයි අනුරංගගේ උකුසු ඇස් එහි පීරා යයි.මගේ කල්පනාවේ හැටියට තවත් හෝරා දෙකකින් පමණ අපි විශ්වමඩු නගරයට ළඟා වීමු.විශ්වමඩු ඇත්තටම යුද්ධයේ ශාපයට හසුවූ නගරයක් යැයි නොකිව හැකි තරමට එහි ජන ජිවිතය සාමාන්‍ය තත්ත්වයට හැරි ඇත.කජු, පොල් හා වෙනත් වගාවන් ජයටම කෙරෙන ඉඩම් ද බහුලය. එහි කඩ පෙළෙහි සාමාන්‍යයෙන් මිනිසුන් වෙනත් තැන්වලට වඩා රොද බැඳී සිටිනු පෙනෙයි.එහි තැනින් තැන අපේ වීරෝදාර හමුදා භටයන් ද සිටිනු දැක මම එම සිර මැදිරි ගැන ඔවුන්ගෙන් විමසමි.“ඔතැනින් තව ටිකක් ගියාම විනයාගා කියලා හාඩ්වෙයාර් එකක් වගෙ කඩයක් තියෙනවා. හරියටම ඒ කඩය ඉදිරිපිට පාරෙන් යන්ඩ. අපෙ කොල්ලො මඟ ඉන්නවා.” ඒ හමුදා නිලධාරියා කොල්ලො යැයි කීවේ තමන්ගේම සගයන්ට බව අපට නොවැටහුණා නොවේ.විනයාගා යනු පුල්ලෙයාර් දෙවිඳුන්ට කියන නමෙකි. ඒ නම සිංහල හමුදා භටයන්ට හොඳට මතක හිටින්නේ අන් හේතුවක් නිසාය.මෙහි සිටින කාන්තාව හා තරුණ පුත්‍රයා එල් ටී ටී ඊ වධ බන්ධනයෙන් හොඳටම බැට කෑ විශ්වමඩුවේ දැනට ජීවත්වන ප්‍රධාන පුද්ගලයෝ දෙදෙනාය. ඒ කාන්තාව මාවතගමින් එහාට ගිය කතකි.එදා යස ඉසුරින් පිරි තිබුණු හාඩ්වෙයාර් එක පාළු අම්බලමක් බවට පත් කළෝ කොටියෝ වෙති. අන් තැනෙක මේ පිළිබඳව විස්තර වන බැවින් මම “විනයාගා” කතාවට මඳ විරාමයක් දෙමින් එල් ටී ටී ඊ සිර මැදිරි සොයා ගමන් කරමි.තුරු වදුලින් වට වූ සෙවණ පැතිරෙන ගුරු පාරකින් අපි ගමන් කරමු. මඟ දෙපස සිටින හමුදා භටයෝ අපට මංසලකුණු පෙන්වති.“උන්ගේ නායකයා ප්‍රභා මේ පැත්තෙ එන්න ඇති නේද?” මම හදිසියේ ම පාර කියන භටයකුගෙන් ඇසුවෙමි.“ඌ බයගුල්ලෙක්. මීට ටිකක් එහායින් තියෙන භූගත බංකරේ ඒකා හැංගිලා හිටියෙ. පාරෙ ගියත් වෙඩි නොවදින කළු පාට වීදුරු දාපු කාරයක ගිහිල්ලා තියෙන්නෙ.සාමාන්‍ය සිවිල් දෙමළ වැසියන්වත් එයා මේ පැත්තෙ හිටි බව දන්නෙ නෑ. සැඟැවිලා ඇවිත් සැඟැවිලා ඉඳගෙන කොළඹට චණ්ඩි පාට් දැම්මේ...” ඒ හමුදා භටයා කීවේය. ඔවුනගේ නම් හෙළි කිරීම හෝ පින්තූර දැමීම අපට අකැපය.මේ තරම් තුරු වදුලුවලින් වැහුණු තැනක එල්. ටී. ටී. ඊ. නායකයො සිර මැදිරි නිර්මාණය කරන්නේ ඇයි? ඒ ප්‍රධාන වශයෙන් එම කඳවුරු ගුවන් ප්‍රහාරවලට ලක්වීම වළකා ගනු පිණිසය. අහසේ සිට බලන විට මෙතැන පෙනෙන්නේ කැලෑවක් ලෙසින් විය යුතුය.දැන් මෙතැන ඇත්තේ හමුදා මුර පොළකි. අප ආ කාරිය පැහැදිලි කළ පසු ඒ නිලධාරීන් විසින් අපට අවශ්‍ය පහසුකම් සලසා දෙනු ලැබීය.මෙතැනට ඇතුළුවන තැනම ත්‍රස්තවාදීන් විසින් නිපදවා ඇති මරාගෙන මැරෙන වේග ප්‍රහාරක යාත්‍රාවක් ප්‍රදර්ශනය කැර තිබේ. ඒ සුසෙයි නමැති මුහුදු කොටි නායකයා පාවිච්චි කළ එකකි. මේ යාත්‍රාවෙන් අපේ නාවික බෝට්ටුවලට මොහු ප්‍රහාර එල්ල කරන්නට ඇත.ඒත් දෛවය පුදුමාකාරය. නරකින් ජීවත්වන්නාට මෙලොවදීම පලදෙන දිට්ඨ ධම්ම වේදනීය කර්මය තවත් වරක් සනාථ වී ඇති සැටි. ඔහුගේ මුහුදු ප්‍රහාරක යාත්‍රාව දැන් අපේ මුර පොළක ප්‍රදර්ශන භාණ්ඩයකි.තවත් තැනෙක අවුරුදු 3 - 4 ක දරුවෙකුට සෙල්ලම් කළ හැකි සෙල්ලම් කාරයක් ගල්ගොඩක තබා ඇත. මේ ප්‍රභාකරන්ගේ පුතා චාල්ස් ඇන්තනි කුඩා දවස සෙල්ලම් කළ කාරයක් බවට හඳුනාගෙන තිබේ.ප්‍රභාකරන්ගේ නාන තටාංගණය හා මාරක බෝට්ටු නවතා තිබු ස්ථානය ඊට මඳක් ඔබ්බෙන් වෙනත් තැනක තිබිණැයි බොහෝ නිලධාරීහු කියති.තමන්ගේ ඊළාම් සිහිනය සැබෑවක් කරන්නට පයට සෙරෙප්පු කබලක්වත් නැතිව හරිහැටි කෑමක් බීමක් නැතිව රෑ නිදි වරා තම සගයන් ශ්‍රී ලාංකීය වීරෝදාර හමුදා සමඟ සටන් වදිද්දි ප්‍රභාකරන් හා ඔහුගේ දරුවන් විඳි අප්‍රමාණ සුඛෝපභෝගී ජීවිතයේ මේ එක් ශේෂයක් පමණි. ඔහුගේ භූගත මාලිගාව බලන්නට ගිය විට ඔබට එය වඩාත් වැටහෙනු ඇත.ප්‍රභාකරන්ගේ සිර මැදිරි සංකීර්ණය වෙත යන විට නැහැපුඩු විනිවිද යන ගඳකින් අපි වික්ෂිප්ත වීමු. අමු ලේ ගඳින් තවමත් මේ මැදිරි වෙන් වී නැත. වවුල් ගඳ ඊටත් ඉළින් පැතිරෙයි.බරපතළ දඬුවම් ලබා දෙන සිරකරුවනට වෙන් වූ එක් අයකුගේ කකුලට යකඩ දම්වැල් දමා එකම තැනක හිටුවා තබන මැදිරි 4 කි. අඩි 3 ය 3 මේ කාමරයක තනි මිනිසකුට එක ඉරියව්වෙන් සිටිය හැකි ද? හිරකරුගේ වැසිකිළිය ද ඒ පුංචි වපසරියේ ය. කකුලට මාංචු දමා තැබු විට සතෙකුටවත් මෙහි සිටිය නොහැකි යැයි මට හොඳින්ම පෙනෙයි.ඊට අමතරව තනි සිරකරුවන් වෙනම රඳවා තබන මැදිරි 40 කි. මොවුන් මිනිසුනට වධ දී ඇති ලකුණු මේ බිත්තිවල රූ රටා මවා පෙන්වයි. රත් පැහැ වේළුණු ලේ අල්ලි ඔවුනගේ දුක්ඛප්‍රාප්තිය හොඳින් මතු කරන්නකි.මේ සිර මැදිරිවල ගාල් කරනු ලැබු දෙමළ වැසියන් කළ වරද කුමක් ද? තමා හරි හම්බ කළ දෙයින් කොටි සංවිධානයට කප්පම් නොගෙවීම. බාර දුන් සාහසික ක්‍රියා හරිහැටි නොකිරීම, දරුවන් සංවිධානයට නොදී රටින් පිටමං කිරීම, හමුදාවට ඔත්තු දීම, සංවිධානයට විරුද්ධ මත ප්‍රකාශ කිරීම වැනි දේය. මේ සිර මැදිරි ඔවුන් සාදා නිම කරනු ලැබුවේ අල්ලාගත් හමුදා සෙබළුන් හා දෙමළ සිරකරුවන් යෙදවීමෙනි.මේ එල්. ටී. ටී. ඊ. සිර මැදිරි හා මේ පාලන ඒකකය සම්පූර්ණයෙන් බාරගෙන තිබුණේ උද්ධම් නමැති දරුණු කොටි නායකයෙකි. ඔහුගේ අණ මේ විශ්වමඩුව පුරා පැතිර තිබුණේ රාජ නියෝග මෙනි.ගමේ අසල්වැසියන්ට මේ ප්‍රදේශය තහනම්ය. ඔවුනගේ පළල් පාර වෙන්කැර කටු කම්බි ගැහු පුංචි අඩි 2 ක පාරක් පහළ ගමට යන්නට භාවිත කරන්නැයි එදා අණ ලැබී තිබිණ.කොතරම් බරපතළ ලෙස සංවිධානය කළ ද අහිංසකයන්ට වධ දෙන විට නඟන විලාප, කෙඳිරිලි, මහ රාත්‍රියේදී පවා පහළ ගමේ ඇත්තනට ඇසිණැයි අපට මේ ගවේෂණයේදී හෙළි විය.මේ මැදිරිවලට තරමක් ඔබ්බෙන් මෝටාර් හැදු ඩමි කීපයක් අදත් ප්‍රදර්ශනයට තබා ඇත. අවුරුදු ගණනාවක් තිස්සේ මහත් වධ බන්ධන කරමින් පැවැති මේ වධ කඳවුරට කණකොකා හඬන්නේ මානුෂිය මෙහෙයුම ක්‍රියාත්මක වී විශ්වමඩු ද හතර වටින් වට කරන විටය. මරණයේ සංඥාව දැනුණු උද්ධම් සිහිවිකල්ලෙන් මෙන් අනෙත් පිරිස් සමඟ ඒ කඳවුර ඉදිරිපිට තමන් පවත්වාගත් පුංචි පල්ලියට ගියේ යාඥාවක් පිණිසය.ඒ පල්ලිය අදත් නිරුපද්‍රිතව තිබේ. ශාන්ත අන්තෝනි මුනිඳුන් වෙනුවෙන් කැප කළ මේ පල්ලියේ රොද බැඳුණු ඔවුන්ගේ හඬ දෙවියන් හෝ සාන්තුවරයාණන් ඇසුවේ නැත.ඒ තමන්ගේම ජනතාවට ඔවුන් එහි දුන් වධ හිරිහැර, විලාප ශබ්ද ඇසීමෙන් දෙවියන්ගේ කන් බිහිරිව ගිය හෙයිනි. දිව්‍යාත්මය කිළුටු තැන පය නොගසන්නේ යැයි ඔව්හු නොදනිති.උද්ධම් ඒ වන විට සිරකැර සිටි 37 දෙනා මරා දමන්නට හදිසියේම නියෝග කළේ කෆීර් යානා එක දෙක කඳවුර වටා කැරකෙන්නට පටන් ගත් විටය. අනෙක පාබල හමුදාව සතර වටින් විශ්වමඩුවට ගොඩ ගලන බව ඔත්තුකරුවන් මඟින් හෙළි වීමෙනි.හමුදාවට ඔවුනට වෙඩි තබන ශබ්දය ඇහෙන බැවින් මේ සියලු නිරායුධ දෙමළ වැසියන් කැති ගා දැමීමට ඔහු දුන් නියෝගය ඊළඟ මොහොතේ ක්‍රියාත්මක විය. උණු ලේ කැටි කැටි දසත විසුරුවමින් මහා විලාප බියකරු ශබ්ද අතර ඒ නිහීන රාජකාරිය ද අවසන් විය.විශ්වමඩුවේ පහළ ගමේ ඇත්තෝ බිරාන්තව බලා හුන්හ. සුසෙයි, උද්ධම් මතු නොව සියලු ම්ලේච්ඡ කොටි නායකයෝ සටනේදී මිය ගියහ. විශ්වමඩුව ඉතිරි විය.අද එය නිල්ල පිරුණු පෙදෙසකි. පොල්, කජු, කෙසෙල් වගාවන් නැවත පණ ගැන්වී තිබේ. මිනිසුන් සාමකාමීව සතුටින් එහෙ - මෙහෙ ගමන් කරන කාලය පැමිණ ඇත. මේ මොන ඓශ්චර්යයක් දැයි සිතෙන තරමට ජන ජීවිතය සාමාන්‍ය අතට හැරි තිබීම ලාංකේය පුරවැසියන් ලෙස අපට ද සතුටකි.  මාවතගමින් විශ්වමඩුවට ගියසවුන්දරම්මාගේ කතාව ලබන සතියේඋපාලි සමරසිංහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=ay1202122</link>
    <topic>මට ඕන වුණේ පශු වෛද්‍යවරියක් වෙන්නයි</topic>
    <author>සාගරිකා දිසානායක ජයසිංහ</author>
    <content>ඔඩෙල් අධිපතිනි ඔටාරා ගුණවර්ධනඇයත් එක්ක පැයක්” පිළිසඳරෙහි යෙදෙන්නට මෙවර අප තෝරා ගත්තේ ශ්‍රී ලංකාවේ අංක එකේ ව්‍යාපාරික කාන්තාවක්. පුංචි නිමි ඇඳුම් අලෙවි කුටියකින් පටන්ගෙන විදේශීය රටවල් කිහිපයක් දක්වා ව්‍යාප්ත කැරුණු ඇගේ නිමි ඇඳුම් හා මෝස්තර භාණ්ඩ ව්‍යාපාරය අද ලාංකිකයන් අතර වගේම විදේශිකයන් අතරත් ජනපි‍්‍රයයි. ඈ ඔබ කවුරුත් අසා ඇති “ඔඩෙල්” ව්‍යාපාර සමූහයේ හිමිකාරිය වන ‘ඔටාරා ඩෙල් ගුණවර්ධන.’ඔටාරා අද අන්තර්ජාතික තලයේ ව්‍යාපාරික කාන්තාවක්. ඇයට නිතරම විදේශීය රටවල වෙළෙඳ සංචාර සඳහා සහභාගි වන්නට සිදු වෙනවා. දේශීය වශයෙන් ඇයට අයත් ප්‍රදර්ශනාගාරවල කටයුතු සොයා බලන්නට තිබෙනවා. ආදරණීය පුතාලා දෙදෙනාගේ වැඩ කටයුතු තිබෙනවා.මේ සියලු රාජකාරි අතරේම අපේ පාඨකයන් වෙනුවෙන් ඇගේ තොරතුරු පවසන්නට ඈ අප හා එක් වුණේ සතුටින්.එක්තරා සොඳුරු ශනිදා උදෑසනක අගනුවර නගර ශාලාව ඉදිරිපිට ඔඩෙල් ප්‍රධාන ප්‍රදර්ශනාගාරයේ පිහිටි ඇගේ කාර්යාල කාමරයේදී ඔටාරා අපට හමුවුණා. සුපුරුදු සුන්දර සිනහවෙන් මුව සරසා ගත් ඈ අපට සුරත පාමින් උණුසුම්ව අප පිළිගත්තා.ජීවිතේ පටන්ගත්තු තැනින්ම අපේ කතාව පටන් ගනිමු ද? මා ඇයට ආරාධනා කළා.ඔව් ඒක හොඳයි. මම ඔටාරා ඩෙල් ගුණවර්ධන. මම උපන්නේ කොළඹ මැකාති පෞද්ගලික රෝහලේදී. අගෝස්තු මාසේ තිස් වැනිදාවක. මගේ පියා නෝමන් ගුණවර්ධන. ඔහු එයිට්කන් ස්පෙන්ස් සමාගමේ සභාපතිවරයා ;ලස කටයුතු කළා. අම්මා ඩිලයිසියා ගුණවර්ධන. ඈ නාරාහෙන්පිට චිත්‍රා පටුමගෙහි විශේෂිත වූ දරුවන් සඳහා පාසලක් පවත්වාගෙන යනවා. මම පවුලේ බාලයා. එකම දුව. මට වැඩිමල් අයියලා දෙදෙනෙක් ඉන්නවා.ඔබ පාසල් ගියේ?සාමාන්‍ය පෙළ දක්වා කොළඹ කාන්තා විද්‍යාලයට. උසස් පෙළ සඳහා ස්ටැෆර්ඩ් කාන්තා විද්‍යාලයට.ඔබ උසස් අධ්‍යාපනය ලැබුවේ?ඇමෙරිකාවේ බෝලිං ගී‍්‍රන් සරසවියෙන්. ජීව විද්‍යාව පිළිබඳ විද්‍යාවේදී උපාධිය ලැබුවා.ඔබේ පාසල් විය සහ යොවුන් විය ගැන කතා කළොත්?මම පාසල් කාලේ බොහොම ලජ්ජාශීලී දැරියක්. ඒත් ටිකක් දඟයි. පාසලේදීත් යොවුන් වියේදීත් මම හුඟාක් ක්‍රීඩාවලට යොමු වුණා. මම පුංචි කාලේ ඉඳලාම සත්තුන්ට හරිම ආදරෙයි. මගේ නිවසේ බළල් සහ බලු සුරතලුන් රංචුවක්ම හිටියා.පුංචි කාලේ පටන්ම ඔබ පරිසරයට ඇලුම් කළා ද?ඔව්. මම ගස්වැල්වලට, සතුන්ට කැලෑවට හරිම ආසයි. නිවාඩුවක් ලැබුණු හැම වේලාවකම අපි දුර පළාත්වලට විනෝද චාරිකාවල යෙදුණා. මම වැඩියම ආසා කළේ යාල, විල්පත්තු, කුමන වගේ කැලෑබද ප්‍රදේශවලට යන්නයි. මම සතුන්ට කොයි තරම් කැමතිද කියනවා නම් මට වයස අවුරුදු 13 - 14 කාලෙදි දෙහිවල සත්වෝද්‍යානයේ ස්වේච්ඡාවෙන් සේවය කළා.පාසල් යන අතරේ එහෙම වැඩ කළේ කොහොම ද?පාසල ඇරිලා ආවට පස්සේත් සති අන්තවලත් එහි කටයුතු කළා.ඒ මොන විදිහේ සේවයක් ද?දෙහිවල සතුන් වත්තට එන නරඹන්නන්ට සතුන් ගැන තොරතුරු කියා දෙනවා. එහි පැමිණි පාසල් ළමයින්ට දිවි පැටවුන් ගැන විස්තර කියා දෙනවා. ළමයින්ට සෙල්ලම් කරන්නට ඇති කොටසේ මේ දිවි පැටවුන් එළියට ගෙනත් ඒ අය සුරතල් කරන්නට නරඹන්නන්ට අවස්ථාව ලබා දුන්නා. ඒ සතුන් සුරතල් කරනවා. ඔවුන්ට සාත්තු කරනවා.මේ අවස්ථාව ලබා ගත්තේ කොහොම ද?දෙහිවල සත්වෝද්‍යානේ හිටපු අධ්‍යක්ෂ ලින් ද අල්විස් මහත්මයාට කතා කරලා අපේ කැමැත්ත පළ කළාම ඔහු අපිට ඒ අවස්ථාව ලබා දුන්නා.අපිට කීවේ?මටත්, සුනෙලා ජයවර්ධන නම් වූ මගේ යාළුවකුට හා තවත් ළමයින් කීප දෙනකුටම.ක්‍රීඩාවලටත් ඔබ හපන්කම් පෑවා!ඔව්. මම පාසලේ තිබුණු හැම ක්‍රීඩාවකටම සහභාගි වුණා. උස පැනීම, දුර පැනීම, දිවීම, නෙට් බෝල්, පිහිනීම්, මේස පන්දු මේ හැම ක්‍රීඩාවටම. තරග සියල්ලටම සහභාගි වුණා.මේ තරගවලින් ඔබ ජය ලැබුවා ද?හැම තරගයකින්ම ජය ගත්තා. ඒ කාලේ පාසල් ක්‍රීඩා තරග වගේම සමස්ත ලංකා තරගවලිනුත් ශූරතා දිනා ගත්තා. මම කොළඹ තිබුණු සීටී සහ එෆ් සී ක්‍රීඩා සමාජය වෙනුවෙන් ක්‍රීඩා කළා. දිවීම සහ බාධක දිවීමේ තරගවලින් සමස්ත ලංකා ශූරතාව දිනා ගත්තා.නැටුම් ගැයුම් වැයුම් ගැන ඔබේ උනන්දුව?බොහොම ඉහළයි. පාසල් මුද්‍රා නාට්‍ය කණ්ඩායමේ මෙන්ම ඌෂා නම් මුද්‍රා නාට්‍ය ශිල්පිනියත් සමඟත් මුද්‍රා නාට්‍ය කණ්ඩායමක් නියෝජනය කළා. පාසල් මුද්‍රා නාට්‍යවල බොහෝ විට ප්‍රධාන චරිතය රඟපෑවේ මම.අනාගතයේදී ව්‍යාපාර ක්ෂේත්‍රයට යොමු වෙන්නට ඒ කාලෙත් හිතුවා ද?නෑ. ඇත්තටම පුංචි කාලේ ඉඳන්ම මම ආශා කළේ පශු වෛද්‍යවරියක් වෙන්නටයි. ජීව විද්‍යා අංශයෙන් උසස් අධ්‍යාපනය ලැබුවෙත් ඒ අපේක්ෂාවෙන්.ඒත් දෛවය ඔබේ ඉරණම වෙනස් කළා?ඔව්. ඇමෙරිකාවේ ඉගෙන ගන්න කාලේ මගේ හිත මෝස්තර ප්‍රදර්ශන කෙරෙහි ඇදී ගියා. මම මෝස්තර නිර්මාණ ශිල්පිනියක් ලෙසත් මුලින්ම කටයුතු කළා.ව්‍යාපාර ලෝකයට අවතීර්ණ වුණේ?මගේ පියා ගේ උදව්වෙන් මම කොණ්ඩා මෝස්තර ශිල්පි ක්ෂේත්‍රයට අවශ්‍ය ෂැම්පු වර්ග ආනයනය කිරීමේ ඒජන්සියක් පවත්වාගෙන ගියා.නිමි ඇඳුම් අලෙවිය පටන් ගත්තේ?කොළඹ ඩික්මන් පාරෙන්.එහි පුංචි අලෙවි කුටියක මම යහළුවකුගේ සහායෙන් කම්හල්වලින් ලබා ගත් නිමි ඇඳුම් අලෙවි කිරීම සුළුවෙන් පටන් ගත්තා.ඒවාට හොඳ ඉල්ලුමක් තිබුණා ද?ඔව්, හොඳ තත්ත්වයේ, එතරම් සුලභ නොවූ මෝස්තරවලින් යුතු වූ ඒ ඇඳුම් ඉක්මනට අලෙවි වුණා.ඔබ ගේ අරමුණ වුණේ ලාබ ඉපැයීම ද?නෑ. මම ලාභයටත් වඩා දුර්ලභ ගණයේ උසස් තත්ත්වයේ අලුත් මෝස්තරවලින් යුත් ඇඳුම් මගේ ගැනුම්කරුවන්ට ලබා දෙන්නටයි උත්සාහ කළේ.ව්‍යාපාරය සඳහා ප්‍රචාරණ කටයුතු කළා ද?ඇත්තම කියනවා නම් ‘මගේ නිමි ඇඳුම් හොඳයි, ඒ තරම් සුලබ නෑ, අලුත් ;මීස්තරවලින් යුතුයි. මිලත් සාධාරණයි’ කියන පණිවුඩ කටින් කට ගිහින් මගේ භාණ්ඩ සඳහා හොඳ ඉල්ලුමක් ඇති වුණා.මුලින්ම ඔබේ සහයට හිටියේ කවුද?මගේ අම්මා. තව පී‍්‍රතිකා සහ රුවන්. පී‍්‍රතිකා සහ රුවන් අදත් මා ළඟ සේවය කරනවා.ඔබ පි‍්‍රය කළේ කුමන ආකාරයේ ඇඳුම් පැලඳුම්වලට ද?මා ඇත්තටම පි‍්‍රය කළේ කොට කලිසම් සහ සැහැල්ලු කමිසයක් ඇඳලා ‘ටොම් බෝයි’ කෙනෙක් වගේ ඉන්නයි.ඒත් ඔබ මෝස්තර ලෝකයට ඇතුළු වුණානේ?ඔව්, මම මෝස්තරවලට පි‍්‍රය කරනවා. ලාබයට වඩා මම කැමති සරල ඒත් හොඳ තත්ත්වයේ ඇඳුම්වලට. මෝස්තර ලෝකයේ අලුත්ම හඳුනා ගැනීම් ගැන මම උනන්දුයි.ඔටාරා ඔබේ විවාහය සිදු වුණේ කවදා ද?1991 දී. ඔහු රාජු. මුලින් අපි යහළුවන් මඟින් හඳුනා ගත්තා. පසුව ඔහු මගේ ව්‍යාපාර කටයුතුවලටත් සම්බන්ධ වුණා. වසර දොළහක විවාහ දිවියට සමු දීලා අප දෙදෙනා ඉතා සුහදව වෙන්ව ජීවත් වෙනවා.ඔබේ දරුවන් ගැන කීවොත්?මට පුතාලා දෙදෙනෙක් ඉන්නවා. ලොකු පුතා කිරන්.ඔහු ඉපදුණේ 1994 දී. කොළඹ ජාත්‍යන්තර පාසලේ උසස් පෙළ සඳහා ඉගෙනුම ලබනවා. පොඩි පුතා රාඛි. 2000 වසරේ උපන් ඔහු දැන් හත්වැනි ශ්‍රේණියේ ඉගෙනීම ලබනවා.විවාහ ජීවිතය ගැන ඔබ හිතන්නේ කොහොම ද?ඇත්තටම විවාහය ජීවිතයට ලොකු සතුටක් සහනයක් විය යුතුයි. එක් අයකුගේ ජීවිතය කෙළවර වන තුරුම විවාහය පවත්වාගෙන යන්නට හැකිනම් හොඳයි. ඒත් එකිනෙකා තේරුම් නොගෙන, අසතුටෙන් ජීවත් වෙනවා නම් එකිනෙකා සමඟ සාකච්ඡා කොට හොඳින් වෙන් වීම සුදුසුයි කියා මට හිතෙනවා.අපේ රටේ බොහෝ කාන්තාවන්ට එවැනි දැඩි තීරණයක් ගැනීමට පහසු නෑ.ඔවුන් ස්වාමියාගෙන් යැපෙනවා නම්, දරුවන් ගේ බර දරන්නට ශක්තියක් නැත්නම්, තමන් ගේ පවුල හා සමාජය හා බැඳුණු කාරණා හේතුවෙන් “දික්කසාදය” යන තීරණය ගන්නට වැඩි දෙනකුට හැකියාවක් නෑ.ඔබ කියන්නේ “දික්කසාදය හොඳයි” කියලා ද?නෑ. එහෙම නොවෙයි අසතුටෙන් ජීවත් වෙනවාට වඩා වෙන් වීම හොඳයි.එය දරුවන්ට බලපාන්නේ නැද්ද?ඇත්තෙන්ම මවුපියන්ගේ දුරස් වීමේ අහිතකර ප්‍රතිඵල ලැබෙන්නේ දරුවන්ට. කිසිම දරුවෙකු තමන්ගේ අම්මා තාත්තා අමනාපයෙන් වෙන් වෙනවාට කැමති නෑ. මමත් - රාජුත් අපේ දරුවන්ගේ කටයුතුවලදී බොහොම සහයෝගයෙන් වැඩ කරනවා. ඒ නිසා අපේ වෙන්වීමෙන් දරුවන්ට විශාල බලපෑමක් නොවන්නට මා වග බලා ගන්නවා.ඔබ හොඳ ගෘහිණියක් ද?ගෘහිණියකගේ කොටස නම් මා අතින් ඉටු නොවන තරම්. ඒත් මගේ අම්මා තාත්තා මා සමඟ ඉන්න නිසා මගේ අම්මා ඒ කටයුතු සොයා බලනවා. ව්‍යාපාරයේ වැඩත් සමඟ ගේ දොර කටයුතු හැම දේම ඉටු කරන්නට මට ලැබෙන ඉඩකඩ මදි.ඔබේ දරුවන්ට ඔබෙන් ලැබෙන සහාය?මට ඉඩ ලැබෙන හැම මොහොතකම මගේ දරුවන් සමඟ ගත කරන්නට මා කැමතියි. ලොකු පුතාට තනිවම වැඩ කරගන්නට පුළුවන්. ඒත් පොඩි පුතාගේ පාසලේ වැඩ ගැන මම සොයා බලනවා. ව්‍යාපාර කටයුතුවලට හැරුණාම මම උත්සව සාදවලට සහභාගි වෙන්නේ ඉතාම කලාතුරකින්. ඒ කාලය මගේ දරුවන් සමඟ ගත කරන්න මම කැමැතියි. ඒත් දිගු කාලීනව වරින්වර විදේශ ගත වෙන නිසා මට පුතාලත් එක්ක ගත කරන්න වෙන කාලය මදි. මගේ අම්මාත් තාත්තත් ඔවුන් සමඟ සිටින නිසා මට නිදහසේ මගේ වැඩ කරගන්නට පහසුයි. ඒත් මීටත් වැඩි කාලයක් මගේ දරුවන් වෙනුවෙන් යොදවන්නට මම හිතා සිටිනවා.දරුවන් ගේ ආශාවන් දක්ෂතා කුමන ක්ෂේත්‍ර වෙත ද?ඔවුන් ව්‍යාපාර ක්ෂේත්‍රයට කැමති වේදැයි දැන්ම කියන්නට බෑ. චිත්‍ර ඇඳීමේ හැකියාව පොඩි පුතාට තිබෙනවා. ඔවුන් දෙදෙනාම සතුන්ට හරි ආදරෙයි. පොඩි පුතා ඇඳපු සත්ත්ව රූප සහිත ටී ෂර්ට් අපි අලෙවි කරනවා.ඔබ විවේකය ගත කරන්නේ?මට විවේකය හරිම අඩුයි. තියෙන විවේකය දරුවන් සමඟ ගත කරන්න කැමැතියි. ඉස්සර වගේ නිතරම කැලෑවල ඇවිදින්න දැන් වේලාවක් නෑ. ඒත් ඉදිරියේදී වේලාව ඇරගෙන ආයෙමත් පරිසරය විඳින්න, සංචාරය කරන්නට ඕනෑ කියලා හිතාගෙන ඉන්නවා. පොත් කියවන්නටත් කැමතියි.ඔබගේ ව්‍යාපාරය දැන් රට පුරාම පැතිරිලා. එහි ශාඛා විදේශවලත් තිබෙනවා.ඔව්. දැන් රට පුරා ඔඩෙල් ශාඛා දහ අටක් තියෙනවා. විදේශවල තිබු ඇතැම් ප්‍රදර්ශනාගාර තාවකාලිකව වසා දැමුවා. ඉක්මනින්ම සිංගප්පූරුවේ අලුත් ප්‍රදර්ශනාගාරයක් අරින්නට බලාපොරොත්තු වෙනවා.හොඳ දේ මිලෙන් ඉහළයි. ලෝකයේ හොඳම නිෂ්පාදන වගේම ලංකාවේත් හොඳම නිෂ්පාදන අපි අලෙවි කරනවා. ලාභයට තත්ත්වයෙන් බාල භාණ්ඩ මිලදී ගන්නවාට වඩා තත්ත්වයෙන් උසස් භාණ්ඩයක් වැඩි මිලක් දී ගැනීමට බුද්ධිමත් පාරිභෝගිකයා කැමතියි.අපි කතා කළේ ව්‍යාපාරික කටයුතු හා පොදු කරුණු කාරණා ගැනයි. ඔටාරා, අපි ඔබ ගැන කතා කරමු. ඔබ තවමත් එදා වගේම සුරූපීයි. එහි රහස ලෝකයේ හොඳම රූපලාවණ්‍ය ආලේපන ද?නෑ. නෑ. ඈ හඬ නඟා සිනාසෙයි. මම මගේ ශරීරය ගැන උනන්දුයි. ඒත් මම සිහින් සිරුරක් පවත්වාගන්නට සිතා ආහාර පාලනය කරන්නේ නෑ. හරක් මස් ඌරු මස් ඇරුණාම අනෙක් ඕනෑම දෙයක් හොඳට බඩ පිරෙන්න කනවා. ඒත් අනිවාර්යයෙන්ම ව්‍යායාම කරනවා. කෘත්‍රිම ආලේපන මම එතරම් භාවිත කරන්නේ නෑ. හැම විටම මම සතුටින් ඉන්නට උත්සාහ කරනවා.ව්‍යාපාර කටයුතුවලින් විශ්‍රාම ගන්නට හිතක් නැද්ද?නෑ. වයසට ගියත් මා මට පුළුවන් තරම් කාලයක් ව්‍යාපාර කටයුතුවල යෙදිලා ඉන්නට කැමතියි. මම උදේ අවදි වූ වෙලේ සිට නින්දට යනතුරුම කිසියම් වැඩක යෙදෙන්නටයි කැමති.ජීවිතය ගැන ඔබේ අදහස?ජීවිතය සුන්දරයි. ඒත් ඒ සතුටින් හිටියොත් විතරයි. හැම දේම අවසානය තමන්ගේ සිතේ සතුට විය යුතුයි. ජීවිතේට ආදරය කරනවා නම් එය ගොඩනඟා ගත යුත්තේ තමන් ආසා කරන කටයුත්තක යෙදීමෙන්. කුමන කටයුත්තක් වුවත් එයට ලොකු කැපවීමකින් යුතුව ආශාවෙන් කරනවා නම් ඒ මඟින් සතුට ඔබ සොයා එනවා සිකුරුයි.” ඈ අපේ පිළිසඳර නිමා කරමින් කීවා.සාගරිකා දිසානායක ජයසිංහඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=ay1202123</link>
    <topic>ආයෝජකයන් දිරිමත් කළ යුතුයි!</topic>
    <author>තාරක වික්‍රමසේකර</author>
    <content>කොළඹ කොටස් වෙළෙඳ පොළේ ගනුදෙනු පහළ යාම පසුගිය සතියේ ද දක්නට තිබිණි. මේ සතියේ ගනුදෙනු ආරම්භ වූ 06 වැනිදා සඳුදා ද මිල පහළ ගිය නමුත් බුකිට් ඩරා සමාගමේ කොටසක මිල ඉහළ ගියේය. පෙර සතිය අවසානයේ රුපියල් 961.40 ක්වූ කොටසක මිල එදින රුපියල් 997.40 ක් දක්වා රුපියල් 36.00 කින් ඉහළ ගියේය.මිල පහළ යාම් අතුරින් කැපී පෙනුණේ ලංකා අශෝක් ලේලන්ඩ් සමාගමයි. පෙර සතියේ රුපියල් 2810 කට අලෙවි වූ සමාගමේ කොටසක මිල එදින රුපියල් 2500 කට අලෙවි වූ අතර ඒ රුපියල් 310 ක මිල පහළ යාමකි. ඊ බී ක්‍රෙසි සමාගමේ කොටසක මිල ද රුපියල් 1400.10 සිට රුපියල් 1270.00 ක් දක්වා රුපියල් 130.10 කින් පහළ ගියේය.මිල පහළ ගිය සෙසු සමාගම් අතර එලායන්ස්, සී අයි ටී, ඩිමෝ, නුවරඑළිය සමාගම් විය.දිනයේ ගනුදෙනු සංඛ්‍යාව 5010 ක් ලෙස දැක්වුණි.දිනයේ වැඩිම කොටස අලෙවි වූයේ කොමර්ෂල් බැංකුවේය. අලෙවි වූ කොටස් ගණන 8582900 කි. එසේම ඩිස්ටලරිස් සමාගමේ කොටස් ද 1045600 ක් අලෙවි විය. එස් එම් බී ලීසිං සමාගමේ කොටස් 1466800 ක් අලෙවි වූ අතර රේණුකා ඇගි‍්‍ර සමාගමේ කොටස් 1031400 ක් අලෙවි විය.සෙසු සමාගම්හි කොටස් මිලියනය ඉක්මවා අලෙවි වූයේ නැත.එසේම 8 වැනිදා බදාදා ද ගනුදෙනු පහළ ගියේය. ගනුදෙනු ඉහළ ගියේ නෙස්ලේ සමාගමේය. පෙර දින රුපියල් 900 කට අලෙවි වූ සමාගමේ කොටසක මිල එදින රුපියල් 915.00 ක් දක්වා ඉහළ ගියේය. ඒ රුපියල් 14.70 ක මිල ඉහළ යාමකි. සෙසු සමාගම්හි කැපී පෙනෙන ලෙස මිල ඉහළ යාමක් දක්නට නොලැබුණි.මිල පහළ යාම් අතුරින් කැපී පෙනුණේ කළම්ඹු ෆාමසි සමාගමයි. ඒ පෙර දින රුපියල් 921.30 කට අලෙවි වූ සමාගමේ කොටසක මිල රුපියල් 867.90 ක් දක්වා පහළ යාමෙනි. පහළ ගිය මුදල රුපියල් 53.40 කි. බුකිට් ඩරා සමාගමේ කොටසක මිල රුපියල් 997.40 සිට රුපියල් 945.30 ක් දක්වා රුපියල් 52.10 කින් පහළ ගියේය.මිල පහළ ගිය සෙසු සමාගම් අතර කාර්සන්ස්, සිලෝන් ගාඩියන්, ඊ. බී. ක්‍රෙසි, ඉන්දු මැලේ, එම් වී ඒ ෆුඩ්ස්, ටී සර්විසස් සමාගම් විය.දිනයේ වැඩිම කොටස් අලෙවි වූයේ එක්ස්පෝ ලංකා සමාගමේය. අලෙවි වූ කොටස් ගණන 11292300 ක් විය. ඒසියා ඇසට් සමාගමේ කොටස් 8883500 ක් අලෙවි විය. එසේම කළම්ඹු ලෑන්ඩ්, පෑන් ඒෂියන් පවර්, පී සී හවුස්, ටෝකියෝ සිමෙන්ට්, අමානා සමාගම්හි කොටස් මිලියනය ඉක්මවා අලෙවි විය.සතියේ ආරම්භක සඳුදා ගනුදෙනු 5010 ක් සිදුව තිබු නමුත් බදාදා ගනුදෙනු 9159 ක් සිදු විය. පෙර සතියේ අවසානයේ සමස්ත කොටස් මිල දර්ශකය ඒකක 5586.39 ක් වූ අතර සඳුදා දින එය ඒකක 5561.43 ක් විය. බදාදා ඒකක 5442.25 ක් දක්වා එය අඩු විය.මිලංකා මිල දර්ශකය පෙර සතිය අවසානයේ ඒකක 4813.12 ක් වූ අතර සඳුදා එය ඒකක 4805.99 ක් වූ අතර බදාදා ඒකක 4721.79 ක් දක්වා පහළ ගියේය. ආසිරි සර්ජිකල් හොස්පිට්ල් පී එල් සී කොටසකට ශත 13 ක් බැගින් හා සී අයි සී හෝල්ඩින්ග් පී එල් සී කොටසකට ශත 0.80 බැගින් ද ආසිරි හොස්පිට්ල් හොල්ඩිංග් පී එල් සී කොටසකට ශත 0.13 ක් බැගින් ද වසර මැද ලාභාංශ ගෙවනු ලබන බවට නිවේදනය කර ඇත.ආයෝජකයන්ගේ උනන්දුව මදි වීම නිසා වෙළෙඳ පොළේ මේ වන විට තවත් පහළ ගොස් ඇති අතර සුළු ආයෝජකයන්ගේ හා විදෙස් ආයෝජකයන්ගේ ආකර්ෂණය උදෙසා කඩිනම් පියවරක් සකස් කළ යුතුව ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aj1202121</link>
    <topic>LOLC  සමූහය විශිෂ්ටතා</topic>
    <author/>
    <content>LOLC  සමූහය විශිෂ්ටතාපැවැති ජාතික ව්‍යාපාර විශිෂ්ටතා සම්මාන ප්‍රදානෝත්සවයේදී සමස්ත ජයග්‍රහණයට හිමි රිදී තිළිණය හිමිකර ගැනීමට LOLC සමූහය සමත් විය. ශ්‍රී ලංකා ජාතික වාණිජ මණ්ඩලය මගින් සංවිධානය කළ එම සම්මාන ප්‍රදානයේදී LOLC විසින් දිනාගත් අනෙකුත් තිළිණයන්ට, ව්‍යාපාර ශක්‍යතා ගොඩනැගීම් අංශයේ ප්‍රථම ස්ථානය, අධි ප්‍රමාණික ව්‍යාපාර අංශයේ දෙවැනි ස්ථානය, විවිධාංගීකරණය වූ සමූහ ව්‍යාපාර අංශයේ දෙවැනි ස්ථානය, ව්‍යාපාර සහ මූල්‍යකරණ විශිෂ්ටත්ව අංශයේ දෙවැනි ස්ථානය සහ සත්කාරක අංශයෙන් ඊඩ්න් හොටෙල් ලංකා සඳහා දෙවැනි ස්ථානය ද හිමිකර ගනු ලැබීය.LOLC සමූහ කළමනාකාර අධ්‍යක්ෂ සහ ප්‍රධාන විධායක කපිල ජයවර්ධන මහතා මෙසේ අදහස් දැක්වීය. ‘අතිශය විවිධාංගීකරණය වූ ව්‍යාපාර සමූහයක් ලෙස අප දේශීය ව්‍යාපාරික අංශයෙන් මෙලෙස ශීඝ්‍ර ප්‍රගතියක් අත්පත් කර ගැනීම අප ලද මෙම කීර්තිමත් ජයග්‍රහණයෙන් මනාව පිළිඹිබු වෙනවා. ජාතික ව්‍යාපාර විශිෂ්ටතා සම්මාන ප්‍රදානෝත්සවයට සහභාගි වී වසර 3 ක් තුළ එහි ඉහළම තලයට පිවිසීමට හැකිවීම සාඩම්බරයට කරුණක්.මෙම ජයග්‍රහණ උදෙසා මනා දැක්මකින් යුතුව මාර්ගෝපදේශ සැපයූ LOLC අධ්‍යක්ෂ මණ්ඩලයට සහ කාර්ය මණ්ඩලයේ නොමඳ සහයට තුති පිදිය යුතුයි. LOLC සමූහයට එම තිළිණ ලබාගත හැකි වූයේ ඔවුන්ගේ එම අප්‍රතිහත ධෛර්යය හේතුවෙනි.ජාතික ව්‍යාපාර විශිෂ්ටතා සම්මාන ප්‍රදානයේදී මෙරට ආර්ථික සංවර්ධනය උදෙසා දායකත්වය දක්වන ව්‍යාපාර සංවිධාන ඇගයීමට ලක් කරනු ලබන්නේ විෂයානුබද්ධ විග්‍රහයක් යටතේ වූ විශේෂිත ඇගයුම් නිර්ණායකයන් සැලකිල්ලට ගනිමිනි.එහිදී ව්‍යාපාරික සහ මූල්‍ය ක්‍රියාකාරිත්වය, විශ්ව ප්‍රවේශය, දැනුම අනුගත කිරීම, තාක්ෂණික ආයෝජන, ශක්‍යතා වර්ධනය, ක්‍රියාකාරිත්ව කළමනාකරණය, ආයතනික යහපාලනය සහ සමාජ වගකීම් ඉටුකිරීම එම නිර්ණායකයන් අතුරින් කිහිපයක් ලෙස සැලකිය හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aj1202122</link>
    <topic>ආධුනික ගුවන් නියමුවන් 9කට</topic>
    <author/>
    <content>ආධුනික ගුවන් නියමුවන් 9කට ඒ - 320 නියෝජ්‍ය ප්‍රධාන ගුවන් නියමු කපිතාන් කමල් ගුණවර්ධන, කපිතාන් ගාමිණි ගුණතිලක, ශ්‍රී ලන්කන් ගුවන් ප්‍රධාන විධායක නිලධාරි කපිල චන්ද්‍රසේන, ශ්‍රී ලංකා ගුවන් තොටුපළ හා ගුවන් සේවා සමාගමේ සභාපති ප්‍රසන්න වික්‍රමසූරිය, ශ්‍රී ලන්කන් ගුවන් සමාගමේ සභාපති නිශාන්ත වික්‍රමසිංහ, පියාසර මෙහෙයුම් ප්‍රධානී නවින් ද සිල්වා, පුහුණු කටයුතු හා ප්‍රමිතීන් පිළිබඳව ප්‍රධාන නියමු කපිතාන් පැට්‍රික් ප්‍රනාන්දු, නියෝජ්‍ය ප්‍රධාන ගුවන් නියමු පුහුණු කිරීම් හා ප්‍රමිතීන් පිළිබඳ ප්‍රධාන නියමු කපිතාන් රංග අමදෝරු මහත්වරුන් සමඟ නව ගුවන් නියමු කණ්ඩායම.පසුගියදා කටුනායක දී පැවැත්වුණ උත්සවයකදී ශ්‍රී ලන්කන් ගුවන් සේවයේ නවතම ආධුනික කණ්ඩායම කනිෂ්ඨ පළමු නිලධාරීන් ලෙස පියාසර වරම් ලබා ගැනීමට සමත් විය.ජාතික ගුවන් සේවාව මඟින් වාර්ෂිකව ආධුනික කැඩේට් කණ්ඩායම් දෙකක් පුහුණුව සඳහා බඳවා ගැනෙයි. දැනට ගුවන් සමාගම සතුව නියමුවන් 267 දෙනෙකුගෙන් සමන්විත පිරිසක් සේවයේ නිරත වී සිටිති.ශ්‍රී ලන්කන් පියාසර පුහුණු ඇකඩමිය විවෘත කිරීමත් සමඟ ඒ - 320 පූර්ණ පුහුණු සිමියුලේටර පහසුකම ලැබීම නිසා, මෙතෙක් කල් විදේශයන් හි දී අධික වියදමක් දරා ලබා ගත් පුහුණුව වඩාත් පහසුවෙන් ලබා ගත හැකි වෙයි. 2015 වන විට, වැඩි වන ඉල්ලුම සපුරාලීමට හැකි වන පරිදි, යානා පද්ධති 30 දක්වා වැඩි කර ගැනීමට සැලසුම් කර ඇති නිසා, සිය මාර්ග ජාලය වර්ධනය කර ගෙන ශ්‍රී ලංකාව කලාපීය ගුවන් යානා මධ්‍යස්ථානයක් බවට පත් කර ගැනීමේ බලාපොරොත්තුවෙන් එම බඳවා ගැනීම් සිදු කෙරිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aj1202123</link>
    <topic>මෙරට පාපන්දු ලෝලීන්ට</topic>
    <author/>
    <content>මෙරට පාපන්දු ලෝලීන්ටආසියාවේ හා අප්‍රිකාවේ රටවල් 19 ක මෙහෙයුම් සිදුකරන ජාත්‍යන්තර විදුලි සංදේශ සේවා සමාගමක් වන භාර්තී එයාර්ටෙල්, ශ්‍රී ලංකාවේ පාපන්දු ලෝලීන් පිනවීමේ අරමුණින් මැන්චෙස්ටර් යුනයිටඩ් ක්‍රීඩා සමාජය සමඟ සහයෝගීතාවයකට එළඹෙයි.මැන්චෙස්ටර් යුනයිටඩ් විශිෂ්ටයින් වන බ්‍රයන් රොබ්සන් සහ ඩ්වයිට් යෝක් ගේ සහභාගිත්වයෙන් පසුගියදා මේ බව කොළඹ දී ප්‍රකාශයට පත් කරන ලද්දේ එයාර්ටෙල්හි ජාත්‍යන්තර වෙළෙඳනාම අධ්‍යක්ෂක භාරත් බම්බවාලා විසිනි.පාපන්දු ආසියාව තුළ ශීඝ්‍රයෙන් ව්‍යාප්ත වන ක්‍රීඩාවක් බවට පත්ව ඇති අතර මෙම සහයෝගිතාවය ඔස්සේ මිලියන සංඛ්‍යාත ග්‍රාහක පිරිසක් වෙත පාපන්දු ක්‍රීඩාවේ සජීවී අත්දැකීම් ලබාදීමට අප බලාපොරොත්තු වෙනවා” යනුවෙන් ෂරන් ෂෙට්ටි පැවසීය.එම සහයෝගිතාව ඔස්සේ ශ්‍රී ලංකාවේ එයාර්ටෙල් ග්‍රාහකයින් ම මැන්චෙස්ටර් යුනයිටඩ්හි තොරතුරු රැසක් සිය ජංගම දුරකථන වෙත ලබාගත හැකිවේ. එමගින් ඕල්ඩ් ට්‍රැෆර්ඩ්හි පැවැත්වෙන පාපන්දු තරග නැරඹීමට ද යුරෝපය වෙත ගොස් මැන්චෙස්ටර් යුනයිටඩ් කණ්ඩායම තරගවදින ශූරතාවලින් නැරඹීමට ද ඔවුනට හැකි වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aj1202124</link>
    <topic>සෙලින්කෝ ලයිෆ්</topic>
    <author/>
    <content>සෙලින්කෝ ලයිෆ්සෙලින්කෝ ලයිෆ් සමාගම 2011 වසරේ දෙසැම්බර් 31 වන දිනට අවසන් වූ වසර තුළ හිමිකම් සහ රක්ෂණ ඔප්පු කල් පිරීමේ ප්‍රතිලාභ ලෙස රුපියල් බිලියන 3ක් තම ඔප්පු හිමියන් වෙත ලබා දීමට කටයුතු කර ඇත.සමාගම විසින් අනාවරණය කරනු ලැබු නවතම සංඛ්‍යා ලේඛනයන්ට අනුව එම වසර තුළදී ඉදිරිපත් වූ මරණ ආශි‍්‍රත හිමිකම් අතුරින් සියයට 95 කට අධික හිමිකම් පියවමින් ශ්‍රී ලාංකේය ජීවිත රක්ෂණ ක්ෂේත්‍රයේ හොඳම හිමිකම් ගෙවන්නා ලෙස අත්පත් කරගෙන සිටින කීර්තිය එලෙම රැක ගැන්මට සමත්ව සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aj1202125</link>
    <topic>දෙහිවල වෘත්තිය පුහුණු</topic>
    <author/>
    <content>දෙහිවල වෘත්තිය පුහුණුජාතික තරුණ සේවා සභාවට අනුබද්ධ දෙහිවල වෘත්තිය පුහුණු මධ්‍යස්ථානය විසින් පවත්වාගෙන එනු ලබන පරිගණක දෘඩාංග සහ ජාලකරණ ඩිප්ලෝමා පාඨමාලාව එම ක්ෂේත්‍රයේ ආධුනිකයන්ට මෙන්ම ක්ෂේත්‍රයේ මේ වන විටත් කටයුතු කරන තාක්ෂණ නිලධාරීන්ට පරිගණක දෘඩාංග තාක්ෂණය සහ ජාලකරණ පිළිබඳ පූර්ණ අවබෝධයක් ලබා දෙයි.පාඨමාලා උපදේශක නන්දික පෙරේරා මහතා මෙසේ කියයි.පරිගණක දෘඩාංග සහ ජාලකරණය පිළිබඳ ලබා දිය හැකි උපරිම දැනුමක් මාස 6 ක වැනි කෙටි කාල සීමාවක් තුළ දරුවන්ට ලබා දෙනවා.එපමණක් නොව පාඨමාලාවට සිසුන් ඇතුළත් වූ දා සිටම එක් එක් දරුවා කෙරෙහි පෞද්ගලික අවධානයක් යොමු කරමින් ඔවුන් සාර්ථකත්වයේ නිවැරැදි මාවතට පිවිසෙන තුරුම ඉතාම සමීපව ඔවුන් සමඟ බැඳී කටයුතු කරනවා.පාඨමාලාව හමාර කළ ආදි සිසුන්ගේ සහභාගිත්වයෙන් පරිගණක දෘඩාංග සංගමය පිහිටුවා ඊට සමගාමීව www.chsvtc.org වෙබ් අඩවියත් පවත්වාගෙන යයි. ඉහත වෙබ් අඩවියෙන් හෝ පරිපාලන ලේකම්, වෘත්තිය පුහුණු මධ්‍යස්ථානය, පල්ලිදොර පාර, කව්ඩාන, දෙහිවල ලිපිනයෙන් වැඩි විස්තර ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aj1202126</link>
    <topic>ඔරිෆ්ලේම් නව තොල් ආලේපන</topic>
    <author/>
    <content>ඔරිෆ්ලේම් නව තොල් ආලේපන ඔරිෆ්ලේම් ලංකා සමාගමේ අධ්‍යක්ෂ එරික් ස්ටෙන්බැක්, අලෙවි කළමනාකාරිනී කිෂාණි දහනායක, ජාතික අලෙවි කළමනාකරු ටවුසීෆ් දාර්, මූල්‍ය හා මෙහෙයුම් අංශ ප්‍රධානී ලසන්ති ප්‍රනාන්දු ස්ටෝන් ඇන්ඩ් ස්ටි‍්‍රං සමාගමේ ව්‍යාපාරික කළමනාකරු ෆසාල් එම්.හසීම් මහත්ම මහත්මීහු.ඔරිෆ්ලේම්, ආදර මාසය සමරන තුන් ආකාරයකින් ක්‍රියාත්මක වන තොල් ආලේපනයක් හඳුන්වා දෙයි. මේ සමඟ ස්ටෝන් ඇන් ස්ට්‍රිං සමාගම විසින් ඔරිෆ්ලේම් ගනුදෙනුකරුවන් වෙනුවෙන්ම වැලන්ටයින් ටෙඩි බෙයාර් කෙනෙක් සමඟ නිර්මාණය කළ ස්ටෝන් ඇන් ස්ට්‍රීං කරාබු ජෝඩුවක් ද තිළිණ කරනු ඇත. මේ තිළිණය පෙබරවාරි මාසය තුළ ලබාදෙන බව ඔරිෆ්ලේම් ශ්‍රී ලංකා සමාගමේ අධ්‍යක්ෂක එරික් ස්ටේන්බෑක් පවසයි.ඔරිෆ්ලේම් නිෂ්පාදන පිළිබඳ විස්තර ඇතුළත් ප්‍රකාශනය මිලදී ගැනීමෙන්, තුන් ආකාරයකට ක්‍රියාත්මක වන තොල් ආලේපන සඳහා 50% ක වට්ටමක් ලබාගත හැකි ය. එම තොල් ආලේපනය අලෙවි කිරීමෙන් ලැබෙන ආදායමෙන් කොටසක් ‘ෆවුන්ඩේෂන් ඔෆ් ගුඩ්නස්’ නැමති අපගේ හවුල්කාර දේශීය පුණ්‍ය ආයතනයට පිරිනැමීමට කටයුතු කරන බව මෙමඟින් ආදර තිළිණයේ වටිනාකම තවත් වැඩිවන බව ද එරික් පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aj1202127</link>
    <topic>දිගු ගන කෙස් කලඹකට</topic>
    <author/>
    <content>දිගු ගන කෙස් කලඹකටයුනිලිවර් සමාගම නවතම ෂැම්පු වර්ගය වන ‘සන්සිල්ක් තික් ඇන්ඩ් ලෝන් පසුගියදා වෙළෙඳපොළට හඳුන්වා දෙනු ලැබීය. ඉන්දියාව, පාකිස්ථානය වැනි රටවල වැඩියෙන්ම අලෙවි වන සන්සිල්ක් නිෂ්පාදනය එයයි.යුනිලිවර් සමාගමේ කේශ සත්කාරක නිෂ්පාදන සඳහා අලෙවි කළමනාකාරිණි වත්සලා අලුත්ගෙදර මහත්මිය මෙම නව නිෂ්පාදනය පිළිබඳව අදහස් දක්වමින් පැවසුවේ,“දිගු ලස්සන වරලසක් සෑම ගැහැනු ළමයෙක්ගේම බලාපොරොත්තුවයි. විශේෂයෙන්ම ශ්‍රී ලංකාව වැනි දකුණු ආසියානු රටවල තරුණියකගේ රූ සිරිය සම්පූර්ණ වීමට නම් දිගු කෙස් කලඹක් අනිවාර්ය බව පොදුවේ පිළිගත් අදහසයි.කෙසේ වෙතත් කෙස් ගසේ ස්වභාවය වෙනස් කරමින් කෙස් ගස් තුනී බවට පත්කරන පාරිසරික තත්ත්වයන් හා ජීවන ක්‍රමයන් වැනි විවිධ හේතු මත සෑම කාන්තාවකටම එවන් කෙස් කලඹක් පවත්වා ගැනීම අසීරුයි. මෙවන් ගැටලුවලට නියම විසඳුම සන්සිල්ක් ‘තික් ඇන්ඩ් ලෝන්ග්’ මඟින් ඔබට ලැබෙනවා යන්නය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aj1202128</link>
    <topic>අලෙවි නියෝජිතයන්ගේ සම්මේලනයේ දී</topic>
    <author/>
    <content>අලෙවි නියෝජිතයන්ගේ සම්මේලනයේ දීවසරේ දක්ෂතම වෙළෙඳ හා අලෙවිකරණ කණ්ඩායම හඳුනාගැනීම හා ඔවුන්ට ත්‍යාග ප්‍රදානය අරමුණු කරගත් වාර්ෂික අලෙවි නියෝජිතයින්ගේ සම්මේලනය පසුගියදා පැවැත්විණි.එම අවස්ථාව සඳහා මැලිබන් බිස්කට් සමාගමේ සභාපති රත්නපාල සමරවීර මහතා, අධ්‍යක්ෂ මණ්ඩලය, ප්‍රධාන විධායක නිලධාරි, මැලිබන්හි සියලුම සේවකයින් මෙන්ම දිවයින පුරා බෙදාහැරීම් හා වෙළෙඳ නියෝජිතයෝ ද සහභාගී වූහ. ප්‍රධාන අංගය ලෙස විවිධ කාණ්ඩයන් යටතේ සම්මාන පිළිගැන්වූ මෙම අවස්ථාව වෙනත් අංගයන් කිහිපයකින් ද සමන්විත විය.ඉහත කාණ්ඩයන් අතර හොඳම බෙදාහරින්නා, හොඳම ප්‍රාදේශීය වෙළෙඳ කළමනාකරු, හොඳම ප්‍රාදේශීය වෙළෙඳ විධායක සහ හොඳම වෙළෙඳ නියෝජිත ආදිය දක්නට ලැබුණි. ජයග්‍රාහකයින් වසරක කාලයක් තිස්සේ අධීක්ෂණයට ලක් වූ අතර ඔවුන්ගේ කාර්ය සාධනයන් ද විධිමත් නිර්ණායකයන් යටතේ ගණනය කරන ලදී.බිස්කට්වල තත්ත්වය ඉහළ දැමීමට මෙන්ම පුළුල් පරාසයක පුහුණු වීම් හා සංවර්ධන සැලසුම් මඟින් අපගේ සේවකයින්ගේ දක්ෂතා ඔසවා තැබීමට ද අපගේ අවධානය යොමු කෙරේ.මේ අවුරුද්ද තුළදී වෙළෙඳ කණ්ඩායම සඳහා ඇති අනෙක් අභියෝගය වන්නේ සමස්ත වෙළෙඳපොළ හැසිරවීමේ කාර්යක්ෂමතාව ඉහළ නැංවීම තුළින් නාස්තිය අවම කිරීමයි. මේ පිළිබඳව අප ඉතා උනන්දුවෙන් කටයුතු කරනවා” යනුවෙන් සමූහ ප්‍රධාන විධායක නිලධාරි ලක්ෂ්මන් වීරසූරිය මහතා පැවසීය.”2012 සඳහා අපේක්ෂිත සැලසුම් අප සතු අතර වෙළෙඳ කණ්ඩායම සඳහා ඉලක්කයන් සපයමින් තව දුරටත් වර්ධනය හා ලාභ ඉහළ දැමීමට අප බලාපොරොත්තු වෙනවා.” යැයි වෙළෙඳ හා මෙහෙයුම් සාමාන්‍යාධිකාරි අශාන් කන්නන්ගර මහතා එහිදී කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aj1202129</link>
    <topic>ක්ෂුද්‍ර මූල්‍ය සේවාදායකයන්ට</topic>
    <author/>
    <content>ක්ෂුද්‍ර මූල්‍ය සේවාදායකයන්ටකොමර්ෂල් ක්‍රෙඩිට් තම සේවාදායකයින්ට ‘අත්පුඩි’ නමින් තවත් නැවුම් අත්දැකීමක් ලබාදෙයි. තම සේවාදායකයින් 90,000 ක් අතුරින් ක්ෂුද්‍ර මූල්‍ය ක්ෂේත්‍රයේ වඩාත් කාර්යක්ෂම මූල්‍ය භාවිතයක යෙදී සිටින 5000 ක පිරිසක් අවිස්සාවේල්ලේ කළුඅග්ගල ලෙෂර් වර්ල්ඩ් සතුටු පාරාදීසයට කැඳවනු ලැබූහ.කොමර්ෂල් ක්‍රෙඩිට් සමඟ අත්වැල් බැඳ ගනිමින් එහි ආධාර ඇතිව ක්ෂුද්‍ර මූල්‍ය ක්ෂේත්‍රයට පිවිසීමට භාග්‍ය ලැබීම ගැන ඔව්හු කෘතඥතාව පළ කළහ. ඔව්හු කොමර්ෂල් ක්‍රෙඩිට් ක්ෂුද්‍ර මූල්‍ය ක්ෂේත්‍රයේ ‘අත්පුඩි’ මගින් තම ජීවිතවලට තවත් සුවිහේෂී දිනයක් එක් කර ගත් හ.ශ්‍රී ලංකා මහ බැංකුවේ නියෝජ්‍ය අධිපති බී.ඩී.ඩබ්ලිව්.ඒ. සිල්වා මහතා උත්සවයට පැමිණෙයි. කොමර්ෂල් ක්‍රෙඩිට් ප්‍රධාන විධායක නිලධාරි රොෂාන් එගොඩගේ මහතා ද ක්‍රියාකාරී අධ්‍යක්ෂිකා ගෙයා එගොඩගේ මහත්මිය ද ඡායාරූපයේ සිටිති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aj12021210</link>
    <topic>ආපිටෙක් අලෙවි විශිෂ්ටයන්ට විදෙස් සංචාර</topic>
    <author/>
    <content>ආපිටෙක් අලෙවි විශිෂ්ටයන්ට විදෙස් සංචාර‘ආපිටෙක්’ විශිෂ්ටතම අලෙවි නියෝජිතයන් 65 කට තම පවුලේ සාමාජිකයන් සමඟ ඉඳුම් හිටුම් ඇතුළුව සියලු පහසුකම් සහිතව ඉන්දියානු හා මැලේසියානු සංචාරයක් පසුගියදා පිරිනැමුණි.මෙම අලෙවි නියෝජිත විදෙස් සංචාරය පිරිනැමුණේ රිචඩ් පීරිස් ඩිස්ටි‍්‍රබියුටර්ස් සමාගම තම විශිෂ්ට අලෙවි නියෝජිතයන් ඇඟයීමට හා ඔවුන් සමඟ සමාගම දැඩි බැඳීමක් ඇති කර ගැනීමට වසර 2009 දී මුල්වරට දියත් කළ ‘ආපිටෙක් සුපිරි වාසී’ වැඩසටහන යටතේ ය.ආපිටෙක් වතුර පොම්ප අලෙවි කරන නියෝජිතයන් අතුරෙන් අලෙවි විශිෂ්ටත්වයක් පෙන්නුම් කළ නියෝජිතයන් 256 ක් තෝරාගත් අතර, එයින් ‘තරු ක්‍රියාකාරිත්වයක්’ පෙන්නුම් කළ 65 කට විදෙස් සංචාර පිරි නැමුණු අතර තවත් අලෙවි නියෝජිතයන් 20 කට තම පවුලේ සාමාජිකයන් සමඟ දේශීය තරු හෝටල්වල නිවාඩුවක් ගත කිරීමේ අවස්ථාව සැලසිණි. සෙසු විශිෂ්ට අලෙවි නියෝජිතයන්ට අගනා තිළිණ ප්‍රදානය කෙරුණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>12</day>
    </date>
    <link>http://www.silumina.lk/2012/02/12/_art.asp?fn=aj12021211</link>
    <topic>ජගත් තේ සම්මේලනයේ දී මෙරට තේවල සුපිරි ගුණාත්මක බව විදහා දක්වයි</topic>
    <author/>
    <content>ජගත් තේ සම්මේලනයේ දී මෙරට තේවල සුපිරි ගුණාත්මක බව විදහා දක්වයිකොළඹ අන්තර්ජාතික තේ සම්මේලනය පැවැත්වූයේ එක්සත් ජාතීන්ගේ ආහාර හා කෘෂිකර්ම සංවිධානයේ තේ පිළිබඳ අන්තර් රාජ්‍ය සමූහයේ 20 වැනි සැසිවාරය පැවැත්වීමෙන් පසුවය.පසුගිය 2 සහ 3 දිනවල පැවැති සම්මේලනයේ සැසිවාරයන්ට චීනය, කෙන්යාව, ඉන්දුනීසියාව, බංග්ලාදේශය, වියට්නාමය, අපි‍්‍රකාව, ආර්ජන්ටිනාව, ඇමෙරිකාව, කැනඩාව, එක්සත් රාජධානිය, පාකිස්ථානය, රුසියාව, එක්සත් අරාබි එමීර් රාජ්‍ය ඇතුළු තේ නිපදවන රරටවල් සහ තේ පරිභෝජනය කරන රටවල් 20 කට වැඩි ප්‍රමාණයක් සහභාගි විය.ශ්‍රී ලංකාවේ තේවල සුපිරි ගුණාත්මක බව විදහා දක්වන ‘එක්ස්ක්ලුසිව් ටී’ ලෙස මෙහි තේමාව නම් කර තිබේ.ශ්‍රී ලංකාවේ තේ වල විශිෂ්ටත්වය පිළිබඳ අදහස් දක්වමින් කොළඹ ජාත්‍යන්තර තේ සම්මේලනයේ සංවිධායක කමිටුවෙහි සභාපති මයිකල් ද සොයිසා පැවසුවේ, “මෙම සම්මේලනයේදී කෘෂිකාර්මික හා දේශගුණිත සාධකවලට අනුව ශ්‍රී ලංකාවේ තේ විවිධ රස, විවිධ ගුණ ආදියෙන් පුළුල් විවිධත්වයක් දක්වන ආකාරය ඉස්මතු කරමින් ශ්‍රී ලංකාවේ තේ ලොව උසස්ම තේ බව පෙන්වාදීම අපගේ ඉලක්කයයි.එසේම අපගේ තේ කර්මාන්යේ නිෂ්පාදන හා තත්ත්ව පාලන ක්‍රියාවලිය අනෙකුත් රටවල් සමඟ සැසඳීමේදී බොහෝ ඉදිරියෙන් සිටින බවත් අවධාරණය කළ යුතුයි.අප කෘමි නාශක හා වල් නාශක භාවිතය සිදු කරන්නේ පර්යේෂණ ආයතනයේ මාර්ගෝපදේශයන්ට අනුකූලව වන අතර එය අපගේ තේ පරිභෝජනය කරන රටවල එම රසායනික ද්‍රව්‍ය සඳහා නියමිත අවම අගයන්ට යටත් බව තහවුරු කරනවා. අපගේ නිෂ්පාදන සිදු කරන්නේ ධ්ඉර්‍ණ හා ඩ්ඒඛ්ඛ්ර්‍ථප්‍රමිතීන්ට අදාළවයි.එසේම අප එතිකල් ටී පාර්ට්නර්ෂිප් හා ෆෙයාර් ට්‍රේඩ් ඔර්ගනයිසේෂන් සමඟත් දැන් රේන්ෆොරස්ට් එලයියන්ස් සමඟත් එක්ව කටයුතු කරනවා.එමඟින් අප ලොව අනෙකුත් රටවලට වඩා බොහෝ ඉදිරියෙන් සිටින අතර අපගේ නිෂ්පාදන පාරිභෝගිකයින්ගේ අවශ්‍යතා සම්පූර්ණ කරන අයුරින් නිපදවා තිබෙනවා.” යනුවෙනි.කුවේට් හි සේවය කරන ශ්‍රී ලාංකිකයෝ පිරිසක් ජාතික රෝහලේ වාට්ටු කිහිපයකට අවශ්‍ය ජල පෙරණ කිහිපයක් ද, රයිස් කුකරයක් සහ බ්ලෙන්ඩර් කිහිපයක් පරිත්‍යාග කළහ. එම උපකරණ තොගය ගාමිණි විජේරත්න මහතා විසින් ජාතික රෝහලේ වැඩ බලන අධ්‍යක්ෂ හා හදිසි අනතුරු අංශයේ අධ්‍යක්ෂ වෛද්‍ය ප්‍රසාද් ආර්යවංශ මහතා වෙත බාර දුන් අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=aa1202191</link>
    <topic>ඉන්ධනවලට සහන රැසක්!</topic>
    <author>සුනිල් දයා අල්විස්</author>
    <content>ත්‍රිරෝද රථ, පාසල් වෑන්වලට, ලීටරයට රුපියල් 10 ක සහනයක්ධීවර යාත්‍රාවලටත් සහනසමෘද්ධි ලාභීන්ට රු.200ක දීමනාවක්විදුලි බිලටත් සහනසුනිල් දයා අල්විස්ලෝක වෙළෙඳපොළේ වේගයෙන් ඉහළ යන ඉන්ධන මිල හමුවේ මෙරට සාමාන්‍ය ජනතාව මත පීඩනයක් එල්ල නොවන ලෙසට සහනාධාර රැසක් ලබාදීමට රජය වහාම පියවර ගෙන තිබේ.මේ යටතේ සමෘද්ධි ලාභීන් සඳහා භූමිතෙල් වෙනුවෙන් රුපියල් 200ක්ද, ත්‍රිරෝද රථ සඳහා පෙට්‍රල් ලීටරයකට රුපියල් 10ක්ද, පාසල් ළමයින් ප්‍රවාහනය කරන වෑන් රථවල ඩීසල් ලීටරයකට රුපියල් 10ක්ද වශයෙන් වහාම සහනාධාර ලබාදීමට රජය තීරණය කැර තිබේ. මේ සමඟ විදුලිබිල ඉහළ යෑම වැළැක්වීම සඳහාත් සහන ලබාදීමට රජය පියවර ගෙන ඇත.මීටත් අමතරව ධීවර ජනතාව සඳහා වැඩිවූ ඉන්ධන මිලෙන් සියයට 40ක සහනාධාරයක්ද භූමිතෙල් මිලෙන් සියයට 80ක සහනයක් ලබාදීමට ද වහාම කටයුතු යොදා ඇත.බහුදින යාත්‍රා සඳහා වසර 5ක බදු නිදහසක් ලබාදුන් රජය දැන් ඔවුන් සඳහා එක් යාත්‍රාවකට රුපියල් 30,000ක් එක්දින යාත්‍රාවකට රුපියල් 18,000ක් බැගින් ද සහනාධාර සැලසෙයි.ලෝක වෙළෙඳපොළේ ඉන්ධන මිල වේගයෙන් ඉහළ ගියද ඒ බර ජනතාව මත පැටනොවෙන ආකාරයෙන් රජය ක්‍රියාකරන බවද අවධාරණය කෙරිණ. මෛත්‍රීපාල සිරිසේන, ඩලස් අලහප්පෙරුම සහ රාජිත සේනාරත්න යන ඇමැතිවරුන් සහභාගි වූ විශේෂ ප්‍රවෘත්ති සාකච්ඡාවකදී මේ තොරතුරු අවනාවරණය කෙරිණ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=aa1202192</link>
    <topic>ජනපති සිංගප්පූරු සංචාරයෙන් ශ්‍රී ලංකාවට ආයෝජන වාසි රැසක්</topic>
    <author/>
    <content>ශ්‍රී ලංකාවත් සිංගප්පූරුවත් අතර ශක්තිමත් ආර්ථික සහයෝගීතාවයකට පසුබිම සකස් කිරීමට මහින්ද රාජපක්ෂ ජනාධිපතිතුමා සිංගප්පූරුවේ සිදුකළ දෙදින රාජ්‍ය නිල චාරිකාව ඉවහල් වී ඇත.සිංගප්පූරුවෙන් ශ්‍රී ලංකාවට සිදු කරන ආයෝජන අවස්ථාවන්වලින් උපරීම ඵල නෙළා ගැනීමේ ශක්තිමත් පදනමක ශ්‍රී ලංකාව පසුවන බව ද දෙරට රාජ්‍ය නායකයන් අතර පැවැති සාකච්ඡාවලදී මහින්ද රාජපක්ෂ ජනාධිපතිතුමා ප්‍රකාශ කර තිබේ.ජනාධිපතිතුමා වෙනුවෙන් සිංගප්පූරුවේ ඉස්තානා ජනාධිපති මන්දිරයේදී පැවැත්වූ රාජ්‍ය භෝජන සංග්‍රහයේදී පැවැත්වූ කතාවේදී මහින්ද රාජපක්ෂ ජනාධිපතිතුමා සඳහන් කර සිටියේ දසක තුනක් තිස්සේ අපේ රටේ පැවැති ත්‍රස්තවාදය අවසන් වීමත් සමඟ සාමයේ හා සංවර්ධනයේ අරුණලු ලාංකීය ජනතාව මත පතිතව ශ්‍රී ලංකාව සංවර්ධන මාවතේ ඉදිරියටම යද්දි එහි සාඩම්බර කොටස්කරුවන් වන්නැයි ජගත් ප්‍රජාවේ මිතුරන්ගෙන් තමා ඉල්ලා සිටින බවය.සහයෝගීතාවයෙන් කටයුතු කිරීමෙන් ද අත්දැකීම් හුවමාරු කරගැනීමෙන් ද ආර්ථික කටයුතුවල හවුල්කාරිත්වයෙන් ක්‍රියා කිරීමට ද අපට අවස්ථාව ලැබී තිබෙන බවත් අප දෙරට අතර දැවැන්ත වාසි ඇතිකර ගත හැකි බවත් අංශයක් ලෙස ශ්‍රම ඉඩ ප්‍රස්ථා නැංවීම ද සිදු කළ හැකි බවත් ශ්‍රී ලාංකිකයන් රැසකට සිංගප්පූරුවේ නිපුණ හා අර්ධ නිපුණ ශ්‍රම වෙළෙඳ පොළට පිවිසීමට ඉඩ සලසා දෙන යාන්ත්‍රණයක් ඇති කළහොත් දෙරටේම ආර්ථික ක්ෂේත්‍රය පෝෂණය කිරීමට හැකි වනු ඇති බවත් කීය.ජනාධිපතිතුමාගේ මෙම සංචාරයේදී දෙරට අතර අවබෝධතා ගිවිසුම් කිහිපයකට ද අත්සන් තැබිණි. සිංගප්පූරු ජනාධිපති ටෝනි ටැන් කෙන් යැම් මහතා ද මෙහිදී කතා කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=aa1202193</link>
    <topic>හැම ගමකටම රුපියල් දස ලක්ෂයක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහශ්‍රී ලංකාවේ සියලුම ග්‍රාම සේවා වසම් නියෝජනය කරමින් ගම් 14028 සංවර්ධනය කිරීමට මේ වසරේ එක ගමකට රුපියල් දස ලක්ෂයක ප්‍රතිපාදන ලබාදීමටත් ඒ ගම් අතරින් ප්‍රධාන ගම් 100 ක් නව නගර බවට පත් කිරීමට එක් නව නගරයකට රුපියල් දස ලක්ෂ 50 බැගින් ප්‍රතිපාදන ලබාදීමටත් ආර්ථික සංවර්ධන අමාත්‍යාංශය සූදානම් වෙයි.මහින්ද රාජපක්ෂ ජනාධිපතිතුමාගේ උපදෙස් මත ආර්ථික සංවර්ධන ඇමැති බැසිල් රාජපක්ෂ මහතා මෙහෙයවන ගම නැඟුම වැඩපිළිවෙළ යටතේ මේ වසරේ අයවැය යෝජනා අනුව මේ වැඩපිළිවෙළ ක්‍රියාවට නැංවෙන බව ආර්ථික සංවර්ධන අමාත්‍යාංශයේ අතිරේක ලේකම් ආර්.ඒ.ඒ.කේ. රණවක මහතා කියයි.“එක ගමකට එක වැඩක්” ව්‍යාපෘතිය යටතේ ආරම්භ කෙරෙන මේ දීප ව්‍යාප්ත වැඩසටහනට රජය වැය කරන සම්පූර්ණ මුදල රුපියල් මිලියන 19028 කි.මේ වැඩසටහන යටතේ ගමට අවශ්‍ය සංවර්ධන ව්‍යාපෘති ක්‍රියාවට නංවන්නේ ගමේ ජනතා නියෝජිතයන්ගේ යෝජනා හා අදහස් අනුව බවත් එය ගමේ අයට සෙතක් බවත් රටේ සියලු ගම්මාන එක් වර සංවර්ධනය කිරීමට මේ වැඩපිළිවෙළ ක්‍රියාත්මක කරන බවත් ආර්ථික සංවර්ධන ඇමැති බැසිල් රාජපක්ෂ මහතා පවසයි. මේ වැඩපිළිවෙළට දිස්ත්‍රික් මට්ටමින් යෝජනා ලබා ගැනීමේ වැඩපිළිවෙළ දැන් ආරම්භ කර තිබේ. ඒ අනුව කොළඹ, මාතලේ, කුරුණෑගල, මොනරාගල, පුත්තලම, හම්බන්තොට, කෑගල්ල යන දිස්ත්‍රික්කවල ප්‍රගති සමාලෝචන රැස්වීම් ඉතා සාර්ථකව පැවැති බව ද බැසිල් රාජපක්ෂ මහතා පවසයි. මීළඟ ප්‍රගති සමාලෝචන රැස්වීම 19 වෙනිදා පෙරවරුවේ බදුල්ල දිස්ත්‍රික් ලේකම් කාර්යාලයේදී ඇමැති බැසිල් රාජපක්ෂ මහතාගේ ප්‍රධානත්වයෙන් පැවැත්වේ.මේ වැඩපිළිවෙළ යටතේ ගම්වල මාර්ග, ජල සම්පාදන, ආර්ථික ප්‍රවර්ධන, අධ්‍යාත්මික, වාරිමාර්ග, විදුලිබල, ක්‍රීඩා පිට්ටනි, ආගමික කටයුතු යන ක්ෂේත්‍රවල ව්‍යාපෘති කෙරෙහි දැඩි අවධානය යොමු කෙරේ. මෙරට ඉතිහාසයේ ගම් සංවර්ධනයට මෙතරම් මුදලක් එක් වර එක ගමකට ලැබුණු නැති බවත් ගමේ අදහස් මඟින් ගම සංවර්ධනය කිරීම මඟින් ප්‍රතිලාභීන් රැසකට ප්‍රතිලාභ ලැබෙන බවත් ආර්ථික සංවර්ධන අමාත්‍යාංශය පවසයි.ප්‍රධාන ගම්මාන 100 ක් කුඩා නගර 100 ක් බවට සංවර්ධනය කිරීමේ දී සති ;පාළ, බස් නැවතුම් පොළ, ක්‍රීඩාංගණ, සනීපාරක්ෂක පහසුකම්, පුස්තකාල ඉදිකිරීම ප්‍රාදේශීය සභා ඉදිකිරීම ආදිය සිදුකරන බව ද ආර්ථික සංවර්ධන අමාත්‍යාංශය පවසයි. මේ සඳහා පළාත් පාලන අමාත්‍යාංශය උදව් දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=aa1202194</link>
    <topic>මහජනතාවට හිරිහැර කළ එජාප උද්ඝෝෂණය විසුරුවා හැරේ</topic>
    <author/>
    <content>එක්සත් ජාතික පක්ෂය සහ තවත් කණ්ඩායම් කීපයක් ඉකුත් සිකුරාදා පස්වරුවේ කොළඹ කොටුව ප්‍රදේශයේ පැවැත්වූ උද්ඝෝෂණය හේතු කොට ගෙන මහජනතාවට දැඩි හිරිහැරයකට භාජන වීමට සිදුවිය. සාමකාමීව එම විරෝධතාව පළ කිරීම වෙනුවට එජාපය හිතා මතාම මහාමාර්ග අවහිර වන පරිදි ප්‍රචණ්ඩ ආකාරයෙන් හැසිරීම නිසා ඔවුන් විසුරුවා හැරීමට පොලිසියට සිදු විය. සති අන්තයේ දුර බැහැර ගම් ප්‍රදේශවලට යෑම සඳහා පැමිණ සිටි දහස් ගණනක් මඟී ජනතාව සහ රාජකාරි සඳහා පැමිණ සිටි ජනතාවට තම නිවෙස් බලා යෑමට අවහිර වන පරිදි උද්ඝෝෂකයෝ ක්‍රියා කළ බව පොලිසිය කියයි.සිකුරාදා සවස් වරුව කොළඹ කොටුව හා පිටකොටුව ප්‍රදේශය මඟී ජනතාවගෙන් පිරී යන අතර එජාපය තම විරෝධය සඳහා මේ දිනය හා කාර්ය බහුල වේලාවක් තෝරා ගෙන තිබුණේ එමඟින් සාමාන්‍ය ජනතාව කුපිත කරවන පෙලඹවීමකට ඉඩ පෑදීමට බවත් ආරක්ෂක අංශ විශ්වාස කරයි.සාමකාමීව තම විරෝධය පළ කොට නික්ම යෑම වෙනුවට එජාපය හා ඇතැම් කණ්ඩායම් කඩාකප්පල්කාරී ලෙස ක්‍රියා කළේ සිතා මතාම කිසියම් කලබලයක් මවා පෑමට බවත් තොරතුරු අනාවරණය වේ. මෙහිදී ආරක්ෂක අංශ එම උද්ඝෝෂණය විසුරුවා හැරීමට ක්‍රියා කළේ සාමාන්‍ය මහජනතාවගේ ආරක්ෂාව මූලික කොට ගෙන බවත් පැවැසේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=aa1202195</link>
    <topic>මාර්ග අනතුරු වැළැක්වීමට පාසල් සීරුවෙන්</topic>
    <author>තාරක වික්‍රමසේකර</author>
    <content>තාරක වික්‍රමසේකරමාර්ග අනතුරු අවම කර එමඟින් ජීවිත රැක ගැනීම සඳහා පාසල් සිසුන් දැනුම්වත් කිරීමේ අරමුණින් ‘අනතුරු නිවාරණ ඒකක’ ආරම්භ කිරීමට කටයුතු යොදා ඇතැයි ප්‍රවාහන නියෝජ්‍ය ඇමැති රෝහණ දිසානායක මහතා පවසයි.මෙහි ආරම්භක පියවර ලෙස බස්නාහිර පළාත් පාසල් 1063 ක් සහ ජාතික පාසල් 64 ක මෙම අනතුරු නිවාරණ ඒකක පිහිටුවනු ලැබේ.මාර්ග ආරක්ෂණ අධිකාරියත් අධ්‍යාපන අමාත්‍යාංශයත් එක්ව ආරම්භ කරනු ලබන මෙම ඒකක සඳහා පාසල් රිය නියාමක සිසුන්ගේ සහාය ලබා ගැනෙන අතර මෙමඟින් පාසල් සිසුන්ගේ ආරක්ෂාව උදෙසා සිසුන් දැනුම්වත් කෙරේ.එමඟින් මාර්ග අනතුරු අවම කර ගැනීමට හැකි වෙතැයි අපේත්ෂා කරන අතර මාර්ග අනතුරු සඳහා ප්‍රධානම හේතුවක් වී ඇත්තේ රියැදුරන්ගේ නොසැලකිල්ල මෙන් ම මාර්ග අනතුරු සම්බන්ධව බොහෝ දෙනකුට නිසි අවබෝධයක් නොමැති බව යැයි ද පැවසෙයි.බාලදක්ෂ ව්‍යාපාරය හා සමාන ලෙස මෙම අනතුරු නිවාරණ ඒකක මඟින් සිසුන්ගේ දක්ෂතා මත පදක්කම් පිරිනැමීමට ද කටයුතු යොදා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=aa1202196</link>
    <topic>ශ්‍රී ලංකා පිලට විශිෂ්ට ජයක් සංගා ලකුණු 10,000 ඉක්මවයි</topic>
    <author/>
    <content>ශ්‍රී ලංකා ක්‍රිකට් කණ්ඩායමේ හිටපු නායක කුමාර් සංගක්කාර් පසුගියදා (17) එක් දින තරග ලකුණු 10,000 සීමාව පසු කෙළේ ය.කොමන්වෙල්ත්් බැංකු කුසලාන තුන් කොන් එක්දින තරගාවලියේ ශ්‍රී ලංකාව සහ ඕස්ට්‍රේලියාව අතර පැවැති එක් දින තරගයේදී ඔහු මෙම දක්ෂතාව පළ කළ අතර එක් දින ලකුණු 10,000 පසු කළ මෙරට තුන්වැනි ක්‍රීඩකයා ලෙස තරග ඉතිහාසයට එක්වේ.ඕස්ට්‍රේලියාව සමඟ පැවැති තරගයෙන් ශ්‍රී ලංකාව කඩුළු 8 ක විශිෂ්ට ජයග්‍රහණයක් හිමි කැර ගත්තේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=aa1202197</link>
    <topic>රනිල්ගේ ආසන සංවිධායක ධුර මාස තුනකට පමණයි</topic>
    <author>අසේල කුරුළුවංශ</author>
    <content>අසේල කුරුළුවංශනව පත්වීම් ලබාදීමේදී එජාප සියලු ආසන සංවිධායකවරුන් තෙමසක පරිවාස කාලයකට යටත් කිරීමට එජාප නායක රනිල් වික්‍රමසිංහ මහතා පියවර ගෙන තිබේ.අදාළ කාලයේදී අවශ්‍ය ඕනෑම මොහොතක සංවිධායකවරුන් ඉවත්කරන බව ද වික්‍රමසිංහ මහතා දැනුම් දී ඇත.එජාප නායකත්වයට එරෙහිව කටයුතු කරන සංවිධායකවරුන් පක්ෂයෙන් නෙරපා හැරීමට අවශ්‍ය බලය ලබා ගැනීම සඳහා වික්‍රමසිංහ මහතා මේ පියවර ගෙන ඇති බව ද දැනගන්නට ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=aa1202198</link>
    <topic>හලාවත සිද්ධියේ සැඟවුණු රහස් රැසක්</topic>
    <author>අමල් යශෝමන් ජයසිංහ සහ බංගදෙණිය විශේෂ පී.ඒ.ප්‍රනාන්දු</author>
    <content>අමල් යශෝමන් ජයසිංහ සහ බංගදෙණිය විශේෂ පී.ඒ.ප්‍රනාන්දුහලාවත පැවති ධීවර උද්ඝෝෂණයේදී රජයේ නිල නිවෙස් දෙකකට පමණක් ගල්මුල් ප්‍රහාර එල්ල කොට අලාභහානි සිදුකිරීමේ සිද්ධියට අනුව කිසියම් සංවිධානාත්මක කල්ලි කිහිපයක් විසින් උද්ඝෝෂකයන් මෙහෙයවා ඇති බවට හෙළිවී ඇතැයි පොලිස් මූලස්ථාන ඉහළ පෙළේ ආරංචි මාර්ග සඳහන් කරයි. තුන්දහසක පමණ පිරිසක් එක්ව හලාවත නගරයේදී උද්ඝෝෂණයක් මුවාවෙන් ජ්‍යෙෂ්ඨ පොලිස් අධිකාරිවරයකුගේ සහ මහාධිකරණ විනිසුරුවරයකුගේ නිල නිවෙස්වලට ප්‍රහාර එල්ල කොට විනිසුරුවරයාගේ ආරක්ෂක පොලිස් නිලධාරියකුගේ යතුරු පැදියකට ද ගිනිතබා විනාශ කොට තිබිණි.මේවායේ අලාභය පිළිබඳ දැනට ගණනය කැරෙමින් පවතින බවද දැනගන්නට තිබේ.උද්ඝෝෂකයන් සතුව තිබූ පෙට්‍රල් බෝම්බ හයක් ද විශාල කඩු හතරක්ද, විවිධ වර්ගයේ බෝතල් අසූවක් ද ලී පොලු දහයක් හා යකඩ පොලු රැසක් ද මේ වනවිට පොලිස් අත්අඩංගුවට ගෙන ඇතැයි පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා සිළුමිණට පැවැසීය.එම කලහකාරීන් ඉවක් බවක් නොමැතිව ආරක්ෂක අංශවල නියෝගද නොතකා ප්‍රචණ්ඩකාරීව හැසිරීමේදී තත්ත්වය පාලනය කිරීමට යාමේදී වෙඩි පහරකට ලක්ව ධීවරයකු වන ඇන්ටන් ප්‍රනාන්දු නමැති අයකු මියගිය අතර තවත් කීපදෙනකු තුවාල ලැබූහ.මෙම සිද්ධිය සම්බන්ධව වෙනම පරික්ෂණයක් සිදුකැරෙන බව පැවසූ පොලිස් මාධ්‍ය ප්‍රකාශකවරයා ආරක්ෂක නිලධාරීන් ඇතුළු 25 දෙනකුගෙන් මේ වනවිට ප්‍රකාශ ලබාගෙන ඇති අතර සහකාර පොලිස් අධිකාරිවරයකුගේ පූර්ණ අධීක්ෂණය යටතේ රහස් පොලිසිය ඇතුළු විශේෂ පොලිස් කණ්ඩායම් කීපයක් පුළුල් පරීක්ෂණ සඳහා එහි යොදවා ඇති බවද පැවැසීය.මියගිය අය වෙනුවෙන් රජය එම පවුලේ ඥාතීන්ට රුපියල් ලක්ෂ පහක වන්දි මුදලක් දී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=aa1202199</link>
    <topic>පොළොව රත්වෙලා කාලගුණ පෙරළියක්</topic>
    <author/>
    <content>විදෙස් රටවල් හා ශ්‍රී ලංකාව හිටි අඩියේ විවිධ කාලගුණ වෙනස්වීම්වලට ලක්වූයේ පොළොව රත්වීම හා මිතේන් බහුලව විමෝචනය කිරීම නිසා බව මෙරට ප්‍රවීණ කාලගුණ විද්‍යාඥයෝ පවසති.කාලගුණ විද්‍යා අධ්‍යක්ෂ ජනරාල් ජී. බී. සමරසිංහ මහතා පැවසුවේ කාලගුණ රටාවල වෙනස්වීම් රටාව සම්පූර්ණයෙන් වෙනස් වී ඇති බවයි. එමෙන්ම මහනුවර හන්තාන මූලික අධ්‍යයන ආයතනයේ අධ්‍යක්ෂ ජනරාල් මහාචාර්ය සී. බී. දිසානායක මහතා පැවසුවේ මේ කාලගුණ වෙනස්වීම්වලට ප්‍රධාන හේතුවක් වනුයේ පොළොව රත්වීම බවයි.ඒ සමඟම ජ්‍යෙෂ්ඨ කාලගුණ විද්‍යාඥ හේමන්ත විතානගේ මහතා පැවසුවේ ලෝක කාලගුණ විද්‍යාඥයන්ගේ අදහස් අනුව ඉදිරි වසර 100 - 125 ඇතුළත ශ්‍රී ලංකාව අවට මුහුදු මට්ටම මීටරයකින් ඉහළ යාමට හැකි බවයි. ග්ලැසියර දියවීම නිසා මුහුදු මට්ටම වැඩිවීම සිදුවන බවත් ඒ යට ඇති මිතේන් වායුව අවට වායුගෝලයට මුදා හැරීමෙන් පෘථිවිය උණුසුම් වීම වැඩිවෙන බවත් හේමන්ත විතානගේ පවසයි.මේ පිළිබඳව අදහස් දැක්වූ හිටපු කාලගුණ අධ්‍යක්ෂ හා ජ්‍යෙෂ්ඨ කාලගුණ විද්‍යාඥ කේ. ආර්. අභයසිංහ මහතා පැවසුවේ මේ දිනවල රටපුරා ඇති කාලගුණ තත්ත්ව මෙන්ම මෙරට ඇති කාලගුණ තත්ත්වවල ආන්තික වෙනස්වීම් ඇති බවයි.මෙහිදී කාලගුණ විද්‍යාඥයන් අවධාරණය කළේ අපේ රටේ කොළ හැලෙන මාසයක් වන මේ මාසේ දරුණු වැසි ලැබීමත් යුරෝපාකරයේ ඇතුළු ලොව විවිධ තැන්වල හිම මිදීම සිදුවීම දරුණු කාලගුණ වෙනස්වීම්වල ලක්ෂණ බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=aa12021910</link>
    <topic>දෙනියායට සංචාරක කලාපයක්</topic>
    <author>සාගරිකා දිසානායක</author>
    <content>සාගරිකා දිසානායකදකුණු පළාතේ සංචාරක ස්ථාන හඳුන්වාදීමේ වැඩපිළිවෙළ යටතේ ඓතිහාසික පුදබිම්වලින් සහ ආකර්ෂණීය ස්ථාන රැසකින් හෙබි දෙනියාය ප්‍රදේශය නව සංචාරක කලාපයක් ලෙස වැඩිදියුණු කිරීමට පියවර ගෙන ඇත.මෙහිදී ප්‍රදේශයේ ආකර්ෂණීය සංචාරක ස්ථාන පිළිබඳ සොයා බැලීම, ඒ සඳහා ප්‍රවේශ මාර්ග සැකසීම වැඩි දියුණු කිරීම, දෙනියාය ප්‍රදේශයට පැමිණෙන සංචාරකයන්ට අවශ්‍ය පහසුකම්වලින් සමන්විත නව හෝටල් ඇති කිරීම, ප්‍රදේශය පිළිබඳ මනා දැනුමක් ඇති මඟ පෙන්වන්නන් පුහුණු කිරීම ආදියට ප්‍රමුඛත්වය ලබා දෙනු ඇත.විශේෂයෙන්ම ලෝක උරුම සිංහරාජ වනාන්තරය ප්‍රමුඛ ස්වාභාවික පරිසර පද්ධතිවලින් සමන්විත මෙම ප්‍රදේශය සුප්‍රසිද්ධ සත්මාල ඇල්ල ඇතුළත්ව ආකර්ෂණීය දියඇලි විශාල ප්‍රමාණයකින් සමන්විතය. මධ්‍යම කඳුකර ප්‍රදේශයේ දක්නට ලැබෙන සුලබ දසුනක් වන තේ වතු, තේ කර්මාන්ත ශාලා මෙම පළාතේ ද දක්නට ලැබේ.ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන මහතාගේ ප්‍රධානත්වයෙන් ශ්‍රී ලංකා සංචාරක මණ්ඩලයේ මෙහෙයවීමෙන් පැවැති රැස්වීමකදී මේ කරුණු අනාවරණය කෙරිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=aa12021911</link>
    <topic>‘ශ්‍රී ලංකාවේ ජාතීන් අතර සමඟිය විශිෂ්ටයි’</topic>
    <author>දයා ඩි.ෆොන්සේකා</author>
    <content>දයා ඩි.ෆොන්සේකාශ්‍රී ලංකාව සංවර්ධන මාවතේ ඉතා ඉදිරියෙන් සිටින බවත් දැන් ශ්‍රී ලංකාවේ ජාතින් අතර සමඟිය ඉතා හොඳීන් පවතින බවත් ලෝක ප්‍රජාව පවසති.යුරෝපා සංගමයේ ශ්‍රී ලංකා තානාපති බර්නාඩ් සැවේර්; මහතා යුරෝපා සංගමයේ සමාජ ආර්ථික වැඩ සටහනේ අලුත්ම සංවර්ධන සහයෝගීතා ව්‍යාපෘතිය එළිදැක්වීමේ උත්සවයට සහභාගි වෙමින් ප්‍රකාශ කෙළේ; ශ්‍රී ලංකාවේ සංවර්ධන කටයුතු ඉතා හොඳින් සිදුවන බවත් ඒ සඳහා යුරෝපා සංගමය ඉදිරියටත් උපරිම සහයෝගය ලබා දෙන බවත්ය.ශ්‍රී ලංකාව ඉතා හොඳින් ජාතීන් අතර සාමය පවත්වා ගෙන යන රටක්ව පවතින බව ජපානයේ හිටපු අගමැති යෂූමා ෆුකුඩා මහතා ද පැවැසීය. ජපානයේ ටෝකියෝ නගරයේ පැවැති ශ්‍රීී ලංකා නිදහස් දින උත්සවයට එක්වෙමින් ඔහු ඒ බව පෙන්වා දුන්නේය.ජපානයේ අධ්‍යාපන, සංස්කෘතික සහ විද්‍යා තාක්ෂණ ඇමැති හිරොමි හිරාතාන් මහතා පැවසූයේ ශ්‍රී ලංකාව ජාතීන් අතර සමඟිය ඉතා හොඳින් පවත්වා ගෙන යන අතර සංවර්ධනය අතින්ද ඉතා ඉහළ වර්ධනයක් අත්කැරගෙන සිටින බවයි. මේ අතර යුරෝපා සංගමය පවසා සිටියේ ශ්‍රී ලංකාවේ සංවර්ධන කටයුතු සඳහා තවත් රුපියල් බිලියන 2.4ක මූල්‍යාධාර ලබාදිමට තමන් තීරණය කොට ඇති බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=aa12021912</link>
    <topic>විද්‍යාභිවර්ධන සංගමයේ නව සභාපති ධූරයට මහාචාර්ය සරත් කොටගම පත්වෙයි</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහශ්‍රී ලංකා විද්‍යාභිවර්ධන සංගමයේ නව සභාපති ලෙස කොළඹ විශ්වවිද්‍යාලයේ සත්ත්ව විද්‍යා අංශයේ පරිසර විද්‍යාව පිළිබඳ මහාචාර්ය සරත් කොටගම මහතා පත්ව සිටී.වනජීවී අධ්‍යක්ෂ ජනරාල්, වනජීවී භාරයේ අධ්‍යක්ෂ, මිහිකත ආයතනයේ උපදේශක හා සභාපති යන තනතුරු ඇතුළු වනජීවී හා පරිසර ක්‍ෂේත්‍රවල තනතුරු රැසක් හෙබවූ හා හොබවන මහාචාර්ය කොටගම මහතා ‘සිරිලක කුරුල්ලෝ’ නම් ග්‍රන්ථය ඇතුළු පොත් හා ලේඛන ගණනාවක සංස්කාරකවරයා ද වෙයි.මෙරට සියලු ක්ෂේත්‍රවලට අයත් විද්‍යාඥයන් 3000ක් පමණ සාමාජිකත්වය දරන ශ්‍රී ලංකා විද්‍යාභිවර්ධන සංගමය (ඉඹ්ඒඒඉ) මෙරට විද්‍යාඥයන්ගේ ප්‍රධානම සංවිධානය වේ.පසුගියදා මහාචාර්ය සරත් කොටගම මහතා නව තනතුරේ වැඩ බාරගත් අතර එදිනම සංගමයට නව වෑන් රථයක් ලබාගැනීමට පෞද්ගලික ආයතනයක මූල්‍යාධාර ද ලබාගැනීමට ඒ මහතා සමත් විය. සංගමයේ සාමාජිකත්වයේ ක්‍රියාකාරිත්වය මඟින් රටේ සංවර්ධනයට විද්‍යාඥයන්ගේ පූර්ණ සහාය ලබාගැනීමට කටයුතු කිරීමට ද ඒ මහතා අපේක්ෂා කරයි.විද්‍යා සන්නිවේදන පාඨමාලාවක් ආරම්භ කිරීමටත් පාසල් සිසුන්ගේ විද්‍යාත්මක දැනුම වැඩිපුර ලබාදීමටත් සංගමයේ ප්‍රධාන මූලස්ථානය නවීකරණය කිරීමටත් ඒ මහතා කටයුතු කරමින් සිටී.මෙවර ශ්‍රී ලංකා විද්‍යාභිවර්ධන සංගමයේ සංවත්සර උලෙළ ප්‍රථම වරට යාපනයේදී පැවැත්වීමට ද ඒ මහතා අපේක්ෂා කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=ab1202197</link>
    <topic>රනිල්ගේ ඇමෙරිකානු හඬ</topic>
    <author>කේ.සී.ජේ. රත්නායක</author>
    <content>යුරෝපය සීතලෙන් ගල්ගැසී ඇත. ඒ හිරිවැටුණ ඇඟිලි දිග හැරෙන්නේ තව තවත් ඉන්ධන හා ගෑස් දැවීමෙනි. මේ අතර ලෝක වෙළෙඳපොළේ ඉන්ධන මිල හදිසියේ ඉහළ නැග්ගේය. ඊට ආසන්නම හේතුව ඉරානයට සම්බාධක පැනවීම සම්බන්ධව ඇමෙරිකන් ජනාධිපති බැරැක් ඔබාමා කළ ප්‍රකාශයක් බවත් මාධ්‍ය වාර්තාවල සඳහන් වෙයි.මේ කිසිවක් ගැන ඇත්ත ඇති සැටියෙන් කතා නොකරන අපේ විපක්ෂ නායකතුමා ඉතා හදිසියේ කාරණා දෙකක් පිළිබඳව කතා කෙළේය. මාලදිවයිනේ ජනාධිපතිවරයා කුමන්ත්‍රණයකින් බලයෙන් පහකෙරුණු විගස රනිල් වික්‍රමසිංහ මහතා; මාලදිවයිනට සුබපැතුම් පිරිනැමුවේය. ළඟදීම එතුමා මාලදිවයිනට යන බවත් සඳහන් කෙරිණ. වික්‍රමසිංහ මහතාට අද ලොව කිසිම රටකින් සංචාරයක් සඳහා රාජ්‍ය තාන්ත්‍රික ඇරියුමක් වත් නොලැබෙන බව වෙනම කතාවකි. දකුණු ආසියාවේ සියලු රටවල් ප්‍රජාතන්ත්‍රවාදය තහවුරු කරන ලෙසට මාලදිවයිනෙන් ඉල්ලා සිටියදී අපේ විපක්ෂ නායකතුමා පමණක් මාලදිවයිනට සුබපැතුම් පණිවුඩයක් යැව්වේය. අන්තර්ජාතික සමුළුවකදී ශ්‍රී ලංකාවට එරෙහිව අභූත චෝදනා නැගෙද්දී මාලදිවයිනේ හිටපු ජනාධිපතිවරයා ප්‍රසිද්ධියේ නිර්භීතව ඊට එරෙහිව නැඟී සිටියේය. වික්‍රමසිංහ මහතා ඒ වාඩුව පිරිමැසීමට මෙය අවස්ථාවක් කොට ගත්තේ ද යනු සැකයකි. මෑතක දී ඇමෙරිකාවේ ඉහළ පෙළේ දූත පිරිසක් ශ්‍රී ලංකාවට පැමිණ සිටියහ. උගත් පාඩම් කොමිසමේ අවසන් වාර්තාව පිළිබඳව එක්සත් ජාතික පක්ෂයට තම ප්‍රතිචාරය පළ කිරීමට මතක් වන්නේ ද ඒ මොහොතේමය.උගත් පාඩම් කොමිසමේ වාර්තාව ගැන ප්‍රතිචාර පළ කරන එක්සත් ජාතික පක්ෂය මුලින්ම කතාකරන්නේ එහි ඇති අඩුපාඩු පිළිබඳවය. ලොකුම අඩුපාඩුව ලෙස එක්සත් ජාතික පක්ෂය දකින්නේ උගත් පාඩම් කොමිසම විසින් සටන් විරාම ගිවිසුම පිළිබඳව කතා නොකර තිබීමය. එ.ජා.ප. නායක රනිල් වික්‍රමසිංහ මහතා මෙසේ කියයි.”...සටන් විරාම ගිවිසුම සංකල්පමය වශයෙන් දෝෂසහගත බවට කොමිසම දක්වා තිබීම පිළිගත නොහැකිය..”ඒ අනුව එ.ජා.ප.ය තවමත් විශ්වාස කරනු ලබන්නේ රනිල් සහ ප්‍රභාකරන් අතර අස්සන් කෙරුණු ඊනියා සටන් විරාම ගිවිසුම දේව වාක්‍යයක් ලෙස පිළිගත යුතුª බවයි. රනිල් - ප්‍රභා ගිවිසුම කුමක්ද? ශ්‍රී ලංකාවේ 1/3ක භූමි ප්‍රමාණයක් 1/3ක මුහුද සහ එහි පූර්ණ පාලනය එල්.ටී.ටී.ඊ. සංවිධානයට නෛතිකව පවරා දීමය. දෙවනුව ඊළාම් උසාවි, පොලීසිය පමණක් නොව ත්‍රස්තවාදී සන්නද්ධ ක්‍රියාකාරකම් ශ්‍රී ලංකාවේ නිල දෙවැනි හමුදාවක් ලෙස පිළිගැනීම ය. කොටි නාවික, යුද හා ගුවන් යන ත්‍රිවිධ ක්‍රියාකාරකම් වෙනම හමුදාවක් ලෙස ඉතිහාසයේ ප්‍රථම වරට ගිවිසුමක් මඟින් නිල වශයෙන් පිළිගත්තේ එ.ජා.ප.යේ රනිල් වික්‍රමසිංහ මහතාය. ශ්‍රී ලංකා රජයේ පාලන ප්‍රදේශ හා එල්.ටී.ටී.ඊ. පාලන ප්‍රදේශ යනුවෙන් ශ්‍රී ලංකා සිතියම ඉතිහාසයේ ප්‍රථම වරට ගිවිසුමක් මඟින් දෙකඩ කෙරුණේ ද රනිල් - ප්‍රභා අවබෝධතා ගිවිසුම මඟිනි. ශ්‍රී ලංකා රජයේ ත්‍රිවිධ හමුදාව හා පොලීසියට එල්.ටී.ටි.ඊ. පාලන ප්‍රදේශයට පය තැබීම පවා තහනම් කෙරිණ. ඒ වෙනුවට කොටි සාමාජිකයන් ශ්‍රී ලංකා රජයේ පාලන ප්‍රදේශයේ තිබූ හමුදා කඳවුරු අසලට පැමිණ කෙළේ සරම ඔසවා ප්‍රසිද්ධියේ මුත්‍රා කිරීම හා දෙවැනිව හමුදාවට පස්ස පැත්ත පෙන්නීමය. රනිල් - ප්‍රභා ගිවිසුම ක්‍රියාත්මක වුණේ ඒ ආකාරයෙනි.එල්.ටී.ටී.ඊ. සංවිධානයට වුවමනා ආයුධ අධිතාක්ෂණික සන්නිවේදන උපකරණ හා ගුවන් යානා අමතර කොටස් යනාදිය ශ්‍රී ලංකා රජයේ අනුග්‍රහය මත ගෙන්වා ගැනීමට ඉඩ සැලසිණ. ඒ භාණ්ඩ රේගුවේදී පරික්ෂා කිරීමට වත් ඉඩක් නොලැබිණ. ශ්‍රී ලංකා රජය (එක්සත් ජාතික පක්ෂ ආණ්ඩුව) අකුරටම ඒ අවබෝධතා ගිවිසුම රකිද්දී එල්.ටී.ටී.ඊ. පිස්තෝලකරුවන් කොළඹට පැමිණ ශ්‍රී ලංකා යුද හමුදාවේ අග්‍රගණ්‍යයේ බුද්ධි අංශ නිලධාරීන් එකිනෙකා බැගින් ඝාතනය කැර දැම්මේය. එල්.ටී.ටී.ඊ. සංවිධානයට මහත් තර්ජනයක්ව තිබූ දිගු දුර විහිදුම් බළකාය හා එහි බුද්ධි අංශය එ.ජා.ප. ආණ්ඩුවේ පූර්ණ අනුග්‍රහය මත විනාස කෙරෙන්නේ ද සටන් විරාම ගිවිසුම අස්සන් කිරීමට පෙරාතුවය. ඒ ක්‍රියාව සාධාරණීය කරමින් “බොම්බඩියර්” නමින් ජාතික පුවත්පතකට ලිපි ලියූ ජනමාධ්‍ය ඇම්බැට්ටයෙකු පසුකලෙක සරත් ෆොන්සේකාගේ ගජමිතුරෙකු බවට පත්විය. කුප්‍රකට සුදුකොඩි ගින්න පැතිරවීමට මූලික වූයේද ඔහුය. අද එවැනි ඇම්බැට්ටයෝ දේශපාලන රැකවරණ පතා විදේශගතව සිටිති. එහෙත් එය වෙනම කතාවකි. රනිල් - ප්‍රභා ඊනියා සටන් විරාම ගිවිසුමට නියමින් හා අනියමින් සාධුකාර දුන්නේ එන්.ජී.ඕ. කිහිපයක් හා ඔවුන්ගෙන් මුදල්, වරප්‍රසාද ලැබූ ජනමාධ්‍ය ඇම්බැට්ටයන් කිහිප දෙනෙක් පමණි. ඒ මිස ශ්‍රී ලංකාවේ අති බහුතර ජනතාව ඒ ද්‍රෝහී ගිවිසුම පිළිගත්තේ නැත. කෙසේද යත් එවකට එ.ජා.ප. ආණ්ඩුවේ අගමැති රනිල් වික්‍රමසිංහ මේ ගිවිසුමට අස්සන් කෙළේ පාර්ලිමේන්තුවට වත් නොදන්වාය. එයට කිසිම ජනපදනමක් හෝ ජනතා අනුමැතියක් හෝ සුජාතභාවයක් නොතිබිණ. ඒ ගිවිසුම තව දුරටත් ක්‍රියාත්මක වූයේ නම් එල්.ටී.ටී.ඊ.ය නිසැකයෙන්ම තම ඊනියා ඊළාම් රාජ්‍යයට ජගත් පිළිගැනීම ලබා ගන්නේය.එරිත්‍රියාව, නමින් අලුත් රටක් බිහි කෙරුණේ ද, නැඟෙනහිර ටිමෝරය නමින් අලුත් රටක් ලෝක සිතියමට එක්කෙරුණේ ද යුරෝපයට අලුත්ම රටක්ව්ඒඊර්‍ණ මැදිහත් වීමෙන් ලබාදුන්නේ යම් සේද ශ්‍රී ලංකාවට ද ඒ ඉරණම නිසැකයෙන්ම අත්වන්නේය. එහෙත් එක්සත් ජාතික පක්ෂය තවමත් විශ්වාස කරන්නේ ඒ කුප්‍රකට ද්‍රෝහී ගිවිසුම පිළිගත යුතු බවයි. කෙටියෙන්ම කිවහොත් එක්සත් ජාතික පක්ෂය උතුරු නැඟෙනහිර ගැටලුවට එකම විසඳුම ලෙස දකින්නේ එය බෙදා වෙනම පාලනයක් බවට පත් කිරීමය. ශ්‍රී ලංකාව සිංහල හා දෙමළ වශයෙන් දෙකඩ කිරීම මිස එක් රටක් ලෙස එක්සත් කිරීමට එක්සත් ජාතික පක්ෂය කැමැති නැත. උගත් පාඩම් කොමිසමේ අවසන් වාර්තාව සම්බන්ධයෙන් එක්සත් ජාතික පක්ෂය ප්‍රතිචාර පළ කරන්නේ ඒ බෙදුම්වාදී මානසිකත්වය දිගින් දිගටම විදහා පාමිනි. එහි ප්‍රතිඵලය නම් උගත් පාඩම් කොමිසමේ අවසන් වාර්තාව එ.ජා.ප.ය විසින් විටෙක තලගොයෙකු හා විටෙක කබරගොයකු බවට පත් කර ගැනීමය.එක්සත් ජාතිත පක්ෂය මෙසේද කියයි...ටෝකියෝ ප්‍රකාශනය ඇතුළුව එක්සත් ජාතික පක්ෂය රට වෙනුවෙන් ඉදිරිපත් කළ සාම සූත්‍රය එල්.ටී.ටී.ඊ. විසින් ප්‍රතික්ෂේප කිරීම පිළිබඳව සඳහන් කිරීම ද කොමිසම පැහැර හැර තිබේ. එසේම සාම ක්‍රියාවලිය ආරම්භ කිරීමෙන් පසු විසඳුමක් ලබා ගැනීම සඳහාත්, ත්‍රස්තවාදය දුරලීම සඳහාත් විදෙස් ප්‍රජාව දැක්වූ කැපවීම සැලකිල්ලට ගැනීමට කොමිසම අසමත් වී ඇත. එපමණක් නොව සටන් විරාම ගිවිසුම හේතුවෙන් ශ්‍රී ලංකාවේ ආර්ථිකයට සිදුවූ ධනාත්මක බලපෑම කොමිසම සම්පූර්ණයෙන් නොසලකා හැර තිබේ. සටන් විරාම ගිවිසුම නිසා ලද සමාජ හා ආර්ථික වාසි පිළිබඳව කොමිසම නිහඬය...”2001 දී බලයට පත්වූ රනිල් වික්‍රමසිංහ මහතාගේ අගමැතිත්වයෙන් යුත් එක්සත් ජාතික පක්ෂය බලයේ පැවතියේ වසර දෙකකට මඳක් වැඩි කෙටි කාලයකි. මහජනතාව ඊළඟට පැමිණි මහ මැතිවරණයේ දී එ.ජා.ප.ය කුජීත කෙළේය. නමුත් එ.ජා.ප.ය අදත් ඒ කාලයේ දී තමන් කළ කී දේ ගැන පුරසාරම් දොඩවයි. මේ තරම් සිහිමුලාවක් පිළිබඳව විශ්වාස කළ නොහැකිය. රනිල් -ප්‍රභා ද්‍රෝහි ගිවිසුම තවමත් හිස මත තබාගෙන යන එ.ජා.ප.ය ත්‍රස්තවාදය පරාජය කිරීම පිළිබඳව ත්‍රිවිධ හමුදාවට ප්‍රශංසා කරන්නේ බොරුවට බව මෙයින් මොනවට සනාථ වෙයි. මහජන වෛරයට පාත්‍රවීමට බියෙන් බොරු කියන මුත් එ.ජා.ප.ය ගෙන යන දෙබිඩි ප්‍රතිපත්තිය මෙයින් සැඟවිය නොහැකිය. එ.ජා.ප.යම කියා ඇති පරිදි ඔවුන් සටන් විරාම සමයේ රටට ලබාදුන් ප්‍රතිලාභ මොනවාදැයි බලමු. සටන් විරාම ගිවිසුම නිසා රටට ආර්ථික හා සමාජ ප්‍රතිලාභ රැසක් ලැබුණ බව එහි සඳහන් වෙයි. ඒ පිළිබඳව නිදසුන් කිහිපයක් සිහිපත් කරමු. රාජ්‍ය අංශය කප්පාදු කිරීමට සැලසුම් සකස් කර ෂශ්‍රාම වැටුප් ක්‍රමය ද අත්හිටවීමට පියවර ගත්තේ එ.ජා.ප. ආණ්ඩුවය. රජයේ සේවයට කම්කරුවෙකුවත් බඳවා ගත්තේ නැත. ආදායම් අධිකාරියක් පිහිටුවන මුවාවෙන් කළ දෙයෙහි ප්‍රතිඵලය වූයේ කුප්‍රකට වැට් බදු වංචාවෙන් ජාතික ආර්ථිකයට අති මහත් ධනයක් අහිමි වීමය. මේ අතර ගමේ පාරක් බෝක්කුවක් වත් පිළිසකර කැරුණේ නැත. ඉන්ධන සහනාධාරය වෙනුවට ලෝක වෙළෙඳපොළේ මිල සූත්‍රය ඉදිරිපත් කළ එ.ජා.ප. ආණ්ඩුව පොහොර, සමෘද්ධි යනාදී එකම මහජන සහනාධාරයක් වත් පුළුල් කෙළේ නැත. විදේශිකයන්ට ශ්‍රී ලංකාවේ ඉඩම්වල අයිතිය ලබාගැනීමට ඉඩ දුන්නේ ද ඒ කාලයේ ය. සතොස ඇතුළු මහජනතාවට සහනයක් ලබාදුන් රාජ්‍ය ආයතන විනාශ කැර දැමුණේද ඒ පාලන සමයේදීය. එහෙත් එ.ජා.ප.ය අදත් කියන්නේ සටන් විරාම ගිවිසුම නිසා රටට හා ජනතාවට සමාජ ආර්ථික ප්‍රතිලාභ ලැබුණු බවයි. ඒ ගැන සඳහන් නොකිරීම පිළිබඳව උගත් පාඩම් කොමිසමට අඳෙීනා නඟන එ.ජා.ප.ය තවදුරටත් මෙසේ කියයි..”... තුවාල ලැබූවන්, මරණයට පත්වූවන් සහ ආධාර උපකාර අවශ්‍ය අය සම්බන්ධයෙන් තවමත් නිසි සංඛ්‍යාලේඛන සකස් කර නැත. යුද මුක්ත කලාපයේ සිරවී සිටි පිරිස පිළිබඳව රජය සතුව නියම සංඛ්‍යාලේඛන නොතිබීමත් සහන කඳවුරුවල සිටි සංඛ්‍යාව පිළිබඳව නියම සංඛ්‍යාලේඛන රජය සතුව නොතිබීම පිළිබඳව කරුණු විමසීමට කොමිසම අපොහොසත් වී තිබේ.”එක්සත් ජාතික පක්ෂය මේ කියන්නේ හා ඉඟි කරන්නේ මොනවාද? ත්‍රස්තවාදය පරාජය කිරීමේ සටනේ අවසන් අදියරේ දී උතුරේ සිවිල් වැසියන් ලක්ෂයක් පමණ ශ්‍රී ලංකා රජයේ හමුදා අතින් ඝාතනයට ලක්වූ බැව් විදේශගත කොටි හිතවාදීන් ගෙන යන ප්‍රබල ප්‍රචාරයකි. කොටි ගැති මෙරට හා විදේශ රාජ්‍ය නොවන සංවිධාන කිහිපයක් ඉතා සංවිධානාත්මකව මේ බේගලය ශ්‍රී ලංකා රජයට එරෙහිව යොදා ගැනීමටත් එමඟින් අන්තර්ජාතික පීඩනයක් ශ්‍රී ලංකා රජය වෙත යොමු කිරීමටත් ක්‍රියාත්මක වෙයි. දැන් එක්සත් ජාතික පක්ෂය උගත් පාඩම් කොමිසමේ අවසන් වාර්තාවට මුවා වෙමින් සිදු කරන්නේ අර එල්.ටී.ටී.ඊ. ව්‍යාපෘතියට ලැජ්ජා නැතිව සහාය දීමය. එක්සත් ජාතික පක්ෂයේ ද්‍රෝහී මානසිකත්වය එළියට පනින්නේ ඒ ආකාරයෙනි. රනිල් වික්‍රමසිංහ මහතා ඒ බව මෙසේද කියයි.”....ලක්ෂ ගණනකට නිවාස අහිමි වීම, සිවිල් ජනතාව විශාල පිරිසකගේ ජීවිත විනාශවීම, ග්‍රාමීය ප්‍රජාව මහ පරිමාණයෙන් අතුරුදන්වීම නිසා ඇති වූ ජාතික කම්පනය තව බොහෝ කාලයක්, පරම්පරා ගණනාවක් අප සිත් සතන් තුළ හා විශේෂයෙන්ම දෙමළ ජනතාව තුළ රැඳී පවතිනු ඇත..”එක්සත් ජාතික පක්ෂයේ ප්‍රතිචාරයෙන් විදේශගත එල්.ටී.ටී.ඊ. ක්‍රියාකාරකම් සඳහා සානුකම්පිත බවක් හා සුජාතභාවයක් හිමිවෙයි. ශ්‍රී ලංකා ආරක්ෂක හමුදාවන්ට එරෙහිව බේගල් නිර්මාණයට අවශ්‍ය පසුබිම සකස් කැර දෙන්නේ ද එ.ජා.ප.ය හා විපක්ෂ නායකවරයාය. ශ්‍රී ලංකා රජය සහ ආරක්ෂක අංශ අතින් යුද අපරාධ සිදුවුණු බවත් මානව හිමිකම් කඩවුණු බවත් මේවා ගැන සෙවීමට අන්තර්ජාතික මැදිහත්වීමක් සිදු විය යුතු බවත් විදේශගත එල්.ටී.ටී.ඊ. ගැති බලවේග සහ කොටි හිතවාදී රාජ්‍ය නොවන සංවිධාන කිහිපයක් බලවත් ලෙස හඬ නැඟුවේය. එහි ප්‍රතිඵලය වූයේ එ.ජා.මහලේකම් බෑන් කී මූන් ඒ සිද්ධි විමර්ශනයට කමිටුවක් පත්කිරීමය. මෙයප්‍රසිද්ධ වූයේ දරුස්මාන් කමිටු වාර්තාව යනුවෙනි. ඒ කමිටුව ශ්‍රී ලංකා රජය කිසිසේත් පිළිගත්තේ නැත. එසේ නම් පිළිනොගත් කමිටුවක වාර්තාවක් ගැන ද ශ්‍රී ලංකා රජයේ කවර හෝ පිළිගැනීමක් නැත. නමුත් දැන් එජාප නායක රනිල් වික්‍රමසිංහ මහතා කියන්නේ මොනවාද?“... එක්සත් ජාතීන්ගේ විද්වත් වාර්තාව පිළිබඳව උගත් පාඩම් කොමිසම අවධානය යොමු නොකර තිබීම අවධාරණය කළ යුතු ය. ... ඒ වාර්තාවෙන් පෙන්වා දෙන කරුණු බොහොමයක් ගැන උගත් පාඩම් කොමිසම අවධානය යොමු කර නැත...”එජාප නායක රනිල් වික්‍රමසිංහ මහතා මේ අමුවෙන් ම කියන්නේ කොටි රූකඩයක් වූ දරුස්මාන් වාර්තාව පිළිගෙන ශ්‍රී ලංකාව යුද අපරාධ සම්බන්ධයෙන් උත්තර බැඳිය යුතු බවයි. එල්.ටී.ටී.ඊ. ත්‍රස්තවාදය විනාශ කිරීමේ වෛරය පිරිමසා ගැනීමට මොන යම් හෝ ඉඩක් සොයමින් සිටින විදේශගත කොටි ගැති බලවේග සමඟ එක පෙළට සිට ගන්නා එජාප නායක රනිල් වික්‍රමසිංහ මහතා මෙසේ ද කියා ඇත.“... යුද්ධයේ අවසන් කාලයේදී වූ විනාශයන් සහ අලාභයන් අවම කර ගැනීමට ශ්‍රී ලංකා රජය සාධාරණ ක්‍රියාමාර්ග ගෙන තිබුණේ ද යන කාරණය සම්බන්ධයෙන් උගත් පාඩම් නිසි තොරතුරු සොයා ගෙන නැත.”මේ ප්‍රකාශයෙන් ඔහු කෙළින් ම කියන්නේ යුද්ධයෙන් අවසාන අදියරේ දී ශ්‍රී ලංකා ආරක්ෂක හමුදා අතින් උතුරේ සිවිල් වැසියන්ට බරපතළ හානි සිදුවූ බවට ඊළාම්වාදීන් සහ එන්.ජී.ඕ. නඩය විසින් ගෙන යනු ලබන අවලාදය සත්‍යයක් බවයි. එජාප නායකයා ගේ ද්‍රෝහී මානසිකත්වය එතැනින් නතර වන්නේ නොවේ. ඔහු ඊළඟට කතා කරන්නේ චැනල් 4 මඩ වීඩියෝ නිෂ්පාදනය පිළිබඳවයි. ඉනුත් නොනැවතෙන ඔහු මෙසේ ද යෝජනා කරයි.“... උතුරේ හමුදාකරණය අඩු කරමින් සිවිල් පරිපාලන කටයුතු රාජ්‍ය සේවය වෙත පැවරීම”එජාප නායක රනිල් වික්‍රමසිංහ මහතා මෑතකදී උතුරු - නැඟෙනහිර දෙපළාතේ සංචාරය කැර තිබුණේ ද යනු අපි නොදනිමු. ඔහු තම යෝජනාවෙන් ඉඟි කරන්නේ උතුරේ හමුදා පාලනයක් පවතින බවයි. එහෙයින් ‘හමුදාකරණය’ අඩු කොට සිවිල් පරිපාලන කටයුතු රාජ්‍ය සේවය වෙත පැවරිය යුතු ය. මේ කුමන මගඩියක් ද? උතුරේ දැනටත් සිවිල් පරිපාලන කටයුතු සිදු කැරෙන්නේ ශ්‍රී ලංකා රාජ්‍ය පරිපාලන සේවයේ නිලධාරීන් අතිනි. හමුදාව කොතැනක වත් සිවිල් පරිපාලනය සඳහා යොදවා නැත.එහෙත් එතෙර සිටින ඊළාම්වාදීන් නිතර ම හඬ නඟන්නේ උතුරේ ජනතාවට ප්‍රජාතන්ත්‍රවාදී අයිතීන් නැති බවත් ශ්‍රී ලංකා හමුදාව මහජනතාව මර්දනය කරන බවත් ය. දැන් එජාපය ද ඒ කතාවම වෙනස් ලෙසකට ඉදිරිපත් කරන්නේ කිසිදු විලි ලැජ්ජාවකින් තොරව ය. ‘යුද වීරයා’ නිදහස් කැර ගැනීමට රූපවාහිනි කැමරා අටවා ගෙන මාධ්‍යවේදීන් පිරිවරා ගෙන එජාප නායකයන් බන්ධනාගාරයට යන්නේ එන්නේ ද තමන්ගේ යට ඇඳුම් නැති බව නො දැන ය. “ඕන ගොනකුට යුද්ධ කරන්න පුළුවන්” යැයි කීවේ ද ඒ ආකාරයෙන් ම ය. කුප්‍රකට “පාමංකඩ = අලිමංකඩ” කතාව කී උදවිය ද කොටි මහ විරු සමරුවට විදේශ රටවලට ගොස් ශ්‍රී ලංකා රජයට එරෙහිව දැඩි වාග් ප්‍රහාර එල්ල කළ කබල් වාමාංශික චරිත “යුද වීරයා” ගැන කිඹුල් කඳුළු හෙළන්නේ ද ඒ අයුරින්ම ය. එහෙත් රනිල් වික්‍රමසිංහ මහතා ඊට වඩා අවංකය. තම දේශද්‍රෝහී මානසිකත්වය සැඟවීමට ඔහු එතරම්ම උපාය ශීලී නොවේ. නමුත් ඔහු එජාප නායකයා ය. ඊටත් අමතරව විපක්ෂනායකයා ය. පුද්ගලයා නො වටිනා වූත් අර තනතුරු දෙක වටින්නේ ය. එතෙර සිටින කොටි රූකඩවලට රනිල් වික්‍රමසිංහ මහතා ගේ මේ ප්‍රකාශයන් මල් මසුරන් ලෙස වටින්නේ ඒ නිසා ය. එහෙත් ඉවසන්න. තවමත් බළලා මල්ලෙන් එළියට පැන්නේ නැත.උතුරේ පළාත් සභාව ස්ථාපිත කිරීම සඳහා ආණ්ඩුවත් දෙමළ සන්ධානයත් අතර සාකච්ඡා ගණනාවක් පැවැත්විණ. ඉඩම් හා පොලිස් බලතල ඇතුළුව 13 ඉක්මවා යන බලය බෙදීමක් දෙමළ සන්ධානය ඉල්ලා සිටි බවත්, උතුරු හා නැඟෙනහිර දෙපළාත් ඒකාබද්ධ කළ යුතු බවත් දෙමළ සන්ධානය අවධාරණය කළ බවත් වාර්තා විය. අවියෙන් ලබාගත නොහැකි දේ චාටුවෙන් ලබා ගැනීම ඔවුන්ගේ අරමුණ වන්නට ඇත. නො එසේ නම් දෙන්නට බැරි දේ ම දිගින් දිගට ඉල්ලා සිටින්නේ සාකච්ඡා කඩා කප්පල් කිරීමේ ප්‍රභාකරන්ගේ න්‍යාය අනුගමනය කළා වන්නට ද පුළුවන. උතුරේ මහජන ඡන්දයෙන් පළාත් සභාව පත් කොට ගෙන දෙමළ නියෝජිතයින් අතට බලය දීම මඟින් ශ්‍රී ලංකා රජයට එරෙහිව තවදුරටත් බොරු බේගල් ප්‍රචාරය කළ නොහැකි බව කොටි රූකඩ මනාව වටහා ගෙන සිටී. උතුරේ පළාත් සභාව ස්ථාපිත කළහොත්; මහජන මතය උරගා බැලුවහොත් එතෙර සිටින ඊනියා දෙමළ ඩයස්පෝරාවට සහ කොටි රූකඩයන්ට තවදුරටත් විදේශ රැකවරණ සහ වරප්‍රසාද ලැබීම සාධාරණීකරණය නොවන බවත් ඔවුන් දනී. ඒ සියල්ලටත් වඩා පහර වදින්නේ මෙරට ක්‍රියාත්මක වන කොටි රූකඩ එන්.ජී.ඕ නඩයටය. එමඟින් ඔවුන්ගේ ආදායම් මාර්ග නැත්තට නැති වන්නේ ය. එහෙයින් සාකච්ඡා කඩා කප්පල් කළ යුතු ය. ඒ සඳහා දෙමළ සන්ධානය තෝරා ගත්තේ දෙන්නට බැරි දෙයම ඕනෑ බව කියන ප්‍රභාකරන් න්‍යායයි.දැන් රනිල් වික්‍රමසිංහ එජාප නායකයා ද එහි වලිගයක් වී ඇත්තේ මෙසේ ය. සට කපට සීතල භාෂාවක් යොදා ගන්නා ඔහු ශ්‍රී ලංකා රජයට යෝජනා 15 ක් ඉදිරිපත් කරන්නේ ඉංග්‍රීසි භාෂාවෙනි. “උතුරේ හමුදා කරණය අඩු කොට සිවිල් පරිපාලනය රාජ්‍ය සේවය වෙත පැවරීම” නම් යෝජනාවද ඒ අතරින් එකකි. උගත් පාඩම් කොමිසමට මුවා වෙමින් එජාපය ශ්‍රී ලංකාවේ ජාතික සමඟියට එරෙහිව බිම් බෝම්බ අටවන්නේ පදනම් විරහිත අවලාදවලට පිළිගැනීමක් ද එක් කරමිනි. කෙසේ වෙතත් එජාප නායකයා රජයට යෝජනා කරන්නේ 13 වන ව්‍යවස්ථා සංශෝධනයක් ඉක්මවන ආකාරයේ බලයක් උතුරට ලබාදිය යුතු බවයි. ඉඩම් හා පොලිස් බලතල දිය යුතු බව ද අවධාරණය කරයි. තම දුර්වල මතවාදය සාධාරණීකරණය කිරීමට එතුමා උදාහරණයට ගෙන තිබෙන්නේ විකල්ප ප්‍රතිපත්ති කේන්ද්‍රය නම් රාජ්‍ය නොවන සංවිධානය මනෝමූලිකව සම්පාදනය කළ කබල් වාර්තාවකි. රනිල් වික්‍රමසිංහ මහතා මෙසේ කියා ඇත.“... විකල්ප ප්‍රතිපත්ති කේන්ද්‍රය ඉදිරිපත් කළ “අභ්‍යන්තර අවතැන්වූවන් ගේ ඉඩම් සහ දේපළ අයිතිය නම් වාර්තාව මඟින් සහ අවතැන්වූවන් පිළිබඳ එක්සත් ජාතීන්ගේ මහ කොමසාරිස්වරයා සහ ශ්‍රී ලංකා මානව හිමිකම් කොමිසම ඉදිරිපත් කළ “ශ්‍රී ලංකාවේ අභ්‍යන්තර අවතැන්ගේ සහ අනාථයන්ගේ දේපළ ප්‍රශ්න සම්බන්ධ නෛතික විවරණය” නම් ලේඛනය මඟින් මේ ගැටලුව ගැන අවධානය යොමු කර ඇත.”එක්සත් ජාතීන්ගේ මහ කොමසාරිස් සහ ශ්‍රී ලංකාවේ මානව හිමිකම් කොමිසම යන ආයතන නාම දෙක මෙහිදී යොදා ගෙන ඇත්තේ වංචාවට ය. රනිල් වික්‍රමසිංහ මහතාට සැබවින් ම වුවමනා වී තිබෙන්නේ කිසිදු ජන පදනමක් නැති අභිරහස් වැඩ සිදුවන විකල්ප ප්‍රතිපත්ති කේන්ද්‍රය නම් විදේශ මුදලින් යැපෙන රූකඩ එන්ජීඕ කල්ලියේ මතවාදය සළුපිළි අන්දවා ඉදිරිපත් කිරීමට ය. එජාපය කල්පනා කරන්නේ කොටි ගැති රූකඩ රාජ්‍ය නොවන සංවිධානයකට වුවමනා පරිදි මෙරට බලය බෙදිය යුතු බව හා රාජ්‍ය තන්ත්‍රයේ ප්‍රතිසංස්කරණ සිදුකළ යුතු බවයි.ශ්‍රී ලංකා රජයට හා හමුදාවට එරෙහිව නියමින් හා අනියමින් සාපරාධී බේගල් නිර්මාණය කෙළේ ද තවමත් ඒ කටයුතු හා සම්බන්ධ වී සිටින්නේ ද රාජ්‍ය නොවන සංවිධාන කිහිපයකි. ජිනීවා නුවරට ගොස් ශ්‍රී ලංකාවට හා හමුදාවට එරෙහිව කාල බෝම්බ අටවන්නේ ද මොවුන් ය. දැන් එක්සත් ජාතික පක්ෂය හා විපක්ෂ නායකවරයා එළි පිටම ඔවුන් ගේ බඩු මල්ල රැගෙන කඩේ යෑමට පටන් ගෙන ඇත. මේ කෙතරම් පිරිහීමක් ද? මෙය අමුවෙන් ම කිවහොත් එක්සත් ජාතික පක්ෂය මෑතකදී කළ දෙවැනි දේශද්‍රෝහී ක්‍රියාව වන්නේ ය. පළමුවැන්න වන්නේ පාර්ලිමේන්තුවට හා ඇමැති මණ්ඩලයට වත් නොදන්වා එජාප නායකයා සහ ප්‍රභාකරන් අතර අත්සන් කළ අවබෝධතා ගිවිසුම ය. ඒ ගිවිසුම සම්පාදනය කෙළේ එජාප ආණ්ඩුවේ උපදේශකයන් හෝ ශ්‍රී ලංකා රජයේ නීති උපදේශකයන් නොවේ.රනිල් - ප්‍රභා ගිවිසුම ගැන මෙරට නීතිපති දෙපාර්තමේන්තුව තබා කථානායකවරයාවත් කිසිවක් දැන සිටියේ නැත. ඒ ද්‍රෝහී ගිවිසුම සකස් කෙළේ හොඳින් හෝ නරකින් රටවල් බෙදා වෙන් කිරීම සම්බන්ධයෙන් කුප්‍රකට අතීතයක් ඇති පිරිසකි. එජාප ආණ්ඩුවේ අගමැතිව සිටිමින් රනිල් වික්‍රමසිංහ මහතා කෙළේ අනුන් හදා දුන් ගිවිසුමට අත්සන් කිරීම පමණි. අද ඔහු කරන්නේ කොටි ගැති රූකඩ කිහිපයක් විසින් ලියා දුන් ලේඛනයක් එජාපය නමින් ඉදිරිපත් කිරීම ය. එක්සත් ජාතික ද පාක්ෂිකයන් දිගින් දිගටම විහිළුවට හා විනාශයට තල්ලු කිරීම ඔහුගේ විනෝදාංශය වී තිබේ.ඉන්ධන මිල ඉහළ යෑම ආශ්‍රිතව හටගත් සිද්ධි අද උණුසුම් සිරස්තල වී තිබේ. ඒ පිළිබඳව අවධානය යොමු කිරීම වැදගත් ය. ඒ අතරවාරයේ රනිල් වික්‍රමසිංහ මහතා සහ එක්සත් ජාතික පක්ෂය බොර දියේ මාළු බාන්නේ ය. මහජන අවධානය වෙනතක තිබියදී එජාපය උත්සාහ ගන්නේ අතිශයින් ම විනාශකාරී අදහස් සහිත ලේඛනයන් උත්තරීතර පාර්ලිමේන්තුවට ඉදිරිපත් කිරීමට ය. එහෙත් එය සාර්ථක වූයේ නැත. ඉන්ධන මිල කළ කලබැගෑනිය මැද එජාපයේ ඇතැමුන් ගිනි ගන්නා තෙල්වලින් සුරුට්ටු පත්තු කිරීමට ගත් උත්සාහයන් අපි දුටුවෙමි. එහෙත් එක්සත් ජාතික පක්ෂය ඒ කලබලයට මුවා වී උත්සාහ කෙළේ මුළු රටටම ගිනි තැබීමට කොටි ගැත්තන්ට හා කොටි රූකඩයන්ට අවස්ථාවක් ලබාදීමට ය. - අධිනීතිඥ ගෝමින් දයාසිරිඅන්තර්ජාතික ප්‍රජාවේ බහුතරයක් උගත් පාඩම් කොමිසමේ නිර්දේශවලට ප්‍රණාමය පුද කරමින් එහි නිර්දේශ ක්‍ෂණිකව ක්‍රියාත්මක කළ යුතුයි කියන අවස්ථාවේ ටී. එන්. ඒ හා රනිල් වික්‍රමසිංහ එය හෑල්ලු කිරීම සඳහාත් රට විදේශ මැදිහත් වීමකට ගොදුරු කිරීමටත් උගත් පාඩම් කොමිමේ නිර්දේශ දැඩි විවේචනයකට ලක්කර තිබෙනවා.රටක් වශයෙන් විදේශ බලපෑම් වලින් මෙන්ම විදේශයක නීති අන්තර්ගතවීමකට මැදිහත් නොවී ඒවා වළක්වාගත යුතුව ඇති මොහොතක මෙබඳු තත්වයන් ඇති කිරීමට රනිල් වික්‍රමසිංහ වැනි කෙනකු මුල පිරීම ඉතා කනගාටුදායකයි.රජය දෙමළ ජනයා කෙරෙහි දැඩි ලෙස සානුකම්පිතව සිතමින් ඔවුන් වෙනුවෙන් දැඩි කැපවීමකින් කටයුතු කරන මෙවැනි වකවානුවක පක්‍ෂ දේශපාලනික න්‍යාය පත්‍රය අනුව ක්‍රියාත්මක වීම කනගාටු දායකයි. තවත් අතකින් මෙය රනිල් වික්‍රමසිංහ මහතා රටට සතුරු බලමුළු ශක්තිමත් කිරීමට කටයුතු කිරීමට ගත් උත්සාහයක්. මෙබඳු අසත්‍ය ප්‍රවෘත්ති මඟින් රටේ ජනතාවට සිදුවන්නේ මහත් අපරාධයකි. මෙය පක්‍ෂ භේද අමතක කර රට වෙනුවෙන් සිතා කටයුතු කළ යුතු වකවානුවකි.කේ.සී.ජේ. රත්නායක කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=ab1202191</link>
    <topic>ඇමෙරිකාව කළ යුත්තේ ලංකාවට විරුද්ධ වීම නොව ප්‍රසාදය පළ කිරීමයි</topic>
    <author>සාකච්ඡා කළේ සරත් පෙරේරා ඡායාරූපය විමල් කරුණාතිලක</author>
    <content>කැලණිය විශ්ව විද්‍යාලයේ දේශපාලන විද්‍යාව පිළිබඳ ජ්‍යෙෂ්ඨ කථිකාචාර්ය ඔසන්ත තල්පාවිලශ්‍රී ලංකාවට විරුද්ධව ගෙන එන යෝජනාවකට මෙවර මානව හිමිකම් කවුන්සිලයේදී සහාය දෙන බව ඇමෙරිකාව කියා සිටියත් ඇමෙරිකාව කළ යුතුව තිබෙන්නේ ත්‍රස්තවාදය පරදා ප්‍රජාතන්ත්‍රවාදය ජය ගැන්වූ ශ්‍රී ලංකාවට ප්‍රසාදය පළ කිරීමේ යෝජනාවක් මානව හිමිකම් කවුන්සිලයට ගෙනඒම යැයි කැලණිය විශ්ව විද්‍යාලයේ දේශපාලන විද්‍යාව පිළිබඳ ජ්‍යෙෂ්ඨ කථිකාචාර්ය ඔසන්ත තල්පාවිල මහතා පවසයි.සිළුමිණ සමඟ සම්මුඛ සාකච්ඡාවකට එක්වෙමින් කථිකාචාර්යවරයා මේ ප්‍රකාශය කළේය.එහිදී ඇසූ ප්‍රශ්න කීපයකට තල්පාවිල මහතා දුන් පිළිතුරු මෙසේ ය.* ත්‍රස්තවාදය නිමා කළත් ජාත්‍යන්තර වශයෙන් ශ්‍රී ලංකාවට තිබෙන බලපෑම තවමත් එසේම පවතින බව පෙනී යනවා. මානව හිමිකම් කවුන්සිල සමුළුවේදී ලංකාවට විරුද්ධ යෝජනාවකට සහාය දෙන බව ලංකාවට පැමිණි බ්ලේක් ඇතුළු ඇමෙරිකානු නිලධාරීන් පැවැසීමෙන් මේ බව පැහැදිලියි. ඔබ මේ අභියෝගය දකින්නේ කොහොම ද?මානව හිමිකම් ඉස්සරහට දාල ත්‍රස්තවාදය විනාශ කළ ලංකාවට විරුද්ධව කටයුතු කරන්න යාම තමයි මෙතනදි ඇමෙරිකාව කරන්න යන ලොකුම විහිළුව. ලංකාවේ නීත්‍යනුකූල හමුදාව ප්‍රභාකරන් ඇතුළු ත්‍රස්තවාදී නායකයන් විනාශ කර දැමීමෙන් කාගෙ මානව හිමිකම් ද අහිමි කරල තියෙන්නෙ. එහි අවසාන ප්‍රතිඵලය වෙලා තියෙන්නේ ලක්ෂ තුනකට වැඩි උතුරේ වැසියන් සියලු දෙනාගේ මානව අයිතිය ආරක්ෂා කර දීමයි. අද එම වැසියන් වසර තිහක කුරිරු ත්‍රස්තවාදයකින් පසුව නිදහස කියන්නේ මොකක්ද කියල අත්දකිමින් සිටිනවා. අඩුපාඩුකම් එතන යම් තරමකට තියෙන්න පුළුවන්. නමුත් ත්‍රස්තවාදය පැවැති කාලයට වැඩි බෙහෙවින් සුරක්ෂිත නිදහසක් අද උතුර ඇතුළු මුළු රටේම ස්ථාපිත වෙලා තියනවා. මෙතන තියන හාස්‍යජනක කාරණය තමයි ඇමෙරිකාවත් මෙවැනි සාධනීය වෙනසක් උතුරේ ජන ජීවිතයේ වෙලා තියනවා කියලා පිළිගන්න ගමන්ම පරණ සිද්ධි ගැන පරීක්ෂා කළ යුතු ය කියමින් ම මෙවර මානව හිමිකම් කවුන්සිලයේදී ලංකාවට විරුද්ධව ගෙන එනවා කියන යෝජනාවකට තමන් සහාය දක්වනවා යැයි කියා සිටීම.* ඇමෙරිකාවත් ලෝක ත්‍රස්තවාදයට විරුද්ධව යුද වැදුණ රටක් නේද?ලෝක ත්‍රස්තවාදය විනාශ කරන්න කියල ඩොලර් බිලියන ගණනක අති විශාල වියදමක් දරල නවීන අවි යොදාගෙන අල්කයිඩා සංවිධානයට විරුද්ධව යුද වැදුණ ඇමෙරිකාව ඒ සඳහා අනෙකුත් රටවල සහායත් ඉල්ලා සිටියා. අන්තර්ජාතික නීතින් උල්ලංඝනය කරමින් පාකිස්තානයට වැදිලා අල්කයිඩා සංවිධානයේ නායකයා අල්ලගෙන මරා දැම්මා. එතනදි පාකිස්තානයේ ස්වාධිපත්‍යය සම්පූර්ණයෙන්ම උල්ලංඝනය කළා. නමුත් ඇමෙරිකාව කිව්වේ මොකක්ද. තමන්ගේ රටේ ජාතික ආරක්ෂාව ප්‍රධානයි කියලා. මෙහෙම බලනකොට ඇමෙරිකාව බින් ලාඩන් තරම්ම කුරිරු ත්‍රස්තවාදී නායකයකු වන ප්‍රභාකරන් මරා දැමීම ප්‍රතික්ෂේප කළ යුතු කාරණයක් නොවෙයි. මෙතනදි ඇමරිකාව ඇත්තටම කළ යුතුව තිබෙන්නේ ලංකාවට විරුද්ධව එනවා ය කියන යෝජනාවකට සහාය දීම නොව එයට විරුද්ධව ත්‍රස්තවාදින් විනාශ කර ලක්ෂ ගණනක සිවිල් වැසියන්ගේ නිදහස ආරක්ෂා කර දීම වෙනුවෙන් ශ්‍රී ලංකාවට ප්‍රසාදය පළ කිරීමේ යෝජනාවක් මානව හිමිකම් කවුන්සිලය ඉදිරියට ගෙන ඒමයි.ඇමෙරිකාව ප්‍රමුඛ ලෝකයේ බලවත් බටහිර රටවල් කීපයක් අනෙකුත් දිළිදු හා සංවර්ධනය වන රටවලට බලපෑම් කිරීම අද එක විදියක කලාවක් බවට පත්වෙලා. 1990 න් පස්සේ ලෝක දේශපාලන බල තුලනයේ ඇතිවූ හිඩැස තුළ ඇමෙරිකාව තම ආධිපත්‍ය අනෙකුත් රටවල් මත පටවන්න උත්සාහයක යෙදී සිටින බව පැහැදිලියි. තමන්ට විරුද්ධ නැතිනම් තමන් කියන දේ නාහන නායකයන් දඩයම් කිරීමේ උත්සාහයක ඇමෙරිකාව ප්‍රමුඛ බටහිර රටවල් දිගටම නිරතව සිටිනවා.ලංකාව අපහසුතාවට පත් කිරීම තමයි මේ වෙලාවේ ඇමෙරිකාවේ වුවමනාව වී තිබෙන බව පෙනෙන්නේ. ඔවුන් තමන්ට නුරුස්සන පාලනයන්ට හා පාලකයන්ට විරුද්ධව උද්ධච්ච ක්‍රියා කලාපයක් ගෙන යමින් සිටිනවා. මෙතනදි මානව හිමිකම් ප්‍රශ්න තමයි ඔවුන් ඉදිරියට ගෙනෙන්නේ. මෙහි අලුත්ම තර්ජනය එල්ල වී ඇත්තේ ඉරානයටයි. අද ඇමෙරිකාව ඉරානයට සම්බාධක පනවා ඔවුන් තනි කරන ප්‍රතිපත්තියක් ගෙන යමින් සිටිනවා.* ත්‍රස්තවාදයට විරුද්ධ සටනට ලංකාවට ඇමරිකාවත් ආධාර කළා...?ඇමරිකාව, ඉන්දියාව, චීනය, රුසියාව හුඟක් රටවල් සහාය දුන්නා.ඇමරිකාව ලංකාවේ ත්‍රස්තවාදයට විරුද්ධ සටනට මුල් අවස්ථාවේ පුළුල් ලෙස ආධාර කරන ප්‍රතිපත්තියක සිටියා. ඇමරිකාවත් ප්‍රභාකරන්ගේ එල් ටී ටී ඊ සංවිධානය තහනම් කළ රටක්. මෙතනදි ඇතිවුණ විරසකය වුණේ යුද්ධයේ අවසාන අවස්ථාවේ එල් ටී ටී ඊ නායකයන් බේරා ගැනීමට ඇමරිකාවට වුවමනා වීමයි. එය එසේ සිදුවුණේ නැහැ. ඔවුන් යුද්ධයේදී මිය ගියා. මේ පිළිබඳව දෙමළ ඩයස්පෝරාවේ වුවමනාව මත ඇමරිකාව ලංකාවට චෝදනා එල්ල කරනවා. කිසිදු සාක්ෂියකින් තොරවයි මේ චෝදනා නගමින් සිටින්නේ. ඔවුන් ඒ පිළිබඳව පරීක්ෂණයක් ඉල්ලනවා.ඉරාකයේ, ඇප්ගනිස්ථානයේ මොන තරම් ජීවිත හා දේපළ හානි ඇමරිකාව අතින් සිදුවෙලා තියනව ද? මෑතකම පාකිස්තානයේ හමුදා අනු කණ්ඩයක්ම ඇමරිකානු ගුවන් ප්‍රහාරයකින් මිය ගියා. පස්සෙ ඒක අත් වැරදීමක් කියල ඇමරිකාව කිව්වා. ඊයේ පෙරේදා ඇප්ගනිස්ථානයේදී එල්ල කළ ගුවන් ප්‍රහාරයකින් ගිනි තපිමින් සිටි ළමයි හතර පස් දෙනෙක් මියගියා. වියට්නාමයේ ඇමරිකානු මැදිහත්වීම බලවත්ම ඛේදවාචකයක් වුණා. ලතින් ඇමරිකානු රටවලත් ඇමරිකානු මැදිහත් වීම් සිදුවුණා. මේව එකක් ගැනවත් ඔය කියන පරීක්ෂණ නැහැ. චෝදනා නැහැ. කුඩා රටවලට තමයි ඇමරිකාව පරීක්ෂණ ඉල්ලන්නේ.* එක පැත්තකින් උගත් පාඩම් හා ප්‍රතිසන්ධාන කොමිසමේ වාර්තාව ක්‍රියාත්මක කරන ලෙස ඉල්ලද්දි යුරෝපා කොමිසම වගේ අංශවලින් ලංකාවේ යුද්ධයේ අවසාන භාගයේ සිදුවූ සිද්ධි ගැනත් ස්වාධීන පරීක්ෂණ පැවැත්විය යුතු බවට යෝජනාවක් ගෙන එනු ඇතැයි කියවෙනවා...?මේ කොමිසම් වාර්තාව ප්‍රසිද්ධ කළේ පසුගිය දෙසැම්බරයේ අවසාන භාගයේ. වාර්තාව ක්‍රියාත්මක කරන බවට රජය පැත්තෙන් සහතික වී තිබෙනවා. ඒ සඳහා ආරම්භක පියවර ගෙන ඇකි බවටත් රජය පවසා තිබෙනවා. ඒ නිසා කොමිසම් වාර්තාව ක්‍රියාත්මක කිරීමට ප්‍රමාණවත් කාලයක් රජයට ලබා දිය යුතුයි.දරුස්මාන් කොමිෂන් වාර්තාව මෙන් නොව උගත් පාඩම් කොමිසම උතුරු පළාතටම ගොස් ඇසින් දුටුවන් හමු වී සාක්ෂි විමසා මේ වාර්තාව ඉදිරිපත් කර තිබෙනවා. සාක්ෂි තිබෙන සිද්ධීන් සම්බන්ධව අධිකරණ ක්‍රියාමාර්ග ගන්නා ලෙස ද ඔවුන් නිර්දේශ කර තිබෙනවා. හමුදාව පැත්තෙන් පරීක්ෂණ මණ්ඩලයක් ද මේ සඳහා පත්කරලා.ත්‍රස්තවාදීන් මේ යුද්ධය කළේ ගල්කටස් තුවක්කුවලින් නොව නවීන අවි ආයුධවලින් බව කවුරුත් දන්නවා. හමුදාවටත් මේ යුද්ධයට ඊට සරිලන නවීන ආයුධ පාවිච්චි කරන්න සිදුවුණා. යුද්ධයකදී හැමදේම සුබවාදී ලෙස සිදුවේ යැයි කල්පනා කිරීම වැරැදියි. යුද්ධයකදී අප කැමැති දේ වගේම අකමැති දේත් සිදු වෙනවා. පාලනයෙන් පිට දේ සිදු වෙනවා.* බරපතළ ලෙස සිවිල් වැසියන් ඝාතනය වූ බවටත් චෝදනාවක් තියනවා?මේක අද අසරණ වෙලා ඉන්න දෙමළ ඩයස්පෝරාව හමුදාව පැත්තට දාන චෝදනාවක්. ඔවුන්ට ත්‍රස්තවාදී නායකයන් ඝාතනය වී ඇති අවස්ථාවක අවසාන වශයෙන් කළ හැකි චෝදනාවක් මේකයි. දෙමළ ඩයස්පෝරාව හමුදාවට විරුද්ධව නඟන හඬ තමයි අද ඇමරිකාව හා බටහිර රටවල් පැත්තෙන් මතු වී එන්නේ. මේ යුද්ධයේදී සිවිල් ජනතාවට හානියක් වුණානම් ඒ කොටින් අතින් විය යුතුයි. හමුදාව හැම අවස්ථාවේම උත්සාහ කළේ සිවිල් ජනතාවට වන හානි අවම කිරීමට බව කවුරුත් පිළිගන්නා කරුණක්. ලෝකයම ත්‍රස්තවාදයට විරුද්ධව ක්‍රියා කරන වේලාවක අප ලැබු ජයග්‍රහණය අවතක්සේරු කිරීමට දරන උත්සාහයට අප ඉඩ නොදිය යුතුයි. අපට විරුද්ධව මානව හිමිකම් චෝදනා නඟන්න හදන අය අප වැනි ලෝකයේ නැගී එන රටවල් බොහොමයකට එවැනිම චෝදනා නඟනවා. ඔවුන් මානව හිමිකම් කඩකිරීමේ චෝදනාව දමා තමන්ට පාලනය කළ නොහැකි ලෙස පෙනෙන රටවල් පාලනය කිරීමටයි මේ උත්සාහය දරමින් සිටින්නේ.* මානව හිමිකම් පිළිබඳ ප්‍රශ්නය වගේම උතුරේ ජනතාවට විසඳුමක් නොලැබීම ගැනත් රට තුළත් බාහිරවත් ප්‍රශ්න කිරීම්වලට ලක් වෙනවා?යුද්ධය අවසන් වී වසර දෙකක් ගෙවුණත් උතුරට විසඳුමක් ලබා දී නැති බවට නැඟෙන චෝදනාව අඩුවෙන් තක්සේරු කරන්න බැහැ. මිනිසුන්ට කෑම බීම, රැකී රක්ෂා සියලු ආර්ථික පහසුකම් ලැබුණත් අවසානයේ දේශපාලන ඉල්ලීම් ගැන උත්සුක වෙනවා.පළාත් සභා ගැන වගේම අලුත් විසඳුමක් ගැනත් කතා වෙනවා. පළාත් සභා ක්‍රමය මේ ප්‍රශ්නයට විසඳුමක් ලෙස ඉදිරිපත් කළත් අදත් පළාත් සභාවක් නැත්තේ උතුරට විතරයි.* දහතුන සංශෝධනය ඉක්මවා ගිය බලය බෙදීමක් ගැන වගේම ඉඩම් හා පොලිස් බලතල බෙදීම ගැනත් මෑතක චෝදනා, යෝජනා ඉදිරිපත් වුණා...?දී ඇති බලය අඩුකර විසඳුමකට එන්න බැරි වේවි. දෙමළ පාර්ශවයේ චෝදනාව පළාත් සභා බලතල ප්‍රමාණවත් නොවන බවයි. සිංහල බහුතරය පැත්තෙන් කියන්නේ ඉඩම් හා පොලිස් බලතල පළාත් සභභාවලට නොදිය යුතු බවයි. මෙතනදි විසඳුමක් ඇතිකර ගැනීමට නම් පළාත් සභා පිහිටුවූ 13 සංශෝධනයට අඩු බලය බෙදීමක් ගැන කතා කිරීම ප්‍රායෝගික වන්නේ නැහැ.පොලිස් හා ඉඩම් බලතල 13 ව්‍යවස්ථා සංශෝධනයෙන් යම් තාක් දුරකට පළාත් සභාවලට ලැබෙනවා. මෙතෙක් එම බලතල නොදීමයි ප්‍රශ්නය වී තිබෙන්නේ. උතුරු නැගෙනහිර මුල්ම පළාත් සභා මහ ඇමැති වර්ධරාජා පෙරුමාල් වෙනම රාජ්‍යයක් ප්‍රකාශයට පත් කිරීම දක්වා යාම නිසා ඉඩම්, පොලිස් බලතල දීම වෙනම පාලනයකට පාර කැපීමක් වනු ඇතැයි කියන විවේචකයන් සිටිනවා. අද පොලිස් සේවයට ද්‍රවිඩ පොලිස් නිලධාරීන් ද බඳවා ගනිමින් සිටිනවා. දෙමළ වැසියන්ට තම භාෂාවෙන් පොලීසියට පැමිණිල්ලක්වත් කළ නොහැකි බවට නැඟෙන චෝදනාව පොලීසියේ දෙමළ නිලධාරීන් සිටින්නේ නම් ඉබේම විසඳෙනවා.උතුරේත් දකුණේත් ක්‍රියාත්මක වන්නේ එකම පොලීසියක් නම් පළාත් සභාවට පොලිස් බලය දීම ප්‍රශ්නයක් කර ගත යුතු නැහැ. අවසාන බලය මධ්‍යම ආණ්ඩුව සතු විය යුතුයි.සාකච්ඡා කළේ සරත් පෙරේරා ඡායාරූපය විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=ab1202192</link>
    <topic>56’ පෙරැළිය සමරන්නේ තීරණාත්මක මොහොතකයි</topic>
    <author>සටහන බුද්ධිකා බ්‍රාහ්මණගේ</author>
    <content>මහජන එක්සත් පෙරමුණේ උප සභාපතිසෝමවීර චන්ද්‍රසිරිශ්‍රී ලාංකික දේශපාලන ඉතිහාසයේ 1956 සුවිශේෂි සංධිස්ථානයකි. “පනස් හයේ පෙරළිය” යනුවෙන් එය හඳුන්වන්නේ සමාජ, දේශපාලන, ඓතිහාසික, සංස්කෘතික වශයෙන් සුවිශේෂි වෙනස්කම් රැසක්ම සිදුවූ කාල වකවානුවක් බැවිනි. පනස් හයේ පෙරැළිය සිදුවී වසර පනස් පහක් ගෙවී තිබේ. 1956 දී සඟ, වෙද, ගුරු, ගොවි, කම්කරු පංච මහා බලවේගයන් සමඟ සියලු වාමාංශික බලවේග එක්වූයේ මහජන එක්සත් පෙරමුණ වටාය. පනස් හයේ පෙරළියට වසර පනස් පහක් පිරීම පිළිබඳව මහජන එක්සත් පෙරමුණේ උප සභාපති සෝමවීර චන්ද්‍රසිරි මහතා මෙසේ අදහස් දක්වයි.1948ලැබු නිදහස නාමික නිදහසක්. බ්‍රිතාන්‍ය අධිරාජ්‍යයට ඕනෑම අවස්ථාවක අප රට ඔවුන්ගේ අවශ්‍යතා සඳහා පාවිච්චි කිරීමේ බලතල ඔවුන් සන්තකයේ තබාගෙනයි නිදහස ලබා දුන්නේ. 1948 පසුවත් ක්‍රියාත්මක වූයේ සුදු අධිරාජ්‍යයට අවශ්‍ය නීති රීති. රටේ පොදු සාමාන්‍ය ජනතාව බදු බරින් පීඩනයට පත්වී ඉතාමත් අන්ත අසරණ දිවි පෙවෙතක් ගත කළේ.රට සැබෑ ලෙසම නිදහස් වූයේ 1956 දීයි. එතෙක් රජයේ කටයුතු සියල්ල සිදු කෙරුණේ ඉංගිරිසි භාෂාවෙන්.රටේ සියලු ඉඩම්වල අයිතිය පැවතුණේ රජයට. මේ ඉඩම් පනත වෙනස් වී සාමාන්‍ය ජනතාවට ඉඩම්වල අයිතිය හිමි වූයේ 1956 න් පසුවයි.ගොවියාට කුඹුරුවල අයිතිය හිමි වූයේත්, එතෙක් පැවැති අඳ ගොවි ගැටලුව විසඳුණෙත් පනස් හයේ පෙරළියේ ප්‍රතිඵලයක් හැටියටයි. එස්. ඩබ්ලිව්. ආර්. ඩී. බණ්ඩාරනායක, ඩී. ඒ. රාජපක්ෂ, පිලිප් ගුණවර්ධන, වැනි නායකයින්ගේ මූලිකත්වයෙන් ගොඩනැඟුණු ඒ රජය පොදු සාමාන්‍ය ජනතාව වෙනුවෙන් විශාල සේවයක් කළා.එතෙක් අවිධිමත්ව ක්‍රියාත්මක වූ සමූපකාර ක්‍රමය විධිමත් කරමින් විවිධ සේවා සමූපකාර ක්‍රමය හඳුන්වා දී පොදු ජනතාවගේ යහපත වෙනුවෙන් මහජන බැංකුව ස්ථාපිත කළේත් මේ රජයේ පොදු ජන යහපත වෙනුවෙන් සැලසුම් කළ ආර්ථික ප්‍රතිපත්තියට අනුවයි.එතෙක් තේ, පොල්, රබර් වැනි වැවිලි භෝග පදනම් කරගත් ආර්ථික ක්‍රමය වෙනස්කර ස්වයංපෝෂිත අර්ථ ක්‍රමයකට රට මෙහෙයවූ රජය නව කර්මාන්ත ඇති කිරීම සඳහාත් මූලිකත්වය ගෙන කටයුතු කළා.ඒ අනුව සීනි කර්මාන්තය, රෙදි කර්මාන්තය, ලෝහ භාණ්ඩ නිෂ්පාදනය වැනි නව කර්මාන්ත සඳහා කර්මාන්ත ශාලා ඉදිකිරීම වැනි කටයුතුවලට මූලිකත්වය දුන්නා.එතෙක් බෞද්ධකමට අත්වී තිබූ කනගාටුදායක ඉරණමින් එය මුදා ගැනීමට කටයුතු කළේත් මේ පනස් හයේ අලුතින් බිහිවූ පොදුජන හිතකාමී රජයයි.වත්මන් රජයට මෙන්ම ඒ රජයටත් දේශීයව මෙන්ම අන්තර්ජාතිකවත් කෙනෙහිලිකම් රැසකට මුහුණ දීමට සිදුවුණා.බණ්ඩාරනායක මහතාගේ ඝාතනයත් එම කුමන්ත්‍රණවල එක් ප්‍රතිඵලයක්.1956 ඇතිවූ දේශපාලන පෙරළිය 1977 තෙක්ම ඉදිරියට පැමිණියා. රටේ ආර්ථිකය ශක්තිමත් වුණා. අධ්‍යාපනය දියුණු වුණා. ඒ සමඟම සමාජයත් දියුණු වුණා. මේ තත්ත්වය 1977 න් පසුව මුළුමනින්ම වෙනස් වුණා. 1994 දක්වා වූ 17 වසරක් ඉන් අනතුරුව 2005 දක්වාත් ක්‍රියාත්මක වූයේ දේශීය ආර්ථිකයට මෙන්ම පොදු සාමාන්‍ය ජනතාවගේ දිවි පැවැත්ම දිනෙන් දින අසීරු බවට පත්වන අන්දමේ ආර්ථික ප්‍රතිපත්තියක්. මේ තත්ත්වය නැවතත් වෙනස් වන්නට ආරම්භවී තිබෙන්නේ 2005 න් පසුවයි. මහින්ද රාජපක්ෂ ජනාධිපතිතුමාගේ මහින්ද චින්තන ප්‍රතිපත්තිවලට අනුව රට වැනසූ කුරිරු ත්‍රස්තවාදය ජය ගැනීමට හැකි වුණා.පනස් හයේ පෙරැළියේ ප්‍රධාන නියමුවකු වන ඩී. ඒ. රාජපක්ෂ මහතාගේ පුතකු ලෙස එතුමා ඉතාමත්ම දූරදර්ශීව රට නැවතත් නිවැරැදි මාවත වෙත ගෙනයමින් තිබෙනවා. එදා පනස් හයේදී මෙන් දස දහස් ගුණයක් වැඩිවී ජාතික මෙන්ම ජාත්‍යන්තර කුමන්ත්‍රණවලට මුහුණදීමට මේ වත්මන් රජයට සිදුවී තිබෙනවා. අපේ ජාතික ආර්ථිකය ගොඩනැඟීම සඳහා යන මේ ගමන දෙවන නිදහස් අරගලය ලෙස අප සිහිපත් කරන්නේ ඒ නිසයි.පනස් හයේ පෙරළියට වසර පනස් පහක් පිරීම අප සමරන්නේ රට ඉතාමත් තීරණාත්මක මොහොතකට අවතීර්ණ වී ඇති වකවානුවකයි.පනස් හයේ ඇතිවූ ඒ සුවිශේෂ වෙනස යළි පණ ගැන්වී ඇති මේ අවස්ථාවේ එය රැකගැනීම අප කාගේත් වගකීමක්.සටහන බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=ab1202193</link>
    <topic>තෙල් මිල බැස්සොත් විදුලි බිල අඩු කරන්න පුළුවන්</topic>
    <author>සංවාද සටහන සුමේධා නවරත්න</author>
    <content>ලංකා විදුලිබල මණ්ඩලයේ වැඩබලන සහ උප සභාපති අනුර විජේපාලඉන්ධන ගැළපුම් ගාස්තුවෙන් මණ්ඩලය වැඩි ලාභ ලබන බවට චෝදනාවක් තියෙනවා?ඒ චෝදනාව සම්පූර්ණයෙන්ම ප්‍රතික්ෂේප කරනවා. ඇත්තටම මේ ගැළපුම් ගාස්තුව නියම කර තිබෙන්නෙ මහජන උපයෝගිතා කොමිසම මිසක් අප නොවේ. ඒ ගාස්තුවෙන් පවා අපේ පාඩුව සම්පූර්ණයෙන් පියවිලා නැහැ.පැවැති ක්‍රමය යටතේ පවා මේ වසරේ අලාභය රුපියල් බිලියන 30ත් 35ත් අතර වෙනවා. මේ සංශෝධනයෙන් පසුවත් තව බිලියන 20ක පමණ පාඩුවක් මණ්ඩලයට දරන්න වෙනවා.විදුලි බිල වැඩි කිරීම හා ඉන්ධන ගැළපුම් ගාස්තුව අතර තිබෙන වෙනස මොකක්ද?විදුලි බිල වැඩි කළහොත් පාරිභෝගිකයා ගෙවිය යුතු මුදල ස්ථාවර වෙනවා. එහෙත් ගැළපුම් ගාස්තුවක් එහෙම නොවෙයි. ලෝක වෙළෙඳපොළේ තෙල් මිල අඩු වුණොත් මේ ගැළපුම් ගාස්තුව ඒ අනුව අඩු කිරීමට හෝ ඉවත් කිරීමට හැකියාව තියෙනවා.ඒ කියන්නෙ ලෝක වෙළෙඳපොළේ තෙල් මිල අඩු වුණොත් පාරිභෝගිකයාට පැවැති මිලට විදුලිය ලබා ගන්න පුළුවන්ද?මෙහෙමයි. ලෝක වෙළෙඳ පොළේ මිල අනුව ආණ්ඩුවත් තෙල් මිල පහත දැම්මොත් පෙර මිලට හෝ අඩු වූ මිල ගණන් අනුව හෝ විදුලි බිල පහළ දමන්න අපට පුළුවන්.නොරොච්චෝල බලාගාරයෙන් රටටම විදුලිය දීමට හැකි බවට සමහරු මීට වසර කිහිපයකට පෙර පැවසුවා. එහෙත් බලාගාරය ක්‍රියාත්මක කළ හැකි හෝ තත්ත්වයක් අද නැහැ?නොරොච්චෝල බලාගාරයේ යන්ත්‍ර පිළිසකර කර පසුගිය බ්‍රහස්පතින්දා රාත්‍රියේ චීන සමාගම නැවත අපට බාර දුන්නා. ඒත් සිකුරාදා උදේ වන විට නැවත ඒවා කැඩිලා.මේ ව්‍යාපෘතියට ණයදුන් චීන රජයමයි චීනයේ CMEC කියන ආයතනය අපට තෝරා දුන්නේ. එතැනදි විදුලිබල මණ්ඩලයට හෝ ආණ්ඩුවට හෝ සමාගම තෝරා ගැනීමේ හැකියාවක් තිබුණෙ නැහැ.මේ සමාගම විසින් ගෙනා යන්ත්‍රවල අප සිතුවාට වඩා දෝෂ තිබෙන බවයි අපට පැහැදිලි වන්නේ. ලබන වසරේ මැද වන තෙක් බලාගාරයේ වගකීම ඔවුන්ට තිබෙනවා. ඇත්තටම මේ බලාගාරය ක්‍රියාත්මක නොවීම මණ්ඩලයට විශාල ප්‍රශ්නයක්.මේ බලාගාරයේ පළමු පියවර සඳහා චීනයෙන් අප ලබාගත් ණය ප්‍රමාණය ඇමෙරිකානු ඩොලර් බිලියන 450ක්. දෙවැනි පියවර සඳහා ඇමෙරිකානු ඩොලර් 890ක්. බලාගාරයෙන් ප්‍රතිලාභයකුත් නොලබා මේ ණයවල බර පැටවෙන්නෙත් ජනතාව මත.?ඇත්ත. මේ චෝදනාව සාධාරණයි. අපේ ඉංජිනේරුවරු චීනයට ගිහින් පරීක්ෂා කිරීමෙන් අනතුරුවයි. මේ යන්ත්‍ර ගෙනාවේ. එහෙත් එහිදී නිසි පරීක්ෂාවක් කරන්න අවස්ථාවක් ලැබුණාදැයි මට කියන්න බැහැ.කොහොම වුණත් අපි මේ ගැන අදාළ සමාගමට තදින් දන්වා තිබෙනවා. මේ බර ජනතාව මත පැටවිය නොහැකි බවත් වහාම මේ වැරැදි නිවැරැදි කරන ලෙසත් අප ඔවුන්ට දැනුම් දී තිබෙනවා.එ.ජා.ප. මාධ්‍ය ප්‍රකාශක ගයන්ත කරුණාතිලකආණ්ඩුව තෙල් මිල ඉහළ දැමුවේ නාස්තිය හා දූෂණය නිසා බවට එ.ජා.ප.ය නඟන චෝදනාව යථාර්ථයක්ද?ඇයි නැත්තෙ. මේ චෝදනාව ඇත්තක්. ලෝක වෙළෙඳ පොළේ තෙල් මිල වැඩි වුණා තමයි. ඒත් ආණ්ඩුව ඒ වැඩිවීමට වඩා වැඩියෙන් අපේ ඉන්ධන මිල වැඩි කළා. ලෝක වෙළෙඳපොළේ තෙල් මිල වැඩිවෙන තුරු ආණ්ඩුව පෙරුම් පුරමින් හිටියේ. ඔවුන්ගෙ වංචා දූෂණවලට හා නාස්තියට එකම විසඳුම තමයි මේ ඉන්ධන මිල ඉහළ දැමීම.ලෝක වෙළෙඳ පොළේ තෙල් මිල ඉහළ යාමට අනුව ලංකාවේ පෙට්‍රල් ලීටරයක් උපරිම ලෙස රුපියල් 91ට දෙන්න පුළුවන්. ඩීසල් රුපියල් 99කට වඩා මිල ඉහළ දමන්න ඕනෙ නැහැ. භූමිතෙල් සීයට සියයක්ම පැවැති මිලට දෙන්න තිබුණා.ඒත් ආණ්ඩුව කළේ ලෝක වෙළෙඳපොළේ බොරතෙල් බැරලයක මිල ඉහළ යනකොට ලංකාවේ වෙළෙඳපොළේ බොරදියේ මාළු බෑමක් වගේ වැඩක්.ආණ්ඩුවේ ඇමැතිවරු අභියෝග කරනවා ඔය කියන වංචා දූෂණ ඔප්පු කරන ලෙසට?කම්මලේ බල්ලාට හෙණ ගැහුවත් ඌට ඒ සද්ද අහෙන්නෙ නෑ වගේ ආණ්ඩුවේ ඇමැතිවරුන්ට අපි මොන තරම් මේ ගැන කිව්වත් තේරුම් ගන්නෙ නැහැ. දැන් හෙජින් ගිවිසුම නිසා කෝටි ගණනක් මණ්ඩලයට පාඩු වුණේ නැද්ද? බාල පෙට්‍රල් ගෙනත් කෝටි ගණනක් පාඩු වුණේ නැද්ද? මේ දූෂණ ගැන මීටත් වඩා අපි මොනවා කියන්නද? පාර්ලිමේන්තුවේ මේ සියලු දූෂණ ගැන අපි කතා කරලයි තියෙන්නෙ.ඔබ කියන්නෙ වංචා දූෂණ මිස ලෝක වෙළෙඳ පොළේ ඉන්ධන මිල ඉහළ යෑම අපේ ඉන්ධන මිල ඉහළ යෑමට කිසිසේත්ම බල නොපෑ බවද?ප්‍රධාන හේතුව වංචාව දුෂණය හා නාස්තියයි. ලෝක වෙළෙඳපොළේ මිල ගණන් ඉහළ පහළ යන කොට අපේ මිල ගණනුත් ඉහළ පහළ දාන්න නම් ආණ්ඩුවක් ඕනෙද කියලා අහපු සමහරු ඔය ආණ්ඩුවෙ ඇමැතිවරු. ලෝක බැංකුවෙ ප්ලග් ගලවනවා කියපු අයත් ඇමැතිවරු. ඉතිං ඔය අයට බැරිද තෙල් මිල වැඩි නොකර ඉන්න. රුපියල බාල්දු නොකළා නම් මම ඉහත කී මුදලටත් අඩුවෙන් ඉන්ධන දෙන්න තිබුණා.ආණ්ඩුව පීඩිත කොටස්වලට සහනාධාර දීම පිළියමක් ලෙස දකින්නෙ නැතිද?ඔය පැලැස්තරවලට ජනතාව රැවටුණ කාලය ඉවරයි. ඒකනෙ ධීවරයො සහනාධාර එපා කියා පාරට බැස්සෙ. බස් හිමියො නම් දිනුම්.ජනතාවගේ ජීවන බර හෑල්ලු කරන්න විපක්ෂයට දායක වෙන්න විදියක් නැතිද?අපි ජනතාවට සහන දෙන තුරුම ජනතාව සමඟ වීදි බහිනවා.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=ab1202194</link>
    <topic>මඟීන්ට උදව්වට ආ බස්වලට පහරදීම හරිද?</topic>
    <author>සාකච්ඡා කෙළේ සුභාෂිණී ජයරත්න / අරුණි මුතුමලී</author>
    <content>පෙබරවාරි 13 රටේ වැඩට යන ජනතාව පාසල් දරුවන් මෙන් ම පොදු ප්‍රවාහන සේවාවල ගමන් කරන බොහෝ දෙනා පත්වූයේ දැඩි අපහසුතාවකට ය. පෞද්ගලික බස් රථ ධාවනයෙන් ඉවත් වූ අතර ධාවනයට ඉදිරිපත් වූ පෞද්ගලික රථවලට මෙන් ම ලංගම බස් රථවලට ද පහර දීමට මේ වර්ජකයන් සමහර දෙනකු කටයුතු කර තිබිණි. වර්ජනය කිරීමට ඕනෑම කෙනෙකුට අයිතියක් ඇතත් වැඩ කරන්නන්ට පහරදීමට අයිතියක් තිබේ ද? මේ පිළිබඳව අප අද කඩුල්ලෙන් මෙසේ විමසමු.පෞද්ගලික ප්‍රවාහන සේවා ඇමැති -සී.බී. රත්නායකලෝකයේ ඉන්ධන මිල ඉහළ යනවිට අප වැනි ඉන්ධන ආනයනය කරන රටක් ලෙස බොහෝ ගැටලුවලට මුහුණදීමට සිදුවනවා. නමුත් ඒ සියලු ප්‍රශ්න කතා කර විසඳාගත හැකි අයුරින් කටයුතු කළ යුතුයි. ඒ වෙනුවට වැඩට යන ජනතාව, පාසල් දරුවන් ඇතුළු පොදු ප්‍රවාහන සේවා මඟින් ගමන් කරන අය අපහසුවට පත්වන පරිදි ඔවුන් ඇපයට තබාගෙන කටයුතු කිරීම කිසිසේත් අනුමත කරන්න බැහැ.බස් රථ හිමියන් තමන්ගේ බඩවියත ගැන හිතනවා වගේ ම අනෙක් ජනතාව තම තමන්ගේ රැකියාවලට යන්නේ ඔවුන්ගේ බඩවියත රැකගන්නයි. ඒ නිසා ඔවුන්ගේ කටයුතු අඩපණ වන පරිදි කටයුතු කිරීම සදාචාර සම්පන්න නැහැ.මෙවැනි අයුරින් සිතාගත නොහැකි ලෙස ඉන්ධන මිල ඉහළ යෑමේදී පක්ෂ විපක්ෂ භේදයක් නැතිව ඕනම ඛේදවාචකයක් ඇති වූ අයකුට වුණත් නම්‍යශීලීව කතා බහ කර විසඳුම් ලබාගත හැකි තත්ත්වයක් ඇති විය යුතුයි යන්නයි මගේ මතය. විශේෂයෙන් ඩීසල් මිල ඉතා ඉහළ වැඩිවීමක් පෙන්වද්දී බස් රථ හිමිකරුවන්ට ඒ කර්මාන්තය කරගෙන යෑමේ අපහසුවක් ඇතිවනවා තමයි. ඒ ගැන අප දන්න නිසයි බස් සංගම් සමඟ සාකච්ඡා කර සහන ලබා දෙන්නට එකඟ වුණේ. නමුත් සාකච්ඡාවට සහභාගි වී එකඟතාව ඵලකර පසුව එළියට ඇවිත් වර්ජනය කරන්නේ පටු දේශපාලන අරමුණු ඉටුකර ගන්නයි. ඒ වෙනුවෙන් මහජනතාවට ඇපයට තැබීමත්, වැඩ කළ බස් රථවලට පහරදීමත් කිසිසේත් අනුමත කළ හැකි තත්ත්වයක් නොවේ.මේ සඳහා අප ඔවුන්ට එරෙහිව නීතිය ක්‍රියාත්මක කළා. ඒ අනුව 46 දෙනකු අත්අඩංගුවට ගෙන තිබෙනවා. ඒ අයගෙන් කරන ප්‍රශ්න කිරීම්වලට අනුව ලැබෙන තොරතුරුවලින් අපට මේ ක්‍රියාවලට මූලික වූ අය ගැන විස්තර ලැබෙනවා. ඒ අය ගැනත් නිත්‍යානුකූලව කටයුතු කිරීමට අප බලාපොරොත්තු වනවා.සාමාන්‍යයෙන් නැවත මෙවැනි අර්බුදයක් ඇතිවෙයි කියලා හිතන්න බැහැ මොකද එවැනි මිල ඉහළ දැමීමත් බස් ගාස්තුවල සිදුවීමට නම් කරුණු 12 ක් සම්පූර්ණ විය යුතු ය. ඒ අනුව ගන්නා නිර්ණායකයන් ගණනය කළ විට සියයට 4 කට වඩා වැඩි ප්‍රතිශතයකින් තෙල් මිල ඉහළ යන්නේ නම් පමණයි ගාස්තු වැඩි කළ හැකි වන්නේ. සාමාන්‍යයෙන් ජූනි මාසයේ කරන බස් ගාස්තු ප්‍රතිශෝධනය වෙනුවට මෙවර අවශ්‍යතාව මත පෙබරවාරි 14 සිදු වුණු බැවින් 2013 පෙබරවාරි මස වනතුරු ගාස්තු වැඩිවීමක් සිදු නොවන බවත් කිව යුතුයි.යම් හෙයකින් මේ සිදුවූවා සේ විශාල ලෙස තෙල් මිල ඉහළ යාමක් සිදු වුවහොත් ඊට අනුකූලව අදාළ සහනාධාර ලබාදීමට අපට හැකියාව තිබෙනවා. එය අප මේ වතාවේදීත් ක්‍රියාත්මක කරන්නට සූදානම් වී 22800 ක් බස් හිමියන් ගේ ගිණුම් අංක ලබා ගනිමින් ඒවාට මුදල් තැන්පත් කිරීමට සිටියදී තමයි ඔවුන් වර්ජනයට එක් වුණේ.නමුත් ඉදිරියේදී එවැනි කිසිම අපහසුවකට පත්වන්නට අප ඉඩ දෙන්නේ නැහැ.අනෙක මතක තියාගත යුතුයි අප බොහෝ සෙයින් බස් ගැන කතා කළත් 645000 ක් පමණ ත්‍රිරෝද රථ සහ 14000 ක් පමණ පාසල් හා කාර්යාල වෑන් රථ තමන්ගේ ගාස්තු එක් පුද්ගලයාට රුපියල් දහසකින් පමණ වැඩි කර තිබෙනවා. ඒ මුදල් පොදු ජනතාවට බේරාදීම සඳහායි සියල්ලන්ට සහන දෙන්න සිතුවේ.කෙසේ වෙතත් ඊනියා මහජන හිතකාමී මතධාරීන්ට අනුබල දී අසුබවාදීව කටයුතු කරන්නට විදේශීය බලවේගවලින් මුදල් රැගෙන රාජ්‍ය නොවන සංවිධානවල ගැතිකම් කරන්නන්ගේ වැඩපිළිවෙළට ඉදිරියේදී ඉඩ ලැබෙන්නේ නැහැ.පොලිස් මාධ්‍ය ප්‍රකාශක -පොලිස් අධිකාරි අජිත් රෝහණපසුගියදා පැවැත්වූ බස් වැඩ වර්ජනයට එරෙහිව සිය බස් ධාවන කටයුතු අඛණ්ඩව කරගෙන ගිය පිරිසට ගල් මුල්වලින් පහරගැසීමේ සිද්ධීන් රාශියක් වාර්තා වුණා. මාතර සිද්ධීන් හතරක් වාර්තා වුණා. දඹුල්ලේ සිදුවීම් දෙකක් ද, මීගමුවේ සිදුවීම් 2ක් ද වාර්තා වෙලා තියෙනවා. ඊට අමතරව ජාඇල එක සිද්ධියක් වාර්තා වුණා.මේ පහරදීම් බහුතරයක් වුණේ ලංගම බස් රථවලට. නමුත් නාරාහේන්පිට එක සිද්ධියක් වාර්තා වුණා. එනම් පෞද්ගලික බසයක රියදුරුටයි කොන්දොස්තරටයි ගහලා තිබුණා.රජයට හෝ රජයට අනුබද්ධ ව්‍යවස්ථාපිත ආයතනයකට සම්බන්ධ උදාහරණයක් ලෙස යමෙක් පෞද්ගලික බසයක් පාරට දමන්න මහජන, ලංකා බැංකු යටතේ ලීසිං ලබාගෙන ඇත්නම් ඒවා රාජ්‍ය දේපළයි. මන්ද පෞද්ගලික බසයක් වුණාට එය තියෙන්නේ බැංකුව බාරේ. මෙවැනි දේපළකට හානි කිරීම සම්බන්ධයෙන් දේපළ විෂයෙහිලා කරන වැරැදි යටතේ දඬුවම් පමුණුවන්න පුළුවන්. එහෙම දෙයකට පුද්ගලයෙක් අත්අඩංගුවට ගතහොත් ඔහු කර තිබෙන අලාභයේ ප්‍රමාණය රුපියල් ලක්ෂයකට වැඩිනම් ඒ පුද්ගලයා නඩුව අවසන් වන තෙක් රක්ෂිත බන්ධනාගාරගත කරන්න පුළුවන්.මේ වනවිට බස්වලට පහරදීම සම්බන්ධයෙන් 4 දෙනෙක් මාතරින් අත්අඩංගුවට ගත්තා. මීට පෙර මෙවැනි සිද්ධීන් වාර්තා වුවත් ඉතා දරණු ආකාරයෙන් මෙවර වාර්තා වුණා.ප්‍රජාතන්ත්‍රවාදී රටක උද්ඝෝෂණ පැවැත්වීම මූලික මිනිස් අයිතියක්. නමුත් ඒ මුවාවෙන් දේපළ හානි කිරීම නීතිය ඉදිරියේ විශාල වැරැද්දක්.ලංකා පෞද්ගලික බස් හිමියන්ගේ සංගමයේ  -සභාපති ගැමුණු විජේරත්නපසුගියදා පැවැත්වූ පෞද්ගලික බස් වර්ජනයේ දී ඇතැම් පිරිස් විසින් වර්ජනය නොතකා ධාවනය කළ බස් රථවලට ගල් මුල් ප්‍රහාර එල්ල කළ බව අපටත් ආරංචි වුණා. විශාල බස් රථ ප්‍රමාණයක් වර්ජනයේ නියැළෙද්දී ධාවනය කළේ බස් රථ 100කටත් වඩා අඩු සංඛ්‍යාවක්.මේ නිසා අතරින් පතර අවාසනාවන්ත සිදුවීම් කිහිපයක් වාර්තා වුණා. වර්ජනයක් කරන කොට මේ ආකාරයේ දේවලුත් සිදුවෙන්න පුළුවන්. සමහරු අයිතීන් දිනාගන්න වර්ජනය කරන කොට එකාවගේ නොසිට කටයුතුª කරන විට කේන්තියාම ස්වාභාවිකයි. එය මානුෂීය හේතුවක් විදියටයි මම දකින්නේ. විශාල සේවක පිරිසක් වැඩ නවතා දමා තිබියදී තව සුළු පිරිසක් ඊට විරුද්ධව කටයුතු කරන කොට ඒ සේවකයන් උරණ වෙනවා. අපේ සේවකයන් 45,000ක් පමණ ඉන්නවා. මේ අය විවිධ තරාතිරම්වල සිටිනවා. එසේම උගත් නූගත් පිරිස් ද වෙනවා. මේ වගේ තත්ත්වයකදී මෙවැනි සුළු සිද්ධීන් තැනින් තැන වාර්තා වෙන්න පුළුවන්. මන්ද අපි මෙය රටපුරාම ක්‍රියාත්මක කළානේ.අපි මුලින්ම සූදානමින් සිටියේ සහනාධාර ක්‍රමයකට යන්නටයි. ඒ යාන්ත්‍රණය එළිදක්වන්නත් කලින් ඩීසල්, පෙට්රල් මිල අපි නොසිතූ පරිදි වැඩි කළා. එය දරාගන්න බැහැ. අපිට බස් විශාල ගණනක් තියෙනවා. යාන්ත්‍රණයක් හදන්න නම් ඒ සඳහා සුදුසු පුද්ගලයින් පත්කළ යුතු යැයි අපි රජයට කිව්වා. ප්‍රවාහන ක්ෂේත්‍රය ගැන විශේෂඥ දැනුමැති පුද්ගලයින්ව ඒ සඳහා පත්කළ යුතුයි. මේවා රජයේ සල්ලි. එසේ නොවුණහොත් දූෂණ සිදුවන්න පුළුවන්.ලංගමත් අද වැටිලා. ඒ අයටත් බස්ගාස්තු වැඩි කරන්න අවශ්‍ය වී තිබුණා. සහනාධාර ක්‍රමයට ලංගම විරුද්ධයි. වැඩිවූ බස් ගාස්තුවේ වරදක් අපි දකින්නෙ නැහැ. අපි එය ආරක්ෂා කළ යුතුයි. 2013 පෙබරවාරි දක්වා එය සුරැකිය යුතුයි. මේ කාලය තුළ නැවතත් ගාස්තු වැඩිවීමක් නැහැ. මේ නිසා ලැබුණු ප්‍රමාණය අපි ආරක්ෂා කළ යුතු වෙනවා.අද බස් ගාස්තු වැඩි කළාට සේවකයන් මාටියා ගසන එක නවත්තලා නැහැ. අපි දැනටමත් මේ දේවල් නවත්තන්න වැඩ පිළිවෙළක් සකසා යනවා. අපි ළඟදීම පෙර ගෙවුම් කාඩ්පතක් (ර්‍ථපඥ ර්‍ථචඪඤ) හඳුන්වා දෙන්නට යනවා.එය ඉතා ඉක්මනින් පටන් ගැනේවි. නිතර නිතර ගාස්තු වැඩි කිරීම අපිටත්, මහජනතාවටත් ප්‍රශ්නයක්.ඒ නිසායි පෙර ගෙවුම් කාඩ්පතක් හඳුන්වා දෙන්නේ. දැනටමත් අපි ලංකා බැංකුව සමඟ ගිවිසුම් අස්සන් කර තියෙනවා. ඉදිරියේදී එය ක්‍රියාත්මක කිරීමට.ලංකා පෞද්ගලික බස් රථ හිමියන්ගේ සමාගම් සම්මේලනයේ සභාපති ස්ටැන්ලි ප්‍රනාන්දුපසුගියදා සැබැවින්ම සිදු වුණේ බස් වර්ජනයක් නොවේ. උහුලන්න බැරි අයුරින් තෙල් මිල ඉහළ ගිය විට බස් ධාවනය කළ නොහැකි තත්ත්වයක් මතු වුණ නිසා බස් රථ ටික ධාවනයෙන් තොරව නතර වීමයි.ඒ අතර යම් යම් සිදුවීම් වුණු බවට ආරංචි වුණා. කළුතර හා හලාවත ප්‍රදේශවල ධීවරයන් බස් රථවලට පහර දුන් බවකුත් ආරංචි වුණා. මේ කොයි ආකාරයෙන් සිදු වුණත් මෙය පිළිගන්න පුළුවන් කටයුත්තක් නොවේ.මොකද වැඩටපළට යන මිනිස්සුන්ට පහර දීම නීති විරෝධීයි. අනෙක බස් රථයකට පහර දී හානි වුණොත් ඒ සඳහා රක්ෂණයක් ලබාගත හැකියි. එහෙත් එහිදී ද සිදුවන්නේ රජයේ මුදල් ආපසු නාස්ති වීමයි. ඒ ගැන පහර දෙන අයත් සිතන්න ඕනෑ.දෙවැනි කාරණය නම් මෙවැනි සිදුවීම් වළක්වා ගන්න රජය වග බලා ගත යුතුයි. මොකද මේවා සිදු වන්නේ නිකම්ම නොවේ.රාජ්‍ය විරෝධීන්ගේ උසි ගැන්වීම්වලට අනුවයි. ඒවා වළක්වා ගැනීම රජය සතු වගකීමක්.එක් සංවිධානයක් ‘බස් මහත්තයෙක්’ මේ තෙල් මිල පිළිබඳ කළ සාකච්ඡාවේදී සහනාධාර ලබාගැනීමට එකඟව පසුව ඇවිත් වර්ජනය කිරීමට තීරණය කළා දැන් සමහරු කියනවා. වැඩි වුණ ප්‍රමාණය මදි. බස් ගාස්තුව සියයට 22 ක් වත් ඉහළ දැමිය යුතුයි කියා. මේවා වැරැදි වැඩ.මා දන්නා තරමින් කිසි දවසක බස් අයිතිකරුවන් මෙවැනි කටයුතුවලට පෙළැඹෙන්නේ නෑ. මොකද බස් අයිතිකරුවන් කියන්නේ වැදගත් පුද්ගලයින් නිසා එවැනි වැඩ අනුමත නොකරන නිසයි.කෙසේ වෙතත් වර්ජනය සිදු වුණු දිනයේ බස් රථ ධාවනය වූවා නම් බස් හිමියන්ට විශාල පාඩුවක් සිදුවෙනවා. සාමාන්‍යයෙන් දිනකට රුපියල් 2000/= ක ආදායමක් ගන්නා අයකුට සියයට 40 ක් තෙල් ගාස්තු වැඩිවීම නිසා ධාවනයෙන් ඉවත් වී සිටීම බසය ධාවනය කිරීමට වඩා ලාභදායි වුණා. ඒ නිසයි බස් වැඩි ගණනක් ධාවනයෙන් ඉවත් වන්නට ඇත්තේ.කෙසේ වෙතත් රුපියල් 8 ට වඩා ඉන්ධන මිල ඉහළ ගියහොත් බස් ගාස්තු වැඩි කිරීමට ඉල්ලිය හැකියි. ඒ නිසා එවැනි අවස්ථාවක ජනතාව අපහසුවට පත් වීම වැළැක්වීමට නම් ඒ සඳහා සුදුසු වැඩපිළිවෙළක් රජය විසින් සකසාගෙන තිබීම අත්‍යවශ්‍යයි.සාකච්ඡා කෙළේ සුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=ab1202195</link>
    <topic>බළලා මල්ලෙන් එළියට පැනීම</topic>
    <author/>
    <content> කුමාර මහත්තයාජනතා විමුක්ති පෙරමුණෙන් මෑතක දී බිඳී වෙන් වූ කණ්ඩායමේ නායකයා ඔවුන් විසින් ම පවසා ඇති පරිදි “කුමාර” ය. මේ “කුමාර” පිළිබඳ ව හා එම බිඳී යාම පිළිබඳ ව අප අවංකව ම විශ්වාස කරන කරුණු ප්‍රධාන වශයෙන් කිහිපයකි. ඒවා නම්;ජ. වි. පෙ. ජාතිකවාදී පදනමින් ඉවත් කර, එය අමු වාම පක්ෂයක් බවට පත් කිරීම, අධිරාජ්‍යවාදයට අවශ්‍ය වූවකි.අමු වාම පක්ෂයකට “පංති සටනේ” අමුවට නිරත විය හැකි නමුත්, එබඳු පක්ෂයකට අධිරාජ්‍ය විරෝධී පදනමේ පිහිටා, ක්‍රියාත්මක විය නොහැක. එබැවින්, ලොව පුරා පවත්නා අමු වාම පක්ෂ අධිරාජ්‍යවාදයට නියමින් හා අනියමින් “කඩේ යන” පක්ෂ බවට පත් වී ඇත.ජ. වි. පෙ. ජාතිකවාදී පදනමින් ඉවත් කිරීමේ “කොන්ත්‍රාත්තුව“ දැනුවත් ව භාර ගත්තේ “කුමාර” ය. කුමාර ඒ සඳහා තම “සැඟවුණු අනන්‍යතාව“ ජ. වි. පෙ. සාමාජිකයා ආකර්ෂණය කර ගැනීම සඳහා යොදා ගත්තේ ය. ශිෂ්‍ය අංශයෙන් රැගෙන ආ “බුද්ධිවාදී” හා “මාක්ස්වාදී” මල්ලිලා ටික ද ඒ සඳහා නම්මවා ගත්තේ ය. ජ. වි. පෙ. අධ්‍යාපන අංශය භාරගත් කුමාර, ඒ පරිවර්තනය සඳහා අවශ්‍ය වන “තියරිය” ඒ මඟින් නිර්මාණය කළේ ය. එහි ම එක් පියවරක් ලෙස අපව ජ. වි. පෙ.න් එළියට විසි කිරීමේ මෙහෙයුම ද පණ ගැන්වුණි. “පිරිසිදු පක්ෂයක්” “සුපිරිසිදු පන්ති සටනක්” මනෝරාජික ව අපේක්ෂා කරන අහිංසක කේඩරීය සාමාජිකයනට, “කුමාර” ගේ මේ ප්‍රවේශය ආකර්ෂණීය විය.“කුමාර” විදේශ ඔත්තු සේවා විසින් හසුරුවන චරිතයකි. ඔහු මීළඟට සූදානම් වනුයේ “බෙන්ගාසි” පන්නයේ මෙහෙයුමක් දියත් කිරීමට ය.අප දක්වන ලද ඉහත නිගමන ඇතැමුන්ට විවාදාත්මක විය හැකිය. එහෙත්, අපගේ මේ නිගමන බිඳ දමා “කුමාර” බේරා ගැනීමට ඉදිරිපත් ව සිටින්නන් දෙස බැලු විට අපගේ නිගමනයන්හි ඇති වලංගුභාවය තව දුරටත් සනාථ වේ.පසුගිය 29 වන ඉරිදා නිකුත් වූ එක්තරා සිංහල පුවත්පතක මැද පිටුවේ පළ වූයේ “ඉන්දීය හමුදාවලට ගහපු හැටි කුමාර් මහත්තයා කියයි” යන හිසින් යුත් ලිපියකි. එය ලියා තිබුණේ, සැම විට ම ගෝලීය අධිරාජ්‍යවාදයට අවශ්‍ය “ලයින් එක” පත්තර පිටුව මත නිවැරැදි ව, සූක්ෂම ව මුදා හැරීමේ හැකියාවෙන් යුත් මාධ්‍යකරුවකු වන උපුල් ජෝශප් ප්‍රනාන්දු ය. ඔහු මීට බොහෝ කලකට පෙර දිනපතා සිංහල පුවත්පතකට ලිපියක් ලියමින් පෙන්වා දුන්නේ ජ. වි. පෙ. දේශපේ‍්‍රමයෙන් ගැලවෙන තුරු ඒ පක්ෂයට ඉදිරි ගමනක් නැති බවය.දේශපේ‍්‍රමයේ ජ. වි. පෙ. ඇදගෙන ;ගාස් වනසන “පවුකාරයා” විමල් වීරවංශ බව ය. අවසානයේ උපුල් ජෝශප් එදා නිර්දේශ කළ පරිදි ජ. වි. පෙ. ජාතිකවාදයෙන් මුදා ගැනීමේ මෙහෙයුම අද සාර්ථක ලෙස නිම වී තිබේ. විමල් වීරවංශලා නමැති “දේශපේ‍්‍රමි පවුකාරයෝ” අද එහි නැත.ජ. වි. පෙ. ම අමු වමක් බවට පෙරළන්නට ගිය “කුමාරලා” ජ. වි. පෙ. කේඩරිය සාමාජිකයන්ගෙන් සැලකිය යුතු පිරිසක් සමඟ දැන් ජ. වි. පෙ. ශෛලියෙන් ම ඒ අමුව එළියේ ගොඩනගමින් සිටිති. ඒ අනුව බැලූ කල, උපුල් ජෝශප්ගේ උපදෙස් අහක ගොස් නැත. ඒ උපුල් ජෝශප් මා ඉහත කී ලිපියෙන් පවසන්නේ කුමක් ද? ඔහු මේ ලිපිය පටන් ගන්නේ මෙසේ ය.“කුමාර් මහත්තයා කොටියෙක් ද?කුමාර් මහත්තයා ඉන්දියාවේ “රෝ” ඒජන්තයෙක් ද?සී. අයි. ඒ. කාරයෙක් ද?”මේ ප්‍රශ්න මතු කරන උපුල් ජෝශප් කුමාරගේ ඉතිහාස කථාවට අයත් වීර ක්‍රියාන්විත සිදුවීම් එකින් එක පෙළ ගස්වා පෙන්වයි. ඔහු ඉන්දියන් හමුදාවට එරෙහි ව සිදුකළ ක්‍රියාමාර්ග, හිරෙන් පළා ගිය අන්දම, ජ. වි. පෙ. වෙනුවෙන් කළ කැපවීම උපුල් ජෝශප් හුවා දක්වන්නේ, ඔහු ද “ජන අරගල ව්‍යාපාරයේ” සාමාජිකයෙක්දැයි සිතෙන තරමට ය. අවසානයේ දී උපුල් ජෝශප් ප්‍රනාන්දු කුමාරට දෙන්නේ මෙබඳු සහතිකයකි. “පේ‍්‍රමකුමාර්ට සහාය දැක් වූ අය තවමත් හමුදාවේ සිටියි. එහෙත් ඇතැමුන් ආණ්ඩුව විසින් හඳුනාගෙන අත්අඩංගුවට ගන්නා ලදි. සිය සදාදරණීය නායක රෝහණ විජේවීරගේ දර්ශනය යථාර්ථයක් කරන්නට අවස්ථාව ලැබෙන තෙක් තව බොහෝ පිරිසක් බලා සිටිති.1993 වන විට කුමාර් මහත්තයා ගැන කවුරුත් දැන සිටියේ නැත. එහෙත් අද ඔහු ආන්දෝලනාත්මක චරිතයකි. රෝහණ විජේවීර ඇතුළු ජ. වි. පෙ. දේශපාලන මණ්ඩලයේ හීනය වූ ඉන්දීය හමුදාවට පහරදීම ඔහු සැබෑවක් බවට පත් කළේ ය. එහෙම බලනකොට ඔහු කොටියෙක් හෝ “රෝ” ඔත්තු සේවා නියෝජිතයෙක් නොවේ. ඔහු රෝහණ විජේවීර සිය නායකයා වෙනුවෙන් ලොව හතරවැනි විශාල ම හමුදාව එක්ක හැප්පෙන්න තරම් විශ්වකර්මයක් කරන්න පුළුවන් අයෙකි. ඔහු හෙට මොකක් කරයි ද කියල ආණ්ඩුව බයෙන් වෙවුලන්නේ ඒ නිසා විය හැකිය.කාරණාව මොන තරම් අපූරුවට පැහැදිලි වේ ද? අපව ජ. වි. පෙ.න් එළියට වැටුණු පසුව ද, මේ උපුල් ජෝශප්ලා එක දිගට පහර දුන්නේ අපට ය. එහෙත් “කුමාරලා” එළියට ආ පසු, ඒ උපුල් ජෝශප් ම පවසන්නේ “කුමාර විශ්ව කර්ම බඩුවක්” කියායි. කුමාර “කොටියෙක්” හෝ “රෝ කාරයෙක්” නොවන බව ඒත්තු ගැන්වීමට, උපුල් ජෝශප්ලා ට උවමනාව ඇති වන්නේ කුමක් නිසා ද?මේ බව තවත් පැහැදිලි වනුයේ පසුගිය 29 වන ඉරිදා “ජන රළ” පුවත්පතට ජන අරගල ව්‍යාපාරයේ ප්‍රචාරක හා මාධ්‍ය ලේකම් වරුණ රාජපක්ෂ ලබා දී තිබෙන සාකච්ඡාව කිය වූ විට ය. එහි එක් තැනෙක මෙසේ සඳහන් ව තිබේ.“අපි දන්නවා අපේ රටේ දේශපාලන වැරැද්ද තමා ජාතික ප්‍රශ්නය කියන එක ප්‍රමුඛම ප්‍රශ්නය විදියට සලකලා ඒ මත පදනම් වෙලා දේශපාලන ව්‍යාපාර ගමන් කිරීම...”වරුණ රාජපක්ෂ මේ චෝදනාව එල්ල කරන්නේ ජ. වි. පෙ.ට ය. ඔහු මේ නොකියා කියන්නේ ජාතික ප්‍රශ්නය කේන්ද්‍රීය ප්‍රශ්නය හෙවත්, ප්‍රමුඛ ප්‍රශ්නය ලෙස බර තබා කටයුතු කිරීමෙන් ජ. වි. පෙ.ට වැරදුණු බව ය. එහෙත්, රෝහණ විජේවීරයන් ඒ ගැන පවසා ඇත්තේ මෙසේ ය.“අප විසින් දැනටමත් පැහැදිළි ලෙස ම ඉදිරිපත් කර ඇති පරිදි ලංකාවේ ජාතික ගැටලුව, එහි යටත් විජිත අතීතයෙන් පමණක් නොව පූර්ව යටත් විජිත අතීතයේත් මුල් දිවූ විෂය මූල හා මනෝ මූල ප්‍රතිවිරුද්ධතාවන් පද්ධතියක පරාවර්තනයක් පිළිබිඹු කරයි. එහෙත් එය වර්තමාන තත්ත්වයට වර්ධනය වී ඇත්තේ සියල්ලට ම පෙරාතුව අධිරාජ්‍යවාදී බලවේගයන් විසින් ඔවුන්ගේ උපාය මාර්ගික අවශ්‍යතාවට ලංකාව යටත් කිරීමට ක්‍රියා කිරීමත්, එම ක්‍රියාදාමයට අධිරාජ්‍යවාදී බලවේගවල දේශීය හවුල්කරුවන්, වග උත්තරකරුවන් නොමසුරුව සහයෝගය පිදීමත් හේතුකොට ගෙන ය. එබැවින් අව්‍යාජ මාක්ස්වාදීන්ගේ පරම වගකීම හා යුතුකම අධිරාජ්‍යවාදී උපාය මාර්ගික අවශ්‍යතාව හමුවේ උදාසීන හා අකර්මන්‍ය විරෝධය දැක්වීම නොව, සක්‍රීය ව, අධිරාජ්‍යවාදී උපාය මාර්ගික අවශ්‍යතාව පරාජය කිරීමට ක්‍රියා කිරීමය. අධිරාජ්‍යවාදී උවමනාවන් අනුව ජාතිකත්වයේ, ප්‍රාදේශිකත්වයේ හා ලබ්ධියේ සීමාවන් ඔස්සේ ලංකාවත් ඉන්දියාවත් බෙදා වෙන් කිරීමට විරුද්ධ වීමේ ආරක්ෂණවාදී ස්ථාවරයේ සිට මාක්ස්වාදීන් අද අධිරාජ්‍යවාදී උපාය මාර්ගය මුළුමනින් ම පැරදවීම සඳහා එසේ බෙදා ඇති තැන් යළි එකතු කිරීම, යළි එක්සත් කිරීම සඳහා දැඩි ලෙස ඉදිරිපත් වෙමින් ඒ සඳහා මතවාදී, දේශපාලන හා සංවිධාන කටයුතු කරමින් අධිරාජ්‍යවාදී උපාය මාර්ගයට එරෙහි ව සක්‍රීය ප්‍රතිප්‍රහාරයේ ස්ථාවරයට පැමිණිය යුතු ව තිබේ. මෙසේ ක්‍රියා නොකිරීම මාක්ස්වාදය අතහැර යාමක් හා අධිරාජ්‍යවාදයේ පැත්ත ගැනීමක් හා සමාන වේ.”එහෙත් වරුණ රාජපක්ෂ පවසන්නේ, රෝහණ විජේවීර පවසා ඇති අයුරින් ජාතික ප්‍රශ්නයට හිමි වැදගත්කම ලබා දී, එම ප්‍රශ්නය කෙරෙහි මූලික අවධානය යොමුකර, ක්‍රියාත්මක වීම වැරැදියි කියාය. උපුල් ජෝශප්ලා ට කුමාරලා බේරා ගැනීමට ඉදිරිපත් වන්නට හිතෙන්නේ මේ නිසාය. “ජාතික ප්‍රශ්නයත්, තවත් එක් ප්‍රශ්නයක් පමණි. බඩු මිල වැඩි වීමේ ප්‍රශ්නයත්, එයත් සමාන ය.” යනුවෙන් හිතන අමු වම, අධිරාජ්‍යවාදයට උවමනා වම ය. කුමාරලා ව වීරත්වයට නංවන්නට ජෝශප්ලාට හිතෙන්නේ මේ නිසාය. එමෙන් ම එහි තවත් අරමුණක් තිබේ. එය පැහැදිළි වන්නේ. 2012 පෙබරවාරි 02 දා දිනපතා පුවත්පතකට උපුල් ජෝශප් ප්‍රනාන්දු ලියා ඇති තවත් ලිපියකිනි.එහි මාතෘකාව “කැරලි ගැසීම” ය. එහි එක් තැනක මෙසේ සඳහන් ව තිබේ.“මැද පෙරදිග රටවල ජනයා පාරට බැස්සේ එරට ආණ්ඩුවලට එරෙහි ව කතා කරන්න ඉඩක් නොතිබු නිසා ය. එම රටවල ආණ්ඩු විපක්ෂය නිහඬ කොට විපක්ෂ නායකයා සමඟ යටින් ඩීල් දමාගෙන මාධ්‍ය සියතට ගෙන ආණ්ඩු විරෝධි මාධ්‍ය මර්දනය කොට ආණ්ඩුවට එරෙහි ව වචනයක් ඇහෙන්න බැරි වන විදියට රට පාලනය කළේ ය.”තවත් තැනක එහි මෙසේ සඳහන් ව ඇත.“ලංකාවේ ඕව කරන්න බැරියැයි සමහරු හිතති.මැද පෙරදිග ඕව වුණේ ඉන්ටර්නෙට්, ෆේස්බුක්, ට්විටර්වලින්, ලංකාවේ ඉන්ටනෙට් බලන්නෙ පොඩ්ඩයි.”ඔවුන් එහෙම හිතන්නේ මෙහෙම කියලා ය.“ඒත් ලංකාවේ එස්. එම්. එස්. හරි බලගතුයි. වැඩි ප්‍රමාණයක් එස්. එම්. එස්. බලනවා. ඒක ඉන්ටර්නෙට්වලට වඩා පවර්ෆුල්...”මේ, ලංකාවේ ඔහොම නැගිටීම් වෙයි ද කියල විග්‍රහ කරන අය කියන කථාව ය. කථාව ඇත්ත ය. එක එස්. එම්. එස්. පණිවුඩයකට රටම ගිනි තියන්න පුළුවන.අනාගත ලංකාව මැද පෙරදිගටත් වඩා තරුණ නැගිටීම්වලට ජීවය සපයන හොඳ දේශපාලන පසක් තියන රටකි. 1971 කැරැල්ල 1988 කැරැල්ල ඒවාට හොඳ උදාහරණයන් ය.”කාරණාව මීටත් වඩා පැහැදිලි විය යුතු ද?මැද පෙරදිග දී අධිරාජ්‍යවාදය නටපු “කැරළිකාර” නාඩගම, ලංකාවේදීත් රඟ දැක්වෙන තුරු බලා සිටින ජෝශප්ලාට, ජාතික ප්‍රශ්නය, තවත් එක් ප්‍රශ්නයක් පමණි යැයි සිතන “අමු වම” ක් හදන කුමාරලාව පේන්නේ වීරයකු ලෙසට ය. අධිරාජ්‍යවාදයට අවශ්‍ය අනාගත “වීදි සටන්” මෙහෙයුමේ වැදගත් සාධකයක් ලෙස ය. ඉතින් ඒ නිසා ජෝශප්ලා, කුමාරලා වෙනුවෙන් වීර කාව්‍ය රචනා කරති.කිසිවක් නොතේරෙන අහිංසක අවංක තරුණයෝ මේ උගුලේ ගොදුරු බවට පත් වෙති.ජාතික නිදහස් පෙරමුණේ සභාපතිඅමාත්‍ය විමල් වීරවංශකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=ab1202196</link>
    <topic>ඔයාමඩුවට ගැලූ ජන ගඟ</topic>
    <author>රංජිත් සියඹලාපිටිය</author>
    <content>දැයට කිරුළ බලන්නට අනුරාධපුරයේ සිට කිලෝ මීටර් 25ක් ඈත දුෂ්කර ඔයාමඩුවට පැමිණෙන අය පිළිබඳව ඔවුන්ගේ අදහස් ගුණදොස් විවේචන පමණක් නොව ඔවුන් එහිදී පරිභෝජනය කරන කහට කෝප්පයේ, වතුර බෝතලයේ සිට සියලු තොරතුරු ද ප්‍රදර්ශනය තුළින් ඔයාමඩුවට පමණක් නොව සමස්ත අනුරාධපුරයට ලද සංවර්ධනය පිළිබඳව ද රජයේ මුළු වියදම පිළිබඳව ද පූර්ණ වාර්තාවක් සකස් කිරීමේ වැදගත්කම ජනාධිපතිතුමා පෙන්වා දුන්නේය.බැරෑරුම් කාර්යක් වූ මෙයට නායකත්වය දෙන්නට කැලණිය විශ්වවිද්‍යාලයේ සමාජ විද්‍යා අංශයේ ප්‍රධානී මහාචාර්ය කරුණාතිලක මහතා ඉදිරිපත්වීම අස්වැසිල්ලක් විය. උපාධිධාරීන්ගේ සේවය ඔවුනට ද සේවා පුහුණුවක් සේ රජයට ලබා ගැනීමේ සුවිශේෂ වැඩ පිළිවෙළ ඇරැඹීමට මෙය කදිම අවස්ථාවක් කර ගැනීමට සැලසුම් සකස් කළේය. අනුරාධපුර දිස්ත්‍රික්කයෙන් ඉදිරිපත් වූ 700කට අධික උගත් තරුණ තරුණියන් කැඳවා දිනක වැඩමුළුවකින් පසුව 4දා පෙරවරුවේ ඔවුන්ගේ රාජකාරිය ඔයාමඩුවෙන් ආරම්භ කළේය. පළමු දවසේ ආරම්භයේ දී මඳක් වික්ෂිප්තව සිට රජරට බුද්ධිමතුන් පළමු පැයේදීම හැඩගැසී තම දුෂ්කර රාජකාරිය ආරම්භ කළ අයුරු දැන් උපාධිධාරීන්ට කළ නොහැක්කක් නොමැත පිළිබඳව කැඩපතක් සේය.සංගණනයට අනුව අව්වේ, වැස්සේ, රාත්‍රියේ කඩිමුඩියේ ප්‍රදර්ශන භූමියට ඇතුළු වීමට දුවගෙන ආ බාල, මහලු, තරුණ සියලුම තරාතිරමේ අයගෙන් ක්ෂණික ප්‍රශ්න තුනක් අසා පිළිතුරු ලබා ගැනීම ඔවුන්ට පැවරිණ. දෙමළ භාෂාවෙන් කථාකරන අයගෙන් කරුණු විමසීමට, දෙමළ සහ මුස්ලිම් උපාධිධාරීන් රැසක් වෙනම මෙහෙයුමකය. උතුරු නැෙඟනහිර සිට පැමිණෙන දෙමළ ජනතාව සමඟ කථාකර ඔවුන්ගේ දැක්ම පිළිබඳව අමතර ප්‍රශ්න දෙකකට පිළිතුරු ලබා ගැනීමේ අමතර වගකීම ද ඔවුනට පැවරිණ. ඒ ඉදිරි පිඹුරුපත් සැකසීමේදී තීරණ ගැනීමට පාදක කරගැනීම සඳහාය.අපේ අභිමානවත් ඉතිහාසය ජයග්‍රාහී වර්තමානය සහ මහින්ද චින්තනය රැගෙන යාමට සූදානම් ආශ්චර්යවත් අනාගතය පිළිබඳ වූ විවිධ ආකාරයේ ඉදිරිපත් කිරීම් බලන්නට ඈත දුෂ්කර ඔයාමඩුවට සැතපුම් සිය ගණනක් ගෙවමින් අව්ව, වැස්ස නොබලා වයෝවෘද්ධ වයසක අයගේ සිට කිරි කැටියා දක්වා මේ රටේ මිනිස්සු තිස්පන් ලක්ෂ අසූ එක්දහස් දෙසිය හැත්තෑ තුනක් 2012 පෙබරවාරි 04 රාත්‍රි 7.00 සිට පෙබරවාරි 12 වැනිදා මධ්‍යම රාත්‍රිය දක්වා පැමිණ සිටියහ. රටේ සමස්ත ජනතාව දෙකෝටියක් යැයි සැලකුව හොත් රටේ හය දෙනකුට එක් අයකු ප්‍රදර්ශනය නරඹා ඇත. ඒ මහින්ද චින්තන වැඩපිළිවෙළ ලැබූ මහා ආශිර්වාදයක් සේ සැලකීමට හැකිය.තව විස්තර ඇත. ප්‍රදර්ශනය නැරඹූ හරි අඩක්ම ගැහැනුය. වැඩිම ජනතාවක් සහභාගි වූයේ පෙබරවාරි 11 වැනි සෙනසුරාදාය. එනම් 570228කි. දිනයේ වැඩිම ජනතාවක් පැමිණියේ පෙරවරු 10 සිට 12 දක්වාය. වැඩිම සෙනඟක් ආවේ අනුරාධපුර දිස්ත්‍රික්කයෙනි. දෙවනුව කුරුණෑගලිනි. තුන්වෙනුව පුත්තලමෙනි. 16.25% උතුරු නැෙඟනහිර ජනතාවය. 41%ක් අවුරුදු 31 –55 අතර උදවියයි. 11%ක් අවුරුදු 56 වැඩිය. 16%ක් 6 – 18 අතරය. 34%ක් 19-30 අතරය, 17%ක් උසස් අධ්‍යාපනය ලැබූවන්ය. 6%ක් පළමු පංතියේ සිට පස්වන ශ්‍රේණිය දක්වා අධ්‍යාපනය ලැබුවෝය. 76%ක් 6 ශ්‍රේණියේ සිට සාමාන්‍ය පෙළ දක්වා අධ්‍යාපනය ලැබූවෝය. 24%ක් රටේ ඉදිරි සංවර්ධනය බැලීම සඳහාය. 35%ක් සංවර්ධනය බැලීම සහ විනෝදය යන දෙකම සඳහාය. 8.7%ක් යුතුකමක් සේය. 8%ක් මිතුරන්ගේ ආරාධනයෙනි.. 20%ක් කුමක්දැයි කියා බලන්නටය. විවිධ හේතූන් මත පැමිණි පිරිස 7%කි. මේ කාරණා සියල්ල අතරේ ඔයාමඩුවට මෑත ඉතිහාසයේ නොදෙවැනි ජන ගඟක් ගැලුවේය. ඒ ආශ්චර්යයේ පුනරාගමනය දකින්නටය.ප්‍රදර්ශනය නැරඹීමට පැමිණි සමස්ත ජනගහනයෙන් සියයට 45ක් පැමිණියේ දරු පවුල් පිටිනි. ඕනෑම පුද්ගලයකු, ආයතනයකට හෝ ජාතියකට ධෛර්යවත්ව අනාගතයට මුහුණදීමට තම ඉතිහාසය දැනගැනීම වැදගත්ය. වර්තමානය හරියාකාරව අවබෝධ කරගැනීම ඊටත් වඩා වැදගත්ය. අනාගත ඉලක්ක හඳුනා ගැනීම මේ සියල්ලටම වඩා වැදගත්ය. දස ලක්ෂ විසිඑක්දහසක සංවර්ධනාත්මක දේ පසෙකින් තැබූවත් දැයට කිරුළ ඒ යුතුකම ඉටුකර තිබේ.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=ab12021910</link>
    <topic>ආදරවන්තයන්ගේ දිනයේදී මහ ඇමතිතුමාට බිරිය මතක්වෙයි</topic>
    <author>චන්දන බණ්ඩාර</author>
    <content>ගිය සතියේ දී ජනාධිපතිතුමා සිංගප්පූරුවේ සංචාරයක නිරත විය. එහිදී ජනාධිපතිතුමා එරට ජනාධිපති ටෝනි ටෑන් කෙන් යෑම් හමුවී සුහද පිළිසඳරකට ද එක් විය. සිංගප්පූරු ජනාධිපති නිල නිවෙස වෙන ඉස්තානා මැදුර වෙත පැමිණි ජනාධිපතිවරයා සහ ජනාධිපති ආර්යාව ඇතුළු ශ්‍රී ලංකා දූත පිරිස පිළිගැනීම මහත් හරසරින් සිදු විය. එහිදී ශ්‍රී ලංකා ජනාධිපතිතුමා වෙනුවෙන් යුද හමුදා උත්තමාචාරයක් ද පැවැත්විණි.දෙරටේ නියෝජිත පිරිස හඳුන්වාදීමෙන් අනතුරුව සිංගප්පූරු ජනාධිපතිවරයා සමඟ සුහද පිළිසඳරකට එක්වූ ජනාධිපතිතුමා දෙරටට අන්‍යොන්‍ය වශයෙන් වැදගත් වූ කරුණු රැසක් ගැන සාකච්ඡා කළේය.එහිදී සිංගප්පූරු ජනාධිපතිවරයා ශ්‍රී ලංකාවේ සිදුවෙන ප්‍රතිසන්ධාන වැඩපිළිවෙළ පිළිබඳ ප්‍රසාදය පළ කළේය. එහිදී සිංගප්පූරු ජනපති ටෝනි ටෑන් කෙන් මහතා අවධාරණය කළේ අතීත සිදුවීම් අමතක කැර අනාගත සෞභාග්‍ය පිළිබඳ අවධානය යොමුකර කටයුතු කිරීම ශ්‍රී ලංකාවට වැදගත් වන බවය.ශ්‍රී ලංකාවේ ආයෝජනය සඳහා සිංගප්පූරු ආයෝජකයන් යොමු කරන ලෙස ශ්‍රී ලංකා ජනාධිපතිතුමා කළ ඉල්ලීමට ප්‍රතිචාර දැක්වූ සිංගප්පූරු ජනාධිපතිතුමා කියා සිටියේ ඒ සඳහා ශ්‍රී ලංකාවට අවශ්‍ය සහාය ලබාදෙන බවය.එම හමුවීමෙන් අනතුරුව ශ්‍රී ලංකා ජනාධිපතිතුමා සිංගප්පූරු අගමැති ලී ෂියන් ලුලු මහතා සමඟ ද ද්විපාර්ශ්වික සාකච්ඡා පැවැත්වීය.මීට පෙර ශ්‍රී ලංකා ජනාධිපතිතුමා පාකිස්ථානයේ නිල සංචාරයක ද නිරත විය. ඒ කලාපීය සහයෝගීතාව වර්ධනය කිරීමේ අරමුණිනි. ජනාධිපතිතුමා පාකිස්ථානයට ළඟා වූ පසුව ඉස්ලාමාබාද් නුවර චක්ලාලා විශේෂ ගුවන්තොටුපළේ දී මහත් හරසරින් පිළිගනු ලැබිණි.ගුවන්තොටුපළේදී ජනාධිපතිතුමා ඇතුළු දූත පිරිස පිළ ගනු ලැබුණේ පාකිස්ථාන සෙනෙට් සභාවේ සභාපති විසිනි.ඉන් අනතුරුව පාකිස්ථාන හමුදාව ශ්‍රී ලංකා ජනාධිපතිතුමා වෙනුවෙන් ආචාර වෙඩිමුර 21ක් සහිත හමුදා උත්තමාචාරයක් ද පැවැත්වීය.ජනාධිපතිතුමාගේ නිල සංචාරය අතරතුර පාකිස්ථාන ජනාධිපති අසීෆ් අල් සර්දාරි අගමැති යූසුප් රාසා ගිලානි සහ සෙනෙට් සභා සභාපති සමඟ ද්විපාර්ශ්වික සාකච්ඡා පැවැත්විණි.එක ගමකට එක වැඩක් වැඩසටහන හඳුන්වා දෙමින් ආර්ථික සංවර්ධන අමාත්‍ය බැසිල් රාජපක්ෂ මහතා මේ දිනවල දිස්ත්‍රික් මට්ටමින් දිවයින පුරා චාරිකා මාලාවක් සිදු කරයි.එම සාකච්ඡා මාලාවට අදාළ කෑගල්ල දිස්ත්‍රික් වැඩසටහන පසුගිය 12 වැනිදා කෑගල්ල දිස්ත්‍රික් ලේකම් කාර්යාලයේදී පැවැත්විණි. එම දිස්ත්‍රික්කයේ ග්‍රාම නිලධාරී වසම් 573 ක් ආවරණය වන පරිදි එක ගමකට එක වැඩක් වැඩසටහනට ප්‍රාදේශීය සභා නගර සභා සහ පළාත් සභා මන්ත්‍රීවරුන්ගෙන් වෙන් වෙන් වශයෙන් යෝජනා භාර ගැනීම හා ඒවා සංවාදයට ලක් කිරීම එහි අරමුණ විය.සබරගමුව මහ ඇමැති මහීපාල හේරත් සහ අමාත්‍යවරුන් වන ඒ. එච්. එම්. ෆවුසි, ඒ. එල්. එම්. අතාවුල්ලා, අතාවුද සෙනෙවිරත්න, රංජිත් සියඹලාපිටිය සමඟ හරියට උදෑසන 9.00 ට බැසිල් රාජපක්ෂ මහතා කෑගල්ල දිස්ත්‍රික් ලේකම් කාර්යාලයට පැමිණියහ.සභාව ආරම්භයේදීම බැසිල් රාජපක්ෂ මහ ඇමැති මහීපාල හේරත් ඇතුළු කෑගල්ල දිස්ත්‍රික්කයේ දේශපාලන නායකත්වයටත් දිසා ලේකම් තුසිත පී. වනිගතුංග ඇතුළු නිලධාරීන්ටත් විශේෂ ස්තුතියක් කළේය. ඒ පසුගිය වසරේ ආර්ථික සංවර්ධන අමාත්‍යාංශය කෑගල්ල දිස්ත්‍රික්කයට ලබා දුන් ප්‍රතිපාදන වලින් 92.6% ක් තරම් දැවැන්ත මුදලක් නියමිත කාල වකවානුව තුළ වැය කිරීම සම්බන්ධයෙනි.එදින අනුරාධපුර ඔයාමඩුවේ දැයට කිරුළ ප්‍රදර්ශනය අවසන් දිනය ද විය. කෑගල්ල දිස්ත්‍රික්කයේ එක් එක් ප්‍රාදේශීය සභා මන්ත්‍රීවරුන්ට බැසිල් රාජපක්ෂ ඇමැතිවරයා එක ගමකට එක වැඩක් තෝරා ගැනීම සඳහා නියමිත කාලයක් වෙන් කර තිබුණ ද මුල්ම අවස්ථාව ගලිගමුව ප්‍රාදේශීය සභාවට ලබා දිය යුතු යැයි සභාවෙන් අදහසක් මතු විය. ඒ ගලිගමුව ශ්‍රීලනිප ප්‍රධාන සංවිධායක රංජිත් සියඹලාපිටියට කල් වේලා ඇතිව අනුරාධපුරය බලා යාම සඳහා ඉඩකඩ ලබා දීමටය.ඒ අනුව පළමු අවස්ථාව ගලිගමුව ප්‍රාදේශීය සභා මන්ත්‍රීවරුන්ට වෙන් වුවද ඒ වන විටත් ඔවුන් බහුතරය දිස්ත්‍රික් ලේකම් කාර්යාලයට පැමිණ නොසිටියෙන් පළමු අවස්ථාව වරකාපොළ ප්‍රාදේශීය සභාවේ මන්ත්‍රීවරුන්ට හිමි විය.වරකාපොළ ප්‍රාදේශීය සභාව යනු කලක් ශ්‍රී ලංකාවේ අගමැතිවරයෙකු වශයෙන් කටයුතු කළ ඩඩ්ලි සේනානායක මහතා නියෝජනය කළ දැදිගම මැතිවරණ කොට්ඨාසය ආවරණය වන පළාත් පාලන ආයතනයයි.එහි සම්බන්ධිකරණ කමිටුවේ සභාපති ධුරයට ජනාධිපති මහින්ද රාජපක්ෂ මහතා ආර්ථික සංවර්ධන අමාත්‍ය බැසිල් රාජපක්ෂ මහතාගේ ද නිර්දේශයෙන් මහ ඇමැති මහීපාල හේරත් පත් කළේ මීට වසරකට පමණ පෙරය.ඒ අනුව එක ගමකට එක වැඩසටහන පිළිබඳ වරකාපොළ ප්‍රාදේශීය සභා මන්ත්‍රීවරුන් කල් වේලා ඇතිව දැනුම්වත් කරමින් අනවශ්‍ය වාද විවාද වලින් තොරව කාලය පිරිමසා ගනිමින් වරකාපොළ සැලසුම අවසන් කිරීමට මහ ඇමැතිවරයා මැනවින් සිය කණ්ඩායම සූදානම් කර තිබිණි.සවස 4 වනතුරු මේ වැඩසටහන පැවැති අතර දිවා ආහාරය පවා සාකච්ඡා පැවැති කෑගල්ල දිස්ත්‍රික් ලේකම් කාර්යාලය තුළදීම ගැනීමට ඇමැති බැසිල් රාජපක්ෂ තීරණය කළේ කාලය උපරීම අයුරින් පිරිමසා ගැනීමටය.එහිදී මතුවූ ගැටලුවකට පිළිතුරු දෙමින් බැසිල් රාජපක්ෂ සඳහන් කළේ මහින්ද රාජපක්ෂ මැතිතුමාගේ ආණ්ඩුවට බැහැයි කියලා දෙයක් නැතැයි යනුවෙනි.අනතුරුව දැදිගම මැතිවරණ කොට්ඨාසයේ දොරවක මාර්ග කාපට් වැඩසටහනකට සහභාගි වීමට ද බැසිල් රාජපක්ෂ සහ මහීපාල හේරත් යන ඇමැතිවරු ගුවනින් එම ස්ථානයට ළඟා වන විට හොඳටම සැන්දෑ වී තිබිණි. ජපන් අන්තර්ජාතික සහයෝගීතා ඒජන්සිය සබරගමුව පළාතේ මාර්ග කිලෝමීටර් 180 ක් කාපට් අතුරා මුළුමනින් ම සංවර්ධනය කිරීමේ වැඩපිළිවෙළ එසේ එදින බැසිල්ගේ ප්‍රධානත්වයෙන් ආරම්භ වූ අතර එම අවස්ථාව දැක බලා ගැනීමට දහස් සංඛ්‍යාත පිරිසක් දොරවක ගම්මානයට පැමිණ තිබිණි.නවසීය හැත්තෑවේ අපේ ජනාධිපතිතුමා මේ කනක හේරත් මන්ත්‍රීතුමා වගේ තරුණයෙකු හැටියට පාර්ලිමේන්තුවට එනකොට කාපට් අතුරපු පාරකට තිබුණේ කොළඹ සිට මොරටුව දක්වා ගාලු පාරේ කොටසක් විතරයි. ඒත් දැන් කාපට් නොකළ පාරක් නැති ගමක් නැති තරම් බැසිල් රාජපක්ෂ සඳහන් කළේය.කෑගල්ල ශාන්ත ජෝෂප් බාලිකා විද්‍යාලය මෑතක දී මහත් ප්‍රසිද්ධියට පත් වූයේ අධ්‍යාපන කටයුතු මෙන්ම ක්‍රීඩා ඇතුළු විෂය බාහිර කරුණු වලදීත් අත්පත් කරගත් ජයග්‍රහණ නිසාය. මෙවර අපොස උසස් පෙළ කලා අංශයෙන් ප්‍රථමයා එම විද්‍යාලයේ දැරියක වූ අතර පසුගිය දෙවසර පුරා සමස්ත ලංකා පාසල් ක්‍රීඩා තරගාවලියේ දක්ෂතම මලල ක්‍රීඩිකාව බිහි වූයේ ද එම පාසලෙනි. ඒ පබසරා සේනානායකයි.එම විද්‍යාලයේ නිවාසාන්තර මලල ක්‍රීඩා උලෙළ පසුගිය 14 වෙනිදා පැවැති අතර එහි ප්‍රධාන ආරාධිතයා වූයේ සබරගමුව මහ ඇමැති මහීපාල හේරත් ය. එම විද්‍යාලයේ කවර නම් උත්සවයකට හෝ ඇරැයුමක් ලද හොත් මහ ඇමැතිවරයා එහි පැමිණෙන්නේ අජන්තා හේරත් සිය මැතිනිය ද සමඟය. ඈ එම විද්‍යාලයේ ආදි ශිෂ්‍යාවක් ද වූවාය.උත්සවය අමතන අතරතුර මහීපාල හේරත් මහ ඇමැතිවරයා සඳහන් කළේ අජන්තා හේරත් මහත්මිය එදා ශාන්ත ජෝෂප් බාලිකා විද්‍යාලයේ ඉගෙනුම ලබන අතරතුර තමා එම විද්‍යාලය ඉදිරිපිට ශාන්ත මරියා විද්‍යාලයේ සිසුවකු වශයෙන් අකුරු කළ බවය.පාසලක උත්සවයකට ආවම මට කොතෙකුත් ඉල්ලීම් ඉදිරිපත් වෙනවා. දැන් මගේ මැතිනිය හරහා මේ විද්‍යාලයේ විදුහල්පතිනියගෙන් එවන් ඉල්ලීමක් ලැබුණා. ඒ පාසලේ කරාටේ ක්‍රීඩාව හදාරන දැරියන්ගේ පුහුණුවට අවශ්‍ය උපකරණ කීපයක් සඳහා.මම ඒ උපකරණ කට්ටලය ඉතා ඉක්මනින් ලබා දීමට කටයුතු කරනවා. ඒ වගේම කරාටේ පුහුණුව මගේ මැතිනිය ඉගෙන ගත් අවදියේ මේ විද්‍යාලයේ දැරියන්ට ලබා නොදීම පිළිබඳවත් මා සතුටු වෙනවා යැයි මහීපාල හේරත් මහ ඇමැතිවරයා සඳහන් කළේ මුළු උත්සව භූමියම එකම සිනා සයුරක් බවට පත් කරමිනි.සිය කථාව අවසන් කර අසුන් ගත් මහ ඇමැතිවරයා යළි මයික්‍රෆෝනය වෙත පැමිණ තවත් අපූරු කථාවක් කළේය. අද මම කවදාවත් නැති තරමට මගේ මැතිනිය ගැන මේ සභාවේ වැඩිපුර සඳහන් කළා. ඒ මොද දන්නවද අද පෙබරවාරි 14. ආදරවන්තයින්ගේ දිනය. මහීපාල හේරත්ගේ එම අතිරේක කරුණු දැක්වීම පෙර පැවැති සිනා හඬ දෙගුණ තෙගුණ කිරීමට සමත් විණි.ආදරවන්තයන්ගේ දිනය දා හම්බන්තොට කාල්ටන් ශාලාවේ ද විශේෂ වැඩසටහනක් සංවිධානය කොට තිබිණි. ඒ යෞවන යෞවනියන් වෙනුවෙනි. වැඩසටහන මෙහෙය වූයේ හීනටියන ඉන්ද්‍රසාර හිමියන් විසිනි. එම දහම් වැඩසටහන සංවිධානය කොට තිබුණේ තාරුණ්‍යයට හෙටක් සංවිධානයේ සභාපති පාර්ලිමේන්තු මන්ත්‍රී නාමල් රාජපක්ෂය.එහිදී පාර්ලිමේන්තු මන්ත්‍රී ජේ. ආර්. පී. සූරියප්පෙරුම ද විශේෂ දේශනයක් පැවැත්වීය. ඒ තරුණ තරුණියන්ගේ සමාජ සාරධර්ම පිළිබඳවය. එම වැඩසටහන අවසාන වූ පසුව මන්ත්‍රී නාමල් රාජපක්ෂ ගියේ තංගල්ල අධිකරණය වෙතය. ඒ ජ්‍යෙෂ්ඨ නීතිඥවරුන් දෙදෙනකු වන නිශාන්ත මාබරණ සහ රංජිත් ගුණසේකර සමඟ නඩුවකට පෙනී සිටීමටය.ජගත් තාරුණ්‍යයේ නෞකාව මේ දිනවල මෙරටට පැමිණ තිබේ. ඒ පූජිමාරු නෞකාවය. මේ නෞකා ගමන සංවිධානය කොට ඇත්තේ යෞවන කටයුතු හා නිපුණතා සංවර්ධන අමාත්‍යාංශය සහ ජාතික තරුණ සේවා සභාවය. බ්‍රසීලය, ඊජිප්තුව, රුසියාව, නවසීලන්තය, තුර්කිය, ඉන්දියාව සහ වෙනිසියුලාව යන රටවල තරුණ තරුණියෝ එක්ව සිටිති. එම තරුණ තරුණියන් හමුවීමට තාරුණ්‍යයට හෙටක් සංවිධානයේ සභාපති නාමල් රාජපක්ෂ එම නෞකාවට ගිය සතියේ ගියේය. එහි ගොස් තරුණ තරුණියන් සමඟ මන්ත්‍රී නාමල් අදහස් හුවමාරු කොට ගත්තේය.පසුගියදා මන්ත්‍රී නාමල් රාජපක්ෂ සහ නාගරික සංවර්ධන අධිකාරියේ සභාපතිවරයා ඇතුළු පිරිසක් යාපනය නගරයේ සිදුවන සංවර්ධන කටයුතු පිළිබඳව සොයා බැලුවේය. එහිදී යාපනය නගරයේ ක්‍රීඩාංගණ, කානු පද්ධති, ජල නළ පද්ධති ආදි සංවර්ධනය කෙරෙන ස්ථාන රැසක් මන්ත්‍රී නාමල් නිරීක්ෂණය කළේය. එහිදී විශේෂත්වය වූයේ මන්ත්‍රී නාමල් යාපනය නගරයේ කිලෝමීටර් තුනක පමණ දුරක් පයින්ම ගමන් කරමින් සංවර්ධන කටයුතු නිරීක්ෂණය කිරීමය.ජාතික නිදහස් පෙරමුණේ දේශපාලන මණ්ඩලය පසුගිය සතියේදී එහි නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ හා ප්‍රධාන ලේකම් පි‍්‍රයන්ජිත් විතාරණ යන මහත්වරුන්ගේ ප්‍රධානත්වයෙන් පක්ෂ ප්‍රධාන කාර්යාලයේදී රැස් විය.එහිදී මුලින්ම සාකච්ඡා වූයේ ඉන්ධන මිල ඉහළ දැමීම පිළිබඳවය. “ඇමෙරිකාව මේ වන විට ඉරානයට පනවා ඇති සම්බාධක හේතුවෙන් වගේම ශීත සෘතුවේ බලපෑම ඇති රටවල ඉන්ධන පරිභෝජනය ඉහළ යාම හේතුවෙනුත් ලෝක වෙළෙඳ පොළේ ඛණිජ තෙල් මිල ශීඝ්‍රයෙන් ඉහළ යමින් තිබෙනවා. පසුගිය වසරේ මේ රටට ගෙන්වූ බොර තෙල් මෙට්‍රික් ටොන් මිලියන දෙකක පමණ ප්‍රමාණයෙන් මිලියන 1.93 ක්ම ගෙන්වා ඇත්තේ ඉරානයෙන්.ඒ නිසා ඉරානයට පැනවූ ඇමෙරිකන් සම්බාධක හමුවේ ඉදිරියේදී ඇතිවෙන ගැටලු රහසක් නොවෙයි. ප්‍රධාන ලේකම් පි‍්‍රයන්ජිත් විතාරණ පෙන්වා දුන්නේය.“පි‍්‍රයන්ජිත් සහෝදරයා පෙන්වා දුන් කරුණු අපි සියලු දෙනාට පිළිගත හැකියි. මේ අනුව ශ්‍රී ලංකාව තුළ ඉන්ධන මිල ඉහළ යාම පාලනය කිරීම ඉතා දුෂ්කර බව අපි කවුරුත් පිළිගත යුතුයි.” හිටපු පාර්ලිමේන්තු මන්ත්‍රී, ජාතික ගුරු සභාවේ සභාපති නිමල් පේ‍්‍රමවංශ එහිදී සඳහන් කළේය.“අපේ රටේ සුබසාධන වැඩපිළිවෙළේ කොතැනක හරි අවුලක් තියෙනවා. බලන්න පාසල් නිල ඇඳුම බෙදා දීම. ඒ නිල ඇඳුම අවශ්‍ය කරන ළමයින්ට වගේම එබඳු නිල ඇඳුමකට කිසිසේත්ම සහනාධාර්‍යක් අවශ්‍ය නොවන ළමයින්ටත් මේ නිල ඇඳුම නොමිලේ ලැබෙනවා. ඒත් අපි කළ යුත්තේ සහන අත්‍යවශ්‍ය අයට සහන ලබා දීමයි. සහන අත්‍යවශ්‍ය අයට සහන දීලා ඔවුන්ගේ ජීවන තත්ත්වය ඔසවා තැබීමයි සුබසාධනය යටතේ සිදු විය යුත්තේ.” විමල් වීරවංශ ඇමැතිවරයා අවධාරණය කළේය.“ඉන්ධන සහන ලබා දීමේදී පෞද්ගලික මගී ප්‍රවාහන බස් රථ, ත්‍රීරෝද රථ, පාසල් වෑන් රථ, ධීවරයින් හා විදුලිය නැති ගම්මානවල ජනතාවට විශේෂ ඉන්ධන සහනාධාරයක් ලබා දීමට පියවර ගත යුතුයි. එවැනි ක්‍රමවේදයක් තුළ අනෙකුත් භාණ්ඩ මිල පාලනය කිරීම සඳහා ද ක්‍රමවේද සකස් විය යුතුයි. සහන අවශ්‍ය කෙනාට සහන ලබා දෙන ක්‍රමයක් තමයි අවශ්‍ය.” පි‍්‍රයන්ජිත් විතාරණ පෙන්වා දුන්නේය.“විශේෂ කරුණක් අනාවරණය කළ යුතුයි. පසුගියදා සිදු වූ ධීවර සහෝදරයාගේ ඝාතනය පිළිබඳව. හලාවත ප්‍රදේශයේ ක්‍රියාත්මක එක්තරා රාජ්‍ය නොවන සංවිධානයක් ධීවර ජනතාව උසිගැන්වීමට ක්‍රියාකර තිබෙනවා. එම සංවිධානයට මේ ඉන්ධන මිල ඉහළ යාමේ ප්‍රශ්නය දඩමීමා කරගෙන ධීවර ජනතාව පාරට ගන්න පුළුවන් වෙලා තිබෙනවා. මෙහිදී ගැටුමක් ඇතිවන තත්ත්වයට ඔවුන් පිරිස මෙහෙයවා තිබෙනවා. මේ රාජ්‍ය නොවන සංවිධානය උත්සාහ කළේ ජිනීවාවලදී පැවැත්වෙන මානව හිමිකම් සැසි වාරයේදී ශ්‍රී ලංකාව අපකීර්තියට පත් කරන්න.” මෙහිදී තම දේශපාලන මණ්ඩල සඟයන්ට විමල් වීරවංශ අනාවරණය කර සිටියේය.කරු පසුගිය ඉරිදා කතරගමට ගියේ ආගමික කටයුතු කිහිපයක් සඳහා සහභාගි වීමටය. ඊට අමතරව රංජිත් මද්දුමබණ්ඩාර මන්ත්‍රීවරයා විසින් වෙල්ලස්සයේ විහාරස්ථාන ගණනාවක දී සංවිධානය කර තිබු ආගමික උත්සවවලට සහභාගි වීම ද කරුගේ මේ ගමනේ තවත් අරමුණක් විය. ඉරිදා සවස කිරිවෙහෙර වහන්සේ අබියස ආගමික කටයුතුවලට සහභාගි වී ආපසු එමින් සිටි කරු වට කර ගත්තේ කතරගම පූජා භූමියේ වෙළෙඳාමේ යෙදෙන පිරිසකි.මේ ගමනේ දී කරු මොනරාගල දිස්ත්‍රික්කයේ පන්සල් 12 ක පමණ පැවැති උත්සවවලට සහභාගි වූයේය. එහි දී පොතුබන්දන රජමහා විහාරයේ පැවැති උත්සවයක දී කේ. එම්. විලියම් සිංඤෝ නමැති ගැමියකු කරු අතරට ආවේ විශේෂ ලිපියක් ද රැගෙනය. එය යම් පහසුකම් බලාපොරොත්තුවෙන් සාමාන්‍යයෙන් දේශපාලනඥයකුට ලැබෙන ආකාරයේ ලිපියක් නොවීය. කරු සමඟ කතා කිරීමෙන් පසු උත්සව සභාව අමතා කතා කළ විලියම් සිංඤෝ මහතා එහි සිටි පිරිස හමුවේ කීවේ “සාමාන්‍යයෙන් මන්ත්‍රීතුමන්ලා ගාව අපට කියන්න වෙන්නේ මේ මේ අඩුපාඩු අපට තිබෙනවා. ඒවා විසඳලා දෙන්න කියලයි. හැබැයි දැන් මේ මගේ අතේ තිබෙන්නේ කරු ජයසූරිය මැතිතුමා විදුලිබල ඇමැතිවරයාව ඉන්න අවස්ථාවේදී අපේ ගම අඳුරෙන් එළියට ගන්න නිකුත් කරපු ලිපියයි. එතුමා ක්‍රියාත්මක කළ දීපාලෝක වැඩ පිළිවෙළ මඟින් ලක්ෂ 80 ක් වෙන් කරලා අපේ ගමට විදුලි ආලෝකය ලබා දුන් ලිපිය තමයි මම මේ තමුන්නාන්සේලාට පෙන්වන්නේ යි කී විලියම් සිංඤෝ අපගේ ආලෝකය කරු ජයසූරිය මැතිතුමායි කියේය.කතරගම වල්ලිමාතාගම දී කරුට අසන්නට ලැබුණේ එවකට පේ‍්‍රමදාස ජනාධිපතිවරයා කතරගම ජනතාවට ලබා දුන් පහසුකම් ගැනයි. මේ ප්‍රශ්නය ගැන සවන් දුන් රංජිත් මද්දුමබණ්ඩාර මන්ත්‍රීවරයා කීවේ ඔබතුමාලාගේ ජීවිත ගැන මම පාර්ලිමේන්තුවේ දී කතා කරනවායි කියාය. කරුගේ මේ ගමනේ දී ප්‍රදේශයේ ප්‍රාදේශීය සභා මන්ත්‍රීවරුන් හිටපු එජාප පාර්ලිමේන්තු මන්ත්‍රීවරුන් ඇතුළුව දේශපාලන ක්‍රියාකාරීන් රැසක් ද කරු යන උත්සවවලට සහභාගි වූ අතර, ඔවුන් සියලු දෙනාම කීවේ එක්සත් ජාතික පක්ෂය සමඟි කර පක්ෂය ශක්තිමත් කරන්නට ඔබතුමා ආරම්භ කළ ගමන මොන බාධකය ආවත් නවත්වන්නට එපා යැයි කියාය.ගිය සිකුරාදා සීදුව ප්‍රදේශයේදී ව්‍යාපාරික ස්ථානයක් විවෘත කිරීම සිදුවිය. අගමැති දි. මු. ජයරත්න, එජාප නායක රනිල් වික්‍රමසිංහ, ඇමැති රාජිත සේනාරත්න, පාර්ලිමේන්තු මන්ත්‍රීවරුන් වන ජෝන් අමරතුංග, තිස්ස අත්තනායක සහ ජයලත් ජයවර්ධන ද ඊට එක්ව සිටියහ.මේ අතර ගිය සතියේ සවස් වරුවේ එජාප මාධ්‍ය කමිටුව එජාප නායකයාගේ ප්‍රධානත්වයෙන් රැස්වූහ. තිස්ස අත්තනායක, මංගල සමරවීර, රවි කරුණානායක සහ ලක්ෂ්මන් කිරිඇල්ල ඇතුළු පිරිසක් ඊට එක්ව සිටියහ.එහිදී එජාප නායකයා මාධ්‍ය කමිටුවට දෝෂාරෝපණය කළේය. “ගලාගෙන යන ආකාරයේ සංවිධාන ජාලයක් අප බිහි කළ යුතුයි. පක්ෂයේ සංවිධාන ජාලය මේ වන විට මාධ්‍ය හරහා ගලාගෙන යන්නේ ඉතාම දුර්වල මට්ටමෙන්. ඒ නිසා මාස තුනකට වරක් හෝ එජාප පළාත් පාලන මන්ත්‍රීවරුන් කැඳවා රටේ තත්ත්වය ගැන ඔවුන්ට පැහැදිලි කිරීමක් කළ යුතුයි. එමඟින් ගමේ ජනතාවට රටේ තත්ත්වය පැහැදිලි කර දිය හැකියි.” එජාප නායකයා එජාප මාධ්‍ය කමිටුවට උපදෙස් ලබා දුන්නේය.එජාප නායකයා සහ බස්නාහිර ජනතා පෙරමුණේ නායක මනෝ ගනේෂන් අතර විශේෂ හමුවක් ගිය සතියේ පැවැත්විණි. එම සාකච්ඡාවට එජාප මහලේකම් තිස්ස අත්තනායක ද එක්ව සිටියේය.එහිදී බස්නාහිර ජනතා පෙරමුණේ නායක මනෝ ගනේෂන් විමසා සිටියේ උගත් පාඩම් හා ප්‍රතිසන්ධාන කොමිෂන් සභාවේ වාර්තාව ගැන එජාපයේ ස්ථාවරය කෙබඳු ද කියාය.“මගේ මතය මා කියා තිබෙනවා. මා ගිය සතියේදී දෙමළ ජාතික සන්ධානයටත් මගේ මතය ප්‍රකාශ කළා. එජාපයේ ස්ථාවරය තමයි උගත් පාඩම් හා ප්‍රතිසන්ධාන කොමිෂන් සභා වාර්තාවේ නිර්දේශ ක්‍රියාත්මක කරන ලෙස රජයට බල කිරීම. ඒ අනුව තමයි උතුරු පළාතට විසඳුමක් ලබා දීමට මඟ පෑදෙන්නේ.” එජාප නායකයා කියා සිටියේය.ගිය ඉරිදා එජාප නායකයා සහ තිස්ස අත්තනායක එජාප මහලේකම්වරයා රත්නපුර පැවැති එජාප ක්‍රියාකාරීන්ගේ විශේෂ හමුවකට එක් වූහ.එම හමුව සංවිධානය කොට තිබුණේ සබරගමුව පළාත් සභාවේ විපක්ෂ නායක ඒ. ඒ. විජේතුංග විසිනි. එම විශේෂ රැස්වීමට එජාප රත්නපුර දිසා මන්ත්‍රීවරුන් වන තලතා අතුකෝරාල සහ දුනේෂ් ගන්කන්ද ද එක්ව සිටියහ.මේ අතරතුර ගිය සඳුදා එජාප නායකයා විසින් එජාප ජ්‍යෙෂ්ඨයෝ රැසක් සිරිකොතට කැඳවනු ලැබූහ. ඒ රටේ පවතින වත්මන් දේශපාලන වාතාවරණය ගැන සාකච්ඡා කිරීමටය. එහිදී එජාප ගම්පහ දිසා මන්ත්‍රී ජෝෂප් මයිකල් පෙරේරා යෝජනා කළේ වහාම පාර්ලිමේන්තුව කැඳවන ලෙස ඉල්ලා සිටිමින් අගමැතිවරයාට සන්දේශයක් බාර දිය යුතු බවය. එය එජාප ජ්‍යෙෂ්ඨයන් විසින් ඒකමතිකව ස්ථිර කළහ. ඒ අනුව එජාප නායකයාගේ අස්සනින් යුතුව අගමැති කාර්යාලයට එජාපයේ ඉල්ලීම ඉදිරිපත් කොට තිබිණි.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=ab12021911</link>
    <topic>අර්බුද විසඳුණු වහාම තෙල් මිල පහත හෙළාවි</topic>
    <author>විශේෂ ලියුම්කරුවකු විසිනි</author>
    <content>පසුගිය 12 වන දා සිට මෙරට ඉන්ධන මිලේ ඇතිවූ වැඩිවීම සම්බන්ධයෙන් ශ්‍රී ලාංකේය සමාජය විවිධාකාරයෙන් ප්‍රතිචාර දැක්වූවත් ඒ සියලු ප්‍රතිචාර හමුවේ අප එක්ව කල්පනා කළ යුතු වන්නේ ඉන්ධන මිල වෙනස් වීම පිළිබඳව සැබෑ තතු කවරේ ද යන්න පිළිබඳවයි. එය අප සියලු දෙනාටම පැහැදිලි විය යුතු කරුණකි. අද වන විට අන්තර්ජාතික වෙළෙඳපොළේ බොර තෙල් බැරලයක මිල ඇමෙරිකානු ඩොලර් 120 ක් තරම් ප්‍රමාණයකි. එය ඉදිරියේදී ඊටත් වඩා ඉහළ යනු ඇති බව අන්තර්ජාතික ආර්ථික විශ්ලේෂකයන්ගේ ඒකමතික අදහස වී ඇත.ලෝකයේ ඛණිජ තෙල් මිල පිළිබඳ අර්බුද ඇතිවූ විවිධ වකවානුවල අප ජීවත්වන ශ්‍රී ලංකාව වැනි ඛණිජ තෙල් නිෂ්පාදනය නොකරන රටවල් මුහුණපාන ආර්ථික හා සමාජ අර්බුදය සුළු පටු නොවේ. ඒ බව අප මතක් කළ යුත්තේ එවැනි අර්බුද නිසා සිදුවූ ආර්ථිකමය වෙනස්කම් නිසාය. එය ශ්‍රී ලංකාවට පමණක් පොදු වූ තත්ත්වයක් නොවේ. නමුත් අද අන්තර්ජාතික වෙළෙඳපොළේ ඉන්ධන මිලේ ඇතිවන උච්චාවචනය ශ්‍රී ලාංකික ජනතාවගේ එදිනෙදා ජන ජීවිතයට දැඩි ලෙස බලපාන ප්‍රශ්නයක් වී ඇත. එසේම මෙම තත්ත්වය වර්තමානයේ දියුණු සංවර්ධිත රටවල් මෙන්ම අනිකුත් සෑම රටක්ම මුහුණ දෙන පොදු ලක්ෂණයකි.ඉන්ධන නිෂ්පාදනය කරන රටවල් ආශි‍්‍රතව සිදුවූ විවිධ සමාජයීය, පාරිසරික, දේශපාලනික හා ආර්ථික විචලනඅප වැනි රටවලට දැඩි ලෙස බලපාන්නේ අප රටවල මූලික අවශ්‍යතාවයන් බොහොමයක් ඉන්ධන භාවිතය තුළ සිදුවන නිසාය. එබැවින් ශ්‍රී ලංකාවේ අපට ඛණිජ තෙල් නිෂ්පාදනය කරන රටවලට හෝ එම වෙළෙඳපළට කිසිදු බලපෑමක් කළ හැකි තත්ත්වයක් නැත. ලොව වැඩිම ඛණිජ තෙල් නිෂ්පාදනය කරන රට වන ඉරානයට සම්බාධක පැනවීම පිළිබඳව ඇමෙරිකාව අනතුරු ඇඟවීමත් ශ්‍රී ලංකාව ඉරානයේ ඛණිජ තෙල් මිලදී ගන්නා ප්‍රධාන ගැණුම්කරුවකු වීමත් මධ්‍යම ආසියානු කලාපීය රටවල පසුගිය කාලය පුරා තිබූ දේශපාලන අස්ථාවරභාවයත් ඉරානය, ලිබියාව වැනි ඛණිජ තෙල් නිෂ්පාදනය කරනු ලබන අනිකුත් රටවල් මුහුණ දුන් තත්ත්වය මෙන්ම උතුරු අර්ධ ගෝලයේ සීත සෘතුව නිසා ඉන්ධන පරිභෝජනය වැඩිවීමත් යන විවිධ වූ කාරණා ඉන්ධන මිල ඉහළ යාමට හේතු විය.අපගේ තෙල් අවශ්‍යතාව මිල හා පරිභෝජනයශ්‍රී ලංකාවේ ඉන්ධන අවශ්‍යතාව එක් මසකට පෙට්‍රල් මෙට්‍රික් ටොන් 55,000 ක් හා ඩීසල් මෙට්‍රික් ටොන් 1,69,000 ක් ද පමණ වනු ඇත. ජාතික විදුලි බල පද්ධතිය සඳහා ද ඉන්ධන මෙට්‍රික් ටොන් 18,000 ක් පමණ භාවිත කෙරෙනු ඇත. මේ අනුව, ශ්‍රී ලංකාව වැනි රටවල් ඉන්ධන පරිභෝජනය අරපිරිමැසුම්දායක ලෙස භාවිත කිරීමට හා විකල්ප ඉන්ධන භාවිතයට යොමුවීම අවශ්‍ය වුවත් අද එය තවමත් ප්‍රමාණවත් තත්ත්වයක නොමැත.පසුගිය දෙසැම්බර් මාසයේදී පමණක් තෙල් බැරලයක මිල ඇමෙරිකානු ඩොලර් 108.93 දක්වා ද පෙබරවාරි මාසය වන විට ඇමෙරිකානු ඩොලර් 117.2 දක්වා ද වැඩි වී ඇත. මෙම වැඩිවීම දෙසැම්බර් මාසයට සාපේක්ෂව ඇමෙරිකානු ඩොලර් 8.27 කි.අද වන විට අන්තර්ජාතික වෙළෙඳ පොළේ බොර තෙල් බැරලයක මිල ඇමෙරිකානු ඩොලර් 120 ක් වේ. ලෝකයේ සියලුම ආර්ථික විද්‍යාඥයින්ගේ ඒකමතික අදහස වී ඇත්තේ ඉදිරි දින හෝ සති කිහිපය තුළ බොර තෙල් බැරලයක මිල තවත් ඉහළ යනු ඇති බවයි.මේ අවස්ථාවේදී අප අමතක නොකළ යුතු වැදගත් කරුණක් ඇත. එනම් 2008 ලෝක ඛණිජ තෙල් අර්බුදය හමුවේ බොර තෙල් බැරලයක මිල ඇමෙරිකානු ඩොලර් 147 ක් වන විට අප රටේ සාමාන්‍ය ඔක්ටේන් 90 පෙට්‍රල් ලීටරයක මිල රු. 157 ක් හා ලංකා සුදු ඩීසල් ලීටරයක මිල රු. 110 ක් ලෙස පැවතීමයි.2008 වසරේ ඛණිජ තෙල් මිල ඉහළ යාමේ අර්බුදය අවසන් වූ පසුව අප රටේ සාමාන්‍ය ජනතාව වෙත ඉන්ධන සහනාධාරය උපරීම වශයෙන් ක්‍රියාත්මක කරවූ රජය 2009 දෙසැම්බර් 29 වන දින වන විට පෙට්‍රල් ලීටරයක මිල රු. 115 දක්වා ද ඩීසල් ලීටරයක මිල රු. 73 දක්වා ද පහත හෙලීමට කටයුතු කළේය. මේ අනුව 2008 මැයි 24 වන විට රු. 157 ක මිලට ගත් පෙට්‍රල් ලීටරය 2012 පෙබරවාරි 11 වන විට රු. 149 දක්වා ඉහළ ගිය ද 2008 ට සාපේක්ෂව රුපියල් 8 ක මිල අඩුවීමක් පාරිභෝගිකයාට ලැබී ඇත. එලෙසම 2008 දී රු. 110 ක් වූ ඩීසල් ලීටරය 2012 පෙබරවාරි 11 වන විට රුපියල් 115 දක්වා ඉහළ ගොස් තිබුණි. නමුත් 2008 සාපේක්ෂකව ඉන් වසර 04 කට පසුව මිල ඉහළ ගොස් ඇත්තේ රුපියල් 5 කිනි. ඒ අනුව මෙමඟින් පෙනී යන්නේ තම ඛණිජ තෙල් අවශ්‍යතාවයෙන් 90% ක්ම ඉරානයෙන් සපයා ගත් රටක් ලෙසයි. මෙම අර්බුදය විසඳුණු යම් මොහොතක ඉන්ධන මිල නැවත පහත දැමීමට රජය දෙවරක් නොසිතන බවයි.2005 වන විට රටේ නිවාස ඒකක වලින් 64% කට පමණ විදුලි බලය ලැබී තිබුණ ද මේ වන විට එය 94% දක්වා ඉහළ ගොස් ඇත. ඒ අනුව භූමිතෙල් මඟින් ආලෝකය ගන්නා පවුල් සංඛ්‍යාව ලක්ෂ 04 දක්වා ද පහළ ගොස් තිබේ. ආර්ථික ශක්‍යතාවයෙන් දුර්වල භූමිතෙල් භාවිත කරන ජනතාවට ද මෙම ඉන්ධන සහනාධාරයන් නොපිරිහෙලා ලබාදීමට ජනාධිපතිතුමන් දැනමටත් අදාළ අංශවලට උපදෙස් ලබා දී ඇත.එහෙත් රජය ඉන්ධන මිල වැඩි කළ ද ඩීසල් හා භූමිතෙල් සඳහා දෙනු ලබන සහනාධාර දිගටම ජනතාවට ලබාදීමට කටයුතු කරමින් සිටී. ඒ අනුව ඩීසල් ලීටරයකින් රුපියල් 2.45 ක මුදලක් ද භූමිතෙල් ලීටරයකින් රුපියල් 4.60 ක මුදලක් ද දැනටමත් සහනාධාර වශයෙන් රජය ලබා දෙනු ඇත. මෙම සහනාධාර සාමාන්‍ය ජනතාවට මෙන්ම සුපිරි පන්තියට ද එකම අයුරින් හිමි වනු ඇත.මෙසේ සහනාධාර ලබාදීම නිසා ලංකා ඛණිජ තෙල් සංස්ථාව 2010 වසරේදී රුපියල් මිලියන 24,000 ක් ද 2011 වසරේදී රුපියල් මිලියන 89,879 ක් ද පාඩු ලබා ඇත. මිල ප්‍රතිශෝධනයෙන් අනතුරුව ද 2012 වසර සඳහා සංස්ථාව රුපියල් මිලියන 63,684 ක පාඩුවක් විඳීමට සිදුව ඇති බව ඛණිජ තෙල් කර්මාන්ත සංවර්ධන අමාත්‍යාංශයේ ලේකම් ආචාර්ය ආර්. එච්. එස්. සමරතුංග මහතා පවසයි.මිල ප්‍රතිශෝධනය යටතේ විදුලිය නිපදවීම සඳහා රුපියල් මිලියන 40,000 ක් පමණ වැය වන බව ද පෙන්වා දෙයි. එහෙත් විදුලිබල මණ්ඩලයට ද මේ නිසා රුපියල් බිලියන 70 ක පමණ පාඩුවක් විඳීමට සිදුව ඇත.ලෝකයේ තෙල් පරිභෝජනය කරන ඉන්දියාව, පාකිස්ථානය, සිංගප්පූරුව, තායිලන්තය, ජපානය හා ඕස්ට්‍රේලියාව වැනි රටවල් හා සසඳන කල ශ්‍රී ලංකාව එම රටවල ඉන්ධන මිලට වඩා අඩු මට්ටමක පවත්වාගෙන යාමට ද අද අප කටයුතු කර තිබේ. පසුගිය වසරවල ශ්‍රී ලංකාවේ ඉන්ධන ඉල්ලුමේ ද වෙනස්වීම්වලට බලපෑ හේතු රාශියක් ඇත. එනම්, රටේ යුදමය තත්ත්වය නිමාවීමත් සමඟම විවිධ ක්ෂේත්‍රවල කාර්යක්ෂමතාව ශීඝ්‍ර වර්ධනයක් පෙන්නුම් කළේය. මේ නිසා අදාළ ක්ෂේත්‍ර හා සම්බන්ධ විවිධ භාණ්ඩ හා සේවාවන් සැපයීම සඳහා අවශ්‍ය කරනු ලබන ඉන්ධන පරිභෝජනය ද ඉහළ ගියේය.මඟී ප්‍රවාහනය හා භාණ්ඩ ප්‍රවාහනය සඳහා වූ ඉල්ලුම වැඩිවීම ද 2011 වසරේදී ඛණිජ තෙල් නිෂ්පාදන පාරිභෝජනය ඉහළ යාමට හේතු සාධක විය. තවද, පෙට්‍රල් අලෙවිය 14.3% කින් ඉහළ ගිය අතර විදුලිබල උත්පාදනයට ඩීසල් සඳහා වූ ඉල්ලුම ද උතුරු නැඟෙනහිර පළාත්වලින් ඇතිවූ ඉල්ලුමේ වැඩිවීම ද මෙන්ම ධීවර කර්මාන්තයේ හා කාර්මික ක්ෂේත්‍රයේ ඇති වූ වර්ධනය ද ඉන්ධන පරිභෝජනය වැඩිවීමට බලපා ඇත.ත්‍රී රෝද රථයතුරු පැදිබස් රථද්විත්ව වාහනලොරි රථඅත් ට්‍රැක්ටර්ට්‍රැක්ටර්මුළු එකතුව169,3191,01034469,651163,355198,775153,80833,9862,073,869667,9692,354,16388,528242,746311,510297,07049,5784,479,732කෙසේ වෙතත් ශ්‍රී ලංකාව ඉන්ධන වැඩිපුර දහනය කරන්නේ කුමක් සඳහා ද යන්න සාකච්ඡා කිරීම වැදගත් කරුණකි. විදුලිබල උත්පාදනය සඳහා විදුලිබල මණ්ඩලයටත්, ප්‍රවාහන ක්ෂේත්‍රය මෙන්ම ධීවර, විවිධ කර්මාන්ත සහ ගෘහ අවශ්‍යතාවන් සඳහා මූලික වශයෙන් ඉන්ධන පරිභෝජනය කරනු ලබයි. මෙය රටේ නිෂ්පාදන ක්‍රියාවලියට කෙසේ දායක වී ඇත්ද යන්න සොයා බැලිය යුතුය. ඉහත කරුණු සලකා බලන විට රටට ලැබෙන විදේශ විනිමය හෝ වෙනත් ආදායම් මාර්ග මොනවාද යන්න සලකා බැලීමේදී අප සිටින්නේ ඉතාමත් දුර්වල පාරිභෝගික සමාජයක බව පැහැදිලි වෙයි. ඉන්ධන දහනය කිරීම තුළින් ලැබෙන ආර්ථික ප්‍රතිලාභය සලකා බැලීමේදී ශ්‍රී ලංකාව ලබා ඇත්තේ අවාසිදායක ප්‍රතිඵල වෙයි.එය අප රටේ මෝටර් රථ වාහන සඳහා වැය කරනු ලබන ඉන්ධන පරිභෝජනයෙන්ම අවබෝධ කර ගත හැකියි.2003 වසරේ මෙරට ලියාපදිංචි වාහන සංඛ්‍යාව විසි ලක්ෂ හැත්තෑ තුන් දහස් අටසිය හැට නවයක් (2,073,869) වන අතර එය 2011 වසර වන විට හතළිස් හතර ලක්ෂ හැත්තෑ නව දහස් හත්සිය තිස් දෙකක් (4,479,732) දක්වා වැඩි වී ඇත. මෙය සියයට සියයකින් වැඩිවීමකි.2011 වසරේ පමණක් වාහන පන්ලක්ෂ විසි පන්දහස් හාරසිය විසි එකක් ධාවනයට එක් කර තිබේ. මේ සමස්ත ප්‍රමාණය දිනකට දහනය කරන තෙල් ප්‍රමාණය කොපමණ ද යන්න ගණන් බලා නොමැත. එම දහනය තුළින් ලැබෙන ආර්ථික ප්‍රතිලාභය ද අප ගණන් බලා නොමැත. එහෙත් මෙම සියලු වැය ගලා යන්නේ රටින් පිටතට ය. මෙවැනි පාරිභෝගික සමාජයක් සහිත රටක ආර්ථිකයේ නිෂ්පාදන අංශ හා මූල්‍ය ශක්තිය වර්ධනය නොවී පාරිභෝජනය සඳහා පමණක් විදුලිය, ප්‍රවාහනය ඇතුළු විවිධ ක්ෂේත්‍ර සඳහා වැයවීම තුළින් දිගු කාලීනව ආර්ථිකයට ඇතිවී තිබෙන බලපෑම් සුළු පටු නොවේ. එමෙන්ම ඉන්ධන භාවිත කරමින් නිපදවන විදුලිය වැඩි ප්‍රමාණයක් වැය වන්නේද නිෂ්පාදනයට නොව පාරිභෝජනය සඳහා නම් මෙය අප සමාජයක් ලෙස කල්පනා කළ යුතු කරුණකි. විවිධ ක්ෂේත්‍ර තුළ ඉන්ධන පරිභෝජනයෙන් ලැබෙන ප්‍රතිලාභ තුළ විවිධ අර්ථකථන තිබුණත් ශ්‍රී ලංකාව තවමත් සුබ සාධනවාදී රටකි.විශේෂ ලියුම්කරුවකු විසිනිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=af1202191</link>
    <topic>රටේ නිදහස වෙනුවෙන් ජනමතය ගොඩ නැඟූ ඩී.ආර්. විජයවර්ධන</topic>
    <author>පාලිත ධර්මරත්න</author>
    <content>ලේක්හවුස් ආයතනයේ ආදි කර්තෘ ඩී.ආර්. විජයවර්ධන ශ්‍රීමතාණන්ගේ 126 වැනි ජන්ම සමරුව ලබන බ්‍රහස්පතින්දාට (23) යෙදී ඇත. ලේක්හවුස් බෞද්ධ සංගමයේ මෙහෙය වීමෙන් එතුමාට පින් අනුමෝදන් කිරීම පිණිස පරිත්‍රාණ ධර්මදේශනයක් 23 දා ආයතන පරිශ්‍රයේ දී පැවැත්වෙන අතර 24 දා දහවල් සපිරිකර සංඝගත දක්ෂිණාවක් පිරිනැමේ. මේ ලිපිය එතුමාගේ ගුණ සැමරුම පිණිසය.ඉංගිරිසින් අපේ රට ඔවුනගේ යටත් විජිතයක් බවට පත් කැරගෙන ශ්‍රී ලංකාව සුදු අධිරාජ්‍යවාදයේ අනුකරණ රටාවෙන් විනාශයට පත් කරගෙන යන යුගයෙක අපේ කම, අපේ සංස්කෘතිය ස්ථාපිත කොට නිවහල් රටක්, නිවහල් දේශයක් යන සංකල්පය මෙරට චින්තකයන් අතර ඇති කරන්නට උරදුන් ශ්‍රේෂ්ඨ පුද්ගලයකු ලෙස ඩී.ආර්. විජයවර්ධන ශ්‍රී මතාණන්ට හිමිවනුයේ සුවිශේෂී තැනකි.1880 වසරේ පෙබරවාරි 23 වැනිදා සේදවත්තේ දී මෙලොව එළිය දුටු ඔහු මෝදර ශාන්ත තෝමස් විදුහලෙන් මූලික අධ්‍යාපනය ලබා උසස් අධ්‍යාපනය ලැබීම සඳහා එංගලන්තයේ කේම්බ්‍රිජ් විශ්ව විද්‍යාලයට ඇතුළත් විය. 1912 පෙරළා මවු බිමට පැමිණියේ බැරිස්ටර්වරයකු ලෙසය.විජයවර්ධන මහතාට එංගලන්තයේ ඉගෙන ගන්නා අවදියේ ඊ.එච්.එම්. කෝබට් නම් මිත්‍රයෙක් විය. ඉන්දියානු නිදහස් සටන ඇගැයු ඔහු ශ්‍රී ලංකාවේ මහජන මතය හැඩ ගැස්වීමට පුවත්පතකින් කළ හැකි මෙහෙය ගැන විජයවර්ධනයන් සමඟ සාකච්ඡා කෙළේ ය.අධිනීතිඥවරයකු ලෙස ධනය ඉපැයීම විජයවර්ධන මහතාට පහසුවෙන් කළ හැකිව තිබුණත් එතුමා ගේ අරමුණ වූයේ මෙරට මහජන මතය හැඩ ගැසීම සඳහා පුවත්පතක් ආරම්භ කිරීමය.මුලින්ම ‘සිලෝන්, ඩේලි නිවුස්’ පුවත්පත ආරම්භ කොට 1914 ‘දිනමිණ’ පුවත්පතේ අයිතිය මිලදී ගත් විජයවර්ධන මහතා 1932 ‘ඔබ්සර්වර්’ පත්‍රයද 1930 ‘සිළුමිණ’ පුවත්පත ද 1932 ‘තිනකරන්’ පුවත්පතද 1948 ‘වාරමංජරී පුවත්පත ද ආරම්භ කොට ආසියාවේ ප්‍රමුඛ පෙළේ පුවත්පත් ආයතනය බවට ලේක්හවුස් ආයතනය පත් කෙළේය.මුලින් බේලි වීදියේ තිබූ කුඩා ගොඩනැඟිල්ලක ස්ථාපිත කොට තිබූ පුවත්පත් කාර්යාලය බේරේ වැව අසල අංග සම්පූර්ණ ගොඩනැඟිල්ලක පිහිටුවීමට එතුමා සමත් විය.ඩී.ආර්. විජයවර්ධන මහතා ලේක්හවුස් ආයතනය ඉදිකිරීමේදී එතුමා තුළ වූ කලා රසිකත්වය ලේක්හවුස් ගොඩනැඟිල්ලෙන් අදත් විද්‍යාමාන වෙයි.අනුරාධපුර පොළොන්නරු ගෘහ නිර්මාණ කලාවට අනුගත වන අයුරින් මේ ගොඩනැගිල්ල නිර්මාණය කොට ඇත්තේ බ්‍රිතාන්‍ය සමාගමකි.මකර රූප, නාගබන්ධන, පහන් කණු, නෙළුම් මල් ආදි නිර්මාණ සැරසිලි ලේක් හවුස් ගොඩනැඟිල්ලේ දක්නට ඇත. ඒ සියුම් කැටයම් එතුමා ගේ කලා රසිකත්වය විදහා දක්වයි. මුද්‍රණ යන්ත්‍ර එකින් එක හඳුන්වා දෙමින් ලේක්හවුස් ආයතනයෙන් මුද්‍රණය වන පත්‍ර ගොන්න දකුණු ආසියාවේ ම අංක එකේ පත්‍ර සමූහය බවට පත් කැර වීමට විජයවර්ධන ශ්‍රී මතාණන් ගත් උත්සාහය මල් පල දරන්නට විය.කාර්ය ශූර පුද්ගලයකුª ලෙස කටයුතු කළ විජය වර්ධනයන් තම පුවත්පත් ඔස්සේ දේශීය සංස්කෘතිය, කලාව, පොදු ජන ආකල්ප වර්ධනය කරමින් මෙරට අධිරාජ්‍ය වාදී ග්‍රහණයෙන් මුදා ගැනීමේ සටනට අනගි සහයක් ලබා දුන්නේය.එතුමාගේ මාර්ගෝපදේශකත්වය යටතේ පළ වූ පුවත්පත් වලින් නිදහස් චින්තනය අවදි කැරැණු අතර මෙරට ද්වී භාෂික උගතුන් බිහි වන්නට මේ පුවත්පත් වල බලපෑමද බෙහෙවින් ඉවහල් වූවාට සැකයක් නැත.ඩේලිනිවුස් පත්‍රයට වසර 20 ක් පිරීම නිමිත්තෙන් එතුමා විසින් ලියන ලද ලිපියක මෙසේ දැක්වෙයි.’ඩේලිනිවුස් පත්‍රය පිහිටුවීමේදී මා හා කටයුතු කළ කිසිවකු තුළ දේශපාලන බලාපොරොත්තු තිබුණේ නැත. එමෙන් ම ධනය හම්බ කිරීම පරමාර්ථය වශයෙන් මා පුවත්පත් කලාවට බටුයේ නැත. පුවත්පත් පැවැත්වීමේ ව්‍යාපාරයට වඩා ධනය හම්බ කළ හැකි වෙනත් මාර්ග ඇත. මේ ප්‍රවෘත්ති පත්‍රවල පරමාර්ථය මහජන සේවය හා ජාතියේ සමෘධියයි.ඩී.ආර්. විජයවර්ධන මහතාගේ පාලනය යටතේ ඩේලිනිවුස් පත්‍රයේ කතුවරයකු ලෙස කටයුතු කළ එච්.ඒ.ජේ. හුලුගල්ල මහතා සඳහන් කර ඇත්තේ එතුමා කිසි විටෙක ප්‍රවෘත්ති පත්‍රයෙන් ඈත්වී සිටි පුද්ගලයකු නොවූ බවයි. අතිශූර ව්‍යාපාරිකයකු වුවත් ප්‍රවෘත්ති සපයා ගැනීම හා මහජන මතයක් ඇති කිරීම සම්බන්ධව එතුමා ප්‍රධාන වශයෙන් ක්‍රියා කළ බව දක්වා ඇත.නිර්මාණශීලී ලේඛක පරපුරකට සිය නිර්මාණ හෙළි දැක්වීමට අවකාශ සලසා දුන් විජයවර්ධන මහතා රටේ අනාගතය බාර ගත හැකි ස්වාධීන චින්තනයකින් යුත් පරපුරක් බිහි කිරීම අරමුණු කැර සිටි අයෙකි.මෙරට අධ්‍යාපනය රටේ ඕනෑ එපාකම් වලට සරිලන ආකාරයට සකස් විය යුතුය යන්න විජයවර්ධන මහතාගේ අදහස විය.බ්‍රිතාන්‍යයේ ඉහළ පෙළේ විශ්වවිද්‍යාලයක අධ්‍යාපනය ලැබුවද මෙරට තරුණ තරුණියන්ගේ උසස් අධ්‍යාපන කටයුතු සඳහා සියලු අංගෝපාංගයන්ගෙන් සමන්විත විශ්ව විද්‍යාලයක් තිබිය යුතුය යන මතයේ එතුමා දැඩිව පිහිටා සිටියේය.බ්‍රිතාන්‍යයේ නේවාසික විශ්වවිද්‍යාල සංකල්පය ආදර්ශයට ගනිමින් පේරාදෙණිය විශ්ව විද්‍යාලය පිහිටුවන්නට සහාය දුන් විජයවර්ධන මහතා ශිෂ්‍යයන් නේවාසිකව රැඳී සිටීමෙන් විශ්වවිද්‍යාල ශිෂ්‍යයන් අතර එකමුතු බව ඇතිවීමත් සරසවි ජීවිතයට අවශ්‍ය අධ්‍යයන මෙන් ම පර්යේෂණ කටයුතු ද පහසුවෙන් කැර ගැනීමට නේවාසික ජීවිතය රුකුලක් බවත් පෙන්වා දුන්නේය.පේරාදෙණියේ රමණීය භූමි භාගයක විශ්වවිද්‍යාලය ආරම්භ කිරීමටත් පේරාදෙණිය විශ්වවිද්‍යාලයේ සංඝා වාසයක් ආරම්භ කිරීමටත් එතුමා පුරෝගාමී විය.එතුමා පේරාදෙණිය විශ්වවිද්‍යාලයේ ශිෂ්‍යයන් වෙනුවෙන් තෙමහල් නේවාසිකාගාරයක් ඉදි කළ අතර පේරාදෙණිය විශ්ව විද්‍යාලයේ විජයවර්ධන ශාලාව මෙරට ශිෂ්‍යයන්ගේ උසස් අධ්‍යාපන කටයුතු අභිවර්ධනය කෙරෙහි ඔහුගේ සිතේ තිබූ අවංක හැඟීම් සමුදායේ සංකේතය නොවන්නේ ද?ඩී.ආර්. විජයවර්ධන චරිතය පුරා දක්නට ලැබෙන්නේ ශ්‍රී ලංකාව අභිමානවත් දේශයක් කරා මෙහෙය වන්නට උර දුන් දේශප්‍රේමියකුගේ ලක්ෂණයන්ය.අධිරාජ්‍යවාදී කළු සෙවණැලි මෙරටින් තුරන් කොට නිදහස් රටක් බිහි කරන්නට සිය පුවත්පත් මඟින් ජනමතයක් ගොඩ නැඟූ විජයවර්ධනයෝ ඒ සඳහා ලබා දුන් දායකත්වය ස්වෛරී රටක නිදහස භුක්ති විඳින අපට අභිමානයකි.වත්මන් අවදියේ ද ඇතැම් විදේශ රටවලින් වෙනත් ආකාරයෙකින් සංඥා නිකුත් වන්නේ අපේ නිදහසට බාධා පමුණුවන්නට නොවේ ද?විජයවර්ධන ශ්‍රීමතාණන්ගේ යුග මෙහෙවර සිහිපත් කරන මේ අවදියේ සෑම දෙනකුගේ ම සිතේ තැන්පත් වී තිබිය යුත්තේ අපේ නිදහසට බාධා වන ආකාරයේ කුමන හෝ බලවේගයකට වුවද එරෙහිව කටයුතු කළ යුතු බවයි.කොළඹ කොටුව මධ්‍යයේ අභිමානයෙන් නැඟී සිටින ලංකාවේ සීමාසහිත එක්සත් ප්‍රවෘත්ති පත්‍ර සමාගම නිදහස් සටන සම්බන්ධව ලියැවුණු වැදගත් ලිපි ලේඛන සපිරි සංරක්ෂණාගාරයක් යැයි හැඳින්වීම නිවැරැදිය.පාලිත ධර්මරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=af1202198</link>
    <topic>රැල්ලක් එනවා වැල්ලක් මතුවෙනවා සම්පත් ගෙන දෙනවා</topic>
    <author>සටහන - කේ.සී.ජේ. රත්නායක පිංතූර - සුදම් ගුණසිංහ</author>
    <content>වෙරළේ වැලි පටවන නැෙඟනහිර වැසියෝ නිතර නිතර එසේ කියති. මේ වැල්ල මහා ධන නිධානයකි. කෝකිලායි වෙරළ තීරයේ සිට පුල්මුඩේ දක්වා එක පෙළට ඇදෙන්නේ බරට බරේ තෙත වැලි පැටවූ ට්‍රැක්ටර්ය.ඔය අරගෙන යන්නේ වැලි නෙවෙයි, ඩොලර්”කළු පැහැති තෙත වැලි මිටක් අතට ගනිමින් අපේ මාර්ගෝපදේශකයා කියයි.නිලාවේලි, කුච්චවේලි, අරිසිමලේ, කෝකිලායි, පුල්මුඩේ, නයාරු යනාදී නැඟෙනහිර වෙරළබඩ ප්‍රදේශයන්හි අනාදිමත් කාලයක සිට හට ගන්නා අපූරු ස්වභාවික සංසිද්ධියකි. එහි වෙරළ කළු පැහැතිය. මුහුද පතුලේ පැතිරෙන දියවැලක් විසින් මේ කළු පැහැති වැල්ල ගොඩබිම තෙක් තල්ලු කරනු ලැබේ. මේ කළු පැහැති වැලි ඉල්ලම පෙරළා මුලතිව් දක්වා සැතපුම් 45ක් දුර පැතිර ඇති බවත් දැන් සොයා ගෙන තිබේ.කඳු මුදුනෙක එලූ අති දැවැන්ත දුහුල් සේලයක් හිරු එළිය වැටී දිලිසෙයි. නිල්, රතු සහ රිදීවන් එළි දුහුල් සේලය මත බබළයි. වේගවත් සුළං රැල්ලක් හමා ගියේය. යෝධ දුහුල් සේලය මොහොතකට සෙලවුණේය. එහෙත් එය ඇස් මායාවකි. මේ විචිත්‍ර දුහුල් සේලය අතිශයින්ම සිනිඳු වැලි කන්දකි.”මුහුදෙන් ගෙනා වැලි සෝදා සුද්ද කරලා ගත්තම ඔය විදියට තමා පේන්නේ. මෙතන ඉල්මනයිට්, රූටයිල්, සර්කෝන්, මොනොසයිට්, කියන ඉතාම වටිනා ඛනිජ ද්‍රව්‍ය තියෙනවා. මෙතැනිං එහාට සිද්ධ වෙන්නේ ඒවා වෙන වෙනම වර්ග කිරීමයි..”අපේ මාර්ගෝපදේශකයා වැලිකන්ද පිළිබඳව දීර්ඝ විස්තරයක් සපයයි.නෑඹිලියකින් හාල් ගැරීම පෙනෙන්නේ අති සරල වැඩක් හැටියටය. බර වස්තූන් කේන්ද්‍රය දෙසටත්, බරින් අඩු ද්‍රව්‍ය කේන්ද්‍රයෙන් පිටතටත් වෙන් කැරෙයි. හාල්වල ඇති ගල් හා වැලි ඉවත් කැරෙන්නේ එසේය. බර වචනයෙන් කිවහොත් කේන්ද්‍රාභිසාරි හා කේන්ද්‍රාපසාරි බලය ක්‍රියාත්මක වන්නේ එසේය. කෝකිලායි වෙරළ තීරයෙන් රැගෙන එන වැලි ඉල්මනයිට්, රූටයිල්, සර්කෝන් මොනොසයිට් ආදී ඛනිජ ද්‍රව්‍ය වෙන්කිරීමේ මූලික අවස්ථාව ඇරඹෙන්නේ ඒ ආකාරයෙනි.යාන්ත්‍රිකව ක්‍රියාත්මක කැරෙන නෑඹිලි බඳු යෝධ දඟර ක්‍රියාත්මක වෙයි. එතැනින් පිරිපහදු වන වැලි ඊළඟ යන්ත්‍රාගාරය දක්වා නළ ඔස්සේ ප්‍රවාහනය කෙරේ. සන්නායක හා සන්නායක නොවන වශයෙන් ද චුම්භක හා චුම්භක නොවන වශයෙන් විදුලි බලය යොදා ගනිමින් නැවත වැලි වර්ග කිරීම් සිදු කැරෙයි. මේ යාන්ත්‍රික ක්‍රියාවලිය දෑසින්ම දැක බලාගත යුතු අපූරු සිද්ධියකි. එහෙත් සියලු කටයුතු තවමත් සිදු කැරෙන්නේ දශක පහකට වඩා පැරණි යන්ත්‍රාගාර කිහිපයකිනි. එය බැලූබැල්මට දුක්මුසුය. එහෙත් මේ මහලු යන්ත්‍ර අදටත් ජාතියට විදේශ විනිමය උපයනු සඳහා බැරි බර දරාගෙන ක්‍රියාකාරී වෙයි. තත්ත්වය එසේ නමුත් පුල්මුඩේ ඛනිජ වැලි සංස්ථාව එදා මෙදාතුර අද්විතීය වාර්තාවක් පිහිටුවා තිබේ. රාජ්‍ය භාණ්ඩාගාරය පොහොසත් කිරීමට මිස රාජ්‍ය භාණ්ඩාගාරයට ණය වූ හෝ බරක් වූ හෝ ඉතිහාසයක් එය සතුව නැත. ඉකුත් වසරේදී පුල්මුඩේ ඛනිජ වැලි සංස්ථාව ඉතිහාසයේ ඉහළම ආදායම වාර්තා කෙළේය. 2011 වසරේදී මෙහි අලෙවි ආදායම රුපියල් මිලියන 1400000 ඉක්මවා යෑමට සමත් විය. කෝකිලායි වෙරළ තීරය රටට කෙතරම් ධන නිධානයක් දැයි මෙයින්ම වටහාගත හැකිය. එහෙත් මෙහි විශේෂත්වය වන්නේ යල් පැන ගිය යන්ත්‍රාගාර කිහිපයක් පමණක් අතැතිව මෙවැනි ආදායමක් ලැබීමය. මෙතෙක් ඛනිජ වැලි විකිණීම සඳහා තිබූ ක්‍රමය වෙනස් කොට අන්තර්ජාතික මට්ටමින් ටෙන්ඩර් කැඳවීමේ ක්‍රමවේදයක් අනුගමනය කිරීම මේ ජයග්‍රහණයට හේතු වූ බව ඇමැති දයාශ්‍රිත තිසේරා මහතා අප සමඟ පැවැසීය.නැඟෙනහිර වෙරළ තීරයේ පවතින්නේ ලෝකයේ අග්‍රගණ්‍යයේ ඛනිජ වැලි නිධියකි. හේතුව මුහුදු වෙරළෙන් ලබා ගන්නා වැලි අහුරකින් පවා ඉවත දැමීමට සිදු වන්නේ ඉතා සුළු ප්‍රමාණයකි. ප්‍රතිශතයක් වශයෙන් ගත්විට අතමිට මොලවා ගන්නා වැලි මිටක 85%කට වඩා ඇත්තේ ඉල්මනයිට්, රූටයිල් සර්කෝන් වැනි ඛනිජ ද්‍රව්‍යයන්ය. මෙය තවත් ලෙසකින් කිවහොත් වෙරළින් ලබා ගන්නා වැලි මිටක් යනු ඩොලර් අහුරක් ලෙස සැලකිය හැකිය. ලෝකයේ අනෙක් බොහෝ රටවල ඇති ඛනිජ වැලි නිධිවලින් මෙතරම් සාරවත් බවක් දැකිය නොහැකි බව පුල්මුඩේ ඛනිජ වැලි සංස්ථාවේ උපදේශක එස්.ඩී.නන්දදේව මහතා පෙන්වා දුන්නේය. ඔහු මෙරට පමණක් නොව දකුණු ආසියාවටම සිටින අංක එකේ ඛනිජ වැලි පිළිබඳ විශේෂඥයෙක් ලෙස සැලෙකයි. මේ වැලි මෙතරම් වටින්නේ ඇයි? ඒ ප්‍රශ්නය අසන කෙනකුට පෙරළා පිළිතුරු ලෙස ලැබෙන්නේ ද ප්‍රශ්නයකි. එනම් ඒ වැලි මිටක නොවටින්නේ මොනවාද? යනුයි. ඉල්මනයිට්, රූටයිල්, සර්කෝනි, මොනොසයිට් යනාදී ඛනිජ ද්‍රව්‍ය අතරින් මොනොසයිට් යනු විකිරණශීලී ගණයට වැටෙයි. න්‍යෂ්ටික ක්‍රියාකාරකම් සඳහා ගැනෙන මේ මොනොසයිට් ශ්‍රී ලංකාවේ අලෙවි කරනු නොලැබේ. ඒවා හමුවන්නේ ද ඉතා සුළු ප්‍රතිශතයකිනි. ඒ හැරෙන්නට අපේ ඛනිජ නිධියේ බහුලව අඩංගුව තිබෙන්නේ ඉල්මනයිට් ය. දෙවැනිව රූටයිල් හා තෙවැනිව සර්කෝන්ය. මීටත් අමතරව අධිටයිටේනියම් ඉල්මනයිට් ද පුල්මුඩේ යන්ත්‍රාගාරයේ නිෂ්පාදනය කරනු ලැබේ. දැනට වාර්ෂිකව ඉල්මනයිට් ටොන් 90,000ක්ද රූටයිල් ටොන් 9000ක්ද සර්කෝන් ටොන් 5,500ක්ද නිෂ්පාදනය කෙරේ. සාමාන්‍යයෙන් වසරකට ඛනිජ වැලි ටොන් 100,000ක් පමණ අපනයනය කරන අතර ඒ සියල්ල සැලකෙන්නේ නිෂ්පාදන අමුද්‍රව්‍ය වශයෙනි.ඉල්මනයිට් සහ රූටයිල් බෙහෙවින්ම යොදා ගැනෙන්නේ ටයිටේනියම් ඩයොක්සයිඩ් නිෂ්පාදනය කිරීමටය. මෙරට ඇති ඉල්මනයිට්වල 53%ක්ද රූටයිල්වල 95%ක්ද ටයිටේනියම් ඩයොක්සයිඩ් අඩංගු වෙයි. මේ ඛනිජ වැලිවලින් ලබා ගන්නා තවත් ප්‍රයෝජනයක් නම් ටයිටේනියම් ලෝහය නිෂ්පාදනය කිරිමය. එහෙත් මේ කිසිවක් ශ්‍රී ලංකාවේ සිදු කෙරෙන්නේ නැත. ඊට හේතුව අති දැවැන්ත ප්‍රාග්ධනයක් හා අධිතාක්ෂණය වුවමනා වීමය. ඒ දෙකම නැති හෙයින් දැනට සිදු කැරෙන්නේ ඉල්මනයිට්, රූටයිල් සහ සර්කෝන් අමුද්‍රව්‍ය ලෙස අපනයනය කිරීම පමණි. ඔබ භාවිතයට ගන්නා කඩදාසි, තීන්ත, ඖෂධ ආවරණ, සෙරමික් භාණ්ඩ, වෛද්‍ය උපකරණ පමණක් නොව අභ්‍යවකාශ හා ගුවන් යානා නිපදවීමටත් මේ ඛනිජ වැලි බෙහෙවින්ම උපයෝගී කොට ගැනේ. කෝකිලායි වෙරළ තීරයෙන් ගන්නා වැලි මිටක් පෘථිවි තලයේ පමණක් නොව අභ්‍යවකාශයෙහි ද පාවෙන්නේ මිනිසාගේ විශ්වකර්ම තාක්ෂණික නිමැවුම් ලෙසටය. අන්තර්ජාතික මිල ගණන් අනුව ඉල්මනයිට් ටොන් 1ක් ඩොලර් 210ක් ද රූටයිල් ඩොලර් 1800ක්ද සර්කෝන් ඩොලර් 2200ක්ද යනාදී වශයෙන් දැක්වෙයි. එහෙත් ඉල්මනයිට් සහ රූටයිල් ආශ්‍රයෙන් නිපදවන ටයිටේනියම් ලෝහය සහ ටයිටේනියම් ඩයොක්සයිඩ්වල වටිනාකම ඊට වඩා දහස් ගුණයකින් ඉහළ නඟී. බැලූ බැල්මට තත්ත්වය එසේ වුවත් අමුද්‍රව්‍ය වශයෙන් ඉල්මනයිට් හා රූටයිල් අපනයනය කිරීම ශ්‍රී ලංකාව වැනි රටකට වඩාත් වාසිදායක බවට ද මත පළවෙයි.කෙසේ වෙතත් ලංකා මිනරල් සෑන්ඩ්ස් ආයතනය (ඛනිජ වැලි සංස්ථාව) තවත් ඉදිරි පියවර රැසක් සඳහා සූදානමින් සිටී. ඛනිජ වැලි වර්ගීකරණය කිරීම තවත් පුළුල් කැරෙන අතර විදේශ ආයෝජන ලබාගෙන ඛනිජ වැලි ආශ්‍රිත නිෂ්පාදනයන් මෙරට පටන් ගැනීමට ද රාජ්‍ය සම්පත් සහ ව්‍යවසාය සංවර්ධන අමාත්‍යාංශය මේ දිනවල කටයුතු කරමින් සිටී. ඒ පිළිබඳ දළ සටහනක් මෙහි පළවෙයි. එය සුබ අනාගතයකට පෙරනිමිති පහළ කරවන්නේ ඉතා අඩු පහසුකම් සහ යල් පැනගිය යන්ත්‍රාගාර කිහිපයකින් පවා වාර්තාගත ආදායමක් ලබා ගැනීමට හැකිවීම නිසාය.”හරියට කළොත් රටම ගොඩ” නන්දදේව මහතා කියයි. ඒ කෙටි වැකියෙන් ඔහු දිගු කතාවක් කීවේය. හරියට කළොත් යනු දැනගෙන, අනාගතය පිළිබඳ අවධානයෙන් මේ අනඟි සම්පත නෙළා ගැනීමය. කතාව ඇත්තය. නැෙඟනහිර වෙරළ තීරයෙන් රටට උනන්නේ රුපියල් නොව ඩොලර්ය. ඒ සියයට සියක්ම විදේශ විනිමය වන්නේය. එල්.ටී.ටී.ඊ. ත්‍රස්තවාදය ඉතා උග්‍රව පැවැති කාලයේදී පුල්මුඩේ ආශ්‍රිත මුහුදේ ඛනිජ වැලි පටවමින් තිබූ නැවකට පහර දී එය මුහුදුබත් කළේය. එහෙත් යන්ත්‍රාගාරය නතර කෙරුණේ නැත. ත්‍රස්තවාදීන් ඊළඟ පහර ගැසුවේ පුල්මුඩේ යන්ත්‍රාගාරයට ජලය සපයන මාර්ගයටය. එහෙත් යන්ත්‍රාගාරය දිගටම වැඩ කෙළේය. අදත් මේ පැරණි යන්ත්‍රාගාරය ඉතාම මහලු වයසේ පසුවන මුත් රටට වුවමනා විදේශ විනිමය වෙනුවෙන් නිහඬව හුදෙකලාව ක්‍රියාත්මක වෙමින් තිබේ. අප ඒ කතාව සොයා ගියේද නිහඬව මහ වැඩක් කරන තැනෙක ඇත්ත කතාව හෙළි කිරීමටය.1970 දශකයට අයත් අන්වීක්ෂයකි. ඒ වටා කුඩා ප්ලාස්ටික් බඳුන්වල දැමූ සිනිඳු දුහුවිලි බඳු ඛනිජ වැලි දිලිසෙයි. අපි ඒ එකින් එක අන්වීක්ෂයෙන් නිරීක්ෂණය කෙළෙමු. ඇසට නොපෙනෙන ඒ සියුම් අංශු අන්වීක්ෂය ඔස්සේ පෙනෙන්නේ දිලිසෙන මැණික් කැට ලෙසිනි. ඉල්මනයිට් කළු පැහැති නමුත් ඒ ඉතාම දීප්තිමත්ය. රූටයිල් රතු පැහැයට හුරු වන අතර ඒවා ඇස් රවටන මැණික් මෙන් දිදුලයි. සර්කෝන් එතරම් දීප්තියක් නැති මුත් ඉල්මනයිට් හා රූටයිල් යන දෙවර්ගයටම වඩා සිත් අලවනසුලුය. රත්නපුරේ නිල්මිණි කැටවලටත් වඩා නැඟෙනහිර වෙරළේ මේ දිලිසෙන අංශු වටින්නේය. හැබැයි ඒ වටිනාකම රැකෙන්නේ මේ සම්පත අප ප්‍රයෝජනයට ගන්නා ආකාරය මතය.”රැල්ලක් එනවා - වැල්ලක් මතුවෙනවා”එයින් නැඟෙනහිර වැසියන් නොකියා කියන්නේ කෝකිලායි වෙරළට ඇදී එන සෑම රළ පහරක්ම ගොඩබිමට රැගෙන එන්නේ සම්පතක් බවය. ශ්‍රී ලංකාව සතු ඛනිජ වැලි නිධියෙන් මෙතෙක් ලබාගෙන තිබෙන්නේ ඉතා සුළු ප්‍රතිශතයකි. එහෙයින් එය ඉවක් බවක් නැතිව ගොඩට ගෙන පිටරට පැටවිය යුතු බවත් ඉන් අදහස් නොකෙරේ. නන්දදේව මහතා කියන පරිදි අනාගතය දෙස බලා හරියට කළොත් රටම ගොඩය. ඒ එසේමුත් සංවේගයට කරුණක් ද වෙයි. ත්‍රස්තවාදය අවසන් කළ පසු අද සංචාරක ආකර්ෂණයෙන් මුළු නැඟෙනහිර වෙරළ තීරයම පිබිදෙමින් පවතී. සංචාරක හෝටල් ද තැන තැන කඩිනමින් ගොඩනැඟෙන සැටි අපි දුටුවෙමු. එය විය යුතු දෙයකි. එහෙත් මේ ඇතැම් සංචාරක හෝටල් වෙරළබඩ ඉදිකැරෙන්නේ මිල කළ නොහැකි ඛනිජ වැලි නිධියක් වසාගෙන නොවේද යන ප්‍රශ්නය මතු වෙයි.”ඇත්තටම මේ ගැන කිසියම් අවධානයක් ගැනීම ඉතා වැදගත්. සංචාරක හෝටල් සඳහා භූමිය පරීක්ෂා කරලා ඒ තැන්වල ඛනිජ වැලි බහුලව පවතිනවා නම් ඉදිකිරීම්වලට පෙර ඒ වැලි ඉවත් කරලා වෙනම තැන්පත් කරගන්නා වැඩ පිළිවෙළක් ඇති කළොත් ඒක රටට ලොකු ප්‍රයෝජනයක්.”අපගේ ප්‍රශ්නයට නන්දදේව මහතා එසේ පිළිතුරු දුන්නේය. එය වගකිවයුතු බලධාරීන්ගේ ද අවධානයට ලක් වේවා!රාජ්‍ය සම්පත් සහ ව්‍යවසායසංවර්ධන ඇමැති දයාශ්‍රිත තිසේරා”මේ යන්ත්‍රාගාරය වසර 60ක් තරම් පැරැණියි. ඒවා යල් පැනගිය ගිහින් බවත් ඇත්ත. මේ තත්ත්වය තිබියදී 2011 දී රුපියල් මිලියන 1200ක ලාබාංශයක් ලබාගන්න පුළුවන් වුණා. කොහොම නමුත් පුල්මුඩේ යන්ත්‍රාගාරය නවීකරණය කිරීමට දැන් විදේශ සමාගම් සමඟ යම් සාකච්ඡා ආරම්භ කර තියෙනවා. ඊට අමතරව ඛනිජ වැලි වර්ග කිරීම රජය මැදිහත් වෙලා තවදුරටත් පුළුල් කරන්නත් පියවර අරගෙන තියෙනවා. අලුත් යන්ත්‍රාගාර පිහිටුවීමත් එක් සැලසුමක්. මීට අමතරව අපි අලුතෙන්ම බලාපොරොත්තු වන්නේ අගය වැඩිකළ භාණ්ඩ නිෂ්පාදනයටයි. රජයේ පැත්තෙන් ඛනිජ වැලි වර්ගීකරණ ධාරිතාව ඉහළ නංවන අතරේ විදේශ ආයෝජකයන්ගේ සහාය ලබාගෙන ඛනිජ වැලි ආශ්‍රිත නිෂ්පාදන සිදුකරන්නත් ළඟදීම පියවර ගන්නවා. අගය නිමකළ භාණ්ඩ නිෂ්පාදනයට අවශ්‍ය තාක්ෂණය හා ප්‍රාග්ධනය ලබා ගැනීමයි එහි අරමුණ වෙන්නේ. මේ පියවර මඟින් අපි අලුත් අවධියකට යෑමට සැලසුම් සකස් කරලා දැනටත් කටයුතු කෙරෙමින් පවතිනවා. මුලතිව් ප්‍රදේශයෙත් ළඟදීම යන්ත්‍රාගාරයක් ඉදි කරන්න සූදානම් වෙනවා.මීටත් අමතරව ඛනිජ වැලි අපනයනය කිරීමේදී අලුත් ප්‍රවාහන ක්‍රමයක් වගේම මිල ගණන් කැඳවීමේදී අන්තර්ජාතික මට්ටමේ ටෙන්ඩර් කැඳවීමේ ක්‍රමවේදයක් දිගටම අනුගමනය කෙරෙනවා. මහින්ද රාජපක්ෂ ජනාධිපතිතුමාගේ මූලික අරමුණ ජාතික ආර්ථිකය සවිමත් කිරීමයි. ඛනිජ වැලි සංස්ථාව ඔස්සේ අපිත් ඒ අරමුණට හොඳ ශක්තියක් වෙන හැටියට අවශ්‍ය පියවර ගන්නවා. ඒ සමහර ජයග්‍රහණ දැනටමත් අප ලබා තිබෙන බවත් සඳහන් කරන්න කැමැතියි.”සටහන - කේ.සී.ජේ. රත්නායක පිංතූර - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=af1202192</link>
    <topic>කොළඹ පදවියේ පන්නරයට පෙර ගමන් කරුවෝ එම්මෑනුවෙල් හා මැක්ස්වෙල් හිමිවරුන්</topic>
    <author>ගරු අර්නස්ට් පෝරුතොට පියතුමා</author>
    <content>කුරුණෑගල අලුත්ම පදවියක් ආරම්භ කර ගොඩ නැගූ ගරු රේමන්ඩ් පීරිස් හිමිපාණන් මෙන්ම, රත්නපුර නව පදවියේ පළමු රාජගුරුහිමි තුමාවූ දැනට කොළඹ අගරදගුරු හිමි කාර්දිනල් මැල්කම් රංජිත් හිමිපාණෝ කොළඹ පදවියේ නව යුගයක් උදා කිරීමට ක්‍රමානුකූලව වෙහෙසෙති. පියවර ගනිති.ආසියාවේ දේව ධර්ම නිකේතනයක් ලෙස XVIබෙනඩික් දේවධර්ම නිකේතනය බෝලවලානේ (කලකට පෙර තිබුණු කතෝලික ගුරු අභ්‍යාස විදුහල් භූමියේ ගොඩනැගෙමින් පවතින අතර කොළඹ අගරදගුරු මැදුරේ කොළඹ පදවියේම සේවය කරන 360 පමණ පූජා ප්‍රසාදිවරුන්ට රැස්වෙන පොදු තැනක් ද ඉදිකරමින් පවතී.ගොඩනැගිලිවලට අමතරව 2011 නොවැ 28 ප්‍රකාශයට පත්කරන ලද නව සහාය රාජගුරුවරුන් දෙදෙනා කොළඹ පදවියේ පෙර ගමනට, කදිම පෙරගමන් කරුවන් දෙදෙනෙකි.1948 මැයි 20 යාපනයේ උපන් පිදේලිස් ලයනල් එම්මානුවෙල් ප්‍රනාන්දු (වයස 63 කි) සහ1953 සැප් 27 මොරටුවේ විල්ලෝරවත්තේ උපන් සම්පත් වඩුගේ මැක්ස්වෙල් සිල්වා (වයස 58 කි) එම පියතුමන් දෙදෙනාය. මේ දෙදෙනාගේ පූජක පුහුණුව හා රාජගුරුහිමි කමට මෙතෙක් ලබා ඇති පන්නරයන් දෙකකි.එම්මානුවෙල් හිමියන් යාපනයේ දෙමළ උරුමය කොළඹට ගෙන එන හිතවතෙකි. යාපනයේ ඇතැම් උදවිය ලංකාව තුළ වෙනම ඊළම් රාජ්‍යයන් ඉල්ලන පිරිසට අයත් නොවේ.බෞද්ධ භික්ෂූන් වහන්සේගෙන් සිංහල මනාව ඉගෙන ගත් එම්මානුවෙල් තුමා එදත් අදත් පැවති දෙමළ - සිංහල - සබැදියාවේ පෙරගමන් කරුවකු වන අතර කොළඹ පදවියේ ඇති දෙමළ ජනතාවගේ යහපත් එඩේරෙකු ද වෙයි.මැක්ස්වෙල් හිමියන් ලංකා කතෝලික සභාව තම කතෝලික පාසල් රජයට ගැනීමට වැඩදායක සහයෝගීතාවයක් දැක්වීමට පුරෝගාමීවූ තැනැත්තෙකි. එතුමාගේ මුළු පූජක ජීවිතයෙන් 1981 ජූලි 25 සිට 2011 නොවැ 28 දක්වා කාලය තුළදී එනම් වසර 25 රජයේ පාසල්වල රජයේ පත්වීම ලත් ගුරුවරයෙකු විය. මීට පෙර කොළඹ අගරදගුරු පදවියත් සහායක රාජගුරු ප්‍රසාදින්වූ ඇන්තනි සේරම් හිමි පාණන්, දොන් සිල්වෙස්තර් හිමි පාණන්, පª‍්‍රෑන්ක් මාකස් හිමි පාණන්, ඔස්වල්ඩ් ගෝමිස් හිමි පාණන්, එඩ්මන්ඩ් ප්‍රනාන්දු හිමි පාණන්, මැල්කම් රංජිත් හිමි පාණන්, මේරියන්ස් පීරිස් හිමි පාණන්ට වඩා හාත් පසින්ම වෙනත් පසුබිම් දෙකක් හා පූජක පුහුණු සම්ප්‍රදායන් දෙකක් නිරූපණය කරති. මේ පිරිසගේ පසුබිම් යම් කාලයෙකදි විවිධ පදවි සේවාවන් සඳහා උපයෝගී කරගන්නා ලදී.එහෙත් නවක සහායක රාජගුරු හිමිගේ පූජක පුහුණුව කොළඹ පදවි සේවාවට උපයෝගී කරගන්නේ කෙසේද කියා තවම ප්‍රකාශයක් කර නැත.මේ දෙදෙනාට පැවරෙන කාර්්‍යය කුමක්දැයි රාජගුරු අභිෂේකයෙන් පසු ප්‍රකාශයට පත් කිරීමට නියමිතව තිබිණි. මේ දෙදෙනාගේ නිල ලාංඡන මේතුමන්ලා දෙදෙනාට ආවේණික පසුබිම් හා අරමුණු පැහැදිලි කරයි.එම්මෑනුවෙල් හිමියන්ගේ ලාංඡනයේ පහළ කොටස රතු පසුබිමකි. රතු ප්‍රාණ පරිත්‍යාගවරුන් නිරූපණය කරයි.අතු දෙකක් නැංගුරම දෙපසවේ. අතු දෙක නිරූපණය කරන්නේ ප්‍රාණ පරිත්‍යාගී වරුන්ගේ ජයග්‍රහණයයි. එම්මෑනුවෙල් හිමි ජීවත් වූ කොටහේනේ මීසමේ නාම ශාන්තුවරිය වූ ලුසියා ප්‍රාණ පරිත්‍යාගී වරිය හඳුන්වයි. නැංගුරමට නිරූපණය කරන්නේ බලාපොරොත්තුවයි. ජාතික දෙව්සත්හලේදි එම්මෑනුවෙල් රාජගුරු ප්‍රසාදින් වහන්සේ බලාපොරොත්තුව ගැන දේව ධර්මය ඉගැන්වූ බැව් සිහිපත් කරයි.ලාංඡනයේ ඉහළ කොටස නිල්පාටින්ය. නිල්පාට අගය නිරූපණය කරයි. නිල් පාට අහසේ තරුවෙන් විහිදුණු රැස් 8 කින් යුත් තරුවකි. මෙම නත්තල් වල්ගා තරුව පෙරදිගින් පැමිණි ශාස්ත්‍රවන්තයන්ට ගවලෙනට මඟ පෙන්වීය. ගවලෙනට පැමිණි ආසියාතිකරයේ (රජතුන් දෙනා) බුද්ධි මතුන් ජේසුතුමා යනු දෙවියන් වහන්සේ අප සමඟ බැව් අවබෝධය කරන්නේය. “තරුවට” යටින් ඇත්තේ මරියතුමීව නිරූපණය කරන ඒසහාර්අකුරු දෙක එක්වූ සුසංයෝගයකි.උන්වහන්සේගේ සටන් පාඨය “ස්වාමීන් වහන්සේ ඔබ සමඟය”. ශු. මතෙව් සුවිශේෂයේ 1 (23 පදය) මේ වනාහි ගාබ්‍රියෙල් දේවදූතයා මරියතුමී ජේසු තුමාගේ මව් වන බැව් කී ආරංචිය ආමන්ත්‍රණයයි. “මාංශගත වීම” (දෙවියන් වහන්සේ මිනිස් බව ගත් බව කියවෙන ප්‍රකාශනය “එම්මෑනුවෙල්” යන නමේ අරුතයි)රටකට, රජෙකුට ආවේණික ලාංඡනය රාජගුරු හිමි කෙනෙකුගේ ජීවිත පසුබිම හා ක්‍රියාකාරකම් අරමුණු පැහැදිලි කරයි. මැක්ස්වෙල් හිමියන්ගේ නිල ලාංඡනයේ මීට වෙනස් කරුණු ඇතුළත්ය. එහි පහළ කොටස මෙරූන් වර්ණය විදුහල් ධජයේ වර්ණයයි. රන්වන් පාට කෝට්ටේ සා. තොමස් විදුහලේ දෙවන පාටයි. එහි තේරුම ජයග්‍රහණයේ පාටයි. මෙම පාට දෙක කෝට්ටේ සා. තෝමස් විදුහල සඳහා ආරම්භයේදී තෝරාගෙන ඇත්තේ එම විදුහලේ හා මීසමේ පුරෝගාමියා වූ නි. ම. නි. සැකරියස් දාබරේරා පියතුමායි.උඩ කොටස කියතක දැති හා සමාන හැඩයකින් වෙන්කර තිබේ. කියත දැති වලින් පෙන්නුම් කරන්නේ මැක්ස්වෙල් හිමියන් බිහිවූ විල්ලෝරවත්ත ගම වඩු වැඩට ප්‍රසිද්ධ ගමක් බවයි.පහත කොටසේ පහනක් වේ. පහන නිරූපණය කරන්නේ පුහුණුව හා දැනුමයි. පහනේ අල්ලන හැඩලය වී කරලකි. එතුමාගේ නිල ලාංඡනයේ තේමා පාඨයට සබැඳිය.එතුමාගේ තේමා පාඨයට තොරාගෙන ඇත්තේ බයිබලයේ ගීතිකා 150 ඇතුළත් “ගීතාවලිය” පොතේ 81 වන ගීයේ 16 වන පදයේ කොටසකි. “එතුමානෝ ඉස්තරම් ධාන්‍යයෙන් ඔබ පෝෂණය කරන සේක්වා”නව රාජගුරු හිමිවරුන් දෙදෙනාම සරසවි වල උගත්හ. එම්මැනුවෙල් හිමිපාණෝ රෝමයේ පූජක සරසවි වල ද මැක්ස්වෙල් හිමියෝ කැලණිය සරසවියේ ද ඉගෙනීම කර උපාධි දිනා ගත්හ. එම්මැනුවෙල් හිමියන් ඉගෙන ගත් පූජක සරසවිවල ඉගෙන ගත් බොහෝ දෙනා ඒ විවිධ රටවල පුජකවරුන්ය. රාජගුරු ප්‍රසාදීවරුන් එම්මැනුවෙල් හිමියන්ට අම්පිටියේ ජාතික දෙව්සත් හලේ කථිකාචාර්ය වරයෙකු උප අධ්‍යක්ෂ හා අධ්‍යක්ෂ වශයෙන් සේවය කළ කාලයේදී ලංකාව පුරා පදවිවල විසිරී සිටින කතෝලික පූජක වරුන් දැන හඳුනා ගැනීමට අවස්ථාවක් ලැබිණ.මැක්ස්වෙල් හිමියන් කැලණිය විශ්ව විද්‍යාලයේ තම උපාධි කාල සීමාව තුළදී කැලණිය විශ්ව විද්‍යාලයේ ඉගෙනීම් කර දැනට පරිපාලන අධ්‍යාපන ක්ෂේත්‍රයේද උගතුන් විශාල පිරිසක් දැන ගැනීමට අවස්ථාවක් උදා විය. ඒ අය අතර එදා කැලණිය විශ්ව විද්‍යාලයේ විවිධ උද්ඝෝෂණ වලට හවුල් වූ, බැට කෑ රෝහල් ගතවී සිට පසුව අද ලංකා සමාජයේ ඉතා ඉහළ තැන්වල රටට සේවය කරන විශාල කතෝලික නොවන පිරිසක් එතුමාගේ කුළුපග මිත්‍රයන්ව සිටිති.එම්මැනුවෙල් හිමියන් යාපනයේ උපන් නමුත් මුළු හැදියාව කොළඹට නතු වීම නිසා යාපනයේ පටු දේශපාලන විවේචනවලින් සහමුලින්ම බැහැරව සිටි අයෙකි. මැක්ස්වේල් හිමියන්ට තම ජීවිත කාලයේ එකට වැඩුණු ඉගෙන ගත් බුද්ධි මට්ටමේ උගත් පරපුරක් හා සේවය කළ මීසම්වල හැම පරපුරක් ගැන ඉතා ප්‍රායෝගික අවබෝධයක් හා අත්දැකීම් ඇත. මේ අනුව කොළඹට මෑත ඉතිහාසයේ එක්වූ සහායක රජගුරු හිමිවරුන් අතරින් ඉතා කැපී පෙනෙන දෙදෙනෙකි.කාර්දිනල් මැල්කම් හිමියන් ලංකා කතෝලික සභා ඉතිහාසයේ කිසිම පදවියකින් චීනයට ඉගෙනීමට කිසිවෙකු යාවා නැත.නොබෝදා පූජක පුහුණුව සඳහා විවිධ රටවල පූජක වරුන් යැවූ මැල්කම් කාදිනල් හිමියන් මෙතෙක් ජුසේවාස් දේවධර්ම නිකේතනයේ අධ්‍යක්ෂව සිටි සිසිල් ජෝයි පියතුමාට පූජක පුහුණුව සඳහා චීනයට යවා තිබේ. මෙම පත්වීම ප්‍රකාශ කළ දිනයේදී මැල්කම් හිමියනුත් චීන බස හැදෑරීමට හිතේ තිබුණු නමුත් එසේ කිරීමට බැරිවූ බව ප්‍රකාශ කළේය.මූර්ති ශිල්පය හැදෑරීමට දැනට ඉතාලියේ ලංකා සංක්‍රමණිකයන්ගේ ආත්මික කටයුතු බලාගන්නා අතර කැපුන්ගොඩ හිටපු සමන්ත පෙරේරා පියතුමාව යවා තිබේ. එවකට තේවත්තේ සහායකව සිටි සමන්ත පියතුමා තේ වත්තේ බැසිලිකාව වටේ ඇති තඹ කැටයම් සියල්ල මහාචාර්ය සරත් චන්ද්‍රජීව මහතා සමඟ නිම කළේය. මේ සඳහා ඔස්වල්ඩ් ගෝමිස් හිමිපාණන් අනුග්‍රහය දැක්වීය. මැල්කම් රංජිත් කාර්දිනල් හිමියන් සමන්ත පියතුමා කලා කෘතීන් බහුලව ඇති ඉතාලියට විදේශීය පුහුණුව සඳහා යැවීය.මැල්කම් රංජිත් කාර්දිනල් හිමියන් 1980 ගාල්ලේ ගරු එල්මෝ පෙරේරා හිටපු රාජගුරු හිමියන් සමඟ පළමු දේශීය චිත්‍ර අනුව වූ නත්තල් මුද්දරයක් හා පසුව විශාල නත්තල් මුද්දර රැසක්ම බිහි කළ පියන්ත සිල්වා පියතුමාවත් පුහුණුව සදහා ඉතාලියට යවා තිබේ. මේ අනුව කොළඹ පදවියේ නව වසන්තයක් උදාවෙමින් තිබේ.මෙම නවක සහායක රාජගුරු හිමිවරුන් දැනට ඒ නවෝදයේ පෙරගමන්කරුවෝ වෙති.නව සහායක රදගුරුවරුන් දෙනම අද කොටහේන හා විල්ලෝරවත්ත තමන් උපන් ගම්වල බැතිමතුන් හමුවීමට නියමිතය.ගරු අර්නස්ට් පෝරුතොට පියතුමාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=af1202199</link>
    <topic>කඳ සුරිඳු අඩවියේ මහ පාරේ මැණික්</topic>
    <author>සටහන සහ සේයාරුව ඊ. එච්. සෝමපාල (කතරගම විශේෂ)</author>
    <content>දැනට කැණීම් කිරීම තහනම් කර ඇති නිසා පාර දෙපස බොරලු ගොඩවල් අවුස්සන අය.පයට පෑගුණත් මැණිකෙ අගය කනා දන්නෙ නැත” එහෙත් ඇස් ඇති අය මහ පාරේ මැණික් සොයන්නට ගත්තේ අද ඊයේ නොවේ.මීට පෙර ද අපේ ඇත්තෝ මහ පාරේ මැණික් ගැරුහ. පසුගිය දා කතරගම තිස්සමහාරාමය, ලුණුගම්වෙහෙර, ආදි අවට ගම්වාසින් පමණක් නොව දිවයිනේ විවිධ ප්‍රදේශවලින් පැමිණි පුද්ගලයෝ එක්දහස් නවසිය අසූ හත වසරේ ඉදිකරන ලද කතරගම කඳසුරිඳුගම විහාරමහා දේවි චෛත්‍ය ප්‍රදේශයේ මහා මාර්ගවල මැණික් සොයන්නට වූහ.“පාරට දැමු පස්වල මැණික් හමුවෙලා” මෙය කාටත් පුදුම උපදවන ප්‍රවෘත්තියක් වූයේය. ඇතැමෙක්ට වටිනා මැණික් ගල් ලැබී තිබිණ. නැති බැරි නැති කර ගැනීම සඳහා අවට ගැමියෝ මහාමාර්ගයේ මැණික් සොයද්දි රත්නපුරය, කහවත්ත, පැල්මඩුල්ල ආදි ප්‍රදේශවලින් පැමිණි මැණික් ව්‍යාපාරිකයෝ දින ගණනාවක් මේ ප්‍රදේශයේ නතර වී මැණික් සොයන්නට පටන් ගත්හ. ඇතැමෙක් අවට නිවාස වලින් කුලියට ගත් කාමර වල ළැගුම් ගත්හ.“මහ පාරෙන් මැණික් මතුවීම” කාටත් කුතුහලය දනවන කතාවේ සත්‍ය සොයා යාම අපේ අරමුණ විය.එක්දහස් නවසිය අසූහත වසරේ ගම්උදාව වෙනුවෙන් ඉදිවූ ලුණුගම්වෙහෙර කතරගම මාර්ගය නැවත පුළුල් කර සංවර්ධනය කිරීම සඳහා පාරට දැමීම සඳහා කතරගම ප්‍රාදේශීය ලේකම් කාර්යාල බල ප්‍රදේශයට අයත් ඉඩමකින් මෙම පාර පිරවීම සඳහා ඉකුත් දා පස් ගෙනත් දමා ඇත්තේය. ප්‍රදේශ වාසින්ට වටිනා නිල් මැණික් හමු වූයේ මේ ගෙනත් දමන ලද පස් ගොඩවල්වල තිබීමෙනි. ඇතැමෙක් මැණික් සොයා යද්දි තවකෙක් යන්නන් වාලේ මැණික් සොයන්නට වූහ.ලුණුගම්වෙහෙර පාරේ තම්මැන්නාව වැව අසල ප්‍රදේශයෙන් මෙම බොරලු පස් ගෙන ගොස් ඇත.මෙසේ මැණික් ගලක් ලැබීමේ පුවත සැලවීමත් සමඟම ලුණුගම්වෙහෙර ප්‍රදේශවල අයත් කතරගම ප්‍රදේශවල අයත් මෙම ප්‍රදේශය කරා පැමිණියහ. මැණික් ලැබුණු බොරලු පස් තිබුණු ප්‍රදේශය පමණක් නොව ඒ පස් දැමු ලුණුගම්වෙහෙර කතරගම මාර්ගය දෙපසත් හැරීමට ජනතාව පටන් ගත්හ. පන්දහසකට අධික පිරිස පාලනය කරගැනීමට කතරගම හා ලුණුගම්වෙහෙර පොලිසි කටයුතු කළ අතර මේ සඳහා යුද හමුදාවේ ද සහාය ලබාගෙන ඇත.මැණික් ලැබුණු ගම්වාසීන් මැණික්වල වටිනාකම නොදත් නිසා ලක්ෂ ගණන් වටිනා මැණික් 10000 /=, 15000/=, 20000/= වැනි අඩු මිල ගණන්වලට අලෙවි කර ඇති බව ප්‍රදේශවාසීන් ප්‍රකාශ කරති.ලක්ෂ ගණන්වලට මැණික් ගල් අලෙවි කළ අය ගමෙන් අතුරුදන් වී ඇති බවක් ද දැනගන්නට ඇත.ධනවත් මැණික් ව්‍යාපාරිකයන් පමණක් නොව දේශපාලනඥයින් ද මේ අතර සිටින බව දැනගන්නට ඇත. මැණික් ව්‍යාපාරික මහත්මයෙක් ප්‍රකාශ කරන පරිදි ලක්ෂ ගණන් වටිනා හොඳ නිල් මැණික් ද මෙම ප්‍රදේශයෙන් හමු වී ඇත.කෝටියකට අධික මිලට නිල් මැණිකක් අලෙවි වූ පුවත ප්‍රදේශය පුරා පැතිර යාමත් සමඟ ආරක්ෂක අංශ මඟ හරිමින් රාත්‍රි කාලයේ කැලයෙන් මෙම ස්ථානයට පැමිණෙන පිරිස් ද පාලනය කිරීමට පොලීසියට හා යුද හමුදාවට සිදුවී ඇත. 16 දින සිට කිසිම වාහනයකට 87’ ගම්උදා භූමි ප්‍රදේශයේ සිට ලුණුගම්වෙහෙර දක්වා ගමන් කිරීමට පොලීසියෙන් අවසර නොදීමට කටයුතු කර ඇත. උසස් පොලිස් නිලධාරීන්ගේ උපදෙස් පරිදි කතරගම පොලිස් ස්ථානාධිපති අයි. එච්. ටී. බණ්ඩාර මහතා දිවා රාත්‍රී ආරක්ෂක කටයුතු ක්‍රියාත්මක කරයි.කතරගම ප්‍රාදේශීය ලේකම් ටී. බී. එම්. අතපත්තු මහතා මේ පිළිබඳව අප සමඟ මෙසේ කීය. කතරගම ප්‍රාදේශීය ලේකම් කාර්යාල බල ප්‍රදේශයට අයත් වන සංරක්ෂක දෙපාර්තමේන්තුවේ ඉඩමකින් බොරලු කපා ගැනීමට අවසර ලබා දුන්නා. මෙම ස්ථානය කතරගම ලුණුගම්වෙහෙර පාරේ තම්මැන්නාව වැව ආශි‍්‍රත ප්‍රදේශයක්.මෙම ස්ථානයෙන් ප්‍රවාහනය කළ බොරලුවල මැණික් ගල් හමුවී ඇති බවට අසන්නට ලැබුණා. මෙම ස්ථානය කැණීම් කළ අයට ද වටිනා මැණික් ගල් ලැබුණු බවට ආරංචි පැතිර ගියා. මැණික් ලැබීමත් සමඟම දහස් ගණනින් උදලු අලවන්ගු කූඩ ගෝනි මලු අරගෙන එන්ට පටන් ගත්තා. මේ සමඟම මැණික් ගන්නා අය ද ලංකාවේ විවිධ ප්‍රදේශවලින් ඒමට පටන්ගත්තා. මෙම ප්‍රදේශය පුරා පවුල් පිටින් ඇවිත් පිරිමි අය කැණීම් කරන අතර කාන්තා පක්ෂය හා ළමයි පාර හැදීමට ගොඩගසා ඇති බොරලු ගොඩවල් අවුස්සා ගල් ගෝනිවලට දැමීමට පටන් ගත්තා. සමහර අය පාර ප්‍රදේශයන් ද හැරීමට පටන් ගත්තා. මේ නිසා මහජනතාව පාලනය කිරීම සඳහා කතරගම හා ලුණුගම්වෙහෙර පොලිසි විසින් කටයුතු කර යුද හමුදාවේ ද සහාය ලබාගෙන කතරගම ලුණුගම්වෙහෙර මාර්ගය වාහන ධාවනයට අවසර නොදෙන ලදි. එම ස්ථානවල කැණීම් කිරීමට ඉඩ නොදෙන ලදි.වන සංරක්ෂණ දෙපාර්තමේන්තුවේ හා මැණික් හා ස්වර්ණාභරණ අධිකාරියේ නිලධාරීන්ගේ ද අධීක්ෂණ කටයුතු දැනට මෙම ප්‍රදේශයේ කරගෙන යනවා. ප්‍රාදේශීය ලේකම්වරයා කීය.පසුගියදා ප්‍රාදේශීය ලේකම් කාර්යාලයේ විශේෂ රැස්වීමක් අදාළ අංශවල අය හා ආරක්ෂක නිලධාරීන්ගේ සහභාගිත්වයෙන් පැවැත්විණ.එම අවස්ථාවේදී කතරගම ලුණුගම්වෙහෙර පාර ප්‍රදේශය ලුණුගම්වෙහෙර වැව දක්වා තහනම් කලාපයක් බවට නම් කළේය.23 දින දක්වා පාර දෙපස ද කිලෝමීටරයක් පමණ කැලය ද මෙයට අයත් වේ. මෙම මාර්ගයේ කිසිම වාහනයකට යාමට අවසර දෙනු නොලැබේ.ලුණුගම්වෙහෙර මාර්ගයෙන් කතරගම බලා යන වන්දනාකරුවන්ට ද මෙම මාර්ගය වසා ඇත. කතරගම සිට කොළඹ බලා යන වන්දනාකරුවන්ට ද මෙම මාර්ගයේ යාමට අවසර නැත. මෙම මාර්ගය දෙපස පදිංචිකරුවන්ට යාමට පිළිවෙන. ඒ අයට බාධාවක් නැත.සටහන සහ සේයාරුව ඊ. එච්. සෝමපාල (කතරගම විශේෂ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=af1202193</link>
    <topic>වොලිබෝල්</topic>
    <author>පාසර්</author>
    <content>ක්‍රීඩා අමාත්‍යාංශයේ ලියාපදිංචි ක්‍රීඩා අතුරින් වොලිබෝල් ක්‍රීඩාවට අද හිමි වී ඇත්තේ විශේෂ ස්ථානයක්. වොලිබෝල් ක්‍රීඩාව අප රටේ ප්‍රචලිත සහ ජනපි‍්‍රය වී තිබුණු යුගයක් තිබුණා. ඒ... 1960, 1970 දශකවලදී. අද ක්‍රිකට්වලට තිබෙන තැන එදා තිබුණේ වොලිබෝල් ක්‍රීඩාවට.සෑම ගමකම ක්‍රීඩා පිටියක් තියෙනවා. සෙල්ලම් කරනවා. තරගාවලි පැවැත්වෙනවා. සුහද තරග පැවැත්වෙනවා. කොළඹ පාසන්ස් පාරේ ප්‍රධාන තරගාවලි පැවැත්වෙනවා. ඒ දශක තුළ එවැනි ප්‍රචලිත සහ ජනපි‍්‍රය ක්‍රීඩාවක් ලෙස ළඟට ඇවිල්ලා තිබුණේ මලල ක්‍රීඩාව පමණයි.1980 - 1990 දශකය වෙන කොට ඒ තත්ත්වය වෙනස් වුණා. 80 දශකයේ මැද භාගය පමණ වන විට. වොලිබෝල් ගමෙන් ඈත් වුණා. සමහර තැන්වල හිර වුණා. විද්‍යුත් සහ මුද්‍රිත මාධ්‍ය පවා ඒ රැල්ල වෙන පැතිවලට හැරෙව්වා.1982 වසරේ ශ්‍රී ලංකාව ටෙස්ට් ක්‍රිකට් ක්‍රීඩාවට අවතීර්ණ වෙන කොටත් ලංකාවේ තිබුණේ එකම රූපවාහිනි නාළිකාවයි. එකම ගුවන් විදුලි නාළිකාවයි. ප්‍රධාන ජාතික පුවත්පත් හතරයි. එතෙක් ඒවායෙන් කියැවුණු ලියැවුණු වොලිබෝල් තරග වෙනුවට ක්‍රම ක්‍රමයෙන් ක්‍රිකට් ලියැවෙන්න පටන්ගත්තා. වොලිබෝල් ක්‍රීඩාවට නම් දරාපු සමහර ක්‍රීඩකයන් පිටියෙන් සමුගත්තා.කලින් සති අන්ත නිවාඩුව එළඹෙන තුරු ගමට ගිහිල්ලා ගමේ පිට්ටනියේ සෙල්ලම් කරන්න පුරුදු වෙලා හිටිය, ගුරු මහත්වරු ලිපිකරුවන් ගමේ පිට්ටනියෙන් ඈත් වුණා. හැබැයි 80 දශකයේ මුල් භාගය වන විට වොලිබෝල් ක්‍රීඩාවේ පාලනය ගෙනි යන්න ආපු චරිත රත්වත්ත මහත්තයා, තරුණ සේවා සභාව හරහා නව තාක්ෂණය, නව උපක්‍රම, ශිල්පීය ක්‍රම සමඟ ගම්වලින් තෝරාගත් වොලිබෝලයට දක්ෂ තරුණ පිරිසක් බිහි කළා. චරිත රත්වත්ත යුගයේදී නව තාක්ෂණය ලැබු සමහරුන් විදේශ රටවල ගියා. වැඩි පිරිසක් පාසල් ක්‍රීඩා උපදේශකයන් ලෙස සේවයට ගියා. තවත් සුළු කොටසක් ත්‍රිවිධ හමුදාවට පොලීසියට ගියා. ඉන් පස්සේ අසූව දශකය ක්‍රම ක්‍රමයෙන් ගෙවි යද්දී වොලිබෝල් ක්‍රීඩාව ඇල් මැරුණ තත්ත්වයකට පත්වුණා. මෙහෙම ගිහින් අනූව දශකය ලබද්දි ආර්. පේ‍්‍රමදාස ජනාධිපති තුමා, ශ්‍රී ලංකාවට ජාතික ක්‍රීඩාවක් නම් කිරීමේ උදාර අරමුණකට යොමු වුණා. වොලිබෝල් ක්‍රීඩාව ශ්‍රී ලංකාවේ ජාතික ක්‍රීඩාව වුණා. වොලිබෝලයේ පාලනයට පත්වූ පිරිසට ක්‍රීඩාව අර කලින් තිබුණු තත්ත්වයට ගේන්න අසීරු වුණා. වොලිබෝලයේ මුල් පුටුවට පැමිණ වකවානුවේ ශ්‍රී ලංකාව ආසියාතික කලාපීය මධ්‍යස්ථානයක් බවට පත්වෙද්දී රෝනී ද මැල් මහතා වොලිබෝල් මූලස්ථානයක් ලබා දුන්නා. ඉන් පස්සේ වොලිබෝලය විවිධ නිලධාරීන් අතට පත්වුණා. දෙදාහ වසරත් ලැබුවා. වොලිබෝලය ගැන විශේෂ යමක් සිදුවුණේ නැහැ. පැමිණි අනුග්‍රාහකයොත් තමන්ට නිසි අලෙවි ප්‍රතිලාභ නැති නිසා මඟ ඇරියා. කොහොම නමුත් 2012 වසරට එළඹෙද්දි වොලිබෝල් ක්‍රීඩාව ගැන සහතික කීපයක්ම ලැබිල තියෙනවා. ජාතික ශූරතා තරගාවලියට වැඩිභ සහභාගිත්වයක් ලැබිල තියෙන්නේ වොලිබෝල් ක්‍රීඩාවෙන්. වසරකට පුහුණු සංචිත හතරක් නඩත්තු කරන එකම පාලනය වොලිබෝල් වෙලා. ආසියාතික මට්ටමින් පැවැත්වෙන ජ්‍යෙෂ්ඨ සහ කනිෂ්ඨ පිරිමි සහ කාන්තා තරගාවලි හතරකට වාර්ෂිකව සහභාගි වෙන ක්‍රිඩාව වොලිබෝල් වෙලා. තරගාවලි සහ විදෙස් සංචාරවලදී ක්‍රීඩා අමාත්‍යාංශය කියන විදියට, කරදරයක් නැති සම්මේලනය වොලිබෝල් වෙලා. කණ්ඩායම් තරග අතුරින් දකුණු ආසියාවේ වැල්ලේ ශූර ශූරියන් ඉන්න රට ශ්‍රී ලංකාව වෙලා.අවුරුදු ගණනාවක ඉතිහාසයට වොලිබෝල් ක්‍රීඩාවෙන් ආසියාවේ පළමු රටවල් අට අතරට පැමිණෙන්න වොලිබෝල් සමත් වෙලා. මේ සියල්ලටම වඩා, වසර කීපයක් තිස්සේ ලංකාවේ ප්‍රධාන අලෙවි ආයතන තුනක් සමඟ නොකඩවා අනුග්‍රාහක දම්වැලකින් බැඳී සිටින එකම ක්‍රීඩා සම්මේලනය වොලිබෝල්.ශ්‍රී ලංකා වොලිබෝල් සම්මේලනයේ සභාපති විදේශ රැකියා ප්‍රවර්ධන ඇමැති ඩිලාන් පෙරේරාමේ වගේ වාතාවරණයක් යටතේ පවතින වොලිබෝල් ක්‍රීඩාවේ ඉදිරි ගමනට මහඟු සවියක් දුන් වොලිබෝල් නෞකාවේ කප්පිත්තා ආ ගමන ගැනත් ඉදිරි ගමන ගැනත් පිළිබඳ කථාබහකට යොමු වුණා. ඒ ශ්‍රී ලංකා වොලිබෝල් සම්මේලනයේ සභාපති ඩිලාන් පෙරේරා අමාත්‍යවරයා.* ඔබතුමා වොලිබෝලය ගැන ලොකු තෘප්තියකින් වගේ ඉන්නේ.ඇත්ත වශයෙන්ම මම වොලිබෝලයත් එක්ක මේ දක්වා ආපු ගමන ගැන තෘප්තියකින් ඉන්නේ. මම ඊළඟට උත්සාහ කරන්නේ මේ තෘප්තිය සංතෘප්තියක් බවට පත්කරගන්න.* ඒ කොහොමද ඒක කරන්නෙ?අපි වෙරළ වොලිබෝල් වලින් පිරිමි කාන්තා අංශ දෙකෙන්ම දකුණු ආසියාවේ ශූරයෝ වුණා. ඊළඟට මම කල්පනා කරන්නේ ආසියාවේ කොතනට ද යන්නේ කියලා. ඒ වගේම පිරිමි වොලිබෝල් අංශයෙන් ආසියාවේ පළමු අට ඇතුළට ආවා. දැන් කල්පනා කරන්නේ එතැනින් තවත් ඇතුළට යන්නෙ කොහොමද කියලා. අනෙත් කල්පනාව තමයි අපි ආසියාවේ කෙළවරකට වෙලා තියෙන කාන්තා වොලිබෝල් ක්‍රීඩාවෙන් ඉදිරියට යන්නේ කොහොමද කියලා.* පසුගිය දිනවල ක්‍රීඩා ඇමැතිතුමා නීතියක් ගේන්න හැදුවා දේශපාලඥයින්ට ක්‍රීඩා මුල් පුටු තහනම් කරන්න.ඔව් එහෙම වුණානම් මගේ ලබාගන්න තිබෙන සංතෘප්තිය, සංවේගයක් වෙන්න ඉඩ තිබුණා. මම ගිය අවුරුද්දේ නම් නැවත වොලිබෝල් සභාපති පදවියට පත් නොවි වෙන කෙනෙකුට බාර දෙන්නයි හිටියේ. ඒත් ඒ සැරේත් මාවම යෝජනා කළා. ඉතින් ඒ තනතුර අරන් වොලිබෝලය අංශ දෙකකින් ජාත්‍යන්තරයට ඔසවා දෙන්න මමත් දායක වුණා. මේ අවුරුද්දේ ලබන කොටම මම හිතාගෙන හිටියේ මට සභාපති කමෙන් අයින් වෙන්න ඕනැ කියලා.ඒත් ශ්‍රී ලංකාවේ ක්‍රීඩාව උන්නතියට විප්ලවීය තීරණ ගන්න අපේ ක්‍රීඩා ඇමැති මහින්දානන්ද අලුත්ගමගේ මහත්තයා ගේන්න හදපු යෝජනාවක් තමයි දේශපාලඥයින්ට ක්‍රීඩා සම්මේලනවල මුල් පුටුවලට පැමිණීම වළක්වන යෝජනාව.එතුමාගේ ඒ අදහස ක්‍රීඩාවේ උන්නතියට වෙන්න පුළුවන්. තනතුරුවල රැඳි ‘බකන් නිලා හිටිය’ දේශපාලනඥයොත් ඉන්න ඇති. එන්. එම්. පෙරේරා, ගාමිණි දිසානායක, රොනි ද මැල්, ටිරෝන් ප්‍රනාන්දු, ඩී. පී. වික්‍රමසිංහ, රෙජි රණතුංග, ජෙයරාජ් ප්‍රනාන්දුපුල්ලේ, මර්වින් කුරේ වගේ ඇමැතිවරු විතරක් නෙමෙයි චරිත රත්වත්ත ඔවුන් ක්‍රීඩා සම්මේලනවල මුල් පුටුවල ඉන්නා කාලේ මොනව හෝ සේවයක් කළා. මම වුණත් තනතුරට ඇවිල්ල නිකන් හිටියේ නැහැ. ඒ නිසා මට හිතුණා මට මේ අවුරුද්දෙත් සභාපති වෙන්න ඕනැ කියලා. හැබැයි තරගයකින් තොරව. ක්‍රීඩා ඇමැතිතුමාට මම කිව්වා ක්‍රීඩාවට දේශපාලඥයින් වශයෙන් ගොඩාක් දේ ලබාගන්න කරන්න පුළුවන් ශක්තියත් බලයත් තියෙනවා කියලා. තාවකාලිකව හරි ඒ යෝජනාව නැවැත්වීම පිළිබඳව මම ජනාධිපතිතුමාටත්, ක්‍රීඩා ඇමැති තුමාටත් ස්තුතිවන්ත වෙනවා.* මේ වසරෙත් වොලිබෝල් සම්මේලනයේ සභාපති වෙන්නයි බලාපොරොත්තුව.ඔව්, මම මේ අවුරුද්ද මගේ ‘අධිෂ්ඨාන වසර’ කියලයි මම නම් කරගෙන ඉන්නේ. මම අර කලින් කිව්වා වගේ වෙරළ වොලිබෝලයෙන් ආසියාව තුළ තැනකට යන්න පිරිමි වොලිබෝලයෙන්, සුපර් එයිට් වළල්ලෙන් රිංගන්න, කාන්තා වොලිබෝලයෙන් ආසියාවේ මැදට එන්න, මගේ අධිෂ්ඨාන වසරේ ප්‍රධාන අරමුණු තුනක්. මම දැන් ආසියාතික වොලිබෝල් සම්මේලනයේත් උප සභාපතිවරයෙක්. මේ තනතුර හරහා මට පුළුවන් වෙයි ශ්‍රී ලංකාවට යමක් ලබාගන්න. මම ඔලිම්පික් කමිටුවේ උප සභාපති වශයෙන් ඒ හරහාත් මට පුළුවන් වොලිබෝලයට යමක් කරන්න. මම ළඟදි කියුබාවෙ සංචාරයකට ගියා. එහේදී මට මුණ ගැසුණා එරට වොලිබෝල් සම්මේලනයේ සභාපතිවරයා. එයා කාන්තා වොලිබෝල් කණ්ඩායමේ පුහුණුකරු වෙලා ඉඳලා ලෝක ශූරතාවලි දෙකකින් රන් පදක්කම් ;දකක්ම රටට අරන් දුන්න කෙනෙක්. එයා මට පොරොන්දු වුණා කාන්තා වොලිබෝල් ක්‍රීඩාවට පුහුණුකරුවෙක් ළඟදීම ලංකාවට එවන්න.මම අපේ වොලිබෝල් ක්‍රීඩක ක්‍රීඩිකාවන් අතර ඉන්නා රැකියා නැති කීප දෙනකුටම රැකියා ලබාදීමේ වැඩ පිළිවෙළක් ද සකස්කර ගෙන තියෙනවා. දැනටමත් මගේ කාලය තුළ දුම්රිය දෙපාර්තමේන්තුව, විදේශ සේවා කාර්යාංශය ඇතුළු ආයතන දෙපාර්තමේන්තු කීපයකම රැකියා අරන් දීලා තියෙනවා. මේ අවුරුද්දේ තව පිරිසකට රැකියා ලබාදීමයි මගේ අදහස.* සමහරු චෝදනා කරනව අද ගමේ වොලිබෝල් අඩුවෙලා කියලා.ඒ චෝදනාවේ සත්‍යයක් නැහැ. අපි පාසල් හරි ජාතික ශූරතාවයක් හරි කරන කොට ක්‍රීඩා සමාජ දහස් ගණනක් ඉදිරිපත් වෙනවා. කෝ අනෙත් ක්‍රීඩාවල ජාතික ශූරතාවයට එහෙම පිරිසක් ඉදිරිපත් වෙනවා. වොලිබෝල් ක්‍රීඩා සමාජ පුහුණු වෙන්නේ ගමේ නොවෙයි ද? ඒ වුණත් පොදුවේ බලන කොට වොලිබෝල් තමයි අද සැම තැනම ප්‍රචලිත වෙලා තියෙන්නේ.* ඔය මොනව කළත් වොලිබෝලයෙන් සාර්ක් කලාපයේ ඉන්නේ පස්සෙන්.පාපන්දු වගේ නෙමේ අපිට ආසියාතික හෝ අනෙකුත් ජාත්‍යන්තර සංගම්වලින් මූල්‍යමය උපකාර ලැබෙන්නේ නැහැ. අපි ඒ සංගම්වලට වාර්ෂිකව සාමාජික ගාස්තුත් ගෙවන්න ඕනැ. ආසියාවේ පවත්වන ශූරතා තරගාවලි සඳහා සහභාගි නොවුණොත් දඩ ගෙවන්නත් ඕන.අනෙත් එක අපි සාර්ක් කලාපයේ වෙරළ වොලිබෝල් වලින් ඉන්නේ රන් පදක්කම් කරේ එල්ලගෙන. පිරිමි වොලිබෝල්වලින් රිදි පදක්කම ලෝකඩ පදක්කම අපිට තියෙනවා. කාන්තා වොලිබෝල් වලින් අපි වරක් රන් පදක්කම දිනුවා.පාසර්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=af1202195</link>
    <topic>යුක්ති ධර්මයෙන් පරම බලය ලබා රජසිරි වින්දෙමි</topic>
    <author>පද්මි</author>
    <content>දියුණා වූ අචින්තව පැවැත එන්නා වූ ද අනුපමේය ශිෂ්ටාචාරයක් හිමි ලංකාද්වීපයෙහි ලංකාධිපති රාවණ පාලකයා වියැ. හේ උත්තර මානුෂීය ගුණයෙන් යුක්ත වියැ. ලංකාධිපති රාවණගේ අගනුවර වූ ලංකා පුරය අතිවිශිෂ්ට සෞභාග්‍ය සම්පන්න නගරයක් මැ වියැ. මුතු මැණික් කුළුබඩු ආදියෙන් පොහොසත් වියැ. ලොව ධන කුවේරයන්ගේ කුලීන කුල කතුන් සැරැහු මිහිඳුම් වැනි සිනිඳු සේල ලංකාවෙහි මැ වියන ලද්දේ යැ. සකල සිරින් අනූන ලක්දිව ආක්‍රමණයන්ගෙන් වළකාගනු වස් මෙහි ‘අද්භූත බිහිසුණු මනුෂ්‍යයන් වෙසෙති’ යි දේශ දේශාන්තරයන්හි ප්‍රචලිත කර වීයැ. දේශාන්තර වෙළෙඳාම තමන් අතෙහිම රඳවා ගනුවස් ජම්බූද්වීපයෙහි සිට, අපරදිග සිට හා පෙරදිග සිට පැමිණියා වූ වණික් ජනයා මේ උපක්‍රමයම භාවිත කළ හ. එහෙත් ලංකාද්වීපයෙහි සැබෑ තතු බුද්ධ ගේ දේශාඨනයෙන් එනම් ක්‍රිස්තු පූර්ව 5 වැනි සියවසේ දී හෙළි වීයැ. එකල බටහිර ලෝකයෙහි ග්‍රීසිය නම් දිවයිනෙහි ස්වර්ණමය යුගය වීයැ. ලක්දිව ආක්‍රමණ බහුල වීයැ.විජය සිංහ අභිෂේක ලත් බිසව බඩ වඳයැ. එහෙයින් මැ ලංකා ද්වීපය අරාජික වියැ. මා ප්‍රියා පියාණන් වූ විජය රජුගේ නිවුන් සොහොයුරු ලාට දේශයේ සුමිත්ත රජ “දරුවනි තොප අතුරින් එකෙක් මාගේ බෑයා සතු වූ නොයෙක් ගුණයෙන් පිරි ලංකාවට යේවායි” කී විට මධු රජ දූ වූ මාගේ මෑණි යැන් දැ වන චිත්‍රාවන්ගේ අවසරය මත ලක්දිවට ආයෙම්හ.ඇමැතියන් දෙතිසක් හා සාගල නුවරින් නැව් නැඟ ලක් දිවට ගොඩබසිද්දී... විජය සිංහ රජ මිය ගොස් යැ. අරාජික ලංකා රාජ්‍යය තම්මැන්නාවෙන් උපතිස්ස නුවරට ගෙන උපතිස්ස බ්‍රාහ්මණයා රාජ්‍ය විචාළේ ය. උපතිස්සගෙන් ලත් මහ අප්පාගේ රාජ්‍ය ගෙන රජ සිරි විඳිද්දී... අභිෂේකයට කන්‍යාවක් අවැසි විණි.පෙර කල්හී විසූ බුද්ධ නම් ශාස්තෘන්ගේ පිය සුද්දෝදන මහ රජුගේ බෑයා වූ අමිතෝදන ශාක්‍යගේ පුත් පණ්ඩු ශාක්‍යයෝ විඩූඪහ විසින් ශාක්‍ය වංශය වනසන බව දැන රාජ්‍ය හැර පියා යද්දී... තම ධීතු වූ රුසිරෙන් අගතැන් පත් භද්‍ර කත්‍යානා කසංය වස්ත්‍ර හන්දවා කිඹුල්වතින් නැව් නංවා මුහුදට බට කල්හි ගෝනගං පටුනින් ලංකාද්වීපයට සේන්දුවී යැ.ඈ ගෙන කාසාය වස්ත්‍ර හරවා ස්වර්ණභරණයෙන් සරහා ශ්වේත සේල මාල ලේපන ආදියෙන් සරසා මෙහෙසිය කොට ගෙනැ, පරිභ්‍රාජක වෙස් ගෙන මාකඳුරු ඔය හෝ මා ඔය මෝයෙහි කම්මල් තොටින් ලක්දිවට බට මම් පඬුවස් දෙව් නමින් ලක් රජයෙහි අභිසෙස් ලද්දෙමි. හිස් අතින් ලක්දිව බට මා පියාණන්ගේ නිවුන් සොහොයුරු විජය සිංහ කාලිගේ විල්ලුව අසලදී හමු වී සියල් සිරි දුන් ස්ත්‍රීත්වයේ ප්‍රතිමූර්තිය වූ කුවණ්ණට කළ දොසින් ද, තම දරුවනට කළ අකටයුත්තෙන් ද චිත්ත පීඩාවෙන් මහලුව මළම්හ.විජයසිංහ කුවණ්ණට දිවුළ පොරොන්දු කඩ කිරීමෙන් වූ දිවි දොස් මට මැ වැද සීන දැක සිහිමූර්ජාව නැඟී නොසිට වැද හොත් කල්හී පුරඳරාට ලක බාර කොට උපායෙන් මල රජු ගෙන්වාලීය. තූත්තුකුඩියෙන් සයුරට බැස රාවණා පුරයේ ඌරාතොටින් ලක්දිවට සැපත් මලරජු බමුණු වෙස් ගෙන ප¼ඬුවස්දෙව් රජු වූ මගේ දිවිදොස් හැරියහ.රාවණ කොට්ටයත් මාළිගා පස්විස්සත් වීථි සාර ලක්ෂයක් මුහුදට ගිලී යාමෙන් ඇති වූ මුහුදු තලාවෙන් රාවණාගේ ලකට මල රජ නැඟ ආ තෙර ඌරතොට වීයැ.රුසිරිමත් මා මෙහෙසිය ගේ එක්කුස හොත් සොහොයුරු සදෙන ද මව් වූ සුසීමාවන්ගේ අනුදැනුමැති ව කිඹුල්වතින් නික්ම මෙහි බට කල්හි මා ඔවුනට විසීමට නුවර තනා දුන්නෙම්හ. එවිට රාමයෝ රාමගොත් නුවර ද, උරුවෙල කුමරු විල්බා නුවර ද, විජත ශාක්‍ය විජිත පුරය ද අනුරුද්ධ ශාක්‍ය අනුරාධ ග්‍රාමය ද ශුද්ධෝදන නම් කුමරු ගම්පොළ ද අනෙක් කුමරු මාගම් නුවර ද කරවීය. අනුරුද්ධයෝ අනුරාධ ග්‍රාමයෙහි දකුණින් ලංකාවේ පළමු ජලාශය කණින ලද හ. ඊට පෙර ද ලංකාවෙහි ජලාශ වීයැ. ඉන් බොහොමයක් දිය දහරාවන් ගෙන් පෝෂිත වීයැ. කර්මාන්තයෙහි දක්ෂ ලක් ජනයා උපායෙහි ද දක්ෂ වීයැ. වගාවෙහි ද දක්ෂ වියැ. වෙළෙඳාමෙහිද දක්ෂ වීයැ.මාගේ අලාමක රූ ඇති යාපත් මෙහෙසිය වූ භද්‍ර කත්‍යානාවෝ අභය ප්‍රමුඛ තිස්ස, උත්තිය, කණිටුතිස්ස, පස්වන අසේල, විභාත, රාම, සිව, මත්තකලෙන, මත්ත පුතුන් දස දෙන ද ‘උමතු සිත්’ නම් වූ මාගේ රූමත් දියණිය ද වැදුවා ය.නිමිත්ත පාඨකයන් ගේ වදනින් මිය පරලොව යන්නට වන් මා ධීතු වැඩිමහල් සොහොයුරැ අභය අතින් ජීවිතය ලද්දී... එක් ටැම් ගෙයි තැබීම ම මා සිත වෙහෙස කළේ ය. රෝහණය කළ දිඝායු ශාක්‍යගේ හා කච්චානා දේවිය ගේ පුත් දීග ගාමිණී හා සහවාසයෙන් නිමිත්ත පාඨකයන් කී පරිදිම චිත්‍රාවෝ පුතකු වැදුවා හ. දීග ගාමණී හට ස්වදේශීය ජනයා ගේ සහය ලැබිණි. උන් අතර චිත්‍ර රාජ ද කාල වේල ප්‍රමුඛ වීයැ. චිත්‍රාගේ පුතු ස්වදේශිකයන් හා වැඩෙද්දී... මා පුත් අභය උපරාජ තනතුරෙහි අභිෂේක කළෙමි.උන්මාද චිත්‍රාවන්ගේ හා දීග ගාමණී කුමරුගේ පුත් පණ්ඩුකාභයගේ උපතත් සමඟ ම හෙළ දිව ප්‍රථම නිදහස් අරගලය ඇරැඹිණ.දීග ගාමණී හට කර්කටක යන්ත්‍රය නිමවාදී නිදහස් අරගලයේ මුල් බිජුවට වැපිරූ දේශීය ජනයා ඉතා සූක්ෂ්ම ලෙස ද, ඉවසීමෙන් ද බුද්ධිය මෙහෙයවමින් ද හෙළදිව නිදහස් අරගලය දියත් කළහ. වැඩිමාලු පුත් අභය ඉවසීමෙන් රාජ්‍ය කළ ද අනෙක් දරුවෝ නොදුටු පණ්ඩුකාභය සොයා අරගල කළහ. ඒ අරගලයට හේතු වූයේ “මා ධීතුගේ පුත් මාමා වරුන් මරා රාජ්‍ය පැහැර ගන්නේ ය” යන නිමිත්ත පාඨකයන්ගේ මතයයි.විජය සිංහගේ රාජ්‍යය අනුරග්‍රාමයෙහි පිහිටුවා තත්‍ය වශයෙන් නොව, යුක්ති ධර්මය අනුව මුළු රටෙහි ම පරම බලය ලබා පඬුවස් දෙව් නම් වූ මම් දෙතිස් වසක් කල් ලංකා රාජ්‍යයෙහි රජ සිරි වින්දෙමි.පද්මිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=af1202196</link>
    <topic>ජ’පුර එළිය කරන පහන් තරු</topic>
    <author>අරුණි මුතුමලී</author>
    <content>ප්‍රවෘත්ති අහන එක දැන් අප්පිරියා වෙලා. එක්කෝ උද්ඝෝෂණ, එක්කෝ වර්ජන, එක්කෝ මරණ. තුන්තිස් පැයේ ම ඒ වගේ දේවල් ඇහෙද්දි ඒවායේ සාධාරණ අසාධාරණකම් ගැන වැටහෙද්දි හිත කය වචනය තුන් දොරම කිළිටි වෙනවට වඩා හොඳයි ගහයට තියෙන මගේ බංකු කෙටිය උඩට වෙලා ඇහැ කණ පියාගෙන ටිකක් සහනෙන් ඉන්න එක.අඹගහට පිට දීගෙන නැලැවි නැලැවි ඉද්දි යාන්තමට දැනුණු පිච්ච මල් සුවඳත් එක්ක මං හිතන්නේ මට කාලෙකින් සජීවීව ඇහුණු සින්දුවකුත් මිමිනුණා.”ජීවිතේ සුන්දර ද මෙතරම්... සුවඳ දැනී දැනී දැනෙනවා...” ඒ එක්කම දාහතර වැනිදා සවස ගෙවුණු හැටි මතක් වුණා. මුළු විශ්වයම මොහොතකට නැවතිලා ආපස්සට කැරකෙනවා නම්... තත්පරයක් හරි ආයෙත් ඒ වගේ ඉන්න තියෙනවා නම්... ඒ සිනා, ඒ කතා කොයිතරම් සුන්දර ද? අපි එකිනකා අතර තිබුණු බැඳීම, ළෙංගතුකම...”අම්මේ... මෙන්න අක්කා තනියෙන් හිනා වෙනවෝ...”මල්ලි මගේ කණ අයිනේ ඉඳන් කෑගහපු පාරට මට දැනුණේ හඳට විසිවෙලා වර්තමානෙට වැටුණා වගේ.”මී හරකෙක් වගේ මෙතන තප්පුලන්නේ මොකද මනුස්සයෝ....” මම තිගැස්සුණු වේගයෙන් ම ඇහුවා.”තප්පුලන්නෙද? හිහ් අපේ අක්කණ්ඩිය තම වැලා සිහි කරනු පෙනී ගිය නිසාය සොයුරිය.””වැලා... හනේ වහු පැටියෝ හිතුවද මමත් ඔහේලගේ අර නැට්ටිච්චියෝ වගේ මුදලාලිලාගේ සාක්කු පුරවන්න රෝසමල් දික්කරන් පාරෙ දුවනවා කියලා.””නැත්තං ඉතිං හුං හුං ගගා ඇස් පියාගෙන හිනාවෙන්නේ මොනවා හීනෙන් දැකල ද?””පහන් තරු””මොනවා! තරු පෙනෙයි අඹ ගෙඩියක්වත් ඔළුවට වැටුණා නම්. අම්මේ මෙන්න මෙයාට හීනෙන් තරු පෙනිලා.” මල්ලී ආයෙත් කෑගහන්න පටන් ගත්තා.”මෝඩයෙක් වගේ කෑගහන්න එපා හලෝ. පහන් තරු කියන්නේ අපේ කැම්පස් එකේ කලා උළෙල වගේ එකට.” මම රවමින් කීවා.”මේ ජ’පුරේ? ඒකේ තිබුණේ මොකක්ද මේ නල මුදු... සුවඳ කියලා එකක්නේ” මල්ලී සැක මුසු මුහුණක් හදාගෙන ඇහුවා.ඒක නවතිලා කොයි කාලෙද?””නවතිලා ද නවත්තලා ද””කොහොම හරි දැන් තියෙන්නේ මේකනේ. මේකත් පටන් ගත්තේ සුනිල් ආරියරත්න සර්ම තමයි.””ආ... මේ ඒකේ කියපු සින්දුවක් ද ඔය හුං හුං ගගා හිටියේ.” මල්ලී කට ඇද කරලා ඇහුවා.”කියපු කියන්නේ, දිනපු සින්දුවක්.””දිනපු?””ඔව්. පහන් තරුත් නල මුදු සුවදෙ වගේම හොඳම ගායකයා, ගායිකාව, ගීත රචනය, සංගීතය, නිවේදකයා, නිවේදිකාව තේරුවා. ඒකේ ගායකයා වුණ කෙනා කීවේ මේ සින්දුව තමයි.””මොකක්ද ෆැකල්ටිය?””මෙඩිකල්.””අප්පා එහෙනං සින්දු කියන තවත් දොස්තරයෙක් මඟ එනවා.” මල්ලිගේ කතාවට හිනා වුණාමයි තාත්තත් එතැනට ඇවිත් කියලා අපි දැක්කේ.”ගායිකාවත් මෙඩිකල් ද?””නෑ.. නෑ. මං හිතන්නේ මැනේජ්මන්ට් ෆැකල්ටිය තමයි මං හිතන්නෙ? කොහොම හරි කොල්ලො දහයයි කෙල්ලො දහයයි සින්දු කිව්වා. එකාට එකා පරාද නැති තරම්. හැබැයි හෙමින් සැරේ පියාවිදා සින්දුවයි මේ සුවඳ දැනී එකයි දැනෙන්නට කීවා. ඒකයි දිනුවේ.””කට්ටිය කචල් දැම්මෙ නැද්ද” මල්ලි ඇහුවා.”මොන පිස්සු ද? නියම රසික රසිකාවියෝ ටිකක් වගේ ගානට හිටියා. පොඩි ගානක් නෙවෙයි බණ්ඩාරනායක එක කපලා එකයි. එක්දාස් පන්සියකටත් වැඩියි මයෙ හිතේ.””මොනවා.” මල්ලිගේ ඇස් දෙක නලලේ.”ඒක තමයි පුතා කියන්නේ අපේ විශ්වවිද්‍යාලවල ළමයින්ට හරි මඟක් තියෙනවා නම් ඔච්චර දඟලන්නේ නෑ.” තාත්තා කීවා.”මොකක්ද තාත්තේ හරි මඟ.. තමන්ගේ ඉල්ලීම් දිනා ගන්න සටන් කරන එක වැරැදියි කියලද කියන්නේ.” මල්ලි කතා කළේ සමස්ත උද්ඝෝෂකයන් වෙනුවෙන්.”ඉල්ලීම් දිනා ගන්නත් ක්‍රම තියෙනවා. අන්තිම පියවර මුලින්ම ගත්තාම යන්න පාරක් නැති වෙනවා. අද හැමතැනම වෙලා තියෙන්නේ ඒකනේ. හැමෝම පාර හදාගන්න, ළමයව ඉස්කෝලෙ දාගන්න වර්ජන උද්ඝෝෂණ. ඒක දැන් නිකන් හැමදාම දකින කුකුළගේ කරමල වගේ වෙලා. කවුරුත් ගණන් ගන්නේ නෑ. එහෙම නෙවෙයි උද්ඝෝෂණයකට බරක් තියෙන්න ඕන.””ඒත් තාත්තේ” මල්ලී තර්කයක් දාන්න යද්දීම තාත්තා ආයෙත් පටන් ගත්තා.”පහුගිය කාලේ කරපු උද්ඝෝෂණවලින් කීයද සාර්ථක වුණේ. විශ්වවිද්‍යාල ළමයි වුණත් ඇත්තටම තමන්ගේ ඉල්ලීම් දිනා ගන්න නම් කමක් නෑ. ඒත් එකඑක දේශපාලන අතකොලු වෙලා නිකං ජීවිතේ නාස්ති කර ගන්න එකයි අපරාදෙ””තාත්තා කියන්නේ ඒ වෙනුවට සින්දු කිව්වම නැටුවම හරි කියලද?” මල්ලි වාදයේ එල්ලීගෙන යනවා.”හරියටම හරි නෙවෙයි වෙන්න පුළුවන්. ඒත් හැම මිනිහෙක් ඇතුළෙම එක්තරා විදිහක කලාකරුවෙක් ඉන්නවා. ඒ නිර්මාණ ශක්තිය එළියට එන්න අවස්ථාවක් තියෙනව නම් මිනිහෙක් ඔය තරම් දැඩි වෙන්නේ නෑ. හිතේ තෙතමනයක් තියෙන මිනිස්සුන්ට අනිත් මිනිසාව දැනෙනවා.””එතකොට ශිෂ්‍යයෝ විතරක් හිතේ තෙතමනය තියා ගත්තම ඇතිද?” හරස් ප්‍රශ්නය මල්ලීගෙන්.”ඒ ශිෂ්‍යයෝ ම තමයි නේද කවද හරි ගුරුවරු, ආචාර්යවරු, රටේ ලොකු ලොක්කො වෙන්නේ? ඉතින් ඒක කොතනින් හරි පටන් ගන්න ඕන. නැත්නම් ඉගෙන ගන්න පීඩනෙයි අනික් ප්‍රශ්නයි එක්ක කිසිම විනෝදාස්වාදයක් නැති ජීවිත මැෂින් වගේ වෙනවා. එතකොට මනුස්සකම් මතුවෙන්නේ නැතුව යනවා. ඒක නැති කරන්න තියෙන හොඳම ක්‍රමේ තමයි අර හැංගිලා ඉන්න කලාකාරයව මතු කර ගන්න එක.””තාත්තා කියන කතාව ඇත්ත මල්ලි. ඒ සින්දු විස්ස කියන කල් කොල්ලො කෙල්ලො ටික ඒවා රස විඳපු තරම. අනික තෝරා ගෙන තිබුණු ගීත වුණත් එක්තරා මට්ටමක ඒවනේ. අලුත් සින්දුවල වුණත් ශිල්පීය දක්‍ෂතාවක් පෙන්නන්න පුළුවන් ඒවා තමයි කීපදෙනෙක් තෝරගෙන තිබුණේ. ඒක හොඳ ප්‍රවණාතවක්.” මම කීවේ මම විඳපු දේ.”දැන් ඔය ජපුරේ ඔයිට කලින් ඔය වගේ ප්‍රසංග අරව මේවා තිබිල නැද්ද?” අම්මා සම්පූර්ණ කතාව ගේ ඇතුළේ ඉඳන් අහගෙන ඉඳලා ප්‍රශ්නයක් දැම්මා.”සුනිල් සර් කිව්වේ නාට්‍ය දෙකක් විතර කළාලු. ඊට පස්සේ ගිම්හාන කඳවුර කළා. නල මුදු සුවඳ... ආහ් ඇයි විද්‍යෝදය සාහිත්‍ය සම්මාන ප්‍රදානයත් දැන් හොඳට කෙරෙනවානේ.” මම මතකයට ආ ටික කීවා.”දැන් ඕකටත් තරු කියලා දාලා තියෙන්නේ අර ස්ටාර්ලා වගේ කරන්න ද?” අම්මා හිනා වෙමින් ඇහුවා.”අපෝ ඒ ස්ටාර්ල ට කොච්චර කලින් ද? අනූ පහේ නේ නල මුදු සුවඳ පටන් ගත්තේ. අනික මේකේ එස්එම්එස් කතා නෑනේ. කෙළින්ම නිවේදකයයි නිවේදිකාවයි තේරුවේ රේණුකා බාලසූරිය, ගායකයයි, ගායිකාවයි රෝහණ වීරසිංහ, ගී පද රචනය ප්‍රනීත් අබේසුන්දර සර් තනු නිර්මාණය සුනිල් සර්. එහෙම තනි විනිශ්චයකරුවන් තමයි සේරම කළේ. කතාබහ මුකුත් නෑ. සිංහල හා ජනසන්නිවේදන අංශයෙන් සංවිධානය කළේ වසන්ත දුක් ගන්නාරාළ. ගානට වැඩේ ප්‍රසන්ට් කළා. උප කුලපතිගේ ඉඳන් හැමෝම සහභාගීත් වුණා. පූජා උමා ෂංකර් හුරතල් විදිහට ඇවිත් සම්මාන ටික දුන්නා. වැඩේ ගොඩ.” මම කීවා.”පූජා ලස්සන ද? කුස පබා එකේ වගේම ද බේබි?” කුසුමට ඇහුණේ පූජා ගැන කියූ ටික විතරයි.”හ්ම්... ලස්සනයි. ඊටත් වා ඇක්ෂනුයි කතාවයි හරි හුරතල්. ඒක මම විතරක් නෙමේ දුකා ප්‍රසිද්ධියේමත් කීවා. හැබැයි තව එකක් කියන්න ඕන. අපේ කෙල්ලො ටිකත් මාර ලස්සනයි. එදා පූජා කීවෙත් පබාවතීලා ටිකක් දැක්ක වගේ කියලා.” මම කීවා.”කොල්ලො ටිකත් කොහොම හරි ජයම්පතිලා සෙට් එකක් වගේ හිටියා ද?” මල්ලිට තිබුණෙ ලොකු ප්‍රශ්නයක්. ඒකට වැඩියෙන්ම හිනා ගියේ අම්මට.”ඇත්තටම ඔය වැලන්ටයින් ගගා බාගෙට ඇඳගෙන හැතැප්මක් නැති පිස්සෝ වගේ දුවන්නේ නැතුව. මේ වගේ මොනවා හරි දේකට ඔය තරුණ ළමයි යොමු වෙනව නම් කොච්චර හොඳද?” අම්මා කීවා.”ඇත්තටම අම්මේ තමන්ගේ ෆැකල්ටිය වෙනුවෙන් ඉබේ එන හැඟීම, තමන්ගේ බැචෙක්ගේ දිනුම වෙනුවෙන් එන අත්පුඩිය, අපේම එකෙක්ගෙ දක්‍ෂතාවක් අගය කරන්න තියෙන ආසාව ඒ සහෝදරත්වය ඒ ළෙංගතුකම තියෙන ඈයොම නේද වෙලාවකට පොලු මුගුරු අරගෙන එක එකා මරාගන්න තරමට විරුද්ධ වෙන්නේ කියලා හිතෙත්දි මට ඇත්තටම හරි අපරාධයක් නේද කියලා හිතුණා. ඒ එක්කම එහෙම මරාගන්න තරම් දරුණු වෙන ඈයොම මේ විදිහට එකාවගේ ඉන්නව නේද කියලා දැක්කම අපි තෝරගන්න ඕන මොන පාරද කියලා ඒ අයම තීරණය කරනව නම් හොඳයි කියලත් හිතුණා.” මම කීවේ ඇත්තටම මට හිතුණ දේ.ආච්චි කතාවට ආවේ අන්තිම හරියේ. “අනේ මන්දන්නෑ ළමයෝ ඔය විස්ස විද්‍යාලත් හරියට ඇලිස්ගේ විස්ම ලන්තේ වගේ තමයි. තෝර ගත්ත පාර අනුව තමයි මූණ දෙන්න වෙන්නේ ජීවිතේට. ජීවිතේ හරි යන්න හුඟක් කල් ගත්තට වරදින්න යන්නේ මොහොතයි. තරුණ කමට දේවල කළාට මොකද ජීවිතේ මගක් ගියාට පස්සෙ තමයි වැරදුණා කියලා තේරෙන්නේ. එතකොට පෙරහර ගිහින්.”ආච්චිගේ කතාවත් වෙනදාට වඩා බරපතළ විදිහට ආ නිසා ඒ අය ඒ ඒ දේවල් ගැන දිගටම කතාව ගෙනිච්චා.මම ආපහු අඹ ගහට හේත්තු වෙලා පහන් තරු ගැයූ ගීත මුමුණමින් හිටියේ අනාගතය බාර ගන්න අපේ තරුණ පිරිස සුන්දර හිත් ඇත්තෝම වේවා! කියන ප්‍රාර්ථනාවෙන්.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=af12021910</link>
    <topic>පාර්ලිමේන්තුවට ආභරණයක් වූ ආචාර්ය රිචර්ඩ් පතිරණ</topic>
    <author>වාරිමාර්ග හා ජල සම්පත් කළමනාකරණ අමාත්‍යනිමල් සිරිපාල ද සිල්වා</author>
    <content>අසූව දශකයේ සිට අක්මීමන මැතිවරණ කොට්ඨාසයේ මෙන් ම ගාල්ල දිස්ත්‍රික්කයේ ජනතාව ද නියෝජනය කරමින් පාර්ලිමේන්තු මන්ත්‍රීවරයෙකු වශයෙන් ද අමාත්‍යවරයකු හා ආණ්ඩු පක්ෂයේ මෙන්ම විපක්ෂයේ ප්‍රධාන සංවිධායක වශයෙන් ද සුවිශේෂී මෙහෙවරක් ඉටු කළ පාර්ලිමේන්තුවේ සභානායක ධූරය හෙබවීමේ වාසනාව ලද ආචාර්ය රිචර්ඩ් පතිරණ මැතිතුමා මාඉටිපේ විජයරාජ විදුහලෙන් මූලික අධ්‍යාපනය ද ගාල්ල විද්‍යාලෝක විද්‍යාලයෙන් ද්විතියික අධ්‍යාපනය ද ලැබීය. එතුමා ඉන් අනතුරුව බලපිටිය රජයේ ගුරු විද්‍යාලයෙන් ගුරු පුහුණුවත් පේරාදෙණිය විශ්වවිද්‍යාලයෙන් සාමාන්‍ය ශාස්ත්‍රවේදී උපාධියත්, ශ්‍රී ජයවර්ධනපුර විශ්වවිද්‍යාලයෙන් පශ්චාත් උපාධි අධ්‍යාපන ඩිප්ලෝමාවත් ලබා ගත්තේ ය.විජිතා පතිරගේ මහත්මිය සමඟ අතිනත ගත් රිචර්ඩ් පතිරණ මහතා ගාල්ල දිස්ත්‍රික් පාර්ලිමේන්තු මන්ත්‍රී දොස්තර රමේෂ් ඉරෝමි සහ දිනූෂා දූ පුතුන්ගේ දයාබර පියාණන්ය.1959 වර්ෂයේදී ගා/ නරාවල විද්‍යාලයේ උපගුරුවරයකු වශයෙන් ජීවන වෘත්තිය ඇරඹූ එතුමා 1971 වසරේ දී විදුහල්පතිවරයෙකු වශයෙන් උසස්වීමක් ලැබුවේ ය. 1983 වසර තෙක් විදුහල්පති වශයෙන් විදුහල් කිහිපයක් ම කටයුතු කළ පතිරණ මහතා එම විදුහල්වල දරු දැරියන්ගේ විනය රැකීමට හා දියුණුව සලසා දීම සඳහා බොහෝ සෙයින් කැපවිණි. 1980 දී දේශපාලන පලිගැනීමක් මත සිදුවූ ගුරු මාරුවක් හේතුවෙන් ගුරු වෘත්තිය තුළ නියැළෙමින් සිටියදී ම දේශපාලන ක්ෂේත්‍රයට අවතීර්ණව අක්මීමන ශ්‍රී ලංකා නිදහස් පක්ෂයේ ප්‍රධාන සංවිධායක තනතුර ලැබීය. 1982 දී මෙරට පැවැති පළමු ජනමත විචාරණයෙන් රජය පරාජය වූ ආසන වෙනුවෙන් පවත්වන ලද අතුරු මැතිවරණයේදී අක්මීමන ආසනයට ශ්‍රී ලංකා නිදහස් පක්ෂය යටතේ තරග කළ රිචර්ඩ් පතිරණ මහතා විශිෂ්ට ජයග්‍රහණයක් ලැබීය. දැවැන්ත ආණ්ඩු පක්ෂයකට මුහුණ දෙන සුළුතර විපක්ෂයක අසුන් ගත් එතුමා සිය වාග් චාතුර්යය මොනවට ප්‍රදර්ශනය කළේ ය. එක්සත් ජාතික පක්ෂ ආණ්ඩුවට හිසරදයක් ගෙන දෙන කථකයෙක් බවට පත් වෙමින් විපක්ෂයේ වගකීම මැනවින් ඉටු කිරීමට එතුමා සමත් විය. පුරා වසර 16 ක් අක්මීමන ප්‍රදේශයේ ජනතාව නියෝජනය කරමින් පාර්ලිමේන්තු මන්ත්‍රීවරයෙකු වශයෙන් කටයුතු කිරීමට එතුමා ජනතා සිත් සතන් දිනාගෙන තිබිණ. 1988 වර්ෂයේ පළමු වන වරට පැවැති අනුපාත ඡන්ද ක්‍රමය යටතේ ගාල්ල දිස්ත්‍රික් මන්ත්‍රීවරයකු වශයෙන් තේරී පත් වූ එතුමා සමඟ වාද ජය ගැනීමට එක්සත් ජාතික පක්ෂයේ කිසිදු මන්ත්‍රීවරයකුට නොහැකි විය. එවක රජයට විරුද්ධව පැවැති පාද යාත්‍රාවට එතුමා දැක්වූ සහයෝගය විපක්ෂයේ පිබිදීමට බෙහෙවින් බලපෑවේ ය. 1989 සිට 1994 දක්වා විපක්ෂයේ ප්‍රධාන සංවිධායක වශයෙන් පත් කරන ලද රිචර්ඩ් පතිරණ මහතා පොදුජන එක්සත් පෙරමුණ රජයේ අධ්‍යාපන හා උසස් අධ්‍යාපන අමාත්‍යවරයා මෙන් ම ආණ්ඩු පක්ෂයේ ප්‍රධාන සංවිධායකවරයා වශයෙන් ද කටයුතු කෙළේ ය.2000 ඔක්තෝබර් සිට 2001 දක්වා රාජ්‍ය පරිපාලන, ස්වදේශ කටයුතු හා පරිපාලන ප්‍රතිසංස්කරණ අමාත්‍යවරයා ලෙස කටයුතු කරන අතර ම පාර්ලිමේන්තුවේ සභානායක ධූරය හෙබවීමේ වාසනාව ද එතුමාට හිමිවිණි.අධ්‍යාපන අමාත්‍යවරයා වශයෙන් අධ්‍යාපන ක්ෂේත්‍රයේ ඍජු රාජ්‍ය ආයෝජනය රුපියල් බිලියන 17 සිට 34 දක්වා සියයට 100 කින් වැඩි කිරීම විශ්වවිද්‍යාල සංඛ්‍යාව 12 දක්වා ඉහළ නැංවීම, විශ්වවිද්‍යාල සඳහා වසරකට ඇතුළත් කර ගත් ශිෂ්‍ය පිරිස 8500 සිට 12000 දක්වා වැඩි කිරීම, විශ්වවිද්‍යාලවලට තෝරා ගන්නා සිසුන් ඇතුළත් වීම සඳහා ගත කළ කාලය අවම කිරීම, උසස් පෙළ සඳහා නව තාක්ෂණ විෂය ධාරාවක් හඳුන්වා දීම, රුහුණු විශ්වවිද්‍යාලයට අඩුවක්ව පැවැති ඉංජිනේරු පීඨය ගාල්ලේ හපුගල පිහිටුවීම වැනි කාර්ය භාරයක් ඉටු කළේ ය.එම කාල සීමාව තුළ ජාතික පාසල් සංඛ්‍යාව 317 දක්වා වැඩි කිරීමටත් අධ්‍යාපන පොදු සහතික පත්‍ර සාමාන්‍ය පෙළ විභාගය වාර්ෂිකව සමත් වන ශිෂ්‍ය පිරිස වර්ධනය කිරීමටත් එම වර්ධනය මත උසස් පෙළ සඳහා සුදුසුකම් ලබන ශිෂ්‍ය සංඛ්‍යාව ඉහළ නංවාලීමටත් විවිධ ක්‍රියාමාර්ග අනුගමනය කළ පතිරණ මහතා විශ්වවිද්‍යාලයන්හි නේවාසික පහසුකම් වැඩි කිරීම සඳහාත්, පහ වසර හා මහපොළ ශිෂ්‍යත්ව ප්‍රමාණයන් වැඩි කිරීම සඳහාත් පාසල් උපකරණ සැපයීම මවුපියන්ට නොපවරා රජය මගින් සැපයීම සඳහාත් අධ්‍යාපන පීඨ 5 ක් හා ගුරු මධ්‍යස්ථාන 84 ක් අලුතින් ඇති කිරීම සඳහාත් පියවර ගත්තේ ය.ශ්‍රී ලංකා ගුරු සේවය පිහිටුවීම, ගුරු වැටුප් සියයට 75 සිට සියයට 200 දක්වා වැඩි කිරීම, විදුහල්පති සේවාව පිහිටුවීම, පිරිවෙන් ගුරු සේවය ආරම්භ කිරීම, විදුහල්පතිවරුන්ට හා ගුරුවරුන්ට ප්‍රථම වතාවට විදේශ අධ්‍යාපන චාරිකා සඳහා අවස්ථාව ලබාදීම ලෝක බැංකුව, ආසියානු සංවර්ධන බැංකුව හා බ්‍රිතාන්‍ය විදේශීය සංවර්ධන ආයතන යන ත්‍රිත්වයේ ආධාරයෙන් ගුරු භවතුන්ට ඉංග්‍රීසි භාෂාව පිළිබඳ ප්‍රවීණත්වයක් ලබාදීමේ පුහුණු වැඩසටහන් ආරම්භ කිරීම වැනි දේ කැපී පෙනෙයි. විදුහල්පතිවරුන් සඳහා තීරු බදු රහිත වාහන බලපත්‍ර ප්‍රථම වතාවට ලබාදීමට එතුමා ගත් පියවර සම්බන්ධව විදුහල්පතිවරුන්ගේ ප්‍රණාමය එතුමාට පිරිනැමෙනු ඇත.එක්සත් රාජධානියේ ආධාර යටතේ ප්‍රාථමික පන්ති තුළ ද ඉංග්‍රීසි භාෂාව විධිමත් ව ඉගැන්වීමේ වැඩසටහනක් අරඹා පාසල් නොයවන ළමයින් පාසල්වලට යොමු කරවීම සඳහා රෙගුලාසි පැනවීමට ද පියවර ගනිමින් වතු පාසල් නඟා සිටුවීමට ද විවිධ ක්‍රියා මාර්ග යෙදුවේ ය.ගාලු දිස්ත්‍රික්කයේ ජනතාව වෙනුවෙන් ඉටු කළේ අමිල මෙහෙවරකි. අලුතෙන් ආරම්භ කළ ලබුදූව සිරිධම්ම විද්‍යාලය ඉන් ප්‍රධාන තැනක් ගනී. ප්‍රදේශයේ සියලු පාසල්වලට භෞතික හා මානව සම්පත් සංවර්ධනය කර දුන් එතුමා රුහුණු විශ්වවිද්‍යාලයේ කරාපිටිය වෛද්‍ය පීඨය, ඉංජිනේරු පීඨය, බහු තාක්ෂණික ආයතනය, අධ්‍යාපන විද්‍යා පීඨය, ගාල්ල දිස්ත්‍රික් පරිපාලන ගොඩනැඟිල්ල, වක්වැල්ල පාලම හා ප්‍රදේශයේ මං මාවත් වැඩිදියුණු කිරීම වැනි දැවැන්ත කාර්ය භාරයක් ඉටු කළේ ය.රෝගී තත්ත්වය මධ්‍යයේ වුව ද ඔහු තුළ පැවැති දේශපාලන පරිණත භාවය ඇගැයූ ජනාධිපතිතුමා අධ්‍යාපන කටයුතු පිළිබඳව ජනාධිපති උපදේශක තනතුරක් එතුමාට පිරිනැමීය. ජනතා සේවය සඳහාම නියැළුණු එම යුග පුරුෂයා වසර 72 ක් ආයු විඳ 2008 ජූලි මස තුන් වැනි දින සඳහටම දෙනෙත් පියා ගත්තේ ය.ගුරුවරයකු, විදුහල්පතිවරයකු මෙන් ම ඇමැතිවරයෙකු ලෙස ද අධ්‍යාපන ක්ෂේත්‍රයට ඉමහත් සේවාවක් ඉටු කළා පමණක් නොව පොදු මහ ජනතාවගේ හිත සුව පිණිසත්, ප්‍රජාතන්ත්‍රවාදය සුරැකීම පිණිසත්, සුවිශේෂී මෙහෙවරක් ඉටු කරමින් පාර්ලිමේන්තුව ශෝභාවත් කළ ආචාර්ය රිචර්ඩ් පතිරණ මැතිතුමන්ට නිවන් සුව ප්‍රාර්ථනා කරමි.වාරිමාර්ග හා ජල සම්පත් කළමනාකරණ අමාත්‍යනිමල් සිරිපාල ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=as1202191</link>
    <topic>එළවළු වවා ගමට බෙදන සද්ධානන්ද හාමුදුරුවෝ</topic>
    <author>රමණී සුබසිංහ</author>
    <content>එළවළු වවා ගමට බෙදන සද්ධානන්ද හාමුදුරුවෝහීන් සුළඟෙ එහාට මෙහාට වැනෙන බඩඉරිඟු ගස්වල පුංචි පුංචි කරල් මෝදුවෙලා. අතරින් පතර කිරි වැදෙන ඉරිඟු කරල්වල සුවඳ ගුරු පාරෙන් එහා පැත්තේ බෝමළුවෙන් හමා එන සල්මල් සුවඳට එකතු වෙලා. ආවාස ගේ මිදුලේ ඉන්දපු ඉරිඟු ගස් පෙළ කෙළවර වන වැට මායිමේ තීරුවක වැවුණ මුගුණුවැන්න පාත්තියේ ළපටි දලු පලසක් ඇතිරුවා වාගේ.ගහ කොළවලින් වැවෙන කොළ රොඩුවලින් පොහොර වෙන පන්සල් බිමේ ඉඩකඩ ඇති හැම බිම් අඟලකම එළවළු, මල්, පලතුරු වගේ ම බෙහෙත් පැළෑටිත් වවලා. මේ තලාතුඔය පින්නගොල්ල ශ්‍රී සද්ධර්මාරාමයයි. දුර බැහැර ඉඳන් අපි ආවේ පන්සල් බිමේ එළවළු වවලා ගමටම එළවළු බෙදන ස්වාමීන් වහන්සේ නමක් වැඩ ඉන්නවා කියන ආරංචියට.බූටාවත්ත පුරාණ විහාරය හා පින්නගොල්ල ශ්‍රී සද්ධර්මාරාම උභය විහාරාධිපති හඟුරන්කෙත සද්ධානන්ද හාමුදුරුවෝ අපිව පිළිගත්තේ කරුණාවන්ත සිනාවකින්. සල්මල් පුරවලා ලස්සනට පිළියෙල කරපු මල් වට්ටි අපේ අතට දුන්නේ පන්සලේ දායිකාවෝ. දෝතින් ම පිළිගත්ත මල් වට්ටිත් අරගෙන අපි මුලින් ම ගියේ වෙහෙර වහන්සේ වඳින්න. බෝධීන් වහන්සේට මල් පූජා කළාට පස්සේ අලංකාර ධාතු මන්දිරයට ගිහින් ධාතූන් වහන්සේ වන්දනාමාන කළා.“හැම කටයුත්තකටම මුලින් තුනුරුවන් වන්දනාමාන කිරීම බෞද්ධ සිරිතක් නේ.” හාමුදුරුවෝ එහෙම දේශනා කළා. පන්සල් බිමේ වැවෙන ගහකොළ බලන්න ගියේ ඉන් පසුවයි.වෙහෙර වහන්සේ ඉදිරිපිට ධර්ම ශාලාවත්, ගුරු පාරත් අතර පුංචි ඉඩක හිටවපු බටු ගස්වල දම් පාටට මල් පිපිලා. පාන්දරින් බුද්ධ පූජාවත් අරන් පන්සල් ආව ගමේ උපාසිකාවො බටු පාත්තියට සාත්තු කරනවා.“අපේ හාමුදුරුවෝ එළවළු වවන්න පටන් ගත්තේ ගමේ අයට ආදර්ශයක් විදිහට. පන්සල් බිමේ එළවළු පළතුරු වැවෙන කොට ගමේ හැම ගෙදරකම වාගේ එළවළු වවන්න පටන් ගත්තා. පන්සලට යන එන වෙලාවට මේ පැළවලට සාත්තු කරන්නත් අපි අමතක කරන්නේ නෑ.”වගාවට සාත්තු කරන උවැසියෝදිසානායක අම්ම එහෙම කිව්වේ ගස් අතරින්. යාන්තමට ඔළුව උස්සන වල් පැළෑටි ගලවා දමන අතරේ. පින්නගොල්ල ශ්‍රී සද්ධර්මාරාමයේ ආවාස ගෙයත් බුදු මැදුරත් පිහිටියේ ගම මැදින් යන ගුරු පාරෙන් එක් පසෙක. වෙහෙර වහන්සේ හා බෝධීන් වහන්සේ වැඩ සිටියේත් ධාතු මන්දිරය හා ධර්ම ශාලාව පිහිටියේත් අනෙක් පසින්.බුදු මැදුර ඉදිරිපිට පර්චස් හයක පමණ ඉඩක් වෙන්වුණේ. ඖෂධ පැළෑටිවලට. ඉරමුසු අමු ඉඟුරු, අමු කහ, වද කහ, හාතවාරිය, බිං කොහොඹ, නව හන්දි, ආඩතෝඩ, කටුවැල්බටු, අසමෝදගම්, රණවරා, රසකිඳ ආදී සුලබ දුලබ ඖෂධ පැළෑටි බොහොමයක් මේ බිමේ අපූරුවට වැවෙනවා.ගමේ කාට හරි උලුක්කුවක් වුණත් බෙහෙත් පැළයක් සොයාගෙන දුවගෙන එන්නේ පන්සලට. සද්ධානන්ද හාමුදුරුවෝ ඒ අය ගේ අවශ්‍යතා පිරිමහන්නේ ඉතාමත් නිර්ලෝභීව.ඖෂධ පමණක් ම නොවෙයි. පන්සල් බිමේ වැවෙන එළවළු, පලතුරු මේ හැම අස්වැන්නක් ම ගමේ උදවියට. හිමිදිරි පාන්දරම හාමුදුරුවන් ගේ දෑතින් එක් රැස් වෙන අස්වනු අවශ්‍යතා අනුව ගමේ අයට බෙදලා දෙනවා. මුගුණුවැන්න, ගොටුකොළ, කංකුං වගේ පළා වර්ග වෙන්වෙන්නේ විශේෂයෙන් ම ඇස් රෝගීන් හා කුඩා දරුවන් ඉන්නා ගෙවල්වලට.ඒ විතරක් නොවෙයි. ගමේ ශ්‍රමදානයක්, පන්සලේ ශ්‍රම දානයක්, දහම් පාසල් දරුවන් ගේ උත්සවයක් මේ ආදී ඕනෑම සුවිශේෂී අවස්ථාවකට සහභාගි වන අය ගේ කුසගිනි නිවන්නට කෑම බීම සැකසෙන්නේත් විහාරස්ථානයේ දී. ඒ පන්සල් බිමෙන් ම කඩා ගත් එළවළු, පළා ටික ප්‍රයෝජනයට ගනිමින්.හඟුරන්කෙත සද්ධානන්ද හිමි“මට ඕන වුණේ වස විසෙන් තොරව, තමන්ට අවශ්‍ය එළවළු පළා ටික වවාගන්න හැටි ගමේ අයට කියල දෙන්න. විසි කරල දාන තේ මංඩි ටිකත් මේ ගස්වලට හොඳ පොහොරක් වෙන හැටි මම පෙන්වා දුන්නා. රසායනික පොහොර, කෘමි නාශක නැතිව අපූරුවට වැඩෙන මේ ගහකොළ දකින ඕනෑ ම කෙනකුට බිම් අඟලක හරි වවන්න හිතෙනවා.”සද්ධානන්ද හාමුරුවෝ අපිව දැනුම්වත් කළේ කරල් පිරුණ මෑ පඳුරු අතරින් දිවයන වට්ටක්කා වැලක සරුවට වැඩුණු ගෙඩි පෙන්වන අතරෙදි.කටුසර බෝග වගේ ම මල් ගෝවා, බෝංචි, නෝකෝල් වැනි එළවළුත් මේ බිමේ හොඳින් වැවෙනවා. සරුවට වැඩෙන කොහිල අල, අපි වැඩිපුර දකින්නේ වගුරු සහිත බිම්වලට. ඒත් පින්නගොල්ල සද්ධර්මාරාමයේ ගොඩබිම මනාව සැකසූ පාත්තියක කොහිල අලත් අපූරුවට වැවෙනවා.ගහ කොළවල අතු ඉති පිරෙන්න ගෙඩි කරල් බරවුණත් පින්නගොල්ල ප්‍රදේශයට වැසි ඵල ලැබෙන්නේ බොහොම සීමිතව. වතුර හිඟ කාලෙට ගමේ අය උදෙන් ම නැඟිටලා දුර බැහැර ඉඳන් කළගෙඩිවලින් බාල්දිවලින් පන්සලට වතුර ගේනවා. හය හතර නොතේරෙන පුංචි දරුවොත් ඒ කටයුත්තට බොහොම සතුටින් එක්වෙන බව කීවේ හාමුදුරුවෝ. විහාරස්ථානයේ විවිධ දේ පිරිසිදු කරන්නට ගන්නා වතුර ටික පවා අපතේ නොයවා සැලසුමකට ගහකොළවලට ලබා දෙන්න කටයුතු කැරෙනවා. පන්සලේ කෙළවරක තනා ඇති වැසි ජල ටැංකියත් නියං කාලයට ලොකු සම්පතක්.එච්.පී. හේරත්බී.එම්. දිසානායක“මේ ගස්වැල් අපේ දරුවො වගේ. ආදරයෙන් කරුණාවෙන් මේ පැළවලට සාත්තු කරන කොට පුදුම විදිහේ මානසික සුවයක් ලැබෙනවා. මම උත්සාහ කරන්නේ මේ ගම්වල පුංචි දරුවන්ටත් පරිසරයට ආදරය කිරීමේ අගය, ගෙවෙන හැම තත්ත්පරයක් ම වැඩක් ඇති වැඩකට යෙදවීමේ වටිනාකම තේරුම් කර දීමට යි.”හාමුදුරුවෝ එහෙම දේශනා කළේ ගමේ දරුවන්ට ලස්සන හෙට දවසක් උදාකර දීමේ බලාපොරොත්තුවෙන්.සද්ධානන්ද හාමුදුරුවන්ගේ දවස ඇරඹෙන්නේ පාන්දර කුකුළා හඬලන්නටත් කලින්. ගෙවී ගිය දවසේ මොන තරම් කාර්ය බහුල වුණත් ඊළඟ දවසේ විවේක සුවයෙන් වැඩ සිටින්නට තරම් උන්වහන්සේ ගේ සිතට විවේකයක් තිබුණේ නෑ. දැවෙන සිත් නිවන්නට, සංසාර ගමනේ දුකින් පෙළෙන මිනිස්සු දුකින් මුදවා ගන්නට බුදු බණ කියා දෙන අතරෙම උන්වහන්සේ ප්‍රදේශයේ උපාසක උපාසිකාවන් ගේ ආර්ථික හා සමාජයීය තත්ත්වය නඟා සිටුවීමේ වැඩසටහන් ද ක්‍රියාත්මක කරනවා.1953 දෙසැම්බර් මාසේ විසි දෙවැනිදා ජන්ම ලාභය ලැබූ සද්ධානන්ද හාමුදුරුවෝ පැවිදි දිවියට එළඹුණේ 1972 නොවැම්බර් මාසේ හය වැනිදා. 1975 ජූනි මාසයේ දහසය වැනිදා උපසම්පදා වූ උන්වහන්සේ පින්නගොල්ල ගමට වැඩියේ එහි ග්‍රාම සංවර්ධන සමිති ශාලාවේ වස් වසන ලෙස කරන ලද ආරාධනාවකට අනුව. ස්වාමින් වහන්සේ නමකට වැඩ සිටීමට විහාරස්ථානයක් පවා නොතිබුණු පින්නගොල්ල ග්‍රාමය එවකට විවිධ ප්‍රදේශවලින් ආ ජනතාවගෙන් සමන්විත ජනපදයක්.ඒ වැඩිහිටියන් වගේ ම තරුණ දරුවන් පවා ක්‍රමයෙන් මත්ද්‍රව්‍යවලට ඇදී ගිය කාලයක්. ගමේ තැන් තැන්වල සොර සතුරු කරදර. සද්ධානන්ද හාමුදුරුවෝ ගමට වැඩියේ ලොකු අභියෝගයක් සමඟින්. ආවාස ගෙය වුණේ ගමේ සමිති ශාලාවෙ. ඒත් ගුරු හාමුදුරුවන්ගෙන් ලැබුණු අනුශාසනාත් අටලෝ දහමින් කම්පා නොවී සිටීමේ ගුණයත් නිසා තමන් වහන්සේ ගේ නායකත්වයෙන් ගම ගොඩනඟන්නට උන්වහන්සේට අපහසුවුණේ නෑ. එදා සොර සතුරු ආදී අනේකවිධ විපත් කරදරවලින් හෙම්බත් වී සිටි පින්නගොල්ල ගම් වැසියන් අද මධ්‍යම පළාතටම ආඩම්බරයක්.වගාබිමනායක හාමුදුරුවන් ගේ අවවාද හා අනුශාසනා නිසාත්, කරුණාවන්තකම හා ආදර්ශවත් බව නිසාත් මෙහි වැසියෝ හැමෝම එකමුතු වුණා. පරිහානියට ගිය ගම අන්‍යෝන්‍ය සුහදත්වයෙන්, කැප වීමෙන් යළි ගොඩ නැඟුªවා. ගමේ ලස්සන විහාරස්ථානයක් ඉදිවුණා. දෛනිකව ක්‍රියාත්මක වුණ භාවනා, ධර්ම දේශනා, බෝධි පූජා පිංකම් ආදී වැඩසටහන් නිසා ලොකු පුංචි කා අතරත් සාරධර්ම ස්ථාපිත වුණා.සද්ධානන්ද හාමුදුරුවන් ගේ නායකත්වයෙන් යුතු ග්‍රාම සංවර්ධන සමිතිය ගමේ සංවර්ධන කටයුතුවලට මහා ශක්තියක් වුණා. සිංහල, දෙමළ ගමේ හැම පවුලක් ම එහි සාමාජිකත්වය දැරුවේ ඒ නිසයි. කාලාන්තරයක් තිස්සේ වතුර නැතිව විඳි ගැහැට නිමා කරමින් ප්‍රදේශයට පානීය ජලය ලබා ගත්තෙත්, පයින් ගමන් කරන්නටත් නොහැකි මං මාවත් කොන්ක්‍රීට් පාරවල් වුණෙත් මේ ග්‍රාම සංවර්ධන සමිතියේ පූර්ණ දායකත්වය නිසා.සමිතියක් ගොඩනඟමින්, ගමත් සංවර්ධනය කරමින් දවසින් දවසම ඉදිරියට ගිය නිසා පින්නගොල්ල නිකතැන්න ග්‍රාම සංවර්ධන සමිතිය 2008 වර්ෂයේදී මධ්‍යම පළාතේ හොඳම ග්‍රාම සංවර්ධන සමිතිය ලෙස සම්මානයට පත් වුණා.ශ්‍රම දානයේ යෙදෙන ගම්වැසියෝගමේ අය කීවේ සද්ධානන්ද හාමුදුරුවන් ගේ අපූර්ව නායකත්වය හා මෙහෙයවීම නොතිබෙන්නට ඒ සම්මානය ගමට සිහිනයක් පමණක් වන බවයි. පන්සලේ හාමුදුරුවන් ගේ කාර්ය ශූරත්වයත්, කරුණාවන්ත බවත්, පරෝපකාරයත් නිසා මේ ගමත් පන්සලත් අතර පවතින්නේ සුවිශේෂී සම්බන්ධතාවයක්. විවිධ ජාතීන් හා විවිධ ආගමිකයන් වෙසෙන මේ ගමේ කිසිදු බේදයකින් තොරව හැම පවුලකම සාමාජිකයන් පන්සලේ පොදු වැඩවලට සහභාගි වන්නේ මහා උනන්දුවකින්. පිංකමක්, ශ්‍රමදානයක් ආදී මේ ඕනෑම අවස්ථාවක ගැහැනු පිරිමි බාල මහලු බේදයකින් තොරව පන්සලට රැස්වෙන්න ගම්මු කිසි විටෙකත් අමතක කරන්නේ නෑ.විශේෂයෙන් ගමේ තරුණ දරුවො යහපතෙහි යොදවන්නට, නිවැරැදි මාවතට යොමු කරන්නට සද්ධානන්ද හාමුදුරුවෝ බොහෝ සෙයින් කැපවෙන බව අපට කීවේ හේරත් මහත්මයා. පසුගිය දාක පන්සලේ තිබුණ මත්ද්‍රව්‍ය නිවාරණ වැඩසටහනක දී ජීවිතේ කිසිම දවසක මත් පැන් බිඳක් නොගන්නා බවට ගමේ දරුවො හාමුදුරුවන් ඉදිරියේ සපථ වුණ හැටි ඔහු විස්තර කළා.ප්‍රදේශයේ දරුවන් ගේ අධ්‍යාපන කටයුතු විතරක් නොවෙයි. තරුණ දරුවන් රැකියා සඳහා යොමු කරන්නටත් විහාරස්ථානයෙන් ලැබෙන සේවය සුවිශේෂයි. පාසල් අධ්‍යාපනය හැර යන දරුවන් ගේ ජීවිත අඳුරට වැටෙන්නට ඉඩ නොදී ඒ දරුවන් වෘත්තීය පාඨමාලාවන්ට යොමු කරන්නට හාමුදුරුවෝ ගන්නා උත්සාහය ද අපමණයි. යාන වාහන නැතත් දුර කතර ගෙවාගෙන පාරේ බස් එකෙන් හරි කොළඹට වඩින උන්වහන්සේ මිතුරු ස්වාමීන් වහන්සේ ගේ ද උපකාර ලබා ගනිමින් ඒ දරුවන් පරිගණක, තොරතුරු තාක්ෂණය ආදී විවිධ පාඨමාලාවන් සඳහා යොමු කරන බවත් ගමේ උදවිය කීවේ බොහොම ආඩම්බරයෙන්.ආවාස ගෙය ඉදිරිපිට බඩඉරිඟු වගාවඅලුත් අවුරුද්දේ, අලුත් වාරේ පාසල් ඇරඹෙද්දී පුංචි දරුවෝ ආසාවෙන් බලා ගෙන ඉන්නේ අලුත් පොත් බෑග්, අලුත් සපත්තු දාගෙන ඉස්කෝලෙ යන්න. ඒත් දුප්පත් දරුවන්ට බොහෝ විට ඒ ප්‍රාර්ථනා ඉටු කරගන්න අවස්ථාව ලැබෙන්නේ නෑ. සද්ධානන්ද හාමුදුරුවෝ රට රාජ්‍යවල වැඩ වෙසෙන මිතුරු ස්වාමීන් වහන්සේ සමඟ එක්ව ඕනෑ කරන පාසල් උපකරණ ගෙන්වා ගෙන බෙදා හදා දෙන්නේ ඒ දරුවන් ගේ සිතට අලුත් බලාපොරොත්තු එක් කරමින්.සද්ධර්මාරාම විහාරස්ථානයේ හැම වැඩ කටයුත්තක්ම කෙරෙන්නෙත් බොහොම ක්‍රමානුකූලව. පන්සලත්, ගමත් සම්බන්ධ හැම ලිපි ලේඛනයක් ම පන්සලේ සුරක්ෂිතයි. දහම් පොතපත, ශාස්ත්‍රීය ලිපි ලේඛන විශාල ප්‍රමාණයක් එහි පුස්තකාලය සතුයි.එළවළු වවලා ගමටම එළවළු බෙදලා දෙන හාමුදුරුවෝ ගැන තොරතුරු සොයන්නට ගිය අපි ආපසු හැරුණේ මේ ගමත් පන්සලත් අතර තිබෙන අපූරු සබැඳියාව ගැන පැහැදුණු සිතින්. උදේ පාන්දර ඉඳන් පන්සලේ බෝධි ප්‍රාකාරය බඳින්නට ශ්‍රම දානය දෙන්නට ආ ගමේ ගැහැනු පිරිමි තාමත් එක සීරුවට වැඩ.පාතහේවාහැට ශාසනාරක්ෂක මණ්ඩලයේ ලේඛකාධිකාරි විදිහට අවුරුදු ගණනාවක් වැඩ කරපු අපේ හාමුදුරුවෝ ඒ තනතුරෙන් ඉල්ලා අස්වුණේ ගමට සේවය කරන්න වෙලාව මදි හින්දා. සද්ධානන්ද හාමුදුරුවෝ අපේ ජීවිතවල අඳුර දුරු කළ පහනක්. මේ ගමට ආශිර්වාදයක්, අපි සමුගත්ත මොහොතේත් ගමේ අය හාමුදුරුවන් ගේ ගුණ වර්ණනා කළා.තමන් ලැබූ දිවි පෙවෙතේ කොටසක් රට සමය වෙතේ පුද නොකළොත් නුඹෙන් පුතේ මෙලොවට කිසි පලක් නැතේසුනිල් එදිරිසිංහයන් ගේ මියුරු ගී හඬ ඈත ගෙදරක රේඩියෝවකින් ශ්‍රවණය වුණා.රමණී සුබසිංහඡායාරූප - ගාමිණී රාමනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=as1202192</link>
    <topic>පිළිවෙළක් නැති ජීවිතය හැමදාම අපිළිවෙළයි</topic>
    <author>සාකච්ඡා කෙළේ -රමණී සුබසිංහ</author>
    <content>පිළිවෙළක් නැති ජීවිතය හැමදාම අපිළිවෙළයිඋඩරට අමරපුර මහා නිකායේ මහනායක, සංක්‍ෂිප්ත ත්‍රිපිටකග්‍රන්ථ සම්පාදක මණ්ඩලයේ සාමාජික අග්ගමහා පණ්ඩිතමහෝපාධ්‍යාය තෙරිපැහැ සෝමානන්ද හිමිපසුබිම් කතාවසැවැත් නුවර එක් වෙහෙරක වත් පිළිවෙත් පුරන, භික්‍ෂූන් වහන්සේ බොහෝ වූ හ. උන්වහන්සේ වැඩිහිටි භික්‍ෂුන් වහන්සේට ගරු කරති. ඔවදන් පිළිපදිති. ඒ භික්‍ෂූන් වහන්සේ අතර වැඩිහිටියන් පිළිබඳ ගරු සරු නැති, අවවාද නොපිළිපදින වත් පිළිවෙත් රැඳීමක් නැති භික්‍ෂුවක් ද විය. ඒ භික්‍ෂු තෙමේ, තමන් ප්‍රයෝජනයට ගන්නා කොට්ට, මෙට්ට, ඇඳ ඇතිරිලි ආදිය දැමූයේ යම් තැනෙක ද ඒවා ඒ ඒ තැන්හිම දමා යයි. අඳනා සිවුරු පිරිකර අවු සුළං ගන්වනු පිණිස වැළක දැමුවද ඒ වා නිසි තැන නිසි පිළිවෙළකට තැබීමට කිසිදු ඕනෑකමක් නොදක්වයි.මෙසේ වැස්සට තෙමි තෙමී, අව්වෙන් වේළි වේළී තිබෙන ඇඳ ඇතිරිලි, සිවුරු ආදිය විනාශ වී යන බව, වේයන්ටබත් වන බව, මහ තෙරුන් වහන්සේ විසින් පෙන්වා දෙනු ලැබූවද ඒ නම කිසිවකට ඇහුම්කන් නොදුන්නේ ය. තමන් අත වරදක් ඇතැයි ද පිළි නොගත්තේ ය.’මේ ඇඳ ඇතිරිලි, කොට්ට මෙට්ටවලටවත්, පිළිවෙළටවත් සිත් පිත් නැත. එසේ සිත් පිත් නැති දෑ විනාශ වී යාමෙන් සිදුවන පවෙක් ද නැතැ’යි පවසමින් නිදොස් වන්නට ද උත්සාහ කළේ ය.මේ නම ගේ හැසිරීම ගැන බුදුරජාණන් වහන්සේට ද සැල විය. උන්වහන්සේ භික්‍ෂුව ගෙන්වා,’සැබෑද මහණ! ඔබ, ඇඳ ඇතිරිලි, කොට්ට මෙට්ට ආදී දෑ තිබූ තැනින් පිළිවෙළට නොතබන්නේ ද? සිවුරු පිරිකර අව් වැසි පින්නෙන් ආරක්‍ෂා කර නොගන්නේ ද?’ යි විමසූ හ.’එසේය, බුදුරජාණන් වහන්ස. ඇඳ පුටු, කොට්ට මෙට්ට, ඇතිරිලිවලට සිත් පිත් නැත. ඉදින් සිත් පිත් නැති දෑ තෙමීමෙන්, දිරීමෙන් හෝ විනාශ වී යාමෙන් සිදුවන පවෙක් ඇද්ද’ යි ඒ භික්‍ෂුව පිළිතුරු දුන්නේ ය.එවිට භාග්‍යවතුන් වහන්සේ,’මහණ! පව් නම් පණ නැසීම් ආදිය පමණක් වේ යැයි නොසිතන්න’ යි අවවාද කොට ‘අකුසලය සුලුයයි, විපාක නොදේයයි අවමන් නොකටයුතුය. දිය බිඳ බිඳ වැටීමෙන් දිය බඳුන පිරෙන්නා සේ ම මඳ මඳ වුවත් පව් රැස් කරන අනුවණයා පවෙන් පිරිහෙන්නේ ය’ යන අර්ථයෙන් මෙහි සඳහන් ගාථා රත්නය දේශනා කොට වදාළහ. පාපයට ඉඩ නොතබා, පින් දහම් කරමින්, සැලසුම් සහගතව කටයුතු කළ හැකි නම් මෙලොව මෙන් ම පරලොව ද වැඩදායී ජීවිතයක් ගොඩ නඟා ගත හැකි බව යථෝක්ත ගාථා රත්නයෙන් හා ඊට පසුබිම් වූ කතා පුවතින් විස්තර කෙරේ.මේ ජීවත් වූ කෙටි කාලය තුළ අනේක විධ දුෂ්කරතා, ඉතා අවාසනාවන්ත කාල පරිච්ඡේදයන් ඔබ හමුවට ආ සැටි සිහිපත් කරන්න. ඇතැම් විට ඒ ඔබ නොසිතූ අන්දමේ ඉතා කුඩා සිදුවීමක් හේතුවෙන් වීමට පුළුවන. මෙසේ තමන් කියන කරන දේ නොවිමසා කටයුතු කිරීමෙන්, සුළු කොට තැකීමෙන් අප ගේ ජීවිත මොනතරම් අවුල් වනවාද? අභාග්‍ය සම්පන්න වනවා ද?’දුල්ලභංච මනුස්සත්තං’මිනිසත් බව ලැබීම ඉතා දුර්ලභ කරුණක් වන බව බුදු දහමේ ඉගැන්වේ. ලෝවැඩ සඟරා කතුවරයා දක්වන ලෙස’දිගු පුළුලින් සක්වළවන් සිඳු කුස සිය වසකින් උඩ එන කැස්බා හිස විය සිදුරෙන් නැඟෙතත් දුගතිය බැස තව උපදින්නට බැරි මෙ මිනිස් කුස’දිගු පුළුලින් සක්වළ වැනි වූ මුහුදෙහි අවුරුදු සියයකට වරක් උඩ එන්නා වූ කණ කැස්බෑවකු ගේ හිස පාවෙමින් තිබෙන වියදඬු සිදුරකින් මතුªවෙතත් දුගතියෙහි උපන් පුද්ගලයකු මේ මිනිස් ලොව ඉපදීම ඊටත් වඩා දුෂ්කර වේ.ඉදින් එසේ ලැබුවා වූ මේ මනුෂ්‍ය ජීවිතය පව් කම් කරමින් අයාලේ යන්නට ඉඩ හරින්නේ ඇයි? අපි ධර්මය දකින්නට, ජීවිතයේ යතාර්ථය දකින්නට උත්සාහ නොකරන්නේ ඇයි?තමන් කරන්නේ පවක්, නොකළ යුත්තක් බව දැන දැනත් ඒ දේම කරන එය අවතක්සේරුවට ලක් කරමින්, මා කළ පව ඉතා සුළුය. එහි විපාක කිසි කලෙකත් මා වෙත නො එන්නේ ය යි සිතමින් කල් ගෙවන අය අප අතර බොහෝ ය. මදක් සිතා බලන්න.ජීවිතයේ විවිධ අවස්ථාවන් හි දී ඔබ ද එසේ සිතා පවට නැඹුරු වූ, අයහපතට යොමු වූ අවස්ථා තිබෙනවා වීමට පුළුවන. එහෙත් බුදු රජාණන් වහන්සේ අපට මඟ පෙන්වන්නේ සුළු හෝ පවක්, වරදක් නොකරන ලෙසට ය. ඒ කුමක් නිසා ද? ටික ටික වුවද පව් රැස් කරන මෝඩයා පව් ගොඩකින් පිරී යන නිසා ය. ඒ යම් සේ ද, වැසුම් හැර තබන ලද බඳුනක් වැසි වස්නා කල එක එක දිය බිඳුව වැටී ජලය එක් රැස් වී පිරී ඉතිරී යන්නාක් ලෙසිනි.පවින් බැහැරව, අප ගේ ජීවිත යහපත් මඟකට යොමු කරන, සුඛිත මුදිත සමාජයකට මාවත හෙළි කරන ශ්‍රේෂ්ට ප්‍රතිපදාවක් තථාගතයන් වහන්සේ දේශනා කොට වදාළ හ. ඒ පංච ශීල ප්‍රතිපදාවයි. උදේ සවස බුදුරජාණන් වහන්සේ ඉදිරියේ මල් පහන් පුදා අපි මේ පංච ශීලය සමාදන් වෙමු. මේ සිල් පද නොබිඳින බවට ප්‍රතිඥා දෙමු. එහෙත්,’මම නම් පස් පව් කරන්නේ නෑ’ යන අවංක සිතින් මේ උදාරතර සිතිවිලි ඇති කර ගන්නට එසේ සිතා සතුටු වන්නට ඔබට පුළුවන් ද?එසේ නැති නම්, තමන් ගේ යහපත උදෙසා ඔබ අනුන් ගේ ජීවිත උදුරාගෙන තිබේ ද? තම වැඩ පිණිස කොපමණ පිරිසක් බොරුවෙන් රවටා ඇතිද? මතු ලැබෙන විපාක ගැන නොසිතා, තැකීමක් නොකොට මෙසේ පස්පව් කරන පිරිස් අප අතර බොහෝය. බෞද්ධ සමාජයක පරපණ නැසීම, සොරකම, කාම මිථ්‍යාචාරය, මුසාව හා සුරාව නොතිබිය යුතුය. ඒවා සුළුවෙන් නොතැකිය යුතුය. පස් පවින් වැළකී සිටීමෙන් උත්තරීතර ගුණ ධර්ම සමුදායයක් තමන් කෙරෙහි වර්ධනය කර ගැනීම පිණිස මනස පුබුදු කරවයි.ප්‍රාණඝාතය නොකරන පුද්ගලයා කෙරෙහි පවට බිය හා ලජ්ජාව, සියලු ප්‍රාණීන් ගේ හිත සුව පිණිස කරුණාවෙන් දයාවෙන් යුතුව කාලය කැප කිරීම ආදී විශිෂ්ට ගුණ සමුදායකට දොරටු විවර කරයි. සොකරම් නොකිරීමෙන් ලෝභය මැඩ පැවැත්වේ. සිතේ පරිත්‍යාගශීලි ගුණ දියුණු වේ. පිරිසිදු අධ්‍යාත්මයක් ඇති පි‍්‍රය ජනක කීර්තිමත් පුද්ගලයකු බවට පත් වේ. බොරු නොකියන්නා සත්‍යවාදී වේ. ඔහු හෝ ඇය කෙරෙහි මුදු මොළොක්, පි‍්‍රය තෙපුල් ඇති වේ. සාමකාමී චර්යාවන් ඇතිවේ. මෙසේ කුඩා ම ශීලය ලෙස සැලකෙන පංච ශීලය පවා මිනිසා කෙරෙහි මෙත් සිත් වර්ධනය කොට අසහනයෙන් තොර සහනසීලී සමාජ පරිසරයක් උදා කර දෙයි.තථාගතයන් වහන්සේ ඔබ වෙනුවෙන් අනුදැන වදාළ මේ සිල්පද පහ හෝ රැක ගත නොහැකි නම් විපාක නොලැබේ යැයි සිතා, අවතක්සේරු කරමින් නොසලකා හරිනවා නම් එය ඔබ ගේ පරිහානිය පමණක් නොව සමස්ත සමාජ පද්ධතියේ ම සාමකාමී බවට සුවිශාල තර්ජනයක් වනු ඇත. තමන් ගේ සුබසෙත අපේක්‍ෂා කරනවා නම් කිසිදු විටෙක අපි කරන පව් සුළුවෙන් නොතැකිය යුතුය. ගල් කැටයක් ගෙන අහසට විසි කළහොත් එය බිම වැටෙනවා මිස අතරෙක නොරඳන්නාක් මෙන් කෙනෙක් පව් කළේ නම් සතර අපායෙහි වැටෙනු මිස නැවතී සිටින්නට වෙන තැනක් හිමි වන්නේ නැත.ඉහත දැක්වූ කතා පුවතේ එන භික්‍ෂුව පාපයක් කොට සලකන්නේ පණ ඇති දෑ විනාශ කර දැමීම පමණි. පිළිවෙළ හා අර පරෙස්සම ගැන තැකීමක් නොකරයි.පැවිදි පුද්ගලයකු අරභයා දේශනා කළත් මේ භික්‍ෂුව ගේ හැසිරීම් හා සමාන චර්යාවන් අඩු වැඩි වශයෙන් ඇති අය ඔබ ජීවත්වන වට පිටාවේ ද දුලබ නොවේ. අඩුම තරමේ ඇඳ ඇතිරිල්ල පවා පිළිවෙළට තියන්නට උනන්දු නොවන අය කොතෙක් සිටී ද? ඇතැම් අයට නිදියන පැදුර කොට්ටය සිහි වන්නේ රාත්‍රියේ නින්දට යන විට දී ය. ඒවා පෙරදා නින්දට ගිය සැටියෙන් එතැනම ය. සමහර නිවෙස්වල පිඟන් කෝප්ප, වළං ආදිය ඒ ඒ තැනය. දින සති මාස ගණන් දුර්ගන්ධය හමන කිළිටි රෙදි පිළි තැන තැන ය. ගෙදර අම්මාට හෝ තාත්තාට මේ ගැන කිසිදු වග විභාගයක් නැත. මේ අපිරිසිදු වට පිටාවේ හැදෙන වැඩෙන දරුවන් ද ලොකු මහත් වන්නේ මේ අපිළිවෙළටම ය. එවන් පුද්ගලයන් ගේ ජීවිතවලින් ඔවුන්ටවත් රටට සමාජයටවත් අවැඩ මිස වැඩ සිද්ධ වන්නේ නැත.අප ඇඟලාගන්නා වස්ත්‍රයේ පටන් සියලු දේ පිරිසිදුවට පිළිවෙළට තබා ගත යුතු වන්නේ ඇයි? අප ගේ වැඩ කටයුතුවල ක්‍රමානුකූල බවක් තිබිය යුතු වන්නේ ඇයි? අපිළිවෙළ එදිනෙදා වැඩ අවුල් කරන නිසාය. සිතේ ඒකාග්‍රතාවය බිඳ දමන නිසාය. එය දකින්නන් කෙරෙහි අපි‍්‍රයජනක සිතිවිලි වර්ධනය කරන නිසාය.පිළිවෙළක් නැති පුද්ගලයා ගේ ජීවිත කාලයම අපිළිවෙළ ය. ඔහු කරන කියන කිසිදු කටයුත්තකින් සාර්ථක ප්‍රතිඵල ලබා ගත නොහැකිය. එබඳු පුද්ගලයා ගේ හැසිරීම අන්‍යයන්ට ද කරදරකාරී ය. පිළිවෙළක් නැති ඔහුට පින්දහම්, කුසල් කිරීමට ඇති අවකාශය අහිමි වේ. සත්‍ය ධර්මය අවබෝධ කොට මේ දුක් සහිත සසර මඟ කෙළවර කරන්නට හැකි නිරවුල් මනසක් ඇති නොවේ.අනෙක් අතට මේ භික්‍ෂුව තමන් සතු චීවර පිරිකර ආදිය අර පරෙස්සම් කර නොගනී. අපට කොපමණ ධන සම්පත් තිබුණත් අපි ඒවා සකසුරුවමින් ප්‍රයෝජනයට ගත යුතු වන්නේ ඇයි? ඒ පුරුද්ද අප ගේ හෙට දවස සුරක්‍ෂිත කරනවා පමණක් නොවේ. නැති බැරි දුගී දුප්පත් කෙනකුට පරිත්‍යාග කිරීමට අවස්ථාව උදාවේ. එයින් අප ගේ ලෝභ චේතනාවන් දුරැලා පරිත්‍යාගශීලී වීමට අවකාශය උදාවේ. එමෙන් ම හිණට නිසි වස්ත්‍රයක් තබා කුස පිරෙන්නට අහරක් නැති අසරණ කුඩා දරුවන් පවා මේ සමාජයේ කොතෙකුත් සිටින බව අප අවබෝධ කරගත යුතුය. එවන් අසරණයකු ගේ කුස ගිනි නිවීමම මහා කුසලයකි.එසේ තිබියදී අප සතු ආහාර පාන ඇතුළු කොට සියලු දේ අපතේ හැරීම පාපයකි. බුදුරජාණන් වහන්සේ දේශනා කොට වදාළේ ඉවත දමන ඉඳුල් ටික පවා මේ බිම වෙසෙන ප්‍රාණීන් ගේ කුසට අහරක් වේවා යි යන මෙත් සිතින් බැහැර කරන ලෙසය. මේ කතා පුවතින් අප ගේ අවධානය යොමු විය යුතු තවත් කරුණක් තිබේ. ඒ වැඩිහිටියන්, දැන උගතුන් දෙන අවවාද පිළිපැදිය යුතු බව ය. පණ්ඩිතයන් ගේ ඔවදන් ලබන්නට, වරද පෙන්වා දුන් තැන වරද පිළිගන්නට අපි ලජ්ජා නොවිය යුතු ය. ලජ්ජා බිය ඇති කර ගත යුතු වන්නේ කෙනෙක් මේ වරදයැයි පෙන්වා දී තිබියදීත් එය නිවැරැදි කරන්නට උත්සාහ කරමින් වරදේ ම නියැළීම ය. ’සකුණ’ ජාතකයේ එන බෝසත් කුරුල්ලා ගේ කතාවෙන් ද මේ සඳහා අපට හොඳ ආදර්ශයක් ලද හැකි ය. බරණැස් නුවර එක් කැලෑවක අතු ඉති හොඳින් වැඩුණු මහා ගසෙක් විය.කුරුලු රංචුවක් ඒ ගසේ අතු පතර වාසය කළේ ය. දිනක් මේ ගහේ අතු දෙකක් එකට මැදෙන්නට පටන් ගත්තේ ය. අතු මැදී යාමෙන් ලී කුඩු ද වැටෙන්නට විය. ‘මේ ගසේ තව දිනක් හෝ විසීම නුවණට හුරු නොවේ. අපි වෙන ගසක් සොයා යමු’ යි මේ කුරුලු රංචුවේ සිටි බෝසත් කුරුල්ලා කීවේ ය. නුවණැති කුරුල්ලෝ ඒ ඔවදන් අසා ඈත වෙන ගසකට ඉගිළී ගිය හ. ඒත් උඩඟු ගති පෑ මෝඩ කුරුල්ලෝ ඒ කීම පිළි නොගත් හ. ‘මේ කුරුල්ලා වතුර බින්දුවක කිඹුලන් දැක බයේ දඟලනවා’ යි කියමින් විහිළු කළ හ.වැඩි කලක් නොගියේ ය. ඒ මෝඩ කුරුල්ලන් සිටි ගස ගිනි ගත්තේ ය. අසරණ කුරුල්ලෝ ද ගිනි රස්නය හා දුම නිසා ඉගිළී ගත නොහී ගින්නට ම වැටී පිලිස්සී ගිය හ. බෝසත් කුරුල්ලා ගේ ඔවදන් පිළිගත්තා නම් ඒ අනුවණ කුරුල්ලන්ට ඒ විපත සිදු නොවන්නේ ය.මේ කතා පුවත ගෙන හැර පෑවේ ද ඔබට වැඩිහිටි ඔවදන් පිළි ගැනීමේ අගය පහදා දීමට ය. මේ අනුව අප කරන සුළු වරදෙහි පවා විපාක අප වෙත ළඟා වෙන බවත්, සිහිපත් කරමින් පස්පව්, දස අකුසලින් මිදී කටයුතු කිරීමේ ඇති අගය සිහිපත් කරමින් කටයුතු කරනවා නම් මේ ජීවිතයේ දියුණුව ළඟා කර ගැනීම අපහසු වන්නේ නැත. මෝඩයා ටික ටික පව් රැස් කර ගන්නවා සේ අපට පව් රැස් වන්නේ නැත. එවිට අප ගේ පරලොව ජීවිතය ද දුගතිගාමී වන්නේ නැත.සාකච්ඡා කෙළේ -රමණී සුබසිංහඡායාරූපය -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=as1202193</link>
    <topic>මාදුරුඔය අලුත් වෙලා</topic>
    <author>නිහාල් පී. අබේසිංහ</author>
    <content>මාදුරුඔය අලුත් වෙලාඅපේ රටේ සියලුම ජාතික වනෝද්‍යානවල වනජීවි සංරක්ෂණ දෙපාර්තමේන්තුවට සම්බන්ධ වනජිවි මාර්ගෝපදේශකයෝ සිටිති. මාදුරුඔය ජාතික වන උයන නැරැඹීමට ඔබ ගියහොත් වන උයනේ සියලු මාර්ග පමණක් නොව සියලු ගහ කොළ සතා සිපාවා පිළිබඳ මනා දැනුමක් ඇති අලුතෙන් පත්වීම් ලැබු මාර්ගෝපදේශකයන් පිරිසක් ඔබට මුණ ගැසෙනු ඇත. ඒ මෑතකදී පත්වීම් ලද වැදි තරුණයන් පිරිසයි.වැදි තරුණයන් 12 දෙනකුගෙන් යුතු කණ්ඩායමක් මෙලෙස පත්වීම් ලැබ ඇත්තාහ. මේ පියවර ගෙන ඇත්තේ මහින්ද රාජපක්ෂ ජනාධිපතිතුමාගේ උපදෙස් පරිදි ආදි වාසි පරපුර සුරැකීමේ තවත් පියවරක් ලෙසිනි. ආර්ථික සංවර්ධන ඇමැති බැසිල් රාජපක්ෂ හා ඇමැති එස්.එම්. චන්ද්‍රසේන යන මහත්වරුන්ගේ මෙහෙයවීම මත මාදුරුඔය ජාතික වන උයන සංවර්ධනයට වනජිවි සංරක්ෂණයට තවත් වැදගත් පියවර රැසක් ගෙන තිබේ. ඉන් තවත් එක් පියවරක් වනුයේ මාදුරුඔය ජාතික වනෝද්‍යානයට ඇතුළුවීමට ගල්කඩ ප්‍රදේශයේ පිවිසුම් දොරටුවක් විවෘත කිරීමයි. මහියංගණය ප්‍රදේශයේ වන්දනාවේ එන අයට දඹාන ආදිවාසි ගම්මානය අසලින් මාදුරුඔය උද්‍යානයට පහසුවෙන්ම ඇතුළුවිය හැකිය.මාදුරුඔය ජාතික උද්‍යානයේ විශාල ජලාශ 6 ක් පිහිටා ඇත. ඉන් ප්‍රධාන එක මාදුරුඔය ජලාශයයි. මෙය මහවැලි පංච මහා ජලාශවලින් එකකි. අනෙක්වා අතර ප්‍රධාන රත්කිඳ හා උල්හිටිය ජලාශ යුගලයි. ඒ සමඟම හෙනානිගල, කඩුපහර හා නාගොල්ල යන වැව් ද මෙහි වේ.ඝන මීටර් මිලියන 145.3 ක ජල ධාරිතාවක් ඇති මේ රත්කිඳ හා උල්හිටිය වැව් නිර්මාණය කිරීමේ ප්‍රධාන අවශ්‍යතාව වී ඇත්තේ මාදුරුඔය ජලාශයට පෝෂණය සපයන ජල රක්ෂිතය බිහි කිරීම සඳහා බව මහවැලි අධිකාරිය කියයි. මාදුරුඔය ජලාශය පෝෂණය වන්නේ මේ ජලාශ දෙකේ වැඩි වතුරෙන් ඒ සමඟම රන්ටැඹේ ජලාශයෙන් නිකුත් කරන ඇළ මාර්ගයෙන් ද ජලය ලැබේ.මහියංගණය මහඔය මාර්ගයේ කිලෝමීටර් 15 ක් පමණ ගිය විට දකුණට හැරි උල්හිටිය ජලාශය නැරැඹීමට යා හැකිය. එහි වේල්ල ඔස්සේ තවත් සැතපුම් 2 - 3 ක් පමණ ගිය විට රත්කිඳ ජලාශය හමු වේ. සවස් කාලයේ ඔබ මේ ප්‍රදේශයට යන්නේ නම් වල් අලි සෑහෙන ප්‍රමාණයක් බලා ගැනීමට අවස්ථාව ලැබේ. අලි රංචු මෙම ජලාශවල පිහිනා යෑමේ දර්ශනය සවස 5 - 6 වන විට ඔබට බලාගත හැකි වේ. ඒ සුවිශේෂ අවස්ථාවක් ජීවිතයේ සදානුස්මරණිය සිහිවටනයක් වනු ඇත.මාදුරුඔය ජාතික උද්‍යානයට පැමිණීමට මාර්ග කිහිපයක්ම ඇත. ඒ අලුත් පිවිසුම මඟින් මාදුරුඔය වන උයනට ඇතුළු වීමට දඹානට ආ යුතුය. මහියංගණය සිට මහඔය පාරේ කිලෝමීටර් 8 - 10 ක් පමණ ගිය විට හමුවෙන දඹාන හන්දියෙන් දකුණට හැරි දඹානට පැමිණිය හැකිය. ඊට අමතරව අම්පාර මඩකළපුව සිට පැමිණෙන විට මහියංගණය දඹාන හන්දියෙන් දකුණට හැරි දඹානට පිවිසීමට පුළුවන. පොලොන්නරුවේ සිට පැමිණෙන විට මනම්පිටිය ගිරාඳුරුකෝට්ටේ ඔස්සේ පැමිණ ගිරාඳුරුකෝට්ටෙන් 51 හන්දියට වැටේ. කෙටි මග ඔස්සේ මහඔය මාර්ගයට පැමිණ දඹානට යා හැකිය. ඊට අමතරව නාඋල නගරයෙන් ඇළහැර මාර්ගයට හැරි ඇළහැර පල්ලෙගම හෙට්ටිපොළ හදුන්ගමුව හරහා ජපන් මිත්‍රත්ව පාලම ඔස්සේ ගිරාඳුරුකෝට්ටෙට පැමිණීමෙන් ද දඹානට පැමිණීමට පුළුවන.මෙතෙක් කල් යුද්ධයේ භීෂණය නිසා වසා දමා තිබුණු අරලගංවිල මහඔය මාර්ගය ද දැන් විවෘතව පවතී. මෙය කොළඹ සිට පැමිණෙන අයට දඹානට පැමිණීමට කෙටි මඟකි. මහඔය සිට මහියංගණය පාරේ කිලෝමීටර් 30 ක් පැමිණුන විට දඹානට පැමිණීමට හැකිය. දඹාන වනාහි පාරම්පරික ආදි වාසි ගම්මානයකි. එය පිහිටා ඇත්තේ මාදුරුඔය ජාතික උද්‍යානය ඇතුළතය. දඹාන යැයි ප්‍රකට වුවද ඒ වන උයනේ වැදි පවුල් 360 ක් පමණ ප්‍රදේශයක ආදි වාසි ගම්මාන 4 ක් වෙයි. ඒ දඹාන, කොටබකිනිය, ගුරුකුඹුර හා වතුයාය ලෙසය.දඹාන ආදි වාසි ගම්මානවල සැරිසැරීම ද කදිම පාරිසරික ජෛව විද්‍යාත්මක සංස්කෘතික පාරම්පරික දැනුමක් අපට ලබා ගත හැකි අත්දැකීමකි.ඒ සමඟම අපි දැන් ඊළඟට මාදුරුඔයට යමු. අලි වැඩිපුර සිටින මාදුරුඔය ලස්සන වැඩියෙන්ම බැලිය හැක්කේ සවස 4 - 6 අතර මාදුරුඔය ජලාශය අසලට හෝ වේල්ල උඩට යාමෙන්ය. වියළි කලාපීය ශාකවලින් පරිපූර්ණ වූ මේ වන උයන ඇතුළත දිවියා, වලහා, ගෝනා, තිත් මුවා, වල් ඌරා බහුලව දැකීමට පුළුවන.පුරා විද්‍යාත්මක හා සංස්කෘතික වටිනාකම්වලින් යුත් හේනානිගල, කුඩා විල, ගුරු කුඹුර, උලුරත්කැන්ගොඩ, වේරපොකුණ යන ස්ථානයන් ද උද්‍යානය ආශි‍්‍රතව පිහිටා ඇත. ඒ අනුව මේ වන උයන පාරිසරික, පුරා විද්‍යාත්මක හා සංස්කෘතික වශයෙන් ඉතා වැදගත් පරිසර තෝතැන්නකි.අම්පාර දිස්ත්‍රික්කයේ පොලොන්නරුව - මහියංගණය පදියතලාව අතරේ පිහිටා ඇති මෙම වනෝද්‍යානය නැගෙනහිරින් ඌව පළාතට මායිම්ව ද, බටහිරින් හා උතුරු දෙසින් මහවැලි ගඟට ද, දකුණු හා නැගෙනහිර ප්‍රදේශයේ තේක්ක වගාවකින් හා කැලෑවකින් ද වට වී තිබේ. මෙම ජාතික වනෝද්‍යානයේ විශාලත්වය සියයට 15 ක් පමණ ජලයෙන් පිරී පැවතීමයි.මෙම ජාතික උද්‍යානයේ විශේෂයෙන් සංස්කෘතික වටිනාකමක් ඇති වෙහෙර විහාර හා නටබුන් බහුලව දක්නට ලැබේ. මාදුරුඔය සිට පොළොව යටින් ජලය ගෙනයන සොරොව්වක් මෑතකදී සොයාගෙන තිබේ. මැටිවලින් ගලින් හා ගඩොලින් සාදා ඇති මේ සොරොව්ව දිගින් අඩි 219 ක් හා පළලින් අඩි 30 ක් හා උසින් අඩි 30 ක් ද වේ. හයවැනි සියවසට අයත් යැයි අනුමාන කෙරෙන මේ සොරොව්ව එක් බිත්තියක් මැටියෙන් සාදා ගෙන තිබීම විශේෂත්වයකි.මාදුරුඔය වන උයන නැරැඹීමට එන අයට ආදි වාසින්ගේ ආහාරපානවල රස බැලිමට ද අවශ්‍ය නම් පහසුකම් ලබා දිය හැකිය. ඒ සමඟම ආදි වාසින්ගේ නිපැයුම් ඉහළ නැංවීමට ද ඉන් ඔවුනට වැඩි ආදායමක් ලබාදීමට ද කටයුතු කෙරේ.ගහකොළ සතා සීපාවන්ට ආදරය කරන්නන්ට ස්වභාව ධර්මයේ අසිරිය විඳීමට කැමැති වූවන්ට එහි අසිරිය භුක්ති විඳීමට කැමැති වූවන්ට ඊට අවශ්‍ය පහසුකම් සලසා ඇත. මාදුරුඔය ජාතික උද්‍යානය ආදි වාසි ගම්මානයක් අසල පිහිටි එකම ගම්මානයයි. මේ අනුව මේ මාදුරුඔය ජාතික උද්‍යානය දෙස විදෙස් සංචාරකයන්ට පමණක් නොව පරිසරවේදීන්ට පර්යේෂකයන්ට මෙන්ම සරසවි සිසුන්ට ගවේෂකයන්ට කදිම පර්යේෂණ මධ්‍යස්ථානයකි. නවමු අත්දැකීම් රැසක් ගෙන එන මාදුරුඔය ජාතික වන උයනේ සංචාරයේ යෙදීමට සතුටුනම් දුරකථන අංක 0273279207 ඇමැතීමෙන් වැඩි විස්තර දැන ගත හැකිය.නිහාල් පී. අබේසිංහසේයාරූ -වනජීවි අමාත්‍යාංශයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=as1202194</link>
    <topic>අම්මා ළඟ තිබුණෙ මනුස්සකමට ඉතාම සමීප සමාජවාදයක්</topic>
    <author>උපාලි සමරසිංහ</author>
    <content>අම්මා ළඟ තිබුණෙ මනුස්සකමට ඉතාම සමීප සමාජවාදයක්ප්‍රවීණ කිවිඳු පරාක්‍රම කොඩිතුවක්කුටී. එස්. එලියට් ගේ ආභාසයෙන් ජී. බී. සේනානායකයන් “පළිගැනීම” කෘතියෙහි සඳහන් කරන කවි විශේෂය නිසදැස් නමින් සිංහල කාව්‍ය ක්ෂේත්‍රය පෝෂණය කිරීමට යම්බඳු ලෙස මහෝපකාරී වූ බව අද විද්වත් මතයයි. එතුමා එහිදී මේ කව් සඳහන් කරන්නේ ගද්‍යයටත් පද්‍යයටත් අතර වන නිබන්ධ විශේෂයක් කියාය. සිරි ගුණසිංහ, ගුණදාස අමරසේකර ද ඉන්පසු මේ කවි ආර විශේෂ කොට ගනී.ඉන් අනතුරුව හැත්තෑව දශකයේ කවිය” නමින් විචාරකයන් හැඳින්වූ නව කවි යුගය ඇරැඹෙන්නේ පරාක්‍රම කොඩිතුවක්කුගේ “පොඩි මල්ලියෙ” කවි පොතත් සමඟය. ඔහු එම කවි පරපුරේ පුරෝගාමී කවීන්ද්‍රයාය. එම කවි හරහා මතුවූ ජීව ගුණය, ජීවිත පරිඥානය, සමාජ දැක්ම හා විරෝධාකල්ප මේ කවි ආර අපේ සාහිත ක්ෂේත්‍රයේ පැලවීමට මහත් සේ බලපෑවේය.මෙම ගහ කොළේ - හැඩරුව පැහැය රඳන මගේ කවි වල ඇත්තෙ - මා සමඟ උපන් සැම දෙනාගේ සෙවනැලි වලින් මිදෙන්නට - නොහැකි විය මට කිසි කලෙක මේ කවිවල ඇති කටහඬ - මගේ නොව ඔබේය - ඔබ සැමගේය.“ජීවිකා ඇසිල්ලෙහි” පිදුම මෙලෙස සකස් වුවද ඔහු ජීවිතය උගත්තේ අම්මාගෙනි. අම්මාගෙන් ලද මහරු සිප්කම් ඔහුගේ හද මැනැවින් පෝෂණය කළේය. එමතු ද නොව විප්ලවීය මාවතක ගමන් කළ හැත්තෑව දශකයේ ඔහුට ලැබුණු ගුරු මාරු හරහා දුෂ්කර ගම්වල ජීවිත වන පෙත, බැත, කෙත, නියර, අම්බරුවන්, කම්කරු ප්‍රශ්න, අරගල මේ සියල්ල ඔහුගේ කවිය පෝෂණය කළේය.වරෙක නිදහස් මතධාරියෙක්. කෙටිකතාකරුවෙක්, නවකතාකරුවෙක් ලෙස කරළියට පැමිණි පරාක්‍රම කොඩිතුවක්කු ජනතාවගේ හෘද ස්පන්දනය මැනැවින් හඳුනාගත් කලාකරුවෙකි. විචාරකයෙකි. පෙරැළිකාර කවියෙකි.කවියෙන් ජීවිතය ප්‍රකාශ කළ පරාක්‍රම අද තම මෑණියන් තමන්ට යෝධ සෙවණැල්ලක් වූ හැටි මෙසේ සිහිපත් කරයි.මගේ අම්මා ගැන මට කියන්න ඇත්තේ අන් බොහෝ දෙනා කියන දේවල් නොවෙයි. මට හිතෙන සැටියට මගේ ජීවන වෘක්ෂයට හිරු එළිය වුණෙ තාත්තා නම්, මට සරු පස - ජල දහර වුණේ අම්මා. මගේ චරිතය මෙහෙම හැඩයක් ගන්ට ඇත්තේ තාත්තත් අම්මාත් වෙනස් වෙනස් විදිහට බලපෑමෙන් විය හැකියි.මගේ තාත්තා උඩරට බෞද්ධයෙක්. අම්මා කොළඹ කොටහේනේ සාමාන්‍ය පවුලක කිතුනු කාන්තාවක්. ඇගේ නම රූත් පෙරේරා. අම්ම ඉගෙන ගෙන තියෙන්නෙ කොළඹ කන්‍යාරාම පාසලක. අම්මා නිසා ළමා කාලෙම මං ආගම් දෙකකට මැදි වුණා. ආගම් අතර සහජීවනය, සමානාත්මතාව මට කාන්දු වුණේ පැටි වියේ සිටමයි. තාත්තා පන්සලට එක්ක ගිය විට ලොකු හාමුදුරුවො මට කියනවා “ළමයා බුදුන්ට වැඩිය කෙනෙක් නෑ” කියලා. අම්මා ඉරිදා පූජාවට එක්ක යන විට මට කියන්නේ “පුතා බුදු හාමුදුරුවො වගේ ම යේසුස් වහන්සේත් උත්තමයි” කියලා. කෙමෙන් වැඩෙන විට අම්මත් තාත්තාත් මට රිසි විදිහට ආගම අදහන්න ඉඩ හැරිය. බුදු දහමට සමාන්තර ව තවත් ආගම්වල උත්තමාර්ථයන් පෙනෙන දැක්මක් මට ලැබුණෙ අම්මගෙ බලපෑම නිසා බව මට දැන් සුපැහැදිලි ව පෙනී යනවා. ජාති කුල ගොත් ආගම් බේද මට නැත්තේ මේ පාඩම අනුවයි.මං කාල යන්ත්‍රයට ගොඩවෙලා මගේ ජීවිතයේ අතීතයට කිමිද යනවා නම් අම්මා ගැන මට තිබෙන ඈතම ඈත මතකය ජවනිකාව මේකයි. මට පේනව එහාට මෙහාට සෙලවෙන පාවෙන සුදු දිලිසෙන මුතු ඇට පේළියක්. ඒ මුතු පංතිය තාලෙකට සෙලවෙන සැටි කිරි මතින් නින්දට යන මගේ පියැවී යන ඇස්වලින් මං බලාන සිටියා. ඒ මාව උකුළේ නලවන අම්මාගේ ගෙලේ තිබුණ මුතු පොටයි. ඒ මුතුවල දිස්නෙ මගේ කවියටත් එනවා. ඊළඟට ඇගෙ ළයාන්විත නැළවිලි ගී ස්වර. මගේ හිත පුබුදු කළා.කොළඹ සමාජයේ නාගරික සංස්කෘතියක් අම්මගේ ජීවිතේ තිබුණා. කිරිබත්ගල වතු යායෙ උපන්න මං 5 වැනි පංතිය දක්වා ගියේ වටාපොත ගමේ ඉස්කෝලෙටයි. මට ගැමි ආධ්‍යාත්මයක් ලැබුණෙ එතැනින්. ඉන් පසුව අම්මා මාව රත්නපුර නගරයෙ ශාන්ත ඇලෝසියස් කොලීජියට දැම්මෙ ඒක ඉංගිරිසි පල්ලි පාසලක් නිසා. අම්මා මා නින්දට යන තුරු ඇඳේ ඇලවී ඉංගිරිසි කවි කියනවා... ට්වින්කල් ට්වින්කල් ලිට්ල් ස්ටා... බා බා බ්ලැක් ෂිප් වගේ ම ‘ඔන්න බබෝ ඇතින්නියා’ වගෙ සිංහල කවිත් කියනවා.රූත් පෙරේරා මාතාවඇයට ඉංගිරිසි ගීතිකා ලස්සනට ගායනා කරන්ඩ පුළුවන්. පල්ලියෙදි ඈ ගායනා කරන විට ඉටිපන්දම්වලින් එළිය වුණු මුහුණ දිහා මං බලාගෙන ඉන්නවා. ‘මා මවුනි අති පේ‍්‍රමනීය... මේ ලෝකෙ මගෙ ආධාර... ශෝකේ මා නිති සන්තෝස... යාඥාවේ මව සුන්දර... මට හිතුණේ ඇය කරුණාවේ ඔරු පියල්ලකින් මහා සාගරයක පාවෙනවා කියලයි. ඒ පුංචි මගේ සිතේ කවි කල්පනා ඇතිවුණු සැටි වෙන්නැති. පන්සලේදී වගේ ම පල්ලියෙදිත් මගේ සිතට මෛත්‍රීයෙ මානව භක්තියෙ සීතල රස්මියක් ගලා ආවා.තාත්තා වතු පාලකයකු නිසා අම්මත් මැදිවිය වනතුරු ජීවත්වෙලා තියෙන්නෙ වතුකරයෙ. අම්මාට ගැමි සංස්කෘතිය එකතු වුණෙ එතැනදී. අපට වත්තෙන් ලැබෙන නිල නිවාසවලට ඉඩම තිබෙන නිසා අම්මා නොයෙක් එළවළු පලා පාත්ති දමනවා. ඇය දවසම වැඩ කරමින් සතුටු වුණා. ඇය කිරි දෙනුන් එළුවන් කුකුළන් හැදුවා. මමත් මල්ලිත් - නංගිත් අක්කත් උදේට ඇහැරෙන්නෙ අම්මා හිමිදිරියෙ ගව පට්ටියේ කිරි දොවන හඬ අසාගෙනයි. පිත්තල සෙම්බුවට ක්රීංංං ගාලා කිරි විදින සද්දෙ ඇසෙන විට මම එතැනට දුව යනවා. පෙළක් දාට අම්මා උණු අමු කිරි බොන්ට දෙනවා. ඇය කරකවන ලී වාරුවකින් කිරි බාල්දි හැඳි ගගා කිරි යොදය මුදවා ගෙන එළඟිතෙල් හැදුවා. අතමිට හිඟ දවසට ඒවා වත්තේ සුදු බංගලාවට අලෙවි කරනවා.චාම් ගතිය අරපිරිමැස්ම පිරිසුදුකම සීදේවිකම විනීත ආචාර යන ජිවිත ගුණාංගයන් ගෙදරදී කියා දුන් ඇදුරු තුමියයි අම්මා. ඇය පැන්සල් කොටය වීසි කරන්නට නොදී බට කොපුවක ගසා තව ටිකක් ලියන්න කියනවා. සැතපුම් හතරක් රේල් පාර දිගේ පාසල් යන විට අම්මා මල්ලිටත් මටත් කියන්නේ සිල්පර කොටං උඩින් ගිහින් සපත්තු කඩාගන්නේ නැතිව තණ බිස්සේ යන්ඩ කියලයි. අම්මා ළඟ තිබුණෙ අරපරෙස්සම. ලෝබකම නොවේ. ඒකට නියම වචනයත් ඒකයි. ඔය සේරම අස්සේ නැහැය මුක්කං වෙලා කියා ඇය මගේ නැහැය එළකිරි ගගා ඇඟිලිවලින් උඩට මසාජ් කරනවා!මට අද අම්මා ව සිහි කරන විට මැවී පෙනෙන්නේ දහඩිය සීරාවෙන් පෙඟුණ නිසල මුහුණයි. ඇය අප හදා වඩන්ට බොහෝ වෙහෙස වින්දා. තාත්තාට වැඩ නැතුව ගිය කාලයක් තිබුණා. ඒ අමාරු දවස්වලට අම්මා මූණ දුන්නේ නියඟයට නොවැටී ඉන්නා ගහක් වාගේ. ඕනෑම කාෂ්ටක පොළොවක පැළ වෙන්න තරම් ශක්තියක් ඇගේ ජීවිතයෙන් මා උගත්තේ මෙහිදී. තාත්තා ඉංගිරිසි පත්තර පෙරළ පෙරළා ඇබෑර්තුවලට ලියනවා. රැකියාවක් ලැබෙන තුරු මාස තුන හතර අම්මා අපට වේල සරි කළේ ඇය වවා තිබුණු තම්පලා නිවිති මුගුණ කිරිඅල කෙසෙල් ජාතිවලිනුයි. සල්ලි නැති දාට පාන් බාගයට හරියට හතරට කපා දෙනවා.අම්මා හුඟක් සතුටු වුණේ වත්තේ වැඩ කරන කට්ටිය සමඟ කතා බහ කිරීමෙනුයි. දෙමළ කම්කරු ස්ත්‍රීන් නිතරම ගෙදර ගැවසෙනවා. නැතිබැරිකම පිරිමසින නිසා ඔවුන් අම්මාට ලැදියි. මිනිසා තවත් මිනිසකුට යොමුවීම තරම් අර්ථයක් ජීවිතේ තවත් නොමැති බව මම ඉගෙන ගත්තේ ඇගෙන්. තාත්තා බඩු ගේන විට කොළ පාට එළවළු කූඩයේ සිළුමිණ, නවයුගය, රසවාහිනය ගේන්නේ මට යි.තාත්තා මාව සමාජ මිනිහෙක් කළා. අම්මා ගැඹුරු ආත්මයක් ලබා දුන්නා. අම්මගෙ වචනවල ඇස්වල කවියක් තිබුණා. ඒ කවිය ඇත්තටම තවමත් මා අතින් ලියැවුණා ද සැකයි. ඒ දෙපළ ම මගේ චරිතයට විවිධ වර්ණ විවිධ හැඩ ලබා දුන්නා යැයි දැන් හැඟෙනවා.ගාමිණී සුමනසේකරයන් තම අම්මා ගැන සිළුමිණට කතා කරද්දී මට මතකයි ඔහු ගේ මුවින් මහ සිතුමක් ගලා ගියා. අම්මා මහා කැටයමක් විදිහටයි ඔහු දැක තිබුණේ. මමත් අම්මාගෙන් මහ පුදුම ලියවැලක් දකිනවා.මම මුදල් නැතුව නිහඬවම විවාහය කරගත් දවසේ අම්මා ළඟ තිබුණ රුපියල් 500 කොළය මගේ අතේ තැබුවේ මොන විදිහේ ළතැවිල්ලකින්දැයි මට තවම තේරෙන්නේ නැහැ.මං තරුණයෙක් හැටියට එදා විප්ලවීය හැඟීමෙන් කටයුතු කරන විට අම්මා කීවේ “මාක්ස්වාදය ලෝකයේ කොහේවත් සර්වකාලීනව පවතින්නේ නෑ. ඒකෙන් අපේ ආත්මෙ විනාශ වෙනවා” කියලයි. අම්මා කොච්චර ප්‍රායෝගිකද කියලා මට තේරෙන්නෙ ඒ ප්‍රකාශයෙන් අදට අවුරුදු 40 කට පස්සෙ.මට හතර පස් වතාවක් දේශපාලන මාරු ලැබුණා. ගුරුවරයෙක් හැටියට මා එදා වැඩ කළේ. මුල් වරට මාව මාරු කළේ බළන්ගොඩ ගලගම ගලක් උඩ තිබුණු දුෂ්කර විදුහලකට. මං එහි සිසුන් එක්ක ඉක්මනට සමීප වෙලා පී‍්‍රතිමත්ව ගතකරන බව අසා ඊළඟට මාව මාරු කළා ඉහළ ගලගම පැය 2 ක් විතර හැතැප්ම එකහමාරක් පයින් යන ඉස්කෝලෙකට. හැබැයි! මට කවියට අත්දැකීම් ලැබුණෙ මෙහිදී. ඊළඟට එතනත් සුව පහසුව හදාගෙන එනකොට පුත්තලම විදුහලකට මාරු කළා. මට ජීවත්වෙන්ඩ තිබුණු වැටුපින් අඩකටත් වඩා වියදම් වන විදියට වැඩ සිදුවුණේ. එතකොට මා බැඳපු අලුත.අම්මා මා නිහඬව විවාහ වූ දවසේ රුපියල් පන්සියය කොළයක් ගෙනැවිත් දුන්නේ මොනතරම් ස්නේහයෙන් ද? කොන්ද කෙළින් තියාගෙන වැඩ කරලා දුෂ්කර ජීවිතේ ගත කළ මට ඒ සිතුවිල්ලේ ආස්වාදය බරක් වුණා.අම්මා ගැන දැනුත් ගොජ දමන මතක මගේ සිතේ පිරී තිබෙනවා. 67 දී මා ශිෂ්‍ය ගුරු පත්වීමක් ලබා පලාබත්ගල ගමේ ඉස්කෝලෙට ගොස් ලැබු රුපියල් 100 යේ පළමු පඩියෙන් රුපියල් 35 ට අම්මාට සාරියක් ගත්තා. අහස් නිල් පාට රිදී බෝඩයක් ඇති වොයිල් සාරිය පපුවට තබාගෙන අම්මා මා වැලඳගෙන ඉකි ගැසුවා. තාත්තාට රස්සාවක් නැති කාලෙකදි කොලීජියේ පල්ලි බෝඩිම නොමිලයේ මල්ලිවත් මාවත් බාර ගත්තා. දවසක් අම්මා අව් කූටකේ අපිව බලන්න ආවෙ සැතපුම් හතක් ඇවිදගෙනයි. ඈ ගෙනැත් තිබුණෙ ඇපල් ගෙඩි දෙකක්. අත් දෙකේ දවටාගෙන ආ ඒ ඇපල් ගෙඩි දහඩියෙන් පෙඟී රත් වී තිබුණා. එය කටට ගත් විට මගේ ඇස් උතුරා ගියා.අතිශයින් භයංකර වූ ද ජීව වේදනාවෙන් කම්පිත වූ ද සිද්ධියකට අම්මා මුහුණ දුන් අන්දම දැනුත්මට මැවී පේනවා. ඒ 1983 කළු ජූලියයි. දෙමළ කම්කරු ලැයින්වලට ගිනි තැබුණු රාත්‍රියක කම්කරු පවුල් තුන හතරක් අප සිටි වතු නිවාසයට දුව ආවා. අම්මා ඔවුන්ගේ දරුවන් හා ගැහැනුන් සියලු දෙනා කාමරවලට දමා වහ ගත්තා. දවස් තුනක් ම රහසේ සඟවාගෙන සිටියා. ඊළඟ සතියේ රැයෙහි අපි ලොරියකට බඩු ටිකක් දමාගෙන පලා ආවේ ඒ පිරිසක් අරගෙනයි.තරුණ වයසේම මගේ පොත් මේසයේ ත්‍රිපිටක පොත් ළඟින් බයිබලය තැබීමට අම්මාට අයිතියක් තිබුණා. හැම ගඟක්ම ගලන්නෙ මහ මුහුදට. ඒ වගේම හැම ආගමකින්ම කරන්නෙ අප වරදින් මුදවා යහපතට බැඳ තැබීම ඒක අම්මා කියලා දුන්නා. විසි වයස්වලදී ම මා අරගලකාරී දේශපාලනයකට ඇදී යද්දී අම්මා කැලඹුණ සැටි මට සිහි වෙනවා. ‘පුතා ඔය මාක්ස් වාදයෙන් ආත්මය නැති වෙනවා’ කියලා අම්මා කී වචන මට නැවත වරක් මතක් වෙනවා. එය මට පසක් වූයේ මැදිවියට පැමිණි පසුවයි. මට දැන් පෙනී යනවා ඇය ළඟ තිබුණේ නම් මනුස්සත්වයට ඉතා ම ආලවන්ත වූ වර්ගයේ සමාජවාදයක් කියලා. ඒක මනුෂ්‍ය ලෝකයේ දුර්ලභ ගුණයක්.ජීවිතයේ අවසාන අවදියේ අම්මා තුළ මානසික දුර්වලකමක් ඇති වුණා. තනියම කතා කරනවා. මට එය ඉවසිය නොහැකි වුණා. මම මනෝ වෛද්‍යවරයකු වෙත ගිහින් සංවේදීව මගේ ළතැවිල්ල කීවා. ඔහු මාව තේරුම් ගෙන අම්මා ව සුවපත් කළා. අම්මා කෙනෙකු එබඳු අසරණ භාවයකට පත්විය යුතු නැහැ. අවසාන කාලයේ දී ඇය දූ පුතුන් හැම ගෙන් සියලු උපස්ථාන ලැබ සැනසිල්ල ලබා දීර්ඝායු ගෙවන්නට වාසනාවන්ත වුණා.දැනුත් ඇගේ බැල්ම මට ලැබෙනවා. ඇගේ ආත්මය සමග මම කතා කරනවා. මා ඉල්ලන දෙයක් ඇය ඉටු කරනවා. අම්මාගෙන් මට ලැබුණේ මහා අපරිමිත ආදරයක්. මිනිස් සිතකට ඊට වැඩි ආදරයක් නිපදවන්න බැහැ. දිය ඇලි හතකින් නානවා වගේ මම ඒ ගඟුලෙහි ගිලුණා. මගේ කවියෙන් කතාවලින් මිනිසාට පරාවර්තනය වන්නේ ඇගෙන් ලද ඒ ස්නේහයම මිස අන් දෙයක් නොවෙයි.අම්මාගේ ලියමනකාව්‍යක්කාරයින් ගේ වචන නැති වුව ද සදොස් වුව ද ව්‍යාකරණ උපමා අලංකාර අම්මේ නුඹ හීං සැරෙන් බත් ඇට තරමේ අකුරින් ලියන ලියුම ගීතයක් ය. ‘...පුතා ඔබ දැන් මට ලියමනක් නේවන්නේ මන්ද? මගේ සිතට එය බොහෝ කරදර යි. පුංචි පුතු පැටියා සිහිවන විට දුව එන්නට සිතෙනවා ය...මගේ පැමිණීම ඔබලාට අවහිරයක්ය මන්ද, යත්! ගේ ඉතා කුඩා නිසා... ඉදිරිකාලය ඉතා කරදරයි ඉතුරුවක් කර ගන්ට ඔබට නම් කිසි දේකට තණ්හාවක් නැත... එය හොඳයි ඔබට උසස් ගුරුවරයෙක් වන්නට පුළුවන් වේවි...’ඔව් අම්මේ මමත් එවිට උගන්වන්නම් ඔබේ ගීයට හමුවන සියලු අයට නර කෙස් මිට මඩ පසෙහි වගුරුවා නෙත් දෙක නින්දට නමා ගනිද්දී බත් ඇට අකුරින් ඔබ ලියු ගීය ම ලියා තබන්නම් ලොවට ඇහෙන්නට 1974 අකීකරු පුත්‍රයකුගේ ලෝකය (පරාක්‍රම කොඩිතුවක්කු)උපාලි සමරසිංහඡායා රූපය -සුදම් ගුණසිංහනිවැරැදි කිරීමයිඉකුත් සතියේ රිවිර කර්තෘ සිසිර පරණතන්ත්‍රි සමග කළ කතිකාවේදී ඔහුගේ මවට හැදණු චර්ම රෝගයට PHEMFIGUS නමැති බෙහෙත ලබාදෙන බව පළවූයේ ප්‍රමාද දෝෂයකිනි.PHEMFIGUS නමින් හැඳින්වෙන්නේ චර්ම රෝගයක් ලෙස නිවැරැදි විය යුතුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>02</month>
      <day>19</day>
    </date>
    <link>http://www.silumina.lk/2012/02/19/_art.asp?fn=as1202195</link>
    <topic>නෙළුම් විල</topic>
    <author/>
    <content>නෙළුම් විලබණ්ඩාර ගැන මට පුදුම ය. ජීවිතයේ සියලු දුක් වේදනා සැහැල්ලුවෙන් ඉවසා සිටි ඔහුට මෙසේ වූයේ ඇයි? මා බණ්ඩාර ගැන දන්නේ අදක - ඊයේක සිට නොවේ. කුඩා කල එකම පන්තියේ අකුරු කළ දා පටන් ය.බණ්ඩාරගේ මව ප්‍රදේශයේ වැදගත් පවුලක කෙනෙකු බව අප දැන සිටියා මට මතක ය. එහෙත් ඔහුගේ පියා ගැන කිසිවෙක් දැන නොසිටියහ.එනිසා ම බණ්ඩාරට නොයෙක් කතා හැදී තිබිණි: නොයෙක් නම් පටබැඳී තිබිණි, දරුවකුට එබඳු දේ ඉවසා ගැනීම අපහසු ය. එහෙත් බණ්ඩාර ඒ සියල්ල හිනාවෙන් විඳ දරා ගත්තේ ය.කලක දී අපි විසිර ගියෙමු. විසිර ගිය ද කොතැනක දී හෝ යළි හමුවීමු.‘ආ බණ්ඩාරෙ? කාලෙකිං! ඉතිං කොහොම ද?’බණ්ඩාර සිනාසෙයි. පරණ පුරුදු සිනාව ම ය. බණ්ඩාර කතා කරයි. පරණ පුරුදු ළෙන්ගතු කතාව ම ය. ඔහු යුවතියක සරණ පාවා ගෙන සිටියේ ය. කැන්දාගෙන ගොස් තිබුණේ මහ ගෙදරට ය. ඔහු ජීවිතය අලුතින් පටන් ගෙන තිබිණි.ඉක්බිති, ඔහු මට හමුවූයේ වසර ගණනාවකට පසුව ය.සිනාව පරණ පුරුදු සිනාවම වුවද ඒ යට ඇත්තේ කිසියම් වේදනාවකැ’යි මට සිතා ගත හැකි විය. සුපුරුදු ළෙන්ගතු කතාව යට ද රැඳී තිබුණේ වේදනාව ය.ඒ වන විට මහ ගෙදර පාලනය කරමින් සිටි පුංචි අම්මා ඔවුනට සලකා තිබුණේ කෲර අන්දමිනි. ඒ මදිවාට දරිද්‍රතාව ඔවුනට පහර පිට පහර එල්ල කරමින් තිබිණ. දරිද්‍රතාවත්, කෲරත්වයත් හමුවේ බණ්ඩාර ගේ දරු පවුල ලෙහී ගොස් තිබිණ, බිරිය දරුවන් ද කැටුව ඔහු හැර දා ගියා ය.ඔහු ගේ නෙතින් කඳුළක් වැටිණ. අපි සුසුමින් යුතු ව සමු ගතිමු.බණ්ඩාර යළි මට හමුවන විට තවත් දස වසරක් ගෙවී ගොස් තිබිණි.‘ආ බණ්ඩාරෙ? කාලෙකිං!’ඔහු ගේ මුහුණෙහි සිනාවක සේයාවක් නැඟිණි. හඬෙහි නම් ඒ සුපුරුදු ළෙන්ගතුකම රැඳී තිබිණි.‘මං ආයෙ කසාදයක් කරගත්ත ගුණේ.’ බණ්ඩාර හිනාවෙන්නට උත්සාහ ගත්තේ ය. එදා මෙදා’තුර ඔහු මට හමු වූයේ තවත් වසර දහ හතකට පමණ පසුව ය.මම කොළඹ පළාතේ මළ ගෙදරක ගොස් සිටියෙමි.වැහැරී ගොස් සිටියකු මදෙස නොසැලී බලා සිටිනු මම දිටිමි. ඔහු ගේ මුවින් හිනාවක් නැඟිණ. පරණ පුරුදු හිනාව මා අතීතයට රැගෙන ගියේ ය.‘අපොයි බණ්ඩාර හරියට වෙනස් වෙලා නොවැ’ මට කියැවිණ.ඔහු කතා කළේ ය. පරණ පුරුදු කතාවෙහි ළෙන්ගතුකම එහි ඇතිරී තිබිණි. අපි කතා කළෙමු. රෑ බෝවන තුරු ම කතා කළෙමු. මා හා කතා කිරීම ඔහුට සහනයක් වූ සේ ය.ඔහු දෙවන වර පවුල් දිවිය අරඹා තිබුණේ දකුණු ලක යුවතියක සමඟ ය. ඒ බින්න විවාහයකි. බිරිය කෙටි කලකින් ම රට ගියා ය, මුල දී ජීවිතය හොඳින් ගලා ගිය ද වැඩිකල් නොගොස් එය රළු වන්නට විය.ඇය එහි වෙනම පවුල් ජීවිතයක් ගෙවන බව ඔහුට ආරංචි විය. ඔහු කළේ බලෙන් මෙන් ඈ සිටි රටට යෑම ය.එහි දී ඔහු ගේ ජීවිතය බෙහෙවින් කනගාටුදායක විය. ඇය සම්බන්ධ වී සිටියේ ළාබාල තරුණයකු සමඟ ය. දෙදෙන එකතු වී බණ්ඩාරට දස වද දුන්නෝ ය.අවසානයේ බණ්ඩාර මවුබිමට පැන ගත්තේ ජීවිතය බේරා ගනු පිණිස ය. එහෙත් ගසින් වැටුණු මිනිසාට ගොනා ඇන්නා සේ ඔහු ‘බින්න ගෙදරින්’ ද පන්නා ගනු ලැබිණ.ඔහු ගේ දිගු කතාව අවසන් වන විට රෑ බෝ වෙමින් තිබිණ. සමු ගැනීමට කාලය එළඹියේ ය.‘ඉතිං බණ්ඩාරෙ දැන් අපි මොකද කරන්නෙ?’‘මොනව කරන්ඩ ද ගුණේ? දරුවෙක් මල්ලෙක් නෑ. ගෑනියෙක් නෑ. ඉන්ඩ හිටින්ඩ තැනක් නෑ. අන්තිමේ මහ පාර තමයි උරුම වුණේ’එතකොට කන්නෙ බොන්නෙ කොහොම ද?’‘බඩකිනි වෙච්චා ම කාගෙ හරි ගෙදරකට යනව. දෙන දෙයක් කාල පාරට බහිනව.’ඔහු කඳුළු පිරුණු දෑසින් මගෙන් සමු ගත්තේ ය.බණ්ඩාර ආක්‍රමණශීලි මිනිසකු නොවේ. මිත්‍රශීලි මිනිසෙකි. කුඩා කල සිට දුක සිනාවෙන් වසන් කර ගන්නට ශක්තියක් තිබූ ඔහුට අවසානයේ දී අනුන්ගෙන් යමක් ඉල්ල ගෙන කා ඇඳිවත පිටින් ම පාරට බහින්නට සිදු වූයේ ඇයි?මෙසේ සිතුවිල්ලෙන් අහස පොළොව ගැටලන කළ මගේ මතකයට මෑත අතීතයේ දිනෙක දුටු දසුනක් සිහිපත් විය.ඒ මතුගම බස් නැවතුම් පොළ ය. එක්තරා සරසවි සිසුවියක් බණ්ඩාර ඉදිරියේ දණින් වැටෙනු මම දිටිමි. ඒ දෙස විමතියෙන් බලා සිටි මම ඇය නික්ම ගිය පසු බණ්ඩාරට කිට්ටු කළෙමි.‘කවුද ඒ ළමය?’‘ඒ අපේ නංගි කෙනෙක්’ඇය ඔහු ගේ නැගණියක නොවන බව මට සහතික ය. පසු දිනෙක මම ඇගෙන් ඒ ගැන විමසීමි.ඈ කී කතාව මෙබඳු ය.එක් සවසක ඇය බසයක් නැති ව බස් පොළේ අතරමං වූවා ය. සරාගික ඇස් ඈ කරා යොමු විය. ඇය බිය වූවා ය. ඇස් තමා වට කොට ගෙන ටිකින් ටික ළං වෙද්දී ඇය ගැහෙන්නට ගත්තා ය.බස් පොළේ සිටි බණ්ඩාර මේ සිද්ධිය දුටුවේ ය. ඔහු වහා ම ඇගේ ආරක්ෂාවට ආවේ ය. මිතුරකු ගෙන් පාපැදියක් ඉල්ලා ගත් හේ ඇය එහි නංවා ගෙන සැතපුම් හයකට වැඩි දුරක් පාපැදිය පෑගුවේ ය. දියණිය ගෙදරට ඇරලු අමුත්තාව ගෙදරින් ලැබුණේ අපූරු සැලකිල්ලකි. ඔහු අතකුත් කඩා ගෙන තනි අතින් බයිසකලය තල්ලු කරගෙන ආපහු මතුගම මිතුරා ගේ ගෙදර ආවේ ය. ගෙය වසා තිබිණි. ඔහු රෑ එළිවන තුරු එළිපත්තෙහි නිඳා ගත්තේ ය.‘ඉතිං අයියෙ, ඒ වගේ මනුස්සයෙකුට වඳින්න තැනක් බලන්න බැහැනෙ’ ඇය එසේ කීවේ සිය හදවතේ පිටාර ගලමින් තිබූ පූජනීය හැඟීමකිනි. අද ඇය ඉහළ රැකියාවක් කරයි.පුදුමය වන්නේ ගැහැනියක ගෙන් වැඳුම් ලද බණ්ඩාර ගැහැනුන් දෙදෙනකුට ම එපා වී දිවි මග අතරමං ව සිටීම යි.වැලිපැන්නේ, ඌරගොඩ පාරේ, ආර්. එම්. ගුණතිලක මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post></root>