<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=as1105298</link>
    <topic>ක්‍රිෂ්ණදේව එක්ක ඔයාගෙ තියෙන යාළුකම මොකක්ද</topic>
    <author/>
    <content>ක්‍රිෂ්ණදේව එක්ක ඔයාගෙ තියෙන යාළුකම මොකක්දඅප දෙදෙනා නිහැඩියාවට අගුල්පත් තබමින් ඉහළ පහළ යන රළ ගෙඩි දෙස බලා සිටියෙමු.”ජීවිතයත් මහ මුහුද වගෙයි”මංජේශ්වරී මට ප්‍රථමයෙන් කටහඬ අවදි කළාය.”ඔයා ඔය වචන පෙළ කී සැරයක් කියල තියෙනවද ළමයො””කී සැරයක් කිව්වත් දැන් අපේ ජීවිතයට ඒක හුඟක් අදාළයි.”ඔව් මොනව වුණත් අපි නොසැලී ඉන්නවනෙ””ඒක නෙවෙයි චාමික ඉක්මනටම නවාතැනක් හොයාගන්න ඕනි.””නවාතැනක් නෙවෙයි. අපි දෙන්නටම ඉන්න ගෙයක් හොයාගනිමු. මෙහෙම ඉඳල වැඩක් නෑ””මොනව? එතකොට නාවික හමුදා නවාතැන. ඔයා එතන රෑට ඉන්න එපායැ”මංජේශ්වරී මා දෙස බැලුවේ පුදුමයෙනුත් පුදුමයට පත්වෙමිනි. ඈ තව තවත් මට තුරුලුවූවාය. ඈ නොදැනුවත්වම ඇගේ මුහුණ මගේ ළය මතට හේත්තු වී තිබිණ.”ඇත්තටම මෙහෙම ඉඳල වැඩක් නෑ.”මගේ ළය මතට හේත්තු වූ මුහුණ සිප ගනිමින් මම පැවසුවෙමි. මේ අවස්ථාවේ ඇගෙ සුවඳ මට තදින්ම දැනෙන්නට විය. වටපිටාවේ කිසිවකු පෙනෙන්නට නොවූයෙන් අපි ඒ ඉරියව්වෙන් විනාඩි කිහිපයක්ම සිටියෙමු.”අපි දැන් පෙම්වත්තු නෙවෙයි මංජු”මම ඈ ග්‍රහණයෙන් මුදා හැරියේ එසේ කියමිනි.”මට නම් ඒකෙ වෙනසක් නෑ චාමික”තද රළ පහරකින් ඇගේ ඇඳුම් සාය තෙමී ගොස් තිබිණ. ඈ උන් තැනින් නැඟිට සායේ කෙළවර මිරිකන්නට වූවාය.”දැන් කොහොමද යන්නෙ””ටිකක් වෙලා යනකොට වේලෙයි”අපි ගල්පර බසිමින් නඟිමින් ආපසු පැමිණියේ මංජේශ්වරීට නවාතැනක් සොයාගන්නා අන්දම ගැන කතාබහ කරමිනි.”අපේ කෑම්ප් එකට අල්ලපු වත්තෙ ගෙවල් තියෙනව. ඒකට කියන්නෙ ‘අශෝක පාක්’ කියල. නාවික හමුදාවෙ හුඟ දෙනෙක් පදිංචිවෙලා ඉන්නෙ ඒ ගෙවල්වල. ඒත් නීත්‍යානුකූලව මට ඒ ගෙයක් ඉල්ලන්න අවසර නෑ. විවාහක ඉන්දියන්කාරයෙකුට නම් ඒ ගෙයක් ගන්න පුළුවන්. ඒත් ලතීෆ් ඇර අපි අතර ඉන්න උන් එකෙක්වත් බැඳල නෑනෙ”මංජේශ්වරී ඒ අසා සිටියා මිස කිසිවක් නොකීවාය. මම මේ ගැන ක්‍රිෂ්ණදේව සමඟ සාකච්ඡා කළ බව ඇය සමඟ නොපැවසුවෙමි. එසේ කීවා නම් ඈ යළිත් තරහ ගන්නට ඉඩ තිබුණි.”විශ්වවිද්‍යාලෙට යනවද?””පහුවෙලා යමු”අපි මුහුද අයිනේ තිබූ පුංචි ආපන ශාලාවකින් දහවල් කෑම ගත්තෙමු. එය නියම ඉන්දියානු කෑම වේලකි. මෝරු, රසම් හොදි, මිංචි සම්බෝල මෙන්ම සාම්බාරු හොද්දක් ද එහි විය. එළවළු කෑම වේලක් වුවද එහි රසයෙන් අඩු නොවීය.විශ්වවිද්‍යාල භූමියට අවතීර්ණ වූ අපි එහි එහා මෙහා ඇවිද්දෙමු.”ඉස්සරහට දේශනවලට යනවද?””අපෝයි ඔව්””එතකොට පහුගිය ඒව“”කාගෙන් හරි ඉල්ලගෙන ලියාගන්නව“”ඔය ඇවිත් ඉන්නෙ”ඈත සිට දුව ආවේ මංජේශ්වරී සොයන්නට වෙහෙසුණු මිතුරියකි. ඈ මංජේශ්වරී බදාගෙන සිප ගත්තාය.”කොහොමද පෙම්වතා සොයාගත්තෙ””මං පැනල ආව“”මං හිතුව. මංජු කවදත් වීරයනෙ”ටික වේලාවක් ආ ගිය තොරතුරු කතාබහ කිරීමෙන් පසු මිතුරිය පරණ සටහන් ලබා දීමට පොරොන්දු වූවාය.”මං හෙට අනිද්දම ආපහු එනවා”මංජේශ්වරී සමුගත්තේ එසේ කියමිනි.”නිවාස අඩස්සියෙන් බාගයක් විතර ගෙවිල ගියේ නිවාඩු කාලෙ. ඒක හින්ද හොඳින් ගියා. නැත්නම් ගිය පාර වගේ මං ගැන හොයන්න ගන්නව“දොඩමළු වෙමින් අපි ටික දුරක් පැමිණියෙමු. ඉතිරි දුර බස්රියෙන් යා යුතු විය.හදිසියේම කිසිවෙක් බයිසිකල් රික්ෂෝවකින් බැස අප වෙත පැමිණියේය. ඒ ක්‍රිෂ්ණදේවය.”අර වැඩේ හරි”මංජේශ්වරී ඔහු දෙස නොබලා ඈතට ගිය හෙයින් මට ඔහුගේ කතාව වලක්වාලන්නට හැකි විය.”මං ඔය ගැන කතා කරන්න පස්සෙ හමුවෙන්නම්””මං අද හවස්වරුවෙම ඉන්නව කලා මධ්‍යස්ථානෙ. එතන අපේ චිත්‍රපටියෙ නැටුම් පුරුදු වෙනවා.”ඔහු කලා මධ්‍යස්ථානය ඇති තැන මට පැහැදිලිව විස්තර කළේය.”මං හැන්දෑවෙන්න ඉස්සෙල්ල එන්නම්””හරි මං බලන් ඉන්නවා”ඔහුට මංජේශ්වරීගේ අකමැත්ත තේරුම් යන්නට ඇත. ඔහු තවත් බයිසිකල් රික්ෂෝවක නැඟී යන්නට ගියේය.”මොකක්ද ක්‍රිෂ්ණදේව එක්ක ඔයාගෙ තියෙන සම්බන්ධෙ. මොන වැඩේද අර හරි කිව්වෙ“”මාත් දන්නෙ නෑ. මං හිතන විදියට රංගනාතා බඳින එක වෙන්න ඇති”හදිසියේම සිතට ආ වචන මම මුවින් පිටකළෙමි.”ඒ ගැන ඔයාට කියන්නෙ මොකටද?””මාත් දැන් පවුලට සම්බන්ධ නිසා වෙන්න ඇති””නොසන්ඩාලය”ඔහු නොසංඩාලකම් කළ බව සැබෑවකි. ඔහු මංජේශ්වරීටත් මටත් වෛර කළ බවද සැබෑවකි. එහෙත් ඒ ආදරය පසුපස ආ වෛරයකි. සමහරවිට මංජේශ්වරී ඔහුට දුන් කම්මුල් පහර ඔහුගේ ජීවිතය වෙනස් කරන්නට ඇත. අවබෝධයෙන් වරද නිවරද තේරුම්ගත් ඔහු පසුතැවිලි වූ බවද පෙනේ. බෞද්ධ සාහිත්‍යයේ දෙව්දත්ලා සහ අංගුලිමාලලා සිටියෝය. ඔව්හු පසුව හොඳ මිනිස්සු බවට පත්වී රහත් භාවයට ද පත්වූහ. ඉදින් බුදුබණ නෑසුවද ක්‍රිෂ්ණදේව හොඳ මිනිසකු වීම පුදුමයක් නොවේ.ක්‍රිෂ්ණදේවගේ පරිවර්තනයට හේතුව සමාජ අවබෝධය මිස බුදුබණ නොවේ. ඔහු තවමත් කෝවිල් යන දෙවියන් යදින දැඩි හින්දු භක්තිකයෙකි. ඒත් ඔහු ලෝකයේ පවත්නා සියලුම ආගම් ගැන නිබන්ධනයක් ලිවීමට සිතුවේ ඔහුගේ යටි සිතේ මෙබඳු පරිවර්තනයක බීජයක් මතුවූ නිසා විය යුතුය. ඔහු දෑවැදි ප්‍රශ්නයට මතුපිටින් විරුද්ධ වූවා පමණක් නොව ප්‍රායෝගිකව ඒ කරන්නට ද සූදානම්ව සිටියේය. මේ සියල්ලට මුල පිරුවේ මංජේශ්වරීය. ඔහු මංජේශ්වරීට පිදූ ආදරයයි.දැන් මේ ධර්මතාවන් ගැන කතා කිරීමෙන් වැඩක් නැත. මට හතුරුකම් කළ ක්‍රිෂ්ණදේව දැන් මගේ හොඳ මිතුරෙකි.”මොකෝ චාමික තවමත් ක්‍රිෂ්ණදේව ගැන හිතනවද?”මංජේශ්වරී කටහඬ අවදි කළේ අප ගෙදර යන්නට බස්රියේ අසුනක වාඩිවී සිටියදීය.”ඔව්..”මා දිගටම ක්‍රිෂ්ණදේව ගැන සිතමින් සිටි නිසා මට එසේ කියවිණ.”කොහොම වුණත් මට මංජුව හම්බවුණේ ක්‍රිෂ්ණදේව හින්ද. මතකනෙ ආගම් ගැන කරන්න ගිය නිබන්ධනය. ඒ හින්දා මං ඔහුට ණයගැතියි.””ඉඳා...”මංජේශ්වරී මට වැලමිටෙන් ඇන්නේ හිනැහෙමිනි.”නහි වේරේන වේරානී...ඔයා ක්‍රිෂ්ණදේවට වෛර කරන්නෙ නෑ නේද?””නහි වේරේන වේරානි” මොකක්ද ඒ කිව්වේ””වෛරයෙන් වෛරය සංසිඳෙන්නෙ නෑ කිව්ව. අපේ ධම්ම පදේ එන ගාථාවක කොටසක්. මටත් ඉතිරි හරිය මතක නෑ.””ධම්ම පදය කියන්නෙ අපේ වේද ග්‍රන්ථ වගේ එකක්ද?””නෑ ඊට වඩා හුඟක් වෙනස්. වේදය බමුණන් විසින් ලියූ ග්‍රන්ථයක්. ඒත් ධම්ම පදය ඊට වඩා හුඟාක් උසස්. බුදුන්වහන්සේ දේශනා කළ ධර්මයේ වැදගත්ම කොටසක්.නෝ පුබ්බංග මාදම්මාමනෝ සෙට්ටා මනෝමයාමනසාචේ පදුට්ටේනභාසතීවා කරෝතිවා”කතෝනං දුක්ඛ මන්වේතීචක්කංච වහතෝ පදංමම තවත් ගාථාවක් කියාගෙන ගියෙමි.”ඒකෙ තේරුම මොකක්ද?”සිත සිතුවිලිවලට පෙරටු වේසිත සිතුවිලිවලට ශ්‍රේෂ්ඨ වේ.යමෙක් කිළිටි සිතින් යමක් කත් නම් හෝ සිතත් නම්ගොනා පසුපස යන කරත්ත රෝදය මෙන්දුක පසුපස ලුහුබඳී.මම එහි තේරුම ද කියා දුන්නෙමි.”අන්තිමට ක්‍රිෂ්ණදේවගෙන් පටන්ගෙන ධර්ම සාකච්ඡාවකින්නෙ ඉවර වුණේ.”මංජේශ්වරී කීවේ හිනැහෙමිනි.”දැන් පොරොන්දු වෙන්න කාටවත් වෛර කරන්නෙ නෑ කියල”මම මංජේශ්වරීගේ අත තදින් අල්ලාගෙන පැවසුවෙමි.”මං කාටවත් වෛර කරන්නෙ නෑ””අම්මට තාත්තට නෑදෑයන්ට””නෑ....””එතකොට ක්‍රිෂ්ණදේවට”මංජේශ්වරී පිළිතුරු නොදී මගේ අත ගසා දැම්මාය. ඉන්පසු කල්පනාවට වැටිණ.”මම නම් මීට පස්සෙ මගේ පරම හතුරටවත් වෛර කරන්නෙ නෑ...””ඔයාටත් බුදුබණ මතක්වෙලා තියෙන්නෙ දැනුයි”මංජේශ්වරී බිම බලාගෙන පැවසුවාය. බස්රිය ගැස්සෙන වේගය වැඩි විය. මංජේශ්වරී වැටෙන්නට ගොස් මගේ ඇඟට හේත්තුවුණාය.”හොඳයි මං ක්‍රිෂ්ණදේවට වෛර කරන්නෙ නෑ කිව්වොත් මට මොනවද ලැබෙන්නෙ”මංජේශ්වරී කෙළින්ම මගේ මුහුණ බලමින් ඇසුවාය.”ගෙයක් අරන් දෙනවා””ගෙයක් ද නවාතැනක් ද?””ගෙයක් දවස් දෙකක් තුනක් ඇතුළත අරන් දෙනවා””අපි දෙන්නටම ඉන්න පුළුවන් ගෙයක්ද?””ඔව්..””එහෙනම් ඉතින් ගස් යන්න තමයි”මංජේශ්වරී මගේ උරහිසින් අල්ලා හොලවමින් හිනැහුණාය.”තවමත් විවාහෙට හමුදාවෙන් අවසර ලැබුණෙ නෑ නේද?”මම පිළිතුරු නොදුන්නෙමි.විවාහයට අවසර ගැනීම සම්බන්ධයෙන් මා මුහුණපා ඇති ප්‍රශ්නයේ බරපතලකම ගැන ඈ නොදත්තාය. ඇයට ඒ ගැන කීමෙන් ද ඵලක් නැත.”එතකොට දැන් ක්‍රිෂ්ණදේව ඔයාගෙ යාළුවෙක්” මංජේශ්වරී ඔච්චම් හිනාවක් පාමින් ඇසුවාය.”ඔව් හොඳම යාළුවෙක්”මංජේශ්වරී නිවසට ඇරලූ මම ක්‍රිෂ්ණදේව හමුවන්නට ගියෙමි.”මංජේශ්වරී තවමත් මා එක්ක තරහයි නේද?”ක්‍රිෂ්ණදේව මා පිළිගත්තේ මගේ දෑතම අල්ලාගෙන එසේ අසමිනි.”ටික දවසක් යනකොට ඕක නැතිවෙලා යයි. අනික ක්‍රිෂ්ණදේව කරපු කියපු දේවලට තරහ නොවී හිටිය නම් තමයි පුදුමෙ””ඒකත් ඇත්ත..”ක්‍රිෂ්ණදේව එසේ කියමින් හඬ නඟා හිනැහුණාය. ඔහුගේ සිනහව ඇතුළත ශාලාවකින් ඇසුණු කිංකිණි හඬ හා මුසුවිය. කලා කේන්ද්‍රය පුරාම තිබුණේ ආගමික මුහුණුවරකි. කෝවිලකට නොදෙවෙනිය. හැම බිත්තියකම වාගේ අඹන ලද දේව රූප සවිකොට තිබිණ. බිත්ති රතුපාටට හුරු තැඹිලි පාටකි. සමහර කවුළු වැසෙන්නට රතු තිර රෙදි එල්ලා තිබිණ. සඳුන් කපුරු ගිතෙල් සුවඳ නාස්පුඬු හකුළුවමින් හඹා ගියේය. විසිත්ත කාමරයයි කිව හැකි ශාලාවේ කොනක තබා තිබූ සෙටි පුටු දෙකක අපි ඉඳගතිමු.”පූසාරි කෙනෙක් විතරයි නැත්තෙ?””ඉන්නවා. මෙතන නැටුම් පුහුණු වෙන්න විතරක් නෙවෙයි සාකච්ඡා වාරයකට එන කෙනෙක් වුණත් ඉස්සෙල්ලම මෙහි තියෙන කෝවිලට ගිහින් පුද පූජා පවත්වල එන්න ඕනි”එහි සංකේතාත්මක වටිනාකමක් තිබේ. අපිත් ප්‍රථම වරට රංගනයක් ඉදිරිපත් කරන අවස්ථාවන්හිදී සරස්වතී දේවියට නමස්කාර කිරීම සිරිතකි.”අශෝක පාක් එකේ ගෙයක් හම්බවුණා””ඇත්තමද?””ඔව්. කාමරයයි, සාලයයි කුස්සියයි. ඇතිනෙ””අපෝ ඇති..””තමනුත් ඒකෙ ඉන්නද යන්නෙ?”මම හිනැහුනෙමි. පිළිතුර ඒ හිනාවේම ඇති බව ක්‍රිෂ්ණදේව හිතා ගන්නට ඇත.”හැබැයි හැම නිවසකම ඉන්නෙ නාවික හමුදා නිලධාරීන්. මංජේශ්වරී අඳුන ගත්තොත් තමයි ප්‍රශ්නෙ.”සමහරු නම් අඳුනනවා. ඒකට කමක් නෑ. ප්‍රශ්නයක් ඇති වුණොත් අපි කියමු මංජේශ්වරී ක්‍රිෂ්ණදේවගේ නෝනා කියල”ක්‍රිෂ්ණදේව බඩ අල්ලාගෙන හිනැහුණේය. මගේ කතාවට මට ද හිනා නොවී සිටිය නොහැකි විය. කිංකිණි හඬ උස්ව නැඟේ. ගීත රාවයක් ද පැතිර යයි. හරිම කන්කළුය. නැටුම ද සිත් ඇද ගන්නා සුළු විය යුතුය.මම අපේ සුදර්ශි ශාලාව ගැන අසා තිබුණි. අපේ අය ඉඳහිට හෝ නාට්‍යයක් පෙන්වන්නට පෙර පුහුණුවීම් කරන්නේ මෙතැනය. නිස්කලංක තැනක රසවින්දනයට බාධාවක් නැත. මේ කලා මන්දිරයේ ද එවැනි නිස්කලංක බවක් තිබේ.”එතකොට ගේ ගන්නෙ ක්‍රිෂ්ණදේවගෙ නමට එහෙම නේද?”මම ඇසුවෙමි.”කරන්න දෙයක් නෑ. වෙන කාගෙ හරි නමට ගන්නවද? සුබ්‍රමනියම්ගෙ නමට ගන්නත් පුළුවන්””ඕන දෙයක්””ඒත් ඔයගොල්ලන්ගෙ නමට ගත් ගේක තමන් ඉන්න බව දැනගත්තොත් මංජේශ්වරී ගේ ඇරල යයිද දන්නෑ”එසේ කියමින් ක්‍රිෂ්ණදේව යළිත් හඬ නඟා හිනැහුණේය. ඉන්පසු මම කතාව වෙනතකට හැරවූයෙමි.”ක්‍රිෂ්ණදේව ඇත්තටම රංගනාතාව බඳින්නද යන්නෙ””නැතුව ඉතින් බොරුවට බඳින සිරිතක් තියේය”ක්‍රිෂ්ණදේව යළිත් හඬනඟා හිනැහුණේය. පෙර තිබූ සෙල්ලක්කාර ගතිය තවමත් ඔහු වෙතින් ඉවත්ව ගොස් නැත.”ඒත් කෝවිලට බොරුවක් කියල තමයි බඳින්න වෙන්නෙ. මධ්‍ය ප්‍රදේශයෙ කෝවිලකට ගියහම ප්‍රශ්නෙ විසඳගන්න පුළුවන්”ඉන්දියාව විශාල රටක් වූ බැවින් ක්‍රිෂ්ණදේවට ප්‍රශ්නය විසඳාගැනීමට ඕනෑ තරම් ක්‍රම හා පහසුකම් තිබේ. ගැහැනුන් එකිනෙකා මාරු කරමින් විවාහ පොතේ අස්සන් කර ජීවත්වන මිනිසුන් සිටින අපේ පුංචි රට ගැන සිතද්දී ඉන්දියාව තුළ මොනතරම් දේ කළ හැකිද? කෙසේ වුවද ක්‍රිෂ්ණදේව ශූර මිනිසෙකි. විශ්වවිද්‍යාල අධ්‍යාපනය අතහැර ඔහු නළුකමට බැස්සේ ද ඒ ශූරකම ඉස්මතු වූ බැවිනි.මං බාහිර උපාධියක් කරනවා”ඔහු වරක් මංජේශ්වරී සමඟ කියා තිබුණි. කෙසේ වුවද මංජේශ්වරී මේ අපූරු මිනිසාට අකමැති වූයේ ඈ පෙර භවයක සිටම මගේ බිරිඳ වීමට පතාගෙන ආ නිසා විය යුතුය.”ක්‍රිෂ්ණදේව පුනරුත්පත්තිය විශ්වාස කරනවද?” මම නිකමට මෙන් ඇසුවෙමි.”හ්ම්..”ඔහු මඳක් කල්පනා කළේය.”අනේ මන්ද? බටහිර ලෝකයත් දැන් පුනරුත්පත්තිය විශ්වාස කරන්න අරගෙන ඔය පෙරභවය ගැන කියන ළමයි ගැන අපේ පත්තරවලත් පළවෙන්නෙ. අනික ඔය සත්‍ය ශ්‍රී සායි බබා, විෂ්ණු දෙවියො එහෙම අනාගත වක්තෘන් කියල මතයකුත් තියෙනවනෙ”නළුකමට බැස්සද ක්‍රිෂ්ණදේව යමක් දන්නා කියන පුද්ගලයෙකි. ගෞතම බුදුන්ගේ පෙර භවයන් ගැන එනම් ජාතක කතා ගැන ඔහුට කියාදෙන්නට තිබුණා නම් කොතරම් හොඳදැයි මට සිතුණි. ඔහු නිබන්ධනය අත්හැරිය බැවින් ඒවා ද මඟහැරී ගියේය. මෛත්‍රී බුදුන්ගේ පෙර භවයන් ගැන අපට අසන්නට ලැබෙන්නේ තවත් කල්ප කාලාන්තරයකට පසුවය. දැනටත් මතු බුදුවන මෛත්‍රී බුදුන් වහන්සේ කොතැනක හෝ ශුද්ධාත්මයක ඉපදී සිටිනවා විය යුතුය.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=as1105299</link>
    <topic>මගේ කුළු මනාලි</topic>
    <author>ජැක්සන් ඇන්තනි</author>
    <content>මගේ කුළු මනාලිහිස නමා ගති ඈ සිහින් රතැඟිලි පටලවා ගති සතියකට පෙර ගෙනාවර විලිබර ය මගෙ රන්වන් මනාලියමේ කවි පන්තිය මට තවමත් ඇසෙන්නේ මහාචාර්ය අනුර වික්‍රමසිංහයන්ගේ සෙනෙහෙබර හඩිනි. ජී.බී.සේනානායකයන්ගේ කවිත්වයට වඩා ඒ කවි ගුණය පිළිබඳ මට දේශන පැවැත්වූ කථිකාචාර්ය වරයාගේ හඬ මගේ මතකයේ රැඳී තිබුණි. කොළඹ විශ්වවිද්‍යාලයේ යෞවන ශිෂ්‍යයකුව සිටි අවදියේ අසා තිබූ නිර්මාණ අත්දැකීම මා ඊට පසු යොදා ගත්තේ ‘කුළු මනාලි’ ගුවන් තොටුපළේදී ය. කුළු නිම්නය හතරවටින්ම යෝධ කඳු පන්තියකින් වට වී තිබේ. වැඩි ප්‍රමාණයක් මුඩු කඳු ය. නිම්නයට බසිත් ම කඳු බෑවුම්වල සහ තැනි බිම්වල ඝන හරිත පැහැයෙන් යුතු වෘක්ෂලතා හට ගෙන තිබෙනු පෙනේ. ඉහළ කඳු මුදුන් නිස්සාර මුඩු බිම් වූවාට පහළ තැනි බිම සරුසාර රොන්මඩ පොහොර පසින් යුක්ත බව මේ වර්ණ චිත්‍රය මට පැහැදිලි කරයි.මා හිමේ ගොසින් ඇති බව වැටහෙන්න පටන් ගත්තේ නිම්නයට ඉහළින් ඇති කඳු මුදුන්වල දිළිසෙමින් තිබූ ධවල වර්ණ පදාසය දුටු කෙණෙහි ය. මා උත්තර භාරතයේ හිමාචල් ප්‍රාන්තයට සංචාරය කරන්නේ මවු රටේ සිට නොවෙයි. මගේ සංස්කෘතියේ සිට සෘජු ලෙස ම හිමාචල් කුළු මනාලි වෙත සංචාරය කළේ නම් මට සාධුකාර දෙමින් හිමේ නඟින්නට තිබුණි. එහෙත් මා සංචාරය කරන්නේ යුරෝපා හිම කලාපයක සිට ය.යුරෝපයට හිම වදයකි. හිම කුමාරිගේ කථාවේ ඇගේ ඇඟිල්ලේ ඉඳිකටුව ඇනී වෑහුණු ලේ බින්දුව සුදු හිම මත පතිත විය. හිම රාත්‍රියක වෘකයන් හඳට අඬද්දී අමනුෂ්‍ය ආත්ම එතැයි බියගත් යුරෝපා ගැමියෝ ගෙයි දොරකඩවල සුදුළූණු වැල් එල්ලුවෝ ය. ජෝර්දානය, පලස්තීනය ආදී කාන්තාර කලාපයකින් බිහි වූ ක්‍රිස්තු ධර්මය රෝමාණු කතෝලික ආගම බවට පත් වූ විට රෝමයට වැටුණු හිමවලින් බෙත්ලෙහෙම් ගවලෙන වැසී ගියේය. කාන්තාරයේ තිබූ ඉඳිගස යුරෝපයේදී සයිප්‍රස් ගස බවට පත් වී ඒ මත සුදු හිම අතුරා ඔවුහු නත්තල සමරද්දී ඝර්ම කලාපීය ශ්‍රී ලංකාවේ වෙසෙන කතෝලිකයෝ ද නුවරඑළියෙන් කපාගත් දේවදාර අත්තක් කඩෙන් අරගෙන ඒ උඩට සුදුපුළුන් හලා ඒ මත කාන්තාරයට පෑයූ වල්ගා තාරකාව එල්ලුවෝ ය.මනාලි හිම පාලමජපානයේ හිම තරම් මට යුරෝපයේ හිම ලස්සනට නො පෙනේ. ශීත සෘතුවට කොළ වරා තිබෙන කළු පැහැති සකුරා ඉති මතට සුදු හිම පතිත වූ කල වසන්තයේ මල් පිපුණු සකුරාවට වඩා හිම සකුරාව සුන්දරයි. අභිනවයෙන් බොන්සායි නො කළ ද අවානාකාරව පැතලි වූ ජපන් මිටි පඳුරු උඩ හිම පියලි පිපෙද්දී මුළු ජපානයම මනාලියක සේ සුන්දර වෙයි.කුළු මනාලි ගුවන් තොටුපළට මා පිළිගන්නට පැමිණ සිටි අම්රිෂ් මහතා මා හඳුනා ගන්නට පෙර ඔහු විත් මා හා කථා කළේය. මීට පෙර කිසිදු දිනෙක නො දැක තිබුණු මිත්‍රයෙක් කුළු මනාලියේදී මගේ ආරක්ෂකයා සහ භාරකාරයා බවට පත්වී සිටී. කරුණාවන්ත අම්රිෂ් මහතා දුටු සැණින් මට අමුතු නෑදෑකමක් දැනෙන්නට විය. මා ඔහු පිළිබඳ කිසිවක් නො දැන සිටිය ද ඔහු මා පිළිබඳ තොරතුරු අන්තර්ජාලය හරහා දැන තිබුණේය.මා යුරෝපයේ සිටියදී මගේ හිමාචල් සංචාරය මුළුමනින් ම සංවිධානය කරනු ලැබුවේ කොළඹ කාර්යාලයේ සිට අන්තර්ජාලය හරහා ය. මට ඉතිරි වී තිබුණේ ගුවන් තොටුපළේ දී මගේ අභිනව මිත්‍රයා මුණ ගැසීම පමණි. එතුමන් පැමිණ සිටියේ ඇම්බැසඩර් වර්ගයේ කුලී රථයකින් ය. ඇම්බැසඩර් වනාහී ඉන්දියාවේ ප්‍රභූ පැළැන්තියේ ප්‍රවාහන අවශ්‍යතා සඳහා ඔවුන් විසින් ම නිපදවාගත් සුවපහසු වාහනයයි. ඉන්දියාව කොතෙක් නවීකරණය වුණත් තම අතීත උරුමය අත නො හරියි.කුළු මනාලි වනාහි උතුරු ඉන්දියාවේ උත්තර් ප්‍රදේශ් ප්‍රාන්තයට පහළින් ඇති හිමාචල් ප්‍රදේශ් හි උතුරු සීමාවේ පිහිටි කඳුකර ගම්මානයකි. හිමාලය කඳු පන්තිය අතරින් ගලා යන බියාස් ගඟ (Beas River)වනාහී ගංගානම් ගඟේ අතු ගංගාවක් වූ යමුනා නදියේ මුල් දියත්තයි. බියාස් ගඟේ නිම්නයේ කුළු මනාලි පිහිටා තිබේ.මේ ජනාවාසයන්හි අතීතයේ ජීවත් වී ඇත්තේ නගරයෙන් පිටස්තරව විසූ කඳුකර ගෝත්‍රිකයින්ය. කිසිදු මාර්ග පහසුකමක් නොතිබුණු අති දුෂ්කර වූ බියාස් නිම්නයේ කෙළවර පිහිටා තිබූ කඳුකර ගම්මානය හඳුන්වා ඇත්තේ “මගානා” කියාය. දිල්ලිය “නවදිල්ලිය” වී හාත්පස ප්‍රදේශ සඳහා මාර්ග ඉදි කරද්දී මගානා පළාතට ද ගුරු පාරවල් සකස් කරන ලදී. ඉන්පසු මගානා “මනාලි” වූවේ යැයි අම්රිෂ් මහතා ගමන අතරවාරයේදී මට කියා දුන්නේ ය.කුළු යනු සංස්කෘත භාෂාවේ ඇති “කූඨ” යන වචනයෙන් බිඳී ආ යෙදුමකි. සිංහල තේරුමේ ඇත්තේ ද ‘කුළු” යන රූපයමයි. ගල් කුළු, සමන් කුළ යන තැන්වල අප ද ‘කඳු” සඳහා භාවිතා කරන්නේ ‘කුළු” යන වචනයමයි. කඳුකර මගානා ජනාවාසය පසුකාලීනව “කුළු මනාලි” ලෙස ප්‍රකට වී ඇත.ජනප්‍රිය නමින් ම මේ ගුවන් තොටුපොළ ‘කුළු මනාලි ගුවන්තොටුපළ’ කියා නම් වුවද එය පිහිටි ප්‍රදේශය හඳුන්වන්නේ ‘කුළු භුන්තර්’ කියාය. ගුවන් තොටුපළේ සිට අම්රිෂ් මහතාගේ ”Tree House” නිවාඩු නිකේතනයට කිලෝ මීටර් 35ක් ඇත. ඒ අතරමඟදී කුළු නමින් යුත් නගරය ද හමුවෙයි. මේ ප්‍රදේශයේ අය භාවිතා කරන හින්දි භාෂාව නව දිල්ලියේ හින්දිවලට වඩා වෙනස්කම් වලින් යුතු උප භාෂාවකි. එය හඳුන්වන්නේ ද ‘කුල්ලු භාෂාව‘ කියාය. අම්රිෂ් මහතා ඇතුළු කුළු මනාලියේ දී මට හමු වූ හැම කුල්ලු ජාතිකයකුගේම පෙනුම නේපාල පෙනුමට සමානය. ඔවුහු ටිබැටියානු ජානවලින් යුතු වර්තමාණිකයෝ ය. තිබ්බතයේ සිට අපේ රටට පැමිණි ත්‍යෂිනම්ගල් හෙවත් සිකියෑං මහින්ද හෙවත් එස්.මහින්ද හාමුදුරුවන්ගේ පෙනුමට බොහෝ සෙයින් සමාන වූ මේ මිනිසුන් අපට හොඳින් දැක පුරුදු අය සේ මට පෙනේ. Tree House (ගහේ නිවහන)අම්රිෂ් මහතාගේ ගෙවත්ත මුළුමනින් ම ඇපල් ගස්වලින් පිරී තිබේ. මා එහි සංචාරය කළ ජනවාරි මාසය කුළු මනාලියට ශීත සෘතුව නිසා සියලු ම ගස් පෙනෙන්නේ දිරූ ඉපල් විලසටය. මා වසන්තයේ එහි ගියේ නම් මේ සශ්‍රීක නිම්නයේ බැලූ බැලූ අත මල් ඵල දැරූ ගස් දැකගත හැකි වනු ඇත. කුළු ගොවියන්ගේ ප්‍රධාන භෝගය වන්නේ ඇපල් සහ මිදි ය. එහි වැවෙන ඇපල් තරමින් විශාල සහ ගුණයෙන් අධික ඉතා ම දුර්ලභ පලතුරු විශේෂයක් සේ දිල්ලි වෙළෙඳපොළ ගණනය කොට තිබේ. “ඉන්දියාවේ ඇති මිල අධිකම ඇපල් සහ මිදි වවන්නේ අපියි” කියා අම්රිෂ් මහතා නිතර පුරසාරම් දොඩයි.අම්රිෂ් මහතාගේ Tree House Cottage එක අපූරු නිවහනකි. ඔහුගේ ගෙවත්තේ වැවී ඇති එක් රූස්ස ගසක් වටකොට මේ නිවහන ඉදිකොට ඇති බැවින් එයට ”Tree House” යන නම හොඳින් ගැලපෙයි. මා ලන්ඩන්හි හීත්‍රෝ ගුවන් තොටුපළේ සිට දිල්ලි දක්වා පැමිණ එතැනින් කුළු මනාලි දක්වා සංචාරය කොට ඉතා ම දිග ගුවන් කාලයක් ගෙවා තිබේ. නිදිමතේ පණ යන්න ඔන්න මෙන්න කියා තිබියදී Tree House හී මිහිරි යහනාවේ ශීත ගුදිරයේ ගුලිවී තෙරපී මා ගත කළ මනරම් හෝරා කිහිපය වනාහී ජීවිතයේ කිසිදු දිනක මා නො ලද ජ්වලිත සුව හෝරාවන් බව මේ සටහනේ ලියා නො තබා ම බැරිය.එතැන් සිට මා තවත් දින තුන හතරක් කුළු මනාලියේ ගත කළෙමි. මගේ තනි නොතනියට සහ රියදුරුකමට අම්රිෂ් මහතා මට හඳුන්වා දුන් තරුණ රියදුරාගේ නම වරුණ් ය. හේ නිතර ම ‘කුල්ලු තොප්පියක්’ දමාගෙන සිනා වී ගත් ගමන් සිටින ප්‍රසාදවත් රියදුරෙක් ය. ඔහු සමඟ මම මුළු කුළු ජනපදය පුරා ම ඇවිද්දෙමි. ඔහු හිසේ රුවා සිටින කුල්ලු තොප්පියක් මට ද පැලඳීමට ආශා ඇති වූ කළ හෙතෙම මා කැඳවා ගියේ කුල්ලු අත් කර්මාන්ත කරන ඉසව්වකටය.මේ අහිංසක කඳුකර ගෝත්‍රිකයින් දකින විට මට නිතර ම මතකයට එන්නේ මා සංචාරය කළ දක්ෂිණ අප්‍රිකාවේ ලෙසතෝ රාජ්‍යයේ සිටි බන්ටූ ගෝත්‍රික බසතෝ, මිනිසුන් ය. ඔවුහු ද ”Basotho Hat” නමින් තොප්පි විශේෂයක් ගොතා පලඳිති. බසතෝ වරු සේ හිමාචල් හී කුල්ලු වරු ද කපු පිළියෙන් උතුරු සළු ගොතති. ඒවා හඳුන්වන්නේ ද ‘කුල්ලු ෂෝල් කියාය.මුළුමහත් කුළු මනාලි ජනපදය මැදින් යමුණා නදියේ මුල් දියත්තක් වූ බියාස් ගඟ ගලා බසී. මනාලි හිම කඳුවලට ඔබ්බෙන් ඇති රොටෑං(Rohtang) ධූර්ගයේ සිට ගලන මේ ගඟ අධික ශීතලයෙන් යුක්තය. එහෙත් කුල්ලු ජනතාව එහි මසුන් දඩයම් කරති. ලොව ප්‍රකට ශීත මත්සයකු වන ට්‍රවුට් මත්ස්‍යයා බියාස් ගංගාවේ වාසය කරයි. මේ ගං නිම්නයේ ඉදිවී ඇති ජොන්සන්ස් හෝටලයේදී මම ට්‍රවුට් මාළුවකු ආහාරයට ගත්තෙමි. මා ලෝකයේ බොහෝ තැන්වලින් මේ ශීත මත්ස්‍යයා ආහාරකොට තිබුණ ද කුළු නගර් හී ජොන්සන්ස් හෝටලය එහි අංක එක බවට පත්වී තිබේ.මගේ රථාචාරී වරුණ්මගේ හිමාචල් සංචාරයේ මුඛ්‍ය අරමුණ වූවේ “හිමේ ගොසින්...” යන යශෝදරාවතේ කවිපාදය ඇතුළු අපේ සංස්කෘතියේ හමුවන “හිමවත” පිළිබඳ සජීවී අත්දැකීම ලබා ගැනීම යැයි මා පෙර සංචාරක සටහනේ දැක්වූයෙමි. එසේ නම් මා ගමන් කළ යුත්තේ අම්රිෂ් මහතාගේ නිවහන පිහිටා ඇති කට්රයින් ගම්මානයේ සිට තවත් කිලෝමීටර් 18ක් කන්ද තරණය කොට හමුවන මනාලි නගරයට යි. මනාලි මුළුමනින් ම හිමෙන් වැසී ගිය නගරයකි.අපට එහි යන්නට සෑහෙන වෙලාවක් ගත වූයේ හිම කඩා වැටී පාරවල් යට වී තිබූ නිසා ය. යුරෝපයේ දී හිමවලින් පාරවල් යට වූ විට ඒවා ඉවත් කිරීමට අති විශාල දොඹකර, කැටපිලර් සහ බැකෝ වැනි යන්ත්‍ර ද හිම කඩනය සඳහා ම නිෂ්පාදනය වී ඇති යෝධ යාන්ත්‍රික වාහන ද යොදා ගැනේ. එහෙත් දුප්පත් කුල්ලු ජාතිකයින්ට ඒ කිසිම යාන්ත්‍රික හව්හරණක් නැත. හිම කඳු පාරට කඩා වැටී මාර්ග අවහිර වූ තැන්වල අවට ගැමියෝ සවල, උදලු ඈ අත් ආවුධ ගෙන පවුල් පිටින් එක් වී හිම කඩති.මගේ රියදුරු වරුණ්ගෙ කුඩා මරුති වාහනයේ උෂ්ණ හීටරය උපරිමයට කරකවා තිබුණත් ඇතුළත සීතලය මකා ගත නො හැක. ඔහු මා රැගෙන ගිය හස්ත කර්මාන්ත ආයතනයෙන් මිල දී ගත් කුල්ලු ෂෝල් එක සහ කුල්ලු තොප්පියට පින්සිදු වන්නට යන්තම් සීතලයෙන් මිදීගත හැකිවුණි.අප මනාලි යන පාරේ නගර් නම් ඉසව්වක දී මීදුම් ගහන පරිසරයක් දැක විපරම් කොට බැලී නම් ඒ උෂ්ණ වාෂ්ප පිටවෙන උණුවතුර ළිං පරිශ්‍රයකි. වෂිස්ට් සහ ක්ලැට්ස් කියා නම් ලබන උණුවතුර සහ උෂ්ණ වාෂ්ප ප්‍රදේශ දෙකක් කුල්ලුවේ හමුවෙයි. මේ ශීත හිමේ ස්වාභාවික උණුදිය උල්පත් පිහිටීම අපූර්ව ස්වාභාවික විශ්මයකි.ජපානයේ දී ද හිමාසන්න ප්‍රදේශවලදී හමුවන”Natural Steam” නම් උණුවතුර සහ උණු වාෂ්ප ප්‍රදේශවල ද මම සංචාරය කොට ඇත්තෙමි. එහෙත් ඒවා ඉතා පොහොසත් සංචාරක නිකේතනයන් ය. නේපල්ස් හි දී මා ඇතුළු වූ ‘සොල්ෆතාරා’ නම් ස්වාභාවික සල්ෆර් දුමාරය සහිත ප්‍රදේශය වනාහී ගිනි කඳු ආශ්‍රිතව සිදුවන ස්වාභාවික වාෂ්පීකරණ ක්‍රියාවලියකි. ලංකාවේදී අප සංචාරය කරන ත්‍රිකුණාමලේ කන්නියා උණුදිය ළිං තරම්වත් පරිපාලනයකින් තොර වූ හිමාචල් නගර් හි උණුදිය උල්පත්, ප්‍රාදේශීය සංචාරකයින්ගෙන් පිරී ඉතිරී තිබුණ ද එහි පැවැත් ම ඉතාම දුප්පත් මට්ටමකින් තිබුණි.මම ඈත කඳුකර මනාලි නගරයේ දින දෙකක් ඇවිද්දෙමි. පළමු දිනයේ එහි එන විට රාත්‍රිය උදාවී තිබුණෙන් හිම රාත්‍රියක මනාලි සුන්දරත්වය විඳගත් මා ඊළඟ දවසේ දිවා කාලයක ද නැවත මනාලි සංචාරය කෙරුවෙමි. මුළුමහත් ඉන්දියවේ ම විසිරී සිටින දේශීය සංචාරකයින් තම කඳුකර සංචාරක කේන්ද්‍රය ලෙස සලකන්නේ මනාලි කඳු නගරයයි. මේ නගරය ද පසුකරගෙන මාවත තව ඉදිරියට වැටී ඇතත් රොටෑංග් පාස්(Rohtang Pass) හී හිම කඳු කඩා වැටී ඇති හේතුවෙන් ඒ දුෂ්කර දේවදාර වනය හරහා මට ගමන් කරන්න හැකියාවක් නොවුණි. වියළි කාලයෙකදී නම් මනාලි නගරයේ සිට තව තවත් කඳුකරයට පිවිසෙන මේ මාවත රොටෑංග් ධූර්ගයෙන් උත්තර ඉන්දීය ශ්‍රී නගර් දක්වා ම මගීන් රැගෙන යන්නේ ය.මනාලියෙන් ඇරඹෙන කඳු පන්තිය වනාහී සදාකාලිකව ම හිමෙන් වැසී පවතින හිමාචල් හිමවතයි. අපේ ජන කවියා දුටු ‘වංකගිරියේ’ හෝ ‘හිමවතේ’ හෝ ‘හිමාල දේසේ’ හෝ ශීත හිම වර්ණනා නැත. අපේ ජන කවියා දුටු හිමවතේ ඇත්තේ වියළි දුෂ්කරතා ය. නෙක චණ්ඩ ව්‍යාඝ්‍රාදීහු එහි වෙසෙති. යශෝධරාවගේ මාලිගාව අඳුරු කොට භාවනාව නිම නොකිරීම සඳහා හිමේ ගිය ඇත් රජුන් වැනි හිමි සඳුගේ කොමළ අනගී සිරි පා දෙක රිදෙන තරම් ම හිමවත රළු පරළු ය; වියළිය; කඨෝරය.බියාස් ගඟේ හිම මිදී....යශෝධරාවත රචනා කළේ අත්තරගම බණ්ඩාර නම් මහනුවර යුගයේ ජන කවියකු විසිනැයි අනුමාන කරන එක්තරා මතවාදයක් අප අතර පවතී. ඔහුගේ හෝ වෙනත් ජන කවියකුගේ හෝ නිර්මාණ අධ්‍යාත්මයට හිම නමැති සංකල්පය තත්ආකාරයෙන් පැමිණිය නොහැක. යශෝධරාවතේ ජන කවියා කුළු මනාලි හෝ, එවරස්ට් හෝ වෙනත් හිමාලයක වෙත හෝ පැමිණ තිබුණේ නම් ඔහුගේ නිර්මාණාවේෂය තුළ පුලුන් ලෙස ඇද හැලෙන ශීත හිම තිබෙන්නට පුළුවන් ය.අපේ ජන කවියා නො පැමිණියාට 20 වැනි ශතවර්ෂයේ මුල් කාර්තුවේ දී කුළු මනාලි වෙත පැමිණි දක්ෂ රුසියානු චිත්‍ර ශිල්පියෙක් තම අධ්‍යාත්මයට අන්තඞකරණය වූ මනාලි හිම කඳු චිත්‍රයට නඟා ජවහල්ලාල් නේරු අගමැති තුමාගෙන් පවා ගෞරව ප්‍රසාද ලැබුවේය. ඔහු නමින් නිකොලොස් රොයරිච් ය. (Nicholas Roerich) ඔහුට පෙනුණු මනාලි හිම කඳු පන්තිය ඔහු එකින් එක චිත්‍රයට නඟා ඇත්තේ ස්වභාව චිත්‍ර ශෛලියෙන් නොවේ. ඒවා භාව චිත්‍ර විශේෂයකි. නිකොලොස්තුමා ඇඳ ඇත්තේ තම මසැසට පෙනුණු මනාලිය නොව තම අධ්‍යාත්මයට පෙනුණු මනාලියයි.කුල්ලු දිස්ත්‍රික්කයේ නගර් ගම් ප්‍රදේශයේ එක්තරා උස් කඳු මුදුනක පිහිටුවා ඇති එතුමන්ගේ පැරණි නිවස අද කලා කෞතුකාගාරයකි. ඔහු චිත්‍රණය කළ මනාලි සිතුවම් සියල්ල ම මේ කලාගාරයේ ප්‍රදර්ශනය කරවා තිබේ.මම අම්රිෂ් මහතාගේ නිවාඩු නිකේතනයෙන් සමු ගත්තෙමි මේ සිහින නිවහන මා මියෙන තුරු ම මගේ ස්මෘති චිත්තයෙන් ඉවත් නොවනු ඇත. අම්රිෂ් මහතාගේ කුඩා නිවුන් දියණියන් දෙදෙනාගේ නම් “ධාරා” සහ “ධාන්‍යා” ය. ධාරා යනු මහ පොළවයි. ධාන්‍යා යනු එහි පූදින සශ්‍රීක අස්වැන්නයි. මේ සුන්දර මිනිසා යළිත් ඇම්බැසඩර් ටැක්සියේ ම මා කුල්ලු බුන්තර් වෙත ඇරලුවේ ය.මම මේ සටහනට මෙතනින් කොමාවක් තබමි. එහෙත් හිමාචල් ප්‍රදේශ් දක්වා “හිමේ ගොසින් ආ” මා ලද අධ්‍යාත්මික හා වෛෂික දැනුම මෙතකින් නිම කළ නො හැක. ඒ දැනුම සදාකාලයට ම මා සුවපත් කරත්වා!ලබත සතියේ - දරුස්මාන්ට සාක්ෂියක්ජැක්සන් ඇන්තනිwww.jacksonanthony.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=as11052910</link>
    <topic>මනරංජන දර්ශනීය ලංකා...</topic>
    <author/>
    <content>පේරාදෙණිය මල් උයනඅඹේවෙල ගව සම්පත</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av1105291</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාවසන්තා සමඟ මුහුදු වෙරළේ තනිවූ මනෝ ඇගේ දෑත් තම දෑතින් පටලවා ගනිමින් මුහුණට මුහුණ ළං කොට ඇයට මෙසේ කීවේය.”මගෙ හදවත මම ඔයාට පූජා කරනවා.””අපොයි එපා මනෝ. මම ඌරු මස් කන්නෙ නැහැනෙ.” වසන්තා කීවේ, ආරා ගිය තම පෙම්වතාගේ විසල් සිරුර දෙස බලමිනි.තමා දෙස හොරැහින් බලමින්, බඩු මල්ලක් ද කරේ තබා ගෙන, ඉක්මන් ගමනින් යන්නට උත්සාහ කරන බීමත් මිනිසකු දැක පොලිස් රාලහාමි නැවතුනි.”මොනවද තමුසෙ ඔය මල්ලෙ ගෙනියන්නෙ?” රාලහාමි සැරෙන් ඇසීය.”අවුරුද්දට ඕන කරන මඩුමුට්ටු රාලහාමි.” ජේමිස් කීවේ බීමත්කම නිසා කට ඇද කරමිනි.”එහෙනං මාව දැකලා දුවන්ඩ හැදුවේ මොකද මිනිහෝ?” රාලහාමි විමසුවේ තර්ජනාත්මකවය.”ඇයි රාලහාමි, නැකැත් වෙලාව හොඳටම ළං වෙලානෙ, ඒකයි.” ජේමිස් කීවේය.”වැහි දවසක් වෙලත් මොකද බං මේ හැටි දාඩිය දාන්නෙ?” ප්‍රේමදාස, පද්මසිරි ගෙන් ඇසුවේ ටෙලි නාට්‍යයේ සති අන්ත සාදයේ දීය.”උඹට විතරක් නෙමෙයි, මේ බලපං මටත් හොඳට ම දාඩිය දාලා.” පද්මසිරි කීවේ කමිසයේ බොත්තම් කීපයක් ඇර පපුවට කටින් පිඹිමිනි.”ඒ මොකද උඹලෑ නැන්දම්මත් නවතින්ඩම බලාගෙන උඹලගෙ ගෙදර එනවයි කියල ලියුමක් එවල ද?” ප්‍රේමදාස ඇසීය.”මේ සැරේ නාට්‍ය අනුමණ්ඩලේ සභාපති විදියට අර අපේ දත් දොස්තර මහත්තයාවත් දාමුද?” විෂයය භාර ඇමැතිතුමා තම ස්ථිර ලේකම්වරයා ගෙන් ඇසුවේ කාර්යාලයේ තම කාමරයේ ලිපිගොනු අස්සන් කරමින් සිටියදීය.”ඇයි සර්, දත් දොස්තර මහත්තයා නාට්‍ය ගැන හොඳට දන්න කියන කෙනෙක් ද?” ලේකම්වරයා තරමක් පුදුමයට පත්ව ඇසීය.”නෑ අයිසෙ, එහෙම සුදුසුකමකට නෙමෙයි. දතක් සවුත්තු වෙලා ගලවන්ඩ ගියාම ඒ යකා ගලවන්නෙම වැරදි දතක් නෙ, ඒකයි.” ඇමැතිවරයා කීවේය.”ඇයි තමුසෙ කලින් රස්සාවෙන් අස්වුණේ?”දෙපාර්තමේන්තුවේ ආරක්‍ෂක කුටියට සෙකියුරිටි සමාගමෙන් එවූ අලුත් සගයා දෙස බලා විජේරත්න ඇසීය.”එතන ලොක්කා කිව්ව කතාවක් මට ඇල්ලුවේ නෑ, ඒකයි.” සිරිසේන කීවේය.”එයා මොනවද කිව්වේ?” විජේරත්න කුතුහලයෙන් ඇසීය.” ‘මං තමුසෙව රස්සාවෙන් අස් කළා.’ කියලා එයා කිව්වා.” සිරිසේන පිළිතුරු දුන්නේය.පොලිස් සේවය සඳහා අලුතෙන් බඳවා ගන්නා ලද තරුණයන් ඉලක්කයට වෙඩි තැබීම පුහුණු කිරීම පිණිස යොදවනු ලැබිණ. ඉන් එක් තරුණයකු අනෙක් සෑම ආධුනිකයෙකුටම වඩා සාර්ථකව හරි ඉලක්කයට ම වෙඩි තැබීමට සමත් විය.මෙය හොඳින් නිරීක්‍ෂණය කළ පුහුණුවීම් භාර ප්‍රධාන නිලධාරියා ගේ සහායකයකු තම ප්‍රධානියා අමතා රහසින් මෙසේ කීය.”අර හාදයා ගැන ටිකක් හොයලා බලන එක නුවණට හුරුයි සර්.””ඇයි තමුසෙ එහෙම කිව්වේ.” තම සගයා දෙස පුදුමයෙන් බැලූ ප්‍රධානියා ඇසීය.”මිනිහා වෙඩි තියලා ඉවර වුණු ගමන් තුවක්කුවේ ඇඟිලි සලකුණු පිහදානවා, මම දැක්කා සර්.” සගයා කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av1105292</link>
    <topic>යාත්‍රා</topic>
    <author>හිරුණි</author>
    <content>යාත්‍රාආචාර්ය වික්ටර් රත්නායකයන් අලුත් ගී එකතුවක් කරලා කියන ආරංචිය පසුගියදා අපට ලැබුණා. මෙය ‘සම්මා ගී සර’ නම් බොදු බැති ගී එකතුවක්. ඩී.වී.ඩී. තැටියක් ලෙස නිමවී තිබෙන මේ ගී එකතුව ළඟදීම එළි දක්වන්නට සූදානම් වෙනවා. එළිදැක්වීමේ උත්සවය මහනුවර දළඳා මාළිඟා පුදබිමේ පවත්වන්නට තමයි සූදානම.”සංස්කෘතික හා ඓතිහාසික වශයෙන් වැදගත් වන අනුරාධපුර, පොළොන්නරුව, දඹුල්ල, නාලන්දා වැනි ස්ථාන රැසක් පසුබිම් කරගෙන මෙහි රූ ගත කිරීම් සිදුකර තිබෙනවා. මෙහි නිර්මාණ අධ්‍යක්ෂ ලෙස කටයුතු කරන්නේ ලක්ෂ්මන් විජේසේකරයි. මා ජන්ම ලාභය ලද සහ අධ්‍යාපනය ලද පළමුව ශිල්ප දැක්වූ මහනුවරට කෘතවේදිත්වය පළකිරීම සඳහා ‘සම්මා ගී සර’ එළි දැක්වීමට කන්ද උඩරට තෝරා ගත්තා.දළදා මාළිගාව අබියස ඉදිකළ විශේෂ පීඨිකාවක මෙම එළි දැක්වීම සිදු කරන්නේ. දළදා මාළිගාවේ දියවඩන නිලමේතුමන් වන නිලංග දෑල බණ්ඩාර මහතා මෙහි මුලසුන හොබවනවා.බුදු හාමුදුරුවනේ... ආයිත් වඩිනු මැනේ... රුදුරු දනන් සිත් සනසාලන්නට අමා දියෙන්...මේ දිනවල දුරකථන ජාල ඔස්සේ රිංගින් ටෝන් ලෙස වැඩිපුර යොදා ගැනෙන ‘බුදුහාමුදුරුවනේ’ ගීතය නව පරපුරේ ගායන ශිල්පිනියක වන විශාරද ප්‍රභානි කරුණාරත්න ගායනා කරන නවතම ගීතයකි. ප්‍රභානි මේ ගීතය ගැන කතා කරන්නේ ඉමහත් සතුටකිනි.”ප්‍රවීණ ගායක ගායිකාවන්ගේ ජනපි‍්‍රය ගීත සමඟ මගේ මේ අලුත් ගීතයට ඉල්ලුමක් ලැබීම නවක ගායිකාවක් ලෙස මා ලද භාග්‍යයක් ලෙස මට හිතෙනවා. මේ ගීතයේ සංකල්පනාව ප්‍රසාද් බුද්ධි ලියනගේ ගෙන් ලබා ගෙන පද රචනය සහ තනු නිර්මාණය කර සංගීතවත් කළේ චමින්ද සමරනායකයි. අද හෙටම මේ ගීතය ගුවන් විදුලි නාලිකාවලට ලබා දීමට කටයුතු කරගෙන යනවා.”’මගේ දෑසේ කඳුළු තව දෑසක සතුටු කඳුළු වේ’ ගීතය නැසී ගිය ටියුඩර් ජයශාන්ත ශිල්පියා ගායනා කළ ජනපි‍්‍රය ගීතයක්. එම ගීතය ඇතුළු තවත් ගීත ගණනාවක් රචනා කළ ගී පද රචක තලවතුගොඩ සරත් චන්ද්‍රසිරි පසුගිය දිනක හදිසි අනතුරකින් තුවාල ලබා සිටින අතර දුරකථනයෙන් අප ඇමතුවා.”මා රචනා කළ ජනපි‍්‍රය වූ ‘මගේ දෑසෙ කඳුළු ගීතය කාලයක් තිස්සේ වෙනත් ගී පද රචකයෙක් අයිතිකරගෙන උන්නා. පසුව සාක්ෂි ඇතුව කරුණු ඔප්පුකර මගේ අයිතිය ලබාගෙන එම ගීත තැටියේ පවා ගුවන් විදුලියේ වග කිව යුත්තන් විසින් මගේ නම යෙදුව නමුත් දැන් නැවතත් මගේ නම වෙනුවට මුලින් කී පුද්ගලයාගේ නම යෙදුවා. මා සුවය ලැබූ වහාම මේ පිළිබඳව නීති උපදෙස් ලබාගෙන මගේ ගී පද රචනයේ අයිතිය උදෙසා නඩු පවරනවා.”හාපුරා කියා අධ්‍යක්ෂණය කළ ටෙලි නාට්‍යයක් සඳහා කුමන හෝ සම්මානයක් ලැබේ නම් ඒක ඒ අධ්‍යක්ෂවරයා ලබන සුවිසල් භාග්‍යයක්. ස්වාධීන රූපවාහිනියේ කලක් ප්‍රේක්ෂක ප්‍රතිචාර දිනාගත් ‘අයාල්’ ටෙලි නාට්‍යයේ අධ්‍යක්ෂවරයා වන චාමර පීරිස් ඉන්නෙත් අද එවැනි සතුටකින්.”’අයාල්’ කියන්නේ මගේ පළමුවැනි ටෙලි නාට්‍යය. මෙවර රයිගම් ටෙලි සම්මාන උළෙලේදී වසරේ විශිෂ්ටතම ටෙලි නාට්‍යය සඳහාත්, වසරේ හොඳම අධ්‍යක්ෂණය සඳහාත්, හොඳම පිටපත සඳහාත් මා නිර්දේශ වුණා.ඒක මට සම්මානයක් ලැබුණා හා සමානයි. ඊට අමතරව ‘අයාල්’ ටෙලි නාට්‍යය හොඳම කැමරා අධ්‍යක්ෂණය සඳහාත් කලා අධ්‍යක්ෂණය සඳහාත් හොඳම නැඟී එන නළුවා සඳහාත් නිර්දේශ වුණා. ඒ සමඟම හොඳම සංගීත අධ්‍යක්ෂණය වෙනුවෙන් සම්මාන දිනා ගත්තේ ‘අයාල්’ සංගීත අධ්‍යක්ෂ රවිහාන්ස් වැටකේ පොතයි.මේ නිර්දේශවීම් පවා මට සම්මාන වලට වඩා වටිනවා. මේ දිනවල මම අලුත් ටෙලිනාට්‍යයක් සඳහා සූදානම් වෙනවා. ඒ සඳහා නිෂ්පාදකවරයෙක් සොයමිනුයි ඉන්නේ.”සිසිර සේනාරත්න – ඉන්ද්‍රානි සේනාරත්න යුවළ විවාහ වී අඩසියවසක් ගතවෙලා.”පසුගිය මැයි 31 වැනිදාට අපි දෙන්නා විවාහ වී හරියටම අවුරුදු 50 ක් වෙනවා. මේ කාලය ඇතුළත අපි දෙන්නගේ ජීවිතේ දිහා ආපහු හැරිලා බලත්දි සතුටු වෙන්න කාරණා බොහොමයි. අපි දෙන්නා පී‍්‍රතිමත් යුග දිවියක් ගෙව්වා. යහපත් දරු මල්ලන් සමාජයට තිළිණ කළා.ඒ වගේම අපි දෙන්නගේ කලා ජීවිතේටත් දෙන්නට දෙන්නා ලොකු ආලෝකයක් වුණා. හොඳ නිර්මාණ බිහි කළා. ඒ නිසා ආපස්සට හැරෙත්දි හරිම සතුටුයි. අපි දෙන්නා ඉස්සරලම මුණ ගැහුණේ උඩු ගුවනේදී ප්ලේන් එකක් ඇතුළේ. 1962 දී තමයි අපි දෙන්නා විවාහ වුණේ.සමුද්‍ර වෙත්තසිංහ ජනමාධ්‍යවේදියකු ලේඛකයෙකු මෙන්ම ගීත රචකයෙකු වශයෙන් ද නමක් දිනාගත්තෙක්. ඔහු පසුගියදා තවත් අලුත් කටයුත්තකට අත ගැසූ බව අපට දැනගන්නට ලැබුණා. ඒ සෑම දෙනාටම උසස් අදහස් රැගෙන ඒම යන අරමුණ ඇතිව පිහිටවූ නව ග්‍රන්ථ ප්‍රකාශන ව්‍යාපෘතියකි.මේ ව්‍යාපෘතිය යටතේ ග්‍රන්ථ පහක් ඔහු ප්‍රකාශයට පත්කර තිබෙනවා. ඒ යටතේ ජාතික රූපවාහිනිය මඟින් විකාශය වී අතිශය ජනපි‍්‍රයත්වයට පත් වූ අපරාජිත ජපන් යුවතියගේ කතාව වන ‘ඔෂින්’ නවකතා පෙළක් ලෙස එළි දකිනවා.ඒ සමඟම බළන්ගොඩ ආනන්ද මෛත්‍රි මහ නාහිමියන් මීට අඩසියවසකට පෙර සිංහල නැඟූ ‘කාමනීත’ හා ‘කාරුණික තාරා’ යන නවකතා යුගලයත් සිරිල් ගුණවර්ධන විසින් පරිවර්තනය කරන ලද ‘ඔබත් බුදුවරයෙකු වන්න’ ග්‍රන්ථයත් ප්‍රකාශයට පත්වෙනවා.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av1105293</link>
    <topic>රණවිරු රියල් ස්ටාර් වැඩසටහනට දායක වීම භාග්‍යයක්</topic>
    <author>ගාමිණී සුසන්ත</author>
    <content>රණවිරු රියල් ස්ටාර් වැඩසටහනට දායක වීම භාග්‍යයක්උමයංගනා වික්‍රමසිංහඇය දක්ෂ රංගන ශිල්පිනියකි.එමෙන්ම දක්ෂ රූපවාහිනි නිවේදිකාවකි. මේ වන විට ගායිකාවක ලෙස ද ඇය තම හැකියාව ඔප් නංවා ගනිමින් සිටී.ඇය රූපවාහිනී ප්‍රේක්ෂකයින් අතර වඩාත්ම ජනප්‍රිය වූයේ ‘ජීවිතය ලස්සනයි’ ටෙලි නාට්‍යයේ ගායනා නම් චරිතය නිසාය. ‘ඉතිං ඊට පස්සේ’ ටෙලි නාට්‍යයේ දේදුනුගේ චරිතයෙන් එම ජනපි‍්‍රයත්වය තහවුරු කරගැනීමට ඇය සමත් වූවාය.ඇය උමයංගනා වික්‍රමසිංහ. අද ‘සතුටු සාමීචිය’ වෙන්වන්නේ උමයංගනා සමඟ කළ කතාබහ වෙනුවෙනි.මොනවාද මේ දවස්වල යෙදිල ඉන්න කලා කටයුතු?මේ දවස්වල මම ප්‍රධාන වශයෙන්ම යොමුවෙලා ඉන්නෙ ජාතික රූපවාහිනියෙන් විකාශය වන ‘රණවිරු රියල් ස්ටාර්’ වැඩසටහන ඉදිරිපත් කිරීමට දායකවෙන්න.මම රංගනයෙන් දායක වුණු ඩෙන්සිල් ජයවීර අධ්‍යක්ෂණය කළ ‘දෑසේ දිස්නය’ චිත්‍රපටයේ වැඩ කටයුතු පසුගියදා අවසන් වුණා. ඉදිරියේදී ටෙලිනාට්‍ය දෙකක වැඩ කටයුතුවලට දායක වෙන්න ඉන්නව. මේ වැඩ කටයුතු එක්ක තමයි දවස ගෙවෙන්නෙ.’රණවිරු රියල් ස්ටාර්’ වැඩසටහනේ ඔබේ දායකත්වයට ලැබෙන ප්‍රතිචාර කොහොමද?ඉතා හොඳ ප්‍රතිචාරයක් ලැබෙනව. මේ වැඩසටහනට දායක වෙන්න ලැබීමම මට ලැබුණු භාග්‍යයක් ලෙසයි මම සලකන්නෙ. අපේ රණවිරුවන් නිසා තමයි අපේ රට දැන් නිදහස් වෙලා තියෙන්නෙ.ඒ නිසා ඔවුන්ට මුළු රටම ණයගැතියි. රණවිරුවන් අතර කලා කුසලතා ඇති බොහෝ දෙනෙක් ඉන්නව. මේ වැඩසටහනින් ඔවුන්ගේ හැකියාව රටටම පෙන්වන්න ලැබුණා. මුළු රටම මේ වැඩසටහන නරඹනවා. මේ වැඩසටහනට මම දායක වුණේ හරිම කැමැත්තෙන්.ඔබ ළඟදී විදෙස් රටක ටෙලිනාට්‍ය රූපගත කිරීමකට සහභාගී වුණාඔව්. ශ්‍රියානි අමරසේන මහත්මියගේ නවතම ටෙලි නාට්‍යයේ රූපගත කිරීම් වලින් කොටසක් කළේ සයිප්‍රස්වල. මම ඒ ටෙලිනාට්‍යයේ නිරූපණය කළේ වෛද්‍ය ශිෂ්‍යාවකගේ චරිතයක්. මාසයක් විතර අපි සයිප්‍රස්වල රූපගත කිරීම්වලට සහභාගි වුණා.ගායිකාවක් ලෙස ඉදිරියට එන්න බලාපොරොත්තුවක් තියෙනවද?මම රංගන ශිල්පිනියක්. ඒත් මට ගායන හැකියාවකුත් තියෙනව. මම හිතනව මෙගා ස්ටාර් තරගයෙන් තමයි ඒ හැකියාව මතුවුණේ. ඉන්පසුව මම විවිධ රූපවාහිනී වැඩසටහන්වල ගීත ගායනා කළා. විදෙස් රටවල තියෙන සංගීත ප්‍රසංගවලටත් මම සහභාගි වුණා. මගෙ ගායන හැකියාව දියුණු කරගන්න මම දැන් සංගීතය විෂයක් ලෙස හදාරනවා. හැබැයි මම ගීත ගායනා කරන්නෙ මගෙ තෘප්තියට.ඔබේම ගීත එකතුවක් කරන්න බලාපොරොත්තුවක් තියෙනවද?ගොඩක් දෙනෙක් මට කියනව ගීත එකතුවක් කරන්න කියල. ඒ ගැන ඉදිරියේදී හිතල බලනව.‘ජීවිතය ලස්සනයි’ ටෙලිනාට්‍ය ඔබේ ජීවිතයත් ලස්සන කළා නේද?ඇත්තෙන්ම ඔව්. මගේ පළමු ටෙලි නාට්‍ය රංගනය සුදත් රෝහණ මහත්මයගෙ ‘කටු ඉඹුල’ ටෙලි නාට්‍ය. ඊට පසුව මම ටෙලි නාට්‍ය 10ක 15ක විතර රඟපෑවා. ඒත් පේ‍්‍රක්ෂකයින් අතරට මට යන්න ලැබුණේ ‘ජීවිතය ලස්සනයි’ ටෙලි නාට්‍යයෙන්. ඒක මට ලැබුණු හොඳ අවස්ථාවක්.‘ඉතිං ඊට පස්සේ’ ටෙලි නාට්‍යයේ දේදුනු වුණේ ඔබ නේද?දේදුනු ආදරයෙන් වැලඳගත් චරිතයක්. ඒක චිත්‍රකතාවක චරිතයක් වුණාට සැබෑ චරිතයක් වගේම ජනප්‍රිය වෙලා තිබුණා. ඒක සරත්මධු මහතාගෙ හැකියාව. ඒ චරිතයට සාධාරණයක් වන ආකාරයෙන් මගෙ රංගනය ඉදිරිපත් කරන්න මට සිදුවුණා. ඒක බැරෑරුම් වැඩක්. නමුත් මම හිතනව ඒ අභියෝගයට මම සාර්ථකව මුහුණ දුන්න කියල.මෙතෙක් ඔබ සිනමාවට දායක වී ඇති ප්‍රමාණය අඩුයි නේද?ඔව් ඒක ඇත්ත. ඉදිරියේදී මට ගැලපෙන චිත්‍රපටයකට ආරාධනයක් ලැබුණොත් මම සතුටින් දායක වෙනවා.ඔබ වඩාත් කැමැති ගායනයට ද, රංගනයට ද, නිවේදන කටයුතු වලටද?මේ තුනටම මම එක හා සමානවම කැමැතියි. කලා ක්‍ෂේත්‍රයේ මම රැඳිල ඉන්නෙ ඉතා ගෞරවයෙන්. ආදරයෙන්. මම හැකි විදියට මේ ක්ෂේත්‍ර තුනේම වැඩ කටයුතු කරනව. මම තවමත් දෙරණ නාලිකාවේ නිවේදන කටයුතු කරනව.ඔබේ සැමිය ගෙන් ඔබේ කලා කටයුතුවලට ලැබෙන්නේ මොන වගේ සහයක්ද?මගෙ අම්ම තාත්තගෙන් මගෙ ජීවිතයට ලැබුණා හා සමාන සහයෝගයක් මට මගෙ සැමියා උදයගෙන් ලැබෙනව. ඒක මගෙ ගමනට විශාල හයියක්; ආශිර්වාදයක්.කොහොමද පවුල් ජීවිතේ?ඉතාම සතුටින් ඉන්නව. අපි බැඳල දැන් අවුරුදු තුනයි. ඉදිරියේදී අපේ පවුල තවත් සුන්දර වේවි.මොනවද අනාගත බලාපොරොත්තු?කලා ක්‍ෂේත්‍රයේ හැකිතාක් කල් රැඳිල ඉන්න ගමන් හොඳ නිර්මාණවලට දායකවීම තමයි ලොකුම බලාපොරොත්තුව. ඒ වගේම හොඳ ගෘහණියක් මවක් හැටියට ජීවිතය සාර්ථක කරගැනීමත් ලොකු බලාපොරොත්තුවක්.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av1105294</link>
    <topic>වැරැදි කෙනෙක් ඉස්සරහට ගෙනැවිත් වැඩක් නැහැ</topic>
    <author>වසන්ත ජයසිංහ ආරච්චිගේ</author>
    <content>වැරැදි කෙනෙක් ඉස්සරහට ගෙනැවිත් වැඩක් නැහැසිරස සුපර් ස්ටාර් විනිශ්චය කරනනිමන්ත හේෂාන් ගමගේසිරස සුපර් ස්ටාර් සීසන් හතර තරගයත් සමඟ කරළියට එන චරිතයක් නිමන්ත හේෂාන් ගමගේ. හේෂාන් ගමගේ ලෙස සිරස හරහා බොහෝ දෙනකු ඔහු දැන හඳුනා ගන්නේ විනිශ්චය මණ්ඩලයේ හිඳ ඔහු ලබා දෙන ඍජු තීරණ සමඟයි.සැබෑවටම මේ හේෂාන් කවුද? මොකක්ද ඔහුගේ පසුබිම. සිරස විනිශ්චයට ඔහු කැඳවන්නේ ඇයි? මේ ආදී බොහෝ දෙනෙක් අසන ප්‍රශ්නවලට පිළිතුරු සපයන්න අපි හේෂාන්ට ආරාධනා කළා. මෙවර ‘යෞවනයේ අපි’ විශේෂාංගයෙන් කැඳවාගෙන එන්නේ නිමන්ත හේෂාන් ගමගේ.නිමන්ත හේෂාන් ගමගේ අපි කැමැතියි ඔබ හඳුනාගන්න.ඔව් මම සංගීතවේදියෙක්. ලංකාව වෙනුවෙන් සේවයක් කරන එකයි මගේ බලාපොරොත්තුව. ඇත්තටම මගේ උත්සාහය ලංකාවේ ගීතය වෙනුවෙන් හරවත් යමක් කරන එක. අද ගොඩක් අය ඉන්දියාවට ගිහින් දෙයක් ඉගෙනගෙන ඇවිත් ඒ දේ කරනවා මිසක් තමන්ගේ දැනුමෙන් කරපු දෙයක් නැහැ. මං ඒ දේ චෝදනාවක් විදිහට කාටවත් නඟන දෙයක් නෙවෙයි. ඉතිං මේ අර්බුදකාරි සංගීතයට සේවයක් කරන්න ඕන.ඒ තුළින් මා විතරක් වැජඹිලා හරියන්නේ නැහැ. මට වඩා දක්‍ෂ ගෝළයේ පිරිසක් හදලා ඒ ගෝල පිරිස ඵලදායි ගස් විදිහට රට වටේ සිටුවන්න පුළුවන් නම් මේ සංගීත අර්බුදයට එය විසඳුමක් වෙයි.සැබෑවටම මොකක්ද ඔබේ සංගීතය පිළිබඳ පසුබිම.සංගීතය මගේ ශරීරයට ඇතුළු වෙන්නේ කුඩා කාලයේ ඉඳලමයි. පරම්පරාවෙන් මගේ අම්මාට උරුමවුණු ගීත හැකියාව, තාත්තගෙන් ලැබුණු කලා පෝෂණය මගේ සංගීත ඥානය අවදි කළා කියලා හිතෙනවා. ඒ නිසා මුදුන්මුල ශක්තිමත් වුණාම ගහ හොඳට සවි ශක්තිමත්. මට ඒ පසුබිම පවුලෙන්ම ලැබුණා.සිරස සුපර් ස්ටාර් සීසන් 4 හරහායි අපිට ඔබ හඳුනගන්න ලැබෙන්නේ. ඇත්තටම කුමන පදනමකින්ද ඔබට මෙහි විනිශ්චය සඳහා ආරාධනා ලැබෙන්නේ.මෙහෙමයි මා මුලින්ම එළියට එන්නේ ජැක්සන් ඇන්තනි අයියා හරහායි. කමල් අද්දරආරච්චි අයියටත් ලොකු වුවමනාවක් තිබුණා මා ලෝකයාට හඳුන්වා දෙන්න. ඒ අතරෙදි මට අවස්ථාවක් ලැබෙනවා ජැක්සන් අයියා සමඟ ස්වර්ණවාහිනියේ විශේෂාලංකාර වැඩසටහනට එකතු වෙන්න.ඉන්පසු බොහෝ දෙනෙක් මාව දැන හඳුනා ගන්නවා. ඒ තමයි මගේ ආරම්භය. ඒ අතර සිරස තුන්වැනි අදියරේ අතිසාර්ථක වැඩමුළු කිහිපයක් මම කරනවා. ඔය අතරේ මුල් කාලයේ මා ලත් අත්දැකීම් සමඟ ‘සිරස’ මට ආරාධනාවක් කරනවා සීසන් 4 විනිශ්චයට.හොඳයි මොනවද ඔබ මේ වෙනකොට කරලා තියෙන නිර්මාණ?පිළිගන්න අද වෙනකම් මගේ නිර්මාණ එළියට ඇවිත් නැහැ. මුල් කාලයේ ‘මගේ පොඩි යාළු’ ගීතය ගායනා කළේ මම කියලා බොහෝ දෙනෙක් හඳුනන්නේ නැහැ. කොහොම වුණත් ඉන්දියාවේ අධ්‍යාපනය අවසන් කරලා මම ලංකාවට එන්නේ ගොඩක් බලාපොරොත්තු ඇතුව.යමක් කරන්න ලොකු ආශාවක් තදින්ම හිතේ තියාගෙන ලංකාවට එනවා. මුලින් මම හිතුවේ බොලිවුඩ්වල යමක් කරන්න කියලයි. නමුත් ලංකාවට ඇවිත් නිර්මාණ කිහිපයක් කරනවා. හැබැයි ඒ නිර්මාණ එළියට දාගන්න මට බැරි වෙනවා.ඇයි ඒ?ඒ ගීත එෆ්.එම්. නාලිකා භාර ගත්තේ නැහැ. අද එෆ්.එම්. නාලිකාවල ඉන්නේ ච්බ්ලානේ. එයාලගේ චොයිස් එක නෙමෙයි මේ ගීතවල තියෙන්නේ. රැප් හිපොප් පොප් සංස්කෘතියේ ඒ අය ඉන්නේ. ඉතිං මට දැන් සැකයක් එනවා මම ඉගෙනගත්තේ වැරැදි දේවල්ද කියලා. කකුල්වලට දැනෙන්න සින්දු එයාලා ඉල්ලනවා. හැබැයි ක්ලැසික් ගීතයක් අහල විඳින්න පුළුවන් මනසක් එයාලා ළඟ නැහැ.පිළිගන්න බොහෝ එෆ්.එම්. නාලිකාවල හිටියේ මගේ මිත්‍රයින්. ඔවුන් තමයි මගේ නිර්මාණ වාරණය කරන්නේ. ඒ නිසා ඒ මගේ ආශාව අත්හැරලා අද ඒ නිර්මාණ මගේ ගෙදරට සීමාකරගන්න වෙලා තියෙනවා.බොහෝ දෙනෙක් දන්නේ නැහැ ඔබ දැන් මොනවද කරන්නේ කියලා?මම සෞන්දර්ය විශ්වවිද්‍යාලයේ කථිකාචාර්ය වරයකු විදිහට (සංගීතය පිළිබඳ) කටයුතු කරනවා. ජයසේන කෝට්ටේගොඩ මහාචාර්යතුමා ඒ අවස්ථාව මට ලබා දුන්නා. ඒ අතරතුරේ මගේම සංගීත ආශ්‍රමයක් ‘ආලප්’ නමින් නවීන තාක්‍ෂණය මුසුව කරගෙන යනවා.මේ නවකයින් වෙනුවෙන් විනිශ්චයක් ලබාදෙන්න මොකක්ද ඔබට තියෙන සුදුසුකම කියලා කෙනෙක් ඇහැව්වොත්?මම ෆර්පෙක්ට් මනුෂ්‍යයෙක් නෙමෙයි. හැමදාම අපි ඉගෙන ගන්නවා. ගීතයක් ඇහෙනකොට සාමාන්‍ය පුද්ගලයකුට වුණත් කියන්න පුළුවන් ඒ ගීතය ගායනා කළා හරි නැහැ. අවුට් කියලා. හැබැයි මම ඉන්දියාවේ අවුරුදු හත අටක් ම සංගීතය ඉගෙන ගත්තා. ඒ ලබපු තියරි නොලෙජ් එක ප්‍රැක්ටිකල්වලට දාන්න මට පුළුවන්.ස්වරය කොහොමද, අලංකාර ක්‍රම, ඒවා භාවිතා කරන විදිහ, වොයිස් එක ඒ පිළිබඳ ඥානයක් මා සතුව තිබෙනවා.විශේෂයෙන්ම මම යම්කිසි තේරීමක් තියෙනවා ඍති පිළිබඳ. ඍතිය හරියාකාරව ඇහෙන්නෙ සංගීතයේ කෙළවරට ගිය අයට පමණයි. මම කියන් නෑ මම එහෙම කෙනෙක් කියලා. නමුත් මම මාස්ටර් ඔෆ් මියුසික(Master of music)කළ කෙනෙක්. තවත් ඒ පිළිබඳ ඩිප්ලෝමා කළ කෙනෙක්. ඒ නිසා ප්‍රායෝගික භාවිතය මා තුළ තියෙන නිසා පැහැදිලිව මට දැනෙන සාධාරණ විනිශ්චයක් ලබා දෙන්න පුළුවන්.සමහර වෙලාවට විනිශ්චය හරහා ලබාදෙන තීරණ දරදඬු වැඩියි කියලා හිතෙන් නැද්ද?එය තීරණය වන්නේ පුද්ගලයාගේ ස්වභාවය අනුව. මධුමාධව, කොරින් අක්කා අපි තුන්දෙනාට තියෙන්නේ වෙනම ස්ටයිල් එකක්. ඔව් සමහරවිට තරගකරුවන් අපහසුතාවයට පත්වෙනවා ඇති. නමුත් මෙය රියැලිටි වැඩසටහනක්. එහෙමයි කියලා අපි කවුරුන් වෙනුවෙන්වත් පෙනී ඉන්නවා නෙමෙයි. මේ එන හැම තරගකරුවම අපට එකයි. ඒ නිසා බොරු බටර් ගාන්නේ නැතුව කියන දේ කෙළින් කියන්න වෙනවා. ඒ හරහා කෙනකුට දුකක් තරහක් දැනෙන්න පුළුවන්.නමුත් මේක තමයි රියැලටි එක. තරගකරුවකුට ඇත්ත කියලා දුන්නම ඔහු එය හදා ගනියි. ඒ නිසා වැරැදි කෙනෙක් ඉස්සරහට ගෙනත් වැඩක් නැහැ. අපි කරන්නේ වැරැදි පැළ කපලා දාලා හරි ගහ තෝරාගෙන වැඩෙන්න අරින එක.හොඳයි අවසන් වශයෙන් අපි ඔබේ පවුලේ පසුබිම ගැන කතා කරමු.මගේ තාත්තා හෙක්ටර් කුමාරසිරි. දක්‍ෂ වේදිකා නාට්‍ය රචකයෙක් වගේම සිනමා අධ්‍යක්‍ෂවරයෙක්. ඔහු කළ නවතම සිනමා පටය ‘අභිනික්මන’ තවත් නොබෝ දිනකින් තිරගත වේවි. අම්මා (ශිරානි) දක්‍ෂ රංගන ශිල්පිනියක්. මගේ බිරිය අංජලී මිස්රා. ඇය ඉන්දියානු ජාතික කාන්තාවක්. අද අපි දෙන්නට දුවලා දෙන්නෙක් ඉන්නවා. ක්‍රිස් හා විස් දැන් දෙන්නම පෙර පාසල් යනවා. මේ තමයි මගේ ශක්තිය.වසන්ත ජයසිංහ ආරච්චිගේ‘වැස්ස නුඹ වගේ’ හි ලක්ෂ්මන්මේ දිනවල ස්වර්ණවාහිනියේ රාත්‍රි 9.30 ට විකාශය වන ‘වැස්ස නුඹ වගේ’ ටෙලිනාට්‍යයේ ‘අලිඩොං’ ඔබට මතක ඇති. රූපා පතිරණගේ ‘මොළ නැති ඔළුව‘ වේදිකා නාට්‍යයේ චුට්ටා නම් චරිතයෙන් රංගන චාරිකාව ආරම්භ කළ ඔහු ලක්ෂ්මන් අමරසේකරයි. ලක්ෂ්මන් මේ දිනවල බොහෝ දෙනා දැන හඳුනන්නේ ‘අලිඩොං’ නමින්. “බොහෝ දෙනෙක් මම ගැන දැන් දන්නේ අලිඩොං විදිහට. ඇත්තටම ස්වර්ණවාහිනියේ ‘වැස්ස නුඹ වගේ’ මගේ පළමු ටෙලිනාට්‍යය රංගනය. ඊට පෙර වේදිකා නාට්‍යය කිහිපයකට ම මම රංගනයෙන් දායක වුණා. මගේ ගම් පළාත රඹුක්කන උඩුගම. පාසල් ගියේ සුජාතා විද්‍යාලයට. ඒ කාලේ ඉඳන් ම ලොකු කැමැත්තක් තිබුණා කලාවට එන්න. මේ අවස්ථාව මට ලැබෙන්නෙත් හරිම අහඹු විදිහට. ‘සරසවිය’ පත්තරේ දැන්වීමක් තිබුණා ටෙලිනාට්‍යයකට රංගන ශිල්පීන් ගන්නවා කියලා. ඒ නිසා මුලින් ම මම ඉල්ලුම් පත්‍රයක් යොමු කරලා ස්ක්‍රීන් ටෙස්ට් එකට ගියා.එතනින් පස්සෙයි මට ‘වැස්ස නුඹ වගේ’ ටෙලිනාට්‍යයේ ‘අලිඩොං’ චරිතය ලැබෙන්නේ. ඇත්තටම මේ චරිතය මගේ ජීවිතයේ එක්තරා කඩඉමක් කියලා මට හිතන්නේ. දරුවන් පස්දෙනෙක් ඉන්න තිලකවර්ධන පවුලේ වැඩකාරකම් කරන්නේ ‘අලිඩොං’. මම මේ චරිතය තේරුම් ගත්තේ මෝඩකමයි. කපටිකමයි. පෙරේතකමයි තියෙන චරිතයක් විදිහට. රංගනයට පමණක් නොව ලක්ෂ්මන් විවිධ හැකියාවන් ඇති නවකයෙක්.චිත්‍ර ශිල්පයට, ගායනයට වගේ ම නර්තනයටත් හැකියාවක් ඇති ලක්ෂ්මන්ගේ එකම බලාපොරොත්තුව රංගන ශිල්පියෙක් විදිහට ක්ෂේත්‍රයේ ඉහළට යන්නයි. මේ වෙනකොටත් දරුවන් දෙදෙනෙකුගේ පියෙකු විදිහට ලක්ෂ්මන්ට මේ ගමන එන්නට අතහිත දුන් පිරිස මතක් කරන්නත් අමතක කළේ නැහැ.“අද බොහෝ දෙනෙක් මාව දැන හඳුනාගත්තේ මෙම ටෙලිනාට්‍යය නිසා. අධ්‍යක්ෂ ජනක චමින්ද, රංජිත් ප්‍රේමලාල්, මංගල කොඩිතුවක්කු, ගාමිණී බණ්ඩාර, විරාජ්, විශ්වනාත් ජයසූරිය ඇතුළු සියලු ම රංගන ශිල්පීන් මට ලබාදෙන්නේ ලොකු ශක්තියක්. එනිසා රංගනයෙන් යම් වෙනසක් කරන්න අද මට හැකියාව උදාවෙලා තියෙනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av1105295</link>
    <topic>රණවිරු රියල් ස්ටාර් අවසන් තරගය අද මේ සුපිරි නිවෙස හා මෝටර් රිය කාට හිමිවේවිද?</topic>
    <author/>
    <content>රණවිරු රියල් ස්ටාර් අවසන් තරගය අද මේ සුපිරි නිවෙස හා මෝටර් රිය කාට හිමිවේවිද?රාජ්‍ය ආරක්‍ෂක අමාත්‍යාංශය, ඩයලොග් ආසිආටා හා ජාතික රූපවාහිනිය ඒකාබද්ධව ලොව ප්‍රථම මිලිටරි අත්දැකීම රණවිරු රියල් ස්ටාර් නිර්මාණය කරමින් විරු තරු මාවතේ සුපිරි තරුව අභිෂේක කරන දිනය අදයි. යුද, ගුවන්, නාවික ත්‍රිවිධ හමුදා නියෝජනයෙන් විසිදහසකට අධික විරු සගයන් මෙන්ම වීර සෙබළියන් අතරින් අද සුගතදාස ගෘහස්ථ ක්‍රීඩාංගණයේදි අවසන් වටය හා තරග වදින්නට මේ වනවිටත් වීර සෙබළුන් පස්දෙනෙකු සූදාමින්.ඒ ධනුෂ්ක ලක්මාල්, ලලිත් වික්‍රමනායක, ඉන්දික අමරංග, ඩේමියන් ප්‍රනාන්දු හා ලහිරු සම්පත් යන විරු සගයින්. රියැලිටි වැඩසටහනකදි මෙතෙක් හිමි නොවූ වටිනාම ත්‍යාගය අද රාත්‍රියේදි විරු සුපිරි තරුවට පිරිනමන්නේ මිලියන 15 ට වඩා වටිනා අංග සම්පූර්ණ දෙමහල් නිවෙසක් බත්තරමුල්ල නගරයෙන් හිමිකර දෙමින්.දෙවැනි ජයග්‍රහණය වෙනුවෙන් ටොයෝටා සමාගමෙන් මිලියන තුන හමාරක් වටිනා මෝටර් රථයක් මෙන්ම මුදලින් රුපියල් මිලියනයක් ද හිමිවෙද්දි තෙවැනි ජයග්‍රහණයට රුපියල් මිලියන දෙකක් හිමිවෙයි.රණවිරු රියල් ස්ටාර් මාවතේ සිවුවැනි හා පස්වන ජයග්‍රහණ සඳහා රුපියල් ලක්ෂ5 බැගින් මුදල් ත්‍යාග පිරිනැමෙනු ඇත. ඊට අමතරව හයවන ස්ථානයේ සිට දහවන ස්ථානය දක්වා රු.250000 සමග අඟල් 32 රූපවාහිනී හා ඩයලොග් ටීවී සම්බන්ධතාව ද 11 වන ස්ථානයේ සිට 24 වන තරගකරුවා දක්වා 3ට් දුරකථන සමඟ රුපියල් 25000ක මුදල් ත්‍යාග ද පිරිනැමෙන අතර තවත් සුවිශේෂී මුදල් ත්‍යාග දෙකක් ද අද රාත්‍රියේදී පිරිනමන්නට සූදානම්.’ඒ විරු සේවය වෙනුවෙන් කැපවෙමින් රණවිරු රියල් ස්ටාර් නියෝජනය කළ ආබාධිත රණවිරුවා මෙන්ම අන්තිම තරග වටය දක්වා පැමිණි කාන්තා නියෝජනය වෙනුවෙන්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av1105296</link>
    <topic>දෙපා වාරු නැති සරත් සිතේ සවියෙන් ඉදිකළ තොරණ</topic>
    <author>ඉනෝකා පෙරේරා බණ්ඩාර</author>
    <content>දෙපා වාරු නැති සරත් සිතේ සවියෙන් ඉදිකළ තොරණඒ අසිරිය පිටුපස මොන තරම් කතා තිබුණ ද... ඒත් මේ හදන්නෙ ඒ හැම දේම අවුස්සන්න නෙවෙයි. ඒ අතරෙ ඇහුණු සංවේදී පුංචි කතාවක් කියන්න.සරත් පෙරේරා අවුරුදු හය වෙනකල් හොඳට දුවපැන නටාපු කොලු පැංචෙක්.දවසක් සරත්ට උණ ගැණෙනව.උණට දීපු බෙහෙත් නිසා පුංචි සරත්ගෙ කකුල් දෙකම පණ නැති වුණේ බලා ඉඳිද්දි වගේ.අවුරුදු හත ලබන කොට සරත් කකුල් දෙකටම පෝලියෝ රෝගය වැලඳුණු දරුවෙක් වෙලා. මොරටුව පරත්ත සරත්ගෙ ගම. ඉගෙන ගත්තෙ පරත්තෙ තක්ෂිලා විදුහලේ.මොන දේ වුණත් ජීවන වෘත්තියක් ඉගෙන ගන්න ඕනෙ. සරත් හිතුව. හිතුව වගේම ඉගෙනත් ගත්තා. ඒ තමන්ට කැමතිම දේ.පින්වත්ත සද්ධර්මාලංකාර විශ්වවිද්‍යාල පිරිවෙණේ සද්ධම්මවංශ හාමුදුරුවො උගන්වපු රේඩියෝ ඉලෙක්ට්‍රොනික් පාඨමාලාව සරත්ගේ ජීවිතේ වෙනස් කළා. අද සරත් රෝද පුටුවෙ ඉඳගෙනත් රේඩියෝ හදන විදුලි කාර්මික ශිල්පය ප්‍රගුණ කරපු පුහුණු ශිල්පියෙක්.මේ රස්සාව සරත්ට නරක නැහැ. පිරිමහගෙන අඩුවක් නැතිව ජීවත්වෙන්න ප්‍රමාණවත්. අවුරුදු හයක් පුරා හැම මාසෙම ආදායමෙන් කොටසක් සරත් එකතු කරනව. ඒ ගමේ තොරණ හදන්න. එහෙම එකතු කරපු මුදලින් සරත් හය වැනි වරටත් පරත්තෙ විදුලි බුබුළු 3000කින් බැබළුණු තොරණ හැදුවා.මෙදා කතා තේමාව ‘දාන පාරමිතාව...’සල්ලිකාරයො එමට ගමේ හිටියත් එකතු කරන මුදල හැරෙන්න සරත් යන්නෑ මුදල් ඉල්ලන්න.චිත්‍ර ටික අන්දවා ගත්තට පසසේ හැමදේම සකස් වෙන්නෙ සරත්ට ඕනෙ විදියට.”ඇවිදින්න බැහැ කියල මං උත්සාහය අතාරින්නෑ. අතින් පාලනය කරන්න පුළුවන් විශේෂ මෝටර් බයිසිකලයක් මං හදවා ගත්තා. ඒකෙන් මං කොළඹ යනව. මට බිමට බැහැගන්න බැහැ. මං කඩේ ළඟ නවත්තල මගේ බඩු ටික අවශ්‍ය විදියට ඉල්ලා ගන්නව. බිල ගෙවල අර බයිසිකලේම තියාගෙන පරත්තට ගේනව. ඒ විතරක් තොරණකට මදි. විදුලි බුබුළු, හාඩ් බෝඩ්, පුවක් ගස්, ලණු, තීන්ත, පොලිතින්, ඇණ විතරක් නෙවෙයි චිත්‍ර ශිල්පියාට පින්සල් ගන්නෙත් මං. බල්බ් පාට කරන්න පාස්සන්න තව කොයි තරම් වැඩ තියනවද... ඒ හැම දේම අමාරුවෙන් සම්පූර්ණ කරගන්නව...”අතේ තියෙන අන්තිම සතේ දක්වා වියදම් වුණත් සරත් ඉන් ලබන නිරාමිස සතුට බුදුන් දැක්කාක් මෙන් කියලයි ඔහු කියන්නෙ.මං පුංචි කාලෙ ඉඳල වෙසක් එකට තනිවම මොනවම හරි දෙයක් කළා. සල් උයන්හදන එක තමා ඒ කාලෙ මං කළේ. බුදු හාමුදුරුවො වෙනුවෙන් තොරණක් හදන්න ඕනෙ කියල ඒ කාලෙත් මං ආසාවෙන් හිටියා.ආශිර්වාදයකින් වගේ අවුරුදු හයක් තිස්සෙ මං මගේ තොරණ කොහොම හරි හදනව. අම්ම නම් එච්චර කැමැති නැහැ. හිතෙනව ඇති ආබාධිත දරුවා අමාරුවෙන් හරිහම්බ කරන දේ කියල. ඒත් මිනිස්සු තොරණ බලල බුදුන් කෙරෙහි පැහැදෙන කොට මං ලබන්නෙ කියාගන්න බැරි සතුටක්... අකැමැති වුණාට අම්මත් පුළුවන් හැම උදව්වම කරනව මගේ මේ ආසාව වෙනුවෙන්...”ඉතින් මේ වෙසක් අසිරිය පිටුපස හැඟවිලා තිබුණු සරත්ගෙ කතාව.තොරණ හදල දහසක් නෙත් පිනවූ - භක්තිය ඇතිකළා වූ හැම නිර්මාණ ශිල්පියාටම පින්. සරත්ට ඒ පින සිය ගුණයකින් වැඩිවෙලා ලැබෙන්න කියල අපි පතනව.දෙපා වාරු නැතත් හිතේ හයියෙන් කරන සද්කාර්යයක් නිසා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av1105297</link>
    <topic>මේ වෙසක් මහේ ගුණවතීගේ පවුලේ දුක් ගින්දර නිවා දමමු</topic>
    <author>වසන්ත ජයසිංහ ආරච්චිගේ</author>
    <content>මේ වෙසක් මහේ ගුණවතීගේ පවුලේ දුක් ගින්දර නිවා දමමුමිනිස්සු ජීවත්වෙන්න මොනතරම් දුක් විඳිනවද කියලා දකින්න මේ මහපොළවේ පයගහලම බලන්න ඕන. ඒ අතරේ ඔබ ඔබම ජීවත් කරන්න මොනතරම් වෙහෙසෙනවද කියලා නිකමට හරි හිතලා තියෙනවද? නැහැ නේද? ඇයි හේතුව එහෙම හිතන්නවත් වෙලාවක් ඔබට අපට නැහැ. ඒ තරමටම අපි කාර්ය බහුල වෙලා. සමහරවිට යන්ත්‍ර බවට පත්වෙලා කීවොත් ඒකත් වැරැදි නැහැ. ඇත්තටම ජීවත්වෙන්න අපි හැමෝම ගොඩක් දුක් විඳිනවා.ඒ ඔබ අපි වගේම ගුණවතීටත් ඕන තමන්ගේ ජීවිතය සැපවත්ව ගතකරලා මියැදිලා යන්න නෙමෙයි. ඇස්දෙක වගේ මෙතුවක් කාලයක් රැකබලා ගත් දරුපැටව් තුන්දෙනාගේ ජීවිතවලින් දුක කියන දේ තුරන්කරලා දාන්නයි.අම්මා කෙනෙක් විදිහට ගුණවතීගේ හදවත දරුසෙනෙහසින් පෝසත් වුණත් පෙරකළ කරුමයකටද නැතිනම් දෛවයේ සරදමකටදෝ අද අසරණ කමේ අගාධයටම ඇයත් දරුවන් තුන්දෙනාත් ඇදගෙන වැටිලා. ඒ අසරණකම කියන්න ඇයට කාත් කවුරුත් අහලකවත් නැහැ.ජීවිතේ එකට බෙදාගන්න අත්වැල් බැඳගත් ගුණවතීගේ සැමියා පුංචි බණ්ඩා අද ආගිය අතක් නැහැ. සමහර විටෙක පුංචි බණ්ඩා ගුණවතිත් මේ කෙළිපැටික්කියන් තිදෙනාත් තනිකර දමා ගියාද? එහෙමත් නැතිනම් පුංචි බණ්ඩාගේ ජීවිතයට කුමක් හෝ සිද්ධ වුණාද? අද ඒ සියල්ලට විසඳුම් දන්නේ උඩඉන්නා දෙවියන් පමණක් බව ඔබට කියන්න ඕන. ජීවිතයෙන් බිංදු මාත්‍රයක් ඔස්සේ අද අපි ඔබ ඉදිරියේ ලෙහා දමන්නේ ජීවත් වෙන්න අනේක දුක්විඳින ඩී.ජී. ගුණවතීත් ඇගේ දියණියන් තිදෙනාගෙත් කතාවයි.බිබිල කරාඬුගල ගම් පියසේ සිට තවත් සැතපුම් කිහිපයක් ඇතුළට වෙන්න මහගම ගම් ගොඩැල්ල පෙදෙසේ ඇති ඔබ දකින මේ පුංචි පැල්පත ගුණවතීටත් දෝණිනැන්දලටත් මහමෙරක් වගේ. සමහරු බුමුතුරුණු ඇතිරූ සත්මහල් ප්‍රාසාදවල පස්කම්සැප විඳිද්දී අද ගුණවතීලා වැහැරිලා ගිය මේ පැල්පතේ කෙසේ හෝ ජීවත්වෙන්න වාරු ගන්නවා.”පසුගිය ටිකේම වැහැපු වැස්සට බොහෝම අමාරුවෙන් අපි හිටියේ. මේ පැල්කොටේ මැද්දෙන් වතුර ගලාගෙන යනකොට එළිවෙනකම් මම මගේ කෙල්ලෝ තුන්දෙනා ළංකරගෙන මුල්ලකට වෙලා ඇහැරලා ඉන්නේ පපුව පිච්චි පිච්චි. කොයි වෙලාවේ මේක කඩාගෙන වැටෙයිද කියලා කියන්න බැහැ. මේ විඳින දුක කියන්න කාත් කවුරුත් ළඟ පාතක නැහැ මහත්තයෝ. අද අපි ඉන්නේ ගොඩක් තනිවෙලා අසරණ වෙලා.”ගුණවතීගේ දෙනෙතින් කඩා වැටෙන කඳුළු කැට අතරින් ඒ අසරණකම අපට හුඟක් හොඳින් වැටහුණා. මෙතුවක් කාලයක් දරුවන්ටත් හොරෙන් කඳුළු වැගිරූ ගුණවතීගේ හදවතේ ඇති දුක අපි ඉදිරියේ ලෙහා දමන්න ඉඩදී අප බලා සිටියේ හදවතට දැනුණු දුක නොපෙන්වමින්.”මේ දරුවන්ගේ බඩගින්න නිවන්න මම ගොඩක් දුක් විඳිනවා. ලොකු දුවට අවුරුදු දහසයක්. දෙවැනි දුවට අවුරුදු නමයයි. පොඩිදුවට අවුරුදු අටයි. තුන්දෙනාම ස්කෝලේ යන්න ගොඩක් ආසයි. ඉගෙන ගන්නත් දක්‍ෂයි. මහත්තයලාට ඇත්ත කියන්න මම වැස්සකටවත් ස්කෝලෙකට ගිය කෙනෙක් නෙමෙයි. අද අපි දුක් විඳින්නේ ඒ හන්දා. ඒත් මම මේ විඳින දුක මේ දරුවන්ට විඳින්න දෙන්න බැහැ.”ගුණවතීගේ කුඩා නිවෙසපසුගිය දිනවල ඇදවැටුණු ධාරානිපාත වර්ෂාව ඉවක් බවක් නැතුව හැම තැනටම ඇද වැටී දෝර ගලායද්දී මේ පුංචි පැල්පතේ මුල්ලක තිබුණු දියණිවරුන්ගේ පොත්පත් ටිකත් කාටත් හොරා අරගෙන ගියේ හිත්පිත් නැතුවමයි. ඒ නිසාම දින ගණනාවක් ඉස්කෝලේ යන සිහිනය සිහිනයක්වම තියාගන්න මේ දියණියන්ට සිද්ධවුණා.”මෙතන ඉඳලා ඉස්කෝලේට හැතැප්ම හය හතක් විතර තියෙනවා. මේ දරුවෝ ඒ තරම් දුරක් යන්නේ පයින්මයි. සපත්තු කෑලි දෙකක්වත් නැතුව ඒ තරම් දුරක් පයින් යන්න බැහැ. ලොකුදුව මාස හතරක් විතර පාසලට ගියේ නැහැ. කකුල් දෙකට සපත්තු දෙකක් නැතුවම බැරිම තැන කොහොමහරි දුක් විඳලා මම සපත්තු දෙකක් අරගෙන දුන්නා. මේ තුන්දෙනාම ආසයි ඉස්කෝලේ යන්න. ඒත් ඕන පොත්, පැන්සල් අරන් දෙන්න මට ආර්ථිකයක් නැහැ.දවස තිස්සේ කොහොමහරි මහන්සිවෙලා එක වේලක් හරි මේ දරුවන්ට දෙන්න මම මේ මහපොළවත් එක්ක හැප්පෙනවා. දුවලට කන්න ඕන දෙයක් හරි ආස දෙයක් හරි තියෙනවා නම් කවදාවත් මට කියලා ඒවා ඉල්ලලා නැහැ. මම විඳින දුක දැකලා එයලා ඒවා හිතේ තියාගෙන ඉන්නවා. මට තේරෙනවා මහත්තයෝ පුංචි වුන් ආස දේවල්. ටොපියක්, චොක්ලට් එකක් තියා සෙල්ලම් බඩුවක්වත් දෙන්න පුළුවන් ශක්තියක් මම ළඟ නැහැ.””රජ මැදුරක ඉපදී සිටියා නම් නුඹත් රජෙකි පුතුනේ”. මාලනී බුලත්සිංහල අපූරුවට ගැයූ ගීතය මගේ මතකයට ආවා. ජීවිතේ කියන්නේ මේකද? ඇස්වල පුරෝගත්තු කඳුළු කැට හංගාගෙන මේ දියණියන් තිදෙනා මුහුණ දෙන්න බැරි තරම් ලැජ්ජාවකින් ඉන්න වග අපට තේරුණා. ඒ නිසයි මේ අසරණකම ඔබ ඉදිරියේ තියන්න අපි කල්පනා කළේ. අද ගුණවතීගේ ආර්ථිකය ගොඩගන්න ඇයට එකම පිළිසරණ වී ඇත්තේ මේ සියල්ල නිසොල්මනේ බලා සිටින මහවනය විතරමයි.”මේ දරුවන්ගේ තාත්තා ඉන්න කාලේ කුලියක් හරි කරලා කීයක් හරි හොයාගෙන ආවා. ඒත් අද එයා කොහේ ඉන්නවද මොනවා කරනවද කියලා කියන්න අපි දන්නේ නැහැ. මේ දරුවෝ තුන්දෙනයි මමයි තනිවුණා. එදා ඉඳලා මම මේ කැලේ ඇතුළට ගිහින් නෙල්ලි, අරළු, බුළු හොයාගෙන ඇවිත් කොහොමහරි විකුණගන්නවා. ඒ ගියත් දවස් දෙක තුනක්වත් කැලේ ඉන්න බලාගෙන යන්න ඕන.අද මට එහෙමවත් කරන්න බැහැ මේ දරුවෝ තුන්දෙනා තනියෙම හන්දා. මට බයයි මේ දරුවන්ට කරදරයක් වෙයි කියලා. ඒ නිසා ගිය පයින්ම පුළුවන් ඉක්මනට ආපහු එනවා.එහෙම ගිහින් හිස් අතින්ම ගෙදරට ආව වාර අනන්තයි. මහත්තයලාට තේරෙනවා ඇති මේ පැල්කොටේ මමයි මේ ගෑනු දරුවන් තුන්දෙනයි ගෙවන ජීවිතය කොහොමද කියලා. මට කොහොමහරි දුක්විඳලා මේ දරුවන්ගේ බඩගින්දර නිවාගන්න පුළුවන්. ඒත් පුළුවන් නම් කාටහරි කියලා මේ දරුවන්ට ඉස්කෝලේ යන්න පෑනක් පැන්සලක් පොතක් පතක් අරන් දුන්නොත් ලොකු පිනක්.”ගුණවතීට තියෙන්නේ අම්මා කෙනෙක් විදිහට තමන්ගේ දරුවන්ගේ අනාගතය පිළිබඳ බලාපොරොත්තු ගොන්නක්. එහෙත් මේ පුංචි පැල්පතේ හෙට දවස පැහැබර කරන්න හැකියාව තියෙන්නේ ඔබට අපට විතරමයි. මේ වෙනකොටත් ගුණවතීලා ගෙවන ජීවිතයට යම් සරණක් ලබා දෙන්න ගමේ ස්වේච්ඡා ආයතනයක් ඉදිරිපත් වුණේ හැකි විදිහට උදව්වක් ලබා දීමේ අරමුණින්. ගුණවතීගේ නිවහන ගොඩනඟන්න ඔවුන්ට සුළු වශයෙන් ශක්තියක් දීමට හැකි බවත් පුළුවන් නම් පින් කැමැති බොහෝ අයට ඒ වෙනුවෙන් දායක වෙන්නට හැකියාව තිබෙන බවත් ඔවුන් අපට කිව්වා.එහෙත් බැංකු පොතක ගිණුමක් තියා ගුණවතීලා සම්බන්ධ කරගන්න කිසිම හැකියාවක් නැති තැන අප ගමේ ස්වෙච්ඡා සංවිධානයේ දුරකතන අංකය ලබාගත්තේ ඔවුන් හරහා ගුණවතීලට සරණක් වෙන්න පුළුවන් කියන අරමුණින්. අදටත් මේ දිරාගිය පැල්පතේ බොහෝ දුක් ගින්දරක් උහුලමින් ජීවිකාව ගෙවන ගුණවතීත් මේ ආදරණීය දියණියන් තිදෙනාගේ ජීවිතවලටත් අඳුර නසා ආලෝකය එක්කළ හැක්කේ දයාබර පින් සිත් ඇති ඔබට විතරමයි.හැකි නම් ගුණවතීගේ දියණියන්ට පෑනක් පැන්සලක් පොතක් හෝ ලබාදෙන්න පුළුවන් නම් ඒක ගුණවතී ගෙවන දුක්ඛිත ජීවිතයට අස්වැසිල්ලක් වේවි. ඒක එහෙම වෙනවා නම් ඇත්තටම ඔබ එය කරන විශාල පුණ්‍යකර්මයක්. 2600 සම්බුද්ධත්ව ජයන්තිය ගෙවන මේ පින්බර වෙසක් මහේ එය අප ඔබ කරගන්නා නිම කළ නොහැකි කුසලයක් වේවි.ගමේ ස්වෙච්ඡා ආයතනයේ දුරකතනය – 055 - 2265160වසන්ත ජයසිංහ ආරච්චිගේහේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av1105298</link>
    <topic>පි‍්‍රයන්ත කාංචනා කැදැල්ල</topic>
    <author>හේමාලි විජේරත්න</author>
    <content>පි‍්‍රයන්ත කාංචනා කැදැල්ලමේ දිනවල ස්වාධීන රූපවාහිනිය ඔස්සේ අපේ නිවෙස්වල ආලින්දයට පැමිණෙන ජනපි‍්‍රය චරිතයකුයි මෙවර අපේ ආලින්දයට කැඳවා ගත්තේ. ඔහු ‘පබළු’ ටෙලි නාට්‍යයෙන් රසික ජනාදරය දිනාගත් ‘බෙනා මාමාගේ’ චරිතය රඟන පි‍්‍රයන්ත සෙනෙවිරත්නයි.පි‍්‍රයන්ත සිය ආදරණීය බිරිඳ සහ දරු දෙදෙනා සමඟ ජීවත්වන නිවහන පිහිටියේ පාණදුර ප්‍රදේශයේය. පි‍්‍රයන්තගේ උපන් ගම වැලිමඩ වුවත් ඔහුගේ මාපියන් කොළඹ සංක්‍රමණය වීමත් සමඟ පි‍්‍රයන්ත හැදී වැඩුණේ මේ ප්‍රදේශයේය.මේ දිනවල සිය නිවහනේ ඉදිකිරීම් කටයුතුවල නිරත වී සිටින ඔහු නිවහන ඉදිකරන තුරු දැනට පදිංචි වී සිටින්නේ ඒ අසලම පිහිටි වෙනත් නිවහනකය.මේ නිවෙසේ සාමාජිකයන් අතර පි‍්‍රයන්ත, ඔහුගේ බිරිඳ කාංචනා, දරු දෙදෙනා සහ කාංචනාගේ මව්පියෝ ද වෙති. පි‍්‍රයන්තට කාංචනා මුණගැසී ඇත්තේ ද කලා ක්ෂේත්‍රයේදීමය. පි‍්‍රයන්ත සේම කාංචනා ද කලාවට හිතැති රංගනයට දක්ෂතාවයක් දක්වන්නියකි. ඇය කැලණිය විශ්ව විද්‍යාලයෙන් හින්දි විෂය පිළිබඳ උපාධියක් හිමිකර ගත්තියකි.“කාංචනා මට මුණ ගැසුණේ මම ‘සාරංගා නැවෙන් ඇවිත්’ නාට්‍යයේ රඟපාන කාලේදී. එයත් ඒ නාට්‍යයේ රංගනයට එක්වෙලා හිටියා. ඊට කලින් තුමිඳු දොඩන්තැන්න නිෂ්පාදනය කරපු ‘අරුන්දතී’ නාට්‍යයේ එයා රඟපානවා මම දැකලා තිබුණා. මේ හමුවීම පේ‍්‍රම සම්බන්ධයක් වෙලා 2004 වසරේදී තමයි අපි දෙන්නා විවාහ වුණේ. දැන් අපි දෙන්නට දුවෙකුයි පුතෙකුයි ඉන්නවා.පි‍්‍රයන්ත - කාංචනා යුවළගේ වැඩිමල් දියණිය පූජානිට දැන් අවුරුදු හයක් වෙනවා. ඇය පාණදුර ලයිසියම් ජාත්‍යන්තර පාසලේ ඉගෙන ගන්නවා. මේ යුවළගේ දෙවැනි දරුවා පුතෙක්. ඔහු චිරාත් ගගන. ලයිසියම් ජාත්‍යන්තර පාසලේ පෙර පාසල් අධ්‍යාපනය ලබනවා.පි‍්‍රයන්ත - කාංචනා කැදැල්ලේ දවස ආරම්භ වෙන්නේ උදේ පාන්දරින්මයි. ඒකට හේතුව පි‍්‍රයන්තත් කාංචනාත් දෙදෙනාම උදේ හය වෙත්දි රැකියාවට පිටත්ව යාම. පි‍්‍රයන්ත ගල්කිස්ස විද්‍යා විද්‍යාලයේ ගුරුවරයෙක් වශයෙන් සේවය කරන අතර කාංචනා කොළඹ ආනන්ද බාලිකා විද්‍යාලයේ ගුරුවරියක්.“සාමාන්‍යයෙන් අපේ ගෙදර උදේ 4.30 ට විතර වෙනකොට අපි දෙන්නා අවදි වෙනවා. පි‍්‍රයන්ත උදේ 6.00 ට ගෙදරින් පිටත් වෙනවා ඉස්කෝලෙට යන්න. මටත් 6.00 වෙනකොට වෑන් එක එනවා ඉස්කෝලේට යන්න. අපි දෙන්නම ගෙදරින් පිටත් වුණාට පස්සෙ තමයි දරුවෝ දෙන්නා ඉස්කෝල යවන්න සූදානම් කරන්නේ. මගේ අම්මයි, තව අපිට උදව්වට ඉන්න කල්‍යාණි නංගියි තමයි දරුවන්ගේ වැඩ කටයුතු කරන්නේ. දරුවෝ දෙන්නා ලෑස්ති කරලා වෑන් එකට දැම්මම දවල්ට වෑන් එකෙන්ම ගෙදරට බස්සනවා.මේ නිවෙසේ උයන පිහින කටයුතු කාංචනාත් ඇගේ අම්මාත් සහයෝගයෙන් සිදු කරනවා. පි‍්‍රයන්ත නම් කිව්වෙ කාංචනා උයපු දවසක් මතක් කරලා බලන්න ඕන කියලයි. ඔහු තිරයේ කරන විහිළු කතා ගෙදරදිත් කරනවා වගේ. පි‍්‍රයන්තත් - කාංචනාත් දෙදෙනාම මේ නිවෙසට ආර්ථික වටිනාකමක් එක් කරනවා. නමුත් ආර්ථික කළමනාකරණය සිදුවෙන්නේ කාංචනා අතින්.“ගෙදරට බඩුමුට්ටු ගේන්න කාංචනා තමයි වැඩි හරියක්ම මාකට් යන්නේ. මගේ කාර්යබහුල ජීවිතයත් එක්ක ඒ වැඩ වෙලාවට කලාවට සිද්ධ කරන්න අමාරුයි. පි‍්‍රයන්ත ගුරුවරයෙක් හැටියට සේවය කරන්න වෙලා දැන් අවුරුදු 20 ක් පමණ වෙනවා. සිය වෘත්තීය ජීවිතේ සේම කලා කටයුතුත් සමබරව කරගන්න ඔහු දැඩි උත්සාහයක් දරනවා.“කලා කටයුතු නිසා සමහර අවස්ථාවල මට නිවාඩු දාන්නත් සිද්ධ වෙනවා. නමුත් ඉස්කෝල ළමයින්ගේ පාඩම් වැඩ ටිකත් කොහොමහරි කවර් කරනවා. කලා කටයුතු කරගෙන යන්නට මට ඉස්කෝලේ විදුහල්පතිතුමා ඇතුළු ආචාර්ය මණ්ඩලයෙන් සහ පිළියන්දල අධ්‍යාපන කාර්යාලයෙනුත් ලොකු සහයෝගයක් ලැබෙනවා.පි‍්‍රයන්තගේ බිරිඳ කාංචනා විවාහයෙන් පස්සෙත් රංගන කටයුතුවල නිරත වුණා. එහෙත් දරුවන් ලැබීමෙන් පසු ඇය කලාවෙන් සමු අරගෙන තිබෙනවා. ගෙදර දොර කටයුතුත් දරුවන්ගේ වැඩත් එක්ක ඇයටත් කලාවේ නිරත වෙන එක අපහසු කාර්යයක් බවයි පැවසුවේ.පි‍්‍රයන්ත මේ දිනවල ‘පබළු’ ටෙලි නාට්‍යයේ අවසන් රූ ගත කිරීම් සඳහා එක්වී සිටින අතර සඳුන් රාජකරුණාගේ ‘ආදරණීය චංචලා’ සහ චන්ද්‍රරත්න මාපිටිගමගේ ‘සුන්දර චන්දරේ’ ටෙලි නාට්‍යවල රංගනයට එක්වේ.මේ දිනවල පි‍්‍රයන්තට වැඩිම ප්‍රතිචාර ලැබෙනුයේ ‘බෙනා මාමාගේ’ චරිතය සඳහාය. කොටින්ම කිවහොත් පාරට බැස්සොත් බොහෝ දෙනෙක් අන්න ‘බෙනා මාමා’ යනුවෙන් කෑ ගසනු අපිද බලා සිටියෙමු.පි‍්‍රයන්තත් - කාංචනාත් දෙදෙනාම බෞද්ධයෝය. එහෙත් පි‍්‍රයන්තට නිතරම පන්සලට යාමට නම් අවස්ථාවක් නොවන බව පැවසූයේය.“කලා කටයුතුවල කාර්ය බහුලත්වය නිසා නිතර දෙවේලේ පන්සලට යන්න විදියක් නෑ. අනෙක් කාරණය නිදහසක් තිබුණත් සාමාන්‍යයෙන් කට්ටිය යන වෙලාවට පන්සලට යන්න විදියක් නෑ. මිනිස්සු මා දිහා බලනවා, කථා කරනවා. ඉතින් ඒක පන්සලට එන අනෙක් පිරිසට කරදරයක් නිසා මම යන්නේ නෑ. සමහර දවසට රාත්‍රී 10.00 න් පස්සෙ විතර මම පන්සලට යන අවස්ථා තිබෙනවා.පි‍්‍රයන්තගේත් - කාංචනාගේත් කැදැල්ල සිරියාවෙන් ඉතිරෙන්නේ පුංචි දූගේත් පුතුගේත් හුරතලයෙන්. මේ දෙන්නම ටී. වී. බලන්නේ පි‍්‍රයන්තගේ කරේ ඉඳගෙනලු. දෙන්නා කතා කරන්න ගත්තම අනෙක් අයට ටී. වී. බලන්න ලැබෙන්නේ නැතිලු. ඒ විතරක් නොවෙයි තාත්තා රඟපාන ඒවා අනුකරණය කරන්නත් පි‍්‍රයන්තගේ පුතා දක්ෂයෙක්. පි‍්‍රයන්ත කරන බෙනා මාමාගේ ගමන් විලාසය ඒ විදියටම අනුකරණය කරන්න පුතාටත් පුළුවන්.හේමාලි විජේරත්නඡායාරූප -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av1105299</link>
    <topic>ඇලෙක්සැන්ඩර්ගේ මරණ මංචකය</topic>
    <author/>
    <content>ඇලෙක්සැන්ඩර්ගේ මරණ මංචකයකපිල කුමාර කාලිංගපසුගිය පුංචි ඡන්දයට නාමයෝජනා බාරදෙන දවසේ, මම කොළඹ සිට මහනුවර බලා යමින් සිටියෙමි. අතරමඟ තැනින්තැන අපේක්ෂකයින්ගේ රිය පෙරහරය. ඉන්ටකූලර වැනි නවීන රථ මෙන් ම ගරාජයන්හි මුළු ගැන්නී තිබූ අබල දුබල පරණ වාහන ද එම පෙරහරවල දක්නට ලැබුණි. වල්ගය ඇල්ලුවේ ත්‍රීවිලර්ය.එක් රිය පෙරහරක බැකෝ රථයක් ද විය! කොන්ත්‍රාත්කරුවන් ටද ඡන්දය ඉල්ලීමේ තහනමක් නැත. අනෙක් අතට රථ බල පිරිස් බල ප්‍රදර්ශනය ජනපි‍්‍රය උපක්‍රමයකි. රට රටවල නිදහස් දිනවලදි යුද අවි, යුද රිය, නැව් හා ගුවන් යානා පෙන්වීම ද මීට සමානය.ප්‍රදර්ශන කාමය, බලකාමයේ ම එක් ස්වභාවයකි. තමන්ගේ තරම පෙන්වීම එක්තරා විදිහක තර්ජනයක් ද වෙයි.ධනය ඇති විට බලය ඕනෑවීම මිනිස් ස්වභාවයකි. බලය ඇතිවිට ද තව තවත් ධනය ඕනෑවෙයි. ඒ ඇති බලය රැක ගැනුමටය; වැඩිකර ගැනුමටය.Might is right  යනුවෙන් ඉංගී‍්‍රසි කියමනක් ඇත. එහි අරුත, හැම විටම වාසිය බලය ඇති පැත්තට යන්නයි.උපහාස රුසියෙකු වූ ප්‍රංශ ලේඛක වෝල්ටෙයාර්, ‘දෙවියන්වහන්සේ සිටින්නේ ද කාලතුවක්කු ඇති පැත්තේ’ යැයි කීවේද ඒ නිසාය.හරි-වැරදි කෙසේ වෙතත් ලෝකයේ පැවැත්ම උදෙසා ඇතුවත් බැරි නැතුවත් බැරි ‘බලය’ පිළිබඳව මෙසේ මිශ්‍ර සිතිවිලි ධාරාවක් ම’සිතෙහි මතුවන්නට වූයේ මෑතකදි විද්‍යුත් තැපෑලට ලැබුණු අගනා කතාවක් නිසාය. මහා ඇලෙක්සැන්ඩර් පිළිබඳ ජනප්‍රවාදයක් බඳු වූ ඒ කතාව මෙසේය.බිය යනු කුමක්දැයි නොදැන සිටි රණ විරුවකු ලෙස ලෝක ඉතිහාසයේ සඳහන් වන ඇලෙක්සැන්ඩර් මිය යන විට “ශ්‍රේෂ්ඨත්වයේ” මුදුන් පෙතට ම නැඟ සිටියේය. අරාබිය ජය ගැනීමේ සහ ඉන්දියාවට වූ මුහුදු මාර්ගය තවදුරටත් ගවේෂණය කිරීමේ අරමුණින් සිය අවසාන යුද්ධයට සැරසෙමින් සිටියදි ඔහුට දරුණු උණක් වැලඳුණේය.ඔහු මිය යතැයි කටකතා පැතිරෙන්නට විය. හේවායින්ට තම වීරවරයා බලන්නට අවසර ලැබුණි. ඔවුන් ඇලෙක්සැන්ඩර්ගේ සයනාගාරය අසලින් පේළි ගැසී ගමන් කරද්දි ඔහුට ශක්තිය ඉතිරිව තිබුණේ තම හිතෛෂි සෙබළුන්ගේ අත් අල්ලා ඔවුන් දෙස සංවේගි බැල්මක් හෙළීමට පමණි.තම ප්‍රධාන සෙන්පතියා ඇමතූ ඇලෙක්සැන්ඩර් ඔහුගෙන් ඉල්ලීම් 3 ක් කළේය.1. මා මිය ගිය පසු අවසන් ගමනේදි රාජකීය වෛද්‍යවරයා, මගේ මෘත දේහය අසලින් ම ගමන් කළ යුතුය.2. මගේ සිරුර සුසානයට ගෙන යන මාර්ගයේ රන් රිදී කාසි විසිරවිය යුතුය.3. මගේ දෑත පිටතට දිස්වන සේ මිනී පෙට්ටියෙන් ඉවතට දැමිය යුතුය.ඇලෙක්සැන්ඩර්ගේ ඉල්ලීම් එසේම ඉෂ්ඨ කෙරුණි. ලෝකයම ජය ගන්නට ජීවිත කාලය ම කැප කළ මහා වීරයකු අවසන් ගමන යන අයුරු බලා සිටි ජනතාවට ඔහු කළ ඉල්ලීම් තුනෙහි වූ සැඟවුණු අරුත් ද වැටහෙන්නට විය.රාජකීය වෛද්‍යවරයා අසලින් ම සිටිය ද, ඔහුට මරණයට ප්‍රතිකාර කළ නොහැකිය. ඇලෙක්සැන්ඩර් කෝටි ගණනින් මුදල් රැස් කළ ද ඔහුට ඉන් තඹ සතයකුදු එලොවට ගෙන යා නොහැකිය. මිනිසකු උපන්දින්නේ හිස් දෑතිනි. ඔහු ආපසු යන්නේ ද හිස් දෑතිනි.ඇලෙක්සැන්ඩර්ට තිබුණේ ඉතා කෙටි ජීවිතයකි. මිය යන විට ඔහුගේ වයස අවුරුදු 33 කි. ඇදහිය නොහැකි ආකාරයේ වික්‍රමයන්ගෙන් ඔහුගේ ජීවිත කතාව අලංකාර විය. එසේම මිනිසෙකු තම පරම සතුරකුට හෝ නොකළ යුතු දරුණු දඬුවම්වලින් එහි ඇතැම් කොටස් අඳුරු විය.ඇරිස්ටෝටල්ගේ ශිෂ්‍යයකු වූ ඇලෙක්සැන්ඩර් උගතුනට, කවියනට ගරු බුහුමන් දැක්වීය.එක් දිනක්, ඇලෙක්සැන්ඩර් බාල්දියක ජීවත් වූ ඩයෝජිනීස් නම් දාර්ශනිකයා දැකීමට ගියේය. තමා දෙසට එන රාජකීය පිරිස දුටු දාර්ශනිකයා මඳක් නැගී සිට එදෙසට හැරුණේය. ඩයෝජිනීස් හා කතා බහ කළ රජු ඔහුට තමාගෙන් සිදුවිය යුතු දෙයක් තිබේදැයි විමසීය.”එසේය මහරජ.. නුඹ වහන්සේ නිසා මගේ ඇඟට වැටෙන හිරු එළිය ටිකක් මුවාවන්නේය.”ඒ පිළිතුරෙන් පුදුමයටත් සතුටටත් පත් ඇලෙක්සැන්ඩර් ආපසු ගියේය. පසු කලෙක ඔහු මෙසේ කීවේය.”මම ඇලෙක්සැන්ඩර් නොවීමි නම්, ඒකාන්තයෙන් ම ඩයෝජීනිස් වන්නෙමි.”තවත් අවස්ථාවකදි යුද්ධයේදි ඩේරියස් රජුගෙන් පැහැරගන්නා ලද ඉතාම වටිනා දෙය ලෙස සැලකුණු අලංකාර පෙට්ටියක් ඇලෙක්සැන්ඩර් වෙත ගෙන එන ලදි. එය ඉතාම සුදුසු කුමකටදැයි ඔහු තම මිතුරන්ගෙන් විමසීය. පිළිතුරු වශයෙන් එක් එක් වටිනා දේ කියැවුණි.”නෑ... ඒ සඳහා ඉතාම සුදුසු දෙය හෝමර්ගේ ඉලියඩ් කාව්‍යයයි.”ඇලෙක්සැන්ඩර් පිළිතුරු දුන්නේය.’ජයග්‍රාහකයන්ගේත් ජයග්‍රාහකයා’ යන විරුදාවලිය දිනූ ඇලෙක්සැන්ඩර්ගේ සොහොන්ගැබ පිහිටි තැන තවමත් නිශ්චිතව සොයාගෙන නැත. එහෙත් ඔහුගේ පි‍්‍රයතම අශ්වයා වූ (Bucephal)බියුසිපල් මිය ගිය පසු මිහිදන් කළ ස්ථානය වර්තමාන පංජාබයේ ජේලාම් නමැති කුඩා නගරය බව හඳුනාගෙන ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av11052910</link>
    <topic>ආසියානු සිනමා කේන්ද්‍රයට 20 වසරයි</topic>
    <author/>
    <content>ආසියානු සිනමා කේන්ද්‍රයට 20 වසරයිආසියානු සිනමා කේන්ද්‍රයට 20 වසරක් සපිරී තිබේ.මෙහි නිර්මාතෘවරයා වන්නේ විද්වත් සිනමා ලේඛකයකු, ප්‍රබුද්ධ විචාරකයකු මෙන්ම මෙරට සිනමා සංස්කෘතියේ ප්‍රබල ක්‍රියාකාරිකයකු වන ඈෂ්ලි රත්න විභූෂණය. මේ ඈෂ්ලි සමඟ ආසියානු සිනමා කේන්ද්‍රයේ ගෙවුණු විසි වසර අළලා කළ කතාබහකි.සිනමා රසවින්දන වැඩමුළුවක් සඳහා ආසියානු සිනමා කේන්ද්‍රයේ ආරාධනයක් අනුව 1997 වර්ෂයේ ශ්‍රී ලංකාවට පැමිණි සුප්‍රකට ඉන්දියානු සිනමා විචාරක සෝමා චැටර්ජි මහත්මිය සමඟආසියානු සිනමා කේන්ද්‍රයේ ආරම්භය සිදුවන්නේ කොහොමද?1990 විතර වෙනකොට මම ආචාර්ය සුනිල් විජේසිරිවර්ධනත් එක්ක එකතුවෙලා විභවි සංස්කෘතික ආයතනය ආරම්භ කරනවා. මා එහි ආරම්භක සභාපති. ඔය අතරේ ඉන්දියාවේ අරුණා වාසුදේව් ට වුවමනා වෙනවා, ආසියානු සිනමාව මූලික කරගෙන සංවිධානයක් බිහි කිරීමට.නෙට්පැක් (NET PAC)  සංවිධානය බිහි වන්නේ එහි ප්‍රතිඵලයක් විදියට. NET PAC යන කෙටි නමින් හැඳින්වෙන්නේ NET WORK FOR THE PROMOTION OF ASIAN CINEMA යන්නයි. ‘ආසියානු සිනමාවේ ප්‍රවර්ධනය සඳහා වූ ජාලය’ යනුවෙන් එය සිංහලාර්ථ ගන්වන්න පුළුවන්. ඒත් එක්කම තමයි 1991 දී මේ රටේ ආසියානු සිනමා කේන්ද්‍රය බිහි වන්නේ.ඔබ හැටේ දශකය අග භාගයේ සිටම වගේ දේශීය සිනමා සංස්කෘතියත් එක්ක සක්‍රීය සබඳතා පැවැත්වූ විචාරකයෙක්.ලෙස්ලි බොතේජුගෙන් පසු මම ‘ඥානාර්ථ ප්‍රදීපය’ පුවත්පතේ සිනමා විචාරකයා වශයෙන් කටයුතු කළා. අර්නස්ට් පෝරුතොට පියතුමා මුණගැසීම මගේ සිනමා ලේඛන ජීවිතයේ සුවිශේෂ අවස්ථාවක්. මම මුලින්ම උන්වහන්සේ සමඟ කටයුතු කළේ තරුණ ක්‍රිස්තියානි ශිෂ්‍ය හා කම්කරු ව්‍යාපාරත් සමඟයි. ඔය අතරවාරයේ පෝරුතොට පියතුමා අපත් සමඟ එක්වී ජාතික කතෝලික සිනමා පර්ෂදය (ඕ.සී.අයි.සී) පිහිටෙව්වා. ඒ අනුව මම එහි ආරම්භක ලේකම් වුණා.ජාතික කතෝලික සිනමා පර්ෂදය හුදු කතෝලික සංවිධානයක් වුණේ නැහැ. ඒ නිසාම තමයි කොටසක් එය අගය කළෙත්. තවත් කොටසක් එය විවේචනය කළෙත්. ඊට පස්සේ මම ලංකා චිත්‍රපට සමිති සම්මේලනයේ සභාපති වශයෙන් ද කටයුතු කළා.ගෙවුණු දෙදශකය තුළ ආසියානු සිනමා කේන්ද්‍රයේ ක්‍රියාකාරකම් ඔබට කොහොමද විස්තර කරන්න පුළුවන්.ආසියානු සිනමා විශාරදයන් හමු වූ මොහොතක් (වටේ සිට) කෙන්ජි ඉෂිසාකා - ජපානය, පිලිප් චෙයා සිංගප්පූරු සිනමා උළෙලේ අධ්‍යක්ෂ, ආචාර්ය අරුණා වාසුදේව් - ඉන්දියාවේ සිනෙෆෑන් සිනමා උළෙලේ අධ්‍යක්ෂිකා, කිම් ඩොං ගෝ - කොරියාවේ ප්‍රසාන් සිනමා උළෙලේ අධ්‍යක්ෂ, ලතිකා පද්ගොන්කාර් ඉන්දියාවේ සිනෙමායා සඟරාවේ සංස්කාරිකා සමඟ.එය අංශ කීපයකින් විස්තර කරන්න පුළුවන්. මුලින්ම මම කැමැතියි අප මෙරට පවත්වපු සිනමා උත්සව ගැන කතා කරන්න. 1990 පවත්වපු ‘අසූව දශකයේ නව ඉන්දියානු සිනමා උළෙල’ තමයි අපේ මුල්ම සිනමා උත්සවය. එය අතිශය සාර්ථක වුණා.ඒ තරම් ප්‍රේක්‍ෂකයන් පිරිසක් සහභාගි වුණු චිත්‍රපට උළෙලක් එකල තවත් නොතිබුණු තරම්. ඉරාන සිනමාව, ස්වීස් සිනමාව අපේ රටට හඳුන්වාදීමට ආසියානු සිනමා කේන්ද්‍රයට හැකිවුණා. ඒ හැරුණුකොට ලෝක සිනමාවට අවුරුදු 100 පිරීම නිමිත්තෙන් ප්‍රංශ තානාපති කාර්යාලය හා එක්ව අප සංවිධානය කළ චිත්‍රපට උත්සවයත් කිසියම් සුවිශේෂත්වයක් දරනවා.ප්‍රසන්න විතානගේ ප්‍රමුඛ තරුණ නව සිනමාකරුවන් ජාත්‍යන්තරයට හඳුන්වා දීම සිදුකළේ ආසියානු සිනමා කේන්ද්‍රය නොවේද?ඔව්. ප්‍රසන්නගේ ‘අනන්ත රාත්‍රිය’ චිත්‍රපටය 1996 දී කොරියාවේ පූසාන් අන්තර්ජාතික චිත්‍රපට උළෙලේ හොඳම නව ආසියානු අධ්‍යක්ෂවරයා ලෙස ගෞරවනීය සඳහනක් ලැබීමත් සමගමයි ලෝකය අපේ තරුණ නව සිනමාකරුවන් හඳුනා ගත්තේ.ධර්මසේන පතිරාජ සෙසු සිනමාකරුවන්ට සාපේක්ෂව ගත්විට ජාත්‍යන්තර අවධානයට ලක් නොවූ ජ්‍යෙෂ්ඨ සිනමාකරුවෙක්. ඔහුගේ ප්‍රත්‍යාවලෝකන සිනමා උළෙලක් 2005 දී සිංගප්පූරු අන්තර්ජාතික චිත්‍රපට උළෙලේදි අප සංවිධානය කළා.පතිරාජගේ චිත්‍රපට නැරඹූ ප්‍රේක්‍ෂකයන් පුදුම වුණා, හැත්තෑ ගණන්වල ඔහු ඒවගෙ චිත්‍රපට හදපු එක ගැන. ඒ චිත්‍රපට අදත් නවතාවයකින් යුතුව බැලිය හැකි බවයි ඔවුන්ගේ අදහස වුණේ.2010 වර්ෂයේ කසාක් ස්ථානයේ පැවැති යුරේෂියා සිනමා උළෙලේ ජූරියට සහභාගි වූ අවස්ථාව. වමේ සිට මහාචාර්ය රෂ්මි දොරෙයිස්වාමි (ඉන්දියාව), ඈෂ්ලි රත්නවිභූෂණ, රවිමෝව් සදුල්ලෝ (ටජිකිස්ථානය)අපේ රටේ තවමත් අන්තර්ජාතික මට්ටමේ චිත්‍රපට උළෙලක් පැවැත්වෙන්නේ නැහැ. නමුත් අපටත් වඩා නොදියුණු බංග්ලාදේශය වැනි රටවල පවා අන්තර්ජාතික චිත්‍රපට උත්සව පැවැත්වෙනවා.බංග්ලාදේශයේ විතරක් නෙමෙයි. අද කාම්බෝජයේ පවා අන්තර්ජාතික චිත්‍රපට උත්සව පැවැත්වෙනවා. ඉන්දියාවේ හැම ප්‍රාන්තයකම වගෙ අන්තර්ජාතික චිත්‍රපට උත්සව පැවැත්වෙනවා. සිංගප්පූරුවේ අන්තර්ජාතික චිත්‍රපට උළෙලක් පවත්වන්න පටන් ගත්තේ මීට අවුරුදු විසිපහකට විතර කලින්. එතකොට සිංගප්පූරුවේ ජාතික සිනමාවක්වත් ගොඩනැඟී තිබුණේ නැහැ. අද ලෝකයේ හැම රටකම වගෙ අන්තර්ජාතික චිත්‍රපට උත්සව පැවැත්වෙනවා.අපේ රටේ විතරයි නැත්තේ. මේකට මැදිහත් වෙන්න ඕනෑ ජාතික චිත්‍රපට සංස්ථාව. සංස්ථාවට ජනාධිපති සිනමා සම්මාන උළෙලවත් පවත්වන්න බැරිකොට කොහොමද අන්තර්ජාතික චිත්‍රපට උළෙලක් පවත්වන්නේ? දැන් අවුරුදු තුනක් තිස්සේ ජනාධිපති සිනමා සම්මාන උත්සවයක් පැවැත්වුණේ නැහැ නේද? අපේ රටේ ‘අයිෆා’ සම්මාන උළෙලක් තිබ්බා තමයි. ඒත් චිත්‍රපට සංස්ථාව පසුගිය අවුරුදු තුනේ අපේ සිනමා ශිල්පීන්ට සම්මාන දීලා නැහැ.ආසියානු සිනමා කේන්ද්‍රයේ සෙසු ක්‍රියාකාරකම් මොනවාද?අපි විදේශීය සිනමාකරුවන්, සිනමා විද්වතුන් මෙරටට ගෙන්වල දේශන, වැඩමුළු පැවැත්වුවා. ඒවා බුද්ධිමත් සිනමා ලෝලයන්ට බෙහෙවින් ප්‍රයෝජනවත් වුණා. එසේම අපට පුළුවන් වුණා, සිනමා ප්‍රකාශන කීපයක්ම එළි දක්වන්න. ජාතික කතෝලික සිනමා පර්ෂදය පටන්ගත් ‘සිනෙසිත්’ වගෙ සිනමා සඟරාවක් ඊට පස්සේ පවත්වගෙන ගියේ ආසියානු සිනමා කේන්ද්‍රය.ඔබ තරම් අන්තර්ජාතික චිත්‍රපට උත්සවවල විනිශ්චය මණ්ඩල (ජූරි) නියෝජනය කළ ශ්‍රී ලාංකිකයෙක් තවත් නැති තරම් යැයි මා සිතනවා.පසුගිය කාලාන්තරයේදී මට පුළුවන් වුණා, වෙනිස්, බර්ලින්, ලෝකාර්නෝ වැනි ලෝකයේ ඉහළම පෙළේ ජූරිවලට එකතු වෙන්න. ඒක විරල භාග්‍යයක්. ඒ ඒ රටවල්වලට ගිය අවස්ථාවලදී මම පුළුවන් තරම් චිත්‍රපට බැලුවා මිසක් ඒ රට රාජ්ජවල ඇවිදල කිසිම සෞන්දර්යාත්මක ස්ථානයක්වත් දැකබලා ගත්තෙ නැහැ. ඒ අන් සියල්ලට වඩා සිනමාව මට වැදගත් වූ නිසයි.ආසියානු සිනමාව පිළිබඳ විද්වත්භාවයක් දරන ඔබ සමකාලීන ආසියානු සිනමාව දකින්නේ කෙබඳු විචාරාත්මක දෘෂ්ටියකින්ද?අද ආසියානු සිනමාවේ දැවැන්ත වර්ධනයක් දක්නට ලැබෙනවා. ආසියානු සිනමාවට චීනය, ඉරානය, කොරියාව, තායිවානය, ආර්මේනියාව, තායිලන්තය, තුර්කිය වැනි රටවලුත් අයත්. මේ වෙනකොට ආසියාතික සිනමාව උදෙසාම ලෝකයේ අන්තර්ජාතික චිත්‍රපට උත්සව කීපයක් ම පැවැත්වෙනවා. ප්‍රංශයේ වෙසුල්, කොරියාවේ පූසාන් හා ජොන්ජු, ස්පාඤ්ඤයේ බාර්සිලෝනා, ඉන්දුනීසියාවේ ජොග්ජා ඊට උදාහරණ.ආසියානු සිනමාවේ වර්ධනය තුළ ශ්‍රී ලාංකේය සිනමාව පවතින්නේ කෙබඳු ස්ථානයක ද?අපේ තරුණ සිනමාකරුවන්ගේ ප්‍රතිභාව ඉතා විශිෂ්ටයි. ප්‍රසන්න ජයකොඩිගේ අලුත් චිත්‍රපටයත්, විමුක්ති ජයසුන්දරගේ චිත්‍රපට දෙකත්, සංජීව පුෂ්පකුමාරගේ කුලුඳුල් සිනමා නිර්මාණයත් (ඉගිලෙන මාළුවෝ) ගැන ලොකු බලාපොරොත්තු තියාගන්න පුළුවන්. ඒ වගේම කෙටි චිත්‍රපට ඔස්සේ කුසලතා ප්‍රකට කළ අලුත් තරුණ පිරිසකුත් ඉන්නවා. ඔවුන් තමයි සමකාලීන ශ්‍රී ලාංකේය සිනමාවේ ආසියානු නියෝජනය ලෙස මා දකින්නේ.ඔබ අද නෙට්පැක් සංවිධානයේත් වගකිව යුතු තනතුරු දරන්නෙක්.නෙට්පැක් සංවිධානයේ මා තනතුරු දෙකක් දරනවා. ඒ මහා කළමනාකරු හා ජූරි සම්බන්ධීකාරක වශයෙන්. නෙට්පැක් ලේකම් කාර්යාලය මගේ යටතේයි ක්‍රියාත්මක වෙන්නේ. අන්තර්ජාතික චිත්‍රපට උත්සව 30 ක නෙට්පැක් ජූරිය සංවිධානය කිරීමේ වගකීම මා පිට පැවරී තිබෙනවා.ආසියානු සිනමා කේන්ද්‍රය 2009 කොරියාවේ 10 වන ජොන්ජු අන්තර්ජාතික සිනමා උළෙල සඳහා ශ්‍රී ලංකාවෙන් ඉදිරිපත් කළ විශේෂ දැක්මට සහභාගි වූ පිරිස (වමේ සිට) ඈෂ්ලි රත්නවිභූෂණ, ධර්මසේන පතිරාජ, අශෝක හඳගම, විමුක්ති ජයසුන්දර සහ ප්‍රසන්න විතානගේ.මෑත අවුරුදු කීපය තුළ ආසියානු සිනමා කේන්ද්‍රයේ යම් නිහඬතාවයක් දක්නට ලැබෙනවා. ඊට හේතුව කුමක්ද?අද පොදුවේ ගත්තම සංස්කෘතික සෝදාපාළුවක් තියෙන්නේ. ඒත් අපි අපේ ක්‍රියාකාරකම් නවත්වලා නැහැ. පසුගිය අවුරුදු විස්ස තුළ නෙට්පැක් සම්මාන දිනූ චිත්‍රපට කීපයක් ඇතුළත් චිත්‍රපට උළෙලක් සංවිධානය කරන්න අපි අදහස් කරනවා. ‘පවුරු වළලු’, ‘ඉර මැදියම’, ‘පාදඩයා’, ‘සරෝජා’, ‘සංකාරා’, ‘මේ මගේ සඳයි’ වැනි සිංහල චිත්‍රපට පවා නෙට්පැක් සම්මාන දිනා තිබෙනවා. චිත්‍රපට උළෙලක් පවත්වනකොට එහි කිසියම් ප්‍රමිතියක් තියෙන්න ඕනැ. මෑතකදි ජාතික චිත්‍රපට සංස්ථාව ඉන්දීය චිත්‍රපට උළෙලක් පැවැත්වුවා. එහි සමාරම්භක චිත්‍රපටය වුණේ ‘ත්‍රි ඉඩියට්ස්’. ඒක කුණු චිත්‍රපටයක්; අන්තිම ජරා චිත්‍රපටයක්. ඒ වගේම ඒ උළෙලට ‘අභිමාන්’ චිත්‍රපටයත් ඇතුළත් වුණා. ‘අභිමාන්’ කොච්චර නම් රූපවාහිනියෙන්ම පෙන්වලා තියෙනවද? මේ වගේ ප්‍රමිතියකින් තොරව චිත්‍රපට උත්සව පවත්වන එක විහිළුවක්.ඒ වගේම අපි ඉදිරියේදි ඉන්දීය සිනමාකරුවකු ගෙන්වා වැඩමුළුවක් සංවිධානය කිරීමටත් අදහස් කරනවා.සු.මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av11052911</link>
    <topic>විජේ මල්ලිගෙ කොලම</topic>
    <author/>
    <content>විජේ මල්ලිගෙ කොලමවිජේ මල්ලි සම්බුද්ධත්ව ජයන්ති කාලෙ වෙසක් බලන්න ගියේ නැතිවුණාට, බයිස්කෝප් එකක් දෙකක් නම් බැලුවා. බලාපු බයිස්කෝප් ගැන කොමෙන්ට්‍රි එක දෙන්නට පෙර, අර කෑමට පෙර කෑල්ල වගේ හදන්න පටන් ගත්තු ෆිල්ම්ස් එකක මුහුරත් එක ගැන ලිව්වොත් හොඳයි කියල හිතුනා. ෆිල්ම්ස් එක ‘කුස - පබා’. ඩිරෙක්ටර් අපි ඔහේල හොඳට දන්න අන්තිමට ‘උප්පලවණ්ණා’ සීන් එකට ගෙනාපු ප්‍රොෆෙසෝරි ආරියරත්න. මුහුරත් එක දවසෙයි ඊට පස්සෙයි කුස පබා ගැන ෆීල්ඩ් එකේ එක එක කතා.පබාවතීගෙ රෝල් එකට උමා ශංඛර්ව ගත්තෙ ලංකාවෙන් එකම එක නිළියක්වත් සොයාගන්න බැරිවුණාද, එතකොට තවත් කේස් එකක් උමා ශංඛර් කොහොමද පබාගෙ ඩයලොග් ඩිලිවරි කරන්නෙ සිංහල කියාගන්න බැරුව වගේ නෙගටිව් කතා.ෆිල්ම් එකක කාස්ටින් ගැන බලන්න වෙන රටවල්වල වගේ කාස්ටින් ඩිරෙක්ටර්ස්ල ඉන්නවද මේ ශ්‍රී ලංකාවෙ? ඩිරෙක්ටර්ම තව එයාගෙ යාළුවො එක්ක හරි ප්‍රොඩියුසර් එක්ක හරි ඩිස්කස් කරලා එයාට ෆිට් කාස්ට් එක තෝරගන්නව මිසක්.විජේ මල්ලිට නම් පූජා උමා ශංඛර් පබා හැටියට මිස් ෆිට් කියල හිතෙන්නෙ නෑ. ඩයලොග්ස් ඩබ් කරගන්න බැරියැ පබාවතීව නියමෙට ඇක්ට් කළාට පස්සෙ. උප්පලවණ්ණාට හිටපු සංගීතා වුණත් වැඩේට නරක නෑ ටිකක් ස්ලිම් වෙලා හිටිය නම්.එතකොට දිල්හානි අසෝකමාලාත් විජේ මල්ලිගෙ කාස්ටින් ලිස්ට් එකේ ඉන්නව.එදා මුහුරත් වෙලාවෙ සිළුමිණේ උපාලි සමරසිංහ ලොක්කත් කුස පබාගෙන් මාර ප්‍රශ්නයක්නෙ ඇහුවෙ. කව්සිළුමිණේ, කුස ජාතක කාව්‍යයෙ තියෙන සමහර සීන්ස්, ඔය මධුපාන උත්සව, අන්තඞපුර ලේඩීස්ලගෙ සීන්ස් එහෙම කොහොමද මේ කාලෙ ෆිල්ම්ස්වල පෙන්නන්නෙ කියලා. විජේ මල්ලිට හිතුනෙ අපි තිස්ස අබේසේකර ලොක්කගෙ ස්ක්‍රිප්ට් එක මොකක්ද කියල දන්නැතුව ඒව ගැන අහන්නෙ මොකටද කියල. විජේ මල්ලි ඊයෙ පෙරේදා ජාතක පොතේ කුස ජාතක කතාව කියෙව්වා.ඒකෙ ඔය මොකුත්ම නෑනේ මේන් ස්ටෝරිය මිසක්. මහා කාව්‍ය රචනා කරන කොට තියෙන්න ඕන නිසා ඔය මධුපාන උත්සව, අන්තඞපුර ලේඩීස්ලගෙ කතා දැම්මට ජාතක ස්ටෝරියටම අලුත් ඉන්ට්‍රපි‍්‍රටේෂන් එකක් දීල නම් අවුලක් නෑනේ.’කුස පබා’ ඒ ටයිප් එකේ මෙච්චර කල් හදපු ෆිල්ම්ස්වලට වැඩිය වෙනස් හිට් එකක් වෙයි කියල හිතෙන්නෙ ඒ වැඩේට ලයින් අප් වෙච්ච ටීම් එක ගැන හිතුවම. සුනිල්, ජැක්සන්, රෝහණ, වීණා, චන්න, රවීන්ද්‍ර ගුරුගේ, සනත් රවීන්ද්‍ර වගේ කට්ටියත් ඉන්නව නම් ඒක ෂුවර්එකටම මහින්දාගමනයක් නම් වෙන්න බෑනේ.මහින්දාගමනෙ නේ නියම බුඩිස්ට් බයිස්කෝප් එක මේ වෙසක් ජයන්තියෙ පෙන්නන්න. මහින්දාගමනෙ බලල ඉගෙන ගත්ත ඉතිහාසෙයි, දැනිච්ච බුද්ධාලම්භන ප්‍රීතියයි ගැන වැඩිපුර කොමෙන්ට්‍රි දෙන්න ගිහින් මේ සම්බුද්ධත්ව ජයන්තියෙදි අනවශ්‍ය අකුසල කර්මෙකට දායක වෙන්නෙ මොකටද කියල කල්පනා කරල විජේ මල්ලි සයිලන්ස් එකේ ඉන්න කල්පනා කළේ. ජයවිලාල් විලේගොඩ වගේ අපේ පරණ ෆිල්ම් ක්‍රිටික් කෙනෙක් හිටිය නම්, මෑන්ස්ට ලියන්න කෝටියක් විතර බඩු තිබුණ කියල තමයි විජේ මල්ලිට කියන්න වෙන්නෙ.කුස - පබා, මහින්දාගමනය - මෙන්න නෙක්ස්ට් ඇට්ට්‍රෑක්ෂන් එක දැන් පෙන්වනවා ‘කින්ග් හන්තර්’. ජයප්‍රකාශ් සිවගුරුනාදන් මල්ලිගෙ මේඩින් වැඩේ හෙවත් කුලුඳුල් ෆිල්ම්ස් එක. සිවා පත්තරේ ඉන්න කාලෙ ඉඳලා මෑන්ස් ළඟ හැංගිලා තිබුණු ටැලන්ට්ස් අපි දැක්කෙ.ෆිල්ම්ස් සීන් එකේදි සිවා සෙට්වෙච්ච ප්‍රසන්න විතානගේ, තිස්ස අබේසේකර, ජයන්ත චන්ද්‍රසිරි, වසන්ත ඔබේසේකර, ධර්මසිරි බණ්ඩාරනායක, ඉනෝකා සත්‍යාංගනී, අසෝක හඳගම, විජය ධර්ම ශ්‍රී වගේ ෆිල්ම් මීඩියම් එකේ කැප්ටන්ල එක්ක චීෆ් ඇසිස්ටන්ට්, ඇසිස්ටන්ට්, සෙකන්ඩ් ඇසිස්ටන්ට් ඩිරෙක්ටර් වෙලා හිටපු සිවා ගෙ ටැලන්ට් එක හන්ඩ්‍රඩ් පර්සෙන්ට් කින්ග් හන්තර්වල පේනව කියල සිවාව අන්දන්නෙ නෑ විජේ මල්ලි. ඒත් සිවාගෙ ෆස්ට් අටෙම්ප්ට් එක හොඳයි. විජය නන්දසිරිගෙ, මහේන්ද්‍රගෙ, ගිරාගෙ, කුමාරගෙ විතරක් නෙවි, අනර්කලීගෙ පවා ඇක්ටින් ටැලන්ට් එක ‘කින්ග් හන්තර්’ ෂේප් වෙන්න උදව්වෙලා තියෙනවා.කොමඩි ෆිල්ම්ස් හැදිල්ල මාර අමාරු ජොබ් එකක් තමයි. ඒත් ‘සිකුරු හතේ’ හිටපු විජයම නෙවි වුණත්, ඒකෙ ස්ක්‍රිප්ට් එක තරම් පවර්ෆුල් නැති වුණත් සිවා කියන්න හදපු ස්ටෝරියත්, ඒක ෆිල්ම් මීඩියම් එකට දාන්න කරපු ‘ට්‍රයි එකත් අගය කරන්නම ඕන. ‘කින්ග් හන්තර්’ බලලා හන්තර් නොවී, පික්චර් හෝල් එකෙන් එළියට එන්න පුළුවන් කියලයි විජේ මල්ලිට හිතුනෙ.සිවා අලුත් ලයින් එකට බෙස්ට් ඔෆ් ලක් කිව්වා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av11052913</link>
    <topic>ගැයුවට ජෝති ගේ ගී උපුටා කොවුලකු වෙනවද කළු කපුටා</topic>
    <author/>
    <content>ගැයුවට ජෝති ගේ ගී උපුටා කොවුලකු වෙනවද කළු කපුටාස්වර්ණදාස හේරත් ශ්‍රී ලංකාවේ ප්‍රකට කැසට්පට හා සංගත තැටි(CD)නිෂ්පාදකවරයෙකි. ‘ශ්‍රීමාලි’ හා ‘සවුන්ඩ් ලංකා’ ඔහුගේ අධිපතිත්වයෙන් පවත්නා ආයතන වෙයි. කැසට් පටයක් උදෙසා රාජ්‍ය සම්මාන හිමිකරගත් ශ්‍රී ලංකාවේ එකම නිෂ්පාදකවරයා ඔහුය. ආචාර්ය ප්‍රේමසිරි කේමදාසයන්ගේ ‘පහන් තරුව‘ කැසට් පටය සඳහා 1986 දි හොඳම කැසට් නිෂ්පාදනයට හිමි සම්මානය දිනාගත්තේ හේරත් මහතාය. (අමරසිරි පීරිස් ‘ළඳුනේ’ ගීතය ගයමින් ගායකයකු වශයෙන් දොරට වැඩියේ මෙම කැසට් පටයෙනි.)ස්වර්ණදාස හේරත් ගීත රචකයකු වශයෙන්ද කුසලතා ප්‍රකට කර ඇත. සංගීත විශාරද දයාරත්න රණතුංග හා මහාචාර්ය අමරා රණතුංග ගයන ‘අමරදේවි’ ගීතය ඔහුගේ ප්‍රබන්ධයකි. එසේම ලංකාවේ කැසට්පට සඳහා වැඩිම භක්ති ගී ප්‍රමාණයක් ලියූ රචකයා ලෙස ද හේරත් මහතා කීර්තියක් අත්පත් කරගෙන සිටී. ශ්‍රී ලංකා කැසට් - සී.ඩී. නිෂ්පාදක සංගමයේ හිටපු සභාපතිවරයා වන ඔහු අද එහි සාමාජිකයකු වශයෙන් කටයුතු කරයි.කැසට් - සී.ඩී. ක්ෂේත්‍රයේ ප්‍රකට නිෂ්පාදකවරයකු වන ඔබ අද නිහඬ ඇයි?අපි නිහඬ නැහැ. ඒත් අප නිහඬ කරවා තිබෙනවා.ඒ කවුරු විසින් ද?යම් යම් බලවේග විසින්. එකක් ව්‍යාජ කැසට්, සී.ඩී. ජාවාරම. අනික අනුන්ගේ ගීත ගායනා කිරීම.ඒ නිසා මොකක්ද සිද්ධ වෙලා තියෙන්නේ?මෙබඳු පසුබිමක අපිට අලුත් කැසට් පටයක් සී.ඩී. තැටියක් එළිදක්වන බැහැ. එක්තරා මාෆියාවක් ඒවා කොපි කරලා අඩු මිලට වෙළෙද පොළට දානවා. අපි වතුර අඳිනවා. හොරු නාගන්නවා. හොරුන්ට හම්බු කරන්නයි, අපි දුක් විඳින්නයි දෙකක් කරන්න බැහැනේ.මෙයට එරෙහිව ජනාධිපතිතුමන්ගේ මැදිහත් වීමෙන් දැවැන්ත මෙහෙයුමක් පොලිසිය පසුගියදා සිදුකළා නේද?ඔව්. අපි ඒ සම්බන්ධයෙන් සංගමයක් විදියට ජනාධිපතිතුමන්ටත් ආරක්ෂක ලේකම් තුමන්ටත් පොලිස්පතිතුමාටත් කෘතඥතා පූර්වක වෙන්න ඕනැ. මේ මෙහෙයුම නිතිපතා දීප ව්‍යාප්තව සිදුකළ යුතුය යන්නයි අපේ ඉල්ලීම. අදාළ වැටලීම් කර වැරදිකරුවන් නීතිය හමුවට ගෙනැවිත් 2003 අංක 36 දරන බුද්ධිමය දේපළ පනත යටතේ ඔවුන්ට දඬුවම් පැමිණ විය යුතුයි.ඔබ මෙය මාෆියාවක් බව සඳහන් කළා?ඔව්. මෙය පාතාලයත් එක්ක සම්බන්ධ ජාවාරමක්. පොලිසියට මිසක් අපිට සංගමයක් විදියට මේකත් එක්ක හැප්පෙන්න බැහැ. මොකද පසුගිය අවදියේ අපිට මරණ තර්ජන පවා ආවා.මෙරට කැසට්, සී.ඩී. කර්මාන්තයේ කීදෙනෙක් විතර යැපෙනවාද?ලක්ෂ තුනක් විතර. ගායක ගායිකාවන්, ගීත රචකයන්, සංගීතඥයන් විතරක් නෙමෙයි; වාදන ශිල්පීන්, ශබ්ද ඉංජිනේරුවන්, වෑන්වලින් ගොස් සී.ඩී. බෙදා හරින්නන්, රෙකෝඩ් බාර් හිමියන් මේ සියලු දෙනාම මෙයින් යැපුණා.නිෂ්පාදකවරයාට කොයි විදියටද මේ පාඩුව සිද්ධ වෙන්නේ?ගීත 16 ක් රැගත් සංගත තැටියක් නිෂ්පාදනය කිරීමට ලක්ෂ 16 ක විතර මුදලක් වැයවෙනවා. ඒ අනුව එක ගීතයකට වැයවන මුදල රුපියල් ලක්ෂයක්. ජාවාරම්කරුවන් මේ සංගත තැටිය කොපි කරලා පදික වේදිකාවේ රුපියල් 80 ට විකුණද්දි ඔවුන්ට එක ගීතයකට වැය වන්නේ රුපියල් පහක් වැනි සුළු මුදලක්. ඉතින් නිෂ්පාදකවරයාට ලක්ෂ 16 ම පාඩුයි.ඊළඟට ඔබ සඳහන් කළ අනුන්ගේ ගීත ගායනා කිරීම මේ කර්මාන්තයේ පරිහානියට බලපාන්නේ කොහොමද?අද එක්තරා SMS ගායක ගායිකාවන් පිරිසක් අනුන්ගේ ගීත ගායනා කිරීම බඩගෝස්තරයක් කරගෙන. ඔවුන් එච්.ආර්. ජෝතිපාල, ඇන්ජලින් ගුණතිලක, විජය කුමාරතුංග, ලතා වල්පොල, මිල්ටන් මල්ලවආරච්චි වැනි ප්‍රවීණ, දක්ෂ ගායක ගායිකාවන්ගේ ගීත ගායනා කරනවා. තරගවලට විතරක් මේවා ගායනා කළාට කමක් නැහැ. නමුත් සංගීත සංදර්ශනවල පවා ගායනා කරනවා. එතැනිනුත් නවතින්නේ නැතුව ඒ සින්දු රිංගින් ටෝන්ස්වලටත් විකුණනවා.මේකට වගකිවයුත්තේ ඒ ඒ ගීත ලියූ රචකයන් හා තනු නිර්මාණය කළ සංගීතඥයන් නේද?ඔව්. ඔවුන් පැහැදිලිවම මීට වගකිව යුතුයි.අප දන්නා තරමින් ජෝතිපාල ගේ ගීත වැඩි ප්‍රමාණයක් සංගත තැටිවලට නඟා ඇත්තේ ඔබ. අද එක්තරා තරුණ ගායකයෙක් ජෝතිපාල ගේ ගීත ගායනා කරනවා.ඒ සම්බන්ධයෙන්මට කියන්න තියෙන්නෙ මෙච්චරයි. “ගැයුවට ජෝතිගේ ගී උපුටා - කොවුලෙකු වෙනවද කළු කපුටා?” ජෝතිගේ ගීත ගායනා කරමින් ජෝතිට නිග්‍රහ කරන මේ නිර්මාණ බංකොලොත්කාරයන්ට කවදාවත් හරි යන්නේ නැහැ. හොඳක් වෙන්නේ නැහැ. අනික ජෝතිපාල කිසිම ගීතයක් තව කෙනකුට කියන්න ඉඩක් තියලා කියලා නැහැනේ.ගීත රසිකයන්ටත් මෙහිදි කිසියම් වගකීමක් පැවරෙනවා නේද?ඔව්. ව්‍යාජ ගී තැටි අලෙවිය විතරක් නෙමෙයි එය ළඟ තබා ගැනීමත් බුද්ධිමය දේපළ යටතේ දඬුවම් ලැබිය හැකි වරදක්. අනික මේ ව්‍යාජ ගී තැටි වාදනය කළාම සී.ඩී. යන්ත්‍ර හෝ පරිගණක යන්ත්‍ර ඉක්මනින්ම නරක් වෙනවා. ජෝතිපාල හෝ වෙනත් ප්‍රවීණ ගායක ගායිකාවකගේ ගීත තිබියදි ඔවුන්ගේ ගීත ගායන SMS ගායක ගායිකාවන්ගේ ගීත මිලදී නොගැනීමෙන් මේ හානිකර ප්‍රවණතාව වළක්වගන්න පුළුවන්. ඒ නිසා ගීත ලෝලයන්ටත් විශාල වැඩකොටසක් මෙතැනදි පැවරෙන බව කිවයුතු වෙනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av11052914</link>
    <topic>ශ්‍රී ලාංකිකයන්ගේ ගති පැවතුම් හරිම පි‍්‍රයමනාපයි</topic>
    <author>හේමාලි</author>
    <content>ශ්‍රී ලාංකිකයන්ගේ ගති පැවතුම් හරිම පි‍්‍රයමනාපයි‘සිද්ධාර්ථ ද බුද්ධා’ හීරඟපෑම සඳහා මෙරටට ආමනිෂා කොයිරාල කියයි2600 වැනි ශ්‍රී සම්බුද්ධත්ව ජයන්තිය නිමිත්තෙන් බෞද්ධ චිත්‍රපට මාලාවක්ම පසුගිය අවදියේ බිහිවිණ. ඒ සම්බුද්ධත්ව ජයන්ති කමිටුව, බණ්ඩාරනායක අනුස්මරණ සම්මන්ත්‍රණශාලා පදනම සහ ආචාර්ය නවීන් ගුණරත්න ප්‍රමුඛ ආසියා ආලෝක පදනම මූලික කොට ගෙනය.පසුගියදා සැමරූ ශි‍්‍ර සම්බුද්ධත්ව ජයන්තිය නිමිත්තෙන් ඉහත කී කමිටු තුනෙහි එකතුවෙන් සුවිසාල ප්‍රදර්ශනයක්, රිය පෙරහරක් ඇතුළු කර්තව්‍ය ගණනාවක් සිදුවිණ. එහි සුවිශේෂිම කාරණය වූයේ ශි‍්‍ර සම්බුද්ධත්ව ජයන්තිය නිමිත්තෙන් ඔවුන් නිෂ්පාදනය කරන්නට බලාපොරොත්තු වන ’සිද්ධාර්ථ – ද බුද්ධා’ නම් වූ සිනමා කෘතියයි.කලාකීර්ති එඩ්වින් ආරියදාස, සමන් වීරමන් සහ ඉතාලි ජාතික ආචාර්ය පල්ඩානෝ(paldano)විසින් තිරපිටපත ලියන ලද ‘සිද්ධාර්ථ ද බුද්ධා’ කෘතියේ ඉදිරි වැඩකටයුතු පිළිබඳ මාධ්‍ය දැනුම්වත් කිරීමක් පසුගියදා කොළඹ බණ්ඩාරනායක සම්මන්ත්‍රණශාලා පරිශ්‍රයේ සිරිමාවෝ බණ්ඩාරනායක ශාලාවේදී පැවැත්විණ.භූතානය, නේපාලය, ඉන්දියාව, මියන්මාරය ඇතුළු රටවල් ගණනාවක නළු නිළියන් රැසක් ද මේ සඳහා සහභාගි වූහ. මෙහි සුවිශේෂීම සිදුවීම වූයේ එම අවස්ථාවට ඉන්දීය නිළි මනීෂා කොයිරාලගේ පැමිණීමයි.’2600 වැනි ශි‍්‍ර සම්බුද්ධත්ව ජයන්තිය නිමිත්තෙන් ශ්‍රී ලංකාවෙන් මෙවැනි චිත්‍රපටයක් නිර්මාණය වීම අතිශයින්ම වැදගත් කරුණක්. මේ අවස්ථාවට බුදුන් උපන් දේශයේ උපන් මටත් සහභාගිවන්නට ලැබීම මගේ ජීවිතයේ ලද සුවිශේෂී භාග්‍යයක්. පසුගිය වෙසක් දින කිහිපය මම ගතකළේ ශ්‍රී ලංකාවේ.මේ රටේ මිනිස්සු පුදුම තරමේ භක්තියකින්, ආදරයකින් වෙසක් සමරනවා මම දැක්කා. ලෝකේ බොහෝ රටවල්වල මම සංචාරය කරල තිබෙනවා. ඒත් ලංකාව වගේ රටක් මම කවදාවත් දැකලා නෑ. ඒ තරමට මේ රට සුන්දරයි, රමණීයයි. ඒ වගේම මේ රටේ මිනිස්සුන්ගේ ක්‍රියා කලාපය, ගති පැවතුම්, ආගන්තුක සත්කාර ඉතාම පි‍්‍රය මනාපයි. සිත් ගන්නා සුලුයි. මේ වගේ රටකට එන්න ලැබීම ගැනත් මට සතුටුයි.ඒ වගේම මම විශේෂයෙන් කියන්න ඕන බුදුරජාණන් වහන්සේගේ මෛත්‍රි පූර්වක බව, කරුණා ගුණය මුළු ලෝකයට ගෙනියන මාර්ගක් විදියට මේ ඔබලා කරගෙන යන ‘සිද්ධාර්ථ - ද බුද්ධා චිත්‍රපටය ඉක්මනට නිර්මාණය කරලා ලෝකවාසී ජනතාවට දකින්න සලස්වන්න කියලත් ඉල්ලීමක් කරනවා.’සිද්ධාර්ථ – බුද්ධා’ චිත්‍රපටයේ පසුතල නිර්මාණය මේ වන විටත් ඉදිවෙමින් පවතී. ප්‍රධාන පසුතලය වන කපිලවස්තු පුරය මේ වන විට කැලණිය මානෙල් වත්ත ප්‍රදේශයේ ඉදිකර තිබෙන අතර අනෙකුත් රජමාළිගා ආදිය ඉදිකිරීම පිණිස ඉඩමක් පිළියන්දල ප්‍රදේශයේ අතිගරු ජනාධිපති මහින්ද රාජපක්ෂ මැතිතුමන් විසින් වෙන්කර දෙනු ලැබ ඇත.මේ සඳහා නිශ්චිත නළු නිළි පිරිස හා කාර්මික තොරතුරු පිළිබඳ ඉදිරියේදී දැනුම්වත් කිරීමට ඔවුහු බලාපොරොත්තු වෙති. දැනට මෙහි කැමරා අධ්‍යක්ෂණය සඳහා ඕස්ට්‍රේලියානු ජාතික ජෙෆ් බර්ටන් තෝරාගෙන ඇති අතර ලංකාවෙන් ප්‍රවීණ කැමරා ශිල්පී ඩොනල්ඩ් කරුණාරත්න තෝරාගෙන ඇත. ශ්‍රී ලංකා ජාතික චිත්‍රපට සංස්ථාවේ පූර්ණ අනුග්‍රහයද මේ සඳහා ලැබෙනු ඇත.හේමාලිඡායාරූපය - තිලක් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av11052915</link>
    <topic>අඬවන්න ලේසියි හිනස්සන්න අමාරුයි</topic>
    <author>හේමාලි විජේරත්න</author>
    <content>අඬවන්න ලේසියි හිනස්සන්න අමාරුයිකිං හන්තර් අධ්‍යක්ෂජයප්‍රකාශ් සිවගුරුනාදන්ඔහු ජයප්‍රකාශ් සිවගුරුනාදන්. මේ දිනවල ඊ. ඒ. පී. මණ්ඩලයේ සිනමා ශාලාවල තිරගත වන ‘කිං හන්තර්’ චිත්‍රපටයේ අධ්‍යක්ෂවරයාය. කිං හන්තර් සිවගුරුනාදන් ගේ කුලුඳුල් සිනමා පටයයි. එහෙත් ඔහු සිනමා කලා මාධ්‍යයේ කලක පටන් අත්දැකීම් සපිරූ ඇත්තෙකි. ඔහු 1981 දී උපාලි පුවත්පත් ආයතනයෙන් විශේෂාංග ලේඛකයකු හා පුවත්පත් ඡායාරූප ශිල්පියකු ලෙස වෘත්තීය ජීවිතය ඇරැඹූවෙකි. පසුව ඔහු ජයන්ත චන්ද්‍රසිරි සංස්කරණය කළ ‘නවලිය සිනමා අතිරේකයේ’ සිනමා විශේෂාංග ලේඛකයකු හා ඡායාරූප ශිල්පියකු ලෙස කටයුතු කළේය.පේ‍්‍රම් දිසානායක කර්තෘත්වය දැරූ ‘විචිත්‍ර’ හා ‘කලා’ පුවත්පත්වලට ද සම්බන්ධව කටයුතු කරන හේ නිලේන්ද්‍ර දේශපි‍්‍රය යටතේ දෙවැනි සහාය අධ්‍යක්ෂවරයකු ලෙස සිනමා ජීවිතය අරඹන්නේ ය. ඒ ප්‍රසන්න විතානගේ ගේ ‘සිසිල ගිනි ගනී’ සිනමා පටයෙනි.පසුව තිස්ස අබේසේකර, ප්‍රසන්න විතානගේ, පරාක්‍රම නිරිඇල්ල, ගාමිණී ෆොන්සේකා, ආරියරත්න ඇතුගල, ජයන්ත චන්ද්‍රසිරි, වසන්ත ඔබේසේකර, චන්ද්‍රරත්න මාපිටිගම, පි‍්‍රයන්ත කොළඹගේ, ධර්මසිරි බණ්ඩාරනායක, සුදත් දේවපි‍්‍රය, සුදත් මහදිවුල්වැව, ඉනෝකා සත්‍යාංගනී, සත්‍යජිත් මාඉටිපේ, අසෝක හඳගම, විජය ධර්ම ශ්‍රී, විශ්වනාත් බුද්ධික කීර්තිසේන ආදි නිර්මාණශීලී අධ්‍යක්ෂවරුන්ගේ නිර්මාණවල ප්‍රධාන සහාය අධ්‍යක්ෂ හා දෙවැනි සහාය අධ්‍යක්ෂ ලෙස කටයුතු කළේය.පසු කලෙක සිරස ටී. වී. ආයතනයට බැඳෙන ඔහු ‘නෝනාවරුනි, මහත්වරුනි, දාමිණී, කතුර, අහන්න ආසයි ගයන්න, නිදි කුමරි ආදි ටෙලි නාට්‍ය හා විචිත්‍රාංග අධ්‍යක්ෂණය කරන්නේය. රවීන්ද්‍ර ගුරුගේ යටතේ ‘ ද වීඩියෝ ටීම්’ ආයතනයට බැඳෙන සිවගුරුනාදන් එහිදී ප්‍රමුඛ පෙළේ රූපවාහිනි හා වෙළෙඳ දැන්වීම් මෙන්ම විවිධ වාර්තා වැඩසටහන් සඳහා ද නිර්මාණශීලී දායකත්වය පිරිනමන අතරතුරම ‘එතුමා’, ‘මෙතුමා’, ‘මැති නැතිදා’, ‘ආතබූත’ බිමකරණම්, ‘ෂෝට් කට්’ ආදී ටෙලි නාට්‍යය ගණනාවක්ම අධ්‍යක්ෂණය කළේය.ඔහු පසුගිය වසරේ ස්වර්ණවාහිනියේ විකාශය වූ ‘අළුපාට හීන’ හා දැනට ජාතික නාලිකාවේ විකාශය වන ‘කප් සුවහස් කල්’ ටෙලි නාට්‍යයේ ද අධ්‍යක්ෂවරයාය. මෙවැනි අත්දැකීම් රැසකින් සමන්විත ඔහු සමඟ ‘කිං හන්තර්’ චිත්‍රපටය පිළිබඳ කළ කතාබහකි මේ.‘කිං හන්තර්’ ඔබේ කුලුඳුල් සිනමා අධ්‍යක්ෂණය. මෙය ඔබ හඳුන්වන්නේ කුමන ගණයේ චිත්‍රපටයක් විදියට ද?ඇත්තටම ‘කිං හන්තර්’ චිත්‍රපටය මම හඳුන්වන්නේ දේශපාලන ප්‍රහසනයක් විදියට.කුලුඳුල් අධ්‍යක්ෂණය වශයෙන් ප්‍රහසනයක් කරන්න ඔබට හිතුණේ ඇයි?ඉස් ඉස්සරලම මට ප්‍රහසනයක් කරන්න හිතුණේ නෑ. මගේ පළමුවැනි ටෙලි නාට්‍යය නෝනාවරුනි මහත්වරුනි කළාට පස්සෙ මට බොහෝ දුරට ආරාධනා ලැබුණේ හැම තිස්සේම ප්‍රහසන ටෙලි නාට්‍ය කරන්න. ඔහොම ඉන්න අතරතුර තමයි ධම්මික සිරිවර්ධන කතා සාරාංශයකුත් අරගෙන මාව මුණගැහෙන්න එන්නේ චිත්‍රපටයක් කරමු ද අහන්න. ඒ කතාව ප්‍රහසනයක්. ලියලා තිබුණේ මහේෂ් තත්සර මද්දුමආරච්චි. අපි සාකච්ඡා කරලා තිර පිටපත සකසා ගැනීමෙන් පසුව ඒ තුළ මට සිද්ධ වෙනවා මගේ පළමුවැනි චිත්‍රපටය කරන්න.සමහරවිට ධම්මික සිරිවර්ධන නොහිටියානම් අදටත් මම චිත්‍රපටයක් කරන්නේ නෑ.ඒ වන විට ඔබ ප්‍රහසන ටෙලි නාට්‍ය මාලාවක් කරලා හිටියේ. චිත්‍රපටයේදීවත් ඉන් මිදෙන්න ඔබට වුවමනාවක් තිබුණේ නැත්ද?ඇත්තටම මට මිදෙන්න වුවමනාවක් තිබෙනවා.නමුත් තාමත් මගෙන් ඉල්ලන්නේ ප්‍රහසන. මම ඉන් මිදුණ ටෙලි නාට්‍ය කරල තිබෙන්නේ තුනයි.ඔබ කියන්නේ ඔබව ප්‍රහසන ගොඩට ඇදලා දාලා තිබෙනව කියල ද?එහෙමත් නෑ. නමුත් මේ රටේ එවැනි මත ගොඩනැඟෙනවා. කවුරුහරි ළමා චිත්‍රපටයක් කළොත් එයා ලේබල් වෙනවා ළමා චිත්‍රපටවලට. කවුරුහරි නළුවෙක් විකට චරිතයක් කළොත් ඔහුට කවදාවත් සීරියස් චරිතයක් කරන්න දෙන්නෙ නෑ. එහෙම අසාධාරණකම් වෙලා තිබෙනවා. විවිධ දේ කරපු අය අතළොස්සයි ඉන්නේ. විශේෂයෙන් එච්. ඩී. පේ‍්‍රමරත්න, උදයකාන්ත වර්ණසූරිය වැනි අයට විවිධ දේ කිරීමේ ඒ වාසනා ගුණය තිබුණා.මේ කාලයේ හැටියට කිං හන්තර් වැනි දේශපාලන ප්‍රහසනයක් පේ‍්‍රක්ෂකයන් කොයි විදියට බාරගනීවි ද?මම එදා ඉඳන්ම හිතන දෙයක් තමයි අපි හොඳ දෙයක් කළොත්, පේ‍්‍රක්ෂකයන්ට බලන්න පුළුවන් අවර ගණයේ නොවන, පවුලේ සියලු දෙනාට එකට ඉඳගෙන නරඹන්න පුළුවන් චිත්‍රපටයක් හරියට කළොත් පේ‍්‍රක්ෂකයෝ කවදාවත් ඒක ප්‍රතික්ෂේප කරන්නෙ නෑ. ඒ අනුව කිං හන්තර් චිත්‍රපටයත් පවුලේ හැමදෙනාටම එකට ඉඳගෙන බලන්න පුළුවන් චිත්‍රපටයක් කියලා මම විශ්වාස කරනවා.නළු නිළියන් තෝරා ගැනීමේදී අවධානය යොමු කළේ.මුල් සාකච්ඡාවේ ඉඳලම විජය නන්දසිරි ප්‍රධාන චරිතයට ඕන කියන තැන හිටියා. ඊට පසු මහේන්ද්‍ර පෙරේරා, අනර්කලී ආකර්ෂා, කුමාර තිරිමාදුර, ගිරිරාජ් කෞෂල්‍ය ආදින් මමත්, තිර රචක මහේෂ් හා නිෂ්පාදක ධම්මිකත් එකතු වෙලා සාකච්ඡා කරල තෝරගත්තා. මම තෝරගත්ත සියලුම ශිල්පීන් තමන්ගේ චරිතයට සාධාරණය ඉෂ්ට කළා කියලා මම හිතනවා.ප්‍රහසන රංගනයකට එක්විය හැකි අපේ රටේ නළු නිළියන්ගේ තත්ත්වය ඔබ දකින්නේ කොහොම ද?අපේ රටේ මම හිතන්නේ රඟපාන්න ශක්‍යතාවයක් ඇති නළු නිළියෝ ඉන්නේ ඉතාම අතළොස්සයි. එයිනුත් ප්‍රහසන රංගනයකට හැකියාවක් ඇත්තේ බොහොම ටික දෙනාටයි. ප්‍රහසන රංගනයක් කියන්නේ අධි රංගනයකින් තොරව කිසියම් වූ පරිචයකින් කළ යුතු දෙයක්. ප්‍රහසන රංගනයේ මානයන් දැනගෙන රඟපාන නළු නිළියෝ ලංකාවේ ඉන්නේ දෙතුන් දෙනයි. ඒ අතරින් මම හිතන විදියට අංක එකේ ඉන්නේ විජය නන්දසිරි.බොහෝ දෙනෙක් හිතන්නේ ප්‍රහසනයත් කරන එක ඉතාම පහසු කාර්යයක් කියලයි. ඔබේ අත්දැකීම අනුව කෙසේ ද?මගේ ජීවිතේ වැඩියෙන්ම මම වැඩ කරලා තියෙන්නේ සම්භාව්‍ය අධ්‍යක්ෂවරුන් යටතේ. නමුත් ප්‍රහසනය කියන්නේ ගැඹුරක් තිබෙන දෙයක්. මිනිහෙක් අඬවන්න ලේසියි. නමුත් සිනා ගස්සවන්න අමාරුයි.ඉදිරි නිර්මාණ කටයුතු ගැන කිවුවොත්?දැනට සැලසුම් කරලා නෑ. තව චිත්‍රපටයක් කිරීමේ බලාපොරොත්තුව තිබෙනවා. ඒකනම් දේශපාලනමය චිත්‍රපටයක්. ඒ සඳහා නිෂ්පාදකවරයකු සමඟ කතා කරමින් ඉන්නවා.හේමාලි විජේරත්නඋපුල් පෙරේරාඋපුල් ජයශාන්ත පෙරේරා කොළඹ ජාතික රෝහලේ සේවය කරන හෙද නිලධාරියෙකි. මෙම හෙද නිලධාරියා තුළ දක්ෂ සංගීතඥයකු ද ජීවත් වේ. ගී පද රචනයට මෙන්ම ගී තනු නිර්මාණය කිරීමට ද ඔහු තුළ ඇත්තේ නිසග දක්ෂතාවයක්. හෝකන්දර ප්‍රදේශයේ හැදී වැඩුණු උපුල් ජයශාන්ත අධ්‍යාපනය ලැබුවේ කොට්ටාව උතුර ධර්මපාල විදුහලෙන් සහ ඩී.එස්.සේනානායක විදුහලෙන්. පාසල් සමයේ පටන් සංගීතයට ඇල්මක් දැක්වූ උපුල් පාසලේදී තම සංගීත හැකියාවන් මනාව ඔපමට්ටම් කරගත්තේය.හෙද නිලධාරියකු ලෙස තම වෘත්තීය ජීවිතය ඇරඹීමෙන් පසුව ද ඔහු තම සංගීත ඥානය දියුණු කරගැනීමට උනන්දු විය. ප්‍රවීණ මෙන්ම නවක ගායක ගායිකාවන් රැසකටම මේ වන විට ගීත රචනා කර තනු නිර්මාණය කර ඇති ඔහු කොළඹ ජාතික රෝහලේ සිදු කෙරෙන සංගීතමය කටයුතු සඳහා සක්‍රීයව දායක වන්නෙකි. කොළඹ ජාතික රෝහලේ “වින්දන කවය” මඟින් නිකුත් කළ ”සුව ගී” සංයුක්ත තැටියේ අඩංගු ගීත 10ක පමණ පදරචනා සහ ගී තනු නිර්මාණ උපුල් ගේ ය.උපුල් තම සංගීත ජීවිතය තුළ තමා නිර්මාණය කළ ගී තනු නිර්මාණ අතරින් වැඩි කැමැත්තක් දක්වන්නේ හෙද සේවයේ නිර්මාතෘ නයිටිංගේල් මෙනෙවිය සමරනු පිණිස තමා නිර්මාණය කළ ගී තනුවටය. එම ගීතයේ පද රචනා කර ඇත්තේ ප්‍රවීණ ගීත රචක රත්න ශ්‍රී විජේසිංහයන් ය.”සරේ” සංගීත සඟරාව මඟින් පවත්වන ලද ගීත රචනා තරගයකදී ගී පද රචනා දහස් ගණනක් අතරින් ප්‍රථම ස්ථානය දිනාගැනීමට උපුල් ජයශාන්ත රචනා කළ “දුක දුරින් තියා” නම් ගීතයට හැකිවිය. පසුව එම ගීතය කොළඹ ජාතික රෝහලේ විශේෂඥ වෛද්‍ය මහාචාර්ය නෙවිල් ප්‍රනාන්දු මහතා විසින් ගායනා කරන ලදී.සංගීත ක්‍ෂේත්‍රයේ සාර්ථක ගමනක් යාමට බලාපොරොත්තු වන උපුල් තමන් පද රචනා කර තනු නිර්මාණය කර ඇති ගීත ප්‍රවීණ සහ නවක ගායක ගායිකාවන් වෙත ලබාදීමට සූදානමින් සිටී.ඔහුගේ ලිපිනය - නො. 60, හෝකන්දර දකුණ, හෝකන්දර.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av11052916</link>
    <topic>ලේක්හවුස් අමාදහර වෙසක් සදහම් කලාපයේ අසිරිය</topic>
    <author>ඡායාරූප - සුලෝචන ගමගේ</author>
    <content>ලේක්හවුස් අමාදහර වෙසක් සදහම් කලාපයේ අසිරිය ඡායාරූප - සුලෝචන ගමගේනිශ්ශංක විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av11052917</link>
    <topic>දැන් මේවා පත්තරවල මුල් පිටුවෙ ගියාම තමයි වැඩේ</topic>
    <author/>
    <content>දැන් මේවා පත්තරවල මුල් පිටුවෙ ගියාම තමයි වැඩේලියන්නේ නිව්ටන් ගුණසේකර අඳින්නේ හර්ෂ ගුණවර්ධනඩග්ලස් දැරණියගල නම් ධනවත් ව්‍යාපාරිකයා සමාජය ඉදිරියේ හොඳ මුහුණක් පෙන්වමින් ඊට යටින් සමාජ විරෝධි ක්‍රියාවල නියුතු ධනය හා බලයට කෑදර පුද්ගලයෙකි. ඔහුගේ දෙවන කසාදයේ බිරිඳ වන සේරා රඹුක්පොතද පුහු මාන්නයෙන් ඉදිමී සිටින උඩඟු තැනැත්තියකි. ඩග්ලස්ගේ පළමු විවාහයේ දියණිය වන රූමත් තිසරු හැමවිටකදීම සිය පියාගේත්, පුංචිඅම්මාගේත් අදහස් උදහස්වලට විරෝධය දක්වන්නියකි. ඇය සඳුන් කළුපහන නම් තරුණ කඩවසම් පුවත්පත් කලාවේදියෙක් සමඟ ආදර සබඳතාවක පැටලී සිටින අතර ඒ සඳහා ඇයට අනුපමා නම් ඇගේ යෙහෙළියක් උදව් කරයි. සඳුන් නවාතැන් ගෙන සිටින්නේ ඔහුගේ නැන්දනියගේ නිවෙසේ වන අතර ඇගේ දියණිය වන රූමත් අපර්ණා ඔහුට රහසින් ආදරය කරයි. එහෙත් සඳුන් ඊට අනුබල නොදෙයි.මේ අතරතුර ඩග්ලස් දැරණියගල ‘ගිනිසිළුව‘ නමින් චිත්‍රපටයක් නිෂ්පාදනය කරන්නට පෙලඹෙන අතර එහි රඟපාන කුසුම්රානි නම් රූමත් නිළිය සමඟ බිරියට රහසින් අයුතු සම්බන්ධතාවයක් ගොඩනඟා ගනී. චිත්‍රපට තාරකාවියක් වීමේ සිහිනයේ රැඳී සිටින අපර්ණා කෙසේ හෝ ‘ගිනිසිළුව‘ චිත්‍රපටයේ රඟපාන්නට අවස්ථාව උදාකර ගනී.එහිදි ඇයට හමුවන චිත්‍රපට නළු සුරේෂ් සමඟද ඇය ආදර සබඳතාවයක් ඇති කර ගනී. එහෙත් ඔහු විවාහක කපටි පුද්ගලයෙකු බව ඇය නොදනී. මේ කාලය තුළදී එතෙර වැඩිදුර අධ්‍යාපනය සඳහා ගිය සේරාගේ ඥාති පුත්‍ර නීතිඥ හෙක්ටර් කෑරගල නැවත ලංකාවට අවුත් නතරවන්නේ ඩග්ලස්ගේ සුවිසල් නිවෙසේය. මෙහිදී සේරා උත්සාහ කරන්නේ ඔහුට තිසරුව විවාහ කරදීමටය. එහෙත් තිසරු ඊට දැඩි ලෙස විරෝධය දක්වයි. ඇගේ අකැමැත්ත නොතකාම හෙක්ටර් ද ඇයට ආදරය පායි. ඔය අතරතුරදී නීති විරෝධි ක්‍රියාවකට ඩග්ලස් උසාවියේදී දඩකයි.මේ පුවත පත්තරේ පළකිරීම ගැන ඔහු සඳුන් සමඟ දැඩි ලෙස වෛර බැඳගනී. සියලු බාධක මධ්‍යයේ සඳුන්ගේ සහ තිසරුගේ ආදරය දලු ලියලා වැඩෙද්දී, කුසුම්රානිව සිය වසඟයට ගන්නට ඩග්ලස්ට බෙහෙවින් හිතැ’ති බතලගොඩ නම් දේශපාලකයා කුරුමානම් අල්ලයි.අද එතැන් සිට...ඩග්ලස් දැරණියගලව කොළඹ මහරෝහලට ඇතුළු කරන විටත් ඔහුට පියවි සිහිය ලැබී නොතිබුණි. මෙම මාරක රිය අනතුර ගැන සැළවූ බොහෝ දෙනෙක් ඒ වන විටත් රෝහල් පරිශ්‍රය වෙත පැමිණ සිටියහ. ඔවුන් අතර චිත්‍රපට අධ්‍යක්‍ෂ වංශනාථ ජයවීර ඇතුළු ‘ගිනිසිළුව‘ චිත්‍රපටයට සම්බන්ධ තවත් කීපදෙනෙක්ම සිටියහ. ආරංචිය ලද වහාම දිව ආ හෙක්ටර් කෑරගලද තිසරු අසලම රැඳෙමින් ඇගේ දුක නිවන්නට උත්සාහ කළේය.රෝහලට පැමිණි ඒ කාගේත් මුහුණු මත රැඳී තිබුණේ ශෝකය හා විමතිය දනවන සලකුණුය. ඒ මොහොතේ ශල්‍යාගාරයේ සැත්කමට භාජනය වෙමින් සිටි ඩග්ලස් දැරණියගල සිටියේ ජීවිතයත් මරණයත් අතර සටනකට මැදිවය. රෝහල වෙත පැමිණි සියලු දෙනා රැඳී සිටියේ ශල්‍යාගාරයෙන් පිටත වූ කොරිඩෝව තුළය. ඔවුන්ගෙන් ඇතැමෙක් තැනින් තැන එක් රොක් වී කුටු.. කුටු ගාමින් සිටියහ. ඔවුන් කසු කුසු ගානවා ඇත්තේ අප්පච්චි හා කුසුම්රානි අතර පැවැති තහනම් ඇසුර ගැන විය යුතු යැයි තිසරුට සිතිණ.පැයක පමණ බරපතළ ශල්‍ය කර්මයකින් පසුව ඩග්ලස් දැරණියගලව දැඩි සත්කාර ඒකකයට ඇතුළු කළ බව ඩොක්ටර් තේනබදු කීවේය.”දැන් නම් ඉතින් බය වෙන්න කාරණයක් නැහැ...” ඔහු හෙක්ටර්ගේ උරහිසට තට්ටු කරමින් මදහස පෑවේය.”මේ ඉන්නෙ එයාගෙ වයිෆ් ඩොක්ටර්...” සේරාව ඔහුට හඳුන්වා දෙමින් හෙක්ටර් කීවේය.”ඩ්‍රිරින්ක්ස් අරගෙන හස්බන්ඩ් වාහනේ ඩ්‍රයිව් කරලා තියෙන්නෙ.. දැට් ඉස් වෙරි ඩේන්ජරස්...””අපිට පේෂන්ට්ව දැන්ම බලන්න බැරිද ඩොක්ටර්...?””තව ටික වෙලාවක් ඉන්නවෙයි.. අයි.සී.යූ. එකට යන්න දෙන්න නම් අමාරුයි.. සමහරවිට ලෙඩාට ලේ දෙන්නත් වෙයි.. එයාගෙ බ්ලඩ් ගෲප් එක දන්නවද?””දන්නවා ඩොක්ටර්..” තිසරු විගස පිළිතුරු දුන්නාය.”එහෙනම් ඒ ගෲප් එකේම කෙනෙක්ව රෙඩිකරගන්න.. ඕ.කේ..?”ඔවුන්ට සිනාවකින් සංග්‍රහ කළ ශල්‍ය වෛද්‍යවරයා ටොක්.. ටොක් ගා සපත්තු හඬ නංවමින් නොපෙනී ගියේය.”ඔය බ්ලඩ් ගෲප් එක නම් හොයන්න ටිකක් අමාරු.. වෙයි..” හෙක්ටර් ඇහිබැමි වකුටු කරමින් කීවේය.”අපි කොහොම හරි ඒ ගෲප් එක තියෙන කෙනෙක්ව හොයා ගන්න ඕනැ.. හෙක්ටර් අය්යෙ..”ඒ සමඟම වාගේ කොරිඩෝව කෙළවරින් මතු වූ සඳුන්ගේ රුව දුටු සැණින් තිසරු ඔහු වෙතට දිව ගියාය.”ඔයා ආපු එක කොච්චර දෙයක්ද සඳුන්... අප්පච්චිට ලේ ටිකක් දෙන්න වෙයි කියලා ඩොක්ටර් මේ දැන් කිව්වා විතරයි..””තාම තියටර් එකේද?””ඔපරේෂන් එකට පස්සෙ දැන් අයි.සී.යූ එකට ගෙනල්ලා..””දෙය්යන්ගෙ පිහිටෙන් සේරම හරියයි තිසරු.. බය වෙන්න එපා..””අප්පච්චි ගෙදරට බොරුවක් කියලා ඊයෙ අර නැට්ටුක්කාරිත් එක්ක බණ්ඩාරවෙලයි ගිහින් තියෙන්නෙ සඳුන්..””හැබෑද..? ඒ විත්තියක් නම් අපිට ආරංචි වුණේ නැහැ..””දැන් මේවා පත්තරවල මුල් පිටුවෙ ගියාම තමයි වැඩේ.. මට නම් ලැජ්ජාවෙ බැහැ..””මේක පුංචි රටක්නෙ තිසරු.. කොහෙ ගියත් ආරංචි වෙනවා..””අර එහා කොරිඩෝ එකේ සේරා පුංචිත් එක්ක කතා කර කර ඉන්නෙ කව්ද දන්නවද..? එයා තමයි හෙක්ටර් අය්යා..””මගෙ ඇඟට ගොඩවෙයිද දන්නෙ නැහැ..””ඒක හරි වැඩක් නෙ..? ඔයා බය නැතුව ඉන්නකො...”තිසරු ඒ වචන ටික කියා කට ගන්නවාත් සමඟම හෙක්ටර් මුහුණ කළු කරගෙන ඔවුන් අතරට දිව ආවේය.”ඔහේ කව්ද.. මිස්ටර්..?””මං කව්රු වුණාම ඔයාට මොකද?””මෙයාට තමයි සඳුන් කලුපහන කියන්නෙ..? මං දවසක් සඳුන් ගැන හෙක්ටර් අය්යට කිව්වා මතක ඇති..””ආ.. ඒ ජෝකර්ද මේ..?””වැදගත් විදියට කතා කරන්න ඉගෙන ගන්න මහත්මයා..?””තමුසෙ කව්ද ඕයි මට උගන්වන්න?” කෝපයෙන් වචන පිට කළ හෙක්ටර් සඳුන්ට පහර දෙන්නට මෙන් ඉදිරියට පැන්නේය.”මොකක්ද හෙක්ටර් අය්යෙ ඔයාට හැදිලා තියෙන පිස්සුව? මෙතනින් ඔයා අහකට නොගියොත් මට ඔන්න නරක ගෑනියි කියන්න එපා.. එයා ඇවිත් තියෙන්නෙ අපිට උදව් කරන්න... වැදගත් මහත්තයෙක් විදියට හැසිරෙන්න..” තිසරු කෝපයෙන් ඔහුට බැණ වැදුණාය. හෙක්ටර් තවත් එක වචනයක් හෝ පිට නොකර හෙමින් පල්ලම් බැස්සේය.”ඔයා නම් මාර ළමයෙක්.. මිනිහගෙ කට එහෙම පිටින්ම වැහුණා.”තිසරුගේ මුහුණට එබෙමින් සඳුන් කට පුරා හිනැහුණාය.”ඔය වගේ මිනිසුන්ට එහෙම තමයි කතා කරන්න ඕනැ සඳුන්..””දැන් ගෙදර ගියාම ඔයාට විසුමක් වෙන එකක් නැහැ... තිසරු?””මං ඔය කාටවත් බයත් නැහැ.. ඔළුව පාත් කරන්නෙත් නැහැ.” තිසරු කීවේ නොසැලෙන හඬිනි.රාත්‍රී අට පමණ වෙනතුරු රෝහල් පරිශ්‍රයේ රැඳී සිටි සේරාත්, තිසරුත්, හෙක්ටරුත් ආපසු නිවෙස බලා පිටත් වී ආවේ ‘දැඩි සත්කාර ඒකකයේ’ වීදුරු කවුළුවෙන් ඩග්ලස් දැරණියගලගේ මුහුණ අවසන් වරට බැලීමෙන් පසුවය. නිරාවරණය වූ ඔහුගේ පපුව මත විවිධාකාර වර්‍ගයේ රබර් නළ සවිකර තිබූ අතර අශ්වාස ප්‍රශ්වාස පහසු කිරීම සඳහා මුව වැස්මකට සම්බන්ධ කළ නළයක් රතු පැහැති කිසියම් යන්ත්‍රයකට සවි කර තිබුණේය. මෙතෙක් හිතේ තදකරගෙන සිටි වේදනාව පිට කර හරිමින් සේරා, කඳුළින් පිරි දෑස අත රැඳී ලේන්සුවෙන් පිසදා ගත්තාය. ඒ දර්ශනය නෙත ගැටෙත්ම තිසරුටද ඉබේටම ඉකි ගැසිණ.හෙක්ටර් වාහනය පදවාගෙන ආවේ වැඩි කතාවක් බහක් නැතිවය. සේරා ඉදිරිපස අසුනට බර වී සිටියේ තෝන්තුවාවෙන් මෙනි. තිසරු සිතුවිලි ලොවක අතර මං වී සිටියාය.”සේරා පුංචි අප්පච්චිට ඉක්මනට සනීප වෙන්න කියලා අපි හෙට බෙල්ලන්විල පන්සලට ගිහින් බෝධි පූජාවක් තියමු.””ඒවා නම් මහ බොරු වැඩ..” ගියරය මාරු කරමින් හෙක්ටර් කට ඇද කළේය.”හෙක්ටර් අය්යට ඉතින් දෙය්යො.. බුදුන් විශ්වාස නැහැනෙ..””ඒක නෙමේ ඩගී අය්යගෙ බ්ලඩ් ගෲප් එක මොකක්ද සේරා අක්කෙ?””මං දන්න එකක් නැහැ..””ඒකට අවශ්‍ය කෙනාව මං දැනටමත් හොයාගෙනයි ඉන්නෙ..?””ඒ කව්ද..?” සේරා ඇස් දෙක ලොකු කොට තිසරු දෙස බැලුවාය.”අප්පච්චිගෙයි.. එයාගෙයි බ්ලඩ් ගෲප් දෙකම එක සමානයි.””ඉතින් කව්ද කියලා කියන්නකෝ?””අර ඔයා ජෝකර් කියලා ඇඟට කඩා පැන්නෙ.. අන්න එයා සඳුන් කලුපහන...””මොනවා.. ඒ මිනිහා? අපිට ඕනැ නැහැ ඒකාගෙ ලේ..” හෙක්ටර් කෝපය පිට කරමින් උස් හඬින් ගිගුරුවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av11052918</link>
    <topic>‘සු.මිගෙන් අහන්න’</topic>
    <author/>
    <content>‘සු.මිගෙන් අහන්න’ඉඳුරුවේ ජානක ප්‍රනාන්දුප්‍රශ්නය – ගායක එඩ්වඩ් ජයකොඩිත් සංගීත විශාරද සුදත් සමරසිංහත් එකවගෙයි නේද?පිළිතුර – එඩ්වඩ්ට අපහාස කරන්න එපා ජානක.පිළියන්දල බර්මින් කල්දේරාප්‍රශ්නය – එක්තරා ආධුනික ගායකයෙක් කියනවා එයාට ග්‍රේෂන් ආනන්ද නැගිට්ටවන්න පුළුවන්ලු.පිළිතුර – ඔක්කෝටම කලින් ඒ කියන ගායකයා නැඟිටල ඉන්න එපායැ. අනික ග්‍රේෂන් නැඟිට්ටවන එක ග්‍රේෂන්ගේ පුතා කරගනීවි. වෙනත් අය ඒ වැඩේට අවශ්‍ය වන්නේ නැහැ.හබරාදූවේ ගාමා ගාමිණී සුබසිංහප්‍රශ්නය - ‘රේඛාව‘ චිත්‍රපටයේ සංගීතයට මුලින් ම තෝරා ගත්තේ ආචාර්ය පණ්ඩිත් අමරදේවයන් බව කියන්නේ ඇත්ත ද?පිළිතුර - ඔව්. ඒත් අමරදේවයන් ඒ වනවිට සංගීතය ඉගෙනීමට ඉන්දියාවට ගියා. ඒ නිසා පසුව සුනිල් ශාන්ත තෝරා ගැනුණා.නාත්තන්ඩියේ රාජ් වර්ණකුලසූරියප්‍රශ්නය - විල්බට් ඇන්තනී ගයන ‘කවියන්ගේ රස හැඟුම පුබුදා තියා’ ගීතය ස්වතන්ත්‍ර තනුවක් ද? හින්දි අනුකාරක තනුවක් ද?පිළිතුර - හින්දි අනුකාරක තනුවක්. ‘භරෝසා’ චිත්‍රපටයේ ‘ආජ් කී මුලාකාත්’ ගීතයේ තනුව අනුවයි එය ගැයෙන්නේ.මාතර උපාලි ආරියවංශප්‍රශ්නය - ප්‍රවීණ කලාකරු ජී.ඩී.එල්. පෙරේරා ගේ ලිපිනය සොයා දෙන්න?පිළිතුර - ‘ගීතාංජලී’ බතලවත්ත, කරලියැද්ද, මහනුවර.ඉහළ තල්දූවේ ආනන්ද වික්‍රමආරච්චිප්‍රශ්නය - ‘සිහගිරි’ යනුවෙන් නම් කර තිබූ ආචාර්ය ලෙස්ටර් ජේම්ස් පීරිස් දෙහිවල උපන් ඔහුගේ මහගෙදර කඩා බිඳ දැමුවේ කවුද?පිළිතුර - එය රජයට පවරා ගනීවි යැයි බියෙන් ලෙස්ටර්ගේ ඥාතිවරියක් ඒ නිවෙස කඩා බිඳ දැමූ බව සඳහන් වෙනවා.අනුරාධපුරයේ නන්දවීර ගාල්ලගේප්‍රශ්නය - ආචාර්ය එන්.එම්. පෙරේරා චිත්‍රපටවල රඟපා තිබේ ද?පිළිතුර - ‘රාජකීය වික්‍රමය හෙවත් ශාන්තා’ (1925) නම් වූ නිහඬ සිංහල චිත්‍රපටයේ ප්‍රධාන චරිතය රඟපෑවේ ඔහු. එහෙත් මේ චිත්‍රපටය ලංකාවේ තිරගත වූයේ නැහැ.ගම්පහ ඉඳිගොල්ලේ අනිල් කුරුප්පුප්‍රශ්නය - සිංහල චිත්‍රපට නැරඹීමේ සංගමයක් පටන්ගන්නට අප අදහස් කරනවා. ඊට සුදුසු නමක් යෝජනා කරන්න?පිළිතුර - මේ කාලයේ පෙන්වන ඇතැම් සිංහල චිත්‍රපට දිහා බලද්දී ‘සමස්ත ලංකා තණ කොළ බුදින්නන්ගේ සංගමය’ හෝ පුන්නක්කු පානය කරන්නන්ගේ සංගමය’ වැනි නමක් ඊට යෙදුවොත් නරකද?හුණුපිටියේ ඩබ්ලිව්.බී. ජයන්තප්‍රශ්නය - ‘සරදම්’ චිත්‍රපටයට ධර්මදාස - ලතා යුවළ ගැන ‘අහසේ සඳසේ සඳේ ලප ලෙසේ’ ගීතය හින්දි තනුවක් නේද?පිළිතුර - ඔව්. ‘සරදම්’ චිත්‍රපටයේ සංගීතඥයා එස්. දක්ෂිණමූර්ති. මේ චිත්‍රපටයේ ආ සියලු ගී හින්දි - දෙමළ චිත්‍රපට ගී තනු අනුකරණ.මීරිගම ඩබ්ලිව්.එල්.පී. ධර්මරත්න.ප්‍රශ්නය - අංගුලිමාල’ හින්දි චිත්‍රපටයේ සිංහල දෙබස් කැවූ පිටපත තිබේ ද?පිළිතුර – නැහැ.මාතලේ ධර්මා ඒකනායකප්‍රශ්නය - ‘දොස්තර හොඳ හිත’ රූපවාහිනි වැඩසටහනට ඇතුළත් ‘පිස්සා මූ පිස්සා මූ - පිස්සු පූසා මූ’ ගීතය ලීවේ ප්‍රේමකීර්ති ද අල්විස් ද? ටයිටස් තොටවත්ත ද?පිළිතුර - ටයිටස් තොටවත්ත.මේ සතියේ පහත නම් සඳහන් අයත් ප්‍රශ්න එවා තිබුණා. ගෝනවල ජෙරාඩ් පෙරේරා, නාරම්මල චිත්‍රානන්ද සමරතුංග, උඩුගම්පොළ එන්. සිරිපාල, ක්‍රිශාන්ත කරුණාරත්න, හලාවත අනුර ශාන්ත පීරිස්, කැලණියේ චරිත් වාසල තන්ත්‍රි.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av11052919</link>
    <topic>සමෝධානය</topic>
    <author>සුනිල් මිහිඳුකුල</author>
    <content>සමෝධානයසුනිල් මිහිඳුකුලමා ‘දෙසතිය’ පුවත් සඟරාවේ වැඩ කරන කාලේ එහි සංස්කාරක වූ ගාමිණී විජේතුංග මට එක්තරා විශේෂාංගයක් පැවරුවා. ඒ විශේෂාංගයේ නම ‘එදා මෙදා තුර’. පැරණි කලාකරුවන් හමුවී කෙරෙන සම්මුඛ සාකච්ඡා ඇසුරෙන් තමයි ඒ ලිපි පෙළ සකස් කෙරුණේ. ඒ විශේෂාංගය නිසා තමයි මට ජී.බී. සේනානායක, මඩවල එස්. රත්නායක මෙන් ම ලයනල් එදිරිසිංහ වැනි දැවැන්ත කලාකරුවන් හමු වී සම්මුඛ සාකච්ඡා කිරීමේ විරල භාග්‍යය ලැබුණේ.සංගීත විශාරද ලයනල් එදිරිසිංහ මට මතක් වුණේ පසුගිය 23 දාට ඔහුගේ ගුණානුස්මරණය යෙදී තිබුණු නිසයි. එදිරිසිංහයන් හිටියේ කිරුළපන පැත්තේ.(දැන් ඒ පාර ලයනල් එදිරිසිංහ මාවත යනුවෙන් නම්කර තිබෙනවා.) නිවෙසට ගිය විට මුලින්ම මගේ ඇස ගැටුණේ කැබිනෙට්ටුව මත රාමුකර තිබූ රවින්ද්‍රනාත් තාගෝර්ගේ හා උස්තාද් අලව්දීන් ඛාන්ගේ ඡායාරූප. එදිරිසිංහයන් ශාන්ති නිකේතනයටත් භාත්ඛණ්ඩේ සංගීත විශ්වවිද්‍යාලයටත් ගිහින් තිබුණා. කොටින්ම සංගීත විශාරද උපාධිය ලබාගත් පළමු ශ්‍රී ලාංකිකයා ඔහු. එදිරිසිංහයන් සිතාර් වාදනය ප්‍රගුණ කළේ උස්තාද් අලව්දීන් ඛාන් යටතේ. එයා තමයි රවි ශන්කර්ගේ මාමණ්ඩි.ශාන්ති නිකේතනයේදී එදිරිසිංහයන් සංගීතය ඉගෙන ගත්තේ ඉන්දිරා ගාන්ධිත් එක්ක. ඒ කාලේ මේ දෙන්නගේ ප්‍රේම සම්බන්ධයක් තිබුණයි කියලත් අපි අහලා තිබුණා. මම ඒ ගැන අහද්දී එදිරිසිංහයන් හිනාවුණා මිසක් මුකුත් උත්තරයක් දුන්නෙ නැහැ.එදා එදිරිසිංහයන් මාත් එක්ක කතා කළේ කිසියම් සන්තෝෂයකින්. ඊට හේතු වුණේ ඔහු හිටපු රජයේ නිවාසයට මාසයකට රුපියල් 460 ක කුලියක් ගෙවන්න සිදුවීම. ඒ විතරක් නෙමෙයි. එවක හෘද රෝගියකු වූ එදිරිසිංහයන්ගේ බේත්වලටත් විශාල මුදලක් වැය කෙරුණා. ඔහු මාත් එක්ක මෙසේ කියා සිටියා.“මට ලැබෙන්නේ සුළු විශ්‍රාම වැටුපක්. ඒ වැටුපෙන් අට දෙනෙකුගෙන් යුත් අපේ පවුල නඩත්තු කරන්න අමාරුයි. ගෙවල් කුලී ගෙවලා, බේත්වලට වියදම් දරලා ඊට පස්සේ ඉතිරිවන මුදලින් එදා වේලවත් කන්න විදියක් නැහැ.”පණ්ඩිත් ජවහල්ලාල් නේරු ලංකාවට ආපු වෙලාවේ දිල්ලි ගුවන් විදුලි මධ්‍යස්ථානයේ සංගීතාධිපති ධූරය එදිරිසිංහයන්ට භාරගන්න කිව්වා. ඉන්දිරා ගාන්ධි ඔහුට නේරු විශ්ව විද්‍යාලයයේ සංගීත පර්යේෂණ නිලධාරි තනතුර භාරගන්න කිව්වා. ඒත් ඔහු ඒ එකකටවත් යන්නෙ නැතුව මේ විදියට දුක් විඳ විඳ ජීවත්වුණා.අද අපේ රටේ සංගීත විශාරදවරුන් සංගීතය පැත්තකින් තියලා වෙන වෙන ව්‍යාපෘතිවලින් ජීවිකාව ගෙන යනවා. ප්‍රථම ශ්‍රී ලාංකේය සංගීත විශාරදවරයා උසස් නිර්මාණ බිහි කරමින් සංගීත අධ්‍යාපනයට සුවිශාල මෙහෙවරක් ඉෂ්ට සිද්ධ කරමින්, සෝමදාස ඇල්විටිගල (සරෝද්) පී.වී. නන්දසිරි (තබ්ලා) ධර්මසිරි පෙරේරා (සිතාර්) සෝමසිරි ඉලේසිංහ (වයලින්) වැනි ශිෂ්‍ය පරපුරක් බිහි කරමින් කොටින් ම මුළු ජීවිතයම සංගීතයට කැප කරමින් ඉඳලා අවසානයේ දුක්විඳ මිය ගියා.මේ ලිපියට අදාළව පළවන එදිරිසිංහයන්ගේ ඡායාරූප මම එදා (1981) ‘දෙසතිය’ සඟරාව වෙනුවෙන් සම්මුඛ සාකච්ඡාව කරද්දී ගත් ඡායාරූපයයි. එම ඡායාරූපය ගත්තේ මට මතක හැටියට ප්‍රවෘත්ති දෙපාර්තමේන්තුවේ වෙන්ස්ලි මාතරආරච්චි.චන්දන විජේකෝන් මිතුරා ලියපු ‘ජනමාධ්‍ය හා සමාජ විඥානය’ නම් වූ පොත කියෙව්වා. එහිලා මා අවධානය දැඩිව දිනාගත් පරිච්ඡේද දෙකක් පිළිබඳ කරුණක් - දෙකක් සඳහන් කරන්න කැමැතියි. එකක් ’ජනමාධ්‍ය හා පෞද්ගලිකත්වය’. මාධ්‍යවේදීන් වුණාම ඕනෑම පුද්ගලයකුගේ පෞද්ගලිකත්වය ගැන සැලකිල්ල යොමු කිරීම වෘත්තීය වගකීමක් කරගත යුතු වෙනවා.මේ පරිච්ඡේදයේ එක් වැදගත් කියමනක් මා සිත් ගත්තා. ඒ තමයි ’යම් පුද්ගලයකුගේ පෞද්ගලිකත්වය පිළිබඳ අයිතිය පටන් ගන්නා තැන මාධ්‍යවේදියාගේ තොරතුරු දැනගැනීමේ අයිතිය කෙළවර වෙයි” යන්න.එහෙත් මහජන යහපත උදෙසා ඇතැමුන් ගේ පෞද්ගලිකත්වය හෙළිදරව් කිරීම මෙතැනට බලපාන්නේ නැහැ. උදාහරණයක් විදියට කිසියම් දේශපාලනඥයෙක් මහජන මුදල් යොදවා තම ගෙවත්තට තාර දමාගත හොත් එය හෙළිදරව් කිරීම ඔහුගේ පෞද්ගලිකත්වය කෙළසීමක් වන්නේ නැහැ.අනිත් පරිච්ඡේදය තමයි ’ජනමාධ්‍ය හා වාර්ගිකත්වය’. මෙරට වර්ගවාදී විඥානයක් පාඨකයන් තුළ ඇතිකිරීමට ඇතැම් සිංහල පත්‍ර පමණක් නෙමෙයි දෙමළ පත්‍ර පවා බලපා තිබෙනවයි කියන එක චන්දන මේ පරිච්ඡේදයෙන් මනාව ස්ඵුට කර තිබෙනවා. චන්දනගේ මේ පොත ජනමාධ්‍ය කලාව හදාරන විද්‍යාර්ථීන්ට අතිශය ප්‍රයෝජනවත් ග්‍රන්ථයක් බව අවසන් වශයෙන් සටහන් කරන්න කැමැතියි.සිනමාව ලෝකයේ බිහිවුණු සත්වැනි කලාව ලෙස පිළිගැනෙනවා. වේදිකා නාට්‍ය, චිත්‍ර, මූර්ති හා සාහිත්‍යයට සාපේක්ෂව ගත්තම සිනමාවට තියෙන්නේ අවුරුදු 125 ක වගේ ඉතාම කෙටි කාලීන වූ ඉතිහාසයක්. කලාව අතර ඉතාම කෙටි ඉතිහාසයක් ඇති චිත්‍රපට කලාව තවම ශේක්ෂ්පියර්ලා, ඩොස්ටොයෙව්ස්කිලා, ස්ට්‍රින්බර්ග්ලා බිහි කර නැති බව අපට හිටපු ඉහළම සිනමා කලා විද්වතකු වූ බෙනඩික්ට් දොඩම්පෙගම වරක් ප්‍රකාශ කර තිබුණා. මගෙ මතකය නිවැරදි නම් ඔහු එසේ කියා තිබුණේ සම්භාව්‍ය ජපන් සිනමාකරු අකිර කුරෝසව මියගිය අවස්ථාවේ ඔහු අනුස්මරණය කරනු වස් ලියු ලිපියකදී.‘ඩිස්ටි‍්‍රමිනේෂන් ඇන්ඩ් පොපියුලර් කල්චර්’ යන නමින් පොතක් ලියු ඇල්බට් හන්ට් මෙම මාතෘකාවට අවතීර්ණ වෙමින් ශේක්ෂ්පියර් නාටකය හෝ දහනව වැනි සියවසේ ශ්‍රේෂ්ඨතම නවකතාවල පූර්ණත්වය ලබා නැතත් ලුවි බුනුයෙල් සහ යාන් රෙනුවා ගේ සමහර සිනමා කෘති විසිවැනි සියවසේ බොහෝ කලා කෘති හා සැසඳිය හැකි බව ප්‍රකාශ කර තිබෙනවා.බුනුයෙල් ගේ ‘විරිදියානා’ වගේ චිත්‍රපටයක් ගත්තම ඒක විශිෂ්ට ගණයේ සිනමා කෘතියක් බව පැහැදිලිවම පෙනෙනවා. රෙනුවාගේ මා නරඹා ඇත්තේ එකම එක චිත්‍රපටයයි. ඒ ඔහු ඉන්දියාවේ රූපගත කළ ‘ද රිවර්’ පමණයි. ඒක ඒතරම්ම සාර්ථක චිත්‍රපටයක් නෙමෙයි. නමුත් රෙනුවා ඉතා විශිෂ්ට සිනමා කෘති කීපයක්ම නිර්මාණය කර තිබෙනවා. ඒ අතරින් ‘රූල්ස් ඔෆ් ද ගේම්’ ලෝකයේ එතෙක් මෙතෙක් බිහිවූ හොඳම චිත්‍රපට දහයෙන් එකක් ලෙස සැලකුම් ලබනවා.බුනුයෙල් හා රෙනුවා විතරක් නෙමෙයි ඩිසිකා, බර්ග්මාන්, ඇන්ටෝනියෝනි, ෆෙලිනි, ටෲෆෝ, ඔශු, රායි, තර්කොවුස්කි වැනි මහා සිනමාකරුවන් සම්භාව්‍ය කලා කෘති සිනමාව ඔස්සේ බිහිකර තිබෙන බව අපට නොපිළිගන්න පුළුවන් ද?‘ඇත්ත’ පත්‍රයේ හිටපු ප්‍රධාන කර්තෘවරයකු වූ කෘතහස්ත පුවත්පත් කලාවේදී බී.ඒ. සිරිවර්ධනයන් නිතර කියූ දෙයක් මට මතක් වෙනවා.“පත්තරවල පළවන ප්‍රවෘත්ති, ලිපි නිවැරදි වෙන්න ඕනෑ. වැරදි දෙයක් පළවුණොත් වැරදි දෙකක් සිද්ධ වෙනවා. එකක් දන්නෝ සිනාසෙති. අනික නොදන්නෝ මුලාවෙති.”මම මීට අවුරුදු 15 කට විතර ඉස්සර ‘දිනමිණ’ පත්‍රයේ උපකතුවරයකු විදියට වැඩ කරද්දී අපේ ජ්‍යෙෂ්ඨයන් දුන් එක් උපදේශයක් තමයි “කිසියම් ප්‍රවෘත්තියක තමාට නොතේරෙන අවුල් සහගත යමක් තියෙනවා නම් ඒ කොටස කපා දමන්න. මොකද තමන්ට තේරෙන්නෙ නැත්නම් පාඨකයන්ට ඒක කොහෙත්ම තේරෙන්නේ නැහැ.”මෙතැනදී ජ්‍යෙෂ්ඨයන් යැයි මා කිව්වේ බිනෝයි සුරේන්ද්‍ර, බ්‍රයන් ගෝමස්, අනඳපිය කුඩාතිහි වැනි අය. ‘දිනමිණේ’ අපේ ගුරුවරුන් වුණේ ඔවුන්. ඒ වෙනකොට එඩ්වින් ආරියදාස මහත්තය ලේක්හවුස් උපදේශකවරයෙක් ලෙස සේවය කරමින් උන්නා මට මතකයි. ආරියදාස මහත්තයා ‘නවයුගය’ පත්‍රයේ වැඩ කරද්දී ලබපු අත්දැකීමක් වරක් අප හා කියා සිටියේ මෙපරිද්දෙන්.“මා යටතේ හිටපු එක උපකතුවරියක් නෙළුම් කවි ගැන ලියැවුණු ලිපියකට නෙළුම් මලක පින්තූරයක් දාන්න ගියා. මම කිව්වා නෙළුම් කවි කියන්නේ නෙළුම් මල් ගැන කියැවෙන කවිවලට නෙමෙයි. කුඹුරේ ගොයම් නෙළන කොට කියන කවි කියලා.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=av11052920</link>
    <topic>ශිල්පා රාජ් කැදැල්ලට හුරතලෙක්</topic>
    <author>සුජීව තේවහෙට්ටිගේ</author>
    <content>ශිල්පා රාජ් කැදැල්ලට හුරතලෙක්බොලිවුඩ් නිළියක වුණත් ශිල්පා ශෙට්ටි ට පහුගිය දවස්වල ක්‍රිකට් පිටිය හැර වෙනත් දෙයක් තිබුණේ නැති තරම්. එයට හේතුව කුමක්දැයි ඔබ දන්නවා. පහුගිය දිනවල ක්‍රිකට් ලෝකය උණුසුම් කරවූ ඉන්ඩියන් පි‍්‍රමියර් ලීග් හෙවත් අයි.පී.එල්. තරගාවලියට සහභාගී වූ රාජස්ථාන් රෝයල්ස් ක්‍රිකට් කණ්ඩායමේ සම අයිතිකාරත්වය ශිල්පාටත් හිමිවී තිබීම එයට හේතුවයි.ඇය සහ ඇයගේ සැමියා වන රාජ් කුන්ද්‍රා මෙම ක්‍රිකට් කණ්ඩායමේ අයිතිකරුවන් බව නොදන්නා කෙනෙකු නැහැ.අයි.පී.එල්. නිසා පසුගිය සති කිහිපය තිස්සේ දැඩි කාර්ය බහුල වාතාවරණයකට හසුවී සිටි ශිල්පා සහ රාජ්, කුමක්දෝ රහසක් වසන් කරමින් සිටින බව ඔවුන්ගේ සමීපතම හිතවතුන්ට හැඟී ගියා. නමුත් ඒ රහස කුමක්දැයි ඔවුන් හාරා අවුස්සන්නට ගියේ නැහැ.එවැන්නක් කළහොත් ශිල්පා සහ රාජ් අමනාප වන්නට ඉඩ ඇතැයි ඔවුන් බොහෝ දුරට කල්පනා කළා. ඒ නිසා ඒ ගැන වැඩිදුර විස්තර විමසීමෙන් වැළකී සිටින්නට ඔවුන් තීරණය කළා.ඒ වුණත් ශිල්පා සහ රාජ් ගේ පවුලේ සමීපතම ඥාතීන් මේ රහස් කුමක්දැයි දැන සිටිනා වග ඔවුනට හොඳින් ම තේරුණා. ‘රහස හෙළිවෙන්නෙ නැතැයි!’ ඔවුන් මුනිවත රකිමින්ම සිතා ගත්තා.මීට සතියකට පමණ කලින් ශිල්පා සහ රාජ් වසං කළ රහස හෙළිවී තිබුණා. ඔවුන් දෙදෙනාටත් පවුලේ ඥාතීන්ටත් සීමාවී තිබුණු ඒ රහස මුළු ලොවටම හෙළිවී තිබුණා. එයින් කියැවුණේ ශිල්පා මව් පදවිය ලබන්නට සූදානමින් සිටින බවයි. රාජ් ට නැවතත් පිය පදවිය ලබන්නටත් ශිල්පාට මව් පදවිය ලබන්නටත් මුල්වූ වාසනාව, රාජස්තාන් රෝයල්ස් පිල මෙතෙක් හිමිකරගත් ජයග්‍රහණ ඉවත දමන්නට තරම් ඔවුන් දෙදෙනාට හේතුවක් වූවාට කිසිම සැකයක් නැහැ.සැබවින් ම එය එතරම් විශේෂත්වයකින් යුතු කාරණයක්.රාජ් සහ ශිල්පා විවාහ දිවියට ඇතුළත් වුණේ 2009 නොවැම්බර් 22 දායි. එදා සිට මේ දක්වා මේ යුවළ සිහින මැව්වේ පුතෙකු ගේ හෝ දියණියකගේ සෙනෙහස ලබන්නටයි. ඇය රාජ් සමඟ විවාහ වී ටික කාලයකට පසුව පුවත්පතක් සමඟ පැවැත්වූ සම්මුඛ සාකච්ඡාවකදී කියා සිටියේ තමන් මව් පදවිය ලබන්නට ඉතා කැමැත්තෙන් සිටින බවයි. “මමත් හරිම ආසයි දරු සුරතල් බලන්න. පුංචි පැටවුන්ට මම කොච්චර ආදරේද? දැනටමත් රාජ්ගේ ගෙදර පුංචි නර්සරි එකක් හදලයි තියෙන්නෙ.ඒක, අපිට ලැබෙන දරුවන්ටයි. අඩු ගානෙ දරුවො දෙන්නෙක්වත් අපිට හිටියොත් කොයිතරම් හොඳද?” එවකට තිස් හතර වැනි වියෙහි පසුවූ ශිල්පා එලෙස ප්‍රකාශ කර තිබුණා. (ශිල්පාගේ තිස් හය වැනි උපන් දිනය යෙදී තිබෙන්නේ ලබන ජුනි 8 දාටයි. තිස්පස් වැනි උපන්දිනයේදී නම් ඇයගේ සැමියා ඇය පුදුමයට පත්කරවමින් හදිසි විනෝද සංචාරයක් සූදානම් කළා. ශිල්පා එවැන්නක් තම සැමියාගෙන් බලාපොරොත්තු වුණේ නැහැ. මෙවරත් උපන් දිනයට සැමියාගෙන් ලැබෙන තෑග්ග කුමක්දැයි ඇය තවමත් දන්නේ නැහැ.)ශිල්පා ට මව් පදවිය අලුත් අත්දැකීමක්. නමුත් රාජ්, මීට පෙර පිය පදවිය ලබා තිබෙනවා. ඒ, ඔහුගේ පළමු විවාහයෙන්. කෝටිපති ව්‍යාපාරිකයෙකු වන රාජ්, මීට කලින් විවාහකරගෙන සිටියේ කවිතා යි. ඒ විවාහයෙන් ඔවුන් දෙදෙනාට පස් හැවිරිදි දියණියකද සිටිනවා.ඒ පුංචි දියණියගේ නම ඩෙලීමා. රාජ්, ශිල්පා සමඟ පෙමින් බැඳී සිටින බව ආරංචි වූ විට කවිතා පැසුවේ තම දියණියගේ නාමයෙන් ඒ සම්බන්ධය ඉවසා සිටි බවයි. නමුත් ඇය දැඩිව දෝෂාරෝපණය කළේ ශිල්පාටයි. “අපේ විවාහ ජීවිතය විනාශ වුණේ ශිල්පා නිසයි. රාජ් ගෙ හිත ශිල්පා ළඟට ගියේ ඒ කාලෙ ජනපි‍්‍රය වෙච්ච ‘සොලිබ්‍රිටි බිග් බ්‍රදර්’ කියන රූපවාහිනී වැඩසටහනින් ශිල්පා ජයග්‍රහණය කළාට පස්සෙයි. රාජ්, ශිල්පා ගැන එදායින් පස්සෙ උනන්දු වුණා.මම හීනෙන්වත් නොහිතපු විදිහට රාජ් වෙනස් වුණා. අපේ පුංචි දුව නිසා මම රාජ් එක්ක ජීවිතේ ගෙනියන්න උත්සාහ කළා. ඒත් එයා මගෙන් වෙන් වුණා.” කවිතා මේ කතාව කියා තිබුණේ රාජ් සහ ශිල්පා විවාහ වෙන්නට බලාපොරොත්තුවෙන් සිටි අවදියේදීයි. කොහොම වෙතත් රාජ් තමන්ගේ නිත්‍යානුකූල සැමියා බවට පත්වූ මොහොතේ පටන් ශිල්පා ගේ පැතුම වුණේ රාජ්ගේ නිවෙස තුළ තම කුසෙන් වැදූ දරුවන් දුව පනිනවා දකින්නටයි.ශිල්පා මව් පදවිය ලබන්නට සැරසෙන බවට ආරංචි පැතිර යද්දී ඉන්දීය විද්්‍යුත් මාධ්‍යයන් ඇයගෙන් මේ පිළිබඳව විමසුවා. ඇය පැවසුවේ ඒ ආරංචියෙහි ඇත්තක් නොමැති බවයි. ඉන් පසුව ඇය තම වෙබ් අඩවියෙහි ඒ ගැන සටහනක් තබා තිබුණා. “මම අම්මා කෙනෙක් වෙන්න යනවාය කියන ආරංචිය පැතිරුණාම දවස ගානෙම මගේ හිතවත් අය මට සුබ පතනවා. ඒ සුබ පැතීම් වලින් මම දැන් වෙහෙසට පත්වෙලා. ඔය කතාව බොරුවක්...” ශිල්පා එලෙස සටහන් කර තිබුණා.ඇය එලෙස පැවසුවත් පසුගිය දිනවල ඇය තම සැමියාත් සමඟ වෛද්‍ය සායනයකට ගිය බවයි කරුණු කාරණා දන්නා උදවිය ප්‍රකාශ කරන්නේ. එහෙම වුණත් ශිල්පා නම් තරයේ ම ප්‍රකාශ කරන්නේ මේ පැතිර යන ආරංචි සියල්ලම අසත්‍ය බවයි. “මම අම්මා කෙනෙක් වෙන්න යනවා නම් ඒ බව මම ලෝකෙටම කියනවා.” ඇය දැඩිව ප්‍රකාශ කළා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=am1105291</link>
    <topic>ආහාර පාලනය කළත් ව්‍යායාම කළත් බර අඩු නොවෙතියි මැසිවිලි එපා</topic>
    <author>ගාමිණී සුසන්ත</author>
    <content>ආහාර පාලනය කළත් ව්‍යායාම කළත් බර අඩු නොවෙතියි මැසිවිලි එපාබර වැඩි නොවීතබා ගැනීමත්ලොකුම ජයක්ස්ථුලභාවය (Obesity) අද ලොව පුරා විශාල සෞඛ්‍ය ගැටලුවක් බවට පත්වී ඇත. අද ශ්‍රී ලාංකිකයන් විශාල පිරිසක් ද ස්ථුලභාවයට ගොදුරු වී සිටිති.ස්ථුලභාවය ලෙස හඳුන්වන්නේ ශරීරයේ සාමාන්‍යයෙන් පවතින මේදය ප්‍රමාණයට වඩා වැඩි මේදය ප්‍රමාණයක් තැන්පත් වීමය. පිරිමියකුගේ ශරීර බරෙන් සියයට 25 කට වැඩි ප්‍රමාණයක් ද, කාන්තාවකගේ ශරීර බරෙන් සියයට 35 කට වැඩි ප්‍රමාණයක් ද මේදය තැන්පත් වී ඇත්නම් ඔහු හෝ ඇය ස්ථුලභාවයෙන් පෙළෙන්නේ යැයි සැළකේ.ස්ථුලභාවය මැන බලන මිනුම් දඬු කීපයක්ම ඇත. ඉන් ප්‍රධාන තැනක් ගන්නේ BMI අගයයි (Body Mass Index) එම අගය ලබාගන්නේ කිසියම් පුද්ගලයකුගේ උස මීටර්වලින් ද බර කිලෝග්රෑම්වලින් ද මැන එහි අනුපාතයක් ලබා ගැනීමෙනි. BMI අගය 25 ට වඩා වැඩි නම් එම පුද්ගලයා ස්ථුලභාවයෙන් පෙළෙන්නේ යැයි සැළකේ.BMI අගය අන්තර්ජාතික වශයෙන් පිළිගැනෙන අගයක් වුවද ආසියාතිකයන්ගේ එහි උපරීම අගය 23 ක් වෙයි. ආසියාතිකයන්ගේ BMI අගය 23 - 25 අතර පවතී නම් එම අවස්ථාව අධික බර (Over Weight) අවස්ථාව ලෙස සලකන අතර 25 ට වඩා වැඩි අවස්ථාව ස්ථුලභාවය යැයි ද කිසියම් අයකුගේ BMI අගය 40 ට වඩා වැඩි නම් එම පුද්ගලයා අධික ස්ථුලභාවයට ගොදුරු වූ අයකු ලෙස ද ගණන් ගැනෙයි.බොහෝ විට මේදය තැන්පත් වන්නේ සිරුරේ බඳ ප්‍රදේශයේය. බඳ ප්‍රදේශයේ වට ප්‍රමාණය මැන බැලීමෙන් ද එම පුද්ගලයාගේ ස්ථුලභාවය පිළිබඳව කිසියම් අදහසක් ලබාගත හැකිය. පිරිමියකුගේ බඳ ප්‍රදේශය සෙන්ටිමීටර් 90 ට සහ කාන්තාවකගේ බඳ ප්‍රදේශය සෙන්ටිමීටර් 80 ට වඩා වැඩි නම් එය ද ස්ථුලභාවයෙන් පෙළෙන අවස්ථාවකි.ඉහතින් දැක්වූ මැන බැලීම් ඉතා පහසුවෙන් කළ හැකි වන අතර එමඟින් කිසියම් අයකු ස්ථුලභාවයෙන් පෙළෙන්නේ ද යන්න පහසුවෙන් හඳුනාගත හැකි වනු ඇත.ස්ථුලභාවය යනු රෝගයකි; වේගයෙන් වර්ධනය වන රෝගයකි. මෙය වෙනත් රෝග ගණනාවකටම හේතු වන රෝගයක් ලෙස ද හැඳින්විය හැකිය. මේ නිසා මෙම ස්ථුලභාවය නම් රෝගය පිළිබඳව පැහැදිලි අවබෝධයක් ලබාගත යුතුය.පාසල් යන වයසේ පසුවන දරුවන්ගෙන් සියයට 3 - 6 අතර පිරිසක් ස්ථුලභාවයට ගොදුරු වී සිටිති.ස්ථුලභාවය පිළිබඳව අප වඩාත් අවධානයක් යොමුකළ යුත්තේ ඇයි? මෙය ඉතා වැදගත් පැනයකි.ස්ථුලභාවයෙන් පෙළෙන පුද්ගලයකු දියවැඩියාවට ගොදුරු වීමේ විශාල ඉඩකඩක් ඇත. කොලෙස්ටරෝල් මේදය වැඩිවීමටත්, අධි රුධිර පීඩනයටත් ස්ථුලභාවය සෘජුවම බලපාන හේතුවකි.ස්ථුලභාවයෙන් පෙළෙන පුද්ගලයකුට හෘදයාබාධ ඇතිවීමේ හැකියාව ද වැඩිය. රෝගියා අංශභාගය තත්ත්වයකට පත්වන ආඝාතය ඇතිවීමට ද ස්ථුලභාවය ප්‍රධාන හේතුවකි.නින්දේදී අධික ලෙස ගෙරවීම සමහරුනට ඇතිවී තිබෙන ගැටලුවකි. එය රෝගයකි. එම රෝගය නිසා නිදා සිටින විට හුස්ම ගැනීමට අපහසුවක් ඇතිවේ. එහි ප්‍රතිඵලය වන්නේ මොළයට ලැබෙන ඔක්සිජන් ප්‍රමාණය අඩුවීමය. නින්දෙන් අවධි වූ විට හිසරදයක් ඇතිවී උදේ කාලයේම එය පැවතීම, දවස පුරා නිදිමත ස්වභාවයක් පැවතීම, අමතක වීමේ ස්වභාවය වැඩිවීම, ලිංගික ආශාවන් හීනවීම, ලිංගික ක්‍රියාකාරිත්වයන් අඩුවීම වැනි තත්ත්වයන් එසේ මොළයට ඔක්සිජන් නිසි පරිදි නොලැබීම නිසා ඇතිවිය හැකිය. නින්දෙන් ගොරවන රෝගයට ප්‍රධාන වශයෙන්ම හේතු වන්නේ ද ස්ථුලභාවයයි.ස්ථුලභාවයේ තවත් අයහපත් ප්‍රතිඵලයක් වන්නේ ඔස්ටියෝ ආතරයිටිස් රෝගයට ගොදුරු වීමය. ශරීරයේ අධික බර පාදවල සන්ධිවලට දරාගත නොහැකි වෙයි. මෙහිදී පාදවල සන්ධි ඉදිමී ඇවිදීමේ අපහසුතාව ඇතිවේ.ස්ථුලභාවය මානසික සෞඛ්‍යයට ද බලපායි. මානසික ආතතිය, විෂාදය යන රෝගවලට ගොදුරුවීමේ ප්‍රවණතාවය ස්ථුල පුද්ගලයන් තුළ වැඩිය. විෂාදයෙන් පෙළෙන රෝගීන්ගේ අධික ලෙස ආහාර ගැනීම නිතර නිදා ගැනීම වැනි පුරුදු නිසා ද ස්ථුලභාවය වර්ධනය වේ. තවත් පැත්තකින් බැලුවොත් විෂාදය රෝගිහු ස්ථුලභාවයට ගොදුරු වෙති.ස්ථුලභාවය නිසා ඇතිවන තවත් අයහපත් තත්ත්වයක් වන්නේ “මදසරු භාවය” හෙවත් දරුවන් නොලැබී යාමේ හැකියාව වැඩිවීමය. ගැහැනු දරුවකුගේ ස්ථුලභාවය වැඩිවීම එම දරුවාගේ ආර්ථව චක්‍රය නිසි අයුරින් සිදු නොවීමට සෘජුවම බලපායි. එහිදී ගැහැනු දරුවන්ගේ මුහුණේ රෝම වර්ධනය වීමක් ද දක්නට ලැබේ.ස්ථුලභාවයට ප්‍රධානම හේතුව වන්නේ අධික ලෙස ආහාර ගැනීම සහ කුඩා කල සිටම “උදාසීන” ජීවන රටාවකට හුරු වීමය. මීට වසර 10 ක 12 ක පමණ කාලයක සිට පාසල් දරුවන්ගේ ජීවන රටාව පිළිබඳව සලකා බැලුවහොත් දරුවන් “උදාසීන” වීමට හේතු කීපයක්ම බලපා ඇති බව පෙනී යයි.පාසල් වෑන් රථවලින් පාසලට යාම, පාසලේදී ඉතා අඩු ක්‍රියාකාරිත්වයකට යොමු වීම, අධ්‍යාපන කටයුතුවලට පමණක් කාලය යෙදවීම ඒ හේතු අතර ප්‍රධාන වේ. වැඩිහිටියන් ද ඉතා කුඩා දුරක් ගමන් කිරීමට පවා ත්‍රීවිල් රථයක් යොදා ගනිති.දරුවන්ට ආහාර දීමේදී මවුවරුන් තුළ ඇති වැරැදි මතයන් නිසා ද දරුවන් ස්ථුලභාවයට ගොදුරු වන බව පෙනී යයි. දරුවන්ට පෙරැත්ත කරමින් බලෙන්ම වාගේ වැඩියෙන් ආහාර කැවීමට මවුපියෝ උත්සාහ ගනිති. දරුවන් ආහාර ගැනීමට කැමැත්තක් නොදැක්වුවද බලෙන්ම ආහාර ගිල්ලවීමට යති. එය කුඩා කල සිටම අධික ලෙස ආහාර ගැනීමට දරුවන්ව හුරු කරවීමකි.දරුවන්ට ආහාර අවශ්‍ය වූ විට ආහාර ගැනීමට පි‍්‍රය කරන අතර ආහාර අවශ්‍ය නැතිනම් ආහාර ගැනීමට කැමැත්තක් නොදැක්වීම දරුවන්ගේ හැටිය.ඒ පිළිබඳව නොසලකා දරුවාට ආහාර බලෙන් ගිල්වීම සුදුසු නැත. තම දරුවා මහතට පෙනුමට ඉන්නවාට අම්මලා කැමතිය. රූපවාහිනී දැන්වීම් ඊට බෙහෙවින් බලපායි.මවුවරුන් මතක තබා ගත යුතු ඉතා වැදගත් කරුණක් ඇත. ඒ; නිරෝගී දරුවකු යනු මහත දරුවකු නොවන බවය. දරුවාගේ උසට වයසට සරිලන බර දරුවාට ඇත්නම් එය හොඳටම ප්‍රමාණවත්ය.කාර්යබහුල දිවි පෙවත නිසා දරුවන්ගේ ආහාර වේල නිවසින් පිළියෙල කර දීමට තරම් ඉස්පාසුවක් මවුපියන්ට නොතිබිය හැකිය. ක්ෂණික ආහාරයක් කඩෙන් මිලදී ගෙන දීමට මවුපියෝ පුරුදුව සිටිති.කුඩා කල ක්ෂණික ආහාරවලට හුරුවීමේ පුරුද්ද ජීවිත කාලය පුරාම පැවතිය හැකිය. මෙවැනි අයහපත් පුරුදුවලට දරුවා හුරු නොකර බත්, ව්‍යංජන එළවළු, පලතුරු අඩංගු ආහාර වේලක් ලබාදීමෙන් දරුවා රෝග ගණනාවකින් මුදා ගත හැකිය.කුඩා දරුවා කිරිවල සිට ගන ආහාර දක්වා යාමේදී සාමාන්‍ය ආහාරවලට පමණක් හුරු කළ යුතුය. කිසි විටෙකත් දරුවකුට අධික කැලරි, අධික සීනි සහිත ආහාර පුරුදු නොකළ යුතුය. එමෙන්ම දරුවා කුඩා කල සිටම විවිධ ආහාර වර්ගවලට හුරු කළ යුතුය. ඇතැම් වැඩුණු දරුවෝ සමහර එළවළු වර්ග සමහර පලතුරු වර්ග ප්‍රතික්ෂේප කරති. මෙය දරුවකුගේ පෝෂණයට සෘජුවම බලපාන කරුණකි. එය දරුවාගේ ක්‍රියාශීලිත්වයට ද බලපානු ලැබේ.දකුණු කොළඹ ශික්ෂණ රෝහලේදියවැඩියාව සහ අන්තරාසර්ඝ රෝග පිළිබඳවිශේෂඥ වෛද්‍යඋදිත බුලුගහපිටියසමහර ඖෂධ වර්ග දීර්ඝ කාලයක් ගැනීම නිසා ද ස්ථුලභාවයට පත්වීමේ අවදානමක් පවතී. දියවැඩියාවට ලබා දෙන ඖෂධ, ප්‍රෙඩ්නිසිලෝන් වැනි ස්ටිරොයිඩ් ඖෂධ, මානසික රෝග සඳහා ලබාදෙන ඖෂධ වර්ග ඒ අතර වෙයි. ඉහත ඖෂධ ලබා ගන්නා අයකු, ජීවන රටාවේ යම් යම් වෙනස්කම් කරගැනීමෙන් එසේ ඖෂධ නිසා ඇතිවන ස්ථුලභාවයෙන් මිදිය හැකිය. තයිරොයිඩ් ග්‍රන්ථිය ආශි‍්‍රතව ඇතිවන රෝග ද ස්ථුලභාවය ඇතිවීමට හේතුවකි. මෙහිදී තයිරොයිඩ් ග්‍රන්ථියෙන් ශ්‍රාවය වන හෝමෝනවල ඌනතාවය ස්ථුලභාවයට බලපායි. එමෙන්ම ඇඩ්‍රිනල් ග්‍රන්ථියෙන් ශ්‍රාවය වන “කෝටිසෝල්” හෝමෝනය වැඩියෙන් ශ්‍රාවය වීම ද ස්ථුලභාවයට හේතු වේ.සමහරුන් කියන්නේ මව සහ පියා මහත නිසා තමාත් මහත බවය; තමාගේ මහත “ආරෙට” ආ එකක් බවය. එහි සත්‍යතාවයක් නැතිව නොවේ. එසේ වුවද එවැනි පුද්ගලයකුට වුවද, තම ස්ථුලභාවය අවම කරගැනීම සඳහා පැහැදිලි ලෙසම හැකියාව ඇත. ඒ සඳහා නිවැරැදි ආහාර පුරුදු සහ නිවැරැදි ජීවන රටාවක් අනුගමනය කළ යුතුය.ක්‍රියාශීලි ජීවන රටාවකට හුරු වීමෙන් ස්ථුලභාවයෙන් වැළකී සිටිය හැකි බව කලින් කීවෙමු. මෙහිදී ක්‍රියාශීලි ජීවිතයක් ගත කිරීම ලෙස හඳුන්වන්නේ ක්‍රීඩා පිටියකට හෝ ජිම් එකකට ගොස් ව්‍යායාම කිරීමම නොවේ. ඕනැම අයකුට තම රැකියාව කරන විට ක්‍රියාශීලීව එය කළ හැකිය. රැකියාවට යන ගමනේදී ක්‍රියාශීලී විය හැකිය. ඒ; එක් බස් නැවතුමක දුරක් හෝ පයින් ඇවිද යාමෙනි. රෙදි සේදීම, නිවස පිරිසුදු කිරීම, මිදුල පිරිසුදු කිරීම වැනි දේ තමන්ම කිරීමෙන් ක්‍රියාශීලී දිවි පෙවෙතක් ගෙවිය හැකිය.ස්ථුල පුද්ගලයන් ප්‍රධාන ආහාර වේල් තුනෙහි අඩංගු දෑ වෙනස් කළ යුතුය. කාබෝහයිඩ්‍රේට් අඩංගු ආහාර, අධික සීනි, අධික කැලරි අඩංගු ආහාර සීමා කළ යුතුය. හොඳින් මතක තබාගත යුත්තේ කිසි විටෙකත් ප්‍රධාන ආහාර වේලක් අතපසු නොකළ යුතුය යන්නය. නිතර සිසිල් බීම පානය කිරීමෙන් වැළකීම ඉතා වැදගත්ය.ළඟ අවශ්‍යම දේ ව්‍යායාම්ය. ස්ථුල අයට ව්‍යායාම කිරීම ද අපහසු වේ. ඒත් එය ව්‍යායාම නොකර සිටීමට හේතුවක් කරගන්න එපා. ව්‍යායාම කිරීම ඉතා සුළුවෙන් හෝ ආරම්භ කළ යුතුය. පළමු දිනයේදී විනාඩි පහක් පමණ ඇවිදීම වුවද ප්‍රමාණවත්ය. ක්‍රමයෙන් එම කාලය වැඩිකර ගත හැකිය. මෙහිදී වඩාත් සුදුසු ව්‍යායාමයක් වන්නේ වේගයෙන් ඇවිදීමය. එසේම ව්‍යායාම පිළිබඳ උපදේශකවරයකු යටතේ ව්‍යායාම කළ හැකිය. දිනකට පැය භාගයක් පමණ ව්‍යායාම කිරීමට හුරුවීමෙන් ස්ථුලභාවය පාලනය කරගත හැකිය.සමහර අයගේ මැසිවිල්ලක් වන්නේ හොඳින් ආහාර පාලනය කළ ද, දිනපතා ව්‍යායාම කළ ද, බරෙහි අඩුවක් සිදු නොවන බවය. බර අඩු නොවීම වෙනම කරුණකි. වැදගත් වන්නේ බර වැඩි නොවී තිබීමය. ස්ථුලභාවයෙන් පෙළෙන පුද්ගලයකුගේ බර කිසියම් අගයක පවත්වාගෙන යාම ද අසීරු කටයුත්තකි. ශරීර බර වැඩි නොවීමට කටයුතු කිරීම, රුධිර පීඩනය පාලනය කර ගැනීමට මෙන්ම හෘදයාබාධ තත්ත්වයන් අවම කරගැනීමට ද හේතු වේ.ස්ථුලභාවයට ඖෂධ වර්ග ද භාවිත කෙරේ. බොහෝ දෙනෙකුට අවශ්‍ය වන්නේ ඖෂධ මඟින් ස්ථුලභාවය පාලනය කර ගැනීමටය. එය කිසිසේත්ම සිදු නොවන්නකි. ඖෂධ ගත යුත්තේ ආහාර සහ ව්‍යායාම මඟින් ස්ථුලභාවය පාලන කරන අතරතුරය. වෛද්‍යවරයකු ස්ථුලභාවයට ඖෂධ නියම කරන්නේ ආහාර සහ ව්‍යායාම මඟින් ස්ථුලභාවය පාලනය වන්නේ නම් පමණි.බොහෝ දෙනෙක් තම ශරීර බර අඩුකර ගැනීම සඳහා රාත්‍රියට ආහාර නොගෙන සිටීමට පුරුදුව සිටිති. මෙය ඉතා වැරැදි සහගත ක්‍රියාවකි. ආහාර පාලනය පිළිබඳව තීරණයකට පැමිණිය යුත්තේ වෛද්‍යවරයකුගේ හෝ පෝෂණවේදියකුගේ හෝ උපදෙස් මතය. ප්‍රධාන ආහාර වේලක් නොගත් අවස්ථාවකදී ඊළඟ ආහාර වේල වැඩියෙන් ගැනීමට පෙලඹීම ස්වභාවිකය. එය බර අඩුවීමට නොව බර වැඩිවීමට හේතුවක් වේ.වඩාත් සුදුසු වන්නේ ප්‍රධාන ආහාර වේල් තුනෙහි ප්‍රමාණයන් අඩු කර ගැනීමය. ප්‍රධාන ආහාර වේල් තුන අතරතුර ගන්නා කුඩා ආහාර වේල්වලදී එළවළු පලතුරු එකතු කරගන්න. විශාල බඩගින්නක් ඇතිවී විශාල ආහාර ප්‍රමාණයක් ගැනීමෙන් වැළකීමට එය උපකාර වේ.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=am1105292</link>
    <topic>හිතේ කරදර ඇති අයට ඇඟපතේ අමාරුකම් හැදෙන්නේ මෙහෙමයි</topic>
    <author/>
    <content>හිතේ කරදර ඇති අයට ඇඟපතේ අමාරුකම් හැදෙන්නේ මෙහෙමයිදිනක් මා හමුවීමට පැමිණියේ අපූරු මිනිසෙකි. “ඔබ මා හමුවෙන්න ආවේ යම් රෝගයකට ප්‍රතිකාරයක් බලාපොරොත්තුවෙන් ද?” මම ඇසුවෙමි.“අපොයි නැහැ ඩොක්ටර්, මගේ හිත හයියයි. මට කිසි ලෙඩක් නැහැ” ඔහු පිළිතුරු දුන්නේ ය.ඒ පුද්ගලයා සිත පිළිබඳව හෝ රෝග පිළිබඳව විශේෂ දැනුමක් ඇත්තෙක් නොවේ. එහෙත් ඔහු කී දේ හුදෙක් වැදගම්මකට නැති ප්‍රකාශයක් ලෙස බැහැර කළ යුතු නොවේ. මට ඔහුගෙන් වැඩිදුරටත් ප්‍රශ්න කෙළෙමි.“ඔබ කියන දේ ගැන ඔබට හොඳටම විශ්වාස ද?”“ඩොක්ටර්ස්ලා අපට වඩා ලෙඩ ගැන දන්නවා තමයි. ඒත් මම හිතන්නේ මිනිස්සු හුඟක් හිතෙන් ලෙඩ හදාගෙන දුක්විඳිනවා කියලයි” ඔහු විස්තර කෙළේ ය.ඔහුගේ අදහස් තුළ බොහෝ දෙනෙකුට වැදගත් වූ පණිවුඩයක් අන්තර්ගත බැවින් මේ ලිපියට එම කරුණු පාදක කරගත්තෙමි.ඔබ රෝගයක් යැයි සිතන්නේ කුමක්ද?ඉංග්‍රීසි භාෂාවේ ඩිස් + ඊස් (Dis+ease) යන අරුතට අනුව රෝගයක් යනු සැපය, පහසුව නැති අවස්ථාවකි. රෝගියෙකුගේ සිරුරට ප්‍රතිකාර ලබාදීමෙන් මම ‘ සැපය’ සහ පහසුව යළි ලබාදිය හැකි වුවත් ඔහු නිරෝගී පුද්ගලයෙකු නොවිය හැකි ය. එයට හේතුව ඔහුගේ සිත තවමත් සැපයෙන් සහ පහසුවෙන් නොපවතින නිසා ය. එබැවින් සැබෑ නිරෝගී පුද්ගලයාගේ සිරුර මෙන් ම සිත ද නිරෝගීවීම වැදගත් ය.සිත යනු විස්මිත ශක්ති විශේෂයකි. යම් පුද්ගලයෙකු සතු ඕනෑම දෙයක් වෙනස්කිරීමේ හැකියාව සිතට තිබේ. ඒ සඳහා අවශ්‍ය වන්නේ කාලය සහ නිවැරදි ක්‍රමවේදය පමණකි. අපිරිසුදු සිතුවිලි මිනිසා රෝගී කරවන අතර යහපත් මානසිකත්වය ගොඩනැගීම තුළ රෝග ඉක්මනින් සුවවෙයි.දිනක් රෝගියෙක් ඖෂධ වර්ග කීපයක් ද රැගෙන මා සොයා පැමිණියේ ය. තමා අසනීප වූ බවත්, පෙර දින දින මා නොසිටි බැවින් වෙනත් වෛද්‍යවරයෙකුගෙන් බෙහෙත් ගත් බවත් ඔහු පැවසීය. නමුත් ඔහුට සුවයක් තිබුණේ නැත. මා එම ඖෂධ පරීක්ෂා කර බැලූ විට ඒවායෙහි වරදක් තිබුණේ ද නැත. මම එම ඖෂධ ඔහුට නොපෙනෙන ලෙස වෙනත් කවරයක දමා අලුත් බෙහෙත් යැයි ඔහුට දුන්නෙමි.පසුව ඔහු පැවසුයේ ඒවායින් ඔහුට ගුණ වූ බවයි. මා විසින් දෙන ඖෂධ වලින් ඔහුට ඉක්මනින් සුව වන බවට විශ්වාසයක් ඔහු තුළ විය.මා මිතුරු වෛද්‍යවරයෙක් ඔහුට වෙනත් ගමනක් යාමට ඇති බැවින් ඔහුගේ පෞද්ගලික සායනය එදින මට බාරගන්නා ලෙස මට දැන්වීය. මා එයට එකඟ වූ අතර ඉන්පසු ඔහු ඉතා අපූරු උපදෙසක් ද දුන්නේය.සායනයට පැමිණෙන සෑම රෝගියෙකුගේ ම රෝගී තත්වය තරමක් බරපතළ බව හඟවන ලෙසත්, සෑම කෙනෙකුටම අවම වශයෙන් ඖෂධ වර්ග හතරක් හෝ පහක් නිර්දේශ කර ඒ සඳහා සුදුසු මුදලක් ද අය කරන ලෙසයි.මම පුදුමයට පත්වීමි... එය සුදුසු නොවන බවත්, එසේ කළහොත් රෝගීන් වෙනත් සායනයකට යනු ඇති බවත් මම පෙරළා කීවෙමි. ඔහු සිනාසී ප්‍රකාශ කළේ එසේ නොකළහොත් රෝගීන් සතුටු නොවන බවත්, වෙනත් වෛද්‍යවරයකු කරා යන බවත් ය. රෝග සුවවීමට සිතෙහි ඇති සම්බන්ධය ඉහත කතාවලින් පැහැදිලි වෙයි.මනසේ ඍජුවම ඇතිවන රෝග මානසික රෝග ලෙස හඳුන්වයි.මනසේ ඇති ගැටලු නිසා සිරුරේ මතුවන රෝග ද තිබේ. ඒවා හඳුන්වන්නේ ඉතා විශාල සංඛ්‍යාවක් තිබේ. කොතෙකුත් ප්‍රතිකාර කළ ද විටින් විට සිරුරේ විවිධ ස්ථානවල මතුවන රෝගී තත්ත්වයන් තිබේ. ඔබ වෛද්‍යවරයකු වෙත ගිය ද ඔබට රෝගයක් නැති බව ඔවුහු පවසති. එහෙත් ඔබ බොහෝ පීඩා විඳින බව දන්නේ ඔබ පමණි.ජලය පිරී ඇති නළ පද්ධතියක පීඩනය වැඩි කළහොත් දුර්වල ස්ථානයකින් නළය, පුපුරා යයි. සිරුර පිළිබඳව ද එසේ ය. අභ්‍යන්තර මානසික පීඩන ආදිය වැඩිවන විට සිරුරේ විවිධ තැන්වලින් රෝග ලක්ෂණ මතුවීමට පටන් ගනියි. එසේ නැත්නම් දැනටමත් තිබෙන රෝගයක් උස්සන්න වෙයි.සයිකෝසොමැටික් රෝග මොනවා ද?* සිරුරේ විවිධ තැන්වල නිතර නිතර වේදනා ඇතිවීම.* ආහාර අරුචිය* වෙහෙසකර ස්වභාවය* අධික රුධිර පීඩනය* බර අඩුවීම* මලබද්ධය* ඉරුවාරදය හෝ වෙනත් හිසරුදාව* ආසාත්මිකතා* සුව නොවන තුවාල* ආමාශයේ තුවාල සහ ආම්ලික බවඑම රෝගවලින් සමහරකි.මහනුවර මහ රෝහලේ හදිසි ප්‍රතිකාර ඒකකයේ ප්‍රධානීසායනික මෝහන වෛද්‍යඑච්. දමිත් හෙට්ටිආරච්චිඔබ විවේකීව කල්පනා කරන්නේ නම් අපගේ බොහොමයක් රෝග පීඩාවලට අපගේම සිත සම්බන්ධ බව වැටහෙනු ඇත.“දැන් ඔය සයිකෝසොමැටික් ගොඩේ නැති ලෙඩක් නැති තරම්” එක් උගත් මහතෙක් මා සමඟ පැවසීය.එම අදහස කොතරම් නිවැරදි දැයි ඔබටම වැටහෙනවා නොවේ ද?කෙනෙකුගේ සිත රෝග ඇති කරවීමටත්, රෝග සුව කරවීමටත් හේතු වන්නේ කෙසේ ද?අපගේ සිත සතුටින් හා සැහැල්ලුවෙන් පවතින විට සිරුර එන්ඩොෆින් නමැති රසායන ද්‍රව්‍යය බහුල ලෙස නිෂ්පාදනය වෙයි. එන්ඩොෆින් ඉතා හොඳ වේදනා නාශකයක් වන අතර එය මඟින් සිරුර සුවපත් කර මනා ලෙස පවත්වාගෙන යාම සිදු කරයි.බොහෝ වේලාවක් එකම ඉරියව්වක සිටීම අපට ඉතා අපහසු කාර්යයකි. එයට හේතුව එසේ සිටින විට සිරුරේ ස්නායු තෙරපීමෙන් අධික වේදනාව හටගැනීමය. නමුත් පුහුණු භාවනායෝගීන් බොහෝ වේලාවක් නොසෙල් වී සිටින ආකාරය ඔබ දැක ඇත. එයට හේතුව භාවනා කරන විට ඔවුන්ගේ සිරුරේ එන්ඩොෆින් මට්ටම ඉහළ නැඟීමයි.දැන් ඔබට සිරුර සහ සිත අතර ඇති සම්බන්ධය පැහැදිලිය. යම් අයෙකුට සෞඛ්‍යසම්පන්න ජීවිතයක් ගත කිරීමට අවශ්‍ය නම් මනස නිරෝගීව තබා ගත යුතු බවට වාදයක් නැත. නමුත් ප්‍රායෝගිකව එය සිදුකරන්නේ කෙසේ ද?නූතන සමාජයේ බොහෝ දෙනෙක් ඉතා කාර්යබහුල ජීවිත ගත කරති. සෑම කෙනෙකුටම පාහේ තමාගේම බලාපොරොත්තු, ඉලක්ක තිබේ. ඒවා සපුරා ගැනීම සඳහා දැරිය යුතු වෙහෙස අපමණය. එවැනි පසුබිමක් තුළ සිත සැහැල්ලුවෙන් තබා ගන්නේ කෙසේදැයි බොහෝ අය ප්‍රශ්න කරති.ඔබ මෙහිදී දැනගත යුතු කරුණක් තිබේ. ලෝකයේ අනෙකුත් බොහෝ දේ මෙන්ම නිරෝගී භාවය ද ඉතා අපහසුවෙන් ලබාගත යුත්තකි. එය පරම ලාභයක් ලෙස සැලකෙන්නේ එහෙයිනි. ඔබ නිරෝගී අයෙකු නම් ඒ පිළිබඳව අපමණ සතුටු විය යුතුය. නමුත් බොහෝ දෙනා එසේ නොකර රෝගී වූ විට පමණක් ඒ ගැන දුක් වෙති.ඔබට නිරෝගීව සිටීමට අවශ්‍ය නම් මනස සඳහා කාලයක් වෙන් කළ යුතු ය. එම කාලය හුදකලා විවේකයක්, භාවනාවක් හෝ ආගමික කටයුත්තක්, විනෝදාංශයක් වැනි දෙයක් විය හැකිය. සිතට හා සිරුරට විවේකයක් නැති වූ විට ඒවා ස්වභාවයෙන්ම රෝගී බවට පත්වෙයි. එවිට ඔබ අනෙක් වැඩ කටයුතු නවතා දමා විවේක ගනියි. මට මේ රෝගය වැලදුණේ ඇයි දැයි ඇතැම් අය අපෙන් ප්‍රශ්න කරති. එයට හේතුව අවිවේකය විය හැකිය. සිත හා ශරීරය යනු ස්වභාවධර්මයේම නිර්මාණ බැවින් ඒවා පවතින්නේ ඒවාටම ආවේණික වූ රටාවකටය.සිතෙහි පැළපදියම් වූ රෝග කාරක ඉවත් කිරීමට ඇති ඉතා සාර්ථක ක්‍රමය නම් මෝහන චිකිත්සාවයි. මා ඉහතින් සඳහන් කළ මනස මුල් වූ සයිකෝසොමැටික් රෝගවලට ද මෝහනය ඉතා සුදුසුය. මෝහන ක්‍රමය මඟින් පුද්ගලයකුගේ යටි සිත සමඟ සෘජුවම සම්බන්ධ වී ඉහත රෝගවලට බලපාන හේතු මුලිනුපුටා දැමිය හැකිය. අතුරු ආබාධ රහිත ඉතා ස්වභාවික ප්‍රතිකාරයක් වූ මෝහන ක්‍රමය අද බටහිර රටවල වේගයෙන් ජනපි‍්‍රය වෙමින් පවතියි. එසේ අප රටේ මෝහනය සම්බන්ධ වෛද්‍යවරුන්ගේ දැඩි හිඟයක් පවතියි.රෝගවලට බලපාන මානසික හේතු ඖෂධ භාවිතයෙන් ඉවත්කළ නොහැකිය. එයින් අදහස් වන්නේ ඖෂධ භාවිත නොකළ යුතු ය යන අදහස නොවේ.මෙය උදාහරණයකින් පැහැදිලි කළ හැකිය. තම පේ‍්‍රම සම්බන්ධය දෙදරා යාම නිසා උමතු වූ අයෙකු මට පසුගිය දිනක හමු විය. පළමුව ඖෂධ භාවිතයෙන් ඔහුගේ උමතු බව නැති කිරීමට කටයුතු කෙළෙමි. ඔහුගේ උමතු බව නැති වුවද එම සිදුවීම ඔහුට දැඩි පීඩනයක් එල්ල කරමින් ජීවිතය පවා අවුල් කළේය. ඉන්පසු ඔහුව මෝහන චිකිත්සාවට භාජනය කර එම පීඩනය සම්පූර්ණයෙන්ම ඉවත් කෙරුවෙමි. ඉන්පසු ඔහුට ඒ සිද්ධිය සාමාන්‍ය සිදුවීමක් මෙන් හැඟුණු අතර ඔහු පූර්ණ සුවය ලැබුවේය.මෝහන ක්‍රමයේ ඇති විශේෂත්වය එයයි. එමඟින් සිතටත්, ගතටත් සිදුකළ හැකි මෙහෙය ඉතා විශාලය. ඔඔ බ රෝගී වූ අවස්ථාවල කම්පාවට පත් නොවී නොසැලෙන මනසකින් ඒ පිළිබඳව කරුණු සොයා බලන්න. විශේෂයෙන්ම රෝගි තත්ත්වය හා මනස අතර සම්බන්ධයක් ඇත්ද යන්න සිතා බලන්න. ඒ සඳහා කැඩපතක් වැනි ෂවෘත මනසක් අවශ්‍ය වෙයි. නිවැරැදි ප්‍රතිකාර ක්‍රමය තීරණය කිරීමට වෛද්‍යවරයාට මෙන්ම ඔබට ද අයිතියක් තිබේ. යහපත්, සුබවාදී මානසිකත්වයක් පවත්වා ගැනීම ඔබේ රෝගය සුවවීම සඳහා ඉවහල් වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=ay1105291</link>
    <topic>සිනා කතා</topic>
    <author>සාගරිකා දිසානායක ජයසිංහ</author>
    <content>මෙවර අපේ කතා නායකයා ජනසන්නිවේදනය පිළිබඳ ජ්‍යෙෂ්ඨ මහාචාර්යවරයකු, නාට්‍ය නිෂ්පාදකයකු, ගුවන්විදුලි රූපවාහිනී සන්නිවේදකයකු, කවියකු ගීත රචකයකු හා සම්මානලාභී නවකතා සහ කෙටිකතා රචකයකු වන මහාචාර්ය සුනන්ද මහේන්ද්‍ර මහතා.1965 දී ලංකා ගුවන් විදුලි සේවයේ නිබන්ධ සම්පාදකයකු වශයෙන් මාධ්‍ය ක්‍ෂෙත්‍රයට අවතීර්ණ වූ මහාචාර්ය සුනන්ද මහේන්ද්‍ර එංගලන්තයේ බී.බී.සී ගුවන් විදුලියේ සන්දේශය වැඩසටහන පුරා වසර පහක් මුළුල්ලේ මෙහෙය වමින් අනර්ඝ මෙහෙවරක් ඉටු කළේය. ඒ කාලය ඇතුළත ලන්ඩන් විශ්ව විද්‍යාලයට ඇතුළත් වී ශාස්ත්‍රපති සහ දර්ශනපති උපාධි ලබා ගත්තේය.1973 දී කැලණිය විශ්ව විද්‍යාලයේ ජනසන්නිවේදන අධ්‍යයන අංශය ආරම්භ කිරීමෙහිලා පුරෝගාමී මෙහෙවරක් ඉටු කළ ඒ මහතාට 1994 දී ලෙස්ටර් විශ්ව විද්‍යාලයෙන් මහාචාර්ය පදවියද පිරිනමනු ලැබීය.ජන සන්නිවේදන, නාට්‍ය, විචාර ශාස්ත්‍රීය නවකතා සහ කෙටිකතා කාව්‍ය ඇතුළු ග්‍රන්ථ දෙසීයකට ආසන්න සංඛ්‍යාවක් ලියා පළ කොට ඇති මහාචාර්යතුමා තවමත් අඛණ්ඩව එම ශාස්ත්‍රීය මෙහෙවරෙහි නියැළෙමින් සිටී.මගේ පුංචි කාලේ මතකය එහෙම පිටින්ම රස ආකරයක්. පුංචි ළමයකුගේ ළමා ලෝකය සුන්දර වෙන්නට අවශ්‍ය කරන සෑම සුදුසුකමකින්ම සම්පූර්ණ වූ අසීමිත සුන්දර ළමා කාලයක් මට තිබුණා.” මහාචාර්යතුමා සිතින් සිය ළමා කාලයට පියමනිමින් අප හා පිළිසඳරට එක්වුණා.”වෙනත් බොහෝ දරුවන්ට තිබුණා යැයි කිව නොහැකි තරම් අරුම පුදුම අතීත මතකයක් පුංචි කාලෙ පටන්ම මට තිබුණා. කොටින්ම මම බහ තෝරන කාලෙදි ඒ අත්දැකීම් ගැන කියපුවාම මගේ අම්මා පවා මගේ මතකය ගැන පුදුම වුණා.” මහාචාර්යතුමා කියනවා.ලෝක යුද්ධය ආරම්භ වුණු බොහෝම කලබලකාරී අවදියකයි ඔහු මෙලොවට ජනිත වුණේ. ඒ 1938 ජනවාරි 28 වැනිදා කොළඹ ද සොයිසා ආර්යා මාතෘ නිවාසෙදි. එවකට සෞඛ්‍ය දෙපාර්තමේන්තුවේ සෞඛ්‍ය ප්‍රචාරක නිලධාරීවරයකු ලෙස කටයුතු කළ විදානෙලාගේ මාටින් හෙන්රි ද මැල් ඔහුගේ පියා. අම්මා රණමුඛගේ ලිලියට් මාග්‍රට් පිරීස් වීරසූරිය වෛද්‍යරත්න. ඈ රැකියාවක් කළේ නෑ. අම්මාගේ තාත්තා එවකට රටේ ප්‍රකට සර්වාංග විශේෂඥ වෛද්‍යවරයකු වූ සීදූවේ අලවතුපිටියේ වෛද්‍යරත්න වෙදආරච්චි මහත්තයා. අම්මාට ඇගේ පියාගෙන් පාරම්පරිකව සර්වාංග වෙදකම පිළිබඳ ලැබුණු දැනුම යොදාගෙන ඈ වෙදකම් කළා. ඒත් ඒ වෙදකම නිල නොලත් මට්ටමින් කරගෙන ගිය කාරියක්.”විදානෙලාගේ සුනන්ද මහේන්ද්‍ර” ඒ ඔවුන් අලුත උපන් පුතාට දුන් නම. සුනන්දට වැඩිමල් අයියයි, අක්කයි, බාල මල්ලියි, නංගියි. සුනන්ද ඉපැදෙන කාලේ ඔවුන් පදිංචිවෙලා හිටියේ පිළියන්දල නිවසක. තාත්තාට රැකියාවේ ස්ථාන මාරුවීම් ලැබෙන අවස්ථාවල ඒ ඒ පළාතට සුනන්දලාගේ පදිංචියත් මාරු වුණා. සෞඛ්‍ය ප්‍රචාරක නිලධාරීවරයා වශයෙන් තාත්තා යහපත් සෞඛ්‍ය පුරුදු ජනතාව අතරට ගෙනයන්න විවිධ ක්‍රමෝපායයන් අනුගමනය කළා.යහපත් සෞඛ්‍ය පුරුදු පිළිබඳ පොත්පත් ලියා පළ කළා. ‘ප්‍රථමාධාර’ පිළිබඳ මේ රටේ පළමු වන සිංහල පොත ලියුවේ සුනන්දගේ පියා. “තේ පැන් දින දින වැඩි වැඩියේ - බීමෙන් සිරුරට සැප වැඩිවේ” යනුවෙන් අදත් ජනපි‍්‍රය ගීතය එදා තේ වල ගුණය පිළිබඳ ජනතාව දැනුවත් කරන්නට සුනන්දගේ පියා ලියූ ගීයක්. තාත්තාගේ මේ අධ්‍යාපනික ප්‍රචාරණ කලාව පුංචි කාලෙදිම සුනන්දගේ ලෝකයට ‘සන්නිවේදනය’ පිළිබඳ මුල්ම පාඩම හඳුන්වා දෙන්නට ඇතැයි අද ඔහු විශ්වාස කරනවා.රාජකාරි කටයුතුවලට නිතරම තාත්තා නිවෙසින් බැහැරගිය නිසා දරුවන් වඩාත් සමීප වුණේ අම්මාට. අම්මා කාලෙ හැටියට හොඳ ඉංගී‍්‍රසි අධ්‍යාපනයක් ලබා තිබුණා. නිතර දෙවේලේ දරුපැටව් ටික වට කරගෙන ඉංගි‍්‍රසි සාහිත්‍යයේ එන සුන්දර සුරංගනා කතා, ළමා කවි ගී ගායනා, තේරවිලි ඔවුන්ට කියා දුන්නා. හොඳ හොඳ සෙල්ලම් කරන්න ළමයින්ට ඉගැන්නුවා.පුංචි කාලෙ මතකයේ සුන්දරතම අත්දැකීම් රැඳෙන්නේ සුනන්දලාගේ අම්මාගේ මහගෙදරත් සමඟයි. සීදුවේ අලවතුපිටියේ තිබුණු අම්මාගේ මහගෙදරට හැම නිවාඩුවකම අම්මා සුනන්දලා එක්ක ගියා. තාත්තාට පැල්මඩුල්ලට මාරුවක් ලැබුණාම සුනන්දලා පැල්මඩුල්ලේ පදිංචියට ගියා. ගෙදරදී අම්මාගෙන් අකුරු කවි කතා ඉගෙන ගත්ත සුනන්ද පහළ බාලාංශ පන්තියට ගියේ පැල්මඩුල්ලේ ගංකන්ද මහා විද්‍යාලයට.පහළ බාලාංශය භාරව සිටි හේමා කීනවින්න ගුරුතුමී දුරින් සුනන්දලාගේ ඥාතිවරියක්. පුංචිම කාලේ සුනන්ද පාසලට ගෙන්වා ගන්න හැමදාම සුනන්දට පොඩි “පගාවක්” දෙන්න නැන්දාට සිද්ධ වුණේ ඔහු ඒ නොදුන්නොත් පාසල් යන්නට අදිමදි කළ නිසයි. හොඳට ඉදුණු පැණි දොඩමක්, අඹ ගෙඩියක් දුන්නොත් තමයි සුනන්ද නාඬා ඉස්කෝලෙ ගියේ.”මං ඒ කාලෙ ඉස්කෝලෙ යන්න කොයි තරම් මැළිකම් කළාද කියනවා නම් කීනවින්න නැන්දා හැමදාම පාසලට ආවොත් ගිරා ගහක් හදලා දෙන්නට පොරොන්දු වුණා. ලී වලින් හදා ලස්සනට පාට කළ ගිරවුන් රෑනක් වැහූ ගහක් තනා ඈ මට තෑගි දුන්නාට පසුවයි මා කරදරයක් නැතිව පාසලට යන්නට පටන් ගත්තේ.” මහාචාර්යතුමා හඬ නඟා හිනැහෙනවා.”අපේ තාත්තා හොඳ විනයක් ඇතිවයි අපි හදා වඩා ගත්තේ. කොළඹ ගිහින් පැලෑනේ වජිරඥාන හාමුදුරුවන් ලියූ ප්‍රාර්ථනා බෞද්ධ පොත් පිංච ගෙනත් අපි හැමෝටම බෙදා දුන් තාත්තා, හැමදාම හවසට පන්සිල් අරන් බුදුන් වැඳලා ඒ පොත කියවන්න කියලා අපට නියම කළා.තාත්තා ඉගෙන ගත්තේ කොළඹ ආනන්ද විද්‍යාලයේ. අනගාරික ධර්මපාලතුමාගේ බොදු පිළිවෙත් අකුරටම පිළිපැද්දා පමණක් නොවෙයි අපටත් ඒවා පුරුදු පුහුණු කළා. මහාචාර්ය මලලසේකර, පියදාස සිරිසේන, ඩබ්ලියු.ඊ.ඒ. සේනාරත්න, ඇන්.ඇම්. පෙරේරා වැනි විද්වතුන් තාත්තාගේ හොඳ මිතුරන්. තාත්තා හමුවන්නට නිතර මේ විද්වතුන් පැමිණීමත් තාත්තා ඔවුන් හමුවීමත් හේතුවෙන් පුංචි කාලෙදිම අපටත් ඒ වටිනා චරිතවලින් පාඩම් ඉගෙන ගන්නට අවස්ථාව හිමි වුණා.යුද්ධ කාලේ අපි පදිංචි වෙලා හිටියේ ගම්පහ ගෙදරක. යුද්දෙ නිසා අපට අනතුරක් වේය කියලා අපේ ආච්චි අම්මා ලොකු බයකින් හිටියා. අපේ අම්මාට ආච්චි අම්මා කතා කළේ ‘ලිලී බබා’ කියලයි. යුද්ධ කාලෙ අපි හැමෝටම සීදුවෙ මහ ගෙදරට එන්න එන්න කියලා ආච්චි අම්මා ගම්පහ ගෙදරට බක්කි කරත්තයක් පිටත් කර එව්වා.මේ බක්කි කරත්තේ පැදෙව්වේ සිඤ්ඤප්පු සීයා. සීයා අතේ ආච්චි අම්මා ලියමනක් ලියා එවා තිබුණා. “ලිලී බබෝ, යුද්ධය බොහොම බියකරුයි. යුද්ධය ඉවර වෙනතුරු ඔය දරු පැටව් ටිකත් අරගෙන ගමට ඇවිත් හිටපන්. මැරෙනවා නම් අපි සේරම එකට මැරෙමු.” කියලයි ඒකෙ ලියා තිබුණේ. ඒක බලාපු අම්මා අපිත් එක්ක මහගෙදරට යන්න සූදානම් වුණා.ඒත් එදා රාත්‍රියේ සිඤ්ඤප්පු සීයා ශීතලේ ගැහිලා ගැහිලා උණ අරන් හොඳටම ලෙඩ වුණා. අම්මා ඉඟුරු කෑල්ලකුයි තව මොනවදෝ බෙහෙත් ජාති කීපයකුයි කොටලා සීයාට පෙව්වා. මන්තරේකුත් මැතිරුවා. පුදුමෙ කියන්නේ එළිවෙනකොට සීයාට හොඳටම සනීපයි. අපි බක්කියේ නැගලා ගමට ගියා. ආච්චි අම්මාට අපි කීවේ ‘අලවතුපිටියේ අම්මා’ කියලා. අපි පිළිගන්න අලවතුපිටියේ අම්මා මහා ගොඩාක් කෑම ජාති හදාගෙන බලා හිටියා. ගිය වෙලේ පටන් අපිට කරන්න ඕනෑ තරම් වැඩ තිබුණා. මහගෙදර හොඳට ඉඩපාඩු තිබුණාට හැන්දෑ වෙනකොට අපි වත්තේ කොනක හාරාපු උමඟකට රිංගන්න ඕනෑ. හොඳට ඉඩ පාඩු ඇතිව හාරාපු බිං ගෙයක් මතුපිට වල් අන්නාසි වවා තිබුණා. අපි වේලාසනින්ම රෑට කාලා වැඩි සද්දයක් නොකරම අර බිං ගේට රිංගනවා. ඇතුළේ කළුවර මකා ගන්න ඇලඩින් ලාම්පුවක් පත්තු කර ගන්නවා.සීයාගේ ග්‍රැමෆෝන් යන්තරෙත් ටියුන් කරගෙන ඇතුළට ගෙනියනවා. අපේ අම්මාට සහෝදර සහෝදරියො හුඟක් හිටියා. මාමලා කීප දෙනෙක්. පුංචි අම්මලා කීප දෙනෙක්. ලොකු මාමා, සනී මාමා, සුදු මාමා, නුවර මාමා සහ පුංචි මාමා. මේ මාමලා මගේ ජීවිතේට හුඟක් බලපෑවා.වැඩියම සමීප වුණේ සුදු මාමාට. සුදු මාමා කලාකාරයා. ඒ වගේම ගුස්තිකාරයා. සුදු මාමා ඒ කාලෙ ටීටර් හදනවා. මාමා ළඟ කවි කතා පොත් මිහිර සඟරා හුඟක් තිබුණා. පුංචි වුණාට මම මේ හැම පොතක් පතක්ම කියවනවා. රුක්මනී දේවි, එඩී ජයමාන්න, හියුබත් දිසානායක, සුනිල් සාන්ත, බී.ඒ. ඩබ්ලියු ජයමාන්න, ලැඩී රණසිංහ වගේ ප්‍රසිද්ධ ශිල්පීන් මාමා හමුවෙන්න එනවා. මාමාගේ ටීටර් පෙන්නන දවසට මටත් ලොකු වැඩ කොටසක් පැවැරුණා. වේදිකාවෙ පැත්තක ඉඳලා දෙබස් මතක් කරදීම, තිරය ඇරීම වැහීම, නාට්‍ය ශිල්පීන්ට තේ බුලත් ඇල්ලීම වගේ වැඩ රාජකාරි.මේවා හරියට වෙලාවට නොකළොත් මාමා ගේ දෝස් මුරේ. ඒ මාමා කොළඹ ජෝන් ද සිල්වා රඟහලේ හෝ ටවර් හෝල් එකේ නාට්‍යයක් පෙන්නුවොතින් ඒක බලන්න පුංචි මමත් එක්ක එනවා. ඒ කාලෙ ගම්පහ පබ්ලික් හෝල් එක නාට්‍ය ශාලාවක්. මම සිරිසේන විමලවීරගේ ‘පිටිසර කෙල්ල’ බැලුවේ ගම්පහ පබ්ලික් හෝල් එකේදි සුදු මාමාත් එක්ක ගිහින්. නාට්ටිය පෙන්වන අතරේ ප්‍රේක්‍ෂකාගාරයේ හිටපු කෙනෙක් වේදිකාවට ටෝච් එකේ එළිය ඇල්ලුවා කියලා තව මනුස්සයෙක් පැනලා ඒ මනුස්සයාගේ ටෝච් එක අල්ලලා පොළොවෙ ගහලා පාගලා දැම්මා මට මතකයි.සිරිසේන විමලවීරයන්ගේ නාට්‍ය බොහොමයක් වගේ ම ජෝන්ද සිල්වා සූරීන්ගේ විදුර, සිරි සඟබෝ, නාට්‍ය චාර්ල්ස් ඩයස් ගේ හරිශ්චන්ද්‍ර, රෝමියෝ සහ ජුලියට් (ජෝන් ද සිල්වා පිටපත) වගේ නාට්‍යය සුදු මාමා එක්ක ගිහින් බලාපු හැටි මට මතකයි. තාත්තාගෙන් අධ්‍යාපනික නාට්‍ය කලාවෙනුත් මාමාගෙන් ජන හා සම්ප්‍රදායක නාට්‍ය කලාවන්ගේත් ලත් ආභාෂය පසුකලෙක ඊසොෆ්, සොක්‍රටීස් වැනි නාට්‍යවල සාර්ථකත්වය සඳහා පදනම සකස් කර දුන්නා යැයි මට සිතෙනවා.” මහාචාර්යතුමා පවසනවා.පළමු ශ්‍රේණියේදී ගම්පහ ආනන්ද විද්‍යාලයට ඇතුළත් වූ සුනන්ද 1947 තාත්තා මහනුවරට මාරුවීමත් සමඟම නුවර සුදුහුම්පොළ පුංචි ගෙදරක පදිංචියට ආවා. 1947 දි ඔහු මහනුවර ධම¡රාජ විද්‍යාලයේ තුනේ පන්තියට ඇතුළත් වුණා. මහනුවර පදිංචියට ආපු ගමන් 1947 මහගං වතුරට මුළු නුවරම යට වුණා ඔහුට මතකයි. නුවර ගත කළ කාලෙත් සුන්දර මතක සටහන් රැසක් ඔහු වෙත අද ඉතිරිවෙලා තිබෙනවා. අධ්‍යාපනයට පතට පොතට විධිමත්ව යොමු වුණේ ධර්‍මරාජෙට ආවට පස්සේ.ගෙදර හැමෝම එකතුවෙලා මාලිගාව වඳින්ට ගිය හැටි ශීතල සුළං රැළි පහස විඳිමින් නුවර වැව වටේ ඇවිදගෙන ගිය හැටි ඔහුට මතක් වෙනවා. තාත්තාට වුවමනා කළේ සුනන්ද කොළඹ ආනන්දෙට ඇතුළු කරන්න. හතේ පන්තියේ ඇතුළත් වීමේ තරග විභාගෙන් තේරිලා සුනන්ද කොළඹ ආනන්දෙට ඇතුළු වුණා. දෙහිවල පුංචි අම්මා ළඟ නැවතිලා කෝච්චියෙන් සුනන්ද පාසලට ආවා ගියා. නුවර ඉඳලා කොළඹ ආපු සුනන්දට ලෝකය තමන් මෙතෙක් දැනගෙන හිටියාට වඩා කොතරම් විශාලදැයි සිතුණා.ආනන්ද විද්‍යාලෙ පරිසරය පුංචි සුනන්දට ඒ විසල් ලෝකයට පිවිසෙන්නට දොරගුළු හැර දුන්නා. ඒ ඒ විෂයයන් උගන්වන්ට ඒ සඳහා වූ දක්‍ෂතම ගුරුවරුන් හමු වීම ජීවිතයේ ලද විශාල භාග්‍යයක් ලෙස ඔහු අද සලකනවා. විද්‍යාලයීය කලා සංගම්, සිංහල සාහිත්‍ය සංගමය, ගුවන් විදුලි සංගමය, යාන්ත්‍රික විද්‍යාව, වාද විවාද කණ්ඩායම් මේ සියල්ල කෙරේ සුනන්ද ඇදී ගියේ බොහොම වේගෙන්. එස්.පී. පෙරේරා පන්තිභාර ගුරුතුමා, කේ.ඩී. ද ලැනරෝල් ගුරුතුමා, කේ.ඩී.එස්. පෙරේරා, පසුකලෙක මහාචර්යවරුන් බවට පත්වුණු එස්.එල්. කැකුලාවල තිලක් රත්නකාර, ඩී.බී. කුරුප්පු, මාගම් තෙන්නකෝන් වැනි ගුරුවරුන් වගේම තොටගමුවේ වාචිස්සර වැනි පණ්ඩිත හිමිවරුන් ද අද ඔහු සිහි කරන්නේ ගුරු බැතියෙන්.ආනන්ද විද්‍යාලෙ ඉගෙන ගන්න කාලෙදි සුනන්ද එහි රේඩියෝ සංගමයේ ක්‍රියාකාරී සාමාජිකයෙක්. සංගමය භාර ගුරුතුමා රේඩියෝ කාර්මික විද්‍යාව ඉගෙනගන්න කියලා පාසලෙන් පස්සෙ සුනන්ද ලංකා ගුවන් විදුලියට පිටත් කර යැව්වා. කාර්මික ශිල්පයට වඩා කලාවට සංස්කෘතියට ඇඟෑලිකම් දක්වාපු මේ යෞවනයාගේ හිත වඩාත් ඇදී ගියේ ගුවන් විදුලියේ සිද්ධ වුණු නිර්මාණාත්මක කටයුතුවලටයි. එකල ගුවන් විදුලි ක්‍ෂෙත්‍රයේ පතාක යෝධයන් බඳු වූ කරුණාරත්න අබේසේකර, පී. වැලිකල, මහගමසේකර, මඩවල එස්. රත්නායක, ඩෝල්ටන් අල්විස් වැනි කලාකරුවන් මෙන්ම මහාචාර්ය එදිරිවීර සරච්චන්ද්‍ර වැනි විද්වතුන් හඳුනාගන්නටත් ඔහුට එහිදී අවස්ථාව ලැබුණා.ගුවන් විදුලි කාර්මික ශිල්පය කෙසේ වෙතත් කරු අයියාගේ ළමා මණ්ඩපයට සම්බන්ධ වෙලා ළමා නාට්‍යය ලියන්නට සුනන්දට අවස්ථාව උදාවුණා. ඒ 1958 දී ඒ වන විට සුනන්ද ආනන්දේ විද්‍යා අංශයෙන් උසස් පෙළ ලියන්න සූදානමින් සිටියා. විද්‍යා අංශයට වඩා ඔහු කුසලතා දක්වන්නේ කලා විෂය ධාරාවට බව හඳුනාගත් ගුරුවරුන් ඔහුට කලා විෂය ධාරාව තෝරා ගන්නා ලෙස අවවාද කළා. ඒ අනුව සිංහල ඉංගී‍්‍රසි පාලි සහ ඉතිහාසය විෂයන් තෝරාගත් සුනන්ද ඒ අංශයෙන් කුසලතා දක්වන්නට සමත් වුණා.පාසලේ වැඩත් එක්කම ගුවන්විදුලියේත් කටයුතු කළ සුනන්දට 1964 දී ගුවන් විදුලියේ සංගීත අංශයේ නිබන්ධ සම්පාදකයකු ලෙස මුල්ම රැකියාව හිමි වුණා. ඒ අතරේ කැලණිය විශ්ව විද්‍යාලයට ඇතුළත් වෙලා සිංහල විශේෂවේදී උපාධිය ලබා ගත්තා. 1967 අවසාන භාගයේදී සුනන්දට බ්‍රිතාන්‍ය ගුවන් විදුලි සේවයේ පුහුණුවක් සඳහා පස් වසරක ශිෂ්‍යත්වයක් හිමි වුණා. ඒ වන විට කලා විෂය ධාරාවෙන් ලන්ඩන් උසස් පෙළ විභාගය සමත්ව සිටි සුනන්ද මරදානේ ශ්‍රී ලංකා විද්‍යාලයේ ආචාර්යවරයකු ලෙසත් කටයුතු කළා. ලන්ඩනයේ බී. බී. සී. ගුවන් විදුලියේ සන්දේශය වැඩසටහන මෙහෙයවමින් විශාල ලොව පුරා ශ්‍රාවකයන්ට මහත් මෙහෙවරක් ඉටුකළ සුනන්ද ලන්ඩන් විශ්ව විද්‍යාලයට ඇතුළත් වී ශාස්ත්‍රපති උපාධියට පෙනී සිටීමට අවසර පැතුවා.එහෙත් රුසියානු හෝ නෝර්වේ භාෂා පිළිබඳ උසස් දැනුමකින් තොරව ඔහු තෝරා ගත් නිබන්ධිකාව ඉදිරිපත් කරන්නට අවසර ලැබුණේ නෑ. ලන්ඩන් විශ්ව විද්‍යාලයට පැමිණි මහාචාර්ය ඩි. ඊ. හෙට්ටිආරච්චි ගේ උපදෙසක් අනුව බෞද්ධ වෘත්තාන්ත ආශි‍්‍රතව කරන ලද ශාස්ත්‍රීය පර්යේෂණ අළලා සකස් කළ නිබන්ධිකාව උදෙසා ඔහුට ශාස්ත්‍රපති උපාධියත් අනතුරුව ලන්ඩන් විශ්ව විද්‍යාලයෙම දර්ශනපති උපාධියත් ලබා ගන්නට හැකි වුණා. ගුවන් විදුලි සේවයේ සිටියදී ලැබූ ශිෂ්‍යත්වය හරහා ලන්ඩනයට ගිය සුනන්ද එහිදී පශ්චාත් උපාධි ලබාගැනීමට උත්සාහ කිරීම රාජ්‍ය විරෝධි වරදක් ලෙස සලකා එරෙහි වූ පිරිසක් ද සිටියා.ඒ එදිරිවාදිකම් අභිබවා අධ්‍යාපන කටයුතු සාක්ෂ්‍යාත් කරගත් සුනන්ද 1972 දී යළිත් ලංකාවට ඇවිත් ගුවන් විදුලියේ සේවයට එක් වුණා. ඒ අතරතුර කොළඹ විශ්ව විද්‍යාලයේ සංවර්ධන අධ්‍යයන අංශයේ කථිකාචාර්යවරයකු ලෙසත් කටයුතු කළා. 1973 දී කැලණිය විශ්ව විද්‍යාලයේ ජනසන්නිවේදන අංශය ආරම්භ කිරීමට පුරෝගාමීව කටයුතු කළ සුනන්ද එහි කථිකාචාර්යවරයකු, අංශාධිපතිවරයකු මෙන්ම මහාචාර්යවරයා වශයෙන් ද 2002 වසරේදී විශ්‍රාම ලබනතුරුම සේවය කළා.කොළඹ විශ්ව විද්‍යාලයේදී දැන හඳුනාගත් නිට්ටඹුවේ මීවල සීතා මෙනෙවිය හා 1967 දී සුනන්ද අතිනත ගත්තා. වෘත්තියෙන් ඉංගී‍්‍රසි ගුරුතුමියක වූ සීතා මහේන්ද්‍ර අද කෙටිකතා කාව්‍ය විවිධ නිර්මාණ මඟින් ඔබ අප හමු වෙනවා.1969 දී ඔවුන් ගේ කුළුඳුල් පුතා විදුර පවුලට එක්වුණා. එංගලන්තයේ රෙඩිං විශ්ව විද්‍යාලයේ රසායන විද්‍යාව පිළිබඳ පර්යේෂකයකු ලෙස විදුර අද කටයුතු කරනවා. 1974 දී උපන් රවිඳු ලන්ඩනයේ රෝහලක වෛද්‍යවරයකු ලෙස දැන් සේවය කරනවා. 1984 දී උපන් බාල පුතා සචිත්‍ර දැන් ඩේලි නිව්ස් පත්‍රයේ නියෝජ්‍ය විශේෂාංග කර්තෘවරයා ලෙස කටයුතු කරනවා.ශාස්ත්‍රීය කටයුතු මෙන්ම නිර්මාණ කටයුතු සඳහා ද මහාචාර්යතුමා විවිධ වාර්තා රැසක් තබා තිබෙනවා. ශාස්ත්‍රීය මෙන්ම නිර්මාණ ක්ෂේත්‍රය උදෙසා ද එතුමා විසින් ලියන ලද පොත්පත් සංඛ්‍යාව දෙසීයකට ආසන්නය. 1964 වසරේ හොඳම නවකතාවට හිමි රාජ්‍ය සම්මානය හිමි වුණේ ඔහු ලියූ ‘හෙවණැලි ඇද මිනිස්සු’ කෘතියට.එතැනින් ඇරැඹුණු මහාචාර්යතුමා ගේ නිර්මාණ චාරිකාවෙහි වැදගත් පියසටහන් කිහිපයක් ලෙස 2002 හොඳම නවකතාවට හිමි රාජ්‍ය සම්මානය ‘නිරුවත් දෙවිවරු’, 2001 විශිෂ්ටතම ශාස්ත්‍රීය කෘතියට හිමි (විවිධ) රාජ්‍ය සම්මානය ‘ජන කියමන් පොත’ සහ 2006 හොඳම කාව්‍ය සංග්‍රහයට හිමි රාජ්‍ය සම්මානය ‘ඕඝතරණය’ යන කෘතිවලට හිමිවීම සඳහන් කළ හැකියි.මෙරට නාට්‍ය ක්ෂේත්‍රයට මහාචාර්යතුමා වෙතින් ඉටු වූ මෙහෙවර ද අමතක කළ නොහැකි තරම්. 1966 දී හෙන්රික් ඉබ්සන්ගේ හෙඩා ගාබ්ලර් නම් නාට්‍ය ‘ගැහැනියක්’ නමින් හෙළ කරළියට නැංවූ මහාචාර්යතුමා අනතුරුව ‘සයුරෙන් ආ ළඳ’ ‘ජන හතුරා’, ‘පිටස්තරයෝ’, ‘පොකුරු වැස්ස’, ‘සොක්‍රටීස්’, ‘චෙකොෆ් සන්ධ්‍යාව‘ හා ‘ඊසොෆ්’ යන ස්වතන්ත්‍ර හා පරිවර්තන නාට්‍ය රාශියක් ලාංකීය නාට්‍ය ක්ෂේත්‍රයට දායාද කළා. 1992 රාජ්‍ය නාට්‍ය උළෙලේ වැඩිම සම්මාන සංඛ්‍යාවක් හිමිකර ගන්නට මහාචාර්යතුමාගේ සොක්‍රටීස් නාට්‍යය සමත්වුණා.1985 දී පෝලන්තයේ ගොටව්ස්කි පදනමෙන් හා ලන්ඩනයේ රාඩා රංග කලා පීඨයෙන් අධ්‍යක්ෂණය රූපණය හා රචනය පිළිබඳ පශ්චාත් අධ්‍යයනයන්හි නියැළුණු ඔහුට 1986 දී පෝලන්ත විශ්ව විද්‍යාලයෙන් ආචාර්ය උපාධියක් ද 1994 දී ලෙස්ටර් විශ්ව විද්‍යාලයෙන් ආරාධිත මහාචාර්ය පදවිය ද පිරිනමනු ලැබුවා. මෙරට මෙන්ම නොරට ද පළ කැරෙන ශාස්ත්‍රීය සඟරා පොත් පත් රාශියකට ලිපි ලේඛන සපයන මුද්‍රිත හා විද්‍යුත් මාධ්‍ය බොහොමයක සම්පත් දායකයකු ලෙස කටයුතු කරන මහාචාර්යතුමා තවමත් එක සෙයින්ම කාර්ය බහුලයි.නිශ්ශබ්දතාවට තදින් පි‍්‍රය කරන මහාචාර්යතුමා උසස් නිර්මාණ රස විඳින්නටත් තම කාර්යබහුල දිවියෙන් මොහොතක් සොයා ගන්නවා. ජීවිතයේ මෙතෙක් තමා ලද ජයග්‍රහණ සියල්ලටම පදනම සකස් වුණේ පුංචි කාලේ තමාට උරුම වූ සරල සුන්දර ළමාවියේ අත්දැකීම් බව අපට සමු දෙමින් මහාචාර්යතුමා පවසා සිටියා.සාගරිකා දිසානායක ජයසිංහඡායාරූපය -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=ay1105292</link>
    <topic>කෘෂි නිලධාරීන් ගමට එනතුරු බලා සිටින්නේ නෑ</topic>
    <author>(මැදවච්චියේ සංචාරයකින් පසු)</author>
    <content>අපේ විශේෂඥතාව අත්දැකීමයිලොකු ලූනු කහ පැහැ ගැසීමේ රෝගයක්” මේ පසුගිය දිනෙක දිනමිණ පුවත්පතේ ප්‍රාදේශීය පුවත් තීරයේ පළ වූ සිරස්තලයකි.මේ තත්ත්වයට හේතුව කුමක්ද?උතුරු මැද මහවැලි කලාප සහ දඹුල්ලේ ලොකු ලූනු වගා කරන ගොවීන් මේ නිසා කබලෙන් ළිපට වැටේ. ආනයනික ලොකු ලූනුවල ඇති බාල ප්‍රමිතිය හෝ වෛරසයන් ලොකු ලූනු ගොවියාගේ ජීවනාලිය බිඳ දමන අතර පාරිභෝගිකයාට ද අධික මිල ගණන් ගෙවා ලොකු ලූනු මිලදී ගැනීමට සිදුවෙයි.බීජ ලබාගැනීමට වගා කළ ලොකු ලූනු ඵලදාව දරාගොවියාගේ ජීවනාලිය නඟා සිටුවීමට අපේ රටේ දෙපාර්තමේන්තු සංස්ථා ඇතුළු ආයතන එමට තිබේ. එහෙත් බොහෝ ඒවායින් ගොවියාටවත් පාරිභෝගිකයාටවත් සෙතක් වන බවක් නම් පෙනෙන්නට නැත.ගොවින් විසින් ම තම අත්දැකීමෙන් ම තම වගාව සාර්ථක කර ගන්නා බව පෙනේ.අපි මේ කියන්නට යන්නේ ලොකු ලූනු වගා කරන එවැනි ගොවීන් ගේ කතාන්දරයකි. ඒ අනුරාධපුරයේ සිට කිලෝමීටර් 50 කට එහා පිහිටි ඇතාකඩ ගලෙන්බිඳුණුවැව ගම්මානයේ ගොවියන් ගැන ය.ඇතාකඩට අයත් ගලෙන්බිඳුණුවැව සම්පූර්ණ කෘෂි ගම්මානයකි. එය තවත් විශේෂිත කරන්නේ නම් පහසුකම් අවම ගොවි ගම්මානයකි.නිලධාරීන් පැමිණෙන තුරු නොසිට තම ජීවිකාව කරගෙන යාමට ඔව්හු පුරුදු පුහුණු වී සිටිති.ඔවුන්ගේ විශේෂත්වය වන්නේ අත්දැකීම් මතින් අලුත් නිපැයුම් කෙරෙහි අලුත් ක්‍රමෝපායන් කෙරෙහි සිත් යොමු කිරීමයි.බීජ තවානක්ලොකු ලූනු වගාව දියුණු කැර ගැනීමට ඔවුන් කටයුතු කර ඇත්තේ ද එසේ ය. මෙරට දීම ලොකු ලූනු බීජ නිපදවීම අරඹා වැඩි කලක් ගත වී නැත. ඒ ක්‍රමය තවමත් ගොවීන් අතර ජනප්‍රිය කරවීමේ නිසි වැඩපිළිවෙළක් ඇතත් එය නිසි ලෙසින් ක්‍රියාත්මක නොවීම නිසා අද මේ ගොවීන්ට විශාල ගැටලු රැසකට මුහුණ පෑමට සිදුව ඇත.බීජ සඳහා ලූනු වගා කිරීම ගොවියකුට තනියම කළ හැකි කාර්යයක් නොවේ. ඒ සඳහා සියලු පහසුකම් ඇත්තේ ලංකාවේ ම ස්ථාන දෙක තුනක පමණි.එවන් තත්ත්වයක් මත මේ ගොවියන් දෙස වගකිව යුතු සියලු නිලධාරීන් ඇස් ඇර බැලිය යුතු ය.ලොකු ලූනු බීජ වගාව සඳහා පළමුව වගා කළ ලොකු ලූනු අල වෙනම ගබඩා කර අතුරා තබා ඒවා පේරාදෙණියට යවා ‘වසන්තිකරණයට’ භාජනය කළ යුතු ය. එවිට අංකුර මතු වී වගා කිරීමට සුදුසු තත්ත්වයෙන් එම බීජ නැවත ගොවියාට ලබාදෙනු ඇත.ජයන්ත වීරසේකරඒ සඳහා දෙසතියක පමණ කාලයක් ගත වන අතර ලොකු ලූනු ‘වසන්තිකරණයට’ භාජනය කිරීමට කිලෝවකට රුපියල් 5 ක් බැගින් ගොවියා විසින් ගෙවිය යුතු ය.අංකුර සහිත එම ලූනු බීජ වගා කර මාස තුනක පමණ කාලයක දී මල් සෑදී එමගින් ලොකු ලූනු බීජ හටගනී. එසේ මලින් බීජ හටගන්නේ ‘වසන්තිකරණය’ කළ ලූනු වගා කළහොත් පමණි. කළු පැහැති ලොකු ලූනු බීජ ඵලදාව ලබාගත් පසු ජලවාෂ්ප නොරැදෙන සේ හුළං නොවදින සේ වසා තිබිය යුතු ය.ලූනු කිලෝ විස්සක් සිටුවා බීජ ලූනු ඇට කිලෝ 2 ක් ලබාගත හැකි බව පේරාදෙණිය කෘෂි පර්යේෂණ මධ්‍යස්ථානයත් ඇතාකඩ ගොවිජන සේවා මධ්‍යස්ථානයත් කියයි.එහෙත් ගලෙන්බිඳුණුවැව ගොවීහු ලූනු කිලෝවකින් බීජ කිලෝ 3 1/2 ක් පමණ ලබා ගැනීමට සමත් වී සිටිති. එය දෙගුණයකට ආසන්න වැඩිවීමකි.නිෂ්පාදිත ලොකු ලූනු බීජ ගබඩා කර තැබීමට ගොවීන්ට පහසුකම් නැති නිසා රජයෙන් ඊට ද ප්‍රතිකර්ම ලබා දී ඇත. ඒ එම ලූනු බීජ ගබඩා කර අවශ්‍ය අවස්ථාවලදී ගොවීන්ට ලබාදීමෙනි.ඒ පහසුකම් සැලසීම ගැන අපි සතුටු වෙමු. ගැටලු ඒවා නොවේ. මේ ගොවීන්ට වගා කිරීමට ජලය සහිත වගා ළිං ඇතත් එම ළිං වලින් ජලය ලබාගෙන ඒවා තම වගාවන්ට යොමු කිරීමට විශාල ගැටලු මතුවී ඇත. ඒ විදුලිය බලය නැතිවීමයි.ඉහළ අස්වැන්නක් ලැබිය හැකි දේශීය ගොවීන්ගේ ලොකු ලූනු බීජලූනු වගා කරන ගොවීන්ගේ සීමාවට මීටර් 200 ක් පමණ දක්වා විදුලිය ලැබී ඇත. එතැනින් මෙහාට නැත. අනෙක් පසින් ද ඇතාකඩ දක්වා ම සහ එතැන් සිට සැලකිය යුතු දුරක් විදුලිය ඇති නමුත් මේ ගොවීන් සිටින කිලෝමීටරයකට ආසන්න දුරකට විදුලිය නැති වීම කුමන ආකාරයේ සැලකිල්ලක් දැයි නොතේරේ.මේ ගම්මානයේ හමුදා සේවයේ යෙදී සිටින්නෝ ද වෙති. ඔවුන්ගේ බිරියෝ ගොවිතැන් රැකියාවට ද යොමුවී සිටිති. අවම වශයෙන් රණවිරුවන්ට දක්වන සැලකිල්ලක් ලෙස හෝ ඔවුනට විදුලිය ලබාදිය යුතු ය. එහි වාසිය මුළු රටටම ලැබේ. වගා ළිංවලින් වතුර ලබාගන්නා ගොවියන්ට විදුලියට වැය වන්නේ රුපියල් 3000 ක් 4000 ක් පමණ මුදලකි. එහෙත් මේ ලූනු ගොවීන්ට රුපියල් 15000 ක් පමණ වැයවේ. එය ඇතැම් විට පස් ගුණයකි. මේ සියලු වියදම් ඔවුන් ආවරණය කර ගන්නේ කෙසේ ද?ලූනු වගාව ලෙහෙසි පහසු වගාවන් ද නොවේ. එසේ ම බීජ ලූනු වගාව ආර්ථික අතින් ඉතා ඉහළ ය.ලොකු ලූනු කිලෝ 20 කින් බීජ ලූනු කිලෝ 3 ක් 3 1/2 ක් අතර ලැබීම ගොවියාට මහත් අස්වැසිල්ලකි. බීජ ලූනු කිලෝවක් මේ දිනවල රුපියල් 20,000 කට පමණ මිලකට අලෙවි වෙයි.ලොකු ලූනු වගා කරන ජයන්ත වීරසේකර මහතා අපට පවසා සිටියේ තම ප්‍රදේශයේ බොහෝ ලුනු ගොවීන් ජලය ලබා ගැනීමට විදුලිය නැතිකමින් ඩීසල් සඳහා ගෙවන මුදල අතිමහත් බවත් ය. මේ නිසා තමන්ට සාධාරණ මිලක් ලබා ගැනීම අසීරු බවත් ඔහු පෙන්වා දෙයි.(මැදවච්චියේ සංචාරයකින් පසු)තාරක වික්‍රමසේකරසේයාරූ - මැදවච්චිය සමූහජයසූරිය දිසානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=ay1105293</link>
    <topic>අපේ කෑම කඩේට එළවළු ගන්නේ අපේ ගෙවත්තෙන්මයි</topic>
    <author>රූපාන්ති බුලත්සිංහල</author>
    <content>වෙළෙඳපොළේ තිබෙන මැලවුණ එළවළු පලතුරු වෙනුවට තමන්ගේම ගෙවත්තෙන් නැවුම් පලතුරු, එළවළු ටිකක් නෙළාගෙන පරිභෝජනය කරන්නට හැකිනම් කෙතරම් දෙයක් ද.ගෙවත්තක වටිනාකම තේරුම්ගෙන තමන්ගේම කියා ගෙවත්තක් වගා කිරීමට පටන්ගත් ඇය චිත්‍රානි වනිගසේකරයි. බියගම පේරගස් හන්දිය ප්‍රදේශයේ පිහිටි ඇගේ නිවසට අපි ළඟා වෙන විට, ඉර අවරට හැරීමට සූදානම් වෙමින් තිබිණි.එක දිගට සිටුවා තිබු වම්බටු යාය ඵල බර වී තිබේ. මෑ, රාබු, මාළු මිරිස්, ලීක්ස්, මේ හැම ජාතියක්ම විවිධ ආකාරයේ ක්‍රමයට වගාකර ඇත. ඉවතලන සහල් උරවල රාබු සිටවා තිබුණ අතර පොහොර ලෙස ගොම, දිරාගිය කොළ රොඩු දමා ගසේ සාරවත් බව නැංවීමට ශක්තිය සපයා තිබිණි.දැඩි හිරු එළිය ආවරණය කිරීමට නොයෙක් ක්‍රම යොදා තිබුණ ආකාරය අලංකාරය. වගා ක්‍රමයේ ක්‍රමවත් බවක් තිබුණ අතර සිටුවීම සඳහා විවිධ ආකාර යොදාගෙන ඇති බව පැහැදිලිය.චිත්‍රානි වනිගසේකර මහත්මිය සහ වනිගසේකර මහතා ගෙවත්තේදී“මං මේ ගෙවත්ත පටන්ගත්තේ, 2003 ජනවාරි මාසයේදී. විශාල වශයෙන් ගෙවත්තක් කරගෙන යන්න අපිට ප්‍රමාණවත් ඉඩක් නැහැ. ඒත් අපට තියෙන බිම් ප්‍රමාණය උපරීම ලෙස ප්‍රයෝජනයට ගත්තා.බිම හිටවන්න පුළුවන් එළවළු බිම හිටෙව්වා. අනෙකුත් ඒවා සහල් උරවල, නැත්නම් ඉවතලන ප්ලාස්ටික් භාජනවල හිටෙව්වා. මං හිතන්නේ පැළයකට කුඩා කාලයේ ඉඳලම හොඳට පොහොරත් ජලයත් ලැබෙන්න ඕනෙ කියලා. නැත්නම් නිසි ආකාරයට ඵලදාව දෙන්න ගහකට බැහැ.ගොම, ඉවත දමන කොළ රොඩු එකතු කරලා මං මුලින්ම කොම්පෝස්ට් පොහොර හදා ගත්තා. පැළ සිටුවීමට කලින් හැම බඳුනකටත් පාත්තියකටත් කොම්පෝස්ට් පොහොර පස් සමඟ කවලමට යෙදුවා. ඊට පස්සෙ තමයි පැළ ඉන්දුවේ.බියගම කෘෂිකර්මයෙන් එළවළු ඇට වර්ග අරගෙන ඇවිල්ලා මං මුලින්ම තවාන් දැම්මා. පැළ ටිකක් ලොකු වෙන කොට තමයි මං මුලින් කිව්ව ආකාරයට පැළ සිටෙව්වේ. මුල් කාලයේ වගේම පැළ වැඩෙන කොටත් පොහොර දැම්මා.පොහොර කිව්වට විශේෂයෙන් ගන්න පොහොර නෙවෙයි. අපි කාටත් හදාගන්න පුළුවන් කොම්පෝස්ට් පොහොර. කොම්පෝස්ට් තමයි එළවළු පැළවලට හොඳම පොහොර. ඒ වගේම හදාගන්නත් ලේසියි.කාලයක් තිබුණ වැස්ස එළවළු වගාවට එච්චරම ඇල්ලුවේ නැහැ. හොඳට තිබුණ ගස් බිමට කඩාගෙන වැටුණා. වතුර ඉක්මනින්ම බැහැලා යන කාණු පද්ධතියක් පාත්ති වටා තිබුණා නම් එහෙම වෙන්නේ නැහැ. මොනවා කරන්න ද අතපසුවීම් වෙනවා. හැම දෙයක්ම අත්දැකීමෙන් ඉගෙන ගන්නේ. ඒ නිසා සමහර අවස්ථාවල වැරදෙන්නත් පුළුවන් හැබැයි. මේ ඉවත දමන බඳුන්වල සිටවූ පැළ සාර්ථකව වැඩුණා. එදිනෙදා මුළුතැන්ගෙට අවශ්‍ය දේවල් මං වගා කළා. ඇත්තටම ගෙවත්ත වගා කරන එක විනෝදාංශයක් හැටියටත් හොඳයි. මීට අමතරවම මල් වගාවත් මං කරනවා.ගෙවත්තෙන් ලැබෙන එළවළු අපිට වැඩිත් එක්ක. ඒ දවස්වලට අපි අපේ කඩේටත් එළවළු යවනවා. සරු වගාවක් ගෙදර කෑමට විතරක් නෙවෙයි අමතර ආදායමටත් හොඳයි.එහෙත් ඔවුන්ගේ ප්‍රධාන ආදායම් මාර්ගය මෙය නොවේ. පේරගස් හන්දියේ පිහිටි සාරාප් හොටෙල්හි අයිතිකරු පුෂ්පකුමාර මහතා ඇගේ සැමියාය. 2003 දී මුලින්ම බියගම ප්‍රදේශයට පැමිණි ඔවුහු කුඩාවට පටන්ගත්තේ කර්මාන්තශාලාවලට තේ පැයට බනිස් හා තේ සැපයීමටය. එවකට ඔවුන්ට කියා බේකරියක්වත් තිබුණේ නැත. එදා අන් අය මත යැපීමට සිදුවිය. එහෙත් අද ඔවුන්ට ඔවුන්ගේම කියා බේකරියක් ද ඇත.එමෙන්ම අද ඇත්තේ පුංචි වගා බිමකි. එය හෙට දින විශාල වනු ඇත.“අලුතෙන් පැළ තවාන් කරන්නත් අපි ළඟදීම බලාපොරොත්තු වෙනවා. හැම දෙයක්ම ක්‍රමානුකූලව වගා කරන්නත් උත්සාහ කරනවා. කෑමට අමතරව අපේ හෝලයටත් අපේම ගෙවත්තේ එළවළු දෙන්න පුළුවන් වුණ එකනම් ලොකු දෙයක් කියලායි මට හිතෙන්නෙ.”රූපාන්ති බුලත්සිංහලසේයාරූ -සුදම් ගුණසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=ay1105294</link>
    <topic>අභියෝග මැදින් ජයග්‍රාහී මාවතට...</topic>
    <author>ඉඳුනිල් වීරරත්න</author>
    <content>ශ්‍රී ලංකා ක්‍රිකට් කණ්ඩායමේ එංගලන්ත සංචාරයේ පළමු ටෙස්ට් තරගයේ සිව්වැනි දිනය අදයි. ටෙස්ට් තරග ඇරැඹුණු 26 වැනිදා මේ සටහන තැබෙන බැවින් තරගයේ ප්‍රතිඵල පිළිබඳව කිසිවක් සඳහන් කළ නොහැකි වුණත්, තරගාවලිය ජයග්‍රාහීව අවසන් කිරීමට ශ්‍රීී ලංකා ක්‍රීඩකයින් සිය උපරිමයෙන් ක්‍රීඩා කරනු ඇත.අපේ කණ්ඩායම මේ සංචාරයට පෙර සිටියේ කිසියම් දෙගිඩියාවකිනි. ලෝක කුසලාන තරගය අවසන් වීමත් සමඟ පැනනැඟුණු අර්බුද හමුවේ නායක, උප නායක තනතුරු හිස් වුණු අතර තේරීම් කමිටුව ද ඉල්ලා අස්විය. ඒ සමඟම ඇරැඹුණු අයිපීඑල් තරගාවලියට සහභාගි වීම සඳහා සංගා, මහේල, ඩිල්ෂාන්, තිසර, දිල්හාර, සුරාජ් රන්දීව් ඉන්දියාවට ගිය අතර එංගලන්ත සංචාරය සඳහා නායකයකු පත්කිරීම පවා ආන්දෝලනාත්මක කරුණක් විය.එහෙත් නව තේරීම් කමිටුව මඟින් තිලකරත්න ඩිල්ෂාන්ට මේ සංචාරයේ නායකත්වය භාරකෙරුණු අතර ඊට විරුද්ධ මත ද ප්‍රකාශ විණි.ඒ ඩිල්ෂාන්ට නායකත්වය ඔරොත්තු දේ ද යන්නයි. එහෙත් නායකත්වයට පත්වුණු සැණින් ඩිල්ෂාන් පැලඳ සිටි කරාබුව ගලවා දැමූ අතර, නායකත්වයේ වගකීම බාර ගැනීමට තමා බාහිරින් මෙන්ම අභ්‍යන්තරයෙන් ද සූදානම් බව ප්‍රකාශ කළේය.සුදු පන්දුව සමඟ ක්‍රීඩා කරමින් සිටි ශ්‍රී ලංකා ක්‍රීඩකයින් මාස ගණනාවකට පසු රතු පැහැ පන්දුවට මුහුණ දුන්නේ මේ සංචාරයේ පළමු පුහුණු තරගය වූ මිඩ්ල්සෙක්ස් ප්‍රාන්ත පිල සමඟය.එහිදී ඩිල්ෂාන් ඔහු නායකත්වයට පත්කිරීම සාධාරණ බව පෙන්වා දෙමින් කණ්ඩායම කඩුලු 4ක ජයක් සඳහා මෙහෙයවීය.මිඩ්ල්සෙක්ස් ප්‍රාන්ත පිල පළමු ඉනිමට කඩුලු 8ක් දැවී ලකුණු 360ක් ලබාගත් අතර, එංගලන්ත නායක ඇන්ඩෘ ස්ට්‍රාවුස් ලකුණු 151ක් ලබා ගත්තේය.නායක තිලකරත්න ඩිල්ෂාන් සහ තරංග පරණවිතාන ශ්‍රී ලංකා පළමු ඉනිම ආරම්භ කළහ. මෙහිදී ඩිල්ෂාන් (123) තරංග (103) දෙදෙනාම ශතක වාර්තා කරමින් එංගලන්ත සංචාරයේ සාර්ථකත්වයට අඩි තාලම දැමීමට සමත් විය.මේ තරගයේදී රංගන හේරත්, සුරංග ලක්මාල්, ෆර්විස් මහරූෆ්, අජන්ත මෙන්ඩිස්, චානක වෙලගෙදර යන පන්දු යවන්නන් සියල්ලම සාර්ථක වීම ඉදිරි තරගවලට සුබ පෙර නිමිත්තකි.මේ තරගාවලියේ දෙවැනි පුහුණු තරගය එංලන්ත ඒ කණ්ඩායම (England Lions) සමඟ ඩර්බ්හිදී පැවැති අතර, එම තරගයෙන් ද ජයගැනීමට ශ්‍රී ලංකා කණ්ඩායමට හැකි විය.අයි.පී.එල්. තරගාවලියට සහභාගි වී සිටි සංගක්කාර, මහේල, තිසර සහ සුරාජ් රන්දීව් ද සිවුදින තරගයට සහභාගි වූහ. එහෙත් එංගලන්තය පළමු ඉනිමට ලබාගත් ලකුණු 493 ඉලක්කය හඹා යමින් පිටියට පිවිසි ශ්‍රී ලංකා ක්‍රීඩකයින් ඕවර 63.4කදී සියලු දෙනා දැවී ගොස් ලබාගත්තේ ලකුණු 266කි. මෙහිදී ආලෝකය මඳවීම හේතුවෙන් තරගය විටින් විට නතර කරමින් ක්‍රීඩා කිරීමට සිදුවිය.කෙසේ වෙතත් මහේල එක ලකුණකටත්, සංගක්කාර ලකුණු 15කටත් දැවී ගිය ඉනිමේ වැඩිම ලකුණු ලබා ගත්තේ සුරාජ් රන්දීව් ය. ඔහු නොදැවී ලකුණු 76ක් ලබා ගත් අතර තිසර පෙරේරා 47, තිලාන් සමරවීර 41 සහ ඩිල්ෂාන් ලකුණු 38යි. මේ නිසා දෙවැනි ඉනිම ක්‍රීඩා කිරීමට ශ්‍රී ලංකා කණ්ඩායමට සිදුවුණු අතර එහිදී නායක ඩිල්ෂාන් සහ තරංග පරණවිතාන යළිත් සාර්ථක වෙමින් ශතක ලබා ගත්හ. තරංග 125 කි. ඩිල්ෂාන් 117කි. තිලාන් ලකුණු 74ක් ද, රන්දීව් 29ක් ද, රැස්කරමින් ලබාගත් ලකුණු ගණන 448කි.එංගලන්ත ‘ඒ’ පිල ලකුණු 222ක ඉලක්කය ඉතා පහසුවෙන් සපුරා ගැනීමේ අදිටනින් පිටියට පිවිසිය ද ශ්‍රී ලංකා වේගපන්දු බළඇණිය ඔවුන් ලකුණු 183කට සීමාකරමින් ජය වාර්තා කිරීමට සමත් විය.මෙහිදී දිල්හාර ලකුණු 33කට කඩුලු 3ක් ද, නුවන් ප්‍රදීප් ලකුණු 29කට කඩුලු 4ක් දවා ගනිමින් දස්කම් දැක්වීය.පුහුණු තරග දෙකෙහි ලබාගත් ජයග්‍රහණ සමඟ ඉතා හොඳ මානසික මට්ටමකින් පළමු ටෙස්ට් තරගයට ක්‍රීඩා කිරීම ආරම්භ කිරීමට ශ්‍රී ලංකා ක්‍රීඩකයන්ට හැකිවීම ඉතා හොඳ සුබ පෙර නිමිත්තකි. මේ සංචාරයේදී මහේල, සංගක්කාර, ඩිල්ෂාන්, දිල්හාර, තිලාන්, ප්‍රසන්න සහ වෙලගෙදර එංගලන්තයට එරෙහිව මීට පෙර ක්‍රීඩා කර ඇති නමුත් සෙසු ක්‍රීඩකයන් එංගලන්තයට එරෙහිව ක්‍රීඩා කර නැත.මේ අතරින් වඩාත් වැඩි අත්දැකීම් රාශියක් ඇත්තේ මහේල ජයවර්ධනට වන අතර මෙය ඔහුගේ සිව්වැනි එංගලන්ත සංචාරය ද වෙයි. ක්‍රීඩකයකු ලෙස පමණක් නොව නායකයකු ලෙස ද එංගලන්තඵ29දදඨ16 චඵකණ්ඩායමට එරෙහිව එංගලන්තයේදී මෙන් ම ශ්‍රී ලංකාවේදී ද ක්‍රීඩා කර ඇති ඔහු 1998 සිට 2007 දක්වා තරග 16 ක් ක්‍රීඩා කර තිබේ.එහිදී ලකුණු 1581 ක් ලබාගෙන ඇති අතර ඊට ශතක 6 ක් සහ අර්ධ ශතක 7 ක් ඇතුළත් වෙයි. 65.87 ක් වැනි ඉහළ සාමාන්‍යයක් එංගලන්තයට එරෙහිව රඳවා තබාගෙන සිටින මහේලගේ පහරදීමේ දළ වේගය 49.59 කි.මීට පෙර තෙවරක් එංගලන්ත සංචාරවලට සහභාගි වී සිටින මහේල මෙවර සභාපති වන්නේ සිවු වැනි වරට ය. එංගලන්තයේදී තරග 7 කට සහභාගි වී ඇති මහේල ඉනිම් 13 කදී ලකුණු 511 ක් ලබාගත්තේ ය. එංගලන්තයට එරෙහිව එංගලන්තයේදී ලබා ඇති වැඩිම ලකුණු වන්නේ 119 කි. ශතක 2 ක් සහ අර්ධ ශතක 2 කි.මහේල සහභාගි වූ පළමු තරගය 1998 අගෝස්තු 27 - 31 දක්වා පැවැති අතර අර්ජුන නායකත්වය දැරූ එම තරගය ශ්‍රී ලංකාව කඩුලු 10 කින් ජය ගත්තේ ය.ඔහුගේ දෙවැනි එංගලන්ත සංචාරය ජයසූරියගේ නායකත්වයෙන් යුතුව 2002 මැයි සිදු වුණු අතර තරග 3 කින් සමන්විත එම සංචාරයේ පළමු තරගය ජය පරාජයෙන් තොරව අවසන් වූ අතර මහේල එංගලන්තයට එරෙහිව ලෝඩ්ස් පිටියේ දී පළමු ශතකය (107) ලබා ගත්තේ ය.මහේලගේ තුන් වැනි එංගලන්ත සංචාරය 2006 මැයි මාසයේ සිදුවුණු අතර එම කණ්ඩායමට නායකත්වය ලබා දුන්නේ ද මහේල විසිනි.මෙහිදී තරග තුනකින් සමන්විත එම සංචාරයේදී ඇන්ඩෘ ෆින්ටොප් විසින් එංගලන්ත කණ්ඩායම මෙහෙයවූ අතර පළමු තරගය ජය පරාජයෙන් තොරව අවසන් කරගන්නට මහේලගේ ශතකය (ලකුණු 119) නිසා හැකි විය.දෙවැනි තරගය එංගලන්තය කඩුලු 6 කින් ජයගත් අතර තුන් වැනි තරගය ජයගන්නට ශ්‍රී ලංකා කණ්ඩායම සමන්විත ය. එහිදී සංගා ලකුණු 66 ක් සහ ඩිල්ෂාන් ලකුණු 32 ක් ලබාගත් අතර අති විශිෂ්ට පන්දු යැවීමක නිරත වූ මුරලි කඩුලු 8 ක් ලබා ගත්තේ ය.එම සංචාරයේදී පන්දුවෙන් දස්කම් දැක්වූ වාස් මහරුෆ් සහ මුරලි තිදෙනා අතරින් වාස් සහ මුරලි මේ වනවිට ටෙස්ට් පිටියෙන් සමුගෙන ඇති අතර, දිල්හාර ප්‍රනාන්දු ආබාධයකට ලක්වීම නිසා මහරූෆ්ට හොඳ අවස්ථාවක් හිමිවී තිබේ.මහේලට පසු ශ්‍රී ලංකා කණ්ඩායමේ සිටින සුපිරි පිතිකරුවා වන්නේ කුමාර් සංගක්කාරයි. මේ දක්වා ටෙස්ට් තරග 94 කදී ලකුණු 8244 ක් රැස් කරගෙන ඇති සංගා ශතක 24 ක් සහ අර්ධ ශතක 34 ක් ලබා තිබේ.එංගලන්තයට එරෙහිව තරග 15 කදී ලකුණු 1007 ක් ලබා ඇති අතර එංගලන්තයට එරෙහිව ලබා ඇත්තේ එක් ශතකයක් පමණි. එංගලන්තයේදී තරග 6 කට ක්‍රීඩා කරමින් ලකුණු 336 ක් ලබා ඇති සංගාට නායකත්වයේ වගකීමෙන් සහ කඩුලු රැකීමේ වගකීමෙන් මිදී ලකුණු රැස් කිරීමට හොඳ අවස්ථාවක් ලැබී තිබේ.නායකත්වයේ අභියෝගය සමඟ ටෙස්ට් ජයග්‍රහණයක පිපාසයෙන් යුතුව එංගලන්ත සංචාරයට පිවිසි තිලකරත්න ඩිල්ෂාන්ට මෙය අතිශයින් වැදගත් වෙයි.ඔහු 2001 සිට 2007 දක්වා එංගලන්තයට එරෙහිව තරග 9 කට සහභාගි වී ඉනිම් 14 කදී ලබා ඇති ලකුණු ගණන 576 කි. ඊට ශතකයක් සහ අර්ධ ශතක 5 ක් ඇතුළත්. එසේ ම එංගලන්තයේදී තරග 3 කට සහභාගි වී ලකුණු 195 ක් ලබා ඇති අතර වැඩිම ලකුණු ප්‍රමාණය 69 කි.පෙරහුරු තරග දෙකේදී ම ශතක වාර්තා කරමින් හොඳ ආරම්භයක් ලබාගත් ඩිල්ෂාන් මෙය ලියන මොහොත වනවිට පළමු ටෙස්ට් තරගයේ තීරණය අබියසට පැමිණ සිටිය හැකිය.එංගලන්තයට එරෙහිව ක්‍රීඩා කර ඇති තවත් පිතිකරුවකු වන්නේ කඩුලු රකින්නා ලෙස ක්‍රීඩා කරන ප්‍රසන්න ජයවර්ධනයි.ඔහු මේ දක්වා තරග 36 කදී ශතක 2 ක් අර්ධ ශතක 3 ත් සමඟ ලකුණු 1172 ක් ලබා සිටින අතර එංගලන්තයට එරෙහිව තරග 3 ක් ක්‍රීඩා කර ලකුණු 150 ක් ලබා තිබේ. ඊට අර්ධ ශතක 2 කි.ශ්‍රී ලංකා කණ්ඩායමේ මැද පෙළ පිතිකරු තිලාන් සමරවීර ද වඩාත් අත්දැකීම් පිරි ක්‍රීඩකයකු වන අතර ඔහුට ද මේ සංචාරයේදී සුවිශේෂී වගකීමක් පැවරී තිබේ.2001 වසරේ ටෙස්ට් වරම් ලබා ගත් තිලාන් මේ දක්වා තරග 63 කට ක්‍රීඩා කරමින් ශතක 12 ක් සහ අර්ධ ශතක 25 ක් සමඟ ලකුණු 4395 ක් ලබා තිබේ.එසේ ම එංගලන්තයට එරෙහිව තරග 5 ක් ක්‍රීඩා කර ඇති අතර එක් ශතකයක් සමඟ ලකුණු 231 ක් රැස් කර ගෙන තිබේ.පන්දු යවන්නන් අතරින් මේ වනවිට දිල්හාර ප්‍රනාන්දු ප්‍රධානම තුරුම්පුව වන අතර, ඔහු 2000 සිට 2010 දක්වා තරග 35 කදී ඕවර 900.4 ක් යවා ලකුණු 3260 කට කඩුලු 90 ක් දවා ගෙන තිබේ. කඩුලු 5 බැගින් අවස්ථා තුනකදී දවාගෙන ඇති අතර සාමාන්‍යය 36.22 කි.දිල්හාර එංගලන්තයට එරෙහිව මේ දක්වා තරග 6 ක් ක්‍රීඩා කර ඇති අතර ලකුණු 508 කට දවාගෙන ඇති කඩුලු සංඛ්‍යාව 12 කි.එංගලන්ත තණ තීරු පිළිබඳව අවබෝධයකින් යුතුව මේ වනවිට හොඳින් පන්දු යවන දිල්හාරත් පුහුණු තරග වල හොඳින් පන්දු යැවූ නුවන් ප්‍රදීප් දෙදෙනා ආබාධ හේතුවෙන් පළමු ටෙස්ට් තරගයට ක්‍රීඩා නොකරන අතර මහරූෆ්, චානක වෙලගෙදර, තිසර පෙරේරා සහ සුරංග ලක්මාල් වේග පන්දු යවන්නන් ලෙස ක්‍රීඩා කරති.කෙසේ වෙතත් දිල්හාර ගේ සහභාගි නොවීම නිසා මහරූෆ් තමාට ලැබුණු අවස්ථාවෙන් උපරිම ප්‍රයෝජන ලබනු ඇත.ඔහු මේ තරගයට කැඳවන අතර තුර ලැන්කෂයර් පිල වෙනුවෙන් එංගලන්ත ප්‍රාන්ත ක්‍රිකට් ක්‍රීඩාවේ නියැළී සිටි අතර පිත්තෙන් සහ පන්දු වෙන් දස්කම් දැක්වීය. එහෙත් 16 දෙනකු ගෙන් යුත් ටෙස්ට් සංචිතයට ඇතුළත්ව නොසිටියේ ය.එංගලන්ත කණ්ඩායම ඇන්ඩෘ ස්ට්‍රාවුස් (නායක) ඇලිස්ටෙයාර් කුක්, ජොනතන් ට්‍රොට්, කෙවින් පීටර්සන්, ඉයන් බෙල්, ඩයින් මෝගන්, මැටි පියර්, ස්ට්‍රවර්ටි බ්‍රෝඩ්, ග්‍රෙහැම් ස්වාන්, ක්‍රිස් ටිමාලට්, ජේම්ස් ඇන්ඩර්සන් සහ ස්ටීවන් ෆින් යන ක්‍රීඩකයන්ගෙන් සමන්විත වන අතර තම රටේ සුපුරුදු තණ තිලි වල ක්‍රීඩා කරමින් මේ තරගාවලිය ජයග්‍රහණය කිරීමට ඔවුන් උපරිමයෙන් ක්‍රීඩා කරනු ඇත.ලකරත්න ඩිල්ෂාන් මෙන් ම ස්ට්‍රාවුස් ද ටෙස්ට් කණ්ඩායමට පළමු වරට නායකත්ව දෙන නිසා දෙදෙනාටම මේ තරගාවලිය බෙහෙවින් වැදගත් වනු ඇත.මේ නිසා ම දෙදෙනාම උපරිමයෙන් ක්‍රීඩා කරනු ඇතැයි විචාරකයන්ගේ අදහසයි. අපට හොඳ තරගයක් දැක බලා ගැනීමට හැකිවනු ඇති අතර ලෝක කුසලාන පරාජයේ කළුපැල්ලම් මකා ගන්නට ශ්‍රී ලංකා පිලට මෙය හොඳ අවස්ථාවක් වනු ඇත.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=ay1105295</link>
    <topic>‘කලම්ඹු ලෑන්ඩ්’ හොඳ ඉල්ලුමක්</topic>
    <author>තාරක වික්‍රමසේකර</author>
    <content>කොටස් වෙළෙඳ පොළේ මන්දගාමී ස්වභාවය සම්පූර්ණයෙන්ම පහව නොගිය ද ඇතැම් සමාගම් කොටස් සඳහා ඉහළ ඉල්ලුමක් තිබීම පසුගිය දිනවල දක්නට තිබු විශේෂම සිදුවීමයි.මේ අතරින් පසුගිය 23 වැනිදා සඳුදා කළම්ඹු ලෑන්ඩ් සමාගමේ කොටස් තුන්කෝටි දසලක්ෂ හතළිස් තුන්දහස් හයසියක් (31043600) අලෙවි වීම කැපී පෙනුණි. රුපියල් 20.10 ක්වූ සමාගමේ කොටසක මිල රුපියල් 34.60 ක් දක්වා රුපියල් 14.50 කින් ඉහළ යාම කැපී පෙනුණි. දිනය නිමා වන විට එහි අගය රුපියල් 31.80 ක් දක්වා ඉහළ නැඟ තිබුණි.එදින මිලියනය ඉක්මවා කොටස් අලෙවි වූ සමාගම් අතර බ්ලූ ඩයමන්ඩ්, ඩයලොග්, ජේ. කේ. එච්. මර්චන්ට් බෑන්ක්, පැනසන් පවර්, ඊ. චැනලින්, නේෂන් ලංකා, ෆි‍්‍ර ලංකා, ලාෆ් ගෑස්, ටෙස් ඇග්‍රෝ සමාගම් මුල් තැනක් ගත්තේය.දිනයේ මිල ඉහළ ගිය සමාගම් අතර කළම්ඹු ලෑන්ඩ් සමාගමට අමතරව කැපී පෙනුණේ මිරමාර් ඩිමෝ, මර්චන්ට් ෂිපින්ග් සමාගම් වන අතර මිල පහළ යාම් අතුරින් ලංකා අශෝක් ලේලන්ඩ්, කළම්ඹු ෆාමසි, එලායන්ස්, යුනියන් කෙමිකල්ස් සමාගම් කැපී පෙනුණි.මිල පහළ ගිය ද ලංකා අශෝක් ලේලන්ඩ් සමාගමේ කොටසක් අලෙවි වූයේ රුපියල් 5900 කටය. එය එදින වැඩිම මිලකට කොටස් අලෙවි වූ සමාගමය.කළම්ඹු ලෑන්ඩ් සමාගමේ කොටස් මිල ඉහළ යාම පසුදින ද (24 වැනිදා අඟහරුවාදා) දක්නට ලැබුණි. එදින සමාගමේ කොටස් එක්කෝටි හතළිස් තුන්ලක්ෂ හැත්තෑඑක්දහස් අටසියක් අලෙවි විය. එදින ද පෙර දිනට වඩා සමාගමේ කොටස් මිල ඉහළ ගිය අතර දිනය නිමා වන විට කොටසක මිල දැක්වුණේ රුපියල් 34.90 ක් ලෙසිනි.දිනයේ මිල ඉහළ ගිය සමාගම් අතර කැපී පෙනුණේ සෙරන්ඩිබ් ලෑන්ඩ් සමාගමයි. පෙර දින රුපියල් 956.00 කට අලෙවි වූ සමාගමේ කොටසක මිල එදින අලෙවි වූයේ රුපියල් 1434.00 කටය. ඒ පෙර දිනට සාපේක්ෂව රුපියල් 478.00 ක මිල ඉහළ යාමකි.මිල ඉහළ ගිය සෙසු සමාගම් අතර කැපී පෙනුණේ යුනියන් කෙමිකල්ස්, නුවරඑළිය හොටෙල්, එලායන්ස් සමාගම්ය.මිල පහළ යාම් අතරින් එදින ඊස්ටර්න් මර්චන්ට් සමාගම කැපී පෙනුණි. පෙර දින රුපියල් 2250 කට අලෙවි වූ කොටසක මිල එදින රුපියල් 1500 ක් දක්වා රුපියල් 750 කින් අඩු විය. දිනය නිමා වන විට එහි අගය දැක්වුණේ රුපියල් 742.00 ක් ලෙසිනි.ලංකා අශෝක් ලේලන්ඩ් සමාගම ද පෙර දින මෙන් කොටස් මිල පහළ යාම් අතරින් කැපී පෙනුණි. පෙර දින රුපියල් 5900 ක්වූ එම සමාගමේ කොටස් එදින අලෙවි වූයේ රුපියල් 5500 කටය. ඒ පෙර දිනට සාපේක්ෂව රුපියල් 400 ක මිල පහළ යාමකි. ඊ. බී. ක්‍රෙසි, ඔටෝ ඩ්‍රොම් සමාගම්හි කොටස් මිල ද පහළ ගියේ කැපී පෙනෙන ලෙසිනි. මිරමාර් සමාගමේ ද කොටස් මිල පෙර දින මෙන්ම පහළ ගියේය.එදින එයිට්කන් ස්පෙන්ස් හෝල්ඩිංග්ස්, බ්ලු ඩයමන්ඩ්, හේමාස් හෝල්ඩිංග්, නේෂන් ලංකා, ඊ චැනලින්, ෆි‍්‍ර ලංකා, ඔඩෙල්, ටෙස් ඇග්‍රෝ මිලියනය ඉක්මවා කොටස් අලෙවි වූ සමාගම්ය. පැනසන් පවර් සමාගමේ කොටස් එක්කෝටි විසිදෙලක්ෂ විසිනමදහස් හයසියක් හා එස් එම් බී ලීසිං කොටස් එක්කෝටි හැත්තෑහයලක්ෂ අසූඑක් දහස් හත්සියක් අලෙවි වීම ද එදින කැපී පෙනුණු කොටස් ගනුදෙනු අතර විය.සමාගම් කිහිපයක්ම ලාභාංශ ගෙවනු ලබන බව පසුගිය සතියේ නිවේදනය කර තිබුණි. අවසාන ලාභාංශ ලෙසින් ඩිමෝ සමාගම කොටසකට රුපියල් 20 ක් ගෙවනු ලබන බවට නිවේදනය කර තිබුණි. රෝයල් සෙරමික් ලංකා ද කොටසකට රුපියලක් බැගින් අවසන් ලාභාංශ ද හේලිස් පළමු හා අවසන් ලාභාංශ ලෙසින් කොටසකට රුපියල් 4.00 ක් බැගින් ද සී. අයි. සී. හෝල්ඩින්ග්ස් පී එල් සී අවසන් ලාභාංශ ලෙසින් කොටසකට රුපියල් 2.00 ක්ද වටවල ප්ලාන්ටේෂන් අවසන් ලාභාංශ ලෙසින් කොටසකට ශත 85 ක්ද ගෙවනු ලබන බවට නිවේදනය කරන ලදී.මේ අතර ඩිමෝ සමාගම කොටස් 50 ක් ඇති කොටස් හිමියකුට එක් කොටසක් ලබා දෙන බවට නිවේදනය කර තිබුණි. පසුගිය සඳුදා සමස්ත කොටස් මිල දර්ශකය පැවතියේ ඒකක 7439.15 ක් ලෙසිනි. අඟහරුවාදා එය ඒකක 7431.97 ක් ලෙස දැක්වුණි. මිලංකා මිල දර්ශකය සඳුදා ඒකක 6853.39 ක් ලෙස දැක්වුණ අතර අඟහරුවාදා එය ඒකක 6857.61 ක් ලෙස දැක්වුණි. මේ සතියේ කොටස් වෙළෙඳ පොළේ පිබිදීම තවත් වැඩි වනු ඇති බවට තැරැව්කාර සමාගම් විශ්වාසය පළ කර ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=aj1105291</link>
    <topic>රණවිරු රියල් ස්ටාර් අවසන් මහා තරගය අද</topic>
    <author/>
    <content>රණවිරු රියල් ස්ටාර් අවසන් මහා තරගය අදආරක්ෂක අමාත්‍යාංශය, ඩයලොග් ආසිආටා සහ ජාතික රූපවාහිනිය එක්ව සන්නද්ධ හමුදා සාමාජිකයන් වෙනුවෙන්ම සංවිධානය කෙරුණු ලොව ප්‍රථම රියැලිටි ටී වී වැඩසටහන ‘රණවිරු රියල් ස්ටාර්’ අවසන් මහා තරගය අද (29) සුගතදාස ගෘහස්ත ක්‍රීඩාංගණයේදී පැවැත්වෙයි.අවසන් මහ තරගයට තේරී පත්ව සිටින 5 දෙනා අතරින් ජයග්‍රහණය කරන රණවිරුවාට අති නවීන නිවසක් හිමි වන අතර දෙවන ස්ථානය සඳහා සුපිරි මෝටර් රථයක් සමඟ මුදලින් රුපියල් මිලියනයක් ද, තෙවන ස්ථානය සඳහා මිලියන දෙකක මුදල් ත්‍යාගයක් ද සිවුවන හා පස්වන ස්ථානය සඳහා රුපියල් ලක්ෂ 5 බැගින් මුදල් ත්‍යාග ද හිමි වනු ඇත.සන්නද්ධ හමුදා සාමාජිකයන්ට කෙරෙන තවත් ගෞරවයක් වශයෙන් ආරක්ෂක ලේකම් ගෝඨාභය රාජපක්ෂ මහතාගේ අදහසකට අනුව මෙම වැඩසටහන සංවිධානය කෙරුණු අතර රටේ සංවර්ධන ක්‍රියාදාමයට ක්‍රියාකාරීව දායකත්වය දක්වන ඔවුන් තුළ සංගීතයට ඇති සැඟවුණු සහජ දක්ෂතා ‘රණවිරු රියල් ස්ටාර්’ මඟින් ජාතික තලයට ගෙන ඒම මේ තරගයේ ප්‍රධානම අරමුණ විය.ඕනෑම ජාලයකට අයත් ජංගම දුරකථන භාවිත කර එස් එම් එස් මඟින් සුපිරි තරුව සඳහා ඔබේ මනාපය පළ කළ හැකිය.අවසන් තරගයට තරග වදින පස් දෙනා, ජයග්‍රහකයාට හිමි කුසලානය සමඟඡායාරූප-විමල් කරුණාතිලක අවසන් මහ තරගය පිළිබඳ මාධ්‍ය දැනුවත් කිරීමේ අවස්ථාවට එක්වූ රූපවාහිනී සංස්ථාවේ අධ්‍යක්ෂ ජනරාල් දේවපි‍්‍රය අබේසිංහ, ඩයලොග් ප්‍රධාන විධායක නිලධාරී ආචාර්ය හාන්ස් විජේසූරිය, ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල, ආරක්ෂක මාණ්ඩලික ප්‍රධානි එයාර් චීෆ් මාෂල් රොෂාන් ගුණතිලක සහ ත්‍රිවිධ හමුදාපතිවරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=aj1105292</link>
    <topic>ශ්‍රී ලන්කන් ගුවන් සේවයට ඒ 320 නව යානයක්</topic>
    <author/>
    <content>ශ්‍රී ලන්කන් ගුවන් සේවයට ඒ 320 නව යානයක්ශ්‍රී ලන්කන් ගුවන් සමාගම මේ වසරේ අත්කර ගැනීමට නියමිත අලුත්ම ඒ 320 යානා තුනෙන් පළමුවැන්න පසුගිය 19 දා බණ්ඩාරනායක අන්තර්ජාතික ගුවන් තොටුපළට ළඟා විය.වසර 11කට පසු සමාගම ලබාගත් පළමු ගුවන්යානය එයයි.ප්‍රංශයේ එයාර්බස් ඉන්ඩස්ට්‍රි ආයතනයේ සිට යානය පැමිණි අතර සිවිල් ගුවන් සේවා ඇමැති ප්‍රියංකර ජයරත්න, ශ්‍රී ලන්කන් සභාපති නිශාන්ත වික්‍රමසිංහ මහත්වරු ද යානයේ පැමිණි විශේෂ ආරාධිතයන් අතර වූහ.යානය කටුනායකට ළඟා වූයේ ආගම් හතරේ පූජකවරුන්ගේ ආශිර්වාද මැද ගුවන් සේවා කාර්ය මණ්ඩලයේ සාමාජිකයන් සහ පාර්ලිමේන්තු මන්ත්‍රීවරුන් ඇතුළු රාජ්‍ය නිලධාරීන් විශාල පිරිසක් ඉදිරිපිටය.එහිදී අදහස් දැක්වූ සිවිල් ගුවන් සේවා අමාත්‍ය ප්‍රියංකර ජයරත්න මහතා, මීට වසර 67කට පෙර ච්ඛ් 4කුඩා ගුවන් යානා 02කින් ආරම්භ කළ ජාතික ගුවන් සේවය අද වන විට අති නවීන ගුවන් යානා 18ක් දක්වා වැඩිදියුණු කිරීමට කටයුතු කරමින් සිටින බව පැවැසීය.මේ ගුවන් බසයේ ව්‍යාපාරික පන්තියේ 20 දෙනකුටත් සාමාන්‍ය පන්තියේ 120 දෙනකුටත් ගමන් කළ හැකි මේ ගුවන් යානය මඟින් ජාතික ගුවන් සේවය ශක්තිමත් කිරීමටත් ඉදිරියේ තව රටවල් සඳහා ජාතික ගුවන් සේවාව ආරම්භ කිරීමටත් ඉවහල් වන අතර සෝවියට් දේශයට සැප්තැම්බර් 15 දින සිට ප්‍රථම වරට අපෙගේ ජාතික ගුවන් සේවය ගමන් අරඹන අතර, 52 වැනි ගමනාන්තය ලෙස ඇරඹෙන එම ව්‍යාපෘතිය මඟින් දෙරට අතර පවතින දේශපාලන ආර්ථික සබඳතා වැඩිදියුණු වනු ඇතැයි ද අමාත්‍යවරයා කීය.  එමිරේට්ස් ගුවන් සේවය 23 වන වරටත් වාර්තාගත ශුද්ධ ලාභයක් වාර්තාකර ඇති අතර 2010-11 මූල්‍ය වසර සඳහා එම අගය ඇමෙරිකානු ඩොලර් බිලියන 1.6ක් විය.එම මූල්‍ය වර්ෂයේ දී එමිරේට්ස් සමූහයේ මුළු ආදායම සියයට 26.4ක වර්ධනයක් පෙන්නුම් කරමින් ඩොලර් බිලියන 15.6 දක්වා ඉහළ ගොස් ඇත. සමූහය ලත් එම ඉහළ ආදායම සුවිශේෂී සමස්ත මූල්‍ය කාර්යසාධනයක් ළඟා කර ගැනීමට හේතු වූ මූලිකම සාධකය වන අතර එම මූල්‍ය වර්ෂය අවසානයේ සමූහයේ මූල්‍ය ශේෂය ඇමෙරිකානු ඩොලර් බිලියන 4.4ක් ලෙස වාර්තා වියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=aj1105293</link>
    <topic>මන්දපෝෂණයට වැට බැඳීමට පල්ලේකැලේ සමපෝෂ නව කර්මාන්ත ශාලාව සූදානම්</topic>
    <author/>
    <content>මන්දපෝෂණයට වැට බැඳීමට පල්ලේකැලේ සමපෝෂ නව කර්මාන්ත ශාලාව සූදානම්ප්ලෙන්ටි ෆුඩ්ස් සමාගම නවීන තාක්ෂණයෙන් සමන්විත සමපෝෂ කර්මාන්ත ශාලාව පසුගියදා පල්ලේකැලේදී විවෘත කළේය. සිලෝන් බිස්කට්ස් සමාගම් සමූහයට අයත් ප්ලෙන්ටි ෆුඩ්ස් සමාගම විසින් නිෂ්පාදනය කරනු ලබන ප්‍රමුඛතම වෙළෙඳනාමය වන සමපෝෂ පාරිභෝගික ජනතාව අතර බෙහෙවින් ජනපි‍්‍රයව ඇත. සිලෝන් බිස්කට්ස් සමාගමේ නියෝජ්‍ය සභාපති රම්‍ය වික්‍රමසිංහ මහතාගේ ප්‍රධානත්වයෙන් පැවැති කර්මාන්ත ශාලාව විවෘත කිරීමේ අවස්ථාවට විශ්වවිද්‍යාල මහාචාර්යවරු, රජයේ අමාත්‍යාංශ සහ දෙපාර්තමේන්තුවල ජ්‍යෙෂ්ඨ නිලධාරීන් ඇතුළු විශාල පිරිසක් සහභාගි වූහ.කෘෂි නිෂ්පාදන ආශි‍්‍රත ආහාර වෙළෙඳපළට හඳුන්වා දෙන ආයතනයක් වන ප්ලෙන්ටි ෆුඩ්ස් සමාගමේ සියලුම නිෂ්පාදන, නිසි පෝෂණ ගුණයෙන්, උසස් ප්‍රමිතියෙන් සහ සාධාරණ මිලකට වෙළෙඳපළට නිකුත් කරයි. වියළි කලාපයේ පමණක් ගොවීන් දොළොස්දහසක් පමණ වගා කරන මුං ඇට, සෝයා, සහල් සහ බඩඉරිඟු යොදාගෙන සමපෝෂ නිෂ්පාදනය කරයි.උත්සව සභාව ඇමතු ප්ලෙන්ටි ෆුඩ්ස් සමාගමේ කළමනාකාර අධ්‍යක්ෂවරයා පැවැසුවේ “ශ්‍රී ලංකාවේ කෘෂි නිෂ්පාදන ආශි‍්‍රත ආහාර සැකසීමේ ක්ෂේත්‍රයේ පෙරළිකාර වෙනසක් මෙම කර්මාන්ත ශාලාව මඟින් සිදුවන බවය. ඒ අනුව සාර්ක් කලාපයේ පවතින මන්දපෝෂණය දුරලීමට නිසි පෝෂණයෙන් සහ උසස් ප්‍රමිතියෙන් යුත් කෘෂි නිෂ්පාදනය සපයන ප්‍රමුඛ රට බවට ශ්‍රී ලංකාව පත්වනු ඇති බවය.”  බස්නාහිර පළාත් සෞඛ්‍ය දෙපාර්තමේන්තුව සංවිධානය කළ ‘ජාතික සෞඛ්‍ය සේවා ප්‍රදර්ශනය’ බණ්ඩාරනායක අන්තර්ජාතික සම්මන්ත්‍රණ ශාලාවේදී ශිරන්ති රාජපක්ෂ ජනපති ආර්යාව අතින් පසුගියදා විවෘත විණි. එහිදී පූර්ණ දේශීය නිෂ්පාදන ආයතනයක් වන ඉන්ටර් ෆාම් පෞද්ගලික සමාගම ඉදිකර තිබූ ප්‍රදර්ශන කුටියයි මේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=aj1105294</link>
    <topic>එල් බී ෆිනෑන්ස් ක්ෂණික මුදල් හුවමාරුව ඉහළම සාර්ථකත්වයක් හිමිකර ගනී</topic>
    <author/>
    <content>එල් බී ෆිනෑන්ස් ක්ෂණික මුදල් හුවමාරුව ඉහළම සාර්ථකත්වයක් හිමිකර ගනීඑල් බී ෆිනෑන්ස් සමාගමේ දේශීය ක්ෂණික මුදල් හුවමාරු සේවය පිළිබඳ පොදු ජනතාවගේ ප්‍රසාදය අද්විතීය ලෙස වර්ධනය වී ඇත. ශ්‍රී ලංකාවේ විප්ලවීය වෙනසක් සිදු කළ මෙම දේශීය ක්ෂණික මුදල් හුවමාරු සේවය හඳුන්වා දෙනු ලැබුවේ ද එල් බී ෆිනෑන්ස් සමාගම විසිනි. මේ සේවය මඟින් දේශීයව බැංකු ගිණුමකින් තොරව ගනුදෙනුකරුවන් හට මුදල් බැර කිරීමේ හැකියාවක් ලබා දී ඇත.මෙම සේවාව දෙවසරකට පෙර දිවයිනට හඳුන්වා දුන් එල් බී ෆිනෑන්ස් දැන් ඕනෑම ඔවුන්ගේ ශාඛාවකින් හෝ උකස් මධ්‍යස්ථානයකින් මෙම සේවාව ලබාගැනීමේ හැකියාව තම ගනුදෙනුකරුවන් හට උදාකර දී තිබේ.එල් බී ෆිනෑන්ස් ජ්‍යෙෂ්ඨ කළමනාකාර රොෂාන් ජයවර්ධන මහතා පවසන්නේ, පසුගිය වසර දෙක තුළ ක්ෂණික මුදල් හුවමාරු සේවය පරිභෝජනය කරන තම ගනුදෙනුකරුවන්ගේ අද්විතීය වර්ධනයක් ඇතිවී ඇති බව ඔවුන්ගේ දිවයින පුරා ශාඛාවලින් සහ උකස් මධ්‍යස්ථානවලින් නිකුත් කළ වාර්තාවලින් දැනගත් බවයි.මෙම සේවය ත්‍රිකුණාමලයේ හා වව්නියාවේ ගනුදෙනුකරුවන් භාවිත කරමින් ඔවුන්ගේ අවශ්‍යතාව කාර්යක්ෂමව ඉටුකරගන්නා බව සතුටින් ප්‍රකාශ කර සිටින අතර එල් බී ෆිනෑන්ස්හි මෙම සේවය නුදුරු අනාගතයේදී උතුරු නැඟෙනහිර ප්‍රදේශවලට තව තවත් ළඟා කිරීම ඔවුන්ගේ අභිප්‍රාය බව ද කියා සිටියේය.මේ දේශීය ක්ෂණික මුදල් හුවමාරු සේවය ඉරිදා දිනවල ද විවෘතය. මෙහි හුවමාරු කරගන්නා මුදල් ප්‍රමාණයේ සීමාවක් නැත.ඕනෑම එල් බී ෆිනෑන්ස් ශාඛාවකට හෝ උකස් මධ්‍යස්ථානයකට තමාට යැවීමට අවශ්‍ය මුදල් බාර දී සරල පෝරමයක් පිරවීමෙන් පමණක් විනාඩි කීපයක් ඇතුළත ඔවුන්ගේ පරිගණක මුදල් හුවමාරු සේවා පද්ධතිය ඔස්සේ ගනුදෙනුකරුවාට යැවීමට අවශ්‍ය ඕනෑම නගරයක එල් බී ෆිනෑන්ස් ශාඛාවකට හෝ උකස් මධ්‍යස්ථානයකට යැවිය හැකිය.එම මුදල් අදාළ පාර්ශ්වයට එසැණින් අදාළ ශාඛාවෙන් හෝ උකස් මධ්‍යස්ථානයෙන් ලබාගැනීමේ හැකියාවක් පවතින හෙයින් මෙම ක්‍රියාවලියේ කාර්යක්ෂම බව සහ විශ්වාසවන්ත බව ආරක්ෂා වේ.කොමර්ෂල් බැංකුව ඊ එක්ස්චේන්ජ් ක්ෂණික මුදල් හුවමාරුව ඔස්සේ මුදල් ගනුදෙනු සිදු කරන තම ගනුදෙනුකරුවන් සඳහා පැවැති අවුරුදු ප්‍රවර්ධන වැඩසටහනින් තෑගි රැසක් පිරිනැමීය.බැංකුවේ කුරුණෑගල, අම්බලන්ගොඩ, අනුරාධපුර හා මඩකලපුව මධ්‍යස්ථානයන් හි පැවැති විශේෂ උත්සවයන්හිදී ඊ එක්ස්චේන්ජ් සන්නාමය සහිත ත්‍යාග බැංකුවේ නිලධාරීන් විසින් ගනුදෙනුකරුවන් වෙත ප්‍රදානය කරන ලදී. 2011 වසරේ අප්‍රේල් 1 දා සිට 15 දා දක්වා ඊ එක්ස්චේන්ජ් මුදල් හුවමාරුව ඔස්සේ මුදල් ලබා ගත් සියලුම අයට එසේ ත්‍යාග පිරිනමන ලදී.මඩකලපුව ශාඛාවේ පැවැති ඊ එක්ස්චේන්ජ් අවුරුදු ප්‍රවර්ධන වැඩසටහනේදී කොමර්ෂල් බැංකුවේ ජ්‍යෙෂ්ඨ කළමනාකාර – ඊ බෑන්කින් ප්‍රදීප් බන්දුවංස මහතා ගනුදෙනුකරුවකුට ත්‍යාගයක් පිරිනමමින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=aj1105295</link>
    <topic>සවිමත් ප්‍රාග්ධන පදනමකට සෙලාන් හිමිකම් නිකුතුවක්</topic>
    <author/>
    <content>සවිමත් ප්‍රාග්ධන පදනමකට සෙලාන් හිමිකම් නිකුතුවක්සෙලාන් බැංකුව රුපියල් බිලියන 4.6ක ප්‍රාග්ධනයක් හිමිකම් නිකුතුවක් මඟින් රැස්කරගැනීමට කටයුතු යොදා තිබේ.අතිවිශාල කොටස්කරුවන් ප්‍රමාණයකගේ සහභාගීත්වයෙන් පැවැත්වුණු අතිවිශේෂ මහා සභා රැස්වීමේදී මෙයාකාරයෙන් ඒකමතිකව එම යෝජනා සම්මත වීම, කොටස්කරුවන් තුළ සෙලාන් බැංකුව පිළිබඳ ඇති විශ්වාසය මනාව තහවුරු වීමකි.බැංකුවේ ඡන්ද බලය හිමි සාමාන්‍ය කොටස්කරුවන්ට, කොටස් තුනකට එක බැගින් මෙම හිමිකම් නිකුතුව සිදුකරනු ඇත. මෙහිදී ඡන්ද හිමි සාමාන්‍ය කොටස් 43,333,333ක් රුපියල් 75 බැගින් කොටස් හිමියන් වෙත ඉදිරිපත් කොට තිබේ.එසේම ඡන්ද බලය අහිමි සාමාන්‍ය කොටස්කරුවන්ට ද සෑම කොටස් තුනකටම එක බැගින් ඡන්ද බලය රහිත සාමාන්‍ය කොටස් පිරිනැමීමට පියවර ගෙන ඇත. මෙහිදී කොටසක් රුපියල් 35 බැගින් පිරිනැමෙන අතර ඉදිරිපත් කර ඇති සම්පූර්ණ කොටස් ප්‍රමාණය 41,186,666කි.සෙලාන් බැංකුවේ සභාපති ඊස්ට්මන් නාරංගොඩ මහතා පැවසුවේ මේ හිමිකම් නිකුතුවේ මූලික අරමුණු වන්නේ ප්‍රථම ස්ථර ප්‍රාග්ධනය වැඩිකර සවිමත් ප්‍රාග්ධන පදනමක් ගොඩනඟාගැනීමත්, දිගුකාලීන ණය සේවා සඳහා යොදා ගැනීමට කටයුතු කිරීමත් බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=aj1105296</link>
    <topic>‘කැල්ටෙක්ස් වෝටර් ඇන්ඩ් ලයිෆ්’ උතුරු නැඟෙනහිරට</topic>
    <author/>
    <content>‘කැල්ටෙක්ස් වෝටර් ඇන්ඩ් ලයිෆ්’ උතුරු නැඟෙනහිරටකැල්ටෙක්ස් නිෂ්පාදන ශ්‍රී ලංකාවේ නිෂ්පාදනය හා අලෙවි කරන ඡෙව්රොන් සමාගම සතිස්චන්ද්‍ර එදිරිසිංහ මිහිඳු සංස්කෘතික පදනම සමඟ ජල සම්පත් සුරැකීමේ වැදගත්කම පිළිබඳව ශ්‍රී ලාංකිකයන්ගේ අවබෝධය නංවාලීම සඳහා කටයුතු කරයි.ජලය හා බැඳුණු අභිමානවත් සංස්කෘතික උරුමය විදහා දක්වන පළමු දැනුවත් කිරීමේ වැඩසටහන ‘වෝටර් ඇන්ඩ් ලයිෆ්’ යනුවෙන් ඡෙව්රොන් සමාගම සාඩම්බරයෙන් ඉදිරිපත් කරනු ලබයි.අවුරුදු දහස් ගණනාවක් තිස්සේ කෘෂිකාර්මික ශිෂ්ටාචාරයකට උරුමකම් කියන නගර බොහොමයක එම ප්‍රදර්ශනය පැවැත්විණි.මේ ප්‍රදර්ශනයට සමගාමීව අධ්‍යාපනික වශයෙන් ඉතා වැදගත් තොරතුරු අඩංගු පොතක් සිංහල දෙමළ සහ ඉංගී‍්‍රසි බසින් පාසල් පුස්තකාලවලට ලබා දෙන ලදී. මෙම පොතේ ශ්‍රී ලංකාවේ ඉතිහාසයේ සහ වර්තමානයේ වාරි කර්මාන්තය සම්බන්ධ දස්කම් විස්කම්, නව සොයා ගැනීම් අඩංගු වේ.ජලය අවශ්‍ය වන්නේ මූලික වශයෙන් ජීවයේ පැවැත්මට පමණක් නොවේ. ජාතියක් වශයෙන් ආර්ථික සංවර්ධනයට ද පරිසරාත්මක වශයෙන් යහපත් ප්‍රතිඵල ලබාගැනීමට ද එය අත්‍යවශ්‍ය වේ.ජලය සීමිත සම්පතකි. මෙම සම්පත සුරැකීම අඛණ්ඩ ආර්ථික සංවර්ධනයක් ලබාගැනීම සඳහා අත්‍යවශ්‍ය වේ. එය කළ හැක්කේ පරිසරය සුරැකීමෙන් පමණි. මෙය සියලු පුරවැසියන්ගේ අවධානයට යොමුවිය යුතු කරුණක් වේ.වෝටර් ඇන්ඩ් ලයිෆ් ප්‍රදර්ශනය පරිසරය පිළිබඳව හැඟීමක් පාසල් දරුවන් තුළ ජනිත කිරීමට ගනු ලැබූ කාලෝචිත ප්‍රයත්නයකි. එය අපගේ වර්තමාන පරම්පරාව ශ්‍රී ලංකාවේ අනාගත සෞභාග්‍ය සහ තිරසාර සංවර්ධනයක් ඇති කිරීම සඳහා ශක්තිමත් කිරීමට ගනු ලැබූ වැදගත් පියවරකි.2011 මැයි මාසයේ සිට මේ ප්‍රදර්ශනය උතුරු, නැගෙනහිර, පළාතේ නගර ගණනාවක පැවැත්වීමට අදහස් කර ඇති බව සමාගම කියයි.  එඩ්වින් ආරියදාස ඡෙව්රොන් කළමනාකාර අධ්‍යක්ෂ ප්‍රධාන විධායක නිලධාරී කිෂු ගෝමස් ,සතිස්චන්ද්‍ර එදිරිසිංහ මහත්වරුන් මාධ්‍ය හමුවට එක්වී. ඡායාරූපය - කවීන්ද්‍ර පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=aj1105297</link>
    <topic>වික්ටෝරියා මෝටර් ස්ටෝර්ස් ෂොක්ඇබ්සෝබරයක් හඳුන්වා දෙයි</topic>
    <author/>
    <content>වික්ටෝරියා මෝටර් ස්ටෝර්ස් ෂොක්ඇබ්සෝබරයක් හඳුන්වා දෙයි‘වික්ටරි’ දුනුකොළය මෙරටට හඳුන්වා දීමෙන් කීර්තියක් හිමිකරගත්, වික්ටෝරියා මෝටර් ස්ටෝර්ස් සමාගම තම අලුත්ම නිෂ්පාදනය වන ‘වික්ටරි ෂොක්ඇබ්සෝබරය’ වෙළෙඳපොළට හඳුන්වා දෙයි. මෙරට වෙළෙඳපොළ වගකීමක් සහිත එකම ෂොක්ඇබ්සෝබරය වන, ‘වික්ටරි ෂොක්ඇබ්සෝබරය’ හඳුන්වා දුන්නේ වික්ටෝරියා මෝටර් ස්ටෝර්ස් සමාගමේ කළමනාකාර අධ්‍යක්ෂ ඇන්ටන් දීප්ති ජයමහ මහතාගේ ප්‍රධානත්වයෙන් කොළඹදී පැවැති එම සමාගමේ අලෙවි නියෝජිත හමුවකදීය.“අපි 1968 දී ‘වික්ටරි දුනුකොළය’ නිපදවූයේ ජපන් තාක්ෂණික සහයෝගීතාවක් ඇතුවයි. අපේ දුනුකොළය සම්බන්ධයෙන් අප කෙතරම් විශිෂ්ට තත්ත්වයක් හිමි කරගත්තා ද යත්, එය මැලේසියාව හා සෙසු රටවල් කිහිපයකටත් අපනයනය කිරීමට හැකි වූවා. ‘වික්ටරි’ ෂොක්ඇබ්සෝබරය ගැනත් මට තියෙන්නේ එවැනි ම අධිෂ්ඨානයක්.” ඇන්ටන් දීප්ති මහතා එහිදී පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=aj1105298</link>
    <topic>බ්‍රෙන් සෙකියුරි දිනුම් ඇදීම දා</topic>
    <author/>
    <content>බ්‍රෙන් සෙකියුරි දිනුම් ඇදීම දාබ්‍රෙන් සෙකියුරිටි සමාගම තම ආරක්ෂක නිලධාරින් වෙනුවෙන් වාර්ෂිකව සංවිධානය කරන දිනුම් ඇදීමේ තරගය පසුගියදා පැවැත්විණි. උත්සවයේ ප්‍රධාන ආරාධිතයා ලෙස පැමිණි ආරක්ෂක අමාත්‍යාංශයේ අතිරේක ලේකම් දමයන්ති ජයරත්න මහත්මිය පොල් තෙල් පහන දල්වන අයුරු. සමාගමේ කළමනාකාර අධ්‍යක්ෂ මේජර් තිස්ස අලුවිහාරේ මහතාද මෙහි වෙයි.රසල්ස් පෞද්ගලික සමාගමේ නව අලෙවිහල කොළඹ 09, බේස්ලයින් පාරේ, අංක 185 ස්ථානයේ ‘රසල්ස් බේකර්ස්’ නමින් පසුගියදා විවෘත විය. රසල්ස් 25 වැනි සංවත්සරය වෙනුවෙන් විවෘත කිරීමට නියමිත අලෙවිහල් 25 අතරින් එසේ විවෘත වූයේ දෙවැනි අලෙවිහලයි. ප්‍රධාන ආරාධිතයා වන සන්ජය සාරංග මහතා අලෙවිහල විවෘත කරමින්. සාරංග මහත්මිය සහ පුතු ද මෙහි වෙති.තම සේවකයින්ගේ නිර්මාණශීලීත්වය හා ආගමික ළැදියාව විදහා දක්වමින් හේලීස් සමූහය කොළඹ ඩීන්ස් පාරේ පිහිටි තම ප්‍රධාන කාර්යාලයේ දී මෙවර වෙසක් උත්සවය සාම්ප්‍රදායික අයුරින් සැමරීය. එහිදී හේලීස් සමූහයේ සභාපති මොහාන් පණ්ඩිතගේ සහ අධ්‍යක්ෂක ධම්මික පෙරේරා මහත්වරු හේලීස් කාර්යය මණ්ඩලයේ නිර්මාණ නරඹමින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>05</month>
      <day>29</day>
    </date>
    <link>http://www.silumina.lk/2011/05/29/_art.asp?fn=aw1105291</link>
    <topic>අනේ මට රංසි දාලා යන්න බෑ</topic>
    <author>මතුගම මහින්ද විජේතිලක</author>
    <content>අද අපි මේ ලිපියෙන් සාකච්ඡා කරන්නේ බොහෝ තරුණ ගැහැනු ළමයින්ට හා විවාහක ස්ත්‍රීන්ට පවතින රෝගයක් පිළිබඳවයි. මේ ගැන අප මෙතෙක් අනාවරණය නොකළ ද මේ අද්භූත රෝගය ස්ත්‍රීහූ බහුතරයක් වැලඳී පීඩා විඳිති. ඒ නිසා ම මේ ගැන නොලියා සිටීම එවැන්නන්ට සිදු කරන අසාධාරණයකැයි සිතේ.ඒ තමන්වෙත සිහිනෙන් පිරිමියෙකු පැමිණීමක් ගැනය.බොහෝ කාන්තාවෝ ස්වකීය රහස්‍ය භාවය රකින ලෙස ඉල්ලා සිටිමින් සියල්ල විස්තර කරති. මෙසේ පැමිණෙන පුද්ගලයා ගේ බෙල්ලෙන් උඩ කොටස නොපෙනෙන බව සමහරු කියති. තවත් අය කියන්නේ විදේශගතව සිටින තම ස්වාමි පුරුෂයාගේ් ස්වරූපයෙන් පැමිණෙන බවය.සමහර කාන්තාවෝ කියන්නේ එවැනි පුද්ගලයෙකු දුටු විට “ඉතිපි සෝ” ගාථාව කියන විට ඔහු අතුරුදහන් වන බවය. තවත් අය කියන්නේ තමන්ට එවැනි පුද්ගලයෙකු නොපෙනුනත්, නොපෙනෙන කෙනෙකු විසින් ශරීරය ස්පර්ශ කරන බවත්, තද කරන බවත්, ගෙල මිරිකන බවත්ය.මෑතදී එක්තරා කාන්තාවක් අමුතුම කතාවක් අනාවරණය කළාය. “මගේ මහත්තයා ව්‍යාපාරිකයෙක්. අපි බොහොම සන්තෝසයෙන් ජීවත් වුණා. කලකට පසු මහත්තයා අනියම් සම්බන්ධතාවල පැටළුණා. බැරිම තැන මම ආගම දහමට නැඹුරුව ජීවත් වුණා. අවසානයේ මහත්තයා රෝගුතර වුණා. ඒත් මම කරුණාවෙන් ඔහුට සාත්තු සප්පායම් කළා. ඔහුගෙන් ලාභ ප්‍රයෝජන ගත් අය අහක බැලුවා. ඔහු ඒ අවසාන කාලයේ තමන්ගෙන් මට සිදු වූ වැරදි අඩුපාඩු වලට දුක් වුණා. ඇඬුවා. මට වැඳ මගෙන් සමාව ඉල්ලුවා. අවසානයේ ඔහු මිය ගියා.”දැන් එයා මා සොයා ගෙන එනවා. ඔහු එන බව මට දැනෙනවා. ඒ වෙලාවට ගඳක් වහනය වෙනවා. ආ... ඔයා ඇවිත් ඉන්නවා නේද? කියලා මම අහනවා. ඔහු මා සමඟ කතා කරනවා. එතකොට මම කියනවා ඔයා ඉස්සර කරපු වැරදි නිසා මම දැන් ආගමිකව ජීවත් වෙනවා. මම ඔයාට කළ අවවාද එදා පිළිගත්තේ නැහැ නේ. දැන් මට කරදර කරන්න එපා කියලා. ඒත් එයා එනවා. එයාගෙ ඉඩම, ගේ දොර නිසා වෙන්නැති එන්නේ. මගේ ළඟට එන්න එපා කීවා ම මට හිරිහැර පීඩා කරනවා. මා ලවා යම් යම් දේ කරවනවා. මට ඒවා නොකර ඉන්නට බැහැ.””මම ඔහුට පින් දී හොඳ තැනකට යවන්න උත්සාහ කරනවා. ඒත් දැඩි තණ්හාව ආශාව නිසා ඔහුගේ සිත පිනට යොමු වෙන්නේ නෑ. ඔහු සමඟ තවත් දෙතුන් දෙනෙක් එනවා. උනුත් මට හිරිහැර කරනවා. බැරි ම තැන ඇදුරන් ගේ පිහිට සෙව්වා. ඔවුන් රුපියල් විසි තිස් දාහ අය කරමින් ශාන්ති කර්ම කළත් සතියකට වඩා කරදරයක් නැතුව ඉන්න බැහැ.”මේ වැනි අයට බෞද්ධ පිළිවෙත් මගින් සහනය ලබා ගන්නා හැටිත්, ඒ අමනුෂ්‍යයන් කෙරෙහි තරහවකින් තොරව ඔවුන් සතුටු කොට යහපත් තැන්වලට යවන ආකාරයත්, එවැනි උපදෙස් දෙන තැන්වලට යොමු කළත් මේ අය සුව වූ පසු කතා කරන්නේ නැත. ඒ පිළිවෙත් කරන විට ඇති වන වෙනස්කම් හා සහනයන් ගැන කියන්නේ නම් තවත් කෙනෙකුට සහනය ලබා දීමේ දී ඒ අත්දැකීම් ගවේෂණවල දී මහෝපකාරී වේ.තවත් සමහරු සහනයක් ලැබුණු විට ඒ අමනුෂ්‍යයා වෙනුවෙන් කළ යුතු යුතුකම් මඟ හරිති. එවැනි අයට ඊළඟට කරදර ගලා එන්නේ දෙගුණ තෙගුණ වීමෙනි. මෙවැනි අය ස්වකීය පූර්ව අකුසල කර්ම විපාක ලාබෙට අහෝසි කර ගන්නට උත්සාහ කරති. අනුන්ගේ කර්ම විපාක හෙවත් කෙනෙකුට ඉවත් කළ නොහැකිය. එය තමන් ම උත්සාහයෙන්, ධෛර්යයෙන් හා කැපවීමෙන් කුසල කර්මයන්හි යෙදී යටපත් කළ යුතුය. මුදලින් ද කළ නොහැකිය.එවැනි සමහරු ගුප්ත ගවේෂණ මධ්‍යස්ථානවලට ගොස් උපදෙස් හරියාකාර ඉටු කොට එසේ අමනුෂ්‍යයන් ලෙස එන සංසාරික ඥාතීන්ට පින් අනුමෝදන් කොට පෙර පින් මතක් කොට සිටින තත්ත්වයෙන් උසස් තත්ත්වවලට පත් කරති. එසේ සුගතිගාමීවන එවැනි සත්ත්වයෝ අපට ද පින් දෙති. නැතත් එය අපට ද කුසලයකි.මේත් ඒ වාගේ ම කතාවකි. මේවා කතන්දර ලෙස කියවා බලා ඉවත ලිය යුතු නොවේ. ඒ ගැන නුවණින් සිතා තේරුම් ගත යුතුය. මේ කතාවෙන් අනාවරණය වන්නේ සිතේ ප්‍රබලතාවයයි. සිතට සිතුවිලි ගලා ඒම සිතේ ස්වභාවයයි. එහෙත් එවැනි සිතුවිල්ලක් ප්‍රබලව තදින් අල්ලා ගෙන සිටීම “උපාදානය” ලෙස බුදු දහමේ හඳුන්වා දී ඇත.”උපාය දන්නෝ අපායෝ නොවැටෙති” යි කියමනක් ජනවහරේ ද පවතී. මෙය මරණාසන්න මොහොතේ පහළ වන චුති චිත්තය නිසා දුගතිගාමීවීම වළක්වා ගැනීමට ද හේතු විය හැකිය.රංසි ඒ පවුලේ එක ම දියණියයි. මවු පිය දෙදෙනා ගේ ආදරය හා රැකවරණ මැද හැදුණු වැඩුණු ඈ කාගේත් ආදරය කරුණාව දිනා ගත් ප්‍රසන්න යුවතියක් වූවාය. පැහැපත් වූවාය. දුටුවන් සිත් ගන්නා අඟ පසඟින් යුක්ත වූවාය. මේ වන විට උසස් පෙළ අධ්‍යාපනය ලබමින් සිටියාය.හිටි හැටියේ ඇගේ ප්‍රසන්නතාව ගිලිහෙමින් මුහුණ අඳුරු පැහැ ගැනුණි. රාත්‍රි හිනෙන් බය වී තිගැස්සී අවදි වූවාය. රාත්‍රි නින්දේදී ඇඟ තද කිරිම්, බෙල්ල මිරිකීම් ආදිය ඇයට දැනුණි. යන්ත්‍ර මන්ත්‍ර ගුරුකම් කළ නමුත් ස්ථිර සුවයක් නොලැබුණි. “සිළුමිණ” පත්‍රයේ පළවන “පියවි ඇසින් ඔබ්බට” ලිපි පෙළ කියවා තිබුණු ඇගේ මව, පියා සමඟ ගුප්ත ගවේෂණ මධ්‍යස්ථානයකට රංසි කැඳවාගෙන ගියාය.පළමු දිනයේ ඇගේ ශරීරයට අමනුෂ්‍යයෙකු ආරූඪ වුව ද කතා කිරීමේ ශක්තියක් නොවීය. ඒ නිසා මස් මාළු, කරවල, බිත්තර, උම්බලකඩවලින් වැළකී බෝධි පූජා 21 ක් පවත්වා නැවත පැමිණෙන ලෙස උපදෙස් ලැබුණි.ඊළඟ දිනයේ ගුප්තාත්මය කතා කළේය.”කව්ද මේ ශරීරය තුළ ඉන්නේ?””මම... ම... බැහැ... කියන්න බැහැ””ඇයි බැරි?””එතකොට මාව පන්නවා. මම රංසි දාලා යන්න කැමති නැහැ. මට එයා එක්ක ඉන්න ඕනෑ. අනේ! මාව පන්නන්න එපා””නැහැ පන්නන්නෙ නැහැ. කව්ද කියන්නෝ””මම සිරිසේන””සිරිසේන කියන්නේ කව්ද?””මම රංසි ගෙ ඉස්කෝලෙ ගේට්ටුවේ සිකියුරිටි කරපු සිරිසේන””ඉතින් සිරිසේන ඇයි රංසිගෙ ඇඟට රිංගුවේ. ඒක මහා පාපයක්. දැන් රංසි අසනීප වෙලා. සිරිසේන පව් කළ නිසා දුගතිගාමී වෙලා. සිරිසේන රංසිගෙ ඇඟට රිංගපු නිසා රංසි ලෙඩ වෙලා. ඒක සිරිසේනට මහා පාපයක්. දැන් සිරිසේන ප්‍රේතයෙක්.””ආ... මම ප්‍රේතයෙක්?””ඔව් දැන් සිරිසේන ප්‍රේතයෙක්. ඔහොම හිටියොත් රංසි මැරිලා යාවි. සිරිසේන තවත් දුගතියට ගිහින් නිරයේ ගින්නෙන් දැවි දැවී දුක් විඳින්න වේවි. සිරිසේන මෙහෙම වෙන්න හේතුව කියන්නකෝ””මහත්තයා මම ඉස්කෝලෙ ගේට්ටුවෙ රස්සාව කළේ, රංසි ලස්සනයි. හුරුබුහුටියි. අඟ පසඟ හරිම සම්පූර්ණයි. මගේ ගෑනිගේ මොන ලස්සනක්ද? රංසිගෙ ලස්සන. මගේ ඇස් දෙක රංසිව බලන්න ආසාවෙන් ඉන්නේ. රංසි එන්නේ කොයි වෙලාවෙද කියලා බල බලා ඉන්නේ.”ඉතින් ඒක රංසි දන්නේ නෑ, මම තනියම ආසාවෙන් රස වින්ඳා. සමහර දාට මම “ගුඩ් මෝනිං” කියනවා. රංසිත් “ගුඩ් මෝනිං” කියලා යනවා. ඒ කටහඬත් හරිම මිහිරියි.””ඉතින්?””ඉතින් දවසක් මගේ බයික් එක එක්සිඩෙන්ට් වෙලා මම මැරුණා. මට ඒ වෙලාවෙ රංසිව මතක් වුණා. මම උපන්නේ් ගේට්ටුව ළඟ. දවසක් රංසි බැදපු රට කජු කකා යන කොට මම රංසිගෙ ඇඟට රිංගුවා. දැන් මම ඉන්නේ රංසිගෙ ඇඟේ. රංසිගෙ ශරීරයෙ තියෙන දේවලින් ම යි ජීවත් වෙන්නේ.””සිරිසේන””ඇයි?””සිරිසේන ඕක තමයි ස්වභාවය. සිරිසේනගෙ ඇස් දෙක ලස්සන රූපයක් දැකලා තණ්හාව ආශාව හට ගත්තා. ඒ ලස්සන රූපයට සිත වැටුණා. ඒක උපාදාන වුණා. දැඩි අල්ලා ගැනීමක් වුණා. සිරිසේනගේ් ඒ ආශාවෙන් බැඳුණු සිත මරණාසන්නයේ චුතිචිත්තය ලෙස ඉදිරිපත් වීම නිසා දුගතියේ උපන්නා. දැන් ප්‍රේතයෙක් ලෙස අවුරුදු ලක්ෂ ගණනක් දුක් විඳින්න වෙනවා.” යි නාගොඩ විතාන මහතා විස්තර කළේය.”අවුරුදු ලක්ෂ ගණනක්?””ඔව්! රංසි මේ ලෙඩෙන් මැරුණොත් ඒ පාපයත් සිරිසේනට. එතකොට අවුරුදු කෝටි ගණනක් දුක් විඳින්නත් වේවි. බුද්ධාත්තර ගණනාවක්.””අනේ! මහත්තයෝ එහෙම නම් මේ දුකෙන් මිදෙන්නෙ කොහොමද?””හොඳයි. එහෙම නම් අපි රංසි ලවා දානයක් දී සිරිසේනට පිං අනුමෝදන් කරවන්නම්. ඒ පිං අරගෙන කොහේ හරි බෝධියක් ළඟට ගිහින් පිනට දහමට සම්බන්ධ වෙන්න.””හොඳයි මහත්තයෝ, හෝඳයි. මම මීට පස්සේ රංසිට කරදර කරන්නේ නැහැ සත්තයි.”දානයක් දී පිං අනුමෝදන් කිරීමෙන් සිරිසේනගේ භූතාත්මය රංසිගේ ශරීරයෙන් ඉවත්ව කැලණියේ බෝධීන් වහන්සේ ළඟට ගියේය.දැන් රංසිට දුඟද (ප්‍රේත ගඳ) දැනෙන්නේ නැත. ඇගේ යට ඇඳුම්වලින් දුඟ ද වහනය වන්නේ නැත. හීනෙන් බය වන්නේ නැත. නැවත හොඳින් අධ්‍යාපන කටයුතු කර ගෙන යන්නීය. රංසි සුවපත් වූවාය. සිරිසේන ගේ ප්‍රේතාත්මය ද ඉන් මිදී සුවපත් වූයේය. එය ද රංසිටත් පවුලේ අයටත් කුසලයක් විය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa1106051</link>
    <topic>පොලීසිය කුපිත කිරිම සැලසුම් සහගත වැඩක්</topic>
    <author>සුනිල් දයා අල්විස්</author>
    <content>උද්ඝෝෂණය ප්‍රචණ්ඩකාරී කෙළේ ජ.වි.පෙ.සුනිල් දයා අල්විස්කටුනායක නිදහස් වෙළෙඳ කලාපයේ හටගත් නොසන්සුන්තාව හා එක් තරුණයෙක් මරණයට පත්වී තවත් සිය ගණනක් තුවාල ලැබීමේ සිද්ධිය සැලසුම් සහගත කුපිතකාරී වැඩ පිළිවෙළක ප්‍රතිඵලයක් බැව් අනාවරණය වෙයි.තවදුරටත් තොරතුරු අනාවරණය වන පරිදි සාමකාමීව අවසන් කළ හැකිව තිබූ උද්ඝෝෂණය ප්‍රචණ්ඩකාරී තත්ත්වයකට පත් කරනු ලැබ තිබෙන්නේ ජනතා විමුක්ති පෙරමුණට සම්බන්ධ කණ්ඩායමක් විසිනි.නිදහස් වෙළෙඳ කලාපයේ සේවකයන් හා කර්මාන්තශාලාවල කාර්යබාර නිලධාරීන් පවසන පරිදි සිද්ධිය වූ දින පෙරවරු කාලයේදී බාහිර පුද්ගලයන් රැසක් වැඩබිම්වලට ඇතුල්වී සිටිමින් බලහත්කාරයෙන් මෙන් සේවක සේවිකාවන් උද්ඝෝෂණය සඳහා මෙහෙයවා ඇත. පොලීසියට ගල් මුල්වලින් පහරදීම මුලින්ම ආරම්භ කොට ඇත්තේ ද එම බාහිර පුද්ගල කණ්ඩායම විසිනි.මීට අමතරව උද්ඝෝෂණය ප්‍රචණ්ඩකාරී තත්ත්වයකට පත්කිරීම සඳහා ජනතා විමුක්ති පෙරමුණට සම්බන්ධ පිරිස් පිටත ප්‍රදේශවලින් නිදහස් වෙළෙඳ කලාප භූමියට කැඳවා තිබූ බවත් අනාවරණය වෙයි.නිරායුද පොලීසියට ගල්මුල්වලින් පහර දීමෙන් වළකින ලෙස විරෝධතාවට එක්වූ සේවක සේවිකාවන් හඬ ඟා කියත්දී පවා මේ බාහිර පුද්ගල කණ්ඩායම දිගින් දිගටම පොලීසියට පහර දී තිබේ. පොලීසිය ලවා වෙඩි ප්‍රහාර විරෝධතාකරුවන් වෙත එල්ල කැර ගැනීම ඔවුන්ගේ යටි අරමුණ වූ බවත් මේ වන විට අනාවරණය වී තිබේ.නිදහස් වෙළෙඳ කලාපයේ සේවයේ නියුතු ක්‍රියාකාරීන් පවසන පරිදි ජ.වි.පෙ.ට සම්බන්ධ කඩාකප්පල්කාරී පුද්ගලයන් එදින ක්‍රියාකළ ආකාරය අනුව මහත් ව්‍යසනයක් අත්විය හැකිව තිබූ අතර වෙළෙඳ කලාපයේ කර්මාන්ත ශාලාවලට පවා පහර දී ඒවායේ නිෂ්පාදන කටයුතු අඩපණ කොට දින ගණනාවක් ඇදී යන වැඩවර්ජනයක් පවා සැලසුම් කොට තිබූ බැව් අනාවරණය වෙයි. සිද්ධිය සම්බන්ධයෙන් තොරතුරු පරීක්ෂා කිරීමට ජනාධිපතිතුමා විසින් ඒකපුද්ගල කොමිසමක් පත් කරනු ලැබ තිබෙන අතර, රජය වරදකරුවන් සම්බන්ධයෙන් තරාතිරම නොබලා අපක්ෂපාතීව ක්‍රියාකිරීමත්, සිද්ධිය වහාම සමථයකට පත්කරවීමට ක්‍රියාකිරිම නිසාත් මේ සිද්ධිය දඩමීමා කැරගෙන රටපුරා කලබල ඇති කරවීමට ජ.වි.පෙ. සකස් කැර තිබූ කඩාකප්පල්කාරී වැඩ පිළිවෙළ අසාර්ථක වී තිබෙන අතර ජනතා විමුක්ති පෙරමුණ අනෙකුත් වෘත්තීය සමිති හා වැඩකරන ජනතාව අතරින් කොන්වන තත්ත්වයකට පත්ව ඇති බවත් අනාවරණය වෙයි. ඔවුන් විසින් රටපුරාම විරෝධතා ව්‍යාපාරයක් ගෙන යෑමට ගත් වෑයමට කිසිදු වෘත්තීය සමිතියක එකඟතාව පළ වී නැති බවත් අනාවරණය වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa1106052</link>
    <topic>දකුණු ආසියාවේ උසම සන්නිවේදන කුලුන හෙට විවෘත කෙරේ</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහදකුණු ආසියාවේ උසම බහුකාර්ය සම්පේ‍්‍රෂණ කුලුන වූ කොකාවිල් සම්පේ‍්‍රෂණ කුලුන ජුනි 6 වැනිදා මහින්ද රාජපක්ෂ ජනාධිපතිතුමා අතින් විවෘත වේ.උතුරු වසන්තය යටතේ ඉදිකළ මෙම කුලුන ශ්‍රී ලංකාවේ උතුරු පළාතේ සියලුම සන්නිවේදන කටයුතු මෙහෙයවනු ලබයි.රුපියල් ලක්ෂ 4500 ක වියදමින් විදුලි සංදේශ නියාමන කොමිෂන් සභාව ජනමාධ්‍ය අමාත්‍යාංශය හා ආරක්ෂක අමාත්‍යාංශය එක්ව ඉදිකළ මේ කොකාවිල් කුලුනේ උස මීටර් 174 කි. අඩිවලින් නම් අඩි 580 ක් පමණි. රටේ ආර්ථික සංවර්ධනයෙහි ලා සන්නිවේදන ක්ෂේත්‍රයේ යටිතල පහසුකම් දියුණුවේ මල්ඵල ගැන්වූ අවස්ථාවක් ලෙස මේ විවෘත කිරීම හැඳින්විය හැකි බව ශ්‍රී ලංකා විදුලි සංදේශ නියාමන කොමිෂන් සභාවේ අධ්‍යක්ෂ ජනරාල් අනුෂ පැල්පිට මහතා පවසයි.උතුරේ විදුලි සංදේශ රූපවාහිනී, ගුවන් විදුලි සන්නිවේදන හා රාජ්‍ය ආයතන සන්නිවේදන කටයුතු සඳහා භාවිත කිරීමට හැකි මේ සුවිශේෂ කුලුන මඟින් විශේෂයෙන් මෙතෙක් උතුරු නැගෙනහිර ප්‍රදේශවල තිබු විදුලි සංදේශ රූපවාහිනි හා ගුවන් විදුලි සන්නිවේදන බාධා සහමුලින්ම ඉවත් කරනු ලබන බව ද අනුෂ පැල්පිට මහතා පවසයි. මෙම බහුකාර්ය කුලුනේ පහසුකම් ඉදිරියේදී පෞද්ගලික රූපවාහිනී සහ ගුවන් විදුලි ආයතනවල සන්නිවේදන කටයුතු සඳහා ද ලබා දීමට අපේක්ෂා කෙරේ. මෙම කුලුන උතුරු වසන්තය යටතේ ඉදිකිරීම් ආරම්භ කළේය. තිබුණාට වඩා උසට හා විශාලත්වය ඇතිව දැන් යළි එම කුලුන ඉදිකර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa110605_1</link>
    <topic>ජනපති සර්වඥ ධාතු වැඳ පුදා ගනී</topic>
    <author/>
    <content>පකිස්ථානයේ ගන්ධාර දේශයේ තක්ෂිලා කෞතුකාගාරයේ සිට මෙරටට වැඩම කරනු ලැබ දැනට මාලිගාකන්දේ විද්‍යොදය පිරිවෙන් විහාරස්ථානයේ තැන්පත් කර ඇති බුදුරජාණන් වහන්සේගේ සර්වඥ ධාතූන් වහන්සේ වැඳපුදාගැනීමට මහින්ද රාජපක්ෂ ජනාධිපතිතුමා එම පිරිවෙන් විහාරස්ථානයට ඊයේ පැමිණියේය.මෙහිදී ජනාධිපතිතුමා සර්වඥ ධාතූන් වහන්සේලාට පුෂ්ප පූජෝපහාර පැවැත්වීය. ජනාධිපතිතුමා ඇතුළු පිරිස පංචශීලයේ පිහිටුවා ආගමික වතාවත් සිදු කෙළේ විද්‍යොදය පරිවේණාධිපති බළංගොඩ සෝභිත හිමියන්ය. සර්වඥ ධාතූන් වහන්සේලා සමඟ ඉන්දියාවේ ශ්‍රේෂ්ඨ බෞද්ධ පාලකයකු වූ හතරවන ධර්ම සංගායනාව පැවැත්වූ කණිෂ්ක අධිරාජයාගේ භෂ්මාවශේෂ ද මෙහි මහජන ප්‍රදර්ශනය පිණිස තැන්පත් කර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa1106053</link>
    <topic>ජ.වි.පෙ. අවිය හා පළිහ මළ සිරුරුමයි</topic>
    <author>අරුණි මුතුමලී</author>
    <content>-ඇමැති සියඹලාපිටියඅරුණි මුතුමලීදිගින් දිගටම ජනතාව අතරින් ප්‍රතික්ෂේප වීමේ ද්වේශයෙන් පෙළෙන ජනතා විමුක්ති පෙරමුණ කෙසේ හෝ කාගේ හෝ ලේ සෙළවීමේ අපේක්ෂාවෙන් පෙළෙන බව ද ජනතා විමුක්ති පෙරමුණ සිය දේශපාලනයේ අවිය හා පළිහ ලෙස සලකන්නේ මළසිරුරු බවද විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය මහතා පවසයි.කටුනායක වෙළෙඳ කලාපයේ සිදුවූ අවාසනාවන්ත සිදුවීමට හේතුව ද රජය විසින් ලබා දෙන තොරතුරු වැරැදි ලෙස අවබෝධ කරවමින් ජනතා විමුක්ති පෙරමුණ ඒ සේවක සේවිකාවන් නොමඟ යැවීමට කටයුකු කිරීම බවද ඇමැතිවරයා පැවැසීය.1970 සමඟි පෙරමුණු රජය අප්‍රසාදයට පත් කරවමින් තරුණ ජීවිත බිලිගැනීමට ද 1989 ජන ජීවිත අවුල් කරමින් තරුණ තරුණියන් දහස් ගණනින් මරණය කරා කැඳවාගෙන ගිය ජ.වි.පෙ. මේ වන විට වත්මන් රජය ගනු ලබන සියලු හොඳ තීරණවලට පවා එරෙහි වන්නට පටන්ගෙන ඇතැයි ඔහු පෙන්වා දෙයි.ඊනියා ප්‍රගතිශීලීබවක් පෙන්වමින් පුංචි මිනිසුන්ගේ සුබසාධන කටයුතුවලට රජය ගන්නා පියවර වළක්වමින් පාර්ලිමේන්තුවේදී මෙන්ම ඉන් පිටතදී ද කටයුතු කරන ජ.වි.පෙ. අනාගත සංවර්ධන කටයුතුවලට ද විරුද්ධ වන්නේ පදනම් රහිතව යැයි ඇමැතිවරයා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa1106054</link>
    <topic>ත්‍රස්තවාදයට එරෙහි සමුළුව විශිෂ්ට අත්දැකීමක්</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකා‘ත්‍රස්තවාදී පරාජය ශ්‍රී ලංකාවේ අත්දැකීම්’ අන්තර්ජාතික සමුළුව රටවල් 41 ක ඉහළ පෙළේ රාජ්‍යතාන්ත්‍රික හා හමුදා නිලධාරීන්ගේ පැසසුමට පාත්‍ර විය.එම සමුළුවට සහභාගිවු පකිස්තාන ජාතික බ්‍රිගේඩියර් උමාර් සඳහන් කෙළේ මෙය ත්‍රස්තවාදය පිළිබඳ අධ්‍යයනය කිරීමට තමන්ට ලැබුණු හොඳම අවස්ථාවක් බවයි. මෙය මුළුමහත් දකුණු ආසියාවටම පාඩමක් බව ද ඔහු අවධාරණය කෙළේය.මෙයින් අප සියලු දෙනා උගත් පාඩමක් වන්නේ ත්‍රස්තවාදය පරාජය කිරීමට නම් රටක යුද හමුදාව මෙන්ම දේශපාලන නායකත්වයත් එකට එක්විය යුතු බව යැයි ද බ්‍රිගේඩියර් උමාර් තවදුරටත් කීය. මෙය ශ්‍රී ලංකාව ඉටුකළ ශ්‍රේෂ්ඨ කාර්යයක්. එමෙන්ම ඔවුන් ලද අත්දැකීම නොසඟවා ප්‍රකාශ කළා. මෙය අපට හොඳ ආදර්ශයක්. එසේ ප්‍රකාශ කෙළේ සමුළුවට සහභාගිවූ බංග්ලාදේශයේ ලෙප්ටිනන්ට් කර්නල් අබ්දුල් වඩුඩ් ය.මාලදිවයින් නියෝජිත බ්‍රිගේඩියර් ජනරාල් අහමඩ් නිජාම් පැවසුවේ මෙය ඉතා සාර්ථක හා අමතක නොවන අවස්ථාවක් බවයි.අනෙක් රටවල් ද ත්‍රස්තවාදය මැඩලීමේ ශ්‍රී ලංකාවේ ක්‍රමෝපායයන් හා අත්දැකීම් පිළිබඳ උගත යුතුයි. මේවා අපටත් ප්‍රයෝජනවත්. ඔහු තවදුරටත් කීය.ශ්‍රී ලංකාව පශ්චාත් යුද සමයේදී ලද දියුණුව හා සංවර්ධනයත් සමුළුවට සහභාගිවූ ඕස්ට්‍රේලියාව චීනය ප්‍රංසය ජර්මනිය ඉන්දියාව නේපාලය රුසියාව ආදි රටවල් 41 නියෝජිතයෝ අගය කළහ.සමුළුවේ ප්‍රධාන දේශනය කළ ආරක්ෂක ලේකම්වරයා; ශ්‍රී ලංකාවට ත්‍රස්තවාදය පරාජය කිරීමේදී මුහුණපාන්නට සිදුවූ ගැටලු හා ඒවා නිරාකරණය කැර මානුෂීය මෙහෙයුම කළ අයුරුත් සමුළුව හමුවේ විදහා දැක්වූයේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa1106055</link>
    <topic>සුළු පිරිසක් වැරදි මත වැපිරුවත් විශ්‍රාම වැටුප කාලීන අවශ්‍යතාවක්</topic>
    <author/>
    <content>ඇමැති කෙහෙළියපෞද්ගලික අංශයේ සේවකයන් සඳහා විශ්‍රාම වැටුප් යෝජනා ක්‍රමයක අවශ්‍යතාවය පිළිගත යුතුව තිබෙන බවත් එවැනි විශ්‍රාම වැටුප් යෝජනා ක්‍රමයක් ඉදිරිපත් කෙළේ කාලයක සිට තිබුණු ඉල්ලීමක ප්‍රතිඵලයක් වශයෙන් බවත් ඇමැති කෙහෙළිය රඹුක්වැල්ල මහතා අවධාරණය කරයි. ”අයවැය යෝජනා ඉදිරිපත් කරත්දී බොහෝවිට පෞද්ගලික අංශයේ සේවකයන් මැසිවිලි නැඟුවා.වැටුප් වැඩිවීම්, විශ්‍රාම වැටුප් දීමනා හිමිවන්නේ රජයේ සේවකයන්ට විතරක්ය කියලා. අන්න ඒ අයට සාධාරණය ඉටු කරන්නයි විශ්‍රාම වැටුප් ක්‍රමයක් හඳුන්වා දුන්නේ. නමුත් මේ පිළිබඳව මහජනතාව අතර ප්‍රමාණවත් දැනුම්වත්භාවයක් නොතිබුණු නිසා ඒ අඩුවෙන් ප්‍රයෝජන ගත්ත විනාසකාරී බලවේග සේවකයන් අතර වැරදි මත වැපිරුවා.නමුත් විදේශ රැකියාවල නිරත වූවන් සහ ස්වයං රැකියාවල නිරතවූවන් දැනටමත් විශ්‍රාම වැටුප් ක්‍රමයක වුවමනාව වෙනුවෙන් පෙනී සිටිනවා. මේ පිළිබඳව මහජනතාව අතර හොඳ මතයක් ගොඩනැ¼ගුවොත් අති බහුතරයක් දෙනා මේ විශ්‍රාම වැටුප් ක්‍රමයේ යහපත් අංග වටහා ගන්නවා ඇතැයි ද” ඇමැතිවරයා පැවැසීය.කෙසේ වෙතත් පෞද්ගලික අංශයේ සේවක සේවිකාවන් අතිබහුතරයක් දෙනාගේ සුබසිද්ධිය හා ඔවුන්ගේ ජීවිතයේ සුරක්ෂිතභාවය වෙනුවෙන් විශ්‍රාම වැටුප් ක්‍රමයක අවශ්‍යතාවය මතුවන බවද ඇමැතිවරයා පෙන්වා දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa110605_2</link>
    <topic>කිරිඇල්ලගේ පුත්‍රයා හොඳටම බීලා පොලිස් නිලධරයකුට පහර දීලා</topic>
    <author/>
    <content>එ.ජා.ප. පාර්ලිමේන්තු මන්ත්‍රී ලක්ෂ්මන් කිරිඇල්ල මහතාගේ පුත්‍රයා වූ දිනුක් බණ්ඩාර කිරිඇල්ල මහතා පොලිස් නිලධාරියකුට පහර දී අශෝභන ලෙස හැසිරීම හේතුකොට ගෙන ඊයේ පොලිස් අත්අඩංගුවට ගෙන ඇත.පොලිස් මාධ්‍ය ප්‍රකාශක පොලිස් අධිකාරි ප්‍රශාන්ත ජයකොඩි මහතා පවසන පරිදි සිද්ධිය මෙසේය.2011.06.04 දින පැය 4.20ට පමණ කොල්ලුපිටිය හන්දියේ අලුතින් ඉදිකරන ඉදිකිරීම් කඩා ගෙන ගොස් මෝටර් රථයක් පෙරලී ඇත. මේ අවස්ථාවේදී කොල්ලුපිිටිය හන්දියේ මාර්ග බාධක රාජකාරියේ යෙදී සිටි පොලිස් නිලධාරීන් සහ යුද හමුදා නිලධාරීන් එක්වී මෝටර් රථයේ සිටි අය පිටතට ගෙන බේරා ගෙන ඇත. මේ අවස්ථාවේ අංක ඩබ්.පී.කේ.ජී.2169 දරණ ජීප් රථයෙන් පැමිණි කීපදෙනකු අතරින් එක් අයකු කාර් රථයේ රියදුරුට පහර දීමට පටන් ගෙන ඇත. එය සමතයකට පත්කිරීම සඳහා එම ස්ථානයේ සිටි පොලිස් නිලධාරීන් උත්සාහ කරන විට තමා ලක්ෂ්මන් කිරිඇල්ල මන්ත්‍රීගේ පුතා බව පවසමින් පරුෂ වචනයෙන් බැනවදිමින් පොලිස් නිලධාරියකුට පහර දී ඇත.පහර දීමට ලක්වූ පොලිස් කොස්තාපල් වරයා කොළඹ ජාතික රෝහලේ 72 වාට්ටුවේ නේවාසිකව ප්‍රතිකාර ලබයි. අධික ලෙස බීමත්ව පොලිස් නිලධාරියකුට පහර දී තුවාල සිදු කිරීම, රාජකාරියට බාධා කිරීම සහ සාපරාධී බලහත්කාරය පෑම යන චෝදනාවන් මත දිනුක් බණ්ඩාර කිරිඇල්ල යන අය අත්අඩංගුවට ගෙන කොළඹ අධිකරණ වෛද්‍ය නිලධාරිතුමා වෙත ඉදිරිපත් කර ඇත. මොහුට විරුද්ධව නීති මඟින් කටයුතු කිරීම සඳහා කොල්ලුපිටිය පොලීසිය වැඩිදුර විමර්ශන පවත්වාගෙන යයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa110605_3</link>
    <topic>ඩෙංගු මර්දන සතිය 20 සිට 26 දක්වා</topic>
    <author/>
    <content>බොහෝ ප්‍රදේශවල පැතිර යන ඩෙංගු උවදුර මැඬලීමේ අරමුණින් ඩෙංගු මර්දන සතියක් මෙම 20-26 දක්වා පැවැත්වේ.සෞඛ්‍ය ඇමැති මෛත්‍රීපාල සිරිසේන මහතාගේ උපදෙස් අනුව මේ ඩෙංගු මදුරු මර්දන සතිය ක්‍රියාත්මක කිරීමට සියලුම සෞඛ්‍ය සේවා කොට්ඨාසවල කටයුතු සූදානම් කොට තිබේ.මේ වනවිට ඩෙංගු මරණ 60ක් වාර්තා වී ඇත. මෙයින් 20ක් දරුවන් වන අතර ජනවාරි මාසයේ සිට මේ දක්වා වාර්තා වී තිබෙන ඩෙංගු රෝගීන්ගේ සංඛ්‍යාව 6655කි. පසුගිය දින තුනට වාර්තා වී ඇති ඩෙංගු රෝගීන්ගේ සංඛ්‍යාව 1816කි. කොළඹ ගම්පහ සහ මඩකලපුව වැඩිම ඩෙංගු රෝගීන් වාර්තා වන ප්‍රදේශ ලෙස වාර්තා වේ. ජාතික මදුරු මර්දන වැඩ සටහනට ත්‍රිවිධ හමුදාව සහ පොලිසියේ සහාය ද ඕනෑම අවස්ථාවක ලබාදීමට සූදානම් යැයි ආරක්ෂක ලේකම් ගෝඨාභය රාජපක්ෂ මහතා සෞඛ්‍ය ඇමැතිවරයා වෙත දන්වා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa110605_4</link>
    <topic>“කැරලි මර්දනයට හමුදා යොදවන කතාව බොරුවක්”</topic>
    <author/>
    <content>නීතිය හා සාමය රැකීමේ කාර්ය බාරයේදී හැමවිටම මූලිකත්වය පැවරෙන්නේ පොලීසියට බවත් උද්ඝෝෂණ හා විරෝධතා ආශ්‍රිත සිද්ධීන්වලදී ආරක්ෂාව සඳහා හමුදාව යොදවන බවට පැතිර යන ප්‍රචාරයේ කිසිදු සත්‍යතාවක් නැතැයි ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා පවසයි.කැරළි හා උද්ඝෝෂණ මර්දනය සඳහා පොලීසිය වෙනුවට හමුදාව යෙදවීමට රජය තීරණය කැර ඇති බවට වූ ප්‍රචාරයේ කිසිදු සත්‍යයක් නැති බව අවධාරණය කළ ලක්ෂ්මන් හුළුගල්ල මහතා, තවදුරටත් පෙන්වා දුන්නේ මර්දනය කළ යුතු තරමේ කැරලි හා උද්ඝෝෂණ ශ්‍රීී ලංකාවේ සිදු නොවන බවත් කුමන හේතුවක් නිසාවත් නීතිය හා සාමය රැකීමේ කටයුතු සඳහා ආරක්ෂක හමුදා යෙදවීමේ තීරණයක් ගෙන නැති බවයි.කටුනායක හටගත් ප්‍රචණ්ඩ ක්‍රියා පිළිබඳව අදහස් පළ කළ ඒ මහතා, පෙන්වා දුන්නේ; ඒ උද්ඝෝෂණය අවස්ථාවේ පවා මුලින් එහි යොදවා තිබුණේ නිරායුධ පොලිස් නිලධාරීන් වන අතර පසුව කලහකාරී ලෙස පොලීසියට පහරදීමේදී වෙඩි තැබීමේ සිද්ධීන් හටගත්තේ පසුව එහි පැමිණි කරුණු නොදත් පොලිස් නිලධාරීන් අතින් බවයි.මෙහිදී පවා යුද හමුදාව යෙදවූයේ අවට ප්‍රදේශයේ ආරක්ෂාවට මිස පොලීසිය සතු රාජකාරී හමුදාවට පැවරීමට නොවන බවත් හෙතෙම කීය. ආරක්ෂක තොරතුරු හා රටේ ආරක්ෂාව පිළිබඳ ප්‍රවෘත්ති වාර්තාකරණයේදී ජනමාධ්‍ය ඉතා වගකීමෙන් ක්‍රියා කළ යුතු බවත් හුළුගල්ල මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa110605_5</link>
    <topic>අන්තරේ ‘පවුරා’ අත්අඩංගුවට</topic>
    <author>විජයානි එදිරිසිංහ</author>
    <content>ජ’පුර උපකුලපති ඝාතන සැලසුමක් හෙළිවේවිජයානි එදිරිසිංහශ්‍රී ජයවර්ධනපුර විශ්වවිද්‍යාලයේ උපකුලපති අමරදාස කරුණාරත්න මහතා ඝාතනය කිරීමට සැලසුම් කළ රාජාංගනයේ ‘පවුරා’ මිරිහාන පොලීසිය විසින් ඊයේ (4) දහවල් අත්අඩංගුවට ගෙන තිබේ.උපකුලපතිවරයා ඝාතනය කිරීම සම්බන්ධව මීට පෙර අවස්ථා කිහිපයකදීම ඒ මහතාට නිර්නාමික දුරකතන ඇමතුම් ලැබී තිබුණි.ඊට සම්බන්ධ පුද්ගලයෙක් හඳුනාගැනීමට නොහැකිව තිබියදී ඊයේ පෙරවරුවේ උපකුලපතිවරයා තම කාර්යාලයේ සිටියදී තවත් දුරකතන ඇමතුමක් ලැබුණි.එහි සඳහන් වූයේ උපකුලපතිවරයා ඝාතනය කිරීමට එම විශ්වවිද්‍යාලයේම සිසුවකු ඇතුළු පිරිසක් සැලසුම් සහගතව කටයුතු කරන බවයි.එපමණක් නොව උපකුලපතිවරයාගේ එම කාර්යාල ගිනි තබා විනාශ කිරීමට ද සැලසුම්කරුවන් සූදානම්ව සිටින බව පැවසූ දුරකතන ඇමතුම දුන් පුද්ගලයා එළිකර සිටියේ ‘පවුරා’ නමින් හඳුන්වන එම විශ්වවිද්‍යාලයේම සිසුවකු ඇතුළු කණ්ඩායමක් ඊට සම්බන්ධ බවයි.උපකුලපතිවරයා වහාම ඒ පිළිබඳව නුගේගොඩ පොලිස් අධිකාරි දේශබන්ධු තෙන්නකෝන් මහතාට පැමිණිලි කර තිබේ.‘පවුරා’නැමැති මොහු ජනතා විමුක්ති පෙරමුණට හා අන්තර් විශ්වවිද්‍යාල ශිෂ්‍ය බලමණ්ඩලයට සම්බන්ධ වී ක්‍රියාකළ ප්‍රධාන පෙළේ පුද්ගලයෙකි.’පවුරා’ නැමැති සිසුවා ඔහුට එරෙහිව ඇති තවත් පැමිණිල්ලක් සම්බන්ධව ඊයේ (4) පොලීසියට පැමිණීමට නියමිතව තිබුණි.ඒ අනුව ඔහු ඊයේ දහවල් මිරිහාන පොලීසියට පැමිණි අවස්ථාවේ අත්අඩංගුවට ගෙන ඇත.පසුව ඔහුගෙන් ප්‍රශ්න කිරීමේදී උපකුලපති අමරදාස කරුණාරත්න මහතා ඝාතනය කිරීමට ඔවුන් කළ සැලසුමේ සියලු තොරතුරු හෙළිකර ඇත. ’පවුරා’ විශ්වවිද්‍යාලයේ කඩාකප්පල්කාරී ක්‍රියා, තර්ජනය කිරීම්, බියවැද්දීම් විශ්වවිද්‍යාල දේපළවලට හානි සිදුකිරීම් ඇතුළු විවිධ අපරාධ සඳහා නඩු 9ක් ඇති පුද්ගලයෙකි. තවද මොහු පන්ති තහනමට ද ලක්වී තිබේ. රාජාංගන ප්‍රදේශයේ පදිංචි පුද්ගලයෙකි. සැකකරු ඊයේ නුගේගොඩ මහෙස්ත්‍රාත් වෙත ඉදිරිපත් මෙන් පසු ලබන 16 දක්වා රිමාන්ඩ් බාරයට පත්කර ඇත.නුගේගොඩ පොලිස් අධිකාරි දේශබන්ධු තෙන්නකෝන් මහතාගේ අධීක්ෂණය යටතේ මිරිහාන මූලස්ථාන පොලිස් පරීක්ෂක එගොඩවෙල මහතා ඇතුළු පොලිස් පිරිසක් පරීක්ෂණ පවත්වාගෙන යයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa1106056</link>
    <topic>දකුණට නව විදුලි යෝජනා ක්‍රම 516 ක්</topic>
    <author>තාරක වික්‍රමසේකර</author>
    <content>තාරක වික්‍රමසේකරගාල්ල සහ මාතර දිස්ත්‍රික්කයන්හි විදුලිය නොලැබූ ප්‍රදේශයන්ට විදුලිය ලබාදීම සඳහා නව විදුලි යෝජනා ක්‍රම 516 ක් ක්‍රියාත්මක කරගෙන යනු ලබන බව විදුලි බල හා බලශක්ති අමාත්‍යාංශය පවසයි. ඒ සඳහා ඇස්තමේන්තු කර ඇති වියදම රුපියල් මිලියන 95.7 කි. මෙහිදී ගාල්ල දිස්ත්‍රික්කයේ ඇල්පිටිය, නාගොඩ, කරන්දෙනිය, නෙළුව, යක්කලමුල්ල, බද්දේගම, තවලම ප්‍රාදේශීය ලේකම් කොට්ඨාසවල ඉතා දුෂ්කර ගම්මාන රැසකට මේ යටතේ විදුලිය සැපයෙනු ඇත.මේ සඳහා සීඩා ආධාර, ඉරාන ආධාර සහ විදුලමු ලංකා දකුණු පළාත් ව්‍යාපෘති ක්‍රියාත්මක කෙරේ. ඊට අමතරව මිලියන 7.2 ක වියදමින් හිනිඳුම විදුලි යෝජනා ක්‍රමය ද ක්‍රියාත්මක කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa1106057</link>
    <topic>විදේශ රැකියා නියුක්තිකයන්ට විශ්‍රාම වැටුප් ඕනෑමයි</topic>
    <author>සුනිල් දයා අල්විස්</author>
    <content>ජවිපෙ අන්ත්තවාදයට ඉඩ දෙන්න එපා:ඇමැති ඩිලාන්සුනිල් දයා අල්විස්ජෝර්දානයේ පසුගියදා සිදුවූ ඇඟලුම් කම්හල් සේවක වැඩ වර්ජනය පිටුපස ද ජනතා විමුක්ති පෙරමුණට සම්බන්ධ කඩාකප්පල්කාරීන් කිහිප දෙනෙකු සිටි බව විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා මහතා පවසයි. එමෙන්ම විදේශ රැකියා නියුක්තිකයන් සඳහා ඇති කළ විශ්‍රාම වැටුප අඛණ්ඩව ක්‍රියාත්මක කරන ලෙස ද හෙතෙම රජයෙන් ඉල්ලා සිටියේය.එම වැඩ වර්ජනයට මුවා වී ඔවුන්ගේ පටු අරමුණු ඉටුකරගැනීමට ජනතා විමුක්ති පෙරමුණ උත්සාහ ගත්මුත් එය අසාර්ථක බව ද හෙතෙම සඳහන් කෙළේය. “බංකොලොත් දේශපාලනයෙන් අසාර්ථක වුණ ජනතා විමුක්ති පෙරමුණ ශ්‍රී ලාංකික සේවක සේවිකාවන් සේවය කරන පිටරටවලටත් රිංගලා කලබල කරන්නයි හදන්නෙ.මේ බව මට කල්තියා දැනුණා. ජෝර්දාන ඇඟලුම් කම්හල් සේවක සිද්ධියෙන් මෙය හොඳින්ම පැහැදිලි වුණා. නමුත් ඒවාට අප ඉඩ තිබ්බේ නැහැ. අවශ්‍ය ක්‍රියාමාර්ග ගත්තා” යයි ද ඇමැතිවරයා කීය. අද කටුනායක වෙළෙඳ කලාපයේ ජවිපෙ උත්සාහ දරන්නේ එහි කලබල ඇති කොට මෙරට දේශීය ආදායම් උත්පාදනයට අකුල් හෙළීමට බව ද ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa1106058</link>
    <topic>අඳුරු විනාශකාරී බලවේග පිටුදකිමු</topic>
    <author>ඉන්දික පොල්කොටුව</author>
    <content>මහාචාර්ය රෝහණ ලක්ෂ්මන් පියදාසඉන්දික පොල්කොටුවපටු දේශපාලන අරමුණු උදෙසා තරුණ කොටස් කම්කරුවන්, බිලිබා ගනිමින් ඔවුන්ගේ ජීවිත විනාශ කළ අඳුරු ඉතිහාසයකට උරුමකම් කියන අන්තවාදී දේශපාලන කණ්ඩායම් යළි එවන් විනාශයකට ගන්නා උත්සාහය පරාජය කිරීමට සියලු පාර්ශ්ව එක්විය යුතු යැයි කැලණිය විශ්ව විද්‍යාලයේ ජනසන්නිවේදන අංශාධිපති මහාචාර්ය රෝහණ ලක්ෂ්මන් පියදාස මහතා පවසයි.ජන සහායක් නැතිව බංකොලොත් වන සෑම අවස්ථාවකම එම අන්තවාදී දේශපාලන කණ්ඩායම් මෙරට අහිංසකයන් බිලිබා ගනිමින් ජීවිත විනාශ කිරීමට ක්‍රියා කරන බැවින් එයට හසු නොවී බුද්ධිමත්ව ක්‍රියා කරන ලෙස මෙරට ශිෂ්‍ය තරුණ කම්කරු වැනි කණ්ඩායම්වලින් මහාචාර්යවරයා ඉල්ලා සිටී.71 කැරැල්ල, 83 කළු ජූලිය, ජනවාර්ගික අර්බුදය, 88 - 89 භීෂණ යුගය යන සිද්ධීන් හේතුවෙන් රට කඩා වැටුණු බවත් ත්‍රස්තවාදිය නිමා වී රට යළි සංවර්ධන මාවතකට අවතීර්ණ වී ඇති මොහොතක රට ආපස්සට ගෙන යාමට මේ මොහොතේ අන්තවාදීන් දරන උත්සාහය පරාජය කළ යුතු බව හෙතෙම පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa1106059</link>
    <topic>කාන්තා අයිතීන් රැකීමට කොමිෂන් සභාවක්</topic>
    <author>රමණී සුබසිංහ</author>
    <content>රමණී සුබසිංහකාන්තා අයිතිවාසිකම් ප්‍රවර්ධනය කිරීම සඳහා ජාතික කාන්තා කොමිෂන් සභාවක් පිහිටුවීමට පියවර ගැනේ.කාන්තා අයිතිවාසිකම් ප්‍රවර්ධනය හා ඊට අදාළ කටයුතු සඳහා දැනට ක්‍රියාත්මක එකම රාජ්‍ය ආයතනය; ළමා සංවර්ධන හා කාන්තා කටයුතු අමාත්‍යාංශය යටතේ ඇති ජාතික කාන්තා කමිටුවයි. කාන්තා කටයුතු සම්බන්ධව මෙම කමිටුව සතු බලතල ප්‍රමාණවත් නොවීම නිසා ජාතික කාන්තා කොමිෂන් සභාවක් පිහිටුවන බව ළමා සංවර්ධන හා කාන්තා කටයුතු ඇමැති තිස්ස කරල්ලියද්ද මහතා පවසයි.කාන්තා අයිතිවාසිකම් සම්බන්ධයෙන් වූ අන්තර්ජාතික සම්මුතීන් සහ ප්‍රමිතීන් දේශීය වශයෙන් ක්‍රියාත්මක කිරීමේ රාජ්‍ය ආයතනයක් ලෙස ද මේ කොමිෂන් සභාව කටයුතු කරනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa11060510</link>
    <topic>1 වසරට ළමයින් නැති පාසල් 124 ක්:</topic>
    <author>සුභාෂිණි ජයරත්න</author>
    <content>සුභාෂිණි ජයරත්නපළමු ශ්‍රේණියට කිසිදු ළමයකු ඇතුළත් නොවූ පාසල් ගණන 124 ක් බැව් අලුත්ම සමීක්ෂණ වාර්තා පෙන්වා දෙයි. මේ පාසල් සියල්ල වැසී යෑමේ තර්ජනයට ලක්ව ඇත. පළමු ශ්‍රේණියට ළමයින් 1 ත් 5 ත් අතර ප්‍රමාණයක් ඇතුළු වන පාසල් 1077 ක් ඇති අතර ප්‍රතිශතයක් ලෙස ළමයින් 9 ට අඩු ගණනක් පළමු ශ්‍රේණියට ඇතුළත් වූ පාසල් සංඛ්‍යාව සියයට 25 කි.මේ සියලු පාසල් වැසී යෑමේ තර්ජනයට ලක්ව ඇතත් අධ්‍යාපන අමාත්‍යාංශය විසින් ආරම්භ කරන ලද ද්විතියික පාසල් දහස නඟා සිටුවීමේ වැඩසටහන මඟින් එම  අනතුර වළක්වා ගත හැකි යැයි අධ්‍යාපන ඇමැති බන්දුල ගුණවර්ධන මහතා පවසයි.මේ අනුව පාසල් 1096 ක ප්‍රමාණයක් අංග සම්පූර්ණ ද්විතියික පාසල් ලෙස ගොඩනැඟීමට කැබිනට් මණ්ඩලයේ අනුමැතිය ලැබී ඇත. 2012 වසරේ සිට ක්‍රියාත්මක වීමට නියමිත මේ වැඩසටහන යටතේ අංශ පහකින් මේ පාසල් ගොඩනැංවීමට නියමිත බැව් අධ්‍යාපන ඇමැතිවරයා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa11060511</link>
    <topic>ජගත් පරිසර දිනය අදයි ප්‍රධාන උත්සවය අද කෑගල්ලේ දී</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහලෝක පරිසර දිනය අදයි. ඒ වෙනුවෙන් පවත්වන ජාතික උත්සවය අද 5 පෙරවරු 8.30 ට කෑගල්ල රඹුක්කන පින්නවල ජාතික පාසලේදී කථානායක චමල් රාජපක්ෂ මහතාගේ ප්‍රධානත්වයෙන් පරිසර ඇමැති අනුර පි‍්‍රයදර්ශන යාපා මහතාගේ මෙහෙයවීමෙන් පැවැත්වේ.“වන සම්පත - ස්වාභාව දහමේ සත්කාරයයි” යන්න තේමා කරගනිමින් මෙවර පරිසර දිනය සැමරේ. එක්සත් ජාතීන්ගේ සංවිධානය විසින් 2011 වසර “ජාත්‍යන්තර වනාන්තර වර්ෂය” වශයෙන් නම් කිරීම මූලික කරගෙන මෙවර ජගත් පරිසර දිනය ද ඊට සමගාමී තේමාවක් යටතේ සැමරීමට තීරණය කළ බව පරිසර අමාත්‍ය අනුර පි‍්‍රයදර්ශන යාපා මහතා ප්‍රකාශ කරයි.ශ්‍රී ලංකාවේ වන ආවරණය වර්ධනය කිරීමේ අරමුණින් කඳු මුදුන්වල තුරුගොමු නිර්මාණය කිරීමේ වැඩපිළිවෙළ ද මෙවර ජගත් පරිසර දිනයට සමගාමීව ආරම්භ කෙරේ. ඒ අනුව කෑගල්ල දිස්ත්‍රික්කයේ රඹුක්කන ප්‍රදේශයේ තෝරාගත් කඳු මුදුනක අක්කර 02 ක වන උයනක් නිර්මාණය කෙරේ. ජල පෝෂක ප්‍රදේශවල නැවත වන වගාව ආරම්භ කිරීමේ කාලෝචිත අවශ්‍යතාව සැලකිල්ලට ගෙන අදාළ ව්‍යාපෘතිය ක්‍රියාත්මක වේ.මෙවර ජගත් පරිසර දින තේමාව වන “වන සම්පත : සොබා දහමේ සත්කාරයයි (Forests : Nature at Your Service) යන්නට අනුකූල වන පරිදි ජගත් පරිසර දින ජාතික උත්සවය වන සංරක්ෂණ දෙපාර්තමේන්තුවේ මූලිකත්වය යටතේ මාරුක්වතුර ග්‍රාම නිලධාරි කොට්ඨාසයේ නාමල්ගමුව ගම්මානයේදී ඖෂධ හා පලතුරු උද්‍යානයක් ස්ථාපනය කිරීම මඟින් ආරම්භ කිරීමට කටයුතු සූදානම් කර ඇත. මෙම උත්සවය ශ්‍රී ලංකා පාර්ලිමේන්තුවේ කථානායක චමල් රාජපක්ෂ මැතිතුමාගේ ප්‍රධානත්වයෙන් පැවැත්වීමට නියමිත අතර මෙහිදී සමරු ඵලකයක් නිරාවරණය කිරීමට ද නියමිතය.පාසල් ළමුන් 1000 ක් පමණ සහභාගි වන පරිසර පා ගමන 2011 ජුනි 05 වන දින පෙ. ව. 9.30 ට පමණ රඹුක්කන සුජාතා විද්‍යාලය අසලින් හා පින්නවල අලි අනාථාගාරය අසලින් ආරම්භ වී පෙ. ව. 9.30 ට පමණ පින්නවල ජාතික පාසල වෙත ළඟා වීමට නියමිතය. මෙවර ජගත් පරිසර දින තේමාවට අනුකූල වන පරිදි පරිසරය සුරැකීමේ වැදගත්කම පිළිබඳව මහ ජනතාවට හා පාසල් සිසුන්ට පණිවිඩයක් ලබාදීම මෙම පරිසර පෙළපාළියේ මූලික අරමුණයි. ලොව වන ආවරණය භූමි ප්‍රමාණයෙන් සියයට 31 ක් පමණ ප්‍රතිශතයක පැවැතියදී ශ්‍රී ලංකාවේ භූමි ප්‍රමාණයෙන් සියයට 30 ක ප්‍රමාණයක් තවමත් ස්වාභාවික වනාන්තර ලෙස පැවතීම ලාංකිකයන් ලෙස අප ලද සුවිශේෂි ජයග්‍රහණයක් බව පරිසර ඇමැතිවරයා පෙන්වා දෙයි. මෙම ස්වාභාවික වනාන්තරවලින් සියයට 50 කට වැඩි ප්‍රමාණයක් ආරක්ෂිත ප්‍රදේශ ලෙස නම් කිරීමේ හැකියාව ලැබී ඇති අතර එම ප්‍රදේශ දැනට ආසියාවේ පවතින වඩාත් කාර්යක්ෂම හා ඵලදායී ප්‍රදේශ කළමනාකරණ පද්ධතිය යටතේ කළමනාකරණය කිරීමේ හැකියාව ලැබී ඇත.ජනතාවගේ යහපැවැත්ම හා ආර්ථික වර්ධනය සඳහා සෞඛ්‍ය සම්පන්න සහ සුබදායි තිරසාර පරිසරයක් ලබාදීම දැක්ම කරගත් පරිසර අමාත්‍යාංශය සහ ඒ යටතේ වන ආයතන ඒකාබද්ධව ජගත් පරිසර දිනය නිමිත්තෙන් විවිධ තරගාවලින් ඇතුළු තවත් විශේෂාංග රැසක් ද සංවිධානය කර ඇත. කෑගල්ල දිස්ත්‍රික්කයේ පාසල් 06 කට විද්‍යාගාර උපකරණ බෙදාදීම, පාසල් 08 කට පුස්තකාල පොත් බෙදාදීම, කසළ බහාලන බඳුන් බෙදාදීම, පින්නවල ජාතික පාසලේ ප්‍රථමාධාර කාමරයට අවශ්‍ය උපකරණ ලබාදීම ආදී තවත් පරිත්‍යාගයන් රැසක් ඒ අතර වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa11060512</link>
    <topic>වෛද්‍ය හෙක්ටර් වීරසිංහට කොන්සියුලර් ජනරාල් ධුරයක්</topic>
    <author/>
    <content>කොළඹ ජාතික රෝහලේ අධ්‍යක්ෂ වෛද්‍ය හෙක්ටර් වීරසිංහ මහතා ඇමෙරිකා එක්සත් ජනපදයේ ලොස් ඇන්ජලීස් හි ශ්‍රී ලංකා කොන්සියුලර් ජනරාල්වරයා වශයෙන් මහින්ද රාජපක්ෂ ජනාධිපතිතුමා විසින් පත් කරනු ලැබ ඇත. ඒ මහතා ලබන මස මුලදී සිය නව තනතුරේ වැඩ බාර ගැනීමට නියමිතය. 1975 සිය උපන් ගම වූ කළුතර රෝහලෙන් රජයේ වෛද්‍යවරයකු ලෙස සේවය ආරම්භ කළ හෙක්ටර් වීරසිංහ මහතා 1985 පාණදුර මහ රෝහලේ දිස්ත්‍රික්ක වෛද්‍ය නිලධාරියාව සිට 2000 වසරේ කොළඹ ජාතික රෝහලේ අධ්‍යක්ෂවරයා ලෙස පත් වී මේ වනතුරු සේවය කරයි.ලංකාවේ ප්‍රධානම රෝහල වන කොළඹ ජාතික රෝහල වර්තමාන දියුණු තත්ත්වයට පත්කිරීමට ඒ මහතා නොපසුබටව ක්‍රියා කළේ වෛද්‍යවරුන්ගේ මෙන්ම එහි සේවකයන්ගේ ද සෞඛ්‍ය අමාත්‍යාංශයේ හා අදාළ සියලු අංශවල ද පරිපාලනයේ ද සහාය ලබා ගනිමිනි.ඇමෙරිකා එක්සත් ජනපදයේ ලොස් ඇන්ජලීස්හි ශ්‍රී ලංකා කොන්සියුලර් ජනරාල්වරයා වශයෙන් පත් කරනු ලැබ සිටින කොළඹ ජාතික රෝහලේ අධ්‍යක්ෂ වෛද්‍ය හෙක්ටර් වීරසිංහ මහතා මහින්ද රාජපක්ෂ ජනාධිපතිතුමා අතින් සිය පත්වීම් ලිපිය අරලියගහ මන්දිරයේදී ලබා ගත් අවස්ථාවයි මේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa11060513</link>
    <topic>ජාතික විරුජන සම්මාන උලෙළ 9 දා</topic>
    <author/>
    <content>වීර පොදුජන පදනම මඟින් පවත්වනු ලබන දහඅට වන ජාතික විරුජන සම්මාන උලෙළ අග්‍රාමාත්‍ය දි. මු. ජයරත්න මහතාගේ ප්‍රධානත්වයෙන් ලබන බ්‍රහස්පතින්දා (9) පෙරවරු 9.30 ට කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේදී පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa11060514</link>
    <topic>ආසියානු ජංගම දුරකථන සමුළුව අනිද්දා</topic>
    <author/>
    <content>2011 දකුණු ආසියානු ජංගම දුරකථන සමුළුව හා වැඩමුළුව මෙම ජූනි මස 7 වැනිදා කොළඹ දී ආරම්භ වේ.ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය විසින් මෙය සංවිධානය කරනු ලබන අතර ශ්‍රී ලංකාවේ මෙම සමුළුව හා වැඩමුළුව පවත්වනු ලබන දෙවැනි අවස්ථාව වේ. විදුලි සන්දේශ හා තොරතුරු තාක්ෂණ අමාත්‍ය රංජිත් සියඹලාපිටිය මහතා සමුළුවේ ප්‍රධාන ආරාධිත අමුත්තා වශයෙන් සහභාගි වේ. ජනතාවගේ දෛනික ජීවිතයට ඵලදායී අන්තර්ගතයන් ජංගම දුරකථන කෙරෙහි ගෙන ඒමේ සහ ජංගම දුරකථන අන්තර්ගතයන් පුළුල් ලෙස සංවර්ධනය කිරීම පිළිබඳව මෙම සමුළුවේදී විශේෂ අවධානය යොමු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aa110605_6</link>
    <topic>ජනපති අතින් මහපොළ ශිෂ්‍යත්ව 12500ක්</topic>
    <author/>
    <content>2009/2010 විශ්වවිද්‍යාල ප්‍රවේශය ලැබූ ශිෂ්‍ය ශිෂ්‍යාවන්ට මහපොළ උසස් අධ්‍යාපන ශිෂ්‍යත්ව ප්‍රදානය ඊයේ පෙරවරුවේ අරලියගහ මන්දිරයේදී මහින්ද රාජපක්ෂ ජනාධිපතිතුමා අතින් සිදු කැරිණි.වසර 2009/2010 සඳහා මහපොළ ශිෂ්‍යත්ව 12,500ක් පිරිනමන බව ජනාධිපතිතුමා මෙහිදී සදහන් කෙළේය.2010 වර්ෂය වන විට මහපොළ ශිෂ්‍යත්ව ලබාගත් ශිෂ්‍යත්ව ලාභීන්ගේ සංඛ්‍යාව 1,86,000කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=ab1106052</link>
    <topic>ත්‍රස්තවාදය සම්පූර්ණයෙන් නැති කිරීමට හැකි වුණේ ජනාධිපතිතුමාගේ පැහැදිලි ඉලක්කය නිසයි</topic>
    <author>ආරක්ෂක ලේකම් ගෝඨාභය රාජපක්ෂ මහතාගේ කතාව ඇසුරෙන් සකස් කෙළේදයා ඩී. ෆොන්සේකා</author>
    <content>ආරක්ෂක ලේකම් ගෝඨාභය රාජපක්ෂ ත්‍රස්තවාදය පරාජය කළ හැටි අන්තර්ජාතික සමුළුවේදී කියයිදේශපාලන නායකත්වය ත්‍රස්තවාදී පරාජයේ ප්‍රධාන සාධකයයි. ජනාධිපතිවරයාට රට ත්‍රස්තවාදයෙන් බේරා ගැනීම පිළිබඳව පැහැදිලි හා ඒකායන ඉලක්කයක් තිබුණා. අවුරුදු ගණනාවක් තිස්සේ හමුදාමය වශයෙන් එල්ටීටීඊය පරාජය කිරීමේ ප්‍රයත්න කීපයක් දැරුවත් ඒවා අසාර්ථක වුණේ පැහැදිලි දේශපාලන නායකත්වයක් නොතිබුණ නිසයි. 2006 දී පටන් ගත් මානුෂිය මෙහෙයුමෙන් ත්‍රස්තවාදය පරාජය කිරීමට හැකි වුණේ ජනාධිපතිතුමාගේ ඒ පැහැදිලි ඉලක්කය නිසයි.ආරක්ෂක ලේකම් ගෝඨාභය රාජපක්ෂ මහතා මෙසේ ප්‍රකාශ කළේ පසුගිය 31 දා කොළඹ ගලධාරි හෝටලයේදී පැවැති ‘ත්‍රස්තවාදය පරාජය කිරීම - ශ්‍රී ලංකාවේ අත්දැකීම්’ අන්තර්ජාතික සමුළුවේ ප්‍රධාන දේශනය පවත්වමිනි.එතුමා එම සමුළුවේදී කළ කතාව මෙසේ ය.ශ්‍රී ලංකා යුද හමුදාව විසින් සංවිධානය කරන ලද “ත්‍රස්තවාදය පරාජය කිරීම ශ්‍රී ලංකාවේ අත්දැකීම්” සමුළුවේ ප්‍රධාන දේශනය පවත්වන්නට ලැබීම මට සතුටක්.ශ්‍රී ලංකා රජය වෙනුවෙන් සම්මානනීය විදේශීය නියෝජිතයන් හා අනිකුත් ආරාධිත අමුත්තන් පිළිගන්නට ලැබීම මට ආඩම්බරයක්. මේ සමුළුවේ තේමාව වන්නේ ශ්‍රී ලංකාවේ ත්‍රස්තවාදය පරාජය කිරීමයි.ඔබට ඉදිරි දිනවලදී මෙහෙයුම්වලට අණ දුන් නිලධාරීන් හමුවී ඔවුන් යුද්ධය ජය ගැනීමේදී අනුගමනය කළ ක්‍රමෝපායන් සාකච්ඡා කිරීමට හැකි වේවි.මේ වන විට ලෝකයේ බොහෝ රටවල් ඒ රටවල් ඇතුළත මෙන්ම අන්තර්ජාතික වශයෙන් නිර්මාණය වූ ත්‍රස්තවාදී ප්‍රශ්නවලට මුහුණ දෙමින් සිටිනවා. ත්‍රස්තවාදී උපක්‍රමවලට මුහුණ දෙමින් ශ්‍රී ලංකාව ලත් අත්දැකීම්, මානව හිමිකම් සුරැකීම් මෙන්ම දේශපාලනය හා අන්තර්ජාතික සාධක සමඟ ශ්‍රී ලංකාව ක්‍රියා කළ ආකාරය ඉතා වැදගත් වෙතැයි අප විශ්වාස කරනවා. අප උගත් මේ පාඩම් අපේ මිතුරන්ට මෙන්ම අනිකුත් අන්තර්ජාතික ප්‍රජාවටත් ජාත්‍යන්තර ත්‍රස්තවාදය පරාජය කිරීමේ දී ප්‍රයෝජනවත් වේ යැයි අපේ ඒකායන බලාපොරොත්තුවයි. ත්‍රස්තවාදය සමඟ ශ්‍රී ලංකාවේ අත්දැකීම් ආරම්භ වුණේ 1970 දශකයේදීය.2005 දෙසැම්බරයේදී මහින්ද රාජපක්ෂ ජනාධිපතිතුමා බලයට පැමිණෙන විට ශ්‍රී ලංකාවේ ත්‍රස්තවාදී ක්‍රියා ආරම්භ වී වසර 30 කට කිට්ටු කාලයක් වෙනවා. ජනාධිපතිවරුන් හතර දෙනෙක් ඒ ඒ කාලවලදී පැවති විවිධ දේශපාලන පක්ෂ රජයයන් ත්‍රස්තවාදය සමඟ ගැටී තිබුණා. ඒත් ඒ සියල්ල අසාර්ථක වුණා. ත්‍රස්තවාදය නැති කිරීම සඳහා වසර ගණනාවක් පුරා නොයෙකුත් ව්‍යාපාර ගෙන ගියා. යුද මෙහෙයුම් මෙන්ම සාම සාකච්ඡා හා අන්තර්ජාතික මැදිහත්වීම් ආදිය සිදුවුණා. ඒත් ඒවා කිසිවක් සාර්ථක වුණේ නැහැ.ගෝලීය ආර්ථික ජාලයත් සමඟ ඉතා දියුණු වූ එල්ටීටීඊ ත්‍රස්තවාදිනට සාමය ඇති කිරීම පිළිබඳව කිසිම අවශ්‍යතාවක් තිබුණේ නැහැ. එල්ටීටීඊය කරදරකාරි, වෛරි, පරාජය කළ නොහැකි සතුරකු බවට පත්ව සිටියා. අවි ගත් පිරිසකගෙන් යුත් කුඩා සංවිධානයක් වශයෙන් ඇරැඹි එල්ටීටීඊය වසර ගණනාවකදී විශාල භයානක ත්‍රස්තවාදී සංවිධානයක් ලෙස වැඩුණා. අවසානයේදී එය 30000 කට වඩා යුදකාමි සාමාජිකයන් ගෙන් යුත් සංවිධානයක් බවට පත්වුණේ නවීන අවි ආයුධ යුද උපකරණවලින් හා නාවික වශයෙන් හා ගුවන් අංශයකින් ද සන්නද්ධ වෙමිනුයි.2005 වන විට මේ රටෙන් හතරෙන් එකක්ම ඔවුන්ගේ පාලනයට නතු වී තිබුණා. වෙරළ තීරයේ තුනෙන් එකක්ම පාලනය කළේ ඔවුන්. අන්තර්ජාතිකය විසින් මෙහෙයවූ සටන් විරාම ගිවිසුම යටතේ ඔවුන් තවත් ශක්තිමත් වුණා. එය ලෝකයේ දරුණුම ත්‍රස්තවාදී සංවිධානයක් බවට පත්වුණා. ඔවුන් වර්ගවාදී අරගල ඇති කරමින් උතුරු හා නැගෙනහිර පදිංචිව සිටි සිංහල හා මුස්ලිම් ජනතාව කෲර ලෙසින් සිය ගම්බිම්වලින් එළවා දැම්මා. ඔවුන් සිවිල් ජනතාව වෙත ගණනය කළ නොහැකි ප්‍රහාරයන් එල්ල කළා. ඔවුන් ගේ පාලනයට නතු වූ ප්‍රදේශ ආසන්නයේ පිහිටි ගම්බිම්වලට ඔවුන් පහර දුන්නේ දහස් ගණන් ජනතාව කෲර ලෙස මරා දමමිනුයි.ශ්‍රී මහා බෝධිය, දළදා මාලිගාව වගේ බෞද්ධයන්ගේ අති පූජනීය ස්ථානවලට ඔවුන් පහර දුන්නා. මුස්ලිම් හා කතෝලික දේවස්ථානවලට පහර දී ජනතාව මරා දැම්මා. අන්තර්ජාතික ගුවන් තොටුපොළ, මධ්‍යම බස් නැවතුම් පොළ හා කොටුව දුම්රිය පොළ වැනි පොදු ස්ථානවලට එල්ටීටීඊය පහර දුන්නා.ආර්ථික මර්මස්ථාන වන ශ්‍රී ලංකා මහ බැංකුව, ලෝක වෙළෙඳ පොළ, තෙල් පිරිපහදු හා වරාය වැනි ස්ථානවලටත් ඔවුන් පහර දුන්නා. පාර්සල් බෝම්බ, කාර් බෝම්බ ට්‍රක් බෝම්බ ක්ලේමෝ බෝම්බ පුපුරවමින් ඔවුන් දහස් ගණන් අහිංසක සිවිල් ජනතාව ඝාතනය කළා. දේශපාලකයන්ට විරුද්ධවත් ඔවුන් ඝාතන ව්‍යාපාර ගෙන ගියා. ශ්‍රී ලංකාවේ හිටපු ජනාධිපති වරයකු, ඉන්දියාවේ අගමැතිවරයා මෙන්ම ශ්‍රී ලංකා රජයේ ආරක්ෂක ඇමැතිවරයා, විදේශ ඇමැතිවරයා හා කැබිනට් ඇමැතිවරුන් මෙන්ම විවිධ පක්ෂවල දේශපාලකයින් මේ කෲර ඝාතකයන්ගේ ඉලක්ක බවට පත්වුණා.ඔවුන්ගේ මේ දරුණු ප්‍රහාරවලින් අපේ මුළු ජනතාවම තැති ගැන්වුණා. එල්ටීටීඊ පාලන ප්‍රදේශවලින් බැහැර වූ මුළු රට පුරාමත් ජනතාව සිටියේ බියෙන්. ජනතාවගේ දෛනික ජීවිතයට ඔවුන් තර්ජනයක් වුණා. දෙමාපියන් තම දරුවන් සමඟ එකම වාහනයක ගමන් කළේ නැහැ. ඒ සිය දරුවන් අනාථ වෙයි කියා. කොයි වේලේ කොතැන බෝම්බයක් පුපුරාවිදැයි බියෙන් ජනතාව සිටියේ. ත්‍රස්තවාදී ප්‍රහාර ගැන විවිධ කටකතා පැතිර ගියා. ත්‍රස්තවාදය නිසා නීතිය වල් වැදුණා. මේ නිසා රටේ විවිධ ප්‍රදේශවල ත්‍රස්තවාදය නමින් අවි ගත් විවිධ පාතාල කල්ලි බිහි වුණා. කොටින්ම කිවහොත් රටේ මුළු ජනතාවම හිටියේ බියෙන් තැති ගනිමින්. මුළු රටේම ජන ජීවිතය අඩාල වුණා.එල්ටීටීඊ පාලන ප්‍රදේශවල ජීවිතය වඩාත් නරක තත්ත්වයට හැරුණා. ඔවුන් ජනතාව වෙනුවෙන් සටන් කළ සටන්කාමීන් නොවෙයි. මුළු රටම බිය ගැන්වූ ත්‍රස්තවාදී සංවිධානයක්. ඔවුන් ප්‍රති පක්ෂ සමඟ සාමකාමී වුණේ නැහැ. ඒකාධිපති කෲර පාලනයක් ගෙන ගියා. තමන්ට විරුද්ධ වන ඕනෑම දේශපාලන නායකයකු විනාශ කිරීම ඔවුන්ගේ ප්‍රතිපත්තියයි. ඒ අනුව ප්‍රජාතන්ත්‍රවාදී නායකයන්, ජනතාවට බලපෑම් කළ හැකි දෙමළ විද්වතුන් ඔවුන් අතින් ඝාතනය වුණා. මුළු රටම බියපත් රටක් බවට පත්ව තිබුණෙ. ශ්‍රී ලංකා රජය කළ හැකි සියලු දේම කළා. රටේම ජනතාවට අත්‍යවශ්‍ය ජලය, විදුලිය, සෞඛ්‍ය සේවා හා අධ්‍යාපනය ආදි සේවා නොකඩවා සැපයීමට රජය ක්‍රියා කළා.අවාසනාවකට මෙන් එල්ටීටීඊය සිය ජනතාවට මේ සේවා හරිහැටි ප්‍රයෝජනයට ගැනීමටවත් ඉඩ දුන්නේ නැහැ. මෙහි ප්‍රතිඵලයක් වශයෙන් එල්ටීටීඊය පාලනය කළ ප්‍රදේශවල ජන ජීවිතය බිඳ වැටුණා. ඔවුන්ගේ ආර්ථිකය හා සමාජ ජීවිතය මුළුමනින්ම විනාශ වුණා. සාම ගිවිසුම් මුවාවෙන් ඔවුන් සිය ප්‍රදේශවල සිය පොලිස් හමුදාවන් හා නීතිමය රාමුවක් පිහිටුවා ගත්තා. මෙය තුවක්කුවෙන් ඒ ප්‍රදේශ පාලනය කිරීමට කළ උත්සාහයත් ඒ ප්‍රදේශවල ජනතාවට ආරක්ෂාවක් හෝ නිදහසක් තිබුණේ නැහැ.2005 දී මහින්ද රාජපක්ෂ ජනාධිපතිතුමා බලයට පත්වූ පසුව ශ්‍රී ලංකාවේ මේ අහිංසක සිවිල් ජනතාව එල්ටීටීඊයේ කෲර පැසිස්ට්වාදයෙන් මුදා ගැනීම ඔහුගේ ප්‍රධාන කාර්යයක් වුණා.ශ්‍රී ලංකාවට ගෞරවනීය සාමයක් ගෙන ඒමට හා ඔවුන් ත්‍රස්තවාදී ප්‍රශ්නවලින් මුදා ගැනීමට ජනතාව පැහැදිලි ජනවරමක් එතුමාට ලබා දුන්නා.ඒ අනුව එතුමා එල්ටීටීඊයට කෙළින්ම සාකච්ඡා මේසයට එන්නැයි ආරාධනා කළා. සාකච්ඡා වට කීපයක්ම පැවැත්වූවා. එහෙත් එල්ටීටීඊය කවදත් කළ පරිදි ඒවාට ප්‍රතිචාර දැක්වූයේ නැහැ. ඔවුන් සටන් විරාම ගිවිසුම කඩ කළා. ප්‍රධාන යුද හමුදා ඉලක්කවලට පහර දුන්නා. උසස් නිලධාරීන් ඝාතනය කළා. අහිංසක ජනතාවට ප්‍රහාර එල්ල කිරීම දිගටම ගෙන ගියා.කැබිතිගොල්ලෑවේ ක්ලේමෝ බෝම්බ සවිකොට අහිංසක දරුවන් ඇතුළු විශාල පිරිසක් මරා දැම්මා. රටපුරා දහස් ගණන් කාන්තාවන් ළමයින් ඇතුළු පිරිස් බෝම්බ අටවා ඝාතනය කළා.රජය ඉවසීමෙන් කටයුතු කළා, ඒත් අවසානයේ මාවිල්ආරු සොරොව්ව වසා දැමීමේ දී ඒ ඉවසීම නැතිවුණා.දහස් ගණන් ගොවි ජනතාවට ඔවුන්ගේ ගොවිතැන් කිරීමට අවශ්‍ය ජලය වසා දමමින් කළ මේ අමානුෂික ක්‍රියාව පන්දහසක් පමණ ජනතාවට මහත් තර්ජනයක් එල්ල වුණා.මේ තත්ත්වය තවත් නරක අතට හැරෙන්නට දෙන්න බැහැ. ඒ නිසා මාවිල්ආරු සොරොව්ව විවෘත කිරීමට හමුදාමය ක්‍රියාමාර්ගයක් ගැනීමට රජයට සිදුවුණා. 2006 ඇති කළ මේ මානුෂීය මෙහෙයුමට නියමිත ඉලක්කයක් තිබුණා. ජනාධිපතිතුමාගේ නොසැලෙන තීරණය හමුදාවට ධෛර්යයක් වුණා. ජනාධිපතිතුමාගේ තීරණය ස්ථිර එකක් බව හමුදාවට අවබෝධ වුණා.මානුෂීය මෙහෙයුම පැවතුණු වසර තුනහමාර ඇතුළත ජනාධිපතිතුමා සතිපතා ආරක්ෂක මණ්ඩලයේ රැස්වීම්වලට නොවරදවා සහභාගි වුණා. ඒ ඒ සතියේ සිදුවූ දේ ඉදිරි සතියේ සැලසුම් එහිදී සාකච්ඡා කළා.සේනාධිනායකයා වශයෙන් එතුමා සිය හමුදාවන් සමඟ විශ්වාසයෙන් කටයුතු කළා. ඔහු සිය පරම ඉලක්කය කිසිවිටක අත්හලේ නෑ. ජනාධිපතිතුමා ඕනෑම බරපතළ තත්ත්වයන් යටතේ ඒවාට හොඳින් ප්‍රතිචාර දැක්වූවා. උතුරු මැද පළාතේ කැබිතිගොල්ලවේ දී 70 දෙනෙකු මරණයට පත් කරමින් බස් රථයකට එල්ල වූ ක්ලේමෝ ප්‍රහාරයේ දී එල්.ටී.ටී.ඊ. තර්ජන නොතකා වහාම සිද්ධිය වූ ස්ථානයට ජනාධිපතිතුමා ගියා. ඔහු එහිදී තත්ත්වය කොතරම් භයානක වුවත් මෝචරියට ගොස් ඒ මළසිරුරු බලා කරදරයට පත් අය සමඟත් ප්‍රදේශයේ ජනතාව සමඟත් කතා කළා.තවත් එල්.ටී.ටී.ඊ. ප්‍රහාර සිදු නොවන්නට ප්‍රදේශයේ ආරක්ෂාව දැඩි කරන ලෙස එතුමා ප්‍රාදේශීය ආරක්ෂක බලධාරීන්ට නියෝග කළා.එමෙන්ම එල්.ටී.ටී.ඊ.ය සිය සැහැල්ලු ගුවන් යානා කොළඹට ප්‍රහාර එල්ල කරන්නට සූදානම් වූ විට ඒවාට ප්‍රතිප්‍රහාර එල්ල කිරීමේ පෙර පුහුණුවීම් හා කටුනායක පිහිටවූ නව ගුවන්යානා ආරක්ෂක පද්ධතිය නරඹන්නට ගියා.ජනාධිපතිතුමාගේ මේ දූරදර්ශී හා නොසැලෙන නායකත්වය මේ මානුෂීය මෙහෙයුමේ ජයග්‍රහණයට ඉවහල්වූ ප්‍රධාන සාධකය.නැෙඟනහිර වාකරේ ප්‍රදේශය එල්.ටී.ටී.ඊ. ග්‍රහණයෙන් මුදාගත් පසු ජයග්‍රාහී හමුදා වෙත ගොස් සිය සුබපැතුම් ප්‍රකාශ කළා.එල්.ටී.ටී.ඊ.යේ ප්‍රධාන බළකොටුව වන කිලිනොච්චිය මුදාගත් විගසම එතුමා එහි ගියා. මෙය යුද්ධය ජයග්‍රහණයේ ප්‍රධානම සාධකයයි. උතුරේ මෙහෙයුම් සිදුකෙරෙන අතරතුරදීම ඔහු යුද හමුදා සේනාංක වෙත ගොස් ඔවුන් සමඟ කතාකොට ඔවුන් ධෛර්යවත් කළා.එවැනි ක්‍රියාවන් නිසා සෑම යුද භටයකු තුළම විශ්වාසයක් හා ධෛර්යයක් ඇතිවූණා. මෙම විශ්වාසය හා ධෛර්යය මානුෂීය මෙහෙයුම පුරාම විහිදී තිබුණා.යුද ජයග්‍රහණයට තුඩුදුන් තවත් ප්‍රධාන හේතු කීපයක් තිබුණා. සමහරවිට ඉතාම වැදගත් සාධකය වුණේ ජනාධිපතිතුමාගේ අදහස එපරිදිම හමුදාව ඇතුළටම කාවැදීමයි. අප අවබෝධ කරගත් තවත් දෙයක් තමයි අපේ හමුදාවන් නිතරම එල්.ටී.ටී.ඊ.යට වඩා ඉදිරියෙන් සිටීම. ශ්‍රී ලංකා ත්‍රිවිධ හමුදා නිතරම එල්.ටී.ටී.ඊ.යට වඩා ඉහළින් සිටියා. අපේ දක්ෂ සෙන්පතියන් නිතරම සතුරාට වඩා ඉදිරියෙන් සිටියේ. අපේ විශේෂ කාර්ය සාධක හමුදාව කොමාන්ඩෝ හමුදා වසර ගණනාවක් පුරා දියුණු තත්ත්වයට පත්වූ වෘත්තිමය හමුදාවන්. එල්.ටී.ටී.ඊ.ය යුද්ධයෙන් පරදවන්නට ඔවුන්ගේ දක්ෂකම හොඳටම ප්‍රමාණවත්. ඒ වුණත් එල්.ටී.ටී.ඊ.යේ ගරිල්ලා සටන් හා කැලෑ සටන්වලට මුහුණදීමේ දී හමුදාවේ සංඛ්‍යාව ප්‍රමාණවත් වුණේ නැහැ. ඒ නිසා ඔවුන් පරදවන්නට ගරිල්ලා උපක්‍රම අනුගමනය කළ යුතුව තිබුණා.නැඟෙනහිර පළාතේ තුනෙන් එකක්ම එල්.ටී.ටී.ඊ.යට නතුවීමෙන් මෙය ඔප්පු වුණා. යාපනය, අර්ධද්වීපය, දූපත් හා මුහමාලෙ ඉදිරි ආරක්ෂක වළල්ල රජයේ හමුදා විසින් යටත් කරගත්තත් වන්නියේ කැලෑ ප්‍රදේශ එල්.ටී.ටී.ඊ.ය විසින් මුළුමනින්ම වාගේ පාලනය කළා.එල්.ටී.ටී.ඊ.යේ ත්‍රස්තවාදී ක්‍රියා නිසා රටේ අනෙක් ප්‍රදේශවලටත් අවධානය යොමු කළ යුතුව තිබුණා. යාපනය අර්ධද්වීපය, දූපත් හා මුහමාලේ ඉදිරි ආරක්ෂක වළලුවලට හතළිස් දහසක් පමණ හමුදා පිරිසක් යෙදවූවා. එය මේ ප්‍රදේශ ශක්තිමත් කරගැනීම අවශ්‍යව කරුණක්.නැඟෙනහිර මුදාගත් පසුවත් ඔවුන් නැවත ඒ ප්‍රදේශය අල්ලා ගැනීම වැළැක්වීමට යුද ශක්තිය අවශ්‍ය වුණා.මහජනතාවට හමුදා පිරිස් වැඩිකිරීමේ උවමනාව අවධාරණය කිරීමේ වැඩසටහන් ක්‍රියාත්මක වී තිබුණා. රජය තරුණ පිරිස් හමුදාවට බැඳීමට ධෛර්යවත් කළා. ඔවුන් දේශපාලන නායකත්වයට ත්‍රස්තවාදය අවසන් කිරීමේ උවමනාව ද වටහා ගත්තා.2005 සිට 2009 අවසානය දක්වා යුද හමුදාවේ සේනාංක 9, 20 දක්වා වැඩි කළා. 44ක් වු බළසේනා සංඛ්‍යාව 71 දක්වා වැඩි කළා. 149ක් වූ සේනා ඛණ්ඩ 284 දක්වා වැඩි කළා. හමුදාවේ පිරිස් බලය වැඩිකිරීම නිසා 2005 දී සිටි 120000ක් වූ යුද හමුදා පිරිස් සංඛ්‍යාව මානුෂීය මෙහෙයුම අවසානයේ 200000 දක්වා වැඩිවී තිබුණා.ඒ හා සමානව ගුවන් හමුදාව හා නාවික හමුදාව ද සිය පිරිස් බලය වැඩි කරමින් වනාන්තර ප්‍රදේශවල පවා දුෂ්කර කටයුතුවල නිරත වුණා. ඒ එල්.ටී.ටී.ඊ.යේ ප්‍රධාන මෙහෙයුම් සැපයුම් මාර්ගවල වගකීම ඔවුන්ට බාරදෙමින්.මේ නිසා එල්.ටී.ටී.ඊ.යට එරෙහි ප්‍රහාර නොකඩවා කරගෙන යාමට හැකිවුණා. හමුදා ප්‍රහාර සාර්ථක ලෙස කරගෙන යාමේදී එල්.ටී.ටී.ඊ.ය සටන් නොපවතින ප්‍රදේශවල අහිංසක සිවිල් ජනතාව ඉලක්ක කර ප්‍රහාර එල්ල කළා. ඔවුන් බොහෝ විට ඒ සඳහා යොදාගත්තේ මරාගෙන මැරෙන ප්‍රහාරයන්. මෙයින් උතුරු නැඟෙනහිර හමුදා ප්‍රහාර වැඩි වෙද්දී රටේ අනිකුත් ප්‍රදේශවල කලබල නිර්මාණය කිරීමට එල්.ටී.ටී.ඊ.යට හැකිවුණා. මෙය මෙසේ සිදුවෙද්දී ඊට විසඳුම් වශයෙන් හමුදා මෙහෙයුම් නතර කිරීමට රජයට පීඩනයක් ඇතිකළා.එහෙත් යුද හමුදාව, නාවික හමුදාව හා ගුවන් හමුදාව මෙන්ම පොලිස් විශේෂ කාර්ය හමුදාව ද සිය පිරිස් බලය හා හමුදාමය බලය වැඩි කිරීමෙන් හා පොලීසියට වගකීම් වැඩි කිරීමෙන් හමුදා ප්‍රහාර නොනවත්වා කරන අතරතුර දකුණේ සාමය ද පාලනය කරගත හැකිවුණා.තවත් වැදත් කාරණයක් වන්නේ සිවිල් ආරක්ෂක බළකාය පිහිටුවීමයි. ඒ සඳහා පිරිස් බඳවා ගත්තේ කොටි තර්ජන පැවතුණු ප්‍රදේශවලින්මයි. මේ නිසා ඒ ගම්වලට කොටි ප්‍රහාර එල්ල කිරීම අඩුවුණා. සිවිල් ආරක්ෂක හමුදාවට ගම්වලින්ම 42000ක් බඳවා ඔවුන්ට නියමිත අවි පුහුණුවක් ලබාදුන්නා. ඔවුන් යුද හමුදා මානෂීය මෙහෙයුමෙහි යෙදී සිටිය දී ගම්බිම් ආරක්ෂා කිරීමේ විශාල මෙහෙවරක් ඉටු කළා.ජනාධිපතිතුමාගේ දේශපාලන නායකත්වයෙ ප්‍රධාන සාධකයක් වූයේ මේ තීරණ ගැනීමේදී පාර්ලිමේන්තුවේ වැඩි බලය තබාගෙන ගැටුම් වළක්වා ගැනීමට හැකීවීමයි.මේ හමුදා මෙහෙයුම් අතරතුර රජය බිඳ වැටුණා නම් මේ අපේ සියලුම උත්සාහයන් නිෂ්ඵල වෙනවා.කැබිනට් මණ්ඩලය ඓතිහාසික ලෙස වැඩි වුණේ මේ නිසයි. මෙයට දැඩි විවේචන එල්ල වුණත් එය රජය ස්ථාවරව තබාගන්නට ගත යුතු අත්‍යවශ්‍යම පියවරක් වුණා.දේශපාලන ස්ථාවරත්වය පවත්වාගෙන යනවාටත් වඩා වැදගත් වූයේ ජනතාවගේ සහාය ලබාගැනීමයි. එම නිසා රජය යුද්ධය පමණක් කළා නම් මුළු ජනතාවගේම සහාය යුද්ධයට නොලැබෙන්නට තිබුණා. ඒ නිසයි රජය සුබසාධක කටයුතු සඳහා වඩාත් නැඹුරු වුණේ. යුද්ධය සඳහා විශාල පිරිවැයක් දරන්නට සිදුවූවත් අන්තර්ජාතිකයේ වඩාත් මිල ඉහළ ගිය පොහොර සඳහා සහනාධාර ලබා දුන්නේද ඒ නිසයි.මේ නිසා ශ්‍රී ලංකාවේ ගොවීන්ට විශාල සහනයක් වූවා පමණක් නොවෙයි ආහාර මිල ජනතාවට දරාගත හැකි ලෙස පවත්වාගෙන යා හැකි වුණා. ඊට වසර දෙකකට පෙර ආසියාවට බලපෑ සුනාමියෙන් ද ශ්‍රී ලංකාව බැටකා තිබු බව අමතක නොකළ යුතුයි. ඒ සඳහා වූ බොහෝ යළි ගොඩනැඟීම් සම්පූර්ණ වී තිබුණා. ඊට අමතරව ආර්ථික වර්ධනය සඳහා විශේෂයෙන් බලශක්තිය ලබාදීම වැනි යටිතල පහසුකම් හා මාර්ග සංවර්ධන කටයුතු අත්‍යවශ්‍ය වුණා. ජනාධිපතිතුමා හා රජය මේ වගකීම් නොසලකා හිටියේ නැහැ.දේශීය වශයෙන් මෙසේ කටයුතු කරද්දි අපේ මෙහෙයුම්වල ඊළඟ ජයග්‍රහණය වූයේ අන්තර්ජාතිකව අප වෙත එල්ල වූ පීඩනය අපේ නායකත්වය විසින් නිසි පරිදි කළමනාකරණය කිරීමයි.1987 දී ජයග්‍රාහී වඩමාරච්චි මෙහෙයුමේදී එල්ටීටීඊය පරාජයේ එළිපත්ත මත සිටියදී ඒ මෙහෙයුම නවතා දමන්නට සිදුවූයේ ඉන්දියා රජයේ මැදිහත්වීම නිසාය.මෙහි ප්‍රශ්නය වූයේ 1987 දී දෙරට අතර සබඳතාව හරිහැටි කළමනාකරණය නොවීමයි. එහි වෙනස වන්නේ මහින්ද රාජපක්ෂ ජනාධිපතිවරයා සිය මැතිවරණ සමයේ තමන් විසින් ශ්‍රී ලංකාවේ සිදුකරනු ලබන සියලු නව සංවර්ධන කටයුතු පිළිබඳව ඉන්දියාව දැනුම්වත් කිරීමයි. අපට අනෙක් රටවල් රාජ්‍යතාන්ත්‍රික වශයෙන් හා ආර්ථික වශයෙන් පීඩනයක් කරද්දී අපේ හමුදාමය කටයුතු සඳහා බලපෑම් කළ හැකි එකම රට ඉන්දියාව බව ඔහු වටහා ගත්තා. මානුෂීය මෙහෙයුම ඇරැඹුණු දා සිටම ඉන්දියාවත් ශ්‍රී ලංකාවත් අතර ඉතා ඉහළ පෙළේ පැහැදිලි සන්නිවේදනයක් පවත්වාගෙන ගියා. නිබඳ සංවාදයක් සඳහා විශේෂ කොමිටියක් ද පත්කොට තිබුණා.එහි ශ්‍රී ලංකාව පැත්තෙන් ජනාධිපති ජ්‍යෙෂ්ඨ උපදේශක බැසිල් රාජපක්ෂ, ජනාධිපති ලේකම් ලලිත් වීරතුංග හා ආරක්ෂක ලේකම් ලෙස මාත් හිටියා. ඉන්දියාව පැත්තෙන් හිටියේ ඉන්දියාවේ හිටපු ජාතික ආරක්ෂක උපදේශක ඇම්. කේ. නාරායන්, විදේශ ලේකම් ශිව ශංකර් මෙනන් හා ඉන්දියානු ආරක්ෂක ලේකම් විජේ සිං යන අයයි.සංවේදී ප්‍රශ්න පැන නැගී විගස මේ තුන් කට්ටුව විසින් වහාම සාකච්ඡා කොට ඒවා විසඳා ගත්තා.රජය වැදගත් අනෙක් කලාපීය රටවල් හා අනිත් මිත්‍ර රටවල් හා ඇති අපේ සබඳකම් පිළිබඳව සහතික වුණා. ඒවා නිබඳ සාකච්ඡා හා සාමාන්‍ය රාජ්‍යතාන්ත්‍රික මට්ටමින් විසඳා ගත්තා.මෙසේ ජාත්‍යන්තර සබඳතා මනා ලෙස පාලනය කර ගැනීම ත්‍රස්තවාදය මෙරටින් මුලිනුපුටා දැමීමට ඉවහල් වූ තවත් වැදගත් සාධකයක්. අවාසනාවට වගේ කලාපයෙන් පිට රටවල් කීපයක් යළි එල්ටීටීඊයට එරෙහි යුද්ධය ඇරැඹීමේ රජයේ තීරණය පිළිබඳව සැක සංකා මතු කළා.ඊට මූලික හේතුව වුණේ එල්ටීටීඊයේ ස්වභාවය පිළිබඳවත් එය පරාජය කිරීමේ අවශ්‍යතාව පිළිබඳවත් ඔවුන් තුළ තිබු වැරැදි වැටහීමයි.මා එල්ටීටීඊය විසින් සිදුකළ මානව හිමිකම් කඩකිරීම් ගණනාවක් පිළිබඳව කලින් ප්‍රකාශ කළා. අවාසනාවකට මෙන් එල්ටීටීඊයටත් දෙමළ ඩයස්පෝරාව හරහා විශාල වශයෙන් ගෝලීය සබඳතා තිබුණා.1990 දශකයේදීත් ත්‍රස්තවාදී ක්‍රියා උත්සන්නව පැවතුණා. ඒ යුගයේ දහස් ගණන් අහිංසක මිනිසුන්, කාන්තාවන් හා ළමයින් එල්ටීටීඊයේ බෝම්බ හා ප්‍රහාරවලින් මියගියා. මේවා දෙමළ ජනතාවට එරෙහි ප්‍රතික්‍රියා නොවෙයි.අනිත් අතට බලන විට උතුරු නැඟෙනහිර දෙමළ ජනතාවගෙන් වැඩි හරියක් පිරිස වසර ගණනාවකම සිට ජීවත්වන්නේ උතුරු නැගෙනහිරින් පිට. ඔවුන් ශ්‍රී ලාංකිකයන් ලෙස අනිත් ජාතීන් සමඟ මිශ්‍ර වෙලා හිටියේ.විශේෂයෙන්ම කොළඹ ජීවත්වන විවිධ ජාතීන් අතර වැඩි වශයෙන් ඉන්නේ ද්‍රවිඩ ජාතිකයන්. ඔවුන් බොහෝ දෙනෙක් කොළඹ ව්‍යාපාරිකයන් හා ඉහළ වෘත්තිකයන්. ඔවුන් විවිධ සංස්කෘතීන් වලින් යුත් පරිසරයක කිසිදු වර්ගවාදී පීඩනයක් නැතිව ජීවත් වෙනවා. මෙය වසර ගණනාවක සිට සිදුවන දෙයක්.දෙමළ ජනතාවට ශ්‍රී ලංකාවේ නිදහසේ ජීවත්වන්නට අවස්ථාවක් නැතැයි කීම එල්ටීටීඊ ප්‍රචාරක යාන්ත්‍රණයේ බොරුවක්. ශ්‍රී ලාංකික සමාජය විශේෂයෙන් බහුතර සිංහල ජනතාව වර්ගවාදී අරගල මඟින් දෙමළ ජන ඝාතනයක් කරනවා යැයි ඔවුන් බොරු බියක් වැපිරුවා. ඒත් එල්ටීටීඊයමයි එවැනි ම්ලේච්ඡ ක්‍රියා සිදු කළේ. ඔවුන් එක රැයකින් උතුරේ සිටි සිංහල හා මුස්ලිම් ජනතාව පළවා හැරියා. ඉන් පසු තමන්ගේම දෙමළ ජනතාව වසර ගණනාවක්ම තමන්ගේ ග්‍රහණයේ තබා ගත්තා.දෙමළ දරුවන්ට අධ්‍යාපනය සඳහා හෝ යහපත් ජීවිතයක් ගත කිරීමට හෝ එල්ටීටීඊය ඉඩ දුන්නේ නැහැ. ඔවුන් එල්ටීටීඊ පාලන ප්‍රදේශවලට කොටු වී ළමා සොල්දාදුවන් ලෙස හෝ එල්ටීටීඊයේ ඉදිරි පෙළ සොල්දාදුවන් ලෙස හෝ මරාගෙන මැරෙන බෝම්බ කරුවන් ලෙස බලෙන් බඳවා ගනු ලැබුවා. ඒ වයස අවුරුදු දොළහ දහතුන දහතර තරම වයසේදී. දෙමළ පවුල් තම අනාගතය ගැන බය වී නිදි නැති රාත්‍රීන් ගත කළා නම් ඒ එල්ටීටීඊය නිසා. ඒ එල්ටීටීඊය යටතේ ඔවුන්ට යහපත් අනාගතයක් හොඳ ජීවිතයක් නැති බැවින්. සාර්ථක දෙමළ ව්‍යාපාරිකයන් හා වෘත්තිකයන් දිවයිනේ වෙනත් පළාත්වලට ගොස් දුක් ජීවිතයක් ගත කළා. ඒ එල්ටීටීඊය විසින් ඔවුන් පැහැරගෙන ගොස් කප්පම් ගනීවි යැයි බිය නිසා. දෙමළ ප්‍රජාවට ශාපයක් වුණේ සිංහල ජනතාව හෝ සන්නද්ධ හමුදාවන් හෝ රජය නොවේ. ඒ එල්ටීටීඊයයි.අපි උතුර හා නැගෙනහිර මුදා ගැනීමේ මෙහෙයුමට මානුෂීය මෙහෙයුමක් යැයි නම් කළේ එල්ටීටීඊය අත්කර ගෙන සිටි භූමිය මුදා ගැනීම පමණක් අපේ පරමාර්ථය නොවූ නිසයි. අපේ පරමාර්ථය වුණේ මේ කෲර ග්‍රහණයෙන් අහිංසක සිවිල් ජනතාවත් මුදා ගැනීමයි.එල්ටීටීඊයට එරෙහි යුද්ධය ජයග්‍රහණය කිරීම අපේ පැරැණි සතුරා පරාජය කළ සටනක් පමණක් නොවෙයි. එය ත්‍රස්තවාදයේ කෲර හස්තයෙන් මුළු ජාතියක් බේරා ගැනීමක්. දෙවන ප්‍රශ්නය වුණේ සමහර අන්තර්ජාතික නිරීක්ෂකයන් ශ්‍රී ලංකා යුද මෙහෙයුම දෙස වපර ඇහින් බැලීමයි.අවාසනාවකට මේ නිරීක්ෂකයෝ එල්.ටී.ටී.ඊ.යේ නියම ස්වරූපය අවබෝධ කරගෙන තිබුණේ නැහැ. ඔවුන් හිතුවේ එල්.ටී.ටී.ඊ.ය යුද්ධයක් දිනීමට නොහැකි ජාතික හමුදාවක් සමඟ සටන් කළ නොහැකි කුඩා සංවිධානයක් හැටියටය.ඔවුන් ඒ වන විට කුඩා හමුදාවක් නොවෙයි සාමාජිකයන් 30000කින් යුත් අතිවිශාල ආයුධ සංඛ්‍යාවකින් හා යුද උපකරණ වලින් සන්නද්ධ හමුදාවක්. තවත් දහස් ගණන් දෙමළ සිවිල් වැසියන් අතිරේක හමුදාවක් ලෙස සන්නද්ධව සිටියා. වර්ධනය වූ නාවික බලයකින් හා කොළඹට බෝම්බ හෙලීමට තරම් ප්‍රබල වූ ගුවන් බලයකින් හෙබි ලෝකයේ එකම ත්‍රස්තවාදී සංවිධානය වූයේ එල්.ටී.ටී.ඊ.යයි.එල්.ටී.ටී.ඊ.යට එරෙහි සටනේ තවත් වැදගත් දෙයක් වූයේ, එය ඉතා ප්‍රවේශමින් කළ යුතු වීමයි. සිවිල් වැසියන් කිසිවකුටත් හානියක් නොකොට මානුෂීය මෙහෙයුම සිදුකිරීමට මූලිකත්වය දෙන ලෙස මෙහෙයුමට සම්බන්ධ වූ යුදබිමේ සිටි හමුදා නායකත්වයට දේශපාලන නායකත්වය විසින් උපදෙස් දී තිබුණා. ඒ වගේම මානව හිමිකම් හා අන්තර්ජාතික මානව හිමිකම් නීතිය පිළිබඳව සන්නද්ධ හමුදාවන්ට පුහුණුවක් දී තිබුණා. සටන් බිමේදී සිවිල් වැසියන් රැකගැනීම වසර ගණනාවක සිටම ශ්‍රී ලංකා හමුදා පුහුණුවට අයත්ව තිබුණු කරුණක්.එමෙන්ම සිවිල් වැසියන්ට හා දේපළවලට හානිවීම වළක්වා ගන්නා ලෙස හා අවම කරගන්නා ලෙස මෙහෙයුම ආරම්භයේදී ම ආරක්ෂක මණ්ඩලයේදී යුද හමුදාවට තදින්ම නියෝග කොට තිබුණා.අපේ මෙහෙයුම් සාර්ථක ලෙස ඉදිරියට යද්දී එල්.ටී.ටී.ඊ.ය සටනින් සටන පරාජය වෙද්දී ඔවුන් සිය බළකොටු අත්හැර යමින් නව බළකොටු තනාගත්තේ ගම් හා නගර මධ්‍යයේයි.යුද හමුදා මෙහෙයුම් වැඩි වන විට එල්.ටී.ටී.ඊ.ය ලක්ෂ දෙකක පමණ සිවිල් ජනතාව සිය ගෙවල් හා ගම්වලින් එලවා දැමුවා. මේ සිවිල් වැසියන් මිනිස් පළිහක් ලෙස එල්.ටී.ටී.ඊ.ය යොදාගත්තා.මේ සිවිල් ජනතාවටත් අවශ්‍ය මානුෂීය උපකාර ලබා දුන්නේ රජය විසින්මයි. අප යුදමුක්ත කලාපයක් ඇතිකොට සිවිල් ජනතාවට මුදාගත් ප්‍රදේශවලට පැනඒමට ආරක්ෂිත මංතීරු ඇති කළත් එල්.ටී.ටී.ඊ.ය පැන එන සිවිල් වැසියන් වැළැක්වීමට ඔවුන්ට වෙඩි තැබුවා.එල්.ටී.ටී.ඊ.ය ඔවුන්ගේ කාලතුවක්කු ස්ථානගත කොට තිබුණේ රෝහල් වැනි සිවිල් ජනතාව ගැවසෙන ප්‍රදේශ මධ්‍යයේයි. මෙයින් යුද හමුදාවේ ප්‍රහාර සීමා කරන්නට ඔවුන්ට හැකිවුණා. එහි ප්‍රතිඵලයක් වශයෙන් බර අවි යොදා ප්‍රහාර එල්ල කිරීම මුළුමනින්ම නවත්වන්නට යුද හමුදාවට සිදුවුණා.තාක්ෂණය යොදා ගැනීම නිසා සිවිල් වැසියන්ට සිදුවූ හානි අවම කරගැනීමට හැකිවීම යුද හමුදාවේ ජයග්‍රහණයක්. මිනිසුන් රහිත ගුවන් යානයෙන් ලද තොරතුරුවලින් සතුරු බළකොටු හා ඉලක්ක තෝරාගෙන ඒවා විනාශ කරන්නට රුකුලක් වුණා. එසේ තෝරාගත් සතුරු ඉලක්ක හඳුනාගෙන හරියටම ඒවාට ප්‍රහාර එල්ල කිරීමට ගුවන් හමුදා නියමුවන් පුහුණු වී සිටියා. මේ නිසා සිවිල් වැසියන්ට හානි නොවී සතුරු බලකොටු විනාශ කිරීමට හැකිවුණා. එල්.ටී.ටී.ඊ.ය පරාජය වීමෙන් පසු එසේ රජයේ පාලන ප්‍රදේශවලට පැමිණි ජනතාව පිළිගෙන ඔවුන් වෙනම සුබසාධන කඳවුරුවලට යොමු කොට ඔවුන්ට මානුෂීය ආධාර ලබාදුන්නා. මෙය නිතරම අන්තර්ජාතික රතුකුරුස හමුදාව විසින් නිරීක්ෂණය කළා. එහිදී ඒ සිවිල් වැසියන් හඳුනාගෙන ඔවුන් අතරමැදි කඳවුරුවලට යොමු කළා. ඔවුන්ට අවශ්‍ය සියලුම පහසුකමක්ම ලබාදීම මෙහිදී සිදුකෙරුණා. මුදාගත් සිවිල් වැසියන්ට ආහාර, ඇඳුම්, වෛද්‍ය ප්‍රතිකාර ආදී සියලුම අවශ්‍යතා එහිදී රජය මඟින් ඉටුකළේ එක්සත් ජාතීන්ගේ සංවිධානය වැනි සංවිධානවල අධීක්ෂණය යටතේයි.මේ අවස්ථාවේදී අපට නොයෙක් ආයතන හා විදේශීය රටවල ද සහයෝගය ලැබුණා. එල්ටීටීඊ ම්ලේච්ඡත්වයේ ගොදුරු බවට පත්ව සිටි අහිංසකයන් ඔවුන් වැටි සිටි තත්ත්වයෙන් ගොඩ ගැනීම සඳහා විශාල උත්සාහයක් ගත යුතුව තිබුණා. ඔවුන්ට අධ්‍යාපනය වෘත්තීය පුහුණුව මෙන්ම වෙනත් පහසුකම් ද රජය විසින් ලබා දුන්නා.සුබසාධක කඳවුරුවල හා අවතැන් කඳවුරුවල සිටි ලක්ෂ දෙකකට අධික මේ පිරිස කෙරෙහි අන්තර්ජාතික මාධ්‍යයන්හි අවධානය ද යොමු වී තිබුණා. මේ පුද්ගලයන් මේ කඳවුරුවල දුක්ඛිත ජීවිත ගත කරන බවත් රජය ඔවුන් ඉක්මනින් නැවත පදිංචි කිරීමට උනන්දු නොවන බවත් සමහරු කියා සිටියා.මේ චෝදනා ශ්‍රී ලංකාවෙන් පිටත සිටි එල්ටීටීඊ ප්‍රචාරක යාන්ත්‍රණයන් විසින් තවත් වැඩි කොට පතුරුවා හැරියා. එල්ටීටීඊයට අනුකම්පා කරන අයත් ශ්‍රී ලංකා රජය කෙරෙහි සිය කෝපය පළ කළා.මේ චෝදනා එල්ල කළවුන්ට අමතක වී තිබුණා මේ විශාල විනාශය මේ පුද්ගලයන්ට සිදු කළේ එල්ටීටීඊය විසින්ම බව. ඔවුන් සිටි ගම්බිම් පුරා එල්ටීටීඊය විසින්ම බිම් බෝම්බ හා මර උගුල් දහස් ගණන් අටවා තිබුණා.ඔවුන් ඉක්මනින්ම යළි පදිංචි කිරීමේ කාර්යය කළ නොහැකි වුණේ ඒ බිම් බෝම්බ ඉවත් කිරීම මුලින්ම කළ යුතු වූ නිසයි. එල්ටීටීඊය විනාශ කළ යටිතල පහසුකම් ද හැකි ඉක්මනින්ම යළි ප්‍රකෘතිමත් කළ යුතුව තිබුණා. මේ අතර රජය අවතැන් කඳවුරුවල සිටින ජනතාවට අවශ්‍ය හැම පහසුකමක්ම ලබා දෙන්නට හැකි සෑම උත්සාහයක්ම ගත්තා. මෙහිදී සන්නද්ධ හමුදාවන් ද ඉටු කළේ අමිල මෙහෙයක්.අවතැන් කඳවුරුවල සිටි 215000 ක් පමණ වූ ජනතාව වසරක් ඇතුළත යළි පදිංචි කරවීමට අපට හැකිවූ බව මා කියන්න සතුටුයි. මේ අවතැන් පුද්ගලයන් අතර සිටි බාර වූ එකොළොස් දහසක් පමණ වන එල්ටීටීඊ සාමාජිකයන් ද හිටියා. සමහරු සටනට සහභාගිවූ දරුණු ගණයේ අයයි. මොවුන් එල්ටීටීඊය සමඟ ක්‍රියාකාරි වූ අන්දම අනුව ඔවුන් වර්ග කළා. ඒ අතරින් එල්ටීටීඊයේ හිටපු කනිෂ්ඨ සාමාජිකයන් හාරදහසක් පමණ තවමත් පුනරුත්ථාපනය වෙමින් ඉන්නවා. 595 ක් වූ ළමා සොල්දාදුවන් යුනිසෙෆ් සංවිධානයේ ආධාරයෙන් යළි පුනරුත්ථාපනය කළා. 6130 ක්වූ වැඩිහිටි එල්ටීටීඊ සාමාජිකයන් පුනරුත්ථාපනය කොට වෘත්තීය පුහුණුව දී යළි සමාජයට මුදා හැරියා.මොවුන්ට අධ්‍යාපනය හා මෙන්ම වෘත්තීය පුහුණුව ද ලබා දුන් නිසා ඔවුන්ට ඉදිරි ජීවිතය හොඳින් ගත කිරීමට අපහසු වන එකක් නැහැ.මා ඉතා සතුටින් කියන්න කැමැතියි හිටපු ළමා සොල්දාදුවන් කීප දෙනෙක් සිය අපොස උසස් පෙළ සමත්ව දැන් වෛද්‍ය විද්‍යාලයට පවා තේරී සිටින බව.මේ අතර එල්ටීටීඊයේ ප්‍රහාරක කටයුතුවලට කෙළින්ම යොමුවූ දරුණු ගණයේ අයට රටේ සාමාන්‍ය නීතිය අනුව නඩු පවරා තිබෙනවා.මොවුන් නැවත පදිංචි කරවීමට අමතරව පුනරුත්ථාපනය කරවීමටත් සංවර්ධන කටයුතුවලට යොමු කරවීමටත් රජය කටයුතු කරමින් ඉන්නවා. ඒ සඳහා ඒ විපතට පත් ප්‍රදේශවල සමාජ දේශපාලන ආයතනත් යළි ඇති කිරීම මඟින් ඔවුන් සංවර්ධනයට ද දායක කර ගන්නවා.මුල් කාලයේ නැගෙනහිර සටන් මෙහෙයවූ අවි ගත් කණ්ඩායම් දැන් දේශපාලන ප්‍රවාහයට එකතු වී ප්‍රජාතන්ත්‍රවාදීව ජනතාවට සේවය කරනවා.දෙමළ කතා කරන පොලිස් නිලධාරීන් බඳවාගෙන යුද හමුදාව කළ කටයුතු ඔවුන්ට බාර දුන්නා.මේ වගේම උතුරේදී මේ දශකයේ ප්‍රථම වරට නිදහස් හා සාධාරණ මැතිවරණ පවත්වා ශීඝ්‍ර සංවර්ධනය කරා යොමු කළා. නිවාස සෑදීම, මහාමාර්ග සංවර්ධනය, වෛද්‍ය සායන ඇති කිරීම හා අවතැන් පුද්ගලයන්ට සහාය දීම වැනි මේ කටයුතුවලදී යුද හමුදාව විශාල කාර්යභාරයක් ඉටු කළා.දිගු කලක් එල්ටීටීඊය විසින් ජන හදවත්වල සිදු කළ තුවාල සුව කිරීමටත් ඔවුන්ගේ හදවත් දිනා ගැනීමටත් යුද හමුදාව කැප වී සිටිනවා.ශ්‍රී ලංකාවේ පැවැති ත්‍රස්තවාදය පරාජය කිරීම ලෝක ඉතිහාසයේ සිදුකළ එකම හා පළමුවන ත්‍රස්තවාදී පරාජයයි.මේ ජයග්‍රහණය ලැබීමට තුඩු දුන් ප්‍රධාන කරුණු මා ඔබ හමුවේ තැබුවා. ලබා ඇති දියුණුවත් පෙන්වා දුන්නා. මේ සැසිවාරයේදී ඔබට ශ්‍රී ලංකාව උගත් පාඩම්වලින් යමක් ඉගෙන ගැනීමට අවස්ථාව ලැබේවි.ත්‍රස්තවාදය අන්තර්ජාතික තර්ජනයක්. ශ්‍රී ලංකාව වගේ ත්‍රස්තවාදයෙන් බැටකෑ වෙනත් රටක් ලෝකයේ නැහැ.මේ සමුළුවේදී ඔබ ලබාගන්නා අත්දැකීම් හා පාඩම්වලින් ඔබට අන්තර්ජාතිකව ත්‍රස්තවාදය පරාජය කිරීමට හැකි වෙතැයි මා බලාපොරොත්තු වෙනවා.ආරක්ෂක ලේකම් ගෝඨාභය රාජපක්ෂ මහතාගේ කතාව ඇසුරෙන් සකස් කෙළේදයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=ab1106053</link>
    <topic>JVP බිල්ලන්ගේ අලුත්ම බිල්ල!</topic>
    <author>කේ.සී.ජේ.රත්නායක</author>
    <content>බිල්ලන් මැවීමට මෙන් ම පසුව තමන් ම බිල්ලන් බවට පත්ව තමන් ගේම සගයන් පාවා දීමෙහි ලා ජනතා විමුක්ති පෙරමුණට ඇත්තේ මෙරට අන් කවර දේශපාලන පක්ෂයකටවත් නැති වාර්තාවකි. 1971 දී මැවු බිල්ලා නිසා දහස් ගණනක් බිල්ලට ගියහ. 88 - 89 දී මැවූ තවත් බිල්ලෙක් නිසා 60,000 ක් පමණ තරුණ ජීවිත බිල්ලට ගියහ. යෝජිත පෞද්ගලික අංශයේ විශ්‍රාම වැටුප් ක්‍රමය ද ජවිපෙට මෑත කාලයේ ලැබුණු බිල්ලෙකි. ජවිපෙ සිතන හැටියට දැන් බිලි පූජාව සූදානම්ය.ඉහත දැක්වෙන්නේ කටුනායක නිදහස් වෙළෙඳ කලාපයේ හට ගත් නොසන්සුන්තාව පිළිබඳව ඇසින් දුටු සාක්ෂි කිහිපයකි. වෙළෙද කලාපයේ සේවයෙහි නිරත නොවූ බාහිරෙන් පැමිණි සංවිධානාත්මක කණ්ඩායමක් උද්වේගකර හා ප්‍රචණ්ඩකාරී ලෙස හැසිරෙමින් කලබලයක් නිර්මාණය කිරීමට ක්‍රියා කළ බවට පැහැදිලි සාක්ෂි ඇත.මැයි 24 දා කටුනායක නිදහස් වෙළෙඳ කලාපයේ සේවක සේවිකාවෝ පෞද්ගලික විශ්‍රාම වැටුප් ක්‍රමයට එරෙහිව විරෝධතා පළ කළහ. සේවා මුර ක්‍රමය යටතේ උද්ඝෝෂණය කළ පිරිස නිසා කටුනායක 18 කණුව ප්‍රදේශය හා තදාසන්න මාර්ගවල දැඩි තදබදයක් හට ගත්තේය. මෙයින් පසුව කම්කරු ඇමැති ගාමිණි ලොකුගේ, සුදර්ශනී ප්‍රනාන්දුපුල්ලේ මන්ත්‍රීවරිය හා රජයේ තවත් නියෝජිතවරුන් සහ කටුනායක නිදහස් වෙළෙඳ කලාපයේ සේවක සභා නියෝජිතයන් අතර ඵලදායී සාකච්ඡාවක් පැවැත්විණ. විශ්‍රාම වැටුප් ක්‍රමය පිළිබඳව සියලු තොරතුරු සේවක සේවිකාවන් වෙත ලබා දී එය අධ්‍යයනය කිරීමට කාලයක් දීමටත් සති දෙකකින් පසුව තීරණයක් ගැනීමටත් මෙහිදී එකඟතාවක් ඇතිවිය. රජයේ පාර්ශ්වයෙන් සහතික කොට තිබුණේ විශ්‍රාම වැටුප සේවකයන්ගේ විරෝධය නොතකා හදිසියෙන් හා බලහත්කාරයෙන් ක්‍රියාත්මක නොකරන බවය.මේ අතර රජයේ නියෝජිතයන් ගේ අවධානයට ලක්ව තිබුණේ යෝජිත විශ්‍රාම වැටුප් ක්‍රමයට එරෙහිව වෙළෙඳ කලාපයේ සේවකයන් අතර දැඩි විරෝධයක් පවතින බවයි. එම විරෝධතා ලිඛිතව ලබා ගෙන අවශ්‍ය පරිදි ඔවුන් එකී විශ්‍රාම වැටුප් ක්‍රමයෙන් නිදහස් කිරීමට ද සාකච්ඡා වී තිබිණ.එහෙත් ඉකුත් සඳුදා කටුනායක නිදහස් වෙළෙඳ කලාපයේ තැන් කිහිපයක නැවත උද්ඝෝෂණ පැවැත්වෙන අයුරු දැක ගන්නට ලැබිණ. මෙය වෙළෙඳ කලාපයේ සේවක සභා සමඟ ඇති කැර ගත් එකඟතාවට පටහැණිව කිසියම් තදියමකට හා සංහිඳියාව නුරුස්සන ස්වභාවයෙන් පැවැත්වූ විරෝධයකි. සේවක සභාවල එකඟතාව නොතකා මේ විරෝධතා සංවිධානය කළේ කවුද? මෙදින පෙරවරු 9 – 9.30 වන විට ගේට්ටු අංක 03 ස්ථානයේ උද්ඝෝෂණයක් පැවැත්වෙමින් තිබූ අතර, ‘මයිකල්ස්’ නම් කර්මාන්ත ශාලාව ඉදිරිපිට විරෝධතාකරුවෝ පන්සියයක් පමණ සිටියහ. මේ ස්ථානයට ගිය සරත් කුමාර ගුණරත්න, සුදර්ශනි ප්‍රනාන්දුපුල්ලේ, නිමල් ලංසා මහත්ම මහත්මීන් ඔවුන් සමඟ සාකච්ඡා කළෝය. එහි ප්‍රතිඵලයක් වශයෙන් උද්ඝෝෂණය නතර කළ සේවක සේවිකාවෝ පෙරළා සේවය සඳහා ගියහ. ඒ සමඟම ගේට්ටු අංක 03 දරණ ස්ථානයේ පැවති උද්ඝෝෂණය හමාර කෙරිණ.එහෙත් ගේට්ටු අංක 02 ස්ථානයේ පැවතියේ තරමක වෙනස් තත්ත්වයකි. ස්මාර්ට් ෂර්ට්, ටොරයිඩ් ඇතුළු තවත් කර්මාන්ත ශාලා කිහිපයක් ඒ අසල තිබිණි. එක්දහස් පන්සියයකට ආසන්න පිරිසක් එහි රැස්ව සිටි අතර ඔවුන් ගේ ප්‍රධාන සටන් පාඨයට අමතරව එහි වෙනත් දේශපාලනමය සටන් පාඨ හඬ ගා කියමින් උද්වේගකර ලෙස හැසිරුණු කිහිප දෙනෙක් ද මේ අතර සිටියහ. ඇමැතිවරුන් දෙදෙනා සහ මන්ත්‍රීවරිය මේ ස්ථානයට පැමිණ විරෝධතාකරුවන් සමඟ සාකච්ඡා පවත්වන විට එහි සේවක සේවිකාවන්ගෙන් බාධා මතු නොවීම කැපී පෙනිණි. සේවක සේවිකාවන් ගේ අකමැත්ත මත විශ්‍රාම වැටුප් ක්‍රමය ක්‍රියාත්මක නොකරන බව යළිත් අවධාරණය කෙරිණි.ඒ සමඟ ම අත් පොළසන් නැඟිණි. එකඟතාවක හා සංහිඳියාවක ලකුණු මතු විය. තමන් ගේ විරෝධය ලිඛිතව ලබා දීමට ද ඔවුහු උත්සුක වූහ. එකී කරුණු රජයට දැනුම් දී එදිනම තීරණයක් ලබා දෙන බව රජය පැත්තෙන් ප්‍රකාශ වූ අතර ඒ සමඟම උද්ඝෝෂණය හමාර කොට යළි සේවයට යෑම සඳහා සේවක සේවිකාවන් සූදානම් වන අයුරුත් පෙනී ගියේය.මෙහිදී උද්ඝෝෂකයන් අතර බෙදීමක් හට ගත්තේය. වැඩි පිරිසක් උද්ඝෝෂණය අතහැර නැවත සේවයට යෑමට පිටත් වන්නට සූදානම් වූ අතර සුළුතරයක් ඊට විරෝධය පළ කරමින් ක්‍රියා කරන්නට ගත්හ. මේ ස්ථානයේ සිටි බාහිර පුද්ගල කණ්ඩායම් ජංගම දුරකථන ඔස්සේ නාඳුනන තවත් කණ්ඩායමක් සමඟ පණිවිඩ හුවමාරු කර ගන්නට වූ අතර එයින් විනාඩි කිහිපයක් ඇතුළත පිරිස අතරින් නොසන්සුන්තාවක් මතුව ආයේය. රැකවරණයට සිටි පොලිස් කොස්තාපල්වරයකුට අතින් පයින් පහර දීම සිදු වූයේ එහි ප්‍රතිඵලයක් වශයෙනි. නැවත තත්ත්වය සමහන් වූයේ ප්‍රහාරයට ලක්වූ පොලිස් කොස්තාපල්වරයා ඒ ස්ථානයෙන් ඉවත් කිරීමෙනි. මෙයින් පැයකට පමණ පසුව එක්වරම පොලීසිය දෙසට ගල් මුල් ප්‍රහාර එල්ල වන්නට වූ අතර නියෝජ්‍ය පොලිස්පති රවි විජේගුණවර්ධන ඇතුළු පොලිස් කණ්ඩායමක් ඊට ගොදුරු වූහ.ඇසින් දුටු සාක්ෂිකරුවන් පවසන පරිදි පොලීසියට මුල්ම ගල් ප්‍රහාරය එල්ල කැර තිබුණේ උද්ඝෝෂකයන් අතරට වැදී සිටි දුඹුරු පැහැති ටීෂර්ටයකින් සැරසුණු පුද්ගලයකු ඇතුළු නාඳුනන කණ්ඩායමකි. පොලිස් නිලධාරීන්ට පන්න පන්නා පහර දුන් සංවිධානාත්මක පිරිසක් පසුව වෙළෙඳ කලාපයේ පොලිස් ස්ථානය වටකැර ඊටම දරුණු ලෙස පහර දෙන්නට වූහ. කඳුළු ගෑස් ප්‍රහාර දකින්නට ලැබෙන්නේ මෙයින් අනතුරුවය. එහෙත් ප්‍රතිඵලය වූයේ තත්ත්වය තවදුරටත් උත්සන්න වීම පමණී. මේ අතර රජයේ උපදෙස් මත ප්‍රචාරය කෙරුණේ නිදහස් වෙළෙඳ කලාප සේව සේවිකාවන් යෝජිත විශ්‍රාම වැටුප් ක්‍රමයෙන් ඉවත් කළ බවයි. ඒ ප්‍රවෘත්තිය ඵමඟින් ද ප්‍රචාරය කෙරිණි.ඒ ප්‍රවෘත්තිය ප්‍රචාරය කරමින් සිටි නගර සභාවේ ‘ලවුඩ්ස්පීකර්’ බැඳී රථයකට පහර දුන් කණ්ඩායමක් ඊට බාධා කළහ. අමන්දොළුව ප්‍රදේශයේ සිට රතු කමිස හා රතු කැප් සහිත 150 ක පමණ පිරිසක් කලබලය පැවති ප්‍රදේශයට පැමිණි අතර ඔවුන් ඍජුවම පොලීසිය සමඟ ගැටුණු බැව් ඇසින් දුටුවෝ පවසති.මේ කලබලය අතරතුර පිටව යෑමට උත්සාහ කළ සේවක සේවිකාවන් බලහත්කාරයෙන් රඳවා ගනිමින් ගේට්ටු ආවරණය කළ නාඳුනන කණ්ඩායම් කලාපය පුරා ගැවසුණු බවත් නොරහසකි. ඒ අතර කටකතා පැතිර යෑමට පටන් ගත්තේය. ළමයි දෙතුන් දෙනෙක් කර්මාන්තශාලා ඇතුළේ මැරී වැටී සිටින්නේය යනු එයින් එක් පුවතකි. කෙසේ වෙතත් මේ අවාසනාවන්ත තත්ත්වයේ අවසන් ඵලය වූයේ එක් තරුණ ජීවිතයක් අහිමි වී තවත් සිය ගණනක් තුවාල ලැබීමය.මේ සිද්ධිය පිළිබඳව සොයා බැලීමට ඒක පුද්ගල කොමිසමක් පත් කැර තිබෙන හෙයින් තවත් තොරතුරු අනාවරණය වනු ඇත.මේ සිද්ධි දාමයෙන් මොනවට පෙනෙන්නේ ප්‍රශ්නය සාමකාමීව විසඳා ගැනීමට ආණ්ඩුවට හා වෙළෙඳ කලාපයේ සේවක සේවිකාවන් අති බහුතරයකට අවංක වුවමනාවක් තිබූ බවයි. මේ උද්ඝෝෂණ සඳහා සමස්ත වෙළෙඳ කලාපයෙන් එක්ව සිටියේ ද 1500 ක් පමණ වූ සුළු පිරිසකි. එයින්ද බහුතරය සාමකාමී විරෝධයකින් පසුව යළි සේවයට යෑමට සූදානමින් සිටියහ. එසේ නම් තත්ත්වය බිහිසුණු සිද්ධි පෙළකට පරිවර්තනය කෙළේ කවුද?සංවිධානාත්මක පිරිසක් පොලීසිය කුපිත කරවමින් ඔවුන් ගේ ආත්මාරක්‍ෂක සීමාව පවා ඉක්මවා යමින් පහර දුන් බව ඇත්තකි. ඒ සුළුතර පිරිස කවුද? ඔවුන් ක්‍රියා කළේ කාගේ උපදෙස් මතද? ජංගම දුරකථන මඟින් සංවාදයේ යෙදෙමින් සාමකාමීව විසඳීමට තිබූ ප්‍රශ්නයක් ලේ හැළෙන ළදරු වලිප්පුවක් බවට පත් කෙළේ කවුද? මේ සිද්ධියෙන් පසුව ජනතා විමුක්ති පෙරමුණේ නායකයන් යැයි කියන පුද්ගලයන් රූපවාහිනිය ඉදිරියට විත් කියා සිටියේ විශ්‍රාම වැටුප් පනත හකුළා ගන්නා තුරු තවත් ස්ථානවල මෙවැනිම විරෝධතා පවත්වන බබවයි. නැති බලයක් මවා පාමින් බොරු කලබලයක් හා ශෝචනීය ඛේදාන්තයක් බවට තත්ත්වය බිහිසුණු කෙළේ ජ.වි.පෙ බව එහි නායකයෝම පිළිගත්හ. පොලිස් තුවක්කුවකින් වෙඩි උණ්ඩ නිකුත් වී වටිනා තරුණ ජීවිතයක් රටට අහිමි විය. දේශපාලනමය වශයෙන් ගත් කළ ඒ තරුණයාගේ ජීවිතයට වගකිව යුත්තේ ජ.වි.පෙ ය. තුවක්කුවේ කොකා පොලීසියේ වුවත් කොකා ගැස්සුවේ ජ.වි.පෙ අඳ බාලයන්ය.මේ අවාසනාවන්ත සිද්ධියෙන් පසුව පවා ඔවුන් මාධ්‍ය ඔස්සේ තම මෝඩ හපන්කම් ගැන කතා කළේ හිරිකිතයකින් තොරවය. කිසිම මැතිවරණයකින් ඡන්දවලින් ජ.වි.පෙ.ට දිනන්නට ඉඩක් නැත. ඉතිරිව තිබුණේ විශ්වවිද්‍යාලවල පැවැති මරුමුස් අන්තරේ බලේ පමණි.එහෙත් නායකත්ව පුහුණුවට එරෙහි මෝඩ විරෝධයත් සමඟම ජ.වි.පෙ. විශ්වවිද්‍යාලවල විහිළුකාරයන් බවට පත්ව සිටී. අද විශ්වවිද්‍යාලවල අන්තරේ හෝ ජ.වි.පෙ. ගණන් ගන්නේ නැත. සරසවි සිසුන් පාරට ඇද දැමීම මින්පසු කළ නොහැකි වනු ඇත. එහෙත් ඔවුන් මීට පෙර විශ්වවිද්‍යාල සිසුන් පාරට ඇද දැමීමට ගත් වෑයම පවා සාර්ථක වුණේ නැත. මෙයින් වියරු වැටුණු ජ.වි.පෙ. විශ්‍රාම වැටුප් යෝජනා ක්‍රමයට මුවාවී වැඩබිම්වල තරුණ සේවකයන් බිල්ලට ගැනීමට උත්සාහ ගත්තේය. දැන් බලන්නේ ඒ මෘත දේහ කරතබාගෙන ගොස් නැතිවූ දේශපාලන හයිය ලබා ගැනීමටය. එහෙත් ජ.වි.පෙ.ත් වහාම යමක් තේරුම් ගත්තේය. මින් ඉදිරියට නිදහස් වෙළෙඳ කලාපයේ ජීවිත බිලිගැනීමට ජ.වි.පෙ.ට ඉඩක් නැත. නිදහස් වෙළඳ කාලාපයේ තරුණ ශ්‍රමිකයන් තම සගයාගේ ජීවිතය අහිමිවීම හා තවත් සිය ගණනක් තුවාල වීම පිළිබඳව සංවේගයට පත්ව විරෝධය පළ කරති. ඒ සමඟම ඔවුන් ජ.වි.පෙ.ට ද එරෙහි වෙති.සිද්ධිය සම්බන්ධයෙන් පොලිස් නිලධාරීන් දෙදෙනෙක් අත්අඩංගුවට ගෙන රක්ෂිත බන්ධනාගාරගත කැර ඇත. පොලිස්පති වරයාගේ ඉල්ලා අ්ස්වීම ද බාර ගැනිණි. ඉන් නොනැවතී විශ්‍රාම වැටුප් පනත අහෝසි කරන බවද රජයෙන් ප්‍රකාශ කෙරිණි. වැඩ කරන ජනතාවගේ පැත්තේ හිඳිමින් රජය එකී පියවර ගෙන තිබිණ. මේ කාලයේදී එ.ජා.ප.ය බලයේ සිටියේ නම් වෙඩි තැබූ පොලිස් නිලධාරීන්ට උසස් වීම් දී වෘත්තීය සමිති නායකයන් පමණක් නොව නිදහස් වෙළෙඳ කාලපය ද දඩබිමක් බවට පත්කරගනු නොඅනුමානය. එ.ජා.ප.ය වැඩකරන ජනතාවගේ ඝාතකයා ලෙස ඉතිහාසයේ ක්‍රියාකළ අතර ජ.වි.පෙ. ක්‍රියා කෙළේ වැඩ කරන ජනතාව දංගෙඩියට දක්කන උදවුකරුවාගේ භූමිකාවය. 1980 වැඩ වර්ජනයේදී ජ.වි.පෙ. සහය දුන්නේ එ.ජා.ප.යටය. එහිදී කැඳ කෝප්ප සටන් එපා කියමින් ජ.වි.පෙ. සටන පාවා දුන් අතර වැඩ වර්ජකයන් දහස් ගණනක් එක පෑන් පහරින් ගෙදර යැවූ එ.ජා.ප. ආණ්ඩුව ඉන් නොනැවතී වර්ජකයන්ට පහර දුන්නේ පොලු මුගුරු හා බයිසිකල් චේන්වලිනි.1988-89 භීෂණ සමයේදී ජනතා විමුක්ති ;පරමුණේ මාර දූතයෝ අහිංසක සිසුන් හා තරුණයන් කුලප්පු කැර ඔවුන් දංගෙඩියට දක්කාගෙන ගිය අතර එ.ජා.ප. අළුගෝසුවෝ ඒ තරුණ ජීවිත 60,000ක් පමණ විනාශ කළහ. අදත් ජ.වි.පෙ. හා එ.ජා.ප. කරන්නට තැත් කරන්නේ පෙර සූත්‍රයමය. වෙනසකට ඇත්තේ ජ.වි.පෙ. වෙනදා මෙන්ම අහිංසකයන් කුලප්පු කර විනාශයට ගෙන යන අතරේ බලය නැති එ.ජා.ප.ය විලාප ගී ගැයීමය. මේ විනාශකාරී බලවේග දෙකම වැඩකරන ජනතාවට මාරාන්තික බව අමුතුවෙන් කිව යුතු නැත. කටුනායක නිදහස් වෙළෙඳ කලාපයේ ඇතිවූ අවාසනාවන්ත සිද්ධියට සපුරාම වගකිව යුත්තේ ජනතා විමුක්ති පෙරමුණය. මේ පිළිබඳව ජනාධිපතිතුමා විසින් ඒකපුද්ගල කොමිසමක් පත්කැර තිබෙන හෙයින් යම් සීමාවකට යටත්ව තොරතුරු පළකිරීම යුක්ති යුක්තය. කෙසේ වෙතත් ඒ වාර්තාව ද ලබන සතිය වන විට නිකුත් වනු ඇතැයි සිතිය හැකිය. කටුනායක නිදහස් වෙළෙඳ කලාපයේ හෘද සාක්ෂියට සවන් දුන්නොත් ඉන්තේරුවෙන්ම කෙනෙකු ඇත්ත තේරුම් ගනු ඇත. කටුනායක වූයේ නොවිය යුතු දෙයකි. එය බලහත්කාරයෙන් කැඳවා ගත්තෝ ද පටු දේශපාලන අරමුණකින් බව ඉදිරියේදී හෙළිවනු ඇත.ජනතා විමුක්ති පෙරමුණ කාලයක් විශ්වවිද්‍යාල අරක්ගෙන සිටියේය. එහෙත් ලබාදුන් එකම අයිතියක් වත් නැත. ශිෂ්‍ය දේශපාලනයේ දී ජ.වි.පෙ. ක්‍රියා කැර ඇත්තේ ආත්මනාශක වේශයකිනි. සරසවි වසා දමා, සරසවි වධක භූමි බවට පත් කළ ජ.වි.පෙ.ට දැන් එහි ඉඩක් මතුවට නැත. වැඩකරන ජනතාව වෙනුවෙන් ජ.වි.පෙ. එකම එක අයිතියක්වත් දිනා දීමට සමත්ව නැත. මෙරට වැඩ කරන ජනතාව භුක්ති විඳින සියලු අයිතීන් දිනා දි ඇත්තේ ශ්‍රී.ල.නි.ප. හා සන්ධානගත වූ වමට බර ආණ්ඩුවලිනි. ජ.වි.පෙ. වැඩකරන ජනතාවට ලබා දුන් කිසිවක් නැත. ඔවුන් ඒ වෙනුවට කෙළේ සේවක අයිතීන් දිනා දුන් එල්.ඩබ්ලිව්.පණ්ඩිත වැනි වෘත්තීය සමිති නායකයන් මරා දැමීමය. එල්.ටී.ටී.ඊ.ය වැඩියෙන්ම මරා දැම්මේ බුද්ධිමතුන්ය.ජ.වි.පෙ. අතින් ද විනාශ වූයේ මෙරට ජනතාවට අයිතීන් දිනා දුන් වාමාංශික නායකයන්ය. මොවුන් අදත් සැරසෙන්නේ නැතිවූ බලය ලේ හා මළමිනී හරහා ලබාගැනීමට ද යනු විමසිය යුතුය. කටුනායක සිද්ධිය ලෙහෙසියෙන් අමතක කළ නොහැක්කේ ඒ අනතුර තදින් දැනෙන නිසාය.කේ.සී.ජේ.රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=ab1106051</link>
    <topic>ප්‍රශ්න 5</topic>
    <author>සුමේධා නවරත්න</author>
    <content>එක්සත් ජාතික පක්ෂයේ මාධ්‍ය ප්‍රකාශකගයන්ත කරුණාතිලක* පෞද්ගලික විශ්‍රාම වැටුප් පනත සම්බන්ධයෙන් ඇතිවූ වාතාවරණය ගැන එ.ජා.ප.යේ අදහස මොකක්ද?මේ ප්‍රශ්නය පෞද්ගලික අංශයෙ සේවක සේවිකාවන් ලක්ෂ පනහක හැටකට අදාළයි. අන්තර්ජාතික මූල්‍ය අරමුලට ඕනෑ විදියට කටයුතු කරමින් ආණ්ඩුව මේ හරහා උත්සාහ දැරුවෙ ඔවුන්ගෙ අර්ථ සාධක අරමුදල, සේවා භාරකාර අරමුදල ගසාකන්නයි. එහෙම කරලා ප්‍රෝඩාකාරී විශ්‍රාම වැටුප ඔවුන්ගෙ බෙල්ලෙ එල්ලන්න ආණ්ඩුව උත්සාහ දැරුවා.එතැනදි මේ ජනතාව ගෙන ගියේ සාමකාමී නිරායුධ උද්ඝෝෂණයක්. එවැනි උද්ඝෝෂණයක් මර්දනයෙන් යටපත් කිරීමට ගත් උත්සාහයේදී ඇති වූ මේ තත්ත්වය අපි පිළිකුලෙන් යුතුව හෙළාදකිනවා.* ආණ්ඩුව පෙරළීමට විපක්ෂය කුමන්ත්‍රණකාරී වැඩපිළිවෙළ දියත් කරන බවට තියෙන චෝදනාව ගැන මොකද හිතන්නෙ?මේ ගැටලු ඇති කෙරුවෙ අපිද? ජනතාව සූරා කන විශ්‍රාම වැටුප් පනත් යෝජනා කළේ අපිද? ඒ පනත්වලට විරුද්ධව ජනතාව සාමකාමී උද්ඝෝෂණවල නියැලෙන විට ඔවුන් මර්දනය කරන්න පොලිසියට අණදුන්නෙ විපක්ෂයද? මේ සේරම කරගත්තෙ ආණ්ඩුවනෙ. ආණ්ඩුව වරද්දාගෙන අපිට කුමන්ත්‍රණකාරයො කියනවා. මෙතැනදි අපි කළේ විපක්ෂයක් හැටියට ප්‍රජාතන්ත්‍රවාදීව වෘත්තීය සමිති සමඟ සාකච්ඡා කරමින් මාධ්‍ය රැස්වීම් තබමින්, මාධ්‍ය නිවේදන නිකුත් කරමින් මේ තත්ත්වයට විරෝධය පෑමයි.මෙතැනදි ආණ්ඩුව කොල්ලකාරී පනත් ඉදිරිපත් කරමින් ප්‍රශ්න ඇතිකරගත්තා මිසක, මේවා අපි ඇති කළ ප්‍රශ්න නොවෙයි.* එහෙත් මේ අවස්ථාවෙන් විපක්ෂය අවස්ථාවාදී ලෙස දේශපාලන වාසි ලබාගැනීමට කටයුතු කළ බවට චෝදනාවක් තියෙනවා?ආණ්ඩුව තමන් විසින් ම වරද්දා ගත්තම ඔය වගේ ඒවා කියනවා. එක්කෝ දේශපාලන කුමන්ත්‍රණ, නැතිනම් අන්තර්ජාතික කුමන්ත්‍රණ, දේශද්‍රෝහීන්, උසිගැන්වීම් වගේ දේවල් තමයි කියන්නෙ.ඕවා ආණ්ඩුවේ බොළඳ කතා. ඔය මොනවා කිව්වත් ජනතාව ඇත්ත දන්නවා.* පෞද්ගලික අංශයට දෙන විශ්‍රාම වැටුපක් ගැන විපක්ෂයට සුබවාදීව බලන්න ඉඩක් ඇත්තෙම නැද්ද?අපි කියන්නේ ජනතාව සූරා නොකන විශ්‍රාම වැටුපක් ගේන්න කියලයි. අපි ජනතාව දෙසයි සුබවාදීව බලන්නෙ. අපට අවශ්‍ය වැඩකරන ජනතාවට සුබවාදී දෙයක් වනු දැකීමටයි.* කොහොම වුණත් අවස්ථාවාදී දේශපාලනයෙන් ආණ්ඩුව අස්ථාවර කිරීමේ යටි අරමුණක් විපක්ෂයට නැහැ කියන්නම බැහැ නේද?මෙතැන ආණ්ඩුව පෙරළන කුමන්ත්‍රණයක් නැහැ.මේ ප්‍රශ්න ඇති කරගන්න කියලා ආණ්ඩුවට අපි කිව්වෙ නැහැනෙ. ජනතාව සූරා කන විශ්‍රාම වැටුප් ගෙනාවෙ අපිද?ඒවාට විරුද්ධව ඔවුන්ගේ අයිතීන් වෙනුවෙන් ඔවුන් උද්ඝෝෂණය කරද්දි පොලිසියට මර්දනය කරන්න කිව්වෙ අපිද? පොලිස් බලතල නැති විපක්ෂයකට මෙවැනි චෝදනා නැඟීම පුස්සක්. අපි කරන්නෙ ජනතා අයිතීන් වෙනුවෙන් පෙනී සිටීමයි.ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල* පෞද්ගලික අංශයේ විශ්‍රාම වැටුප් යෝජනා ක්‍රමය සම්බන්ධයෙන් ඇතිවූ තත්ත්වය ගැන ඔබ මොකද හිතන්නෙ?”පෞද්ගලික අංශයේ වැඩ කරන ජනතාවට රාජ්‍ය අංශයේ වැඩ කරන ජනතාවට මෙන් වරප්‍රසාද නැහැ කියන එක බොහෝ කාලයක් තිස්සේ නැඟුණු චෝදනාවක්. විශ්‍රාම වැටුපක්, වෛද්‍ය රක්ෂණයක්, වැටුප් වැඩි කිරීම් වැනි දේ පෞද්ගලික අංශයට නොකරන බවට ආණ්ඩුවට චෝදනා එල්ල වුණේ අද ඊයෙක නොවේ.””ඒ නිසා රජය සද්භාවයෙන් යුතුවයි මහින්ද චින්තනයට අනුව මේ විශ්‍රාම වැටුප් පනත ගෙනාවේ.” ”කෙසේ වෙතත් පෞද්ගලික අංශය මෙවැන්නකට විරෝධය දැක්වීම ස්වාභාවිකයි. මේ පනත ගැන සෘජුවම සේවකයන් හා වෘත්තීය සමිති සමඟ සාකච්ඡා කළා නම්, ඔවුන් අතරට ගිහින් පැහැදිලි කිරීම් කළා නම්, ඔවුන්ගේ අදහස් උදහස් ලබා ගත්තා නම් මෙහෙම දෙයක් වෙන්නෙ නැහැ.* මෙතැනදි විපක්ෂය අවස්ථාවාදීව හෝ කුමන්ත්‍රණකාරී ලෙස හැසිරුණයි ඔබ සිතනවාද?”ජ.වි.පෙ. කියන්නෙ බංකලොත් දේශපාලන පක්ෂයක්නෙ. ඔවුන් මේ අවස්ථාවෙන් ප්‍රයෝජන ගත්තා. ලක්ෂ පනහක හැටක ජනතාවගෙ ප්‍රශ්නයකදී ඔවුන් පිළිකුල් සහගත ලෙස දේශපාලන වාසි ලබාගැනීමට ජනතාව මුලා කළා.”* ඔබ කියන විදියටම මැතිවරණවලදී පවා ජ.වි.පෙ. බංකොලොත්භාවය ප්‍රකාශ වුණා. එවැනි අඩු ඡන්ද ප්‍රතිශතයක් ලැබූ ඔවුන්ට ජනතාව මෙවැනි ප්‍රශ්නයකදී මුලා කරන්න පුළුවන්ද?”ඇත්තටම මෙතැනදි අපේ අතිනුත් අඩුපාඩු සිදුවුණා. මා මුලදී කියූ පරිදි පෞද්ගලික අංශයේ සේවකයන් සමඟ ආණ්ඩුව සෘජු ගනුදෙනුවකට ගියා නම් මෙවැන්නක් සිදුවන්නෙ නැහැ.””නමුත් ජ.වි.පෙ. මෙතැනදි ප්‍රයෝගකාරී ලෙස ඔවුන්ගෙ දේශපාලන වාසියට මෙය හරවා ගන්න උත්සාහ කළා.”* නැවත විශ්‍රාම වැටුප් පනතක් ගෙනඒමට කටයුතු කරනවද?”දැනට මේ පනත අහෝසියි. එහෙත් පෞද්ගලික අංශයේ වැඩකරන ජනතාවට සමාජ ආරක්ෂණයක් අනිවාර්යයෙන්ම අවශ්‍යයි.””එහෙත් වෙළෙඳ කලාපවල සිටින අය අවුරුදු පහ හයක කාල සීමාවකින් බොහෝ විට සේවය අතහැර යන නිසා ඔවුන් මේ විශ්‍රාම වැටුපට අදාළ නොකර ගත යුතුයි යන්නයි අදහස. අනෙක් අය වෙනුවෙන් එවැන්නක් ඉදිරියේදී ක්‍රියාත්මක වෙනවා. නමුත් මෙවැනි ගැටලු එතැනදි ඇති වේ යැයි මා විශ්වාස කරන්නෙ නැහැ.”* පොලිසියෙ හැසිරීම ගැන ඔබේ අදහස?පොලිසියේ ක්‍රියාමාර්ගවල අඩුපාඩුවක් වෙලා තියෙනවනෙ. කොහොමත් විශේෂයෙන් මේ වසර තිස්පහ ඇතුළත කාලයේ ජනතාවත් පොලිසියත් අතර ගැටුම් ඇතිවෙලා තියෙනවනෙ. පොලිසිය බලය ඉක්මවා හැසිරී තිබෙන්නෙ මේ අවස්ථාවෙ විතරක් නොවේ.””එහෙත් ඉතිහාසයේ කවදාවත් නොවූ පරිදි ඒ වෙනුවෙන් ආණ්ඩුව පියවර ගත්තනෙ. පොලිස්පති ඒ වෙනුවෙන් හිතට එකඟව විශ්‍රාම ගත්තා. සැකපිට පොලිස් නිලධාරීන් දෙදෙනකු අත්අඩංගුවට ගත්තා.ඒ හැරුණාම මේ ගැන සොයන්න ඒකපුද්ගල කොමිසමක් පත් කළා. පැය විසිහතරක් ඇතුළත මෙවැනි ක්‍රියාමාර්ගයක් ඉතිහාසයේ කවදාවත් අරගෙන නැහැනෙ.”සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=ab1106054</link>
    <topic>ජවිපෙ කවදත් දේශපාලනය කළේ මිනිස් ඝාතන එක්කයි</topic>
    <author>සංවාදය චන්දන බණ්ඩාර</author>
    <content>විදේශ රැකියා ප්‍රවර්ධන හා සුබ සාධන ඇමැති ඩිලාන් පෙරේරා* කටුනායක නිදහස් වෙළෙඳ කලාපය ආසන්නයේ සත්‍ය වශයෙන්ම සිදු වුණේ කුමක් ද?පැහැදිලිවම නිදහස් වෙළෙද කලාපයේ සිදුවුණ උද්ඝෝෂණය මෙහෙය වූයේ මේ රටේ බංකොලොත් දේශපාලන පක්ෂයක්. පෞද්ගලික අංශයේ විශ්‍රාම වැටුප් ක්‍රමය රජය ඉදිරිපත් කළාම ඊට එකඟවිය හැකි නොහැකි දේ තිබිය හැකියි.නමුත් ඒවා සාකච්ඡා කර විසඳා ගැනීමට ඉඩකඩ තිබුණා. ඒ වගේම තමයි මේ යෝජිත විශ්‍රාම වැටුප් ක්‍රමයෙන් කටුනායක ඇඟලුම් සේවකයන් ඉවත් කර තිබෙන බව කම්කරු ඇමැති ගාමිණි ලොකුගේ මහතා ප්‍රකාශ කර තිබුණා.ඒ වගේ ම ශ්‍රී ලංකා නිදහස් පක්ෂයේ නායකයන් ඒ බව ඇඟලුම් කම්හල් සේවකයන්ට දැනුම් දී තිබුණා. එවැනි තත්ත්වයක් තිබියදී තමයි කටුනායක සිදුවීම වුණේ. ඒ උද්ඝෝෂණ ව්‍යාපාරයේ බෝඩ් ලෑලිවලින් විශ්‍රාම වැටුපට විරෝධය එල්ල වුණත් ඒ පිටුපස තිබුණේ වෙනත් දෙයක්. හරියට බුදුසරණයි කියලා ගහලා තියෙන ලොරියේ පිටුපස හොර හරක් පටවාගෙන යනවා වගේ වැඩක්. පැහැදිලිවම ඒ උද්ඝෝෂණය පිටුපස හිටියේ ජනතා විමුක්ති පෙරමුණ.* ඔබ කොහොමද නිකරුණේ ජනතා විමුක්ති පෙරමුණට චෝදනා කරන්නේ?අපි නිකරුණේ චෝදනා කරන්නේ නැහැ. ජවිපෙ අතීත දේශපාලන හැසිරීමත් එක්කම අපට මේක පැහැදිලි වෙනවා.එදා උද්ඝෝෂණය වෙලාවේ අන්තර් විශ්ව විද්‍යාල ශිෂ්‍ය බල මණ්ඩලයේ නියෝජිතයෝ ඒ උද්ඝෝෂකයන් සමඟ හිටියා.ඔවුන්ගේ රූප රාමු වීඩියෝ පටවල තිබෙනවා.ඒ වගේම ජවිපෙ පූර්ණකාලීන දේශපාලනය කරන උදවිය ඒ උද්ඝෝෂකයන් සමඟ හිටියා. ඒ උදවිය කටුනායක ඇඟලුම් කම්හල්වල නෙමෙයි වැඩ කරන්නේ.එතකොට එයාලා එතනට ගියේ ඇයි. ජවිපෙට ඕනේ දේශපාලනය කරන්න මර බිල්ලක් වැනි දෙයකින්. ජවිපෙ මරවලා හරි මරලා හරි ඔවුන් ඒ දේශපාලනය කරනවා. ජවිපෙ අතීතයේ විශ්ව විද්‍යාලවල දේශපාලනය කළේ එහෙමයි.* ආණ්ඩුව තමන්ගෙන් සිදුවූ වැරැද්දක් ජවිපෙ පිට පටවනවා කියලා යමකුට චෝදනා කරන්න පුළුවන්?මෙතැනදී ආණ්ඩුව මර බිල්ලක් ගත්තේ නැහැ. මේ ආණ්ඩුවේ හෝ ශ්‍රීලනිපයේ අතීතය දිහා හැරිලා බලන්න.ශ්‍රීලනිපය කවදාවත් කාගේවත් මරණයක් මතින් දේශපාලනය කළේ නැහැ. මේ ආණ්ඩුව කම්කරුවන්ට එළවා එළවා පහර දීලා නැහැ.එහෙමනම් ආණ්ඩුවට වරද පටවන්න කාටවත් බැහැ. මතක තියාගන්න ජවිපෙ හැමදාම දේශපාලනය කළේ මිනිසුන්ට ගහලා, මරලා, ලේ හලලා.ඉතිහාසයේ මහ පාරවල මරලා දාපු තරුණ තරුණියෝ මේ රටේ කම්කරුවෝ ජවිපෙ විනාශකාරී දේශපාලනයට සාක්ෂි දරනවා. 1988 දී ජවිපෙ දේශපේ‍්‍රමී ජනතා ව්‍යාපාරය කියන බෝඩි එක දාගෙන රටේ මහා විනාශයක් කළා.ඒ නිසා එදා කී දෙනකුට මරණය අත්වුණා ද? ජවිපෙ දේශපාලනය හැමදාම තියෙන්නේ මනුෂ්‍ය ඝාතන එක්කයි.මෙදා සැරේ අහිංසක තරුණයකු බිලි දුන්නේ ජවිපෙ නිසායි. ජවිපෙ මේ වෙලාවේ අහිංසක කම්කරුවෝ මිනිස් පළිහක් කරගෙන තියෙනවා.අහිංසක කම්කරුවෝ ඉදිරියට දාලා ජවිපෙ පිටුපසින් දේශපාලනය කරනවා. මතක තියා ගන්න එදා පොලීසියට මුලින්ම ගැහුවේ ඇඟලුම් කම්හල්වල සේවක සේවිකාවෝ නෙමෙයි. ජවිපෙ මැරයන්. එහෙමයි කටුනායක ගැටුම පටන් ගත්තේ. මේ තරුණයාගේ ජීවිතයට ජවිපෙ වන්දියක් ගෙවිය යුතුයි.* නමුත් ජවිපෙ කියන්නේ මේ අහිංසක තරුණයාගේ ජීවිතය බිලිගත්තේ ආණ්ඩුව කියලා?පොලීසියට පැහැදිලිවම නියෝග දී තිබුණා ගිනිඅවි රැගෙන උද්ඝෝෂණය සිදුවූ ස්ථානයට නොයන ලෙස.නමුත් එතැනදී පොලීසිය පැත්තෙන් වැරැද්දක් සිදු වුණා. ඒ නිසයි පොලිස්පතිවරයා වගකීම බාර ගෙන ඉල්ලා අස්වුණේ. ඒකෙන්ම තේරෙනවා ආණ්ඩුව උද්ඝෝෂකයන් මර්දනය කිරීමට නියෝග දී නැහැ කියලා. එහෙමනම් ආණ්ඩුව මේ තරුණයාගේ ජීවිතය බිලි ගත්තා කියන්නේ කොහොම ද? ජවිපෙ මේ සිදුවීමෙන් දේශපාලන වාසි ගන්න ආණ්ඩුවට චෝදනා කරනවා.මේ වෙන කොට පොලිස් නිලධාරීන් දෙදෙනකු අත්අඩංගුවට ගෙන තිබෙනවා. මේ ගැන සෙවීමට කොමිසමක් පත් කර තිබෙනවා. ආණ්ඩුව කම්කරුවන් මර්දනය කළානම් මේවැනි ඉක්මන් ක්‍රියාමාර්ග ගන්නවා ද?* ඔබ කියන විදියට ජවිපෙ කුමන්ත්‍රණය ගැන ඇඟලුම් කම්හල් සේවක සේවිකාවෝ දැනගෙන හිටියේ නැහැ?පැහැදිලිවම ඇඟලුම්හල් සේවක සේවිකාවන්ගේ රිමෝට් කන්ට්‍රෝල් එක තිබුණේ ජවිපෙ අතේ. ඒක ඔවුන්ට වැටහුණේ නැහැ. ජවිපෙ උවමනාව ඒ සේවක සේවිකාවෝ දැනගෙන හිටියේ නැහැ.ඔවුන් මිනිස් පළිහක් කරගෙන මර බිල්ලක් ගන්න ජවිපෙ දඟලනවා කියලා සේවක සේවිකාවෝ දැනගෙන හිටියේ නැහැ.මේ කම්හල්වල සේවය කරන බහුතර උදවිය අපේ ආණ්ඩුවට, ජනාධිපතිතුමාට ඡන්දය දුන් උදවියයි. ඒක ආණ්ඩුව හොඳටම දන්නවා. දෙරණ රූපවාහිනියේ වීඩියෝ පටය බැලුවොත් තේරෙනවා පොලීසියට ගහපු පිරිස කව්ද කියලා. ඒ නිසා ආණ්ඩුවට ඇඟිල්ල දිගු කරන්න කාටවත් අයිතියක් නැහැ.* මරණයෙන්, ලේ මතින් ජවිපෙ කරන්න යන දේශපාලනය තිත තැබීමට ආණ්ඩුව මොනවද කරන්නේ?මේ ආණ්ඩුව මිනිස්සුන්ගේ රුධිරය මතින් දේශපාලනය කරන්නේ නැහැ.ඒ නිසා ජවිපෙ හැසිරීම මේ මොහොතේ වැඩ කරන ජනතාව හොඳින් වටහා ගත යුතුයි. මේ අසික්කිත ජවිපෙ දේශපාලනයට තිත තියන්ඩ පුළුවන් මේ රටේ වැඩ කරන පංතියටම තමයි. ආණ්ඩුවට දේශපාලන පක්ෂ මර්දනය කරන්ඩ බැහැ.මොකද මේ ආණ්ඩුව ප්‍රජාතන්ත්‍රවාදී ආණ්ඩුවක් නිසා. කොහොම වුණත් ලේ තැවරුණු ඇඳුම් අරගෙන, අහිංසකයන් බිලි දීලා ජවිපෙ දේශපාලනය කරන්න තියෙන ඉඩකඩ නැති කිරීමට ආණ්ඩුව කටයුතු කරනවා.සංවාදය චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=ab1106055</link>
    <topic>යෝජිත විශ්‍රාම වැටුප් ක්‍රමය ?</topic>
    <author>සාකච්ඡාකෙළේ සුභාෂිණී ජයරත්න /අරුණි මුතුමලී</author>
    <content>පෞද්ගලික අංශයේ යෝජිත විශ්‍රාම වැටුප් ක්‍රමයේ ආන්දෝලනාත්මක පසුබිම පිළිබඳව පක්ෂ විපක්ෂ මැති ඇමැතිවරු දක්වන අදහස් මෙවර කඩුල්ලෙන් විමසා බැලෙයි.ජාතික භාෂා හා සමාජ ඒකාබද්ධතා ඇමැතිවාසුදේව නානායක්කාරපෞද්ගලික අංශයට විශ්‍රාම වැටුප් දෙන්න අපට ඕන වුණේ මැයි දිනයේදී කම්කරු පන්තියට කරන ලද පොරොන්දුවක් ඉෂ්ට කරමින් ඔවුන්ට මෙහෙවරක් කිරීම සඳහායි. අප මේ වනවිට උත්සාහ කළේ ඒ පනත පාර්ලිමේන්තුවට ඉදිරිපත් කර ප්‍රකාශයට පත් කර ගැනීමටයි. ඒ හැර පවතින මේ කෙටුම්පතම සම්මත කර ගන්න අපට කිසිම ඕනකමක් තිබුණේ නැහැ. අපට ඕන වුණේ මේ සඳහා විවිධ අදහස් ලබාගෙන ඒ අනුව වඩා හොඳ පනතක් මඟින් පෞද්ගලික අංශයේ අයට විශ්‍රාම වැටුපක් ලබා ගැනීමට අවස්ථාව උදා කර දීමටයි.හැබැයි අපට කිසිම කඩිමුඩියක් නැහැ. සංශෝධන සහිතව මේ පනත අපි ක්‍රමානුකූලව ගෙන එනවා. මෙයට විරෝධය දැක්වීම සඳහා පිරිසක් උසි ගැන්වූයේ දේශපාලන විරෝධතාව උඩ ආණ්ඩුවට පහර ගහන්නයි. ඔවුන් කම්කරු ජනතාවට පට්ටපල් බොරු කියා රැවැට්ටුවා.මම ඔවුන් සමඟ සාකච්ඡා කළ අවස්ථාවේ කම්කරු ජනතාව අපෙන් ඇසුවේ අර්ථ සාධක අරමුදල සේවක භාරකාර අරමුදල අපට නැතිවෙලා අන්තිමට සොච්චම් විශ්‍රාම වැටුපක් අතට එනවද කියලයි. මේක හෙන ගහන බොරුවක්.විවාදයේදීත් උත්සහ කළේ මේ වගේ දේවල් කියන්න. ඒත් හරියට මේ ගැන දන්න කවුද මේ බොරු කතා පිළිගන්නේ.තවත් සමහරු කීවා වගන්තියක් තියෙනවා අර්ථ සාධක අරමුදලින් සියයට 2 ට නොවැඩි මුදලක් ගන්නා බවට. නමුත් එය පසුව තවත් වැඩි කරනවාය කියලා. නමුත් එහෙම දෙයක් නැහැ. ඒ බව මම ඔවුන්ට ප්‍රකාශ කළා. කඩාකප්පල්කාරීන් විසින් කම්කරු ජනතාවගේ හිත්වල අනිසි බියක් ඇති කරලා එය තවත් වැඩි කරලා ඔවුන් මේ වේලාවේ ප්‍රයෝජනයට ගන්නවා. ඒ අය මවපු කතාවට කම්කරු ජනතාවගෙන් කොටසක් බිලි වුණා.විශේෂයෙන් කටුනායක සිදු වුණේ ඒ ප්‍රදේශයේ බලපෑම් කරන වෘත්තිය සමිති කීපයක කතාවට මේ සහෝදර සහෝදරියන් රැවටීමයි. ඒ විශාල භීතයේ කිසිම පදනමක් නැහැ.සමහරු කීවා හාම්පුතුන් විසින් ලබාදිය යුතු සියයට 2 සම වටිනාකම පිළිබඳ කෙටුම්පතේ නැහැ කියලා. ඉතින් මේක තාම යෝජනාවක් විතරයි. අපි කීවා ඒක එහෙනම් ඇතුළත් කරමු කියලා. මේ වගේ ලේසියෙන් සාකච්ඡා කරන්න පුළුවන් දෙයකටයි, මේ අනවශ්‍ය භූත කතා කියමින් නොමඟ යවන්න හදන්නේ.වෙළෙඳ කලාපයේ අයට වුණත් ඔවුන් ඒ ආයතනවල අවුරුදු 10 ක් වැඩ කරන්නේ නැත්නම් අදාල අවුරුදු ගණන සේවය කර එතැනින් ඉවත් වූ පසු වසර 10 සම්පූර්ණ වෙනතුරු අවශ්‍ය නම් තවත් ආයතනයක සේවය කරන්න පුළුවන්. එහෙම නැත්නම් තමන් වැඩ කළ වසර ගණනට නියමිත මුදල පොළිය සමඟ ආපසු ඉල්ලගන්න පුළුවන්.අව්ව පායනකොට අඳුර මැකෙනවා වගේ මේ වැඩපිළිවෙළ ගැනත් සත්‍ය තේරුම් ගන්න කොට මේ භීතිකා ඔක්කොම පහවෙලා යයි. අපි මේ වැඩපිළිවෙළ ඉදිරියට සංශෝධන සහිතව කෙටුම්පත් කරලා ඉදිරිපත් කරනවා. අප මෙය ඉදිරියට ගෙනයනවා. ඒ කම්කරු ජනතාවට සුබ සෙත සලසා දීම සඳහායි.එක්සත් ජනතා නිදහස් සන්ධානයේ මහලේකම් සහ ඛනිජ තෙල් කර්මාන්ත ඇමැති සුසිල් ප්‍රේමජයන්තපෞද්ගලික අංශයට ලබා දෙන්නට යෝජනා කළ මේ විශ්‍රාම වැටුප මහින්ද චින්තනයේ මුල සිට තිබුණු කාරණයක්. විශේෂයෙන් ඉදිරි අවුරුදු දහය පහළොව වන විට වයස්ගතවන ජනගහනය නැත්නම් රටේ විශ්‍රාමික ප්‍රතිශතය වැඩි වෙනවා. ඉන් පෞද්ගලික අංශයේ සේවය කරන පිරිස විශ්‍රාම යද්දි ඔවුන්ට ලැබෙන සියලු දීමනා හා අරමුදල්වලින් ලබා ගත් ණය ආදිය අඩු වූ විට අතේ ඉතිරි වන්නේ ඉතා සුළු මුදලයි. එසේ ප්‍රමාණවත් මුදලක් අතේ නැතිවීම ඉදිරියේදි විශාල සමාජ ප්‍රශ්නයක් බවට පත් වෙනවා. ඒ නිසයි විශ්‍රාම යන පෞද්ගලික අංශයේ සේවක සේවිකාවන්ට කිසි අඩුපාඩුවක් නොදැනෙන ලෙස තම සැඳෑ කාලය ගත කරන්න පහසු වන පරිදි විශ්‍රාම වැටුප් ක්‍රමයක් යෝජනා කළේ.කොහොම වුණත් මෙය යෝජනාවක් පමණයි. ඒ යෝජනාව තවම පාර්ලිමේන්තු න්‍යාය පත්‍රයටවත් ඇතුළත් කර නැහැ. අපට මෙය කඩි මුඩියේ සම්මත කරගන්න කිසිම උවමනාවකුත් නැහැ. මම නම් හිතන්නේ කම්කරු ජනතාව මේ පිළිබඳව දැනුම්වත් වුණා මදි කියලයි. එය විශාල අඩුපාඩුවක් වෙන්න පුළුවන්.මේ වන විට අපි ඒ විශ්‍රාම වැටුප් යෝජනාව තාවකාලිකව අත්හිටුවා තිබෙනවා. ඒ තීරණය ගත්තේ ශ්‍රී ලංකා නිදහස් පක්‍ෂ මධ්‍යම කාරක සභාව මගින් තමයි. නමුත්, ආණ්ඩුවේ වැඩිම මන්ත්‍රි සංඛ්‍යාවක් වන 118 දෙනකු නියෝජනය කරන ප්‍රධානම පක්‍ෂය නිදහස් පක්‍ෂයයි. ඒ නිසා යෝජිත පනත අත්හිටුවීම ආණ්ඩුව විසින් කළ දෙයක් ලෙස පිළිගැනෙනවා. එහෙත් එය තාවකාලික අත්හිටුවීමක් පමණයි. මොකද එය සුදුසු පරිදි පසුව ගේනවා.මේ අත්හිටුවීමටත් රජය හැටියට ක්‍රියාවලියක් තියෙනවා. කෙසේ වුවත් න්‍යාය පත්‍රයට ඇතුළත් කර නැති නිසා එය අත්හිටුවීම අපහසු කාර්යයක් නොවේ.විශ්‍රාම වැටුප් ක්‍රමය පෞද්ගලික අංශයේම වුණත් විවිධ ක්‍ෂේත්‍රවල නියුතු අයට විවිධ අයුරින් බලපානවා. වෙළෙඳ කලාපයට එක විදිහක්, විදේශ රැකියාවලට යන අයට තවත් ක්‍රමයක් වෙනත් පෞද්ගලික අංශ සේවකයන්ට තව විදිහක්. ඒ නිසා ඒ ඒ අයට බලපාන ක්‍රම පිළිබඳ තවදුරටත් අධ්‍යනය කර ඒවායේ වෙනස තේරුම්ගෙන වඩා සුදුසු ක්‍රමයට එළැඹිය යුතුයි.නිදහස් වෙළෙඳ කලාපයේ වැඩි දෙනකු වසර 5 ට වඩා සේවය කරන්නේ නෑ. ඒ නිසා ඔවුන් සමඟ සාකච්ඡා කරන්න ගියාම තමයි මේ අවාසනාවන්ත සිද්ධිය ඔවුන් විසින් ඇති කරන ලද්දේ.මේ විශ්‍රාම වැටුප් යෝජනාවට මුල ඉඳන්ම විරුද්ධ වුණු ඇතැම් පිරිසකට අවශ්‍ය වුණේ පටු දේශපාලන වාසි ගන්නයි. ඔවුන්ට අහිමි දේශපාලන සටන් පාඨයක් අතට ගෙන කෑගහන්නයි. ඒ ගැන සාකච්ඡා කරන්න ගියාම තමයි මේ අවාසනාවන්ත දෙය සිදු වුණේ. මෙය සම්පූර්ණ දේශපාලන වාසි තකා කළ වැඩක්.මොකද මේ යෝජනාව සාර්ථක වුණොත් එයින් ඉදිරියේදී විපක්‍ෂයේ දේශපාලන පක්‍ෂවලට විශාල දේශපාලනික බලපෑමක් එල්ල කරනවා. ඒ නිසා සාර්ථක ලෙස සංශෝධනය කර ප්‍රකාශ කරන්නට පෙර එය කඩාකප්පල් කර දැමීමට ඔවුන් උත්සහ කරනවා.කෙසේ වුවත් මේ පෞද්ගලික විශ්‍රාම වැටුප් යෝජනාව සියලු වෘත්තිය සමිති සහ අදාළ අනෙකුත් පාර්ශ්ව සමඟ සාකච්ඡා කරලා සංශෝධන සහිතව යළිත් කම්කරු ජනතාවගේ සුබ සිද්ධිය උදෙසා අපි ගෙන එනවා.එක්සත් ජාතික පක්ෂයේ මහලේකම්තිස්ස අත්තනායකපෞද්ගලික අංශයේ යෝජිත විශ්‍රාම වැටුප් පනත සේවකයන්ගේ යහපතට ඉදිරිපත් කරනවා කියා ආණ්ඩුව කිව්වත් මෙතෙක් කිසිදු දේශපාලන පක්ෂයක් සමඟ හෝ කිසිදු වෘත්තීය සමිතියක් සමඟ ඒ ගැන සාකච්ඡා කොට නැහැ. මේ පනත ඉදිරිපත් කරන්නේ සේවකයන්ගේ යහපතට නම් ආණ්ඩුවට යුතුකමක් තිබෙනවා මේ පිළිබඳව වෘත්තීය සමිති හා පාර්ලිමේන්තුවේ දේශපාලන පක්ෂවල හඬට ඇහුම්කන් දෙන්න. ඒ වෙනුවට ආණ්ඩුව කළේ මෙය කෙසේ හෝ ක්‍රියාත්මක කරනවායැයි ප්‍රකාශ කිරීම පමණයි.මේ පනතේ බොහෝ අඩුපාඩුකම් තියෙනවා. විශේෂයෙන්ම සේවකයන් වෙනුවෙන් මෙය ගෙනෙන්නේ නම් සේවකයන්ට ප්‍රතිලාභ ලැබිය යුතුයි. නමුත් මෙහි යටි අරමුණ සේවකයන්ගේ මුදල් ආණ්ඩුවට එකතු කරගැනීම කියලයි අපි පෙන්වා දෙන්නේ.සේවකයන්ට මෙයින් ආපසු ලැබෙන ප්‍රතිලාභ අල්පයි කියන චෝදනාවක් මතු වෙනවා. මේ ගැන තියෙන අඩුපාඩු කතා කරනකොට ආණ්ඩුව මේ අදහස් සැලකිල්ලට ගන්නට උත්සාහ කරන්නේ නැහැ. කොහොම හරි බලහත්කාරයෙන් පනත ක්‍රියාවට නංවන්නයි උත්සාහ ගන්නේ. ඉන් ප්‍රශ්නයක් මතු වෙනවා මේ පනත අවශ්‍ය සේවකයන්ට ද නැතිනම් ආණ්ඩුවට ද කියා.මේ පනතට විරුද්ධව වැඩ කරන ජනතාව දිගින් දිගටම පෙළගැසී සිටියා. එපමණක් නොව කටුනායක නිදහස් වෙළෙඳ කලාපයේ දින ගණනාවක්ම මෙයට එරෙහිව විරෝධතා මතු වුණා. ඒ වගේම විවිධ ගැටුම් ද ඇතිවුණා. ගැටුම් ඇතිවෙන කොට, මේ සේවක සේවිකාවන් අහන ප්‍රශ්නවලට උත්තර දෙන්න වෙනකොට ආණ්ඩුව කළේ මේ පනත ඇඟලුම් කර්මාන්ත ක්ෂේත්‍රයට අදාළ නැහැ කියලා නිවේදනයක් නිකුත් කිරීමයි. තව තවත් කලබල ඇතිවෙන කොට, විරෝධතා වැඩිවෙන කොට ආණ්ඩුව නැවත වරක් කිව්වා මේ විශ්‍රාම වැටුප් ක්‍රමය ක්‍රියාත්මක වීම කල් දමනවා කියා. නමුත් ආණ්ඩුව වෙනුවට කතා කළේ ශ්‍රී ලංකා නිදහස් පක්ෂයේ මධ්‍යම කාරක සභාවයි. ආණ්ඩුව කිසිම නිවේදනයක් නිකුත් කළේ නැහැ. මේ පනත අනුමත වෙන්නේ කැබිනට් මණ්ඩල අනුමැතියකින්. එහෙම නම් මේ පනත අවලංගු කරනවානම් කළ යුත්තේ කැබිනට් මණ්ඩලයෙන්මයි. දෙවනුව පාර්ලිමේන්තු න්‍යාය පත්‍රයකින් අස්කරගත යුතුයි. මේ දෙකම නොකර පසුව ගෙන ඒමේ අදහසින් ටික කාලයකට ප්‍රමාද කිරීමක් රජය කරනවානම් එය වැඩ කරන ජනතාව රැවටීමක් කියලයි අපි කියන්නේ. ඒ නිසා අපි නැවතත් රජයට කියන්නේ සේවක අර්බුද ඇති කැර නොගෙන, සේවකයන් පිට බලහත්කාරයෙන් මේ පනත පටවන්නේ නැතිව මේ පනත ඉල්ලා අස්කර ගන්න රජය ක්‍රියා කළ යුතුයි කියලා. සේවකයන්ගේ යහපත වෙනුවෙන් ගෙන එන විශ්‍රාම වැටුප් ක්‍රමයක් තියෙනවානම් එය වැඩ කරන ජනතාව වෙනුවෙන් වෘත්තීය සමිති සමඟ සාකච්ඡා කර, දේශපාලන පක්ෂ හා මහජන නියෝජිත අදහස් අරගෙන ඒ අනුව ඉදිරිපත් කළ හැකියි.මෙය පාර්ලිමේන්තු උපදේශක කාරක සභා හරහා කළ හැකි යි. දේශපාලන පක්ෂ සමඟ සාකච්ඡා කරමින් කළ හැකියි. වෘත්තීය සමිති සමඟ අදහස් හුවමාරු කර ගනිමින් කළ හැකි යි.ඒ නිසා තවත් ගැටුමක් හෝ අරගලයක් බවට පත් කර නොගෙන, කරදර ඇතිකර නොගෙන වහාම මේ පනත ඉල්ලා අස්කර ගන්න කියලා අපි රජයට කියා සිටිනවා.එජාප ජාතික සංවිධායකරවී කරුණානායකවර්තමානයේ ලක්ෂ 81 ක ශ්‍රම බළකායක් ඉන්නවා. එයින් ලක්ෂ 70 ක් සේවය කරන්නේ පෞද්ගලික අංශයේ. 2010 අයවැය කතාවේදී ආණ්ඩුව ප්‍රකාශ කළා පෞද්ගලික අංශයටත් විශ්‍රාම වැටුපක් ලබා දෙන බව. විශ්‍රාම වැටුපකදී දායකත්වය ලබාදිය යුත්තේ රජයෙන්. නමුත් පෞද්ගලික අංශයට ගෙන එන්නට හදන විශ්‍රාම වැටුපට ආයතනයෙන් සියයට 2 යි වැඩ කරන අයගෙන් සියයට 2 යි ආදි වශයෙනුයි දායකත්වය ලබා ගන්නේ. මෙතැනදි අර්ථසාධක අරමුදලයි, භාරකාර අරමුදලයි සම්පූර්ණයෙන්ම හාස්‍යයට ලක් වෙනවා.මගේ වම් පොකැට්ටුවේ තියන සල්ලි දකුණු පොකැට්ටුවට දාන්න ආණ්ඩුවක් අවශ්‍ය ද? කියලා මම අහනවා. අවශ්‍ය නැහැ. මේ විශ්‍රාම වැටුප අවුරුදු 10 ක් වැඩ කළේ නැතිනම් ලැබෙන්නේ නැහැ කියනවා. තැනින් තැනට මාරුවෙලා ගියොත් ලැබෙන්නේ නැහැ කියනවා. ඔය වගේ විවිධ දේ කියනවා.අපි විශ්‍රාම වැටුපක් හැමෝටම දෙනවා නම් හරිම කැමැතියි. කවදාවත් විරුද්ධ වෙන්නැහැ. නමුත් මගේම සල්ලි අරගෙන මටම දෙනවට අපි විරුද්ධයි. එහෙම මගේ සල්ලි මටම දෙන්න ආණ්ඩුවක් අවශ්‍ය නැහැ. විශ්‍රාම වැටුපක් දෙනවා නම් ආණ්ඩුවේ සල්ලි වලින් ඒක දෙන්න ඕන. අද එහෙම දෙයක් වෙන්නෙ නැහැ. මේ නිසා දැන් හැමෝම මේක ක්‍රියාත්මක වෙනවාට විරුද්ධයි. දැන් ආණ්ඩුව බොරු කරගෙන යනවා. ඒ වගේම එක්සත් ජාතික පක්ෂය විශ්‍රාම වැටුප් ක්‍රමයට විරුද්ධයි කියලා බොරුත් කියාගෙන යනවා. භාරකාර අරමුදල, අර්ථ සාධක අරමුදල මේ හැම දෙයක්ම ගෙනාවේ එක්සත් ජාතික පක්ෂයයි. එහෙනම් මේ අවස්ථාවේ ආණ්ඩුවත් යම් පරිත්‍යාග කළ යුතුයි.අපි හැම වෙලාවෙම ආණ්ඩුවට කියන්නේ ඔය විහිළු කතා නවත්තලා ජනතාවට දෙනවා කියූ සහන දෙන්න කියලයි. හැබැයි ආණ්ඩුවේ මුදල්වලින්. පෞද්ගලික අංශයට ලබා දෙන්නට හදන මේ විශ්‍රාම වැටුපට හැම දෙනාම විරුද්ධ වුණේ ඒ නිසයි. අද මෙය අත්හිටුවලා. එසේ කරන්න රජයට සිදුවුණා. අපි වගේම ජනතා විමුක්ති පෙරමුණ, ස්වාධීන පක්ෂ කිසිම දේශපාලන පක්ෂ භේදයකින් තොරව ජනතාව වෙනුවෙන් පෙනී සිටිනවා. ආණ්ඩුවට 2/3 බලයක් ලැබුණා කියලා තමන් කරන හැම දේම ජනතාව පිළිනොගන්නා බව ආණ්ඩුව දැනගන්න ඕන. රජය දැනගන්න ඕන මිනිසුන්ට හරි දෙයක් හරියට දෙන්න. ජනතාව හැමදාම රැවටෙන්නෙ නැහැ. රවටන්නත් බැහැ. අපි කියන්නේ ආණ්ඩුවට පෞද්ගලික සේවකයන්ට විශ්‍රාම වැටුපක් දෙන්න ඕනනම් ඒක ආණ්ඩුවේ සල්ලිවලින් දෙන්න කියලයි. මේ විශ්‍රාම වැටුප් ක්‍රමයක් ඇති කිරීමෙන් ආණ්ඩුව විශාල දේශපාලන යටි අරමුණක් බලාපොරොත්තු වෙනවා. ඒගොල්ලෝ ධීවරයන්ට විශ්‍රාම වැටුපක් ගෙන එනවා කිව්වා. ගෙනාවේ නැහැ.ගොවියන්ට විශ්‍රාම වැටුපක් දෙනවා කිව්වා. දුන්නේ නැහැ. අද කවුරුහරි සේවයෙන් ඉවත් වුණොත් අර්ථ සාධක අරමුදල ගන්න මාස ගණනාවක් බලා ඉන්න වෙනවා. ආණ්ඩුවට මේ වගේ අනවශ්‍ය ගැටලු ඇතිවෙන්නෙ නැහැ, විහිළු තහළු නොකර දේශපාලනය කළානම්. ආණ්ඩුව නටන්නේ අන්තර්ජාතික මූල්‍ය අරමුදලේ පදේටයි. එක්සත් ජාතික පක්ෂයට බනින්නේ නැතිව, වැදි බණ කිය කියා ඇවිදින්නේ නැතුව කරන්න තියන දේ හරියට කරන්න කියලයි අපි කියන්නේ.එක්සත් ජාතික පක්ෂය පෞද්ගලික අංශයටත් විශ්‍රාම වැටුපක් ගෙන එනවාට විරුද්ධ නැහැ. අපි හරි දේ කරනවානම් සහයෝගය දෙනවා. නමුත් මේ වගේ පිස්සු නටනවට අපි කැමැති නැහැ. බලන්න දැන් නිදහස් වෙළෙඳ කලාපයේ දරුවන්ට වෙලා තියන දෙය. මොන අපරාධයක් ද? අපේ අයිතිවාසිකම් වෙනුවෙන් අපි පෙනී සිටින්නෙ නැතිනම් අල්ලපු රටේ අය ද අපි වෙනුවෙන් පෙනී සිටිය යුත්තෙ? අපි කියන්නේ මේ විශ්‍රාම වැටුප් ක්‍රමය ගෙනත් ආණ්ඩුවේ මුදල් යොදවා එය ක්‍රියාත්මක කරන ලෙසයි.සාකච්ඡාකෙළේ සුභාෂිණී ජයරත්න /අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=ab1106056</link>
    <topic>මොන තරම් හොඳක් කළත් බොරුවට කෑගහන පිරිසක් ඉන්නවා</topic>
    <author/>
    <content>විදුලි සංදේශ හා තොරතුරු තාක්ෂණ ඇමැතිරංජිත් සියඹලාපිටියලෝකයේ බොහෝ රටවල් විශ්‍රාම වැටුප් ලබා දීමෙන් ඉවත්වන මොහොතක මේ රජය පෞද්ගලික අංශයට විශ්‍රාම වැටුප් ලබා දීමට ඉදිරිපත් වුණා. මෙය ආරම්භ කරන්නේ රජයෙන් රුපියල් දසලක්ෂ 1000 ක් මුලින් යොදවලයි. සේවකයන්ගේ වැටුපෙන් සියයට දෙකක් වගේම හාම්පුතුන්ගෙනුත් සියයට දෙකක් ලබා ගන්නවා. මෙතෙක් නොතිබුණු ඒ මුදල සේවකයන්ට ශුද්ධ ලාභයක් හැටියටයි එකතු වෙන්නේ.අවුරුදු 55 දී සෑම සේවකයකුටම මෙතෙක් රාජකාරි කිරීම වෙනුවෙන් ලැබිය යුතු සියලුම දීමනා ඒ විදිහටම ලැබෙනවා. එයින් ඔවුන්ගේ ගිණුමේම තම පාරිතෝෂික මුදලින් සියයට 10 කුත් අර්ථසාධක අරමුදලින් සියයට 10 කුත් රඳවා ගන්නවා. ඉන් පසු වයස අවුරුදු 60 සිට ජීවත්වන තුරා ම මාසිකව විශ්‍රාම වැටුප ලැබෙනවා.සේවකයකු මේ විශ්‍රාම අරමුදලට දායක විය යුත්තේ වසර 10 යි. ඊට වඩා වැඩි කාලයක් දායක වනවා නම් ලැබෙන විශ්‍රාම වැටුපත් වැඩි වෙනවා. එක ආයතනයකින් තව ආයතනයකට මාරු වෙමින් වුණත් වසර දහය සම්පූර්ණ කරන්න පුළුවන්. එහෙම නැත්නම් අවුරුදු පහකින් සේවයෙන් ඉවත්වන කෙනකුට තමන්ගේ වැටුපෙන් කැපුණු මුදලින් සියයට 60 ක් පොළිය සමඟ ලැබෙනවා. එය යැපෙන්නන්ටත් ලබා ගන්න පුළුවන්. අපේ රටේ සාමාන්‍ය ජීවන අපේක්ෂාව අනුව අවුරුදු 10 ක් සේවය කරලා වයස 60 න් විශ්‍රාම යන සේවකයකු අවුරුදු 75 වනතුරු ජීවත් වුණොත් ඔහුගෙන් කැපුණු මුදල වගේ විශාල ගුණයකින් වැඩි ප්‍රතිලාභයක් ඔහුට ලැබෙනවා.මෙවැනි පැහැදිලි වැඩ පිළිවෙළක් යොදා තිබියදීත් අවාසනාවට පෞද්ගලික අංශයේ සේවක සේවිකාවන්ට මෙය නිවැරැදිව සන්නිවේදනය වෙලා නැහැ. ඒ නිසාම බොර දියේ මාළු බාන අයට මෙය හොඳ අවස්ථාවක් වුණා.මේ රටේ මොනතරම් හොඳ දෙයක් කරන්න ගියත් එය අයුතු ලෙස ප්‍රයෝජනයට අරගෙන කෑගහන පිරිසක් ඉන්නවා. සුද්දන්ට විතරක් තිබුණු සුබසාධන 1935 දී ලාංකික සේවකයන්ටත් ලබා දෙන්න ගත්ත උත්සාහයට විරෝධතාවක් ආවා.1958 සේවක අර්ථසාධක අරමුදල පිහිටුවද්දීත් මේ වගේම අරගල, උද්ඝෝෂණ කළා. ඕනම දෙයක අවබෝධයට වඩා අනවබෝධය ජනතාව අතරට ඉක්මනින් ගෙන යන්නත් වැරැදි අසුබවාදී චිත්‍රය උලුප්පා දක්වන්නත් පහසුයි.ඒ නිසා වෙන්න ඇති මේ පෞද්ගලික විශ්‍රාම වැටුප් යෝජනාව පිළිබඳ එක් සාකච්ඡාවකදී කම්කරු නායකයෙක් ඇසුවේ “මෙච්චර දෙයක් ආණ්ඩුව කරන්නේ කොහොම ද?” කියලා. මේ වැනි අවිශ්වාසයක් බියක් ජනතාව අතර ගොඩ නඟමින් කටුනායක අවුලුවන විට රජය පණිවුඩයක් දුන්නා මේ විශ්‍රාම වැටුප් ක්‍රමයෙන් වෙළෙද කලාපය නිදහස් කරනවා කියලා. එහෙම කියද්දීත් මේ අවාසනාවන්ත තත්ත්වය දක්වා මේ ප්‍රශ්නය ගෙන ගියේ බොර දියේ මාළු බාන පිරිස්මයි.ඒ ගැන සාධක ඕනැතරම් 1970 දී සුවිශේෂ ජනතා කැමැත්තෙන් සමගි පෙරමුණ පත් වුණා. අඩුම ගණනේ ආණ්ඩුවක් හොඳ ද බලන්න වසර දෙකක්වත් දිය යුතුයි. ඒත් 70 මැද පිහිටවූ ආණ්ඩුව 71 අපේ‍්‍රල් වන විට විනාශ කර දමන්න මහ විශාල වැඩ පිළිවෙළක් ඇරැඹුවා. 89 දීත් වෙනසක් නෑ. වර්තමාන රජයේ බැලුවත් ජාතියේ මහා ජයග්‍රහණය වන ත්‍රස්තවාදය පරාජය කළ අවස්ථාවේ යාපනයේ අවසන් සටන මෙහෙයවද්දී බර ආයුධ භාවිත කරන්නේ ඉන්දියාවේ කීමට ය කියමින් පාර්ලිමේන්තුවේ උඩ පැන්නෙත් මේ අයමයි. වර්තමානයේ ඒ සටන් පාඨයත් අමූලික බොරුවක් බව තහවුරු වී තිබෙනවා.මහ ලොකු ජනතාවාදී විමුක්ති කාමීන් හැසිරෙන ආකාරයට තව හොඳ උදාහරණයක් තිබෙනවා. මම නියෝජ්‍ය මුදල් ඇමැතිවරයා ලෙස කටයුතු කරද්දී ජනාධිපතිතුමාගේ උපදෙස් පරිදි බැංකු හා මූල්‍ය ආයතනවලින් ණය ලබාගත් පුද්ගලයකු වාරික ගෙවීම එක දිනකින් පැහැර හැරියත් “පරාර්ථයේ බලතල” අනුව උකසට තැබු සියලු දේපළ පවරාගෙන පාරට ඇද දමන හැකි තත්ත්වයක් තිබුණා. මෙය පුංචි මිනිසුන්ට ලොකු අවදානමක්. එය නැති කරන්න ලක්ෂ 50 දක්වා වූ ණය ගැතියන්ට ඒ ක්‍රමයෙන් නිදහස් කර උසාවි මඟින් ප්‍රශ්නය බේරාගන්න පනතක් ගෙනවා. මහා ප්‍රගතිශීලින් ඒ අවස්ථාවේ පාර්ලිමේන්තුවේ දී ගත්තේ පුංචි මිනිසුන්ගේ පැත්ත නොවෙයි. මූල්‍ය සමාගම්වල පැත්තයි. කටුනායක සිදු වූ අවාසනාවන්ත සිදුවීමත් දියාරු වී ගිය පිරිසකට එල්ලෙන්න පිදුරු ගහත් වටිනවා වගේ වැඩක් වුණා.කොටින්ම කීවොත් ජනතාව දවසින් දවස ප්‍රතික්ෂේප කළ ‘ජනතා විමුක්ති පෙරමුණ’ තමන්ට වුණ දේ ගැන ද්වේශයෙන් ඉන්නේ. ඒකට ගොදුරු කරගත්තේ කටුනායක වෙළෙඳ කලාපයේ පිරිසයි. ජවිපෙ හැම තිස්සෙම බැලුවේ කොහෙන්ද කොහොමද මේ රජයේ ගමන නවත්වන්නේ කියලා. ජවිපෙ ගැන අපි එදා ඉඳන් දන්නවා. කටුනායක සිදුවීම කියන්නේ ඒ සිද්ධි දාමයකින් එකක් විතරයි.මෙවැනි අවස්ථාවක පොලීසිය, දේශපාලනඥයන් වුණත් හැකි තරම් සංයමයෙන්, ඉවසීමෙන් කටයුතු කළ යුතුයි. පොලීසියට ඔවුන් හිරිහැර කළ ආකාරයත් අපි දැක්කා. එහෙම කළේ ජවිපෙට දැන් අවශ්‍ය වී තිබෙන්නේ කෙසේ හෝ කාගේ හෝ ලේ හොලවන්නයි. වැරැදි තොරතුරු සපයමින් පිරිස් අතර කලබල ඇති කරන්නේ ඒ අරමුණ ඉටුකරගන්නයි. ජනතා විමුක්ති පෙරමුණේ සාධකය නැත්නම් පළිහ ලෙස ඔවුන් සලකන්නේ මෘත දේහයකුයි. කඩාකප්පල්කාරී ක්‍රියාවක් තමන්ට අවශ්‍ය තැනට ගෙන ඒමට හොඳම ක්‍රමය එයයි. මේ දේවල් ජනතාව දන්න නිසා තමයි පාර්ලිමේන්තුවේ ආසන 39 පත අට එකට සිඳුණා වගේ අටෙන් එකටත් පහළට හිඳුණේ.එහෙම වුණත් ඔවුන්ට අවශ්‍ය මොකක් හෝ පිදුරු ගහක එල්ලිලා රජයේ ගමනට හැමදාමත් බාධකයක් වෙන්නයි. මෙය අද පමණක් නොවේ. ජනතා විමුක්ති පෙරමුණ කියන නාම මාත්‍රය තියෙන තුරු ඒ බාධක ඇති කරයි. රජයේ වැරැද්දක් තිබේනම් එය දැකිය යුතු බව පිළිගන්නවා. නමුත් ඒ වැරැදි පෙන්වා දෙන්න ඕනේ රටේ අනාගතය ගැන නිවැරැදිව දකින රටට ආදරය කරන රට ගොඩ නඟන අයුරින් මිස ජනතාව මුලා කරමින් විනාශ මුඛයට ගෙන යන ලේ සොලවන අයුරින් නොවේ. රටට ආදරය කරන, අනාගතය ගැන සුබවාදීව හිතන බුද්ධිමත් ජනතාව මෙය තේරුම් ගත යුතුයි. - අරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=ab1106057</link>
    <topic>පොලිසිය, පළාතෙවත් යවන්ඩ එපා සිද්ධියට පෙර ගෝඨාභය පොලිස්පතිට උපදෙස් දෙයි</topic>
    <author>චන්දන බණ්ඩාර</author>
    <content>ගිය සතියේදී රජයේ කැබිනට් මණ්ඩලයේ මැති ඇමැතිවරුන් ජනාධිපතිතුමාට කියා සිටියේ පෞද්ගලික විශ්‍රාම වැටුප් ක්‍රමය ගැන හරි හැටි ජනතාව දැනුම්වත් කිරීමට තමන්ට නොහැකි වූ බවය. “සර් ඒ නිසාම විශ්‍රාම වැටුප් ක්‍රමය ගැන ජනතාව අන්දවලා ජේ.වී.පී.ය වාසිය ගත්තා. ජේ.වී.පි.යේ වෘත්තීය සමිති දැන් බොරු හුඟක් කියාගෙන යනවා” කැබිනට් මණ්ඩලයේ මැති ඇමැතිවරු ජනාධිපතිතුමාට කියා සිටියහ.මේ අතරතුර ගිය සතියේ දී ආරක්ෂක ලේකම් ගෝඨාභය රාජපක්ෂ මහතාගෙන් උපදෙස් ලබා ගැනීමට පොලිස්පති මහින්ද බාලසූරිය ආරක්ෂක අමාත්‍යාංශයට ගොස් තිබිණි.” පොලිස්පතිතුමා දැන් විශ්‍රාම වැටුප් ක්‍රමයට විරෝධතා එල්ල වෙනවා. හැබැයි ඒක වෘත්තීය සමිති සහ ආණ්ඩුව අතර ගැටලුවක්. මේක වැඩකරන ජනතාව සහ ආණ්ඩුව අතර ප්‍රශ්නයක්. ඒ හින්දා ජේ.වී.පී.ය මොනවා හෝ කරලා මේක අවුල් කරන්න හදාවි. මේ පනත සම්මත කරගන්න වෘත්තීය සමිති ඉඩ දෙන්නේ නැතිනම් පනත ඉල්ලා අස්කරගන්න පුළුවන්. එතකොට ඔය විරෝධතාවල හුළං බහිනවා. හැබැයි මතක තියාගන්ඩ ඔය විරෝධතා අතරට පොලිසිය ගිහින් එක මිනිහෙක් හරි මැරුණොත් විරෝධතා දිගින් දිගටම යනවා. ඒ නිසා පොලිසිය විරෝධතා මෙල්ල කරන්ඩ යවන්ඩ එපා.” ආරක්ෂක ලේකම් ගෝඨාභය රාජපක්ෂ මහතා පොලිස්පතිවරයාට උපදෙස් දෙමින් කියා සිටියේය.මේ අතරතුර ගිය සතියේ රජයට ආරංචි වී තිබුණේ කටුනායක නිදහස් වෙළෙඳ කලාපයේ ඇතැම් ආයතනවල සේවකයන් සේවයට පැමිණි පසුව අස්සන් කිරීමට ඉඩ දී වැටුප් සහිත නිවාඩු ලබාදී උද්ඝෝෂණවලට යාමට ඉඩ ලබාදී ඇති බවය. ඊට හේතුව ගිය සතියේදී ජනාධිපතිතුමාට දැනුම් දී තිබුණේ මුදල් අමාත්‍යාංශ ලේකම් ආචාර්ය පී.බී.ජයසුන්දර ඇතුළු පිරිසකි.”මේ නව විශ්‍රාම වැටුප් ක්‍රමය ක්‍රියාත්මක වෙන විට විශ්‍රාම වැටුප් අරමුදලට සේවකයකුගේ වැටුපෙන් සියයට දෙකක මුදලක් ආයතන හිමිකරුවන්ට විශ්‍රාම වැටුප් අරමුදලට බැර කරන්ඩ වෙනවා. ඒ විතරක් නෙමෙයි ඇඟලුම් කම්හල්වල සේවකයෝ දෙතුන්දාහක් වැඩ කරනවා. එතකොට ඔවුන්ට ඊ.ටී.එෆ්. ගෙවන්ඩ වෙනවා. එතකොට ඇඟලුම් කම්හල් හිමියන්ට අති විශාල මුදලක් ගෙවන්ඩ වෙනවා. ඒක ඔවුන්ගේ පැත්තෙන් අලාභයක් කියලා හිතනවා ඇති. ඒ නිසා මේ විශ්‍රාම වැටුපට එරෙහිව ආයතන හිමිකරුවෝ සහ කළමනාකාරීත්වය සේවකයෝ පාරට බස්සවන එක පුදුමයක් නෙමෙයි.” මුදල් අමාත්‍යාංශ ලේකම්වරයා ජනාධිපතිතුමාට කියා සිටියේය.මේ අතර ගිය සතියේ ජනාධිපතිතුමා කටුනායක ගුවන්තොටුපළේ අභිනවයෙන් ඉදිකෙරුණු සමාධි බුද්ධ ප්‍රතිමාවක් විවෘත කිරීමට ගියේය. ඒ ගිය ඉරිදාය. ඒ යන විට ජනාධිපතිතුමා දුටුවේ පෞද්ගලිත විශ්‍රාම වැටුපට එරෙහිව ආයෝජන කලාපයේ සේවකයන්ගේ තිබෙන විරෝධතාව පිළිබඳවය. ඒ සමඟම ජනාධිපතිතුමා මුදල් අමාත්‍යාංශ ලේකම්වරයාට උපදෙස් දී තිබුණේ නිදහස් වෙළෙඳ කලාපයේ සේවකයන් පෞද්ගලිත අංශ විශ්‍රාම වැටුප් ක්‍රමයෙන් නිදහස් කරන බව රටට ප්‍රකාශ කරන ලෙසටය. ඒ අනුව නිදහස් වෙළෙඳ කලාප සේවකයන් විශ්‍රාම වැටුප් ක්‍රමයෙන් ඉවත් කිරීමට අවශ්‍ය පියවර ගන්නා ලෙස ද ජනාධිපතිතුමා මුදල් අමාත්‍යාංශ ලේකම්වරයාට උපදෙස් දුන්නේය.මේ අතර ගිය සඳුදා කටුනායක පොලිසියට දිගින් දිගටම නිදහස් වෙළෙඳ කලාපයේ ඇගලුම් කම්හල් හිමිකරුවන් ගෙන් දුරකථන ඇමතුම් ලැබෙන්නට වීය. ඒ උද්ඝෝෂණවලට සහභාගී නොවන සේවක සේවිකාවන්ට එළියේ සිටින පිරිස් ගල්මුල්වලින් පහර දෙන බවටය. ඒ අනුව නොරිටෙල් ඇඟළුම් ආයතනයේ කළමනාකාරිත්වය දැනුම් දුන් පරිදි පොලිසිය නිරායුධව ගොස් තිබුණේ සේවක සේවිකාවන් බේරා ගැනීමටය.ඉන් අනතුරුව පොලිසිය සහ ඇඟලුම් කම්හල් උද්ඝෝෂකයන් අතර ඇතිවූ ගැටුමින් ඇඟළුම්හල් සේවකයකුට වෙඩි වැදී ඇති බව ජනාධිපතිතුමාට දැනගන්නට ලැබිණි.ඒ සමඟම ජනාධිපතිතුමා කතාකළේ බස්නාහිර පළාත් මහ ඇමැතිවරයාටය. “වෙඩි වැදුණු සේවකයාගේ ගෙදර යන්න. ගිහින් එයාගේ ගෙදර අයට කතාකරන්න.” ජනාධිපතිතුමා කියා සිටියේය. ඒ වෙනවිට මහ ඇමැතිවරයා සිටියේ පින්කමකට සහභාගී වෙමිනි.ඉන් අනතුරුව මහ ඇමැති ප්‍රසන්න රණතුංග මිනුවන්ගොඩ ගල්ඔළුව ප්‍රදේශයේ රොෂෙන් චානකගේ නිවෙසට ගියේය. අනතුරුව ජනාධිපතිතුමා ඉන්දියාවේ සිටි වෛද්‍ය ඒලියන්ත වයිට් ලංකාවට ගෙන්වූයේය. ඉන්පසුව ඔහු රාගම රෝහලට යවා රොෂෙන් චානකගේ තත්ත්වය සොයා බලන ලෙස උපදෙස් දුන්නේය. ඉන්පසුව ජනාධිපතිතුමා පොලිස්පති මහින්ද බාලසූරිය කැඳවා තදින්ම දොස් කීවේය. ඒ කටුනායකදී පොලිසිය හැසිරුණු ආකාරය ගැනය.”මේ සිදුවීම පිටුපස ලොකු කුමන්ත්‍රණයක් තිබුණා කියලා දන්නේ නැද්ද? මේ විශ්‍රාම වැටුප් ක්‍රමය අත්හිටුවලා කියලා කියලා තියෙද්දි මේ උද්ඝෝෂණය ඇතිවුණේ. ඒකෙන්ම තේරෙනවා නේද ලොකු කුමන්ත්‍රණයක් තිබුණ බව. මේක තේරුම් නොගෙන ඇයි පොලිසිය යැව්වේ” ජනාධිපතිතුමා පොලිස්පති මහින්ද බාලසූරියට දොස් පවරමින් කියා සිටියේය.ඉන්පසුව පොලිස්පති මහින්ද බාලසූරිය ජනාධිපතිතුමාට කරුණු පැහැදිලි කළේය. “මං දන්නෙ නැහැ සර්. කටුනායක පොලිසියෙන් තමයි ගිහින් තියෙන්නේ. ඒ ඇඟලුම් කම්හල් ඇතුළේ අය බේරා ගන්ඩ. නිරායුධ පොලිසියට එයාලා ගල් මුල්වලින් පහර දීලා තියෙනවා. ඊට පස්සේ පොලීසියේ අය කටුනායක පොලිසීයත් පහුකරගෙන දුවලා බේරිලා තියෙනවා.” පොලිස්පතිවරයා කියා සිටියේය.ජනාධිපතිතුමා පොලිස්පතිවරයා ගෙන්වා ප්‍රශ්න කරමින් සිටියදී එතැනට ආවේ ආරක්ෂක ලේකම් ගෝඨාභය රාජපක්ෂය. “මම ඔයාට කලින් ම උපදෙස් දුන්නා නේද ඔය උද්ඝෝෂණ කරන පැත්ත පළාතේ පොලිසිය යවන්ඩ එපා කියලා.” ආරක්ෂක ලේකම්වරයා යළිත් පොලිස්පතිවරයාට දෝස් මුරයක් තැබුවේය.සාමාන්‍යයෙන් යම් කළහකාරී පිරිසක් මැඩ පැවැත්වීමට යැවීමට පෙර පොලිස් නිලධාරින් දැනුම්වත් කිරීම සිදුවෙයි. එහෙත් කටුනායක උද්ඝෝෂණය මැඩ පැවැත්වීමට යැවීමට පෙර පොලිස් නිලධාරින්ට අදාළ උපදෙස් ලබා දී නැති බවද ජනාධිපතිතුමාට වාර්තා වී තිබිණි. ඒ ගැනද ජනාධිපතිතුමා පොලිස්පතිවරයාට කීවේය.”සර් අපෙන් වැරැද්දක් වුණා. ඒ නිසා මම මගේ තනතුරින් ඉල්ලා අස් වෙන්නම්.” පොලිස්පතිවරයා ජනාධිපතිතුමාට කියා සිටියේය.ඒක හරි රාජ්‍ය සේවකයන්ට ඒක හොඳ ආදර්ශයක්. ඔයා ඉල්ලා අස්වෙන එක.” ජනාධිපතිතුමා කියා සිටියේය. මේ බව දැනගත් කොළඹ ප්‍රදේශයේ පූජකවරු සහ ස්වාමීන්වහන්සේ ජනාධිපතිතුමාට කියා සිටියේ පොලිස්පති මහින්ද බාලසූරිය අහිංසකයි නේද කියාය.”අහිංසකකමට තනතුරු දරන්ඩ අමාරුයි. අපි එපා කියපු දෙයක් එයා කරලා තියෙනවා ඒකයි.” ජනාධිපතිතුමා කියා සිටියේය.මේ අතරතුර ජනාධිපතිතුමා රාගම රෝහලේ ප්‍රතිකාර ලබමින් සිටි වෙඩි වැදීමට ලක්වූ තරුණයාගේ තත්ත්වය පිළිබඳව සොයා බලමින් සිටියේය. ඉන්පසුව ජනාධිපතිතුමා පාර්ලිමේන්තු මන්ත්‍රී නාමල් රාජපක්ෂ සහ ඇමැති ඩලස් අලහප්පෙරුම රාගම රෝහලට යැවුවේය. ඒ රාගම රෝහලේ ප්‍රතිකාර ලබමින් සිටි පිරිස්වල තත්ත්වය විමසා බැලීමටය. මේ අතරතුර ජනාධිපතිතුමා රජයේ මැති ඇමැතිවරුන්ට දන්වා සිටියේ උද්ඝෝෂණයේදී පොලිස් ප්‍රහාරයට ලක්වූ තරුණ තරුණියන්ගේ නිවෙස් වෙත ගොස් පෞද්ගලිකවම ඔවුන් ගැන සොයා බලන ලෙසටය.පොලිස් වෙඩි තැබීමට ලක්වූ තරුණයාගේ ඥාති සහෝදරයකු වෛද්‍ය ශිෂ්‍යයෙකි. එම ශිෂ්‍යයා හමුවූ ඇමැති ඩලස් අලහප්පෙරුම ජනාධිපතිතුමාට තම දුරකථනයෙන් අමතා එම වෛද්‍ය ශිෂ්‍යයාට ජනාධිපතිතුමා සමඟ කතා කිරීමට අවස්ථාව ලබා දුන්නේය. ඉන් පසුව ඇමැති ඩලස් වෙඩි වැදීමට ලක්වූ තරුණයාගේ පියාට ද ජනාධිපතිතුමා සමඟ කතා කිරීමට අවස්ථාව ලබා දුන්නේය.”සර් දන්නවාද අඹගස්වත්තේ කිරි මහත්තයා. ඒ මගේ මස්සිනා.” එම තරුණයාගේ පියා කියා සිටියේ ජනාධිපතිතුමා දන්නා කියන කෙනකු ගැනය.”පොලිසිය වැරැද්දක් කරලා තියෙනවා. මං ඔබතුමාගේ දරුවාගේ ජීවිතය බේරා ගන්න ඕනෑම දෙයක් කරන්නම්. ප්‍රතිකාරවලට වෙනත් රටකට වුණත් යවන්ඩ අවශ්‍ය පියවර ගන්නම්.” ජනාධිපතිතුමා තරුණයාගේ පියාට කියා සිටියේය.ඉන්පසුව ජනාධිපතිතුමා මහාචාර්ය කාලෝ ෆොන්සේකාට කතාකොට කියා තිබුණේ වෙඩි වැදීමට ලක්වූ තරුණයාගේ සහෝදරයකු වන වෛද්‍ය සිසුවාට තත්ත්වය පැහැදිලි කර දෙන ලෙසටයි. ඉන් පසුව යළිත් ජනාධිපතිතුමා අදාළ තරුණයාගේ ඥාති සොහොයුරකු වෙන වෛද්‍ය සිසුවාට දුරකථතනයෙන් ඇමැතුවේය. “ඔව් සර් මට මහාචාර්ය කාලෝ් ෆොන්සේකා මහත්තයා කතා කළා. මගේ මල්ලී අහිංසකයි. ඒත් මල්ලිලාව බලෙන් මේ උද්ඝෝෂණයට ගෙනිහින් තියෙනවා. පොලිසියට ගල් ගහලා පස්සේ තමයි මේ වෙඩි තැබීම වෙලා තියෙන්නේ.” වෛද්‍ය සිසුවා ජනාධිපතිතුමාට කියා සිටියේය.ගිය සතියේදී ද සුපුරුදු පරිදි ජනාධිපතිතුමාගේ ප්‍රධානත්වයෙන් කැබිනට් මණ්ඩලය රැස්වීය. එහිදී ජනාධිපතිතුමා කැබිනට් මණ්ඩලයට කියා සිටියේ වෙඩි වැදුණු තරුණයාගේ ජීවිතය බේරා ගැනීමට හැකි සෑම උත්සාහයක්ම ගත් බවය.ඉන් පසුව ජනාධිපතිතුමා කැබිනට් මණ්ඩලයට විශේෂ කරුණු පැහැදිලි කිරීමක් කළේය. “ආරක්ෂක ලේකම් පොලිස්පති මහින්ද බාලසූරියට උපදෙස් දීලා තියෙද්දි පොලිසිය ගිහින් මේ තත්ත්වය උදා වෙලා තියෙන්නේ. මේ වගේ සිදු වීමක් වුණාම ජනතාව වෙනුවෙන් උපරීමයෙන් හැමදේම මේ ආණ්ඩුව කරනවා. දැන් පොලිස් නිලධාරීන් දෙන්නෙක්ගේ වැඩ තහනම් කළා. පොලිස්පති ඉල්ලා අස්වුණා. ආණ්ඩුව විදියට වෙඩි වැදීමට ලක්වුණ තරුණයාගේ පවුලට ශෝකය පළ කළා. ඒ තරුණයාගේ ජීවිතය බේරා ගන්ඩ වෛද්‍යවරු සෑහෙන උත්සාහයක් ගත්තා. කවුරු කවුරුත් මතක තියාගන්ඩ 89 දඟලපු උදවිය ලේ හලපු උදවිය අපි බේරා ගත්ත අය තමයි අද දඟලන්නේ.” ජනාධිපතිතුමා කියා සිටියේය.මතක තියා ගන්ඩ උද්ඝෝෂණ කරන්න ඔය කියන උදවිය තෝරාගෙන තියෙන්නේ ආයෝජකයන් යන එන තැන්. එයාලා උත්සාහ කරන්නේ ඔය ගාමන්ට් ෆැක්ටරි ටික වහලා දමන්න. මීට කලින් එහෙම උද්ඝෝෂණ කරවලා වෝල්ස් අයිස්ක්‍රීම්, බාටා කම්පැනිය වහලා දැම්මෙව්වා. ඔරුවල කම්පැනිය වහලා දැම්මුවා. හැබැයි ආයෙත් ඒ දේ කරන්න මේ රටේ ඉඩක් නැහැ.” ජනාධිපතිතුමා කැබිනට් මණ්ඩලයට කියා සිටියේය. කැබිනට් රැස්වීම අවසාන වෙද්දී ජනාධිපතිතුමාට දැනගන්නට ලැබුණේ පොලිස් වෙඩි පහරට ලක්වූ තරුණයා ජීවිතයෙන් සමුගෙන ඇති බවය.ගිය සතියේ සිකුරාදා දිනයේදී එ.ජා.ප නායක රනිල් වික්‍රමසිංහ එ.ජා.ප මහ ලේකම් තිස්ස අත්තනායක හදිසියේ එ.ජා.ප නායකයාගේ කාර්යාලයට කැඳවූයේය. “බලන්න තිස්ස ඉතිරි පළාත් පාලන ආයතන මැතිවරණ එකවර පවත්වන්න කියලා මම ජනාධිපතිතුමාගෙන් ඉල්ලා සිටියා. ඒත් ඒකට ඇහුම්කන් දෙන්නේ නැහැ වගේයි. මේ ගැන සාකච්ඡාවක් ඉදිරියේදී පැවැත්වෙනවා. ඒකට තිස්සයි ජෝශප් මයිකල් පෙරේරායි සහභාගී වෙන්න.” එ.ජා.ප නායකයා කියා සිටියේය.නායකතුමනි අපේ එකඟතාවක් තිබෙනවා වෘත්තිය සමිති එක්ක විශේෂ සාකච්ඡාවක් කරන්න. පෞද්ගලික අංශයේ විශ්‍රාම වැටුප් ක්‍රමය ගැන. ඒ නිසා ඒකට පෙර ජනාධිපතිතුමාගේ සාකච්ඡාවලට ගියොත් සමහරුන්ට සැකයක් ඇති වෙන්ඩ පුළුවන්. ඒ නිසා දැන්ම ජනාධිපතිතුමා හමුවී සිටීම හොඳ නැහැ.” එ.ජා.ප මහලේකම්වරයා එ.ජා.ප නායකයාට කියා සිටියේය.මේ අතරතුර ගිය සතියේදී කොළඹ ඉසිපතනාරාම විහාරස්ථානයේදී කිහිඹියේ විජිත නාහිමියන්ට අක්තපත්‍ර බාර දීම සිදුවිය. මේ අවස්ථාවට ඇමැති දිනේෂ් ගුණවර්ධන, ඇමැති පී. දයාරත්න, එ.ජා.ප නායක රනිල් වික්‍රමසිංහ, නියෝජ්‍ය නායක කරු ජයසූරිය, නියෝජ්‍ය නායක සජිත් ප්‍රේමදාස සහ පාර්ලිමේන්තු මන්ත්‍රී විජේදාස රාජපක්ෂ සහභාගී වී සිටියහ.”අපි ළඟ මොන විදියේ දේශපාලන මති මතාන්තර තිබුණත් පාර්ලිමේන්තුවේ මොන විදියේ සංවාද තිබුණත් මේ වගේ ආගමික උත්සවලදී අපි දේශපාලනය පැත්තකට දාලා එන්නේ.” එ.ජා.ප නායකයා එම රැස්වීමේදී කියා සිටියේය.මේ අතර ගිය සතියේදී එ.ජා.ප මහලේකම් තිස්ස අත්තනායකගේ 50 වන උපන්දිනය වෙනුවෙන් මහනුවර දළදා මැදුරට සමාධි බුදු පිළිම වහන්සේ නමක් ඔහු විසින් පූජා කළේය. ඉන් පසුව එ.ජා.ප මහලේකම්වරයා මල්වතු මහනාහිමියන් බැහැ දැක ආශිර්වාද ලබා ගත්තේය.රණවිරුවන්හට කායික හා මානසික සුව සහනය සැලසීම සඳහා ඉදිකෙරුණු මිහිඳු සෙත් මැදුර ගිය සතියේ ජනාධිපතිතුමාගේ ප්‍රධානත්වයෙන් විවෘත විය. ඒ අත්තිඩිය ප්‍රදේශයේදීය. මිහිඳු සෙත් මැදුර ආරක්ෂක ලේකම් ගෝඨාභය රාජපක්ෂ මහතාගේ සංකල්පයකට අනුව ඉදි කෙරිණි. මේ රණවිරු නිවස්නයේදී කායික හා මානසික සුවය ලබාදීම සිදු කෙරෙයි.මිහිඳු සෙත් මැදුර තුළ රණවිරුවන් 200කට නවාතැන් පහසුකම් ලබාදීම සඳහා ඉඩකඩ පවතී. මේ උත්සවය සඳහා ජනාධිපතිතුමා කැඳවාගෙන එනු ලැබූයේ දෙහිවල ශ්‍රී.ල.නි.ප. සංවිධායක ධනසිරි අමරතුංග විසිනි.මිහිඳු සෙත් මැදුරේ, දොරටුව අභියස දී බෙල්ලන්විල විමලරතන නාහිමියන් ඇතුළු මහාසංඝරත්නය සෙත් පිරිත් සජ්ඣායනය කරද්දී ජනාධිපතිතුමා විසින් පීත්ත පටිය කපා මිහිඳු සෙත් මැදුර විවෘත කළේය.එහි පළමු රෝගියා ලෙස ඇතුළත් කරනු ලැබූයේ මුස්ලිම් ජාතික හමුදා මේජර්වරයකු වූ එම්.එස්.ඊබ්‍රාහිම්ය. ඔහුගේ කුඩා දියණියෝ් දෙදෙනා ද එම අවස්ථාවට එක්ව සිටියහ. ජනාධිපතිතුමා එම දියණියන් දෙදෙනාගේ අතින් අල්ලා තමා ළඟට ගෙන ඔවුන්ගෙන් විමසූයේ අධ්‍යාපන කටයුතු ගැනය.මිහිඳු සෙත් මැදුර අත්තිඩිය ප්‍රදේශයේ අක්කර 50ක භූමියක විසිරී පවතින්නකි. ජනාධිපතිතුමා එම ප්‍රදේශය දැක මවිත වුණේය.”ධනසිරි මං හිතුවේ නැහැ කොළඹට ආසන්නයේ මේ වගේ පරිසරය ලස්සන තැනක් තියෙනවා කියලා” ජනාධිපතිතුමා කියා සිටියේය.ඉන් අනතුරුව මිහිඳු සෙත් මැදුර විවෘත කිරීමෙන් පසුව පැවැති උත්සවයට ජනාධිපතිතුමා ගියේය. එහි ජනාධිපතිතුමාට වාඩිගැනීමට ඉඩ සලසා තිබුණේ ගස්වැල්වලින් සෙවන ලැබූ ස්ථානයකයි. “මෙහේ තියෙන්නේ පුදුම ලස්සන පරිසරයක්නේ. හරියට ඈත පළාතකට ගියා වගෙයි. මේක ධනසිරිගේ ආසනය නේද?” ජනාධිපතිතුමා ධනසිරි අමරතුංග ගෙන් විමසා සිටියේය.ඉන් පසුව කැවුම් කිරිබත් රස බැලූ ජනාධිපතිතුමා ඇතුළු පිරිස හමුවේ යුද හමුදාවේ සංස්කෘතික කණ්ඩායම් විශේෂාංග රැසක් ඉදිරිපත් කළේය. එහිදී රණවිරු රියල් ස්ටාර් තරගයේ ප්‍රථමයා වූ කමාන්ඩර් ඩේමියන් ප්‍රනාන්දු ඇතුළු අවසාන තරග කරුවන් පස්දෙනා විසින් දේශාභිමානී ගීත ගායනා කළහ.ඉන් අනතුරුව ජනාධිපතිතුමා ගියේ රැස්ව සිටි ආබාධිත හමුදා සෙබළු හමුවටයි. යුද්ධයේදි විවිධ ආබාධයන්ට ලක්වුණ රණවිරුවන්ගේ හිස අතගාමින් ජනාධිපතිතුමා ඔවුන් සමඟ සුහදව කථා කළේය. ඒ අතරේ සිටි දෙපා දෙකම අහිමි වූ රණවිරුවකු ජනාධිපතිතුමාගේ නෙත ගැටිනි. ජනාධිපතිතුමා ඔහු ළඟට ගියේය. “සර් මගේ කකුල් දෙකම නැහැ. ඒත් මට දුකක් නැහැ. ඔබතුමා රට බේරා ගත්තා. අපේ රටේ අහිංසක ජනතාව අද සතුටින් ඉන්නවා දකින කොට මට දුකක් නැහැ. ආබාධිත රණවිරු සෙබළා කියා සිටියේය.ඒ සමඟම එතැන සිටි පොලිස්පති මහින්ද බාලසූරියට දුරකථන ඇමතුමක් ලැබිණි. ඔහු ඒ සමඟම ආරක්ෂක ලේකම් ගෝඨාභය රාජපක්ෂ මහතා වෙත ගොස් කටුනායක විශාල උද්ඝෝෂණයක් පවතින බව කීවේය. “වහාම පොලිසිය උද්ඝෝෂණය තිබෙන තැනින් ඉවත් කර ගන්න. නැත්නම් ගැටුමක් ඇතිවෙයි.” ආරක්ෂක ලේකම්තුමා එහිදී පොලිස්පතිවරයාට උපදෙස් දුන්නේය.ඊට විනාඩි කීපයකට පසුව ආරක්ෂක ලේකම් ගෝඨාභය රාජපක්ෂ මහතාට දැනගන්නට ලැබුණේ කටුනායකදී පොලිසිය විසින් වෙඩි තැබීමක් කර ඇති බවයි. ඒ සමඟම ආරක්ෂක ලේකම්වරයා පොලිස්පතිවරයා ඇතුළු පොලිසියේ ඉහළ නිලධාරීන්ට ඉතා තදින් දොස් පැවැරුවේය.කටුනායක නිදහස් වෙළෙඳ කලාපයේ ඇතිවූ තත්ත්වයෙන් තුවාල ලැබු පිරිස් බැලීමට පෞද්ගලිකවම මන්ත්‍රිනී සුදර්ශනී ප්‍රනාන්දුපුල්ලේ රාගම, මීගමුව සහ සිදූව විජය කුමාරතුංග රෝහල් වෙත ගිය සතියේදී ගියාය.එහිදී තුවාල ලබා සිටි තරුණ තරුණියෝ මන්ත්‍රීවරියගෙන් විශේෂ ඉල්ලීමක් කළහ. අපි පදිංචිවෙලා ඉන්න ප්‍රදේශවල ළඟම රෝහල් වෙත අප මාරු කරලා දෙන්ඩ” එම රෝගීන් ඉල්ලා සිටියහ.ඒ අනුව මන්ත්‍රිනී සුදර්ශනී රෝහල් අධ්‍යක්ෂවරුන්ට උපදෙස් දුන්නේ අවශ්‍ය ගිලන් රථ සහ පෞද්ගලික වාහන හෝ යොදාගෙන අදාළ රෝගීන්ගේ ඉල්ලීම් ඉටුකර දෙන ලෙසටය.මේ අතර ගිය සතියේ ජනාධිපති ලේකම් කාර්යාලයේදී ඇමැති බැසිල් රාජපක්ෂ මහතාගේ ප්‍රධානත්වයෙන් කටුනායක නිදහස් වෙළෙද කලාප ආයෝජකයන්ගේ රැස්වීමක් පැවැත්විණි.“පිටස්තර පුද්ගලයන් තමයි මෙතැනදි පොලීසියට පහර දීලා තියෙන්නේ” ආයෝජකයෝ කියා සිටියහ. “ඒකනම් ඇත්ත තමයි. අපි කවුරු වුණත් වැරැදි කළ අයට දඬුවම් ලබා දෙනවා” ඇමැති බැසිල් රාජපක්ෂ මහතා ආයෝජකයන් හමුවේ කියා සිටියේය.ඉන් පසුව ගිය අඟහරුවාදා රාත්‍රියේ මන්ත්‍රිනී සුදර්ශනීගේ නිවෙසේ ගම්පහ දිසාවේ මැති ඇමැතිවරුන්ගේ ප්‍රධානත්වයෙන් විශේෂ රැස්වීමක් පැවැත්විණි. ඒ ඇමැති බැසිල් රාජපක්ෂගේ ප්‍රධානත්වයෙනි. නියෝජ්‍ය ඇමැතිවරුන් වන ලසන්ත අලගියවන්න, සරණ ගුණවර්ධන, දුලිප් විජේසේකර සහ පළාත් ඇමැති නිමල් ලන්සා සහ කටුනායක ආසන්න නගර සභා සහ ප්‍රාදේශීය සභා මන්ත්‍රීවරු සහ ශ්‍රීලනිප ක්‍රියාකාරීහු ඊට සහභාගි වී සිටියහ.“මේ වෙලාවේ සිදුවුණ දෙය ගැන ආණ්ඩුව කනගාටු වෙනවා. ආණ්ඩුව විශ්‍රාම වැටුපක් දෙන්න ගියේ හොඳ චේතනාවෙන්. අන්තිමට වඳින්න ගිය දේවාලේ ඉහේ කඩාගෙන වැටුණා වගේ දෙයක් වුණේ. ඒ වගේම දැන් නිදහස් වෙළෙඳ කලාපය ආසන්නයේ පදිංචි වෙලා ඉන්න තරුණ තරුණියන්ගේ ආරක්ෂාව ගැන හැමෝම සැලකිලිමත් වෙන්ඩ” ඇමැති බැසිල් රාජපක්ෂ මැති ඇමැතිවරුන්ට උපදෙස් ලබා දුන්නේය.මේ අතරතුර මන්ත්‍රිනී සුදර්ශනී කටුනායක සිදුවීමෙන් තුවාල ලත් සේවක ;ස්විකාවන්ගේ තාවකාලික නවාතැන්වලට පවා ගොස් පෞද්ගලිකවම ඔවුන්ගේ අවශ්‍යතා ගැන සොයා බැලුවේය.කටුනායක ඇඟලුම් කර්මාන්තවල සේවක සේවිකාවන් හා පොලීසිය අතර ඇතිවූ උණුසුම්කාරී තත්ත්වය පිළිබඳව ජාතික නිදහස් පෙරමුණේ නායක ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ මහතාටද දැනගන්නට ලැබිණ. මේ පිළිබඳව දීර්ඝ වශයෙන් තොරතුරු සොයාගත් විමල් වීරවංශ අමාත්‍යවරයා ජාතික නිදහස් පෙරමුණේ දේශපාලන මණ්ඩලය දැනුවත් කිරීමට ද ක්‍රියා කළේය. මෙම සිද්ධිය නිර්මාණය වූ ආකාරය ගැන ගවේෂණාත්මක තොරතුරු රැසක්ම ඒ වන විටත් විමල් වීරවංශ අමාත්‍යවරයා අතට පත් වී තිබුණි.”කටුනායක සිද්ධියෙන් තුළින් විශාල දේශපාලන වාසියක් ලබා ගැනීමට විරුද්ධ පක්ෂය උත්සාහ කරන්නේ ඔවුන් දේශපාලන වශයෙන් දැඩි කඩා වැටීමකට පත්වී තිබෙන නිසයි. තමන්ට අවශ්‍ය දේ ජනතා විමුක්ති පෙරමුණ විසින් පොලීසිය ලවා කරගත්තා. ජීව උණ්ඩ භාවිත කිරීම සඳහා පොලීසියට කිසිඳු නියෝගයක් ලැබී තිබුණේ නැහැ. නමුත් කෙසේ හෝ නර බිල්ලක් ලබා ගැනීමේ අවශ්‍යතාව ජනතා විමුක්ති පෙරමුණට තිබුණා. ඒ අනුව කොහොම හරි ඔවුන් නර බිල්ලක් ලබා ගත්තා. මීට පෙර පැවති උද්ඝෝෂණයට සහභාගි වුණේ කටුනායක නිදහස් වෙළෙඳ කලාපයේ සිටින නියම සේවක සේවිකාවන්. නමුත් දෙවන අවස්ථාවේදී තිබුණු විරෝධතාවලට පිටස්තර පිරිසක් සූක්ෂ්ම ලෙස ගෙන්වා පොලීසිය සමඟ ගැටුමක් ඇති කළා. නිරායුධ පොලිස් නිලධාරීන්ට බිම දාගෙන පහර දුන්නාට පසුව මේ උණුසුම්කාරී තත්ත්වය ඇති වුණා. කොහොම නමුත් මේ අවස්ථාවේදී පොලිසිය ජීව උණ්ඩ භාවිතා කරපු එක කිසිසේත්ම අනුමත කරන්න බැහැ.””හැමදාම මේ වගේ සිද්ධි වුණාම ඒක අරින්නේ පහළ නිලධාරීන්ගෙන්. ඒක නිසා මේ අවස්ථාවේදී මේ සිද්ධියට වගකිව යුතු ඉහළම නිලධාරියාගේ ඉඳලා දැඩි පියවර ගන්න කියලා අපි ජනාධිපතිතුමාගෙන් ඉල්ලා සිටිනවා.” විමල් වීරවංශ අමාත්‍යවරයා දීර්ඝ වශයෙන් ජාතික නිදහස් පෙරමුණේ දේශපාලන මණ්ඩලය දැනුම්වත් කළේය.”මේ අවාසනාවන්ත සිද්ධිය ඇති කිරීමේ වාතාවරණය වෙනුවෙන් ජනතා විමුක්ති පෙරමුණත්, පොලීසියත් ක්‍රියා කළ ආකාරය ජාතික නිදහස් පෙරමුණේ දැඩි විවේචනයට ලක්විය. විශේෂයෙන්ම එක්සත් ජනතා නිදහස් සන්ධානයට වැඩකරන ජනතාව විශාල වශයෙන් සහයෝගය ලබාදී තිබෙන අවස්ථාවකදී මේ ආකාරයෙන් පොලීසිය ක්‍රියා කිරීම නිසා එමගින් ආණ්ඩුවට අවාසියක් මිස වාසියක් සිදු නොවන බවද ජාතික නිදහස් පෙරමුණේ දේශපාලන මණ්ඩලය පෙන්වා දුන්නේය. විශ්‍රාම වැටුප් පනත තාවකාලිකව අත්හිටුවීමට තීරණය කිරීමෙන් පසුවත් විරෝධතා පවත්වා ඇත්තේ ජ.වි.පෙ වුවමනාවට බව මෙහිදී කතා වුණි.මෙම සිද්ධියෙන් පසුව ජාතික නිදහස් පෙරමුණ පසුගිය 31 වෙනිදා හදිසි මාධ්‍ය හමුවක් සංවිධානය කර තිබූ අතර ජාතික නිදහස් පෙරමුණේ නායක අමාත්‍ය විමල් වීරවංශ මහතා සහ මාධ්‍ය ප්‍රකාශක මොහොමඩ් මුසම්මිල් යන මහත්වරු මෙම අවස්ථාවට සහභාගි වූහ. විමල් වීරවංශ අමාත්‍යවරයා මෙහිදී දැඩි ලෙස කටුනායක සිද්ධියේ දී පොලීසිය ක්‍රියා කළ ආකාරය විවේචනය කළේ එම ස්ථානයේ සිටි මාධ්‍යවේදීන්ට ද අදහාගත නොහැකි ආකාරයටය. මාධ්‍ය හමුවෙන් පසුව මාධ්‍යවේදීන් කිහිප දෙනෙකු කතා කළේ විමල් වීරවංශ අමාත්‍යවරයා පොලීසිය විවේචනය කිරීමේ සිද්ධිය පිළිබඳවයි. පොලීසියේ වැරැදි ක්‍රියාවට ආණ්ඩුවේ අමාත්‍යවරයෙක් මේ ආකාරයෙන් විරෝධය එල්ල කිරීම පැසසිය යුතු කරුණක් බව මාධ්‍යවේදින් කිහිපදෙනකුගේම අදහස වීය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=af1106051</link>
    <topic>ජ’පුරේ සමන්ත කලාපේ රොෂෙන් ට ලේ වලින් ලියූ ලියුමක්</topic>
    <author>කුමාර දිසානායක කොළඹ 13.</author>
    <content>සමන්තගේ දේහයඋන් මාව මැරුව. උන් ඔයාව බිල්ලට දුන්න. උන් මාව මැරුවෙ කොහොමද කියල ඔයා දන්නව ද... පරාල ඇණ ගහපු පොලුවලින් ඉස් මුදුනට ගහල... ඉස් මුදුන හිල්වෙලා මොළ කෑලි විසිවෙන කල් උන් මට ගැහුව. අන්තිමේදී කොම්පියුටරයක් උස්සල පරාල ඇණවලින් හිල් වෙච්චි ඔළුවට ගැහුවා. ඔළුව චප්ප වුණා... එච්චරයි.. මගේ ජීවිතේ එච්චරයි.උන්ගෙ කල්ලිය කියන්නෙ ලේ පිපාසිත සංවිධානයක්. හැත්තැ එකේදිත් අසූනමේදීත් උන් ඒක ඔප්පු කෙරුව. ඒක පක්‍ෂයක් නෙමෙයි. නරුම කල්ලියක්.. ප්‍රේමකීර්තිට වෙඩි තිබ්බ අත්වලින්ම තමයි මගෙ ඉස් මුදුනට පරාල ඇණ පොල්ලෙන් ගැහුවෙ. ඒ අත්වලින්ම ඇදගෙන ගහිල්ල තමයි ඔයාව පොලිස් වෙඩි උණ්ඩය ඉස්සරහට දැම්මෙ.උන්දැන් දේශපාලනේ අතින් බංකොලොත්. මිනිස්සුන්ගෙ විශ්වාසයක් නෑ... එන්ඩ එන්ඩ දියවෙවී යනවා. දැන් පිස්සු වැටිල වගේ..මං දන්නව... මං විතරක් නෙමෙයි මුළු රටම දන්නවා ඔයා මේ මොකුත් දන්නෙ නෑ කියල. ඔයාගෙන් ඇහුව නම් ඔය කියන විශ්‍රාම වැටුප් ක්‍රමය මොකක්ද කියල ඔයා දන්නෙ නෑ.. ඔයා කලාපෙ වැඩට ගිහින් මාස හතරයි. උන් දන්නව රවට්ට ගන්ඩ. උන් දන්නව මුලා කරල තමන්ගෙ බිල්ලක් බවට පත් කරන්ඩ...සමන්තදැන් ඔයා වෙඩි කාල මැරුණා. ඔයාගෙ අම්මලට තාත්තලට ඔයාව නැතිවුණා. උන්ට මොකද වුණේ? මොකුත් නෑ.. උන් අගේට ඉන්නව... උන් ඔයාගෙ මිනියත් උස්සගෙන දේශපාලනේ කරනවා.. මොනම දෙයක්වත් කරකියා ගන්ඩ බැරුව හිටපු උන්ට උස්සගෙන යන්ඩ මිනියක් හම්බ වුණා.මිනියක් හොය හොයා උන් අවුරුදු ගණනාවක් එහෙ මෙහෙ ගියා. මිනියක් ගන්ඩ එක එක ප්ලෑන් ගැහුව.. ඒ එකකටවත් ආණ්ඩුව අහුවුණේ නෑ.. ඒත් උන්ගෙ ප්ලෑන් එකට අන්තිමේදී පොලිසිය අහුවුණා. උන්ට මිනියක් දුන්න. අවාසනාවට ඒ ඔයා.. හැබැයි ඔයා නැති නම් තව කෙනෙක්. උන් මිනියක් හොයා ගන්නවාමයි. මිනියක් නැතුව උන්ට දේශපාලනයක් නැති හින්ද..කොල්ලො කෙල්ලො කී දෙනෙක් උන් හින්ද ජීවිතේ පූජා කළාද.. දැන් ඒ කෙල්ලො කොල්ලො ගැන උන්ට මතකයක් වත් තියෙනවද? බයිසිකලයක්වත් නොතිබුණු උන් දැන් යන එන වාහන ඔයා දකින්ඩ නැතුව ඇති. දැක්ක නම් ඔයාගෙ අත් දෙකින් ඔයාගෙ උගුරු දණ්ඩ හිර කර ගන්නවා... ඉස්සර ඔය හැම එකාම ආවෙ පාරෙ බස් එකේ. පාරෙ බස් එකක එන්ඩවත් උන්ට අයිතියක් නෑ. එච්චරට බස් ගිනි තිබ්බ. බස් එකේ යන්නෙ පොඩි මිනිස්සුනෙ.. උන් දැනගෙන ඉන්ඩ ඇති ඡන්ද කොරල මන්තිරියො වෙලා මහා ලොකු ජීප්වල යන්ඩ එන්ඩ ලැබෙන විත්තිය. ඒක හින්ද බයක් නැතුව බස් ගිනි තියන්ඩ උන් පොඩි උන්ව පෙළඹෙව්ව.රොෂෙන්ඔයා හොඳටම දන්නවනෙ ඔය විශ්‍රාම වැටුප් ක්‍රමය කලාපෙ අයට එපා නම් ඒ අය පැත්තකට කරන්ඩ කියල ආණ්ඩුව තීරණයක් ගත්තු විත්තිය. එහෙම නම් ඔයාලගෙ ප්‍රශ්නෙ ඉවරයිනෙ..ඒත් ඔයාලට ඒ ගින්දර ගොඩෙන් අයින් වෙන්ඩ උන් ඉඩදුන්නෙ නෑ.. ඒක තමයි උන්ගෙ හැටි. උන්ට අහුවුණොත් ඉතින් අහුවුණාම තමයි.මමත් හුඟාක් බලාපොරොත්තු තියාගෙන තමයි කැම්පස් ගියේ. ඒත් උන් මාව මරල දැම්ම. උන්ගෙ අදහස්වලට විරුද්ධවෙන අයට ඒක තමයි වෙන්නෙ. ඔයා බැරිවෙලා උන්ගෙ මතවලට විරුද්ධ වුණා නම් මැරෙන්නෙ මම වගේම උන් අතින්. පරාල ඇණ ගහපු දෙකේ දෙකේ පොලුවලින් ඉස් මුදුනටම කාලා.”හරි අපට දැන් පැන්ෂන් ප්‍රශ්නයක් නෑනේ. ආණ්ඩුව ඒක අයින් කරලනේ.. කලාපෙ අපට ප්‍රශ්නයක් නෑනේ.”එහෙම කියල පැත්තකට වුණා නම් ඔයා තවමත් ජීවතුන් අතර. එහෙම ඉන්ඩ තිබුණනේ... ඒත් උන් එහෙම ඉන්ඩ දෙන්නෙ නෑ. ඒක තමයි උන්ගෙ හැටි. උන්ට ඕනෑ කොහොම හරි මිනියක්. ඒක හින්ද ඇදගෙන ගිහින් ගින්දරට තල්ලු කරනවා.. හැබැයි උන් වෙලාවට අයින් වෙනවා. උන්ට සුළු තුවාලයක්වත් නෑ...ඔයා 71 දැකලත් නෑ.. 89 දැකලත් නෑ... 89 දකින්ඩ ඇති ඒත් හරි හැටි තේරුමක් නැතුව ඇති ඔයා හුඟාක් බාලයි නේ.. උන්ටත් අම්මල තාත්තල ඉන්නවා. ඒත් ඒ අම්මල තාත්තලට ප්‍රශ්නයක් නෑ.. උන් ඔයාලව බිල්ලට දීල ෂේප් වෙනවනේ. අපේ අම්මල තමයි විලාප ගහන්නෙ. ඔයාලගෙ අම්මල තමයි සදාකාලිකව කඳුළු බොන්නෙ. උන්ගෙ අම්මල තුන්වේලම බඩ පිරෙන්ඩ කනව ඇති. පුතාගෙ ජීප්වලින් එහා මෙහා යනව ඇති.රොෂෙන්ගේ දේහයඅනේ මං රොෂෙන් ගෙ මළ සිරුර ඉදිරියේ වැඳ වැටිල අම්මල තාත්තලගෙන් අයියල මල්ලිලගෙන් ඉල්ලන්නෙ උන්ගෙ චාටු බස්වලට රැවටෙන්ඩ එපා කියල. ලැබෙන දෙයක් නෑ.. උන්ට ලැබෙයි.. මහා පඩියක් ලැබෙයි. යාන වාහන ලැබෙයි.. ඒත් රොෂෙන් ඔයාලට ලැබෙන දෙයක් නෑ.. ඔයාලගෙ අම්මලට ලැබෙන දේකුත් නෑ..අවුරුදු තිහක යුද්ධය ඉවර වුණා. ඔයා දෙයියනේ කියල වැඩට ගියා.. අවුරුද්දක්වත් ඉන්ඩ දුන්නෙ නෑනේ. උන්ගෙ බිල්ලක් බවට පත්වුණා.මෝඩ පොලිස්කාරයොත් උන්ගෙ උගුලට අහුවුණා. පොලිස්කාරයින්ටත් තේරුම් ගන්ඩ බැරුව ගියා උන් මිනියක් හොයන විත්තිය. ඒක පොලිස්කාරයින්ගෙ මෝඩකම. අන්තිමේදී පොලිස්කාරයො උන්ට මිනියක් දුන්නා. දැන් උන් ඔයාගෙ මිනිය කර ගහගෙන විකුණ විකුණ වෙන්දේසි කර කර යනවා... මගෙ අම්මල මං වෙනුවෙන් අඬාපු හැටි මං දැක්කෙ නෑ... ඔයා වෙනුවෙන් ඔයාගෙ අම්මල අඬාපු හැටි ඔයා දැක්කෙත් නෑ.. ඒත් රටේ මිනිස්සු දැක්කා.ඒ මිනිස්සු කවදාවත් උන්ට සමාව දෙන එකක් නෑ... දවසින් දවස වළපල්ලට යන දේශපාලන කල්ලියක් වියරුවෙන් ගහන මර ළතෝනියක් මිසක වෙන කිසිම දෙයක් උන්ගෙ පැත්තෙන් ඇහෙන්නෙ නෑ... ඒ මරළතෝනිය ඇහෙද්දි තමයි උන් බිලි ගන්ඩ එළි බහින්නෙ. හිතක් පපුවක් නැතුව උන් මුළු රටම ගිනි තියනවා.කලාපෙ ඉන්නෙ අහිංසක තරුණ තරුණියො. වැඩි දෙනෙක් යු.ඇන්.පී නෙමෙයි. සන්ධානෙට ඡන්ද දීපු අය. ඒක ඇත්තක්. ඒත් උන්ගෙ වචනවලට රැවටුණා. 71 ත් රැවටුණා. 89 ත් රැවටුණා. තාමත් රැවටෙනවා. ඒත් දැන් හොඳටෝම අඩුයි. වැලේ වැල් නැති ගාණයි.මං පොලිසියට කියන්නෙ.. දුන්න මිනිය දුන්නා.. ඒ රොෂෙන්.. ආයෙ නම් උන්ට තවත් මිනියක් දෙන්ඩ එපා. මිනියක් දීලා පොලිස්පතිතුමා අස්වුණා.තවත් මිනියක් දීලා තව කී දෙනෙක් අස්වුණත් වැඩක් නෑ... මිනියක් නම් දෙන්ඩ එපා.ජනතා විමුක්ති පෙරමුණට සම්බන්ධ අන්තර් සමාගම් සේවක සංගමයේ සභාපති වසන්ත සමරසිංහ මහතා ඉංග්‍රිසි පුවත්පතකට අපූරු ප්‍රකාශයක් කර තිබුණේය.එනම් කටුනායක සිද්ධිය නිසා ෆැක්ටේරි කිහිපයකට බරපතළ හානි සිදුවී ඇති බවත් එයට පොලිසිය වගකිව යුතු බවත්ය. මේ අලාභය රුපියල් මිලියන පණහකට වැඩි බව ඔහු ප්‍රකාශ කොට තිබිණි.වාහන 15ක් සහ මෝටර් සයිකල් විශාල ප්‍රමාණයකට බරපතළ හානි සිදුවී ඇති බවත් ජ.වි.පෙ. වෘත්තීය සමිති නායකයා කියා සිටී.එහෙත් ඔහුගේ ප්‍රකාශයෙහි එදින සිද්ධියෙන් තුවාල සිදුවූ සේවක සේවිකාවන් ගැන එක වචනයක්වත් ඇතුළත් නොවේ.අනික් අතට වාහන විනාශවීම් පැක්ටරි විනාශවීම් පිළිබඳව ජ.වි.පෙ. ප්‍රකාශ නිකුත් කරන විට දෙකොණින්ම සිනා යයි. මක්නිසාද යත් ජ.වි.පෙ. ඉතිහාස පිටු පිරී ඇත්තේ ගිනිතැබීම්, කඩා බිඳ දැමීම් පමණක් නොව මිනිස් ඝාතනවලිනි.එහෙව් සංවිධානයක් පැක්ටේරිවල අලාභහානි ගැන කතාකිරීම විහිළුවකි. අනෙක් අතට එවැනි අලාභ ගැන කතාකරන්නේ පැක්ටේරි හිමියන් වෙනුවෙනි.සේවක සේවිකාවන් ගැන වචනයක්වත් කතා නොකළ ජ.වි.පෙ. සමිති නායකයා පැක්ටේරි හිමියන්ට සිදුවූ අලාභ ගැන කතාකරයි.මේවා මොන විහිළුද?කුමාර දිසානායක කොළඹ 13.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=af1106052</link>
    <topic>කොකාවිල් කුලුන උතුරත් දකුණත් අතර අවබෝධයේ පාලමක්</topic>
    <author>සංවාදය බුද්ධිකා බ්‍රාහ්මණගේ</author>
    <content>ජනමාධ්‍ය අමාත්‍යාංශයේ ලේකම් ඩබ්ලිව්. බී. ගනේගලකුලුන ඉදිවෙමින් පවතින විට ඉදිකිරීම් කටයුතු පරීක්ෂා කරන ජනමාධ්‍ය අමාත්‍යාංශ ලේකම් ඩබ්ලිව් බී ගනේගල මහතා ඇතුළු පිරිසජනාධිපතිතුමන් අතින් හෙට දිනයේ විවෘත වීමට නියමිත කොකාවිල් බහුකාර්ය සම්පේ‍්‍රෂණ කුලුන උතුරත් දකුණත් අතර අවබෝධයේ පාලමක් වනු ඇතැයි විශ්වාසයෙන් පැවසිය හැකියි.ගැටුම් කළමනාකරණය මෙන්ම සමාජ ඒකාබද්ධතා න්‍යායන් අතර, සන්නිවේදනයට හිමි වන්නේ ප්‍රබල භූමිකාවකි. දිගු කලක් යුද්ධයෙන් පීඩාවට පත් ප්‍රදේශ නැවත ගොඩනැඟීමේදී ජනසන්නිවේදන මාධ්‍යයන්ට ඇති ප්‍රබල වගකීම මෙන්ම හැකියාව පිළිබඳව මෙම සිද්ධාන්තයන්ගෙන් අනාවරණය වෙයි.මේ අනුව මීටර් 174 ක උසකින් යුතුව රුපියල් මිලියන හාරසිය පනහක (450) වියදමකින් රජය ඉදිකර ඇත්තේ සන්නිවේදන කුලුනක්ම පමණක් නොවේ. එය එක් අතකින් සංස්කෘතික සම්පේ‍්‍රෂණ මෙවලමකි. මේ පිළිබඳව අදහස් දක්වන්නේ ජනමාධ්‍ය හා ප්‍රවෘත්ති අමාත්‍යාංශයේ ලේකම් ඩබ්ලිව්. බී. ගනේගල මහතායි.* උතුරේ සංවර්ධන වැඩසටහන් අතර, කොකාවිල් බහුකාර්ය කුලුන ඉදිකිරීමේ කටයුතු කෙරෙහි රජය වැඩි උනන්දුවකින් යුතුව කටයුතු කළ බවක් දක්නට ලැබුණා.ජනාධිපතිතුමා උතුරේ සංවර්ධන කටයුතු ආරම්භක පියවරේදීම මෙම සම්පේ‍්‍රෂණ කුලුන ඉදිකිරීම උතුරු වසන්තය වැඩසටහන යටතේ කඩිනමින් සිදුකිරීමට උපදෙස් දුන්නා.1982 දී ජාතික රූපවාහිනිය ස්ථාපිත කරන විට කොකාවිල්හි අඩි 100 ක උසට සන්නිවේදන කුලුනක් ඉදිකර තිබුණා.එමඟින් ජාතික රූපවාහිනියත් සමඟ උතුරේ ජනතාව මනා සබඳතාවක් ගොඩනැඟී තිබුණා. 1990 ජුලි මස 11 කොටි ත්‍රස්තවාදීන් විසින් මෙම සම්පේ‍්‍රෂණ කුලුන විනාශ කිරීමත් සමඟම උතුරත් දකුණත් අතර පැවති තොරතුරු හුවමාරු වීමේ යාන්ත්‍රණය බිඳ වැටුණා. මේ නිසාම එල්ටීටීඊයට ඔවුන්ගේ ඊනියා ප්‍රචාරයන් බාධාවකින් තොරව කරගෙන යාමට අවස්ථාව උදාවුණා.ඉන් පසුව කොටිහඬ, වැනි මාධ්‍යයන් භාවිත කරමින් ඔවුන්ට අවශ්‍ය ප්‍රචාරණය මැනවින් සිදු කළා.දකුණේ ජනමාධ්‍යයට උතුරේ ජනයාට සමීප වීමේ මඟ මුළුමනින්ම ඇණහිටියා.මෙසේ ඇතිවූ හිදැස පිරවීම සඳහායි කොකාවිල් බහුකාර්ය කුලුන කඩිනමින් ඉදිකළ යුතු වූයේ. එය උතුරේ සංවර්ධනයට අත්‍යවශ්‍යම අංගයක්. උතුරු වසන්තය වැඩසටහන යටතේ, විදුලි සංදේශ නියාමන කොමිසමේ මූලිකත්වයෙන් අප අමාත්‍යාංශයේ මෙහෙයවීමෙන් ඉදිකිරීම් කටයුතු සම්පූර්ණ කිරීමට හැකි වුණා.* කොකාවිල් හි ඉදිකර ඇති සම්පේ‍්‍රෂණ කුලුන ‘බහුකාර්ය’ කුලුන ලෙස නම්කර තිබේ. ඉන් ඉටු කිරීමට අපේක්ෂිත සේවාවන් මොනවා ද?මෙමඟින් සේවාවන් කීපයක්ම ඉටුකිරීමට අපේක්ෂා කරනවා. රූපවාහිනී සහ ගුවන්විදුලි සම්පේ‍්‍රෂණය, විදුලි සංදේශ සේවාවන්, වගේම ආරක්ෂක අංශවල සන්නිවේදන පහසුකම් දියුණු කිරීම, දැනටමත් මේ කුලුන හරහා පර්යේෂණ මට්ටමින් රූපවාහිනී විකාශන කටයුතු සිදු කෙරෙනවා. දැනටම ජාතික රූපවාහිනියේ ‘අයි’ නාලිකාව සහ නේත්‍රා නාලිකා මෙන්ම ස්වාධීන රූපවාහිනියේ ‘වසන්තම්’ නාලිකා මේ කුලුන ඔස්සේ පර්යේෂණ මට්ටමින් විකාශනය කෙරෙනවා.ඉදිරියේදී පෞද්ගලික නාලිකා සඳහාත් මේ කුලුන ඔස්සේ විකාශන කටයුතු සිදුකිරීමේ පහසුකම් සැලසීමට අපේක්ෂා කරනවා.* රූපවාහිනී සහ ගුවන්විදුලි විකාශන සම්පේ‍්‍රෂණය කිරීම සඳහා දැනට භාවිත කරන්නේ අංකන (ඇනලොග් තාක්ෂණයයි. ඔබ කියා සිටියා එම තාක්ෂණය වෙනුවට කඩිනමින් “ඩිජිටල්” තාක්ෂණය හඳුන්වා දෙන බව.රූපවාහිනී හා ගුවන්විදුලි සන්නිවේදනය සඳහා ඩිජිටල් තාක්ෂණය භාවිත කළ යුතු බව රජය ප්‍රතිපත්තියක් ලෙස පිළිගෙන තිබෙනවා. මේ අනුව මේ මඟින් වාසි රැසක් අත්කරගත හැකියි. ඇනලොග් තාක්ෂණය භාවිතයේදී විකාශන සංඥා දුර්වල වූ විට රූප හා ශබ්ද අපැහැදිලි වෙනවා. රූපවාහිනිය නරඹන විට තිත් ගොඩවල් පේනවා. ඩිජිටල් තාක්ෂණයේදී මේ තත්ත්වය මඟ හරවා ගත හැකියි. මේ වන විට ලෝකයේ දියුණු රටවල් භාවිත කරන්නේ ඩිජිටල් තාක්ෂණයයි.මේ ක්‍රමය නිසා අත්වන අනෙක් වාසිය වන්නේ එක් සංඛ්‍යාතයක් ඇතුළත නාලිකා 10 ක් පමණ විකාශය කිරීමට ඇති හැකියාවයි. මේ වන විට අප මුහුණදෙන ප්‍රධාන ගැටලුවක් වන්නේ නවතම නාලිකා සඳහා සංඛ්‍යාත ලබාදීමට ඇති නොහැකියාවයි. බොහෝ ඉල්ලීම් තිබුණත් සංඛ්‍යාත සියල්ලම දැනටමත් අවසන් වෙලා. ඩිජිටල් තාක්ෂණයට අනුගත වූ පසු මෙම ගැටලුව ඇතිවන්නේ නෑ. ‘ඩිජිටල්’ තාක්ෂණය අනුව මුලින් කී පරිදි එක් සංඛ්‍යාතයක් ඇතුළත නාලිකා 10 ක් පමණ විසුරුවා හැරීමේ අවකාශය ලැබෙනවා. මේ නිසා මේ කර්මාන්තයට අලුතින් ඇතුළත් වීමට අපේක්ෂා කරන අයට ඉඩ ප්‍රස්ථාව ලබාදීමට හැකි වෙනවා.* ආසියාවේ පංචබල කේන්ද්‍රය බවට ලංකාව පත්කරන බවට ‘මහින්ද චින්තන ඉදිරි දැක්මෙහි’ සඳහන් වෙනවා. මෙකී පංචබල අතර සන්නිවේදන තාක්ෂණයට මූලිකත්වය හිමි වෙනවා.අපගේ වැඩසටහන් සියල්ලක්ම ක්‍රියාත්මක වන්නේ මහින්ද චින්තන ඉදිරි දැක්ම ක්‍රියාත්මක කිරීමක් හැටියටයි. නව තාක්ෂණය හඳුන්වා දෙමින් සන්නිවේදන හැකියාවන් ඉතා උසස් අයුරින් දියුණු කිරීමට පියවර ගන්නේ අපගේ ඒ මූලික අරමුණ ජයගැනීම සඳහායි.උදාහරණයක් ලෙස මේ කොකාවිල්හි පිහිටුවා ඇත්තේ අග්නිදිග ආසියාවේ විශාලතම සම්පේ‍්‍රෂණ කුලුනයි. එමඟින් උතුරේ ජනයාට අත්වන සන්නිවේදන මෙහෙය විශාලයි.ජනමාධ්‍ය විශාල සංඛ්‍යාවකින් තොරතුරු දැනගැනීමට ලැබීමම වැදගත්. මීට අමතරව, අධ්‍යාපනය, විනෝදය රස වින්දනය වැනි දේවල්වලට වැඩි අවස්ථාවක් ලැබෙනවා. ඔවුන්ගේ ප්‍රදේශවල සිදුවන සංවර්ධනය පිළිබඳව මෙන්ම පොදුවේ රටේ සිදුවන සංවර්ධනය පිළිබඳ අවබෝධයක් ඇති වෙනවා. සන්නිවේදන හැකියාවන් දියුණු කිරීමෙන් මෙබඳු විපුලතා රැසක්ම අත්කරගත හැකියි. ශ්‍රී ලංකාව ආසියාවේ පංචබල කේන්ද්‍රය බවට පත්කිරීමේ පදනම වන්නේ මෙසේ යටිතල පහසුකම් දියුණු කිරීමෙන් ගොඩනැඟෙන සමාජ දියුණුවයි.සංවාදය බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=af1106053</link>
    <topic>උතුර ලෝකෙට එක්කරන දකුණු ආසියාවේ උසම සන්නිවේදන කුලුන</topic>
    <author>නිහාල් පී. අබේසිංහ</author>
    <content>ශ්‍රී ලංකා විදුලි සංදේශ නියාමන කොමිෂන් සභාවේ අධ්‍යක්ෂ ජනරාල් අනුෂ පැල්පිටකොළඹ ටොරින්ටන්හි ජාතික රූපවාහිනිය, ගුවන් විදුලි සංස්ථාව, කොටුව ටෙලිකොම් කාර්යාලය අසලින් යන විට දකින්නට ලැබෙන සන්නිවේදන සම්පේ‍්‍රෂණ කුලුනුවලින් ඒ ආයතනවල අනන්‍යතාව පැහැදිලි වේ. එමෙන්ම ඒ ආයතනවල පෞඪත්වය ද ඒ කුලුනුවලම ගැබ් වී තිබේ.මෙරට ජාතික රූපවාහිනිය ස්වාධීන රූපවාහිනිය මෙන්ම ශ්‍රී ලංකා ගුවන් විදුලි සංස්ථාව ද ටෙලිකොම් ආයතනය ද තම සේවාවල තරංග සම්පේ‍්‍රෂණය කළේ මේ කුලුනුවල සවිකළ සුවිශේෂ ඇන්ටෙනා ආධාරයෙනි.මෑතකදී විවිධ විදුලි සංදේශ සමාගම් රටපුරා විවිධ ස්ථානවල විවිධ මට්ටම්වල සම්පේ‍්‍රෂණ කුලුනු ඉදිකිරීමත් සමඟම අප රටේ සන්නිවේදන ක්ෂේත්‍රයේ විප්ලවීය වෙනසක් ද ඇතිවිය.1990 ට පෙර දශක 3 - 4 ක කාලයේ සිට උතුරේ ආරක්ෂක හමුදා සිය ප්‍රධාන සංඥා සම්පේ‍්‍රෂණ කුලුන ලෙස භාවිත කළේ කොකාවිල් හි තිබු සම්පේ‍්‍රෂණ කුලුනයි. ශ්‍රී ලංකා ගුවන් විදුලි සංස්ථාවත්, ජාතික රූපවාහිනිය, ස්වාධීන රූපවාහිනියත් මේ කුලුනේ තම සන්නිවේදන සම්පේ‍්‍රෂණ ඇන්ටෙනා සවිකර උතුරේ ජනතාවට තම තොරතුරු සන්නිවේදනය කරනු ලැබීය. මේ කුලුන ඉදිකර තිබුණේ කිලිනොච්චියේ සිට කිලෝමීටර් 7 ක් දුරකිනි.වියදම රුපියල් ලක්ෂ 4500උස මීටර් 174 ; ආධාරක නැහැයාපනය වවුනියාව මන්නාරම කිලිනොච්චි මුලතිව් දිස්ත්‍රික්කවල සියලු ජනතාවට එකල මෙම කුලුන මඟින් විදුලි සංදේශ දුරකථන පණිවුඩ හුවමාරු කටයුතු සඳහා මෙන්ම රූපවාහිනිය නැරැඹීමට හා ගුවන් විදුලියට බාධා නැතුව ශ්‍රවණය කිරීමට අවස්ථාව උදාවිය.1989 කාල වකාවනුවේදී ත්‍රස්තවාදීන් විසින් විටින් විට කොකාවිල් කඳවුරට ප්‍රහාර එල්ල කරන ලද අතර, එම සෑම ප්‍රහාරයක්ම සාර්ථකව මැඩ පැවැත්වීමට භට පිරිස් සමත් විය. 1990 ජූනි 10 වන දින වන විට තත්ත්වය ඉතාමත් දරුණු අතට පත් විය. එදින උදෑසන සිට ත්‍රස්තවාදීහු විසින් කොකාවිල් කඳවුර වට කර හතර වටින්ම ප්‍රහාර එල්ල කරන්නට වූහ.එදින රාත්‍රියේ කඳවුරට එල්ල වූ දරුණු ප්‍රහාරය හමුවේ ලුතිනන් අලදෙනිය ඇතුළු භට පිරිස් ත්‍රස්තවාදීන් හට නොකඩවා ප්‍රති ප්‍රහාර එල්ල කළහ. පසුදින කඳවුර වටා ත්‍රස්තවාදීන්ගේ මළසිරුරු 30 - 40 ක් පමණ දක්නට ලැබිණි. මෙම සටනින් යුද හමුදා සෙබළු 07 ක් මරණයට පත් විය. 11 දෙනෙකු හට තුවාල සිදුවිය.1990 ජුනි මස 11 දින ත්‍රස්තවාදීහු සිය ගණනක් කඳවුර හතර වටින් වටකර එදින රාත්‍රී 8.45 පැයට පමණ කඳවුර තුළට කඩා වැදුණහ. කඳවුර තුළ ඉතිරි වී සිටි ලුතිනන් අලදෙනිය ඇතුළු අනෙකුත් භට පිරිස් තම උපරීම ශක්තියෙන් මෙම ත්‍රස්තවාදී ප්‍රහාරයට අභීතව මුහුණ දුන්හ.ලුතිනන් අලදෙනිය සතුව ඉතිරි වී සිටි භට පිරිසට විසි තිස් ගුණයකට වඩා වැඩි ත්‍රස්තවාදීන් වෙතින් මිය යෑම වළක්වාලීම සඳහා ගුවන් හමුදා ප්‍රහාරක ගුවන් යානා මඟින් තමන් සිටින කඳවුරට බෝම්බ හෙළන ලෙස ලුතිනන් අලදෙනිය විසින් ඉල්ලීමක් කරනු ලැබීය. එම ඉල්ලීමට ඉහළ මූලස්ථාන ප්‍රතිචාර නොදැක්වීය. ප්‍රහාර - ප්‍රති ප්‍රහාර හමුවේ සම්පේ‍්‍රෂණාගාරයේ තිබු විශාල තෙල් ටැංකියක් ගිනිගෙන මුළු කඳවුරම ගිනි ජාලාවක් ලෙස ඇවිලී ගියේ සෙබළුන්ද ජීවිතක්ෂයට පත් කරමිනි.මෙහිදී විශාල ත්‍රස්තවාදීන් සංඛ්‍යාවක් ද මරණයට පත් විය. මෙම ප්‍රහාරයේදී එක් සොල්දාදුවෙක් සහ කඳවුරේ සිටි තවත් සිවිල් සේවකයෙක් පමණක් ජීවිත ගලවා ගත්හ.මේ කුලුන බේරා ගැනීමට ශ්‍රී ලංකා යුද හමුදාවේ සංඥා බළකායේ කපිතාන් අලදෙනිය ඇතුළු සෙබළු 54 ක් දිවි පරදුවට තබා සටන් කළහ. කෙසේ වුවත් ඉන් පසුව උතුරේ ජනතාවට රූපවාහිනිය බැලීමට ගුවන් විදුලියට ඇහුන් කන්දීමට විවිධ බාධා ඇති විය. ආරක්ෂක හමුදාවල සන්නිවේදන සම්පේ‍්‍රෂණ කටයුතු වෙනත් ක්‍රමවලින් කරගෙන ගියේය.සමස්තයක් වශයෙන් ගත් කල කොකාවිල් භූමි ප්‍රදේශය මෙම ප්‍රදේශයේ ඇති උසම ස්ථානය වේ. මුහුදු මට්ටමේ සිට අඩි 235 ක් පමණ උසැති මෙම භූමිය ත්‍රස්තවාදීන්ගේ ග්‍රහණයට ගැනීමෙන් පසු ඔවුන් විසින් ද, ඔවුන්ගේ සංඥා සම්බන්ධතා පවත්වාගෙන යාමට යොදාගෙන තිබිණි. දැනට කඳවුරු භූමියේ ඇති භූගත බංකරයට ආසන්නව ඔවුන් සතු සියලුම සංඥා උපකරණ සවිකර ඉතා ආරක්ෂිතව ඔවුන්ගේ සංඥා සම්බන්ධතා ජාලය පවත්වාගෙන ගොස් ඇති බවට තොරතුරු අනාවරණය වේ.වන්නි මානුෂිය මෙහෙයුම් ආරම්භ වීමත් සමඟම යුද හමුදාව විසින් කිලිනොච්චිය අත්පත් කර ගැනීමට ප්‍රථම, එනම් 2008 නොවැම්බර් 05 දින, 57 වන සේනාංකයට අයත් 574 බළසේනා මූලස්ථානය යටතේ සිටින සෙබළුන් නැවත මෙම කොකාවිල් කඳවුර ත්‍රස්තවාදීන් වෙතින් අත්පත් කර ගත්තේය.එම අත්පත් කර ගන්නා අවස්ථාව වන විට ත්‍රස්තවාදීන් තම සංඥා සම්බන්ධතා පවත්වාගෙන යාම සඳහා භාවිත කර තිබු සංඥා කුලුන විනාශ කර ඔවුන්ගේ සංඥා උපකරණ ද විනාශ කර දමා ගොස් තිබිණ.පසුව යුද හමුදා භට පිරිස් විසින් කිලිනොච්චි ප්‍රදේශය අල්ලා ගැනීම සහ මුලතිවු පුනරින් ප්‍රදේශ අත්පත් කර ගැනීම සඳහා ඇවැසි සංඥා සම්බන්ධතා ලබාදීමට සහ ශ්‍රී ලංකා ටෙලිකොම් ඛ්ච්ර්ඒ සම්බන්ධතා ලබාදීම සඳහා යුද හමුදා මූලස්ථානයේ උපදෙස් පරිදි යුද හමුදා සංඥා බළකාය විසින් මහත් පරිශ්‍රමයක් දරා ත්‍රස්තවාදීන් විසින් අතහැර දමා ගිය සංඥා කුලුන ප්‍රතිසංස්කරණය කර නැවත යථා තත්ත්වයට පත් කරන ලද අතර, සංඥා උපකරණ සවි කිරීම සඳහා භූගත බංකරයක් ද ඉදිකරන ලදි. එදා එසේ කොටි ත්‍රස්තවාදීහු කොකාවිල් කුලුන විනාශ කර විශේෂයෙන් දෙමළ මුස්ලිම් ජනතාවගේ ඇසීමේ බැලීමේ මූලික මිනිස් අයිතිවාසිකම් උල්ලංඝනය කිරීම පිළිබඳව එදා ඔය දරුස්මාන්ලා සිටියේ නිහඬවය.කෙසේ හෝ මහින්ද රාජපක්ෂ ජනාධිපතිතුමාගේ උපදෙස් පරිදි ආරක්ෂක ලේකම් ගෝඨාභය රාජපක්ෂ මහතාගේ මෙහෙයවීමෙන් සිදුකළ අපේ අවසන් මානුෂිය මෙහෙයුමේදී යළි කොකාවිල් පිහිටි මුලතිව් දිස්ත්‍රික්කයම හමුදා අණසකට ගැනීමට අවස්ථාව උදා විය.2009 මැයි මාසයේදී රණවිරු විජයග්‍රහණයෙන් පසුව උතුර සංවර්ධනය සඳහා මහින්ද රාජපක්ෂ ජනාධිපතිතුමා උතුරු වසන්තය වැඩ සටහන ක්‍රියාවට නැංවීය. ඒ අනුව උතුරු වසන්තය පිළිබඳ කාර්ය සාධක බළකායේ සභාපති ලෙස ජනාධිපති ජ්‍යෙෂ්ඨ උපදේශක ආර්ථික සංවර්ධන ඇමැති බැසිල් රාජපක්ෂ මහතා පත්විය.එතුමාගේ මෙහෙයවීම පරිදි 2009 අග භාගයේදී යළි කොකාවිල් කුලුන මුලතිව් දිස්ත්‍රික්කයේ ඔඩ්ඩුසුඩාන් ප්‍රාදේශීය ලේකම් කොට්ඨාසයේ ඉදිකිරීම ආරම්භ කළේය. තවත් විධියකට කීවොත් මුලින්ම කුලුන තිබු ස්ථානයේමය. ශ්‍රී ලංකා විදුලි සංදේශ නියාමන කොමිෂන් සභාවේ අධ්‍යක්ෂ ජනරාල් අනුෂ පැල්පිට මහතා පවසන පරිදි මේ කටයුත්ත සඳහා විදුලි සංදේශ නියාමන කොමිෂන් සභාව හා ජනමාධ්‍ය අමාත්‍යාංශය රුපියල් ලක්ෂ 4500 ක් වැය කර තිබේ. “ජනමාධ්‍ය අමාත්‍යාංශය ආරක්ෂක අමාත්‍යාංශය ශ්‍රී ලංකා යුද හමුදාවේ සංඥා බළකාය මේ සඳහා අපට උදව් කළා.මේක ඉදිකළේ දකුණු ආසියාවේ උසම සම්පේ‍්‍රෂණ කුලුන ලෙසයි. මෙහි උස මීටර් 174 යි. අඩිවලින් නම් 580 ක් විතර වෙනවා. මේ කුලුන කිසිම ආධාරකයක් නැතිව ඉදිකළ ස්වයං ආධාරක (ඉඥතට ඉබචදඤඪදඨ) වර්ගයේ කුලුනක්. එලෙස ඉදිකළ දකුණු ආසියාවේ උසම සන්නිවේදන සම්පේ‍්‍රෂණ කුලුන මෙයයි.ශ්‍රී ලංකාව ආසියාතික තොරතුරු ජාලවල කලාපීය මධ්‍යස්ථානයක් බවට පත්කිරීම මහින්ද චින්තන වැඩ පිළිවෙළෙහි එක් සුවිශේෂ අරමුණකි. කොකාවිල් සම්පේ‍්‍රෂණ කුලුන යළි ඉදිකිරීම එම අරමුණ ඉටු කෙරෙන තවත් එක් ප්‍රධාන සංවර්ධන ක්‍රියාදාමයක් ලෙස හැඳින්විය හැකියි.මේක ඉදිකරන විට මෙහි සිංහල දෙමළ මුස්ලිම් ඉංජිනේරුවරු කාර්මික නිලධාරීන් සේවකයන් 200 ක් විතර වැඩ කළා. ඒ අය එකට බත් උයාගෙන එකට කාලා පවුලේ අය වගේ සහයෝගයෙන් කටයුතු කළා.” අධ්‍යක්ෂ ජනරාල් අනුෂ පැල්පිට මහතා එසේ පැවසුවේ මේ කුලුන ඉදිකිරීමට අකුණු හා දැඩි අව් රශ්මිය වැනි ස්වාභාවික ආපදා යන විවිධ අභියෝගවලට මුහුණ දීමට සිදුවූ බව ද පෙන්වා දෙමිනි.මේ අනුව ජාති ආගම් බේද නැතිව ඉදිකළ මෙරට උසම සම්පේ‍්‍රෂණ කුලුන 2011 ජුනි 6 වැනිදා මහින්ද රාජපක්ෂ ජනාධිපතිතුමාගේ සුරතින් විවෘත වේ.මධ්‍යම ඉංජිනේරු කාර්යාංශයේ ඉංජිනේරුවරුන් හා කාර්මික ශිල්පීන් ඉදිකළ මේ කුලුන මඟින් උතුරේ ජනතාවට රූපවාහිනි සේවා බැලීමට, එෆ්. එම්. ගුවන් විදුලි සන්නිවේදන සේවාවලට කිසිම බාධාවක් නොමැතිව ඇහුන්කන් දීමට අවස්ථාව උදා වේ. ඊට අමතරව විවිධ රාජ්‍ය ආයතනවල සන්නිවේදන කටයුතු ද මේ කුලුන හරහා කිරීමට අවස්ථාව සැලැසේ.මේ අනුව මේ කුලුන විවෘත කිරීම රටේ ආර්ථික සංවර්ධනය සඳහා සන්නිවේදන ක්ෂේත්‍රයේ යටිතල පහසුකම් දියුණුව මල්ඵල ගැන්වූ අවස්ථාවක් ලෙස හැඳින්වීමට හැකි බව අනුෂ පැල්පිට මහතා පෙන්වා දෙයි.මුලින්ම ජාතික රූපවාහිනියට, ස්වාධීන රූපවාහිනියට, ලක්හඬට ශ්‍රී ලංකා ගුවන් විදුලි සංස්ථාවට මේ කුලුන හරහා සන්නිවේදන කටයුතු කිරීමට අවස්ථාව ලබා දෙනවා. ඒ සමඟම ටෙලිකොම් සමාගමටත් මේ සමඟම අවස්ථාව ලබා දෙනවා. ඊට පසුව පෞද්ගලික රූපවාහිනි සේවාවලටත් එෆ්. එම්. සේවාවලටත් අනෙක් දුරකථන සමාගම්වලටත් මුළු උතුරටම තම සේවාව විකාශය කිරීමට මේ මඟින් අවස්ථාව ලබා දෙන්න කටයුතු කරනවා. ඒ මඟින් උතුරේ ජනතාවට සිය ආර්ථික සංවර්ධන කටයුතු සඳහා දේශීය හා විදේශීය අය සමඟ සම්බන්ධ වීමට අවස්ථාව ලැබෙනවා. දෙස් විදෙස් තොරතුරු ඔවුන්ට නොඅඩුව ලැබෙනවා. ඉන් රටේ ආර්ථික ප්‍රවර්ධනයට ද බලපෑමක් ද ඇති වෙන බව අනුෂ පැල්පිට මහතා පවසයි. 6 වැනිදා පවත්වන විවෘත කිරීමේ උත්සවයට 1990 දී පමණ කොකාවිල් කුලුන බේරා ගැනීමට ගොස් දිවි පිදු කපිතාන් අලදෙනිය ඇතුළු සෙබළු පනස් දෙනාගේ පවුල්වල අයට ද ආරාධනා කර තිබේ.මෙම කුලුන නවීන තාක්ෂණය අනුව ඉදිවූවකි. ඇනලොග් තාක්ෂණය ඩිජිටල් තාක්ෂණයට හුවමාරු කිරීම මේ මඟින් සිදුකර තිබේ. කුලුනේ නව තාක්ෂණ ක්‍රමය ච්ඍඕ2 ලෙස හැඳින්වේ. මේ කුලුන ඉදිවීමත් විවෘත කිරීමත් සමඟ උතුරේ දිස්ත්‍රික් පහේ සියලු ජනතාවට හිතුවාටත් වඩා කලින් වසන්තය උදාවූ බව පෙන්වා දිය හැකිය.මෙම කොකාවිල් බහුකාර්ය සම්පේ‍්‍රෂණ කුලුන උතුරු වසන්තය වැඩසටහනට සමගාමීව ශ්‍රී ලංකා විදුලි සංදේශ නියාමන කොමිෂන් සභාව ජනමාධ්‍ය සහ ප්‍රවෘත්ති අමාත්‍යාංශයේ මෙහෙයවීමෙන් මධ්‍යම ඉංජිනේරු කාර්යාංශයේ සහය ඇතිව ඉදිකිරීම් සිදුකරන ලදි. මෙම සම්පේ‍්‍රෂණ කුලුන යළි ඉදිකිරීමේදී ආරක්ෂක අමාත්‍යාංශය ශ්‍රී ලංකා යුද හමුදාව සහ ශ්‍රී ලංකා යුද හමුදාවේ සංඥා බළකාය මඟින් සපයනු ලැබු සේවාව ද සුවිශේෂි වේ.මෙම කාර්යය සාර්ථක කිරීම සඳහා උපදෙස් දුන් මහින්ද රාජපක්ෂ ජනාධිපතිතුමාටත් දායකත්වය ලබා දුන් උතුරු වසන්තය ජනාධිපති කාර්ය සාධක බළකායේ සභාපති ආර්ථික සංවර්ධන අමාත්‍ය බැසිල් රාජපක්ෂ අමාත්‍යතුමන්ට, ජනමාධ්‍ය සහ ප්‍රවෘත්ති අමාත්‍ය ආචාර්ය කෙහෙලිය රඹුක්වැල්ල අමාත්‍යතුමන්, ජනමාධ්‍ය සහ ප්‍රවෘත්ති ලේකම් ඩබ්ලිව්. බී. ගනේගල මහතාට, ආරක්ෂක අමාත්‍යාංශයේ ලේකම් ගෝඨාභය රාජපක්ෂ මහතාට, ශ්‍රී ලංකා යුද හමුදාපති ලුතිනන් ජනරාල් ජගත් ජයසූරිය මහතාට සහ ශ්‍රී ලංකා යුද හමුදාවේ සංඥා බළකායට සහ සියලුම රණවිරුවනට ශ්‍රී ලංකා විදුලි සංදේශ නියාමන කොමිෂන් සභාව සිය ස්තුතිය පිරිනමයි.නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=af1106054</link>
    <topic>නව විශ්‍රාම වැටුප පෞද්ගලික අංශයේ සේවකයන්ට හයියක් වීමට ඉඩ තිබුණා</topic>
    <author>සංවාදය සරත් පෙරේරා</author>
    <content>විශ්‍රාම වැටුප් අධ්‍යක්ෂ ජනරාල් කේ. ඒ. තිලකරත්නනව විශ්‍රාම වැටුප් ක්‍රමය සේවකයන්ට දැනට ලැබෙන අර්ථ සාධක අරමුදල්, සේවක භාරකාර අරමුදල් හා පාරිතෝෂික මුදල අහිමි කරන්නක් නොව එම මුදල් සමඟම සේවකයාගේ විශ්‍රාමික ජීවිතය සඳහා විශ්‍රාම වැටුපක හිමිකමත් ලබාදෙන ක්‍රමයක් බව පෞද්ගලික අංශයේ සියලුම සේවකයන් වටහාගත යුතු යැයි රජයේ විශ්‍රාම වැටුප් අධ්‍යක්ෂ ජනරාල් කේ. ඒ. තිලකරත්න මහතා පවසයි.නව විශ්‍රාම වැටුප් ක්‍රමය පිළිබඳව පැහැදිලි කරමින් තිලකරත්න මහතා මේ ප්‍රකාශය කළේය.විශ්‍රාම වැටුප් අධ්‍යක්ෂ ජනරාල්වරයාගෙන් ඇසූ ප්‍රශ්න කීපයකට ඒ මහතා දුන් පිළිතුරු මෙසේ ය.* පෞද්ගලික අංශය සඳහා රජය ක්‍රියාත්මක කිරීමට සූදානම් වූ විශ්‍රාම වැටුප් ක්‍රමය වෙළෙඳ කලාපයේ සේවක පිරිස අතර ඇතිවූ නොසන්සුන්තාව නිසා තාවකාලිකව නතර කරන්නට සිදුවුණා. විශ්‍රාම වැටුප් ක්‍රමයක අවශ්‍යතාව ඔබ දකින්නේ කොහොම ද?ඉදිරියේදී උද්ගත වන වයස්ගත ජනගහනය වැඩිවීමේ ප්‍රශ්නය දිහා බලල ඊට උත්තරයක් විදියට තමයි මෙතෙක් විශ්‍රාම වැටුපක හිමිකමක් නොලැබු ජනතාවටත් විශ්‍රාම වැටුපක හිමිකම ලබාදීම සඳහා මේ විශ්‍රාම වැටුප් යෝජනා ක්‍රමය ගෙන එන්න රජය යෝජනා කර තිබුණේ.දකුණු ආසියාවේ ජපානය, කොරියාව හැරුණාම ලංකාව තමයි වේගයෙන් වයස් ගතවන ජනගහනයක් ඊළඟට සිටින රට.දකුණු ආසියාවේ ඉන්දියාව, පාකිස්තානය, ලංකාව, බංග්ලාදේශය, මාලදිවයින මේ රටවල හැම වසරකටම මිලියන 10 ක ජනතාවක් නැතිනම් කෝටියක ජනතාවක් වැඩිහිටි ජනගහනයට එනම් අවුරුදු හැටට වැඩි ජනගහනයට එකතු වෙනවා.මින් සීයට අනූවකට ජීවිතයේ සැඳෑ සමය ගත කරන්න විශ්‍රාම වැටුප් ක්‍රමයක් ඇත්තේ නැහැ. ඒ නිසා වයස්ගත වන ජනතාවට ජීවිතයේ ඉතිරි කාලය ගෙන යාමට හව්හරණයක් ලෙස විශ්‍රාම වැටුප් ක්‍රමයක් ගෙනඒම අතිශයින්ම වැදගත් කටයුත්තක් වගකීමක් ලෙස මේ සමාජය ඉදිරියේ තිබෙනවා.* නිදහස් වෙළෙඳ කලාපයේ සේවක පිරිස් අවුරුදු දහයකට අඩු කාලයකින් ඉවත් වන නිසා මේ විශ්‍රාම වැටුප් ක්‍රමයට අකමැති බවයි කියන්නේ...?අවුරුදු 8 ක සේවා කාලයක් තියන අයටත් ඉතිරි අවුරුදු දෙකට දායක මුදල් ගෙවා විශ්‍රාම වැටුප් ක්‍රමයට ඇතුළුවීමට අවස්ථාව ලැබෙනවා.අකමැතිනම් විශ්‍රාම වැටුප් නෑ. ඔවුන්ට ලැබෙන්නේ අර්ථසාධක අරමුදල් සේවක භාරකාර අරමුදල් හා පාරිතෝෂිකය පමණයි.කොහොමත් විශ්‍රාම වැටුපක් ලැබෙන්නේ දිගටම දීර්ඝ කාලයක් සේවය කරන අයටනේ.සේවකයාගේ වැටුපෙන් සීයට 2 ක් සේව්‍යාගෙන් සීයට 2 ක් හා පාරිතෝෂික මුදලෙන් කොටසක් යොදවා තමයි මෙතනදි විශ්‍රාම වැටුප් අරමුදල ගොඩනැගෙන්නේ.මෙතනදි සේවකයාට විශ්‍රාම වැටුප ලැබෙන්නේ සේවක පාරිතෝෂික මුදල, සේවක අර්ථසාධක අරමුදල හා සේවක භාරකාර අරමුදලට අමතරව ඒ මුදලුත් සමඟනේ.මල නොතලා රොන් ගන්නවා වගේ විශ්‍රාම වැටුප් අරමුදල ගොඩනඟන්න රජය උත්සාහ ගෙන තිබෙනවා.* මේ විශ්‍රාම වැටුපට මුවාවෙලා සේවකයන් නමට තියෙන සේවක අර්ථසාධක, සේවක භාරකාර අරමුදල්වල තියන කෝටි සංඛ්‍යාත මුදල්වලට රජය අත තබන්නයි මේ හදන්නේ කියලනේ මේ ක්‍රමයට විරුද්ධ පිරිස් චෝදනා කරන්නේ...?මේක ඒ සේවකයින් නොමඟ යවන්න කරන චෝදනාවක්නේ. විශ්‍රාම වැටුප් ක්‍රමය ගෙනාවා කියලා මේ අරමුදල් එකක්වත් අහෝසි වෙන්නේ නෑනේ. ඒ මුදල් ඔවුන්ට පෙර විදියටම සේවයෙන් ඉවත් වීමෙන් පසු ලබා ගන්න සේවකයන්ට ඉඩකඩ ලැබෙනවා. මේක පෞද්ගලික අංශයේ සියලු සේවකයන්ට අවබෝධ කර දිය යුතුයි.* රජයේ සේවක විශ්‍රාම වැටුපට රජය ගෙවනවා. පෞද්ගලික අංශයට මේ දායකත්ව විශ්‍රාම වැටුපක් යෝජනා කර තිබෙන්නේ...?ඔව්.අප විශ්‍රාම වැටුප් දෙපාර්තමේන්තුව රජයේ විශ්‍රාම වැටුප් ක්‍රමය සමස්ත රාජ්‍ය සේවයට, පළාත් රාජ්‍ය සේවයට, ශ්‍රේෂ්ඨාධිකරණයේ ඉඳල මුළු අධිකරණ නිලධාරී පද්ධතියට, යුද, ගුවන්, නාවික හමුදා සන්නද්ධ හමුදා සාමාජික සාමාජිකාවන්ට අදාළව ක්‍රියාත්මක කරනවා.රාජ්‍ය සේවයට පත්වීමක් ලැබෙන කොටම එම පත්වීම් ලිපියේ සඳහන් වෙනවා මෙම රැකියාව ස්ථිරය. විශ්‍රාම වැටුප් සහිතය කියලා.සේවකයා වැන්දඹු අනත්දරු අරමුදලට දායක මුදල් ගෙවිය යුතුයි. සේවකයා විශ්‍රාම ගිය පසු ජීවත්වන තාක්කල් එම විශ්‍රාම වැටුප ලැබෙනවා. සේවකයා විශ්‍රාම ගියාම කාලත්‍රයාට ජීවිතාන්තය දක්වා විශ්‍රාමික වැන්දඹු හෝ වැන්දඹු පුරුෂ විශ්‍රාම වැටුප් ගෙවනවා.අනත්දරු විශ්‍රාම වැටුප දෙමාපියන් අහිමි රැකියාවක් නොකරන දරුවකුට අවුරුදු 26 දක්වා ගෙවනවා. ආබාධ සහිත දරුවකුට නම් ඔහුගේ ජීවිතාන්තය දක්වා වැටුප් වැඩිවීම් සහිතව ගෙවනවා.රජයේ විශ්‍රාම වැටුප් හිමිකම් ලැබු සංඛ්‍යාව හාරලක්ෂ හැත්තෑපන්දහසක්.දැන් මේ විසඳුමක් ගේන්න හදන්නේ රාජ්‍ය අංශයේ නොව පෞද්ගලික අංශයට විශ්‍රාම වැටුප් දෙන්නනේ.රාජ්‍ය අංශයට අමතරව රාජ්‍ය සංස්ථා, අර්ධ රාජ්‍ය ආයතන හා පෞද්ගලික අංශය. මේ අයට තියෙන්නේ දැනට විශ්‍රාම වැටුප් ක්‍රමයක් නෙවෙයි සේවක අර්ථ සාධක අරමුදල. ඔවුන් වැඩ කරන තාක්කල් තම වැටුපෙන් සීයට 8 ක් හා සේව්‍යයන් සීයට 12 ක් ඒ අර්ථ සාධක අරමුදලට බැර වෙනවා. ඔවුන්ට වයස අවුරුදු 55 පිරුණහම ඒ මුදල පොලියත් සමඟම සේවකයාට ලැබෙනවා. මේක ක්‍රියාත්මක කරන්නේ කම්කරු දෙපාර්තමේන්තුව. අරමුදල තියනවා මහ බැංකුවේ. අර්ථ සාධක අරමුදලට අමතරව මේ සේවකයන්ට තියෙනවා සේවක භාරකාර අරමුදල. මේකට සේවකයාගේ වැටුපෙන් සීයට තුනක් සේව්‍යයා ගෙවනවා. පෞද්ගලික අංශයට විශ්‍රාම වැටුප් ගෙවීමේ යෝජනා ක්‍රමය ක්‍රියාත්මක වන්නේ මේ අරමුදලුත් සමඟයි.ලංකාවේ විශ්‍රාම වැටුප් ලබන්නේ 475000 ක් විශ්‍රාම වැටුප් ලබද්දී ගොවි විශ්‍රාම වැටුප් ක්‍රමය, සමාජ ආරක්ෂණ මණ්ඩලය, ස්වයං රැකියා ලබන අයට විශ්‍රාම වැටුප් ක්‍රමයක් ක්‍රියාත්මක කරනවා. මීට අමතරව සමාජ සේවා දෙපාර්තමේන්තුව ආදායමක් නොමැති වැඩිහිටියන් සඳහා මහජනාධාර ක්‍රමයක් ක්‍රියාත්මක කරනවා. තවත් පවුල් ලක්ෂ 15 කට විතර සමෘද්ධි සහනාධාර ක්‍රමය ලැබෙනවා. ඔය සියලුම ක්‍රමවලින් ආවරණය වෙන්නේ සීයට 20 ක් විතරයි.ලංකාවේ විශ්‍රාම වැටුප් අහිමි විශාලම පිරිසට ජීවිතයේ සැඳෑ සමයේ ජීවිතය ගෙනයන්න හව්හරණක් නෑ. වයසට ගතවෙද්දි ඔවුන්ගේ ඉපැයුම් ශක්තිය බිංදුවට යද්දි ඔවුන්ගේ වියදම් අඩුවෙන්නේ නැහැ.බේත් හේත් ආදිය සඳහා වියදම් තවත් වැඩි වෙනවා මිසක. මේ සේවක පිරිසට හව්හරණයක් ලෙසයි මේ අලුත් විශ්‍රාම වැටුප් ක්‍රමය පෞද්ගලික අංශයට ගේන්නේ.සමස්තයක් ලෙස මේ රටේ පෞද්ගලික අංශයේ වැඩ කරන ලක්ෂ 65 ක සේවක පිරිසකට විශ්‍රාම වැටුපක අයිතිය ලබාදීම සමාජය ඉදිරියේ තියන ඉතා වැදගත් වගකීමක් වෙනවා.මේ සඳහා තමයි ජනාධිපතිතුමා ඉදිරිපත් කළ මහින්ද චින්තන ඉදිරි දැක්ම වැඩපිළිවෙළ අනුව මේ විශ්‍රාම වැටුප් ක්‍රමය ඉදිරිපත් කර තිබෙන්නේ.* ඔබ හිතන විදියට සේවකයන්ගේ යහපත සඳහාම වූ විශ්‍රාම වැටුප් ක්‍රමයකට වෙළෙඳ කලාපයේ පිරිසක් විරුද්ධ වෙන්නේ ඇයි?පළමු කාරණාව විය යුත්තේ නොදැනුවත්කම. ඊට අමතරව අනියත බිය හා නොමග යැවීම්.සමස්ත පෞද්ගලික අංශයම නියෝජනය වන පරිදියි රජය මේ විශ්‍රාම වැටුප් ක්‍රමය සකස් කර තිබෙන්නේ. වෙළෙඳ කලාප සේවකයන්ගෙන් එල්ල වුණ විරෝධතා නිසා ඔවුන් මෙම පෞද්ගලික අංශයේ විශ්‍රාම වැටුප් ක්‍රමයෙන් ඉවත් කරන බව රජය ප්‍රකාශ කර තිබෙනවා. එම සේවකයන්ගෙන් විරෝධතා එල්ල වුණේ එම සේවක පිරිස් අවශ්‍ය පරිදි දැනුම්වත් නොකිරීම නිසා කියල මා හිතනවා. ඔවුන් වැරැදි ලෙස වටහාගෙන තිබෙන්නේ මේ විශ්‍රාම වැටුප් ක්‍රමය නිසාසේවක අර්ථසාධක අරමුදල, සේවක භාරකාර අරමුදල හා පාරිතෝෂික මුදල් අහිමි වන බවට අහේතුක බියක් ඔවුන් තුළ ඇති කරමිනුයි.* සේවකයන්ගේ දායකත්වයක් නැතිව මෙවැනි විශ්‍රාම වැටුපක් ක්‍රියාත්මක කරන්න බැරි ද?කවුරුහරි ගෙවන්න ඉන්න එපායැ. රජය ගෙවනවනම් අනික් පැත්තෙන් මහජනයාගෙන්ම තමයි අය කරන්න වෙන්නේ.ඇත්ත තත්ත්වය නම් විශ්‍රාම වැටුප් ක්‍රමයක් ක්‍රියාත්මක කරන්න සේවකයාගේ දායකත්වයක් ඕන. අපි දන්නවා ස්වීඩන්, ඇමරිකාව, එංගලන්තය, කැනඩාව වගේ රටවල. ඉතා හොඳ විශ්‍රාම වැටුප් ක්‍රම තියනවා. හැබැයි ඒවා සේවකයා දායක වන දායකත්ව විශ්‍රාම වැටුප් ක්‍රම. ඒ දායක වන මුදලේ ප්‍රමාණය අනුව විශ්‍රාම වැටුප වෙනස් වෙනවා. දායක වන මුදලයි දායක වන කාලයයි අනුවයි ඇත්තටම සේවය අවසානයේ ලැබෙන විශ්‍රාම වැටුප තීරණය වන්නේ.මේ හදල තියන ක්‍රමය අනුව අවුරුදු තිහක සේවා කාලයක් ඇති සේවකයකුට තමන්ගේ දළ වැටුපෙන් සීයට 60 කට සමාන විශ්‍රාම වැටුපක් ලැබෙනවා. අවුරුදු දහයක් විස්සක් අතර සේවා කාලයක් ඇති අයකුට වැටුපෙන් සීයට 30 ක් ද අවුරුදු දහයක සේවා කාලයක් සම්පූර්ණ කළ අයකුට වැටුපෙන් සීයට 15 කට සමාන විශ්‍රාම වැටුපක් ලැබෙනවා.* පෞද්ගලික අංශයේ සේවකයා අවුරුදු 55 න් විශ්‍රාම ගියත් විශ්‍රාම වැටුප ගෙවන්නේ අවුරුදු හැටෙන්?ප්‍රායෝගික ප්‍රශ්න තියනවා. පළමුවෙන් මේ විශ්‍රාම වැටුප් යෝජනා ක්‍රමය ගේන කොට තිබුණ අඩුපාඩු කීපයක් දැනටමත් සංශෝධනය කරල තිබෙනවා.පළමුව නොතිබුණ ආකාරයට සේවකයාගෙන් පසුව ඔහුගේ භාර්යාවටත් කාලත්‍රයාටත් විශ්‍රාම වැටුප් ගෙවන්න තීරණය කරල තියනවා.මේ විශ්‍රාම වැටුප් ක්‍රමය ක්‍රියාත්මක වන්නේ අවුරුදු හැටේදී. දැනට විශ්‍රාම යන වයස අවුරුදු 55 හැට වෙනකම් වැඩි කරනවනම් මෙතනදි ඇති වන ප්‍රශ්නය තවත් ලිහිල් වෙනවා.නැතිනම් අවුරුදු 55 න් විශ්‍රාම යන කෙනෙකුට අවුරුදු 60 වෙනකම් විශ්‍රාම වැටුප් ලබාගන්න බලා ඉන්න සිදු වෙනවා. මෙලෙස වෙලා තියෙන්නේ විශ්‍රාම වැටුප් අරමුදලට ලබාගන්න මුදල සේවකයන්ටත් නොතේරෙන සුළු ප්‍රමාණයකට සීමා කිරීම නිසයි. මේ විශ්‍රාම වැටුප් අරමුදල තර කරන්න රජය යොදවන මුදල රුපියල් කෝටි සීයක්.රජයේ, ජනාධිපතිතුමාගේ අවංක පරමාර්ථය වෙලා තියෙන්නේ අවුරුදු හැට ඉක්මවා ජීවත්වන හැම සේවකයකුටම විශ්‍රාම වැටුපක අයිතිය හිමිකම ලබාදීමයි.පෞද්ගලික අංශයට විශ්‍රාම වැටුප් ලබාදීමට අරමුදලක් ඇති කිරීමට අමතරව, විදේශවල සේවය කරන විගමනික සේවකයන්ටත් විශ්‍රාම වැටුපක් ලබා දෙන්න අරමුදලක් ඇති කෙරෙනවා.මීට අමතරව ස්වයං රැකියාවල නියුතු පිරිසටත් විශ්‍රාම වැටුපක් ලැබෙනවා. ඒ සඳහා ස්වයං රැකියා විශ්‍රාම වැටුප් අරමුදලක් ඇති කෙරෙනවා. එතකොට රජයේ විශ්‍රාම වැටුප් ලබන පිරිස හැර අනෙකුත් සියලු සේවකයන් මේ විශ්‍රාම වැටුප් යෝජනා ක්‍රමයට ඇතුළත් වෙනවා.* විශ්‍රාම වැටුප් එපා කියා කෙරෙන විරෝධය දේශපාලන කාරණා නිසා මතු වූ එකක් නොවෙයි ද?රජය කරන හැම වැඩටම විරුද්ධ නොවී රජය කරන හොඳ වැඩට විපක්ෂයත් සහාය දිය යුතුයි. ඒක තමයි විපක්ෂයක වගකීම. මේ විශ්‍රාම වැටුප් ක්‍රමය හදාගන්න අවංක විවේචන අවශ්‍යයි. වැඩිම ප්‍රතිලාභ සේවකයාට ලැබිය යුතුයි.දැන් මේ විරුද්ධ වෙන අය කියන්නේ මොකක්ද. පාරිතෝෂිකයට අත තියන්න එපා කියනවා.අර්ථ සාධක අරමුදලට, සේවක අරමුදලට අත තියන්න එපා කියනවා. දායක මුදලක් අය කරන්නත් එපා කියනවා. අවුරුදු හැටේ ඉඳල නෙමේ අවුරුදු 55 ඉඳලම විශ්‍රාම වැටුප ගෙවන්න කියනවා.සීයට 15 ඉඳල නෙමේ සීයට 75 ක් 80 ක් විශ්‍රාම වැටුප වශයෙන් ගෙවන්න කියනවා. කවුරුවත් විශ්‍රාම වැටුප එපා කියන්නෙ නැහැ. කියන්නේ අපෙන් අහල කෙරුවේ නැහැ කියනවා. මේ විදියේ චෝදනා තියෙන්නේ.මට විශ්‍රාම වැටුප් අධ්‍යක්ෂ ජනරාල්වරයා විදියට කියන්න පුළුවන් සියලු සේවකයන් ආවරණය වන විශ්‍රාම වැටුප් ක්‍රමයකට යාම ඉතාම වැදගත්.එහෙම කළොත් තමයි සමාජ ආරක්ෂණ ප්‍රතිලාභ ලබන සීයට 20 ප්‍රමාණය වැඩි කරගන්න පුළුවන්. එය සීයට හැට දක්වාවත් වැඩි කරගන්න ඕන.මේ විශ්‍රාම වැටුප් ක්‍රමය වැඩිහිටි ජනගහනය සමාජයේ වැඩිවීමත් සමඟ උද්ගත වන සමාජ ප්‍රශ්නවලට දැන් සිටම සූදානම් වීමක් ලෙස පෙන්වා දිය හැකියි.සංවාදය සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=af1106055</link>
    <topic>‘යාල්දේවි’ ඕමන්තට</topic>
    <author>තාරක වික්‍රමසේකර (ඕමන්තේ සංචාරයකින් පසු) ඡායාරූප -දුෂ්මන්ත මායාදුන්නෙ</author>
    <content>ඇය එදා සැරසී සිටියේ වෙනදා ගමනේ යන සාමාන්‍ය ඇඳුමින් නොවේ. දිගු ගමනක් යාමට සැරසී සිටි ඇය පූර්ණ ඇඳුමකින් සැරසී සිටියේ දස දහස් ගණන් ජනයාගේ දෙනෙත් ඈ වෙත ඇද ගනිමිනි.ඇයගේ ඇඳුමේ එක්තරා වෙනසක් ද විය. ඇගේ ඇඳුම නිරූපණය කෙළේ ජාතීන් අතර එකමුතුවකි. සාමය සමඟිය රැකිය යුතු බව ය. ඈ මේ යන්නට සැරසෙන්නේ නෑ ගමනකි. අපූරු නෑ ගමනකි. දශක තුනකට ආසන්න කාලයක් නොගිය නෑ ගමනකි. මේ කාලය තුළ එහා ගමේ මොනතරම් වෙනස්කම් සිදු වී ඇත් ද? එදා සිටි පරපුර වෙනුවට අද නව පරපුරක් බිහි වී ඇත. මේ සියල්ල එසේ කාලයාගේ ඇවෑමෙන් සිදු වෙද්දී නව ඇඳුමින් සැරසුණු මේ දේවිය පසුගිය මස 27 වැනිදා අලුයම 5.45 ට කොළඹින් ගමන් ඇරැඹුවා ය. 1956 අප්‍රේල් මස 23 වැනිදා උතුර දකුණ යා කරන පාලමක් ලෙස ගමන් ඇරැඹූ ඇය නමින් ‘යාල් දේවි’ය.උතුර - දකුණුබාධක දුරු කිරීමඋතුරත් - දකුණත් දිනපතාම යා කළ ඇයට පසුගිය දශක දෙක - තුනක කාලයක තම ගමන යාමට කුරිරු ත්‍රස්තවාදීහු ඉඩ නොදුන්නාහ.එහෙත් මේ සියලු බාධක දුරුකර ගෙන ඇය කලෙකට පසු තම නෑගම් යාමට සමත් වූවා ය.මේ ඇතැම් සිසුන් දුම්රියක් සියැසින් දුටුවේ ජීවිතයේ ප්‍රථම වතාවටයමේ නෑගම් යාමට ඇය සමඟ දකුණේ සමස්ත ජනතාවම එක් වූවා යැයි කිවහොත් එය නිවැරැදිය.කොළඹින් අලුයම ගමන් ගත් ඇය පෙරවරු 10.00 ටත් පෙර රජරට අග නගරය වන අනුරාධපුරයට ළඟා වූවා ය.එතැනදී ඇය පිළිගැනීමට ප්‍රවාහන අමාත්‍ය කුමාර වෙල්ගම, ප්‍රවාහන නියෝජ්‍ය අමාත්‍ය රෝහණ දිසානායක, දුම්රිය සාමාන්‍යාධිකාරි බී.ඒ.පී. ආරියරත්න, අතිරේක දුම්රිය සාමාන්‍යාධිකාරි (මෙහෙයුම්) එච්.එම්. නාලක බණ්ඩාර ඇතුළු මහත්වරු රැසක් පැමිණ සිටියහ.තාණ්ඩිකුලමින්ඕමන්තෙටඅනුරාධපුරයෙන් කඩිනමින් ගමන් ගත් ඇය මැදවච්චියෙත්, වවුනියාවෙත් සුළු වේලාවක් ගත කර තාණ්ඩිකුලමට ළඟා වූවාය. දශක කිහිපයක් ඇයගේ අවසාන නැවතුම වූයේ තාණ්ඩිකුලම යි.තාණ්ඩිකුලමේ සුළු වේලාවක් ගත කළ ඇය ඉන් ඔබ්බට ගමන් කෙළේ වසර 30 කට ආසන්න කාලයකට පසු ය. දෙපස රැස්ව සිටි ජනතාව අත වනමින් අත් පොලසන් දෙමින් ඇයට සුබ පැතූහ. තම ගමන් වේගය අඩු කළ ඇය දෙපස සිටි ජනතාව පිළිගනිමින් සෙමෙන් ඉදිරියට ඇදුණා ය.ප්‍රවාහන ඇමැති කුමාර වෙල්ගම මහතා ඕමන්තෙ දුම්රිය ස්ථානය විවෘත කළ අවස්ථාවතාණ්ඩිකුලමින් ඔබ්බට යන ඇයගේ මේ ගමන බලන්නට පාසල් සිසු සිසුවියෝ ද මඟ දෙපස එක් රොක් වී සිටියහ.මහා මාර්ගයේ ගමන් ගන්නා මෝටර් රථ පමණක් නොව ඇතැම් විට බස් රථ පවා නවතා ඇය දෙස බලා සිටින්නට විය.තාණ්ඩිකුලමේ සිට ඕමන්තෙ දක්වා වූ කිලෝමීටර් 10 ක දුර යාමට ඇයට තරමක වේලාවක් ගත වූයේ තමන් පිළිගත් ජනතාවට සුබ පතමින් පැමිණි නිසා ය.ඕමන්තෙ දුම්රිය ස්ථානයට දුම්රියක් පැමිණියේ අප පෙර සඳහන් කළ පරිදි දශක දෙකකට ආසන්න කාලයකට පසුය. එදා ඉතා කුඩා දුම්රිය ස්ථානයක් වූ ඕමන්තෙ අද විශාල දුම්රිය පොළක් බවට පත්ව ඇත.ඕමන්තෙට ළඟා වූ යාල්දේවිය පිළි ගැනීමට වවුනියාව මහ දිසාපති පී.එස්.එම්.චාල්ස් මැතිනියත් ශ්‍රීලනිප වන්නි සංවිධායක පේ‍්‍රමරත්න සුමතිපාල ඇතුළු මහත්ම මහත්මීහු රැසක් ද සම්භාවනීය අමුත්තෝ පාසල් සිසුන් ඇතුළු විශාල පිරිසක් පැමිණ සිටියහ.ඕමන්තේ දුම්රිය පොළට පැමිණි පසු යාල්දේවියට මද විවේකයක් ලැබුණි.දුම්රියෙන් වේදිකාවට බැස ගත් ප්‍රවාහන අමාත්‍ය කුමාර වෙල්ගම මහතා ඇතුළු සම්භාවනීය අමුත්තන් පිරිස දුම්රිය ස්ථානය වෙත ළඟා වූහ. දුම්රිය ස්ථානය විවෘත වූයේ ඇමැතිවරයා අතිනි. පසුව ඕමන්තෙ දුම්රිය ස්ථානයෙන් පළමු ප්‍රවේශ පත්‍රය ද ඇමැතිතුමා විසින් ම මිල දී ගන්නා ලදි.රූපවාහිනි පහසුකම්නවීන පහසුකම්වලින් සමන්විත දුම්රිය ස්ථානයට රූපවාහිනී පහසුකම් පවා සපයා ඇත. දුම්රිය වේදිකාවත් පාෂ මාර්ගයත් (Loop Line) ඕමන්ත දුම්රිය ස්ථානයට හිමිව ඇත. ඕමන්තෙ මීට පෙර උප දුම්රිය ස්ථානයකි. දැන් එයට නව පණක් ලැබී ඇත.මංගල ප්‍රවේශ පත්‍රය මිලදී ගැනීමෙන් අනතුරුව උත්සව සභාව ඇරැඹුණි.මංගල ප්‍රවේශ පත්‍රය නිකුත් කළ අවස්ථාවඑහිදී උත්සව සභාව ඇමතූ ඇමැතිවරයා පවසා සිටියේ උතුරු දුම්රිය මාර්ගයේ පළමු අදියර යටතේ ඕමන්තේ දක්වා දුම්රිය එනතුරු සියලු දෙනා බලා සිටි බවයි.‘යාල්දේවි කියන්නේ උතුරේ දකුණේ සියලු දෙනාම ගරු කරපු දුම්රියක්. ඒ දුම්රිය යළිත් උතුරට කැන්දාගෙන යාමට ආරම්භ කිරීමට හැකි වීම ගැන අපි කාටත් ආඩම්බර විය හැකියි’ යැයි ද ඇමැතිවරයා කීය. මේ සඳහා උපකාර කරන ලද යුද හමුදාවටත් ඒ සඳහා විශාල දායකත්වයක් ලබා දුන් සිංගර් ආයතනයටත් තම ස්තුතිය පළ කරන බව ද ඇමැතිවරයා කීවේය.විශේෂයෙන්ම යුද හමුදාව දුම්රිය මඟ එළීම සඳහා මාර්ගය සකස් කර දීමත් යුද හමුදාවේ ප්‍රයෝජනයට රැගෙන ගොස් තිබු සිල්පර කොට 6800 ක් යළි ආපසු ලබාදීම ගැනත් ඇමැතිවරයා මෙහිදී කෘතඥතා පූර්වක ස්තුතිය පළ කර සිටියේය.එසේම ඉදිරියේදී බස් දුම්රිය ඒකාබද්ධ ක්‍රමවේදයක් සකස් කිරීමට කටයුතු කරන බවත් විශේෂයෙන්ම රාත්‍රී කාලයේ සහ අලුයම පැමිණෙන දුම්රියන්ට බස්රථ ඒකාබද්ධ කිරීමට කටයුතු යොදන බව ද ඇමැතිවරයා කීය.දුම්රිය මාර්ගය ඉදිකිරීමෙන් පසු උතුරේ භාණ්ඩ කඩිනමින් දකුණට ප්‍රවාහනය කිරීමට හැකිවන බවත් එය ජනාධිපතිතුමන් උතුරේ ජනතාවට ලබා දුන් පොරොන්දුවක් ඉටුවන බවය.උතුරේ දුම්රිය ස්ථාන තැනීම බාරගත් සෙසු ආයතන ද සිංගර් ආයතනය මෙන් කඩිනමින් තම කාර්යයන් පිළිබඳව අවධානය යොමු කළහොත් උතුරු දුම්රිය මාර්ගය කඩිනමින් ඉදිකළ හැකි බවත් ඇමැතිවරයා කීය.ප්‍රදේශයේ සංවර්ධනයඑසේම උතුරේ සියලු දුම්රිය මාර්ග කඩිනමින් තනා නිම කිරීමට අවශ්‍ය නිසා එම මාර්ගය තැනීම ඉන්දියානු සමාගම් වෙත බාර දුන් බව ද ඇමැතිවරයා මෙහිදී කියා සිටියේය.ප්‍රවාහන නියෝජ්‍ය ඇමැති රෝහණ දිසානායක මහතා කතා කරමින් කියා සිටියේ රණවිරුවන් ලංකාව එක්සේසත් කර වසර 2 ක් සපිරෙන මොහොතේ ඕමන්තේ කරා යාල්දේවිය පැමිණිම සතුටු විය හැකි කරුණක් බවයි. එසේම උතුරත් දකුණත් යා කරන යාල්දේවිය යාපනය දක්වා යන දිනය තෙක් කවුරුත් බලා සිටින බවත් කීවේය.වවුනියාව මහ දිසාපති පී. එස්. එම්. චාල්ස් මහත්මිය කතා කරමින් පැවසුවේ තම බල ප්‍රදේශයේ බිම් බෝම්බ ඉවත් කර ඇති බැවින් දුම්රිය මාර්ගය පමණක් නොව ප්‍රදේශයේ අනෙකුත් සංවර්ධන කටයුතු ද ඇරැඹීමට දැන් කාලය එළඹ ඇති බවයි.මෙම උත්සව සභාවේදී වන්නි ශ්‍රීලනිප සංවිධායක පේ‍්‍රමරත්න සුමතිපාල දුම්රිය සාමාන්‍යාධිකාරී බී. ඒ. පී. ආරියරත්න ඇතුළු තවත් පිරිසක් කතා කළ අතර එම අවස්ථාවට දුම්රිය සැලසුම් අධ්‍යක්ෂ විජය සමරසිංහ, වාණිජ අධිකාරී ජී. ඩබ්ලිව්. සිසිර කුමාර ඇතුළු සිංගර් ආයතනයේ විශාල පිරිසක් සහභාගි වූහ.තාණ්ඩිකුලම් සිට ඕමන්තෙ දක්වා දුම්රිය මාර්ගය ඉදිකිරීමට රුපියල් මිලියන 500 ක් වැය කර ඇති අතර ඉන් රුපියල් මිලියන 450 ක් දුම්රිය දෙපාර්තමේන්තුව ද මිලියන 50 ක් යුද හමුදාවෙන් ද දරා ඇත. මාර්ගයේ බිම් සකස් කර දීම සම්පූර්ණයෙන්ම යුද හමුදාවෙන් සිදු කර ඇත. ඕමන්තෙ දුම්රිය ස්ථානය ඉදි කිරීම සිංගර් ආයතනය මඟින් දරා ඇති මුදල රුපියල් මිලියන 10 කි.උතුරේ ජනතාවට ඕමන්තේ දක්වාම දැන් දුම්රියෙන් යා හැකිය. යාල්දේවිය පමණක් නොව තවත් දුම්රිය රැසක්ම දැන් ඕමන්තේ දක්වා දිනපතාම ගමන් කරයි.උතුරට යන දුම්රියෙන් යාපනයට - කන්කසන්තුරයට යා හැකි දිනය උදා වන තෙක් උතුරේත්- දකුණේත් සියලු දෙනාම බලා සිටිති.තාරක වික්‍රමසේකර (ඕමන්තේ සංචාරයකින් පසු) ඡායාරූප -දුෂ්මන්ත මායාදුන්නෙකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=af1106057</link>
    <topic>මුදල්වලට හිලව් වූ සහෝදරකම</topic>
    <author>රූපාන්ති බුලත්සිංහල</author>
    <content>කොල්ලකෑම්, කඩා වඩා ගැනීම් කරන්නේ නැති බැරිකමටද? නැති බැරිකම කියන්නේ හොරකම් කරන්න පෙළඹෙන එක ක්‍රමයක් ද? මේ හැම ප්‍රශ්නයක් අතර මිනිස්සු අතරමං වෙලා.ජීවත් වෙන්න ක්‍රමයක් නෑ කියලා හොරකම් කරන එක සුදුසුද? තමන්ගේ වෙර වීරියෙන් හොයාගෙන බත් කටක් කන එක කෙතරම් යහපත්ද? සමහරු අනුන්ගේ දේවල් පමණක් නොව තම සහෝදර සහෝදරියන්ගේ දේ පවා උදුරාගන්න පුරුදු වෙලා.ඒ කියන්නේ මනුස්සකම නොපෙනෙන ඈතකට ගිහිල්ලා. මේ සිද්ධිය වුණේ එකම පවුලේ සහෝදරයන් අතර.මේ පුවතේ සුලමුල කියෙව්වේ දිවයින පුවත්පත.උපතින්ම ගොළු වූ අක්කාගේ රන් ආභරණ හොරකම් කර උකස් කිරීමට මල්ලී පෙළඹුණේ නොසිතූ ලෙසයි.මල්ලී සහෝදරකම ගැනවත්, එහි ඇති බරපතළකම ගැනවත් නොසිතීය. ඔහු කල්පනා කෙළේ මුදල් සොයන මඟක් පමණි. ඔහුට අවශ්‍ය වූයේ මුදල් පමණි.සහෝදරියගේ ආබාධිත තත්ත්වය ගැනවත් සිතීමට ඔහුට වුවමනාවක් නොතිබුණි.ඔහුට අවශ්‍ය වූයේ අනුන්ගේ මුදල් වලින් හෝ තම අවශ්‍යතාව සපුරා ගැනීමට පමණි.වර්තමානයේ මිනිසුන්ගේ ආකල්ප පටුය. තමා හැර අන් කිසිවෙක් ගැන සිතීමට ඔවුන්ට වෙලාවක් නැත. ආත්මාර්ථය පරාර්ථය පරයා රජ වී ඇත.තමන් ගැන සිතන වෙලාවෙහි අනුන් ගැනත් සිතීමට පෙළඹීම වඩාත් උතුම්ය. මමත්වයෙන් ජීවත් වනවාට වඩා පරාර්ථයෙන් අනුන් දෙස බැලීම වඩාත් යහපත්ය.ආබාධිත කෙනකුට උදව් පදව් කිරීම ඉතාමත් උතුම් කරුණකි.ආබාධිත පුද්ගලයකුගේ දෙයක් සොරා ගන්නේ කුමන සිතකින්ද? නැතිනම් එය උකසට තබා මුදල් ගන්නේ කුමන අරමුණකින්ද?ජීවිතය යනු අනුන්ට උදව් පදව් කරමින් අර්ථවත්ව ජීවත්වීම විනා අනුන්ගේ දේ කඩා වඩා ගැනීම නොවේ.කෙනකුගේ දෙයක් කඩා වඩාගෙන ජීවත්විය හැක්කේ හිස් මිනිසකුට පමණි. පිරිපුන් මිනිසකුට හැකි වන්නේ අන් අයට සහයෝගීත්වයක් දැක්වීම පමණි. ජීවත්වීමට මුදල් අවශ්‍යය.එහෙත් මුදල් නිසා ජීවත්වීම මිනිස්කමට නුසුදුසුය. මේ නිසා තම වෙර වීරියෙන් ඉපයීමට මිනිසුන් උත්සහ ගත යුතුය. වර්තමාන සමාජයේ සාර ධර්ම අද අඩුවෙමින් පවතින්නේ ආර්ථික අර්බුදය නිසාය.සාරධර්ම සුරැකීමට අතළොස්සක් වුවත් පෙළ ගැසීම වටී. ජීවිතය යනු අපට ඕනෑ විදිහට කටයුතු කිරීම නොව සාර ධර්ම වලට අනුගතව ජීවත්වීමය.තම ගොළු සොයුරියගේ රන් ආබරණ උකස් කළ සොයුරකු ගේ සාරධර්ම කොහිද යන්න ප්‍රශ්නයකි. මුදල් නැති විට කාගේ හෝ දෙයක් උකස් කිරීම ජීවිතයේ යථාර්ථය නොවේ.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=af1106058</link>
    <topic>මහ පෙළොවත් අපේ සිරුරත් එක වගේ!</topic>
    <author>අරුණි මුතුමලී</author>
    <content>පාන්දරම අවදි වුණාම හිතට වගේම ගතටත් හරිම සුවදායකයි. දවස මදිවෙන්නෙත් නෑ. කාලය ඕනෑතරම් තියෙනවා වගේ. හිරු එළිය මූණට වැටෙන්න ඔන්න මෙන්න තියෙද්දි අවදි වන විට ලෝකයේ කලබලකාරී බවට වඩා පුදුමාකාර නිවුණු නිහඬ බවක් ඒ හිමිදිරිය උහුලනවා. පා සලඹ සැලෙන්නා වගේ එන රෑහි නාදය ඒ නිහඬතාවේ ගැඹුර තියුණු කළා. දෑස් පියාගෙන මොහොතක් ඒ හඬට සවන් දෙද්දී අනන්තයට විහිදෙන ඒ නාදය සොයාගෙන යන්නත් හිතෙනවා. දියදම් දිනිතියගේ මිහිරි ගී රාවය ඒ තරම්ම ආකර්ශනීයයි.මදුරු දැලින් රිංගාගත් මම සාලයට ආවා. බිමටම වන්නට සවිකළ ජනෙල් පියනක් හීන් සීරුවේ විවෘත කළා. හිවුඩු පිපෙන සීතල සුළං රැල්ලක් මොහොතකට ගතේ වෙළිලා ඈතට ඇදුණා. එයින් ප්‍රබෝධවත් වුණු සිත ලොකු හුස්මක් ඉල්ලා සිටියා. හිරිකඩ පිරුණු වාතය නාස්පුඬු දවන තරම් සීතලකින් පෙනහලු ගර්ත ඇතුළටම ඇදුණා. ඒ නැවුම් සීතල හුස්ම පොද කෝටි ප්‍රකෝටි සංඛ්‍යාත සෛල කරා විහිදිලා නව ජීවයක් දුන්නා වගෙයි මට දැනුණේ. ඒ එක්කම මගේ හිත මගෙන්ම ප්‍රශ්නයක් ඇහුවා. “මේ හුස්ම පොද ඇත්තටම මගේද?”පිළිතුරක් සොයන්නට ඉහළට යොමුවුණු මගේ දෑස් දිහා පහන් තරුව බලා සිටියේ තවත් තරු පිරිවරාගෙන. මේ හුස්ම පොද මට දුන්නේ අපේ අඹ ගහෙන්ද? සිංහරාජයේ උසම උස හොර ගහකින් ද නැත්නම් ඇමසන් වනාන්තරේ අපි නොදන්නා පුංචි පැළෑටියකින් ද? මා ළඟට එන්න පෙරත් මේ හුස්ම පොද තව කාටහරි ජීවය දුන්නද?මගේ සිත බර වුණා. දෑස් පොළොවට නැමුණා. ඒ හුස්ම ගත්තේ එහා ඕවිටේ පඳුරු අස්සේ සැඟවුණු පුංචි හා පැටියෙක්ද? නැත්නම් ඌ ගොදුරු කරගන්නට කුරුමානම් අල්ලන වල්බාවෙක් ද? මගේම අම්මාද? තාත්තාද? නෑ මම දන්නේ නෑ.ඒත් ඒ හුස්ම මගේ කේශාන්තයේ සිට පාදාන්තය දක්වාම ජීවය ලබාදුන් බව නම් හොඳටම දැනෙනවා. මට ඉබේටම සුසුමක් හෙළුණා. එයත් මගේ නාස්පුඬුවලින් මිදෙද්දීම අයිතිකාරයෙක් නැති වායුගෝලයට මුසුවුණා. හැබැයි මම එක දෙයක් දන්නවා. වාතලයේ විසිරුණු ඒ හුස්ම පොද අපේ කටරොලු මල් වැලේම නූනත් මේ ලෝකේ කොහේ හරි ගහක වැලක කොළයක පූටිකා අස්සේ හැංගෙනවා. ඒත් ඒ ගහටවත් වැලටවත් ඒකට අයිතියක් කියන්න බැහැ. මොකද ඒ හුළඟ අපි ළඟ දැවටුණත් සුවය විඳගන්නවාට වඩා අයිතියක් කියන්න අපට බැරි නිසා.මගේ දෙපා මිදුලට ඇවිත් බව දැනුණේ හිරු එළියට දිලිසෙන්න පෙරුම්පුරාගෙන උඳුපියලිය මත රැඳිච්ච පිනි බින්දු දෙපතුල් පසාරුකරන තරමේ සීතලක් දෙමින්ම තැලිලා පොඩිවෙලා විසිරුණාමයි. ඒ පිනිබින්දු කොහෙන්ද? මහවැලියෙන්ද? නයිල් ගඟෙන් ද? හිමාලයෙන් ද? නැත්නම් පොළොව ඉරිතලන තරම් අව්වේ වැඩ කළ කම්කරුවකුගේ ඩාදිය කඳුළු ද? නැත්නම් කාගෙහරි .. ඊ.... නෑ.. නෑ.. මම දන්නේ නෑ. අපි කවුරුවත්ම දන්නේ නෑ.ඒ හුස්ම පොද, ඒ පිනි බින්දුව සමහරවිට අපට වඩා ගොඩාක් කල් මේ ලෝකේ පුරා සැරිසරනවා වෙන්නැති. ගහ කොළවල සතා සීපාවුන්ගේ වගේම ඇසට පෙනෙන නොපෙනෙන ජීව අජීව හැම දේකම රහස් දන්නවා ඇති. ජීවත්වෙන අපි අතර හඳුනන නොහඳුනන හැම දෙනාවම එකට බැඳ තබනවා වගේම අතීතයේ මියැදුණු හැම ධාතුවක්මත් අනාගතයේ උපදින හැම දෙයක්මත් එකම දම්වැලක පුරුක් වගේ බැඳ තබන්නත් ඒ හුස්ම පොදට පුළුවන්. ඒ පිනි බින්දුවටත් පුළුවන්.සරාස්.......ඩිහ්..ඒ සද්දෙට මම තිගැස්සුණා. ඉදිරුණු පොල් අත්තක් ගහ මුලටම වැටුණා. ඒකෙන් කලබලවුණු කොරවක්කෝ බඩවැටි දිගේ කෑගහන්න පටන් ගත්තා. තුරුමුදුන් රන්වන් පාටින් බබළමින් කලබලකාරී අලුත් දවසක් උදාවුණා.”ඔහොම නුපුරුද්දෙ පින්නේ ඉන්න එපා.. සෙම ඇවිස්සෙයි” කිරි ජෝගුව අතටම ගෙනත් දුන් ආච්චි කීවා. උණු උණුවේ දුම් දමන කිරි ජෝගුව දෙස බලා ඉන්නකොට මට මතක් වුණේ ආහාර දාම ආහාර ජාල ගැන පොඩි කාලේ ඉගෙනගත් හැටි.”ආච්චි” කුස්සියට යමින් සිටි ආච්චි මගේ හඬට ආපහු හැරුණා.”ආච්චි දන්නවද අපි මේ බොන්නේ මොනවද කියලා?””ආ.. නෑ පුතේ ඔය පිටි කිරි නෙවෙයි එළකිරි””ඒ ගැන නෙමෙයි මම කිව්වේ සරල ආහාර දාම ගැන. ඉර එළියට වැඩෙන තණකොළ කාලා ඒ පෝෂණයෙන් එළදෙනට එරෙන කිරි තමයි අපිත් බොන්නේ.””අනේ මන්දන් නෑ... ඔය දැන් කුණුගොඩවල් ගානේ ඉන්න එළදෙනුන්ටත් පැටව් හම්බුණාම කිරි එරෙන්නේ” කියාගෙන ආච්චි කඩිමුඩියේ කුස්සියට ගියේ අද දසසිල් මෑණියන්ට දනට ආරාධනා කරලා තිබුණ නිසා වෙන්න ඕනේ.අම්මා වීදුරු මල්ලක් ගෙනවිත් ගේට්ටුව ගාව තිබ්බේ තාත්තාට යමක් කියන ගමන්. “අනේ අර කැඩිච්ච ටයිල් කෑලි ටික ඒක මට උස්සන්න බෑ. ඔයා ගෙනත් තියනවද මෙතැනින් වෙන්කරලා තියෙන්නේ.””ආ.. අද කුණු ට්‍රැක්ටරේ එන දවස නේද? හොඳයි වෙන් කරල තියපු එක.” එහෙම කියමින් තාත්තා පිළිකන්න පැත්තේ ටයිල් කෑලි එකතු කරපු තැනට ගියා.ටිං... ටං..... ත්‍රීවීලර් සද්දයත් සමඟම සීනුව නාද වුණා. මෑණියෝ වෙන්නැති” ආච්චි කාටත් කලින් ගේට්ටුව ළඟ.මැදි වයසේ අගිස්සටම ගියත් ඉතාම ප්‍රියමනාප පෙනුමක් ඇතිව කිරිගරුඬ පිළිමයක් වගේ පනවපු ආසනේ ශාන්තව සිටින මෑණියන් දැකීමත් සැනසීමක් වගේ.මුහුකුරා ගිය දැනුම් සම්භාරයෙන් පුළුවන් තරමක් සරලව පැහැදිලිව ඉතා සංයමයෙන් අපට බෙදා දෙන්න කිසිම ලෝභයක් දක්වන්නේ නෑ. ඒ නිසයි මෑණියෝ පුළුවන් තරම් කල් ඇතිව වඩිනවාට අපි කැමති. ඒ බව මෑණියොත් දන්නවා.”අපේ මෑණියෝ මට මේ සමහර දේවල් තේරුම්ගන්න බෑ” උදේ සිටම සිතේ තෙරපුණු ප්‍රශ්න වැල මෑණියන්ගේ දෙපතුල ළඟ මම දිගහැරියා.මඳ සිනාවකින් යුතුව දයාබර බැල්මක් හෙළූ මෑණියෝ,”ලෝක විෂය අචින්ත්‍යයි ඒ ගැන හිතන්න එපා කියලා බුදුහාමුදුරුවොම දේශනා කර තිබෙනවනේ””මේ දේවල් අපේ නොවේ නම් අපි මොකටද ඒවා රකින්නේ?” මගේ ප්‍රශ්නය ආත්මාර්ථකාමී වැඩිද කියලා හිතුණේ ඇහුවට පස්සේ.”හුස්ම පොද, පිනි බින්දුව විතරක් නෙවෙයි අපිත් අන්තිමට අපේ නෙවෙයිනේ. ඒත් අපි අපිව රැකගන්නේ නැද්ද?” මෑණියෝ අනන්ත වූ බැල්මකින් මා දිහා බලා සිට ආයෙත් පටන් ගත්තා.”මහ පොළොවත් අපි වගේමයි. අපේ ශරිරයේ අතට හසුවන රළු ගුණය නැත්නම් පඨවි ගුණය තියෙන නිසානේ අපව මෙහෙම හැදිලා තියෙන්නේ. අපිට උණ ගැනෙන්නේ තේජෝ ගුණය වැඩි වුණාම. මහ පොළොවත් ඒ වගේ රත්වුණාම අසනීප වෙනවා.” එහෙම කියූ මෑණියෝ දසන් නොදක්වා මඳ සිනාවකින් ඇහුවේ තේරුණා නේද කියල වගේ.”මහ පොළොවේ ගංගා ඇළ දොළ වගේ අපේ ඇඟේත් රුධිරය ගමන් කරනවා. මහා වනාන්තරවලින් හුස්ම දෙන්නේ හරියට අපේ පෙනහලු වගේ. වගුරු බිම්වලින් මහපොළොවේ තෙතමනය තියා ගන්නවා වගේ අපේ වකුගඩු ක්‍රියා කරන්නේ. ගල්කුළු ගිරිකුළුවලින් පොළොවට හයිහත්තිය දෙනවා වගේ අපේ අස්ථි පංජරේ අපේ ශරීරය දරාගෙන ඉන්නවා. ඉතින් අපේ පුංචි ලේ නහරයක් හිර වුණොත් හරි වකුගඩුවක් නරක් වුණොත් හරි පෙනහල්ලක් දිය වුණොත් හරි මොකද වෙන්නේ ඒවා අපේ නෙවෙයි කියලා අතහැරලා ඉන්න පුළුවන්ද?””එහෙමයි” ආච්චි දොහොත් මුදුන් කරලා ආයෙත් හරිබරි ගැහුණා.”මහපොළොවේ ආයුෂත් එක්ක බලද්දි අපේ ජීවිත කොයි තරම් කෙටියිද?” තාත්තා සුසුමකට වචන මුසු කළා.”හරියට නිමේෂයක් වගේ. ඒත් ඒ නිමේෂ ගොඩක් එකතුවෙලා කරන දේවල් නිසා මහ පොළොව කාටවත්ම නැති වෙන්නත් පුළුවන්. අර හුස්ම පොද, පිනි බින්දුව අතීතයේ ඉඳන් කැරකි කැරකි අනාගතයට යනවා. වගේම, අතීතයේ මහ පොළොවට වා තලයට, ජලදහරට කරන අපරාධයකුත් කැරකි කැරකි අනාගතයට එනවා. හරියට කකුලේ ඇනෙන කට්ටක විස උඩුදුවනවා වගේ.”පින් පව් වුණත් එහෙමනේ” අම්මාට කියවුණා.”අපිට පුළුවන් ද අපේම ලේ නහරයකට විස එකතු කරන්න. අපේම පෙනහැල්ලක් විෂ වායුවෙන් පුරවන්න. මහ පොළොවේ ඔහේ ගලා යන ගඟකට ඇළකට විෂ එකතු වුණාම ගස් කොළන් කපලා දැම්මාම වගුරු ගොඩ කළාමත් ඒ වගේ තමයි.”අවසර මෑණියෝ” මල්ලි කට ඇරියා. ආච්චි වහාම හැරිලා බැලුවා. ඒත් ප්‍රශ්නය ඉදිරිපත් වුණා.”එතකොට නහර අයින් කරලා, වකුගඩු ඉවත් කරපු අයත් ඉන්නවනේ” අම්මයි තාත්තයි මුහුණින් මුහුණ බලාගත්තා. මෑණියෝ කරුණාබර බැල්මක් සමඟ සිහින් සිනාවකින් මුහුණ සරසාගෙන ඇහුවා “ඒ අය සම්පූර්ණ සනීපෙන්ද? ලෝකේ උතුම්ම ලාභය නීරෝගීකම. ඒක අපට විතරක් තිබුණාට මදි. අපේ වටපිටාවටත් තියෙන්න ඕන. අපි ආශ්‍රය කරන අයට අපේ ගෙවල් දොරවල වගේම කැලේ ඉන්න සතා සීපාවාට, ගහට කොළට වගේම ඇළ දොළ පවා නිරෝගීව තිබුණොත් විතරයි අපටත් නිරෝගීව දිගටම ඉන්න පුළුවන්. කොටින්ම කීවොත් මේ මිහිකත කියන අම්මා නිරෝගී නම් තමයි දරුවෝ වගේ ඉන්න අපිත් ඇත්තටම නිරෝගී වෙන්නේ” මෑණියෝ හිස සැළුවා.මල්ලි එහෙට මෙහෙට හැරී “එහෙමයි” කියා කීවෙ සතුටින්.”පොසොන් මාසේ වැදගත්කම දන්නවානේ” පිරුණු මුහුණින් මෑණියෝ විමසුවා. “මිහිඳු මාහිමියන් දේවානම්පියතිස්ස රජ්ජුරුවන්ට කීවෙත් මේ මහ පොළොවේ මිනිසුන්ට වගේම හැම සතා සීපාවෙකුටම නිදහසේ ජීවත් වෙන්න අයිතිය තියෙනවා කියලයි. රජ්ජුරුවන්ට වුණත් මිහිතලයේ බාරකාරයා මිස පාලකයා වන්න බැහැ. සොබා දහම එහෙමයි.”කතාව අහන්න කොපමණ ආසාවුණත් ආච්චිත් අම්මාත් මුළුතැන්ගේ පැත්තට ගියා. මෑණියෝ ආපසු පටන් ගත්තා.”මහ පොළොව වගේ අපේ ශරීරයේ ඇස්, කන්, නාසාදී පසිඳුරන් හරියට විවිධ ආශාවන් තිබෙන අය වගේ. ඒ වයේ ඉමක් කොනක් නෑ. සපුරන්න ගියොත් ලෙඩවල නිමාවකුත් නෑ. හරියට දිව පිනවන්න වැඩිපුර කෑවාම වගේ. වැඩිපුර වැඩ කළත් ලෙඩ වෙනවනේ. ඒ නිසයි පමණ දැනගෙන හැමදේම මධ්‍යම ප්‍රතිපදාවට අනුව කරන්න කියන්නේ. අර හුස්ම පොද පිනි බින්දුව විතරක් නෙවෙයි. මේ හිස් බවින් වෙන්වුණාට මුළු විශ්වයම එකට එක බැඳිලා තියෙන්නේ. සමහර විට අපිට පෙනෙන දේවලින් සමහර විට නොපෙනෙන දේවලින්. ඒ නිසා කොතනින් පුරුකක් නැතිවුණත් ඒ දම්වැලට හානි වෙනවා. ඒ නිසයි අපේ ශරීරය රකිනවා වගේ හැමදේම අපේමය කියලා හිතලා රැකගන්න ඕනේ.” මෑණියෝ හිස සලා කීවා.”අවසර දානේ පිළිගන්න වෙලාව“ අම්මා ආපසු පැමිණ මෑණියන්ට ආරාධනා කළා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=af1106059</link>
    <topic>අප හැර ගිය හේමා</topic>
    <author>ජේ. ශීලා වික්‍රමරත්න</author>
    <content>හැත්තෑව දශකයේ මා ලේක්හවුස් ආයතනයට පැමිණියේ නවයුගය උප කතුවරියක වශයෙනි. ඒ අසල වූ දිනමිණ කර්‍තෘ මණ්ඩලයේ සිටි හේමා ගුණවර්ධන වෙත පළමුව මා සමීප වූයේ මගේ ආධුනික බව අකා මකා යැවෙනු ඇතැයි සිතාය. හේමා මගේ නම කුමක්දැයි ඇසූවිට මම නම කීමි.”ඔයා දිනමිණ ළමා පිටුවට නිතරම ලියුවානේ. මට ඔයාගෙ අකුරුත් මතකයි.” කියූ ඇය මගේ නමේ මා සඳහන් නොකළ මුල අකුර ද මතකයෙන් පැවසුවාය. මගේ ඡායා රූපයක් ද “දක්‍ෂ ළමයි” තිරයේ පළවූ බව ඇය සඳහන් කළ විට ඒ මතකය ගැන මම පුදුම වීමි. ඒ පනහේ දශකයේය. අද අපෙන් මේ වියෝ වී ගියේ එදා අප ළමා පිටුවට ලියූ පුංචි ලිපි සකස් කළ හේමා ගුණවර්ධන බව අප දැනගත්තේ එසේය. මගේ පමණක් නොව එදා පනහේ දශකයේ ළමා පිටුවට ලිපි සැපයූ බොහෝ දෙනෙකුගේ නම් ඇගේ මතකයේ තිබුණ බව මා දැනගත්තේ ඇයට සමීප වූ පසුවය. මෙය අපට ද වැදගත් පාඩමක් විය.හේමා උපන්නේ1924 වසෙර්ය. ඒ බොහෝ ලේඛක ලේඛිකාවන්ට නිජ බිම වූ ගම්පහ දිස්ත්‍රික්කයේය.ගම්පහ සිරි කුරුස විදුහලින් උසස් පෙළ සමත්ව කොළඹ සරසවියට ඇතුළු වූ ඇය අධ්‍යාපන කටයුතුවල යෙදුනේ, සෞන්දර්ය අංශය වෙත ද අවධානය යොමු කරමිනි.හේමා චිත්‍ර කලාවද හැදෑරුවාය. ඒ හේවුඩ් කලායතනයෙනි. විශ්ව විද්‍යාල අධ්‍යාපනයෙන් පසු ගුරු වෘත්තියට යොමු වූ ඇය පාසල් කිහිපයක සේවය කළාය. අමුතුම ශෛලියක් ගත් ඇගේ චිත්‍ර ඉහළ මට්ටමකින් අගය කෙරින. එවකට දිනමිණ ප්‍රධාන කර්තෘව සිටි පියසේන නිශ්ශංක මහතාගේ ”වදුල” ග්‍රන්ථයේ පිටකවරය ද ඇගේ නිර්මාණයක් විය.හේමා ගුණවර්ධන නිළියක බවද බොහෝ දෙන දන්නේ නැත. සැළලිහිණි සන්දේශය නමින් එකල නිෂ්පාදිත වේදිකා නාට්‍යයේ ද ඇය රඟපෑවාය.හතළිහේ දශකයේ මුලදී දිනමිණ කර්‍තෘ මණ්ඩලයට බැඳුන ඇය කාන්තා ළමා පිට සංස්කරණය කළා පමණක් නොව කතුවැකියද වරින් වර ලියූවාය.හේමා ගුණවර්ධන 1984 දී ලේක්හවුසියෙන් සමුගත්තාය. ඉන්පසු විජය පුවත්පත් ආයතනයට සම්බන්ධ වී ආධුනික පුවත්පත් කලාවේදිනට ගුරුහරුකම් කියා දුන්නාය.2008 දී ජනමාධ්‍ය පදනම මගින් පිරිනැමුණ සම්මානයද ලැබූ ඇය විටින් විට පුවත්පත්වලට විවිධ ලිපි ලියුවාය. හේමාගේ වියෝවෙන් දුකට පත් වන අය අතර සන්‍ධ්‍යා, රවි සහ නිලූ යන දූ දරුවෝද වෙති.ජේ. ශීලා වික්‍රමරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=as1106059</link>
    <topic>මගෙ අම්මා මට සියල්ල දීලා යන්ඩ ගියා</topic>
    <author>උපාලි සමරසිංහ</author>
    <content>මගෙ අම්මා මට සියල්ල දීලා යන්ඩ ගියාප්‍රවීණ ජන කලාකරු රෝහණ බැද්දගේසැබෑ ගායනාව කැටි කැර ගත් මෙවැනි ජන ගී ඇසුරින් නිර්මාණ බොහොමයක් කළ ප්‍රවීණ ජනකලාකරු රෝහණ බැද්දගේ ඇත්තටම අව්‍යාජ ගැමියෙකි. ඔහුගේ ගී අහුර විමසන විට අපට පැහැදිලිව පෙනී යන කරුණ නම් ඒවා එක්තරා ගැමි ජන විඥාන රටාවක ගමන් කරන බවය.මේ අපූරු රසය ඔහු තුළ උපන්නේ කෙලෙසක ද? හද්දා පිටිසර දුෂ්කර ගමක ජීවත්ව මහ පොළොව සමඟ පොර බදා දරුවන් රැකි ඒ දයාබර මෑණියන් නිසාය. අපි ඒ පවත් ඔහුගෙන්ම අසමු.මගෙ අම්මා හපුඅච්චිගේ එලිසාහාමි. හොරණ - පාදුක්ක පාරේ මීවනපලාන ඇගෙ ගම. තාත්තා නෝමිස් බැද්දගේ. කෘෂිකර්මාන්තයෙන් ජීවත්වූ කෙනෙක්. ඒ කාලෙ අය නම් කියන්නේ ගොවිතැන් බත් කළා කියලයි.තාත්තගෙ ගම් පළාත උඩුව. මහ විශාල ගමක්. වෙල්යාය, ඔය, ලන්ද, කඳුවැටිවලින් පිරුණු ලස්සන ඒ වගේම අතිදුෂ්කර ගමක්. අපේ තාත්තගෙ ගේ තිබුණෙත් පොඩි කඳුවැටියක් ඉස්මත්තෙ. අපෙ පවුලෙ අක්කලා දෙන්නයි අයියයි මායි මල්ලියි වශයෙන් දරුවන් 5 ක්. මට මතකයි පුංචි සන්දියෙ මුලින් අකුරු කරන්ඩ මං උඩුව කනිටු විදුහලට දැම්මා. සරමයි බැනියමයි අන්දවලා අම්මා කීවා “ලොකු මහත්තයා අහන දේවලට හරියට උත්තර දෙන්න.අකුරක් කියෙව්වොත් ශබ්ද නඟලා කියන්ඩ” කියලා. බුලත් අතක් අරගෙන මං ඒ විදියට අම්මත් එක්ක ඇඩ්වින් මුල් ගුරුතුමා ළඟට ගියා. ගිහින් වැන්දා. මට අවුරුදු 3 ක් විතර ඇති. අහපු දේවලට පැකිලීමක් නැතිව උත්තර දීගන්ඩ හැකිවුණා. රෙදි කෝට් ඇඳලා බොහොම තේජාන්විතව හිටි එතුමා මාව පංතියකට දැම්මා.අපේ ගෙදර යසෝදරාවත, වෙස්සන්තර ජාතකය, ගණදෙවි හෑල්ල වගේ පොත් තියෙනවා. ඒ විතරක් නොවේ අම්මා නිතරම මේ පොත්වල කවි ගෙදර ගායනා කළා. ඉතාම මිහිරට ශ්‍රැතියට ඒ ගායනා සිදුවුණේ. ලෝවැඩ සඟරාවෙ කවි ඉස්කෝලෙ යන්ඩත් පෙර අපට පාඩම් හිටියෙ ඒ විදියට. අම්මා හොඳ ගෙවිලියක්.ඈ වගා කරන ගොවිතැන් කොටු 36 ක් තිබුණා මතකයි. මේවායින් ගොඩාක් කොටුවල වගාව වුණේ බුලත් වගාව. එළවළුත් අම්මා වගා කළා. පුංචි කාලෙ ඉඳන්ම අම්මා අපට කැත්ත උදැල්ල හුරු කළා. පිරිමි දරුවො හැමෝටම පුංචි උදලු කෙටි අම්මා හදලා දුන්නා. පාසල් නිවාඩු කාලෙදිත් පාසල අහවර වීමෙන් පසුවත් අපි ඒ කොටුවල වැඩ කරන්න ඕනෑ. කුඹුරුවල වැඩ කරගත්තේ අපි අපිමයි.අපෙ අම්මා ඉතාම දුර්ලභ කවි ගී වලින් තමයි දරුවන් වුණත් නැළෙව්වෙ. ඇගෙ දරු නැලවිල්ල හරිම අපූරුයි. අපෙ පොඩි මල්ලි නළවන කාලෙ මට මතකයි ඈ කියන නැළවිලි.මේ කවි වගේම “පුංචි අම්මා සීදේවි, වළලු ජෝඩුවක් දේවි” වගෙ පැරැණි විශිෂ්ට ගායනා ඈ බොහෝ විට කළේ. අපේ ගේ වරිච්චි ගහලා පොල් අතු වහල තිබු තැනක්. ඒත් අම්මගෙ හිත හරිම පොහොසත්.අපි පුංචිම සන්දියෙ අපේ තාත්තා නැතිවුණේ. ඒත් දරුවන් හදාගෙන කාටවත් අත නොපා අම්මා දරුවන්ව වැඩුවා. ඒ වගේම ඇය හරිම සැරයි. අපේ කුඹුරුවල වැඩ කළේ අම්මා හා දරුවන් වන අපි විතරයි. ගොයම් පැළ සිටුවීමේ සිට අස්වනු නෙළීම දක්වා කාර්යයන් සියල්ල අම්මා තනිවම අපත් කැටුව කළා. ඒවායින් හෙම්බත් වූ බවක් කවරදාවත් පෙන්වූවෙත් නෑ.(සයිමන් නවගත්තේගම ලියු “සාගර ජලය මදි හැඬුවා ඔබ හන්දා” නවකතාවේ එන හීන්කෙල්ල මගේ මතකයට නැඟෙයි. ඇය ද සමහර තැනක මෙවැනි උත්සාහයක් ගෙන තම කුඹුරු වගා කළ හැටි එහි නිරූපණය වී තිබේ.)තාත්තගේ නැතිවීමෙන් පස්සෙ ගේ ඉදිරිපිට පරම්පරාවෙන් ලැබුණු රේස් කරත්තෙ දිරාපත් වෙමින් තිබුණා අප ලොකු මහත්වන තුරුම. මහ උඩුව ශ්‍රී නාරායන දේවාලයට අම්මා නිතර ආවා ගියා. පන්සල් ගියා. නමුත් පසු කාලයක තමයි නියම උවැසියක් වන්නෙ. පාරම්පරික උරුමයෙන් ඒ දේවාලයේ කපුකම අපේ පිය පාර්ශ්වයට තිබුණෙ. තවමත් එහෙමයි.ගෙදර එළ වැස්සියන් සිටි නිසා අපේ ගෙදර මස් ඉවුණෙම නෑ. හාල්මැස්සන්, කුම්බලා කරවල වගේ දෙයක් දවල් බතට තිබුණා. මේ ගමේ ගැහැනු පිරිමි කවුරුත් කවිකමට දක්ෂයි. නොයෙක් වැඩපළ කරන අතර ගමේ ගැහැනු පිරිමි කවි කීවා මගෙ අම්මත් එහෙමයි. බොහොම උපහැරණ තිබෙන උපදේශාත්මක කවි.මට මතකයි අවුරුදු 14 - 15 කාලෙ මහ වැසි වැටිලා ඇළ උතුරා පිටාර ගිය දවසක මාත් දියබුං ගහලා කොල්ලොත් එක්ක දහවල් 1 - 2 වෙනකම් නෑවා. ඇස් රතු වෙලා ගොරොක් මද වගේ. අම්මා මේ වගේ වැරැදි කළාම වේවැල මැදගෙන ඉන්නෙ. මගෙ වාසනාවට ගෙදර යන විට අපේ කවුරුන් හරි වැඩිහිටියෙක් ඇවිත් හිටියා. නැත්නම් එදා පලු දානකම් ගහනවා.පස්වැන්නෙන් පස්සෙ අම්ම මාව ගමේ ඉස්කෝලෙන් අස් කරලා තක්ෂිලා මහ විද්‍යාලයට දැම්මා. අම්මා කේන්දර විශ්වාස කළා. කවුරුන් හරි නැකැත්කරුවෙක් කීවාද දන්නෙ නෑ ඇය මට උගන්වන්ඩ විශේෂ මහන්සියක් ගත්තා. ගෙදර අනෙක් දරුවන්ට වඩා මාගේ අධ්‍යාපනය ගැන ඇය සොයා බැලුවෙ මට ගමනක් තිබෙනවා කියලා විශ්වාස කළ නිසා කියලා පසු කාලයක අම්මා කීවා.අපෙ කුඹුරුවල වැඩ අප කරගත්තෙ තනිවමයි කියලා මා කලිනුත් කීවනෙ. වගා කිරීම මාරුවෙන් මාරුවට කරන කුඹුරු වුණත් අම්මගෙ වාරය එයා අත්හැරියෙ නෑ. පුංචි උදලු කෙටි අරන් අපිත් අම්මත් හරි හරියට වැඩ. අම්මත් කුඹුරු කෙටුවා. රබර් වත්තේ කිරි කපන්ටත් ඈ වෙලාව කළමනාකරණය කරගත්තා. නැත්නම් පැන්ෂන් පඩියක හිමිකමක්වත් නැති අම්මා අපට පොත පෑන පැන්සල අරගෙන දෙන්නෙ කොහොම ද? වතුර කළගෙඩියක් අහළ පහළ ගෙදරකින් අරන් තමයි ඇය වගා බෝග කටයුතු කරන්නෙ. අපේ ගෙදරට හුඟාක් දුර තියෙන කොරටු පවා ඈ වගා කළා.දවසක් ඇඳිරිය බිම පාත්වෙන වෙලාවෙ අම්මා කීවා, ළඟ ගෙයකින් ගත් කළගෙඩිය පරිස්සමට ගිහින් දීලා වරෙන් කියලා. රබර් වත්ත උඩහ තිබුණු ඒ ගෙදරට ගිහින් කළගෙඩිය දීලා එන්ඩ හැරුණා විතරයි. මගේ කකුලේ යටි පතුල දෙබෑ වෙන්ඩම බෝතල් අඩියක් මතට කකුල හිටියා. පතුල කෑලි දෙකට වෙන් වෙන්ඩ තරම් කැපිලා. මං ළතෝනි ගහගෙන එතැනම ඉඳගත්තා.අම්මගෙන් පුංචි කාලෙ බිව් කිරි මතක් වුණා. මගෙ ළතෝනිය අහපු ගමන් අම්මත් මහ හඬ නඟමින් ඒ පැත්තට දුවගෙන ආවෙ පිස්සියක් වගේ. මව් සෙනෙහස කෙතරම් බලවත් ද කියලා මට තේරුණේ අම්මගෙ එදා හැසිරීම දැක්කාම. අයියත් එක්කාසු කරගෙන අම්මා මාව අරගෙන හැතැප්මක් දුර හොරණ ඕ. පී. ඩී. එකටම දිව්වා. ඒ කාලෙ තිබුණෙ බාහිර ප්‍රතිකාර කරන අංශය විතරයි. ටික දුරක් බක්කියකත් තියාගෙන ආවා මතකයි. දැන් වගේ හිරි වට්ටන නිර්වින්දන බෙහෙත් නෑ. අමුවෙන්ම කකුලෙ යටි පතුල මැහුවා. අම්මා මගේ ඔළුව තමන්ගෙ හැට්ටයට තියාගෙන හැඬුම්බරව හිටියා.සාමාන්‍යයෙන් කුඹුරුවලින් ආදායම් අඩු වෙච්ච කාලෙට අම්මා කිරි කපන්ඩ වවුලගලවත්තට ගියේ කුකුළත් අතේ අරගෙන. කොච්චර අමාරුකම් ආවත් බෙහෙත් සීට්ටුවක් ලියාගන්ඩ කොලුවන්ට ඉගැන්නුවාම ඇති කියන සම්ප්‍රදායික මත ඉක්මවා අම්මා සැරවැර වෙවී මාව ඉස්කෝලෙ ඇරියා. ගමේ ඉඳන් තක්ෂිලාවට හැතැප්ම 5 ක් දුර පයින්ම යන්න ඕනෑ. උදේ 5 ට අනිවාර්යයෙන්ම අම්මා අපව නැගිට්ටුවනවා. ශත 10 ක් දෙනවා.වෙලාවට පාසල් නොගියොත් කෝටු පාර. සමහර දවස්වලට අම්මාම කියනවා අද ඉස්කෝලෙ යන්ඩ ඕනැ නෑ පුතේ. මාත් එක්ක පොළට යන්ඩ වරෙන් කියලා. ඒ කියන්නෙ තමන්ගෙ වැඩ තමන්ට තනිවම කරගන්ඩ බැරිම වුණාමයි. විශේෂයෙන් බුලත් කඩන්න තිබෙන වෙලාවට. සීතලේ ගැහි ගැහී කුඩැල්ලො කඩ කඩා අපි ඉතින් බුලත් කඩනවා දවල් වනතුරුම. ඊට පස්සෙ බුලත් ගොනු කරනවා පාන්දර බුලත් තට්ටුව හදලා බුලත් අත් 100 ක් පමණ තිබෙන මේ මිටි ඔළුවෙ තියාගෙන අපි ඉරිදා පොළට යනවා. බොහෝ විට ඉස්කෝලෙ නොයා නවතිනවානම් ඒ සිකුරාදා දවස්වලට. අනෙකුත් කටයුතු අහවර කරලා පොළට ගෙනියන්ඩ වෙන්නෙ නිවාඩු දවස්වලට.අප මේවා තට්ටු වශයෙන් ඔළුවෙ තියාගන්ඩකොට අම්මා කියනවා අනේ මගේ පුතාලට රතනත්‍රයේ පිහිටයි කියලා. ඊට පස්සෙ අම්මා පොළට ගිහින් මේවා වෙළෙන්දියන්ට විකුණනවා. නැත්නම් ඈම වෙළෙන්දිය වෙලා විකුණ ගන්නවා කොහේ හරි කඩපිලක තියාගෙන. අපෙ අම්මා ආඩම්බරයි. කටකාරයි. සැරයි. කාගෙන්වත් උදව් පදව් පතන්නේ නෑ. ඒ නිසා ගමේ ගැහැනු ඇයට ‘මුලාදෑනියා’ කිවු බවත් මා දන්නවා.අපෙ අම්මා ළඟ පුදුමාකාර වැදගත් දේවල් තිබුණා. පුතේ ණයක් ඉල්ලන්න එපා. ණය නොලැබුණොත් ලැජ්ජයි. පුළුවන් තරම් අතට ලැබෙන දෙයින් පිරිමහගන්ඩ ඕනැ අම්මා නිතර කී කතාවක්. හිටි ගමන් අම්මා අපූරු ප්‍රශ්නත් අහනවා. දරුවො, උඹට අවශ්‍යතාවට මුදල් නෑ. උඹ ණයක් ඉල්ලනවා ද ? දන්නා කෙනෙක්ගෙන්. “ඔව්” මා කියනවා. ඒ ණය දෙන දවස ගැන පොරොන්දු වෙනවා ද? අම්මා අහනවා. “ඔව්. එහෙම නැතුව ණය ලැබෙන්නෙ නෑ මා කියනවා. හොඳයි එදාට නුඹට ඒ ණය මුදල දෙන්ඩ බැරි වෙනවා. උඹ මොකද කරන්නෙ හැංගෙනව ද? අම්මා අහනවා. පුළුවන් දවසක දෙනකම් මඟ හරිනවා.මා කියනවා. එහෙම වෙන්ඩ එපා පුතේ, උඹ පොරොන්දු වෙච්ච දිනටම ණය ගෙවන්න බැරිනම් උඹ එයාව එදාටම හමුවෙන්ඩ ඕනැ. බැරිකම ගැන කනගාටුව ප්‍රකාශ කරලා දෙන දවස කියන්ඩ ඕනැ. නැත්නම් වංචනිකයෙක් වෙනවා. බොරුකාරයෙක් වෙනවා. මේ වගේ වටිනා උපදෙස් අම්මා දුන්නා. අපේ අම්මා කියන්නෙ අපිට රසට උයා දෙන දෙයක් අගය කළාම “ගෑනු කාටත් උයන්ඩ පුළුවන් පුතේ” කියලා විතරයි.මුල් කාලෙදි මහ පොළොව එක්ක හැපි හැපී දරුවන් වඩපු අපේ අම්මට තම නිවන් ගමන සකසාගන්න නිතර පන්සල් යන්ඩ බැරිවුණා.ඒත් අවුරුදු 70 ක් විතර වුණාම එතුමිය තලගල විපස්සනා භාවනා මධ්‍යස්ථානයට නිතර ගියා. ඇය භාවනාවෙන් ඉතා ඉහළට ගිය බව එහි ප්‍රධාන ස්වාමීන් වහන්සේ වරක් මා සමඟ කියා හිටියා. අම්මා දවසක් දරුවො සියලු දෙනා තමා ළඟට කැඳවලා මෙහෙම කීවා.පුතේ, මං හරියටම ධර්මය තේරුම් ගත්තා. මං සියලු දේ අත්හැරියා. උඹලා හැමෝමත් මා අල්ලගෙන නෑ. උඹලා හොඳ පුරවැසියන් හැටියට දැන් ජීවත් වෙනවා. (ඒ වන විට අප සියලු දෙනාම වැඩිහිටියන්) මැරුණට පස්සෙ මං නම් පුතේ උඹලා පස්සෙන් එන්නෙ නෑ කීවා.තවත් දවසක් එතුමිය මෙහෙමත් කීවා.“දන්නා කෙනෙක් හිටියා. සියල්ල කියලා දීලා යන්ඩ ගියා. බොහොම අය දන්න දෙයක් නෑ. දන්න දෙයක් කියන්ට දන්නෙත් නෑ. හරියට දැනගත් කෙනා සේරමත් කියලා ඔන්න කැමැති කෙනෙක් මේ පාරෙන් එන්න කියලා පාරත් පෙන්නලා ගියෙ. කැමැති කෙනෙක් පලයල්ලා. නැත්නම් ඔහේ හිටපල්ලා කියලත් කීවා. අම්මා මේ විදියට කීවේ බුදුන් ගැනයි.අම්මා වගා බෝග කළා විතරක් නොවේ අපට අල ජාති, පලා වර්ග, ගෙඩි වර්ග (කොස් පොලොස්, දෙල්) කන්ට නිතරම උපදෙස් දුන්නා. ඇය හරිම සැර කාන්තාවක්. යමක් නියම කළොත් ඒක ඒ විදියටම සිද්ධ වෙන්ඩ ඕනෑ නිවාඩු කාලෙට අර උදලු මිටි අතට දීලා පලයල්ලා දවල් බත වෙනකම් රබර් වත්ත සුද්ද කරන්ඩ ඕනැ කියලා පිටත් කරනවා.අම්මගේ රටා පැදුරු හරිම අලංකෘතයි. ගල්ලැහැ පැදුරු විශිෂ්ටයි. අපේ වත්තෙ පන්විලක් තිබුණා. මං නැටුම් විභාගයට ලියනවා කියලා අම්මගෙන් රුපියල් 12 ක් ඉල්ලු වෙලාවෙ අම්මා දැනගත්තේ මා නැටුම් කරන බව. නැටුම් ගුරුවරයාට ගමේ තැනක් නොතිබු නිසා මුල් කාලෙ බාප්පා කෙනෙක් නැටුම් උගන්වන්ඩ යනකොට අම්මා විරුද්ධ වෙලා. ඒත් මේක අධ්‍යාපන කටයුත්තක් නිසා අම්මා රුපියල් 12 දුන්නා.මං නැටුම් විභාග සමත් වෙලා ගුරු පත්වීමක් අරන් නැටුම් ගුරුවරයා ලෙස හොරණ කුළුපන විද්‍යාලයට ගියෙ 1959 මාර්තු 3. මේ අතර ගමේ ගොයම් කයියට, කමතේ අඬහැරය පෑම වගේ සංස්කෘතික කාරණා මං කරලා ගමේ තොවිල් පළේ බෙර පද අතරටත් ගියා. අම්මා මේක දුටුවා. ඒත් ඈ විවේචනය කළේ නෑ.මහඋඩුව සුනන්දාරාමයට ගිහින් පාලි ඉගෙන ගන්ඩ මං මහන්සි ගත්ත වෙලාවෙ අම්මා සතුටු වුණා. ඒකෙ රාත්‍රි ඉංගිරිසි පාඨමාලාවක් කළා. වස් කාලයට මල්මුර පින්කම් තිබුණා. ඒවයෙත් මහන්සි වී වැඩ කළා. බණක් පිරිතක් තිබුණොත් වැරැදුවේ නෑ. අම්මා මේවාට මා දිරිමත් කළා. “පුතේ ජීවිතයේ හති වැටිලා මිනිසුන් නවතින්නේ පන්සලේ. මං හති වැටුණෙ උඹලා වෙනුවෙන්. මාත් පන්සලට එන්න ඕනෑ.” ඈ එහෙම කීවෙ අපේ කුදු මහත් කටයුතු ඉටුකරලා විශාල බලාපොරොත්තුවකින්.අම්මා රෙද්ද හැට්ටෙ ඉතාම පිරිසුදුවට ඇන්ද ගැහැනියක්. මං නැටුම් ගුරුවරයෙක් හැටියට හොරණ ඉඳලා ගාල්ල වලහන්දුව, පිළිමතලාව ගුරු විද්‍යාලයට, වැල්ලවාය මේ තැන්වලට මාරු වී යනකොට විවිධ තැන්වලින් කෑම බීම ගන්ඩ සිදුවුණා. එතකොට තමයි මට මගේ අම්මගෙ කිරි හොද්දෙ රසය මිහිරියාව තව තවත් දිවට දැනුණේ.මං නිවාඩු ගත්ත ගමන් ගෙදර දුවගෙන ආවෙ අම්මගෙ අතින් හැදුණු ඒ කිරි හොද්දත් එක්ක බත් කටක් කන්න.නැටුම් විතරක් නොවේ ඔබ සංගීතයට දක්ෂයි සංගීතය ඉගෙන ගන්ඩ ලයනල් එදිරිසිංහ ගුරුතුමා මට ඒ කාලෙ කීවා. ඒ අනුව මා හේවුඩ් ගියා. ශත 75 ක් තමයි එදා ගෙව්වෙ. උඩරට නැටුම පහතරට පූජා විධි තොවිල්පවිල් මේවා ගැනත් මා වැඩිදුර හදාරන්න උනන්දු කළේ අම්මගෙ උපහැරණ කතා.අලුත් අවුරුද්ද කියන්නෙ අපේ ගමේ ජය මඟුල. අම්මත් ඉතින්! මාස දෙක තුනක ඉඳන් සූදානම් වෙන්නෙ. නැකැත් හරියට රකිනවා. රබන් පද ගායනා ගම පුරා ඇහෙද්දි ඒකට නව නාද රටා අම්මා ගෙදර ඉඳන් හදනවා. කතුරු ඔන්චිල්ලාව බඳින්ඩ අපේ මහප්පා දක්ෂයි. ඒකෙදි කියන ඔන්චිලි වාරම් කවි අම්මගෙ මිහිරි ගායනා මගේ ජන නාද රටාව එකලු කළා. මගෙ අම්මා මට එතැනදි වීරවරියක්.මේ විදිහට ගිහින් මං මකුලොලුව මහත්මයගෙ “දෙපානෝ” චරිතයකටත් ආවා. මගෙ රංග ජීවිතය ගැන නම් අම්මා කතා කළේම නෑ. ධම්ම ජාගොඩයන්ගේ “පළිඟු මැණිකේ” අම්මා බැලුවත් ඒ රංගන ගැන ඈ කතා කළේ නෑ. ඒකෙ අත්වැල් ගායනා කළේ කැස්බෑවේ හිටපු පද්මතිලකා පෙරේරා. මෙතුමිය සමඟ මගේ හාදවීම අම්මා දැනගත්තත් ඒවාට අම්මා කීවෙ උඹට හොඳනම් කමක් නෑ පුතේ කියලයි. අම්මා හැබැයි! පද්මතිලකාගේ කේන්දරේ නම් ගැලපෙනවද බැලුවා. බලලා ඇවිත් “වරදක් නෑ උඹේ සතුටක්” කීවා. මං ඒ කාලෙ මෝටර් බයිසිකලයෙන් ඈ බලන්න යනවා. “ඉංගිරියේ ආච්චි” නමින් ප්‍රකට ඡ්‍යොතිෂවේදිනිය තමයි කේන්දර බලලා තියෙන්නෙ.අවුරුදු 80 කාලෙත් ඈ ගොවිතැන් වැඩ කරනවා. උදැල්ලක් අරන් කුඹුර කොටනවා. සමහර විට උදැල්ල උස්සනකොට ඇය කරකැවි ගිහින් වෙනත් තැනක උදලු තලය වැදුණේ ඊට පස්සෙ ඈ පොළොව කොටන්නෙත් එතැන ඉඳන්. අම්මා අපේ දිරිය වඩන්න මේවා කියනවා.අම්මා වයස වැඩියි. මේවා එපා කීවත් අහන්නෙ නෑ. ලෙඩක් දුකක් ගැන හිතුවෙවත් නෑ. දවසක් ප්‍රෙෂර් බලන්ඩ දොස්තර නෝනා කෙනෙක් ඇගේ අත බැලු වෙලාව ඈ කීවෙ “මේක හැම නිතරම බලන්නෙ වෙනස් වන නිසයි. ප්‍රෙෂර් එකත් වෙනස් වෙනවා.කොටින්ම මං මෙහෙට ආවට වඩා ප්‍රෙෂර් එකක් දැන් නම් තියෙනවා” කියලයි. ඇය බෙහෙත් පෙත්තක්වත් බීවෙ නෑ. අවුරුදු 99 ක් ජීවත්වුණා. හොඳට වැඩ කළා. දෙයියනේ කියලා හෙම්බිරිස්සාවක් හැදුණා විතරයි. මැරුණෙ වයසටම ගිහින්.දරුවන්ට නිතරම කීවෙ මළාට බොරු විච්චූර්ණ ඕනෙ නෑ චාමෙට කරපන්. මගෙ ශරීරය බටහිර දොස්තරලාට ඉගෙන ගන්ඩ වෛද්‍ය විද්‍යාලයට දෙන්ඩ එපා. ආයුර්වේදයට දීපන්. සිංහල වෛද්‍යාචාර්යවරුනට ඉගෙන ගන්ඩ. අපිත් අම්මගෙ ඉල්ලීම ඒ විදියටම ඉටු කළා.“අම්මා” යන වචනය තරම් උතුම් කාන්තා රත්නයක් නෑ. මගේ අලුත්ම නාට්‍ය “රාළහාමි” මාතෘත්වය පදනම් කරගත් එකක්. මේ මා ඈ ගැන ලියු වදනක් පමණයි.උපාලි සමරසිංහඡායාරූපය විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=as1106051</link>
    <topic>පොල් රුප්පාවෙන් තල් රුප්පාවට</topic>
    <author>කරුණාතිලක හඳුන්පතිරණ</author>
    <content>පොල් රුප්පාවෙන් තල් රුප්පාවටමාටින් ලූතර් කිං කාව්‍යාත්මක ලෙස එදා කී ‘සියලු මිනිසුන් සහෝදරත්වයේ මේසය වටා එකට එක්ව කන බොන පී‍්‍රති වන කතා කරන දවස සඳහා අපේ රට දැන් ලකලෑස්ති වී හමාර දැයි මම මගෙන් ම ප්‍රශ්න කරමි.සිංහල, දෙමළ, මුස්ලිම් සිසුන් ගුරුවරුන් හා දෙමවුපියන් පන්සියයකට ආසන්න පිරිසක් දින තුනක් ම එකී සහෝදරත්වයේ මේසය වටා එක්ව කන බොන පී‍්‍රති වන ගයන, වයන, රඟන මෙම මන්නාරම - මඩු අධ්‍යාපන කලාපයට අලුත් අවුරුදු නෑගම් ඒමේ වැඩසටහන දැකීමෙන් මට මේ අදහස ඇති විය.සැබැවින් ම බක් මාසයේ සිංහල දෙමළ අලුත් අවුරුදු උත්සවය සංකේතවත් කරමින් මෙය පැවැත්වූයේ පසුගිය වෙසක් මාසයේ ය. මෙය නම්කර තිබුණේ පොල් රුප්පාවෙන් තල් රුප්පාවට උතුරු මිතුරු මාවතේ නෑගම් යෑම ලෙස ය.මේ සඳහා මූලික පදනම වැටුණේ 2010 වසරේ දෙසැම්බරයේ දී කුලියාපිටිය - බිංගිරිය විද්‍යා පීඨයේ දී පැවති දෙනුවර මිතුරෝ වැඩසටහනේ දී මන්නාරම හා කුලියාපිටිය පාසල් අතර ඇති වූ මිතු දහම යි. මිත්‍රත්වයේ ශක්තිමත් පාලමක් දැමීමට අධ්‍යාපන අමාත්‍යාංශය සමත් වී තිබේ.මන්නාරම - මඩු අධ්‍යාපන කලාපයේ වැඩ සටහන දින තුනකට සීමා කෙරිණි. පළමු දින මිතුදම් අලුත් කර ගැනීම සඳහා ද දෙවැනි දින අලුත් අවුරුදු උත්සවය පැවැත්වීම හා තලෙයි මන්නාරම ප්‍රදේශය නැරැඹීම සඳහා ද තුන්වැනි දින මඩු වන්දනාව හා යුද්ධයේ නටබුන් සමඟ දිවි ගෙවන මිතුරු මිතුරියන්ගෙන් සමු ගැනීම සඳහා ද වෙන්කර තිබුණි.මේ වැඩසටහන කෙතරම් ප්‍රයෝජනවත්, හරවත් සංවේදී එකක්දැයි තේරුම් ගත් බිංගිරිය ප්‍රාදේශීය සභාවේ සභාපති දිමුත් තුෂාර ඒකනායක මහතා කුලියාපිටියේ සිට මන්නාරම - මඩු උතුරු මිතුරු වැඩසටහන සඳහා මව්පියන් සියයක් කැටුව යාමට බස්රථ දෙකක් ලබා දී තිබේ.මෙතරම් දුර ගමනක් දින තුනකට බස්රථ දෙකකට වැය වන මුදල විශාලය. ඒ මුදල ප්‍රාදේශීය සභාවේ මුදල්වලින් වැය නො කර ඔහු සහ සාමකාමී රටක් වෙනුවෙන් කැපවුණ තවත් හිතවතුන් කීපදෙනකුගේ සහයෝගයෙන් ඉටුවී ඇති බව අපට දැන ගත හැකි විය. මෙවැනි දේශපාලනඥයන් කලාතුරකින් හෝ හමුවීම රටේ වාසනාවකි.පොල් රුප්පාවෙන් තල් රුප්පාවට අලුත් අවුරුදු නෑගම් යාමේ වැඩසටහන වෙසක් මහේ දින තුනකට යෙදී තිබුණි. කුලියාපිටිය අධ්‍යාපන කලාපයේ පාසල් දහයක් නියෝජනය කරමින් ළමයින් සියයක් ද ඒ ළමයින් සමඟ මවුපියන් සියයක් ද එක් පාසලකින් ගුරුවරුන් දෙදෙනකු හා ෂජහල්පතිවරයා වශයෙන් තිස්දෙනකු ද ලෙස 230 ක නියෝජිත පිරිසක් එම ගමනට සහභාගි වූහ.මන්නාරම - මඩු අධ්‍යාපන කලාපයේ පළමුවෙන් ම අපට හමු වූ පාසලට ළඟා වන විටත් මධ්‍යහ්නය පසුවී ගොස් ය. දැඩි පෑවිල්ලට වියළී ගිය මඩ වළවල්වලින් ගහන කරත්ත පාරක් වැනි පටු ගුරු පාරකට අපේ මහ බස්රථය හැරවූයේ අමාරුවෙන් හා බයෙන් සැකෙන් ය.මඩු කලාප කාර්යාලයෙන් අපට මඟ පෙන්වීමට පැමිණ සිටි මාර්ගෝපදේශක ගුරු උපදේශක මහත්මා අපේ බසය ඉදිරියෙන් යමින් බස්රියේ රෝද පාරෙන් පිට පනීවි යැයි සෝදිසියෙන් බලමින් සංඥා දුන්නේ ය.බස්රථය මේ පටු දුෂ්කර මාර්ගයේ යෑමට ඉඩකඩ ලබා දීමට තල් ගස් සහ වෙනත් පාරට අවහිර ගෙන දුන් ගස් කපා ඉවත් කරමින් තිබුණි. කුලියාපිටිය කලාපයේ නියෝජිත පාසල් දහයේ කණ්ඩායම් දහය මන්නාරම නියෝජිත පාසල් දහය වෙත වෙන වෙනම ගොස් විශේෂ වැඩසටහන් පැවැත්වීය.අප මුලින් ම ගිය කරුන්කන්දාල් රෝමානු කතෝලික දෙමළ මහා විද්‍යාලය අපේ කණ්ඩායම මහත් හරසරින් පිළිගැනීමට කටයුතු යොදා තිබුණි. විදුහල්පති ෆ‍්‍රැන්සිස් සේවියර් මහතා ය. එම විදුහල්පතිවරයා යුද්ධයෙන් පීඩනයට පත් ගුරු සිසු සැම එකමුතුව තබා ගෙන නිහතමානීව කැප වී සේවය කරන අයකු බව අපට පසක් විය. කව්රුත් පාසල් නිල ඇඳුමින් සැරසී සිටි හෙයින් අපේ කුලියාපිටිය කණ්ඩායමේ ළමයි කරුන්කන්දාල් දෙමළ විදුහලේ ළමයින් සමඟ සෙල්ලම් කරන විට “මේ අපේ ළමයි” යැයි වෙනසක් නො පෙනුණි.යුද්ධයෙන් පමණක් නොව සමාජ ආර්ථික අර්බුදයෙන් ද ගැලවිල්ලක් නො වූ, නිශාන්තිනී ප්‍රනාන්දු ශිෂ්‍යාව විදුහල ආසන්නයේ වූ කන්‍යාරාමයේ කන්‍යා සොයුරියකගේ රැකවරණය ලබමින් කරුන්කන්දාල් දෙමළ විදුහලේ උසස් පෙළ කලා අංශයේ ඉගෙනුම ලබයි. ඇගේ පන්තියේ දැනට ළමයින් විසි හතරක් සිටින බව ද ඉන් 17 ක් ම ගැහැනු ළමයින් බව ද ඇය කීවා ය. සමහර පිරිමි ළමයින් යුද්ධයේ දී මිය ගොස් ඇති බව ද, තවත් සමහරු තවමත් ආරක්ෂක අංශවල අත් අඩංගුවේ හෝ කඳවුරුවල යැයි ද ඇය පැහැදිලි කළා ය.මේ අලුත් වැඩ සටහනේ නියමු කාර්යභාරයක් උසුලන අධ්‍යාපන අමාත්‍යාංශයේ සහකාර අධ්‍යක්ෂ ඩබ්ලිව්. ආර්. පද්මශාන්ත මහතා අපට කීවේ, “මේ අය අතර විශේෂ චරිත ඇති... ඒවා සොයා හඳුනා ගන්න බලන්න... ඒ අයගේ හැඟීම්වලට සංවේදී බව සවන් දෙන්න... ඒ අයගෙ දැවෙන තැවෙන ප්‍රශ්න ඉල්ලීම් සොයා බලා අපට දෙන්න... අපි අපේ අමාත්‍යාංශයෙන් කරන්න පුළුවන් උපරීම දෙයක් අපි ඔවුන්ට කරමු...” යන්න යි.අන් අය මෙන් කලඑළියට නො පැමිණ එහෙත් විමසුම් ඇසින් සිටි නව යොවුන් ශිෂ්‍යයකු වෙත මම සමීප වී කතාවට මුල පිරුවෙමි. ඔහු තරමක් කලකිරුණු ස්වභාවයෙන් සිටින බව පෙනුණත් කතා කරන විට ප්‍රබෝධවත් බවකින් කතා කළේ ය. ඔහුගේ නම සහායන් පිල්ලෙයි ලිවින්ස්ටන් ය.ඔහුත් මාත් අතර සන්නිවේදන කාර්යයට එක ම බාධාව වූ භාෂාව පිළිබඳ ප්‍රශ්නය විසඳීමට භාෂා පරිවර්තිකා එස්. බාලචන්ද්‍රන් මහත්මිය මට සහාය වූවා ය. දැන් ඔහුගේ වයස අවු. 18 කි. ඔහුට වයස අවු. 2 - 3 පමණ බාල කාලය ගැන එතරම් මතකයක් ඔහුට නැත.එහෙත් යම්තම් දැනුම් තේරුම් ඇති අවධිය ඔහුට මතක් කර දෙන්නේ බංකරයක් තුළ සැඟවී නිහඬව ගෙවූ හැටි යි. ඒ කාලය දින සතිවලට සීමා නො වේ. ඔහුගේ පුංචි සන්ධියේ පටන් වයස අවුරුදු 15 ඉක්මවන තුරු ම වූ ළමා කාලයත්, නව යොවුන් වියත් ගෙවා ඇත්තේ ඒ බංකරය තුළ මව හා පියා සමඟ සැඟවීගෙන ය.ඔහුගේ පියා ද ෂෙල් ප්‍රහාරයකට හසුව මිය ගොස් දැන් ඔහුට සිටින්නේ අම්මා පමණ ය. ඇයට ද ආදායම් මාර්ගයක් නැත. මෙසේ තිබිය දී ඔහුගේ හපන්කම නම් 2009 දී යුද්ධය අවසන් වූ පසු නැවත පාසල් ගොස් කෙටි කාලයකින් අ. පො. ස. (සා. පෙ.) විභාගයට ඉදිරිපත්ව ඉන් සමත් වී දැනට උසස් පෙළ සඳහා පාසල් පැමිණීම යි.සංකේතාත්මක ව සිදු කළ අලුත් අවුරුදු උත්සවය පැවැත්වූයේ මන්නාරම අඩම්පන් මධ්‍ය මහා විද්‍යාලයීය භූමියේ ය. එක් පසෙක කඹ ඇදීම ද තවත් පසෙකින් කණාමුට්ටි ගැසීම ද කිරි ඉතිරවීම ද, රබන් ගැහීම ද, බැලුම් පිම්බීම ද, බාධක දිවීම, මේ ආදී විවිධ ක්‍රීඩා පැවැත්වුණි.මේවා නරඹමින් ඔබමොබ අමුතු කාරයකට අඩි තබමින් යන නව යොවුන් දැරියකගේ කතාව තවත් ශෝචනීය එකකි. ඊට හේතුව යුද්ධයේ දී ෂෙල් ප්‍රහාරයෙකින් බේරීමට දුවද්දි ඇඟේ ඉඟ පෙදෙසට ෂෙල් කෑල්ලක් වැදීම යි. එම ෂෙල් වෙඩිවල කොටසක් ඉඟෙන් ඉවත් කළත් තව කොටසක් ඉවත් කිරීමට බැරිව ඉඟෙහි ඇතුළත පවතින අතර ශල්‍යකර්ම හේතුවෙන් පාදයක් කොට ය.ක්‍රිෂ්ණන් ජෙයමිණි නම් වූ ඇය දක්ෂ ශිෂ්‍යාවක බව ඇගේ පන්ති භාර ගුරුතුමිය කීවාය. ඇය අඩම්පන් මධ්‍ය මහා විද්‍යාලයේ 9 වැනි ශ්‍රේණියේ ඉගෙනුම ලබයි. තම ගුරුතුමියට තුරුලු වී දෙමළෙන් කතා කළ ඇය,“මම මේ විදිහටවත් ජීවිතේ බේර ගත්ත. ඒත් ඒ ෂෙල් ප්‍රහාරයෙන් මගේ මල්ලි මං ඉස්සරහපිට දීම මැරුණා. මට මගෙ මල්ලි අහිමි වුණා. හරි දුකයි. යුද්ධයේ ශාපලත් මේ අහිංසක දැරිය ද මතු දවසක පෙම්වතියක, බිරිඳක, මවක වනු ඇත. ඇගේ අනාගත බලාපොරොත්තුව ගුරුවරියක වීම යි. එහෙත් එල්ටීටීඊ ත්‍රස්තවාදයේත්, කුරිරු යුද්ධයේත් අතීත සැමරුමක් ලෙස ඇයට උරුම වී ඇති කායික ආබාධය එසේ ම පවතිනු ඇත. මරණ මංචකය තෙක් ඇයට එය රැගෙන යන්නට සිදුව ඇත. ඒ සමඟ ඒ වේදනාවේ බර ද මනසට වද දෙනු ඇත.කුලියාපිටිය - කුඹල්වල වෙල් එළිය අසල සුන්දරත්වය මඳක් විඳිමින් සිටි මේ මන්නාරම් පාසල් ශිෂ්‍යාවක සමනල් රෑනක් දැක පුදුමාකාර සතුටක් වින්දේ පසුගිය දෙසැම්බරයේ ය. “අපට කුරුල්ලකුගේ හඬක් අහන්න ලැබිල නෑ... මේ වගේ කුරුල්ලො දැකල නෑ...” ඒ එදා ඒ දරුවන් අපට පරිසර සෞන්දර්යයෙන් කුල්මත් ව කී හැටි ය. අද මම ඒ අයගෙන් ඇසුවේ, “තාම මේ පළාතෙ කුරුල්ලො සමනලයො දකින්න එන්නෙ නැද්ද?” කියා ය.“ඒ වාසනාව අපට නෑ... මොනරු නම් ඉන්නව... කුරුල්ලො එච්චරට නෑ...” පරිසරය ද යුද්ධයට කෙතරම් බය ද? මන්නාරම - අඩම්පන් මැදි විදුහල් භූමියේ පැවති අලුත් අවුරුදු උත්සවයේ ප්‍රධාන ආරාධිතයා ලෙස සහභාගි වූයේ අධ්‍යාපන අමාත්‍යාංශයේ විෂය සමගාමි, සාම අධ්‍යාපනය හා ජාතික අනුකලන කටයුතු පිළිබඳ අධ්‍යක්ෂ මේජර් දයා බණ්ඩාර මහතා ය. ඔහු එහිදී කෙටියෙන් කළ කතාවේ කරුණු ඉතා වැදගත් ය.ඒවා ඉදිරියේ දී ක්‍රියාත්මක කෙරේ නම් “දෙනුවර මිතුරෝ” එක්වනු ඇත. “තනි තනිව සංස්කෘතික වටිනාකම් භුක්ති විඳින ක්‍රමය තිබිය දී, අන්‍යෝන්‍ය වශයෙන් සුහදව, එකමුතුව ඒවා භුක්ති විඳීමට ක්‍රියා කිරීම හරි වැදගත්. අපේ වැඩිහිටියන්ගෙන් අපට නො ලැබුණු වටිනා දෙයක් දැන් අද ඔබට ලැබිල තියනව. අද ඔබට වටිනාකමක් දීල තියනව.සංස්කෘතික, සමාජ වටිනාකමක්, මානුෂික අගයක්. මම අද ලැජ්ජ වෙනව මට අද ඔබ ඉදිරියට ඇවිත් ඔබේ මව් බසින් ඔබ අමතන්න බැරිවීම ගැන. ඊට හේතුව අපට අපේ වැඩිහිටියන් ඒකට අවස්ථාව නොදීමයි. ඒ නිසා ඒ අඩුව අපේ අමාත්‍යාංශය, රජය තේරුම් අරන් තියනව. දැන් අපි පුළුල් විදිහට භාෂාව හඳුනා ගන්නට පියවර ගන්නවා. උත්සව භූමියේ හෝ ඒ අවට සාමාන්‍යයෙන් අපේක්ෂා කළ හැකි පරිදි යුද හමුදාව හෝ පොලීසිය රැකවල් ලා සිටියේ නැත.මේ ගැන ද මම විපරම් කළෙමි. අඩම්පන් මධ්‍ය මහා විද්‍යාලයේ මේ උත්සව භූමියේ ඈතින් එහෙත් සියල්ල කෙරෙහි අවධානයෙන් සිටි හමුදා නිලධාරීන් දෙදෙනකු මගේ ඇසට ලක්විය. මම හෙමින් හෙමින් ඔවුන් වෙත ගියෙමි. හොඳට උස මහත පැහැපත් දේහදාරී යුද හමුදා නිලධාරියාගේ නිල ඇඳුමේ උරහිසෙහි තරු කීපයක් විය.ඉතා නිහතමානීව මා හා කතා කළ ඔහු එම ප්‍රදේශ බාර, එනම් 27 වැනි විජයබාහු බළ ඇණියේ අණදෙන නිලධාරී ලුතිනන් කර්නල් ජූඩ් ප්‍රනාන්දු මහතා බව හඳුනා ගත හැකි විය. මේ සියලු දෙනාගේ ආරක්ෂාව ගැන පමණක් නොව පිරිසුදු පානීය ජලය සැපයීම, විදුලි ආලෝකය, නවාතැන් පහසුකම් ආදී අපගේ අවශ්‍යතා සොයා බලා ද්‍රව්‍යමය හා වෙනත් සම්පත්වලින් ආධාර උපකාර කිරීමට ඔහු හා ඔහුගේ බළ ඇණිය වෙහෙස වී ක්‍රියා කළ හැටි අපි දුටුවෙමු.කරුන්කන්දාල් විදුහලේ පැවති උත්සවය අවසන් වූ විට ඇඳිරි වැටී තිබු අතර එහි සේවය කරන දෙමළ ගුරුවරියන් කීප දෙනකුට මන්නාරම් ප්‍රදේශයට යෑමට බස් රථ හෝ වෙනත් ක්‍රමයක් නොවූයෙන් ඒ අය පාරට වී සිටිනු කර්නල් ජූඩ් ප්‍රනාන්දු දුටුවේ ය. මා සමඟ දැන හඳුනා ගනිමින් කරමින් සිටි පිළිසඳර අතරමැද, “එක්ස් කියුස් මී...” මට ටිකක් එළියට ගිහින් එන්ඩ වෙනව... අර ටීචර්ස්ල බලන් ඉන්නෙ මං එනකල්... ඒ අයට දැන් ගෙවල්වලට යන්න බස් නෑ... වාහන මොකුත් නෑ. වාහන පහසුකමක් දෙන්න වෙනව... මං ඒ අයව ගිහින් දාල එන්නම්...” ඔහු මගෙන් සමුගත්තේ එසේ ය.යුද හමුදාව කෙරෙහි සාමාන්‍ය ජනතාවගේ ආකල්පය හැඳින ගැනීමේ කුතුහලය මට ඇතිවිය. ඒ සඳහා ඈත පිටිසර ගම් බිම්වල වෙසෙන ගැමියන් හමුවීමට මගේ ආශාවක් තිබුණි. එහෙත් ඊට කාලය හරස් විය. එහෙත් අඩම්පන් මධ්‍ය මහා විද්‍යාලය අවට වැසියන් හා කතාබහ කරන්නට අවස්ථාව ලැබුණි.කිරි මුට්ටිය ඉතිරවීමේ දී ඊට යොදන මුද්‍රප්පලම්, රටඉඳි ආදිය සොයා ගිය මම අඩම්පන් සමූපකාරයට ගොඩ වැදුණෙමි. සමූපකාරය අපේ නගරවල ඇති කෝප් සිටි මෙන් නො වී ය. ඉතා දුප්පත්, අහිංසක බවක් ගත්තේ ය. යුද්ධයෙන් පසුව ඇඳුම් මාරුකරගෙන නැති සැටියකි. එහෙත් බිම තිබූ ලෙලි ගැසූ පොල්ගෙඩි කීපයක් විය. මේ පොලයක මිල කීය ද? “රුපියල් (30) තිහයි... මම පුදුම වීමි.භූමිතෙල් කරත්තයකින් සමූපකාරයට භූමිතෙල් ගන්නා බවක් දුටිමි. තෙල් ගැන විමසුවෙමි. “ඉස්සර සාමාන්‍යයෙන් විකිණුම් මිල වගේ තුන් ගුණයකට විකුණා අමතර දෙගුණය උන්ට දෙන්ඩ ඕනැ. අපිත් ඉතින් හිතකින් නෙමේ ඕව කළේ. ඩීසල්, පෙට්රල්, භූමිතෙල්, හැමදෙයකම ආදායම ඒ අයට යි. අපේ ලොකු මුදලාලිල, වෙළෙන්දො හිඟන්නො වුණා... කප්පම් ලක්ෂ ගණන්වලින් දීල... ඒ අය අපේ අයට ඒත්තු ගන්වල තිබුණේ සිංහල හමුදාව නරක කුරිරු අය විදිහට යි. ආමි එකේ එක්කෙනෙක් එක්ක කතාබහ කෙරුවත් මරණය තමයි...”“ඉස්සරට වැඩිය දැන් හොඳ ද?” මම නිකමට ඇසුවෙමි.“දැන් අපට මොනව නැතත් නිදහස තියනව... ඊට වඩා වැඩියෙන් වැදගත් දෙයක් තියනව ද?”“ආමි එකේ අය ගැන දැන් බයක් නැද්ද?”“දැන් ආමි එකේ අය අපේ අයට හුඟක් උදව් කරනව... එකට වැඩ කරනව... එකතුවෙලා වැඩ කරන හින්ද දැන් විශ්වාසය ඇතිවෙලා තියනව... ආමි අය අපට නම් හරි හොඳයි.” අඩම්පන් මැදි විදුහල ඉදිරිපිට දුප්පත් තේ කඩයෙකින් බොහොම සිල්ලරට යමක් හපමින් තේ කෝප්පයක රස විඳින වැඩිහිටියන් කීප දෙනකුගේ අදහස් එසේ ය.යාපනය ප්‍රදේශයේ මෙන් පහසුකම් හා භෞතික සම්පත් නැති තත්ත්වයක පවතින මන්නාරම දිස්ත්‍රික්කයේ මංමාවත්, පාසල්, රෝහල්, ප්‍රාදේශීය ලේකම් කාර්යාල ආදී ගොඩනැගිලි ඉදිකිරීම් අමුතුවෙන් ම සිදුකිරීමට අවශ්‍ය ය. ප්‍රධාන ම මන්නාරම පාර කාපට් කර ඇතත් අතුරු මාර්ග විශාල වශයෙන් අබලන් ය. එනිසා මන්නාරම දිස්ත්‍රික්කය කෙරෙහි වැඩි අවධානයක් ඉදිරියේ දී යොමු කරන්නේ නම් එම පීඩිත ජනතාව නගා සිටුවීමට මහත් රුකුලක් වනු ඇත.පොල් රුප්පාවෙන් තල් රුප්පාවට ලබන වසරේ නෑගම් යන විට ඒ වෙනස ඇති කරන්නට හැකි වනු ඇතැයි අපගේ විශ්වාසයයි. මේ වැඩසටහනට මංපෙත් විවර කර දුන් වයඹ සාම අධ්‍යාපන සහකාර අධ්‍යක්ෂ එච්. එම්. වසන්ත හේරත් මහතාත්, කුලියාපිටිය කලාප අධ්‍යාපන අධ්‍යක්ෂ අතුල අලගියවන්න මහතාත් සාම අධ්‍යාපනය පිළිබඳ කලාප සහකාර අධ්‍යක්ෂ චන්ද්‍රසිරි දිසානායක මහතා මැදි විදුහල් විදුහල්පති ඒ. ඒ. ඩබ්ලිව්. පතිරාජ මහතා ඇතුළු සැමට අපගේ කෘතවේදිත්වය හිමි වෙයි.කරුණාතිලක හඳුන්පතිරණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=as1106052</link>
    <topic>ජපානයේ මෙවර සකුරා මල් පිපුණේ අඩුවෙන්ලු</topic>
    <author/>
    <content>ජපානයේ මෙවර සකුරා මල් පිපුණේ අඩුවෙන්ලු“සුදට සුදේ සකුරා ඉවුරේ - හිම වැටෙනා සුදු කන්ද දිගේ” පාසල් යන සුදු කුමාරියට ටී. එම්. ජයරත්න ශූරීන් ගීත ගායනා කරද්දි ශ්‍රාවක අපේ මනස නිතැතින්ම ඇදී යන්නේ ජපානයට.ජපානයට සකුරා මලුත් සකුරා මලට ජපානයත් හරියට ගසට පොත්තත් පොත්තට ගසත් වගේනේ.චීනය, කොරියාව යන රටවලත් වසන්ත කාලෙදි සකුරා මලින් විචිත්‍රවත් වෙනවා වුණත් සකුරා මල ජපානයේ සංකේතයක් බවට පත්වෙන තරමටම ළං වෙන්න හේතු කාරණාව කුමක් වෙන්න පුළුවන් ද? ඒ, සකුරා මලෙහි කථාව සංවේදී ජපන් ජාතිකයින් තේරුම් ගත් නිසාවෙනි.සකුරා මලෙහි එම කථාව ඔවුන්ගේ ජීවිතවලට, සමාජයට, සංස්කෘතියට මුහු කර ගත්තු නිසා තමයි ජපානයට සකුරා මල විශේෂ වන්නේ.දෝතට මල් ගෙන පන්සලට, පල්ලියට වරලසෙහි මල් වැල් ගවසගෙන කෝවිලට යන අපේ ජීවිතවලටත් මල්වල හඬ ඇසෙනවා.යුවතියකගේ ජීවිතයේ පී‍්‍රතිමත්ම දවස එනම් ඇගේ මංගල දිනයේදී මල් කලඹකින් ඇගේ දෝත හැඩවන්නේ ද අවමඟුලකදී ශෝක ප්‍රකාශන සමඟ මල් වඩම් මිනිය වටා ගොඩ ගැසෙන්නේ ද මල් අපේ ජීවිතවලට බද්ධ වෙලා තිබෙන නිසයි.එක එක මල්වලට තම තමන්ට ආවේණික එක එක කථාන්තර තියෙන්න පුළුවන් හරියට මනුස්ස ආත්මයන් වන අපිට එකිනෙකාගෙන් වෙනස් වෙන ජීවිත කථා තියෙනවා වගේ.රතු රෝස මල් ආදරය ගැන කියාවි, මැයි මල සිංහල හින්දු අලුත් අවුරුද්ද ගැන කියාවි. ඒ වගේම මඩෙහි ඉපදුණු මුත් මඩෙහි නොගෑවී පිපී සිනාසෙන නෙළුම් වල ධම්මපදයෙහි ගාථාවක් කියන්නත් බැරි නැහැ.ජපානයේ සකුරා මල කියන කථාව ගැන ආපසු අලුතින් සිතන්නට සිත් වුණේ ජපානයේ වෙසෙන මගේ මිතුරු මිතුරියන් මේ වර්ෂයේ සකුරා මල් වෙනදා මෙන් බහුලව පිපුණේ නැතැයි කියමින් මැසිවිලි නැඟු නිසයි.අපි‍්‍රයෙල් මැයි මාසවල ලංකාවෙ අපි මැයි ගස් දිහා මැයි මල් පිපෙන කල් ආසාවෙන් බලන් ඉන්නවාටත් වඩා ආසාවකින් නොඉවසිල්ලකින් තමයි, ජපානයේ සිටින ජපන් ජාතිකයන් මෙන්ම විදේශිකයන් පුල පුලා බලා ඉන්නේ.සීත කාලෙ ඉවර වේගෙන එද්දි හිම කැට දිය වෙන්න ගද්දිම තමයි ජපානයෙ වැසියො සකුරා මල් ගැන කථා බහ කරන්න පටන් ගන්නෙ. පුවත් පත් බලමින්, රූපවාහිනී ප්‍රවෘත්තිවලට සවන් දෙමින් විවිධ ප්‍රදේශවල සකුරා පිපෙන කාල වකවානු ගැන දැනැගනීමට උත්සුක වෙන්නෙ සකුරා බලන්නට යෑමටයි.සිහින් දිගටි හැඩයක් තියෙන සකුරා මුලින්ම පිපෙන්නේ ජපානයේ වඩාත්ම උණුසුම් ප්‍රදේශයක් වන ‘ඔකිනාවා’ ප්‍රදේශයේයි. ඒ ජනවාරි මාසයේ අග භාගයේදී පමණ.මෙතැනින් පටන් ගෙන ටිකින් ටික උතුරු දිශානුගතව ගමන් ගන්නා සකුරා මගෙහි දෙවැනි සුවිශේෂී කඩඉම වන්නේ අග නගරය වන තෝකියෝ ප්‍රදේශයයි. ඒ මාර්තු මාසයේ අගභාගය නැතහොත් අපි‍්‍රයෙල් මුල් සතියේදී මේ කාලෙදි ‘උඑනො’ නම් උද්‍යානය ඉතාමත් ජනාකීර්ණ ස්ථානයක් බවට පත් වෙනවා.තෝකියෝ ප්‍රදේශයේ පිහිටි මෙම උද්‍යානය සකුරා ගස්වලින් පිරී පවතින්නක්,, මෙම සකුරා චාරිකාවෙ අවසාන ඉම වන්නේ ජපානයෙහි සීතලම ප්‍රදේශය වන හොක්කයිදෝ පෙදෙසෙහි දී මැයි මස අග භාගයේදීය.සකුරා මල්වලට බෙහෙවින් ඇලුම් කරන ඇතැම් ජපන් ජාතිකයින් මෙම කාලයේදී ඔකිනවා සිට හොක්කයිදෝ දක්වාම මල් සමඟ ගමන් කරනවා.සකුරා බලන්න යනවා කියන්නෙත් ඉතිං එසේ මෙසේ ගමනක් නෙමෙයි. උදේ පාන්දරම තමන් කැමති පොතක් එහෙමත් නැතිනම් සංගීත තැටියක් සමඟ සකුරා උද්‍යානයක ගහක් යටට ජපන් ජාතිකයන් යන්නෙ කෑම බීමත් පොදි බැඳගෙන.ඒ දවස පුරාවටම එම ගස යටට වෙලා මල් වල දර්ශනය රස විඳින ගමන්ම මනස සංසුන් කරගන්න හිතා ගෙන. ජපන් භාෂාවෙන් ‘හනමි’ ලෙස හැඳින්වෙන මෙම චාරිත්‍රය සිංහලට නැගෙන්නෙ “මල් බැලීම’ ලෙසට.නමුත් ඇත්ත වශයෙන්ම මෙය හුදෙක් මල් බැලීමක් නොව මල් විඳීමක්. අපි දන්න විදිහට නම් මල් උදේට පිපිලා රාත්‍රියට පරවෙනවනෙ. නමුත් සකුරා මල ඊට වඩා වෙනස්. දිවා කාලෙදි වගේම රාත්‍රි කාලෙදිත් ඔවුන් සිටින්නෙ අවදියෙන්. ඔවුන්ගේ ආයු කාලය වර්ෂයකදී සති දෙකකට පමණක් සීමා වෙන නිසා වෙන්න ඇති රාත්‍රියේදීත් නිද්‍රා ගත වෙන්නෙ නැතුව අවදියෙන්ම ඉන්න හිතන්නෙ.වෙසක් කාලෙදි අපේ රටේ වෙසක් කලාපය වගේ තමයි සකුරා සමයෙදි ජපන් උද්‍යාන. නේක පාට විදුලි ආලෝක, ආලෝක කූඩු, පහන්වලින් රාත්‍රියට උද්‍යාන එළිය වෙන්නෙ සකුරා මලෙහි සුන්දරත්වයට උපහාර කරන්න වගේ.“සකුරා” ලෙස තනි වචනයෙන් හැඟවුණාට මෙහි ප්‍රබේද ගණනාවක් තියෙනවා. යමසකුරා, ඔයමා සකුරා, කසුමි සකුරා, ඔෂිමා සකුරා, මමෙ සකුරා , එදො හිඟන් , චෝජි සකුරා , මියමා සකුරා , සහ මිනෙ සකුරා මේ අතුරින් ප්‍රධාන වර්ග 9 යි. මීට අමතරව විවිධ ප්‍රභේදයන්ගෙන් තවත් අනු වර්ග 300 ක් පමණ තිබෙන බවයි කියැවෙන්නෙ.“සොමෙයි යොෂිනො (Somei Yoshino)” පෙති පහක් සහිත මෙය ලා රෝස පැහැතියි. ජපානයේ බහුලවම දක්නට ලැබෙන සකුරා වර්ගය සොමෙයි සකුරා බව කියැවේ.එදො හිඟන් (Edo higan)ලා රෝස පැහැයක් ගන්නා මෙය ද පෙති පහකි. කන්තෝ නම් ප්‍රදේශයේ වැඩිපුරම පිපෙන්නේ මෙම වර්ගයයි. පුරාතන ජපානයේ එදො ප්‍රාන්තයේ මධ්‍යය කන්තෝ ප්‍රදේශය වූ නිසාවෙන් එදො හිඟන් යන නම මෙයට ලැබිණි.ඔෂිමා සකුරා (Oshima sakura)පෙති පහක් වන මෙය සුදු පැහැතිය. මුලින්ම සොයා ගනු ලැබුවේ තෝකියෝවට දකුණින් පිහිටි ඔෂිමා දූපතෙනි. ඉන් පසුව ජපානය පුරාවටම ව්‍යාප්ත කරන ලද මෙහි විශේෂත්වය වන්නේ සුවඳක් තිබීමය. සකුරා මල් සමයේදී ප්‍රකට වන රසකැවිල්ලක් වන සකුරාමොචි නම් රසකැවිල්ල දැවටීම සඳහා ඔෂිමා සකුරා හි පත්‍ර භාවිත කෙරේ.කන්හි සකුරා (Kanhi sakura)ලෝහිත (තද රතු) පැහැ ගත් මෙම පුෂ්පය ද පෙති පහකින් යුක්තය. “කැම්පැනුලාටා” යනු මෙය හඳුන්වන විද්‍යාත්මක නාමයයි. “ඝණ්ටාරයක හැඩය ගත්තා වූ” ලෙසින් අර්ථවත් කළ හැක. මෙම මලෙහි පෙති පහ මුළුමනින්ම විවර නොවී බිමට හැරී පිපෙන්නක් නිසා මෙම මල සැබැවින්ම කුඩා ඝණ්ඨාරයක හැඩය විදහා දක්වයි. ඔකිනවා ප්‍රදේශයේ එනම් හොඳින්ම හිරු එළිය වැටෙන ප්‍රදේශයේ බහුලව දක්නට ලැබේ.ඕකන් සකුරා (Ohkan sakura)පෙති පහකින් යුතු, ලා රෝස පැහැති මෙය ද ඝණ්ඨාරයක හැඩය ගනී. ඊට හේතුව මෙම වර්ගයේ උපත කන්හි සකුරා සහ ඔෂිමා සකුරා යන වර්ග දෙකෙහි එකතුවක් වීමයි.යඑ සකුරා (Yae sakura)රෝස, සුදු සහ ලෝහිත යන වර්ග තුනෙන්ම දක්නට ලැබෙන යඑ සකුරා සුවිශේෂි සකුරා වර්ගයකි. සාමාන්‍ය සකුරා මලක තිබෙන්නේ පෙති පහක් වැනි කුඩා සංඛ්‍යාවක් වුවද යඑ සකුරා හි පෙති 8 ක් 10 ක් හෝ සමහර අවස්ථාවලදී 20 ක් දක්නට ලැබේ. “යඑ” යන්නෙහි අර්ථය ‘තට්ටු අටක්’ යන්න ය.මේ ආකාරයට විවිධාකාර ප්‍රබේදයක් ඇති සුන්දර සකුරා මල්වලට විවිධ අර්ථකථනයන් දීම ආරම්භ වුණේ හත්වැනි සියවස පමණ කාලයේ සිටයි. ඉතා කෙටි කාලයක් තුළදී සිත් විශ්මයට පත් කෙරවෙන තරමට සුන්දරත්වයක් ලබා දී ඉක්මනින් මිය යන මෙය “ජීවිතයේ යථාර්ථය” කියා දෙන බවට විශ්වාසයක් තිබෙනවා.පිපී මිය යන අනෙක් පුෂ්පයන් ජීවිතේ අනිත්‍ය බව කියා දුන්න ද, එහි ඇති සදාකාලික බව සකුරා මලෙහි අර්ථය බවට විශ්වාස කරන්නන් ද සිටිනවා. මෙය එක් කලෙක ඉපදී, මියගොස් නැවත ඊළඟ වර්ෂයේ එම කාලයේදී උපදින්නේ ආත්මයෙන් ආත්මයට මාරු වෙමින් යන අපේ ජීවන චක්‍රය වගේලු.අතීතයේ, පුරාතන ජපානයේ වීරයන්ට සමුරායි වරුන්ට පූජනීයත්වයකින් පිදුම් කරනු ලබන ජපන් ජාතිකයන්ගේ තවත් සුන්දර විශ්වාසයක් වන්නේ සකුරා මල් යුධ වීරයන්ගේ ආත්මයන් බවටයි.එමෙන්ම සකුරා මල් කඩා වැටීමෙන් සංකේතවත් වන්නේ යුධ පිටියේදී පැරදුණු, මියැදුණු සමුරායිවරුන්ලු. කඩා හැළෙන සෑම සකුරා මලක්ම පරාජිත යුධ සෙබළෙකුගේ ආත්මයක නියෝජිතයෙක් බව ද කියැවෙනවා.බිහිසුණු ඛේදවාචකයක් වුණු දෙවැනි ලෝක යුධ සමයේදීත් සකුරා මලට විශේෂ ස්ථානයක් හිමි වෙලා තියෙනවා.ජාත්‍යාලය, රණකාමීත්වය වැනි හැඟීම් ඇති කිරීමට සකුරා මලට හැකියාව තිබුණලු. ජපන් ගුවන් යානා බවට සංකේතවත් වන ලෙසට ගුවන් යානාවල සකුරා මල පින්තාරු කර තිබුණු අතර, ගුවන් නියමුවන් සකුරා මල් කිනිති මෙහෙයුම සඳහා යෑමේදී රැගෙන ගිය බවත් කියැවෙනවා.ලෝ ප්‍රකට ජපන් පද්‍ය වෘතාන්තයක් වන ගෙන්ජි මොනොගතරි නොහොත් ගෙන්ජි වෘතාන්තයේ සකුරා මල් ගැන නේක පද්‍ය පටබැඳී තිබෙනවා.ඉන් එක් කවියක සිංහල අරුත මෙසේයි.“දියවී නැති වී ගිය - මලෙහි පැහැයහරියටඅනවධානයෙන් නැති වී ගියචිත්තාපර වූමගේ දිගු දවස්දීර්ඝ වස්සානයේදී“ඔනො නො කොමචි” රුමතිය විසින් රචිත මෙහි දර්ශනය තාරුණ්‍යයේ ඇගේ සමෙහි පැවති සුන්දර රෝස පැහැය වියැකී ගිය ආකාරය සකුරා මලේ පැහැය දුර්වර්ණ වී යන ආකාරයට සම කරනු ලබනවා.අරුත :- සෑම වසන්තයකදීම පිපේප්‍රභාමත් වී ආයෙත්උන් දැක්ම - සිහි කරවන්නේඋන් වැටෙනවා බලා සිටීම අපේ ඉරණම බවයිජපන් සාහිත්‍ය, පද්‍ය, ගද්‍ය, නෘත්‍ය, නාටක මෙන්ම ගීතිකා පෝෂණය කළ ගෙඩි හට නොගන්නා චෙරි මල් මෙම වසරේදී දුලබ වුණේ ඇයි” දරුණු සුනාමියත්, න්‍යෂ්ටික බලාගාරවල ඇති වූ පිපිරීමත් ජීවිතයේ අනිත්‍ය බව මෙම වසරේදී ගැඹුරටම කියා දුන් බව සිතිලා වත්ද? ජීවිත, දේපළ හානියෙන් දුකට පත්වී සිටින ජපන් වැසියන්ට සති දෙකක පමණ තාවකාලික සතුටක් දී මල් වියැකෙන විට නැවත හඩවන්නට අකමැති නිසා ද? ඉක් ඉක්මණින් යළි ගොඩනැගෙන ජපානයේ සකුරා මල් මින් මතු කිසි දිනෙක නොපිපී නොතිබේවා.නිමන්තා ලියනගේකථිකාචාරිනි, ශ්‍රී ලංකා පදනම් ආයතනයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=as1106053</link>
    <topic>නව නිපැයුම් තනා ලොව ජයගත් දියණී -සජිනි</topic>
    <author/>
    <content>නව නිපැයුම් තනා ලොව ජයගත් දියණී -සජිනිකොළඹ විශාඛා විද්‍යාලයේ 10 වැනි වසරේ ඉගෙනුම ලබන ජේ.කේ.ඩී.සජිනි ජයනෙත්ති ශිෂ්‍යාව 2011 වසරේ මැයි මස 20-22 යන දිනයන්හි මැලේසියාවේ පැවැත්වූ ITEX 11 අන්තර්ජාතික ආසියාතික නව නිර්මාණ (International Invention, Innovation and Technology Exhibition) තරගාවලියෙන්, රන් පදක්කම සහ ලෝකඩ පදක්කම යන පදක්කම් දෙකක් දිනාගැනීමට සමත් වූවාය.චීනය, හොංකොං, තායිවානය, කොරියාව, මැලේසියාව සහ ඉරානය වැනි ආසියාවේ රටවල් 14ක සිසු සිසුවියන් 100ක් මෙම තරගාවලිය සඳහා ඉදිරිපත් වූහ.ශ්‍රී ලංකාවෙන් ඉදිරිපත් වී සිටි එකම ශිෂ්‍යාව සජිනි වූ අතර ඇය ඉදිරිපත් කළ නව නිර්මාණ දෙකම පදක්කම් දිනාගැනීමට සමත් වීම ද විශේෂත්වයකි.රන් පදක්කම දිනා ගැනීමට සමත් වූයේ ඇය ඉදිරිපත් කළ ස්වයංක්‍රීය නිශ්චිත පරිමා ද්‍රව රසායන නමැති නිර්මාණයයි.මින් සිදුකරනු ලබන්නේ වැසිකිළිය පිරිසිදු කරන සෑම වාරයකදීම, වැසිකිළිය පිරිසිදු කිරීමට යොදාගන්නා විෂබීජ නාශක දියර, සමාන ප්‍රමාණයකින් වැසිකිළියේ දෝර ටැංකියට (Flush tank) එක් කිරීමයි.ඇය 2008 වසරේ දී මෙම අදහසට අනුව මුලින්ම ඉදිරිපත් කළ නිර්මාණය ක්‍රමයෙන් වැඩිදියුණු කර ගනිමින් 2009 වසරේ දී එයට පේටන් බලපත්‍රය ද ලබා ගත්තාය. 2010 වසරේ දී මොරටුව විශ්වවිද්‍යාලයේ CAD CAM යන්ත්‍රය තුළින් සජිනි එහි ආකෘතිය සකස්කර ගත්තාය.ලෝකඩ පදක්කම දිනා ගැනීමට සමත් වූයේ ඇය ඉදිරිපත් කළ Fit to drive allower නමැති නිර්මාණයයි. මෙහි තේරුම නම්, වාහනයක් එය පැදවීමට සුදුසුම පුද්ගලයාට පමණක් ලබාදීම යන්නය.සාමාන්‍ය වාහනයක් යතුර දමා පණ ගැන්වීමට හැකි වුව ද ඇය ගේ නිර්මාණයේ දී එසේ පණ ගැන්විය නොහැකිය. රියදුරෙකු යතුර දමා වාහනය පණගැන්වීමට උත්සහ කරන අවස්ථාවේදී, වාහනය විසින් රියදුරාට වමට හැරවීමට, දකුණට හැරවීමට, තිරිංග තදකිරීමට, අහඹු ලෙස සංඥා ලබා දෙයි.වාහනය විසින් දෙන ලද කාල පරාසය තුළ එම පරීක්ෂණ තුනම සමත් පුද්ගලයින්ට පමණක් වාහනය පණ ගැන්වීමට වාහනය විසින් අවස්ථාව ලබා දේ.ඇය මෙමඟින් රියදුරන් ගේ ප්‍රතිචාර දැක්වීමට ගතවන කාලය මනිනු ලබයි. බීමත්, වයස්ගත, ආබාධිත, මානසික ආතතියන්ට ලක්වූ පුද්ගලයන්ගේ ප්‍රතිචාර දැක්වීමට ගතවන කාලය වැඩි බැවින් ඔවුනට වාහනය පණගැන්වීමට ඉඩ නොලැබේ. මෙමඟින් රියදුරන් මත පදනම් වන අනතුරු රාශියක් වළක්වා ගත හැකි බව ඇය පවසයි.මේ නිර්මාණය 2009 වසරේ දී කොළඹ නාලන්ද විද්‍යාලය මඟින් පැවැත්වූ ඉනොවේටර් 2009 විවෘත නව නිර්මාණ තරගාවලියේ දී අර්ධ අවසාන වටය තෙක් තරග කොට ඇය විශේෂ ත්‍යාගයක් හිමිකර ගත්තාය.මෙයටම 2009 වසරේ දී ශ්‍රී ලංකා විද්‍යාර්ථීන්ගේ සංගමය මඟින් පැවැත්වූ ශ්‍රී ලංකා දීප ව්‍යාප්ත නව නිර්මාණ තරගාවලියෙන් රන් පදක්කමක් ද, 2009 වසරේ දී ශ්‍රී ලංකා ඉංජිනේරු ආයතනය පැවැත්වූ වසරේ නව නිර්මාණකරු තරගාවලියෙන් පුද්ගල හා භාණ්ඩ ආරක්ෂාව අංශයේ රන් පදක්කම ද දිනාගැනීමට සජිනි සමත් වූවාය.සජිනි 2007 වසරේදී ඉදිරිපත් කළ නව සැකසුම් ළිප ශ්‍රී ලංකා නව නිපැයුම් කොමිසම මඟින් පැවැත්වූ බස්නාහිර පළාත් කනිෂ්ට අංශයේ රන් පදක්කම දිනාගනු ලැබුවාය.එයටම 2009 වසරේ දී පේරාදෙණිය විශ්වවිද්‍යාලය පැවැත්වූ EFI ශ්‍රී ලංකා වසරේ දීප ව්‍යාප්ත පාසල් නව නිර්මාණ තරගාවලියෙන් ද ප්‍රථම ස්ථානය හිමි විය.2010 වසරේ දී ඇය ඉන්දියාවේ සිටි මොන්ටිසෝරි ස්කූල් කැම්පස් 5 වැනි වරට ජාත්‍යන්තර නව නිර්මාණකරුවන් ගේ දිනය වෙනුවෙන් පැවැත්වූ ජාත්‍යන්තර නව නිර්මාණ තරගයෙන් ද වයස 12 - 14 වයස් කාණ්ඩයේ ප්‍රථම ස්ථානය දිනාගනු ලැබුවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=as1106054</link>
    <topic>ඇයි පුංචි අම්මට කියන්නෙවත් නැතිව එළියට බැස්සෙ</topic>
    <author/>
    <content>ඇයි පුංචි අම්මට කියන්නෙවත් නැතිව එළියට බැස්සෙක්‍රිෂ්ණදේවගේ ආරාධනයෙන් මම කලා මන්දීර් නැරඹුවෙමි. ඒ අතරම ඔහුගේ නැටුම් පුහුණුව ද දැක බලා ගත හැකිවිය. අද බොහෝ ඉන්දියානු චිත්‍රපටවල දකින්නට ලැබෙන නැටුම් අංගයකට නළු නිළියෝ පුහුණුවෙමින් සිටියෝය.”දැන් ජයලලිතලගෙ කාලෙ ඉවරයි. මිනිස්සු ඉල්ලන්නෙ මේව තමයි”මා නැටුම් පුහුණුව නැරඹීමෙන් පසු ඔහු පැවසුවේය. අද දේශපාලනයට අවතීර්ණව සිටින ජයලලිතා එදා ඉතා දක්ෂ නිළියක බවත් රංගන ශිල්පිනියක බවත් මා අසා තිබුණි.මා ඒ මොහොතේ ක්‍රිෂ්ණදේවගෙන් සමුගත්තේ පසුදා ඔහු හමුවී නිවසට අත්තිකාරම් මුදල් ලබාදෙන බවට පොරොන්දු වෙමිනි.මා ආපසු නවාතැනට පැමිණෙන විට රාත්‍රිය ළඟාවී තිබුණි.”කොහෙද මිනිහො පැදුරටත් නොකිය යන්නෙ”මා කාමරයට ඇතුළු වෙත්ම උදය කුමාර ඇසුවේය.” මංජේශ්වරී ඇවිත්””මොනව“ඉන්පසු මම මංජේශ්වරී හමුවූ තැන සිට නිවස ලබාගැනීමට ක්‍රිෂ්ණදේව හමුවූ තැන දක්වා කතාව විස්තර කළෙමි.”මේක මහ අපූරු කතාවක්නෙ”කතාව අසා උන් උදය කුමාර පැවසුවේ එපමණකි. එහෙත් ‘අශෝක පාර්ක්වල’ නිවස ලබාගැනීම ගැන මා තුළ මෙන්ම ඔහු තුළද කිසියම් පුදුමයක් ඇතිවෙමින් තිබිණ.”ඔය ගෙවල් දෙන්නෙ විවාහක හමුදා නිලධාරීන්ට පමණයි නේද?”උදය කුමාර ඇසුවේය.”වෙන්න ඇති. ඒත් පිටස්තර පුද්ගලයන්ටත් ගෙවල් කීපයක් වෙන්කරල තියෙනවලු””ඒක මිසක්ක. ඒවත් විවාහකයන්ටද?””ඒක දන්නෙ නෑ.”එහෙම වුණොත් ක්‍රිෂ්ණදේවට කියන්න වෙනව තමන් විවාහකයි. බිරිය මංජේශ්වරී කියල”උදය කුමාර මෙන්ම මම ද හඬනඟා සිනාසුණෙමි.’ගේ ගත්තෙ අර චිත්‍රපට නිෂ්පාදක සුබ්‍රමනියම්ගෙ නමට.. කොහොමත් මිනිහට පවුලක් ඉන්නවනේ””ගේ ගත්තට පස්සෙ මිනිහත් ඇඟිලිගහන්න එයිද?”.....””අත්තිකාරම් ගෙවන්න සල්ලි තියෙනවද?””ටිකක් තියෙනව. මංජේශ්වරීගෙනුත් අහල බලන්නයි ඉන්නෙ””මං ළඟත් සල්ලි ටිකක් ඇති. මං දෙන්නම්”මුදල් ප්‍රශ්නය පහසුවෙන් විසඳුනා යැයි මට සිතින. එහෙත් අප හා සම්බන්ධ ප්‍රශ්නය පටන් ගත්තා පමණි. ගෙදරකට බඩුමුට්ටු අවශ්‍යය. ඇඳක් පුටුවක් හා අඩුම වශයෙන් ඉවුම් පිහුම් සඳහා වළං පිඟන්වත් අවශ්‍යය. මම ඒ ගැන කතාබහ කරගැනීමට පසුදා හවස මංජේශ්වරී හමුවන්නට ගියෙමි.වෙනදා මෙන්ම අමුත්තක් නැතිව රාමචන්ද්‍රන් මා පිළිගත්තේය.”ඇතුළට එනවද?””නෑ, ගල්බංකුව හොඳයි””කෝ මංජේශ්වරී””චින්තලගෙ ගෙදර”බංකුව සුපුරුදු තැනකි. මිදුලේ මල් සුවඳ අත්විඳිමින් මෙතැනදී මංජේශ්වරී සමඟ ඇතිවූ කතාබහ රසවත්ය. ආදරයට මුල පිරුවේ ද මේ බංකුවය. දාස්පෙති මල් සුවඳ එයට එකතුවුණි.” මංජේශ්වරී මෙහේ ඉන්න බෑ කියල ගෙයක් හොයනව“රාමචන්ද්‍රන් කටහඬ අවදි කළේය. සකුන්තලාදේවී දොරෙන් එබී බලා යළි ගෙතුළට රිංගා ගන්නවාද පෙනුණි.”ගෙයක් හම්බවුණා””කොහෙන්ද?””විවාහක හමුදා නිලධාරීන්ට ගෙවල් දෙනවනෙ. එයින් එකක් ලැබුණා”රාමචන්ද්‍රන් මුව අයාගෙන බලා සිටියේය. මංජේශ්වරී ඒ මොහොතේම චින්තාගේ නිවසේ සිට එනු පෙනිණ.”චින්ත හම්බවෙන්න ගියෙත් ගෙයක් හොයා දෙන්න කියන්න වෙන්න ඇති”මා දුටු මංජේශ්වරීගෙ මුහුණ මලක් පිපුණාක් මෙන් විය.”ගෙවල් හොයන්න ඕන නෑ දුවේ. චාමික පුතා ගෙයක් හොයාගෙන..”මටත් පෙර මංජේශ්වරීට ආරංචිය ලබාදුන්නේ රාමචන්ද්‍රන්ය.”ඔය ඇත්තමද?”මංජේශ්වරී සතුටින් ඉපිල ගියාය. හිනාව කම්මුල් පුරා පැතිරිණ.”විවාහක හමුදා නිලධාරීන්ට දෙන ගෙයක් හම්බවෙලා”ඒ විස්තරය ද පැවසුවේ රාමචන්ද්‍රන්මය. මම නිහඬව බලා සිටියෙමි. මංජේශ්වරීගේ මුහුණේ හිනාව අතුරුදන් විය. අපේ විවාහ ප්‍රශ්නය දන්නා ඇයට මෙය පුදුමයකි. රාමචන්ද්‍රන් මේවායේ සුළ මුල නොදනී. මංජේශ්වරී මා වෙත පැමිණියේ නැත. නිවස ගැන මගෙන් ඇසිය යුත්තේ රහසිගතව යැයි ඇය සිතන්නට ඇත. මුහුණ වෙනස් වෙද්දී ඈ කෙළින්ම ගෙට රිංගා ගත්තාය.මම සිත යටින් සිනාසෙමින් දාස්පෙතියා මල් සුවඳ ආඝ්‍රාණය කළෙමි. රාමචන්ද්‍රන් ද නිහඬව බලා සිටියේ වැඩිපුර කතාකරන්නට දෙයක් නොවූ හෙයිනි.විනාඩි කිහිපයකට පසු මංජේශ්වරී ඇඳපැලඳගෙන මිදුලට බැස්සාය. බන්දේසියක තබාගත් තේ කෝප්පයක් ද අතැතිව සකුන්තලා ද පසුපසින් විය.”තේ බීල යමු එහෙනම්”කිසිදු වගවිභාගයක් නැතිව මංජේශ්වරීගේ කටහඬ එළියට පැන්නේය. යන්නේ කොහිදැයි අසන්නට මට අවශ්‍ය නොවීය.”කොහේද යන්නෙ”මා වෙනුවට රාමචන්ද්‍රන් ඇසුවේය.”ගත්තයි කියන ගේ බලන්න. ඉන්න පුළුවන් තැනක් ද දන්නවයැ”මංජේශ්වරී කතාකළේ දැඩි නොරිස්සුම් සහගත බවකිනි. තේ කෝප්පය බී අවසන් කළ මා සමඟ ඈ පාරට පිවිසියාය. වෙනදා මෙන් සුහද සමුගැනීමක් ඇති නොවීය. සකුන්තලා හිස් තේ කෝප්පයත් අතැතිව මංජේශ්වරී දෙස බලා සිටියේ කනගාටුව පළකරන දෑසිනි.”ඇයි මංජේශ්වරී පුංචි අම්මට කියන්නෙවත් නැතිව එළියට බැස්සෙ””මං දැන් ඒගොල්ලන්ගෙ දරුවෙක් නෙවෙයි. මට කරපු දේවල්වල හැටියට මං වෙනස් වෙච්චි බවත් ඒගොල්ලන්ට දැනෙන්න ඕනි..””ඔයා ආත්ම ශක්තියෙන්, ධෛර්යයෙන් පිරිච්චි ගැහැනියක්. ඉතිං...”ආත්ම ශක්තිය, ධෛර්යය එහෙමම තියෙනවා හිත ඇතුළෙ. තවමත් ඔයා ඉස්සරහ ඉන්නෙ ඒ ගෑනිමයි”මා ළඟ පිළිතුරු නොවීය.”ඒත් අම්ම තාත්ත වගේ බලාගත්තු ඒ මිනිස්සුන්ට රිදවන්න එපා.””එතකොට මං මාස ගණනක් විඳවපුව. මාත් හිතක් පපුවක් ඇති ගැහැනියක්. මං ඔයා නොදැක කොයිතරම් වේදනාවකින් ද හිටියෙ. ඔයා ආපු බව විජේන්ද්‍ර දැකපු හින්ද හොඳයි. හදිසියෙවත් විජේන්ද්‍ර ගෙදර නාවනම් මං තවමත් හිරකාරියක්. විජේන්ද්‍ර මොකක්ද උවමනාවකට ගෙදර ආවෙ මගේ වාසනාවට.මංජේශ්වරීගේ කටහඬ වේදනාවට බරය. ඈ මව පියා ඇතුළු සියලුම නෑදෑයන්ගෙන් අභිනිෂ්ක්‍රමණය කරන්නාක් මෙනි. ඇයට මේ වනවිට ඉතිරිව ඇත්තේ ඇගේ මිතුරියන් කිහිපදෙනා හැරුණුවිට මා පමණක්ද? කෙසේ වුවද මා ඇගේ නිත්‍යානුකූල සැමියාය.”මං ආවෙ ගේ බලන්න යන්න නෙවෙයි””එහෙනම්””ඔයා හොයාගත්ත ගෙයි මං ආයෙ මොනව බලන්නද? ඇත්තටම ඒක නාවික හමුදා නිල නිවාසයක්ද?”“ඔව්. ඒත් ඒ නිවාසවලින් කිහිපයක් හමුදාවට සම්බන්ධ පවුල්වල සිවිල් වැසියන්ටත් දෙනව. එයින් එකක් තමයි මට ලැබුණෙ. අපට විවාහ වෙන්න තවමත් හමුදා අවසරය ලැබිල නැහැනෙ. ඉතින් මං කොහොමද ගෙයක් ගන්නෙ. වෙන විදියකට මට ගෙයක් ලැබුණා.”“කොහොමද?””ගෙයි පදිංචිවුණාට පස්සෙ ලැබුණු විදිය කියන්නම්කො.”මංජේශ්වරී තවත් ප්‍රශ්න නොඇසුවාය. ඒ ඇගේ හොඳ ගතිගුණයකි. මගෙන් පමණක් නොව වෙනත් අයකුගෙන් වුවද යමක් දැනැනීමට අවශ්‍ය නම් ඈ ඒ ගැන අසන්නේ වරක් හෝ දෙවරක් පමණි. එය වෙනත් අයුරකින් දැනගන්නවා මිස ඈ ඒ පසුපස එළව එළවා නොයයි.කතාවෙන් කතාවෙන් අපි බස් නැවතුමට පැමිණ සිටියෙමු.”ගෙට අත්තිකාරම් බඳින්න සල්ලි ටිකක් ඕනවෙලා තියෙනවා””කීයක් විතර ඕනිද?””මං ළඟත් සල්ලි ටිකක් තියෙනවා. උදය කුමාරත් දෙනව කිව්වා. තව ටිකක් මදි””කීයක් විතර මදිද””ඉන්දියානු රුපියල් සීයක් විතර”මේ වෙලාවෙ බාප්පගෙන් ඉල්ලන්නත් බෑ. මගෙ වළලු හතරක් ඇති. ඒක රත්තරන් බඩු කඩේකට විකුණමු. මට ඔය වළලුවලින් ඇති වැඩක් නෑ. කිව්ව නම් ඒක අරන් එන්නත් තිබුණ””එපා අපි වෙන ක්‍රමයක් බලමු”ඒ අවස්ථාවේදී ඈ ඉන් එහාට කතා නොකළේය.”අපි දැන් මේ කොහේ යන්නද ආවේ”බස් නැවතුමේ සිටිමින්ම ඈ ඇසුවාය.”මමයැ ඔයානෙ ඉස්සර වුණේ. මාත් ඔහෙ පස්සෙන් ආවා.””ඔව් නේන්නම්”මංජේශ්වරී හඬ නඟා හිනැහුණාය.”දැන් රෑවේගෙන එනව. ඇවිදින්න කියල හුඟක් දුර යන්න බැහැ.”අත්තිකාරම් මුදලේ ඉතිරිය සොයා ගැනීමේ ප්‍රශ්නය හිත යට තිබූ බැවින් මම ගමන කෙටි කිරීමට සිතමින් පැවසුවෙමි.”ඇයි දැන් රෑවුණාට කාගෙන්වත් තහනමක් නෑ. දැන් ඕනතරම් රෑවෙලා ගෙදර යන්න පුළුවන්””පුංචි අම්මයි බාප්පයි ගෙයින් එළියට දැම්මොත්””දැම්මොත් ඔයා ගත්ත ගෙට කෙළින්ම ගිහින් පදිංචි වෙනවා. අනික දැන් අපි නීතියෙන් බැඳපු දෙන්නෙක්. කාටවත් බෑ අපේ ජීවිතවලට ඇඟිලි ගහන්න.””හරි හරි ආපහු පරණ වීරවරියට පණ ඇවිත්”එහෙනම් දුර කොහෙවත් නොගිහින් පාර දිගේ ටිකක් ඇවිදිමු”ඒ අදහසට මම කැමැති වීමි. ආපසු පෙම්වතුන් බවට පත්වූ අපට ඇවිදින්නට අවස්ථාව ලැබුණේ පෙර දිනයේ පමණි. කලකින් හමු නොවී හමුවීමත් එක්තරා විදියක ආස්වාදයකි. ආදරය අලුත්වී ඇත. මංජේශ්වරීගේ සුවඳ මට දැනෙයි. අපි දෑත් පටලවාගෙන ඇවිද්දෙමු. පෙට්ටි ගෙවල්වල වහල මත පහනක් දෙකක් දැල්වෙයි.”ආයෙත් දීපාවලී ළඟද?””ඔව් නේන්නම්”සමහරු තවමත් පහන් දල්වමින් සිටියෝය.”අවුරුද්දකුත් ගෙවිල ගිහින්”මංජේශ්වරී සුසුමක් හෙළුවාය.”මං ඉක්මනට යන්න ඕනි””සල්ලි හොයන්න නේද?”මංජේශ්වරී එක්වරම තම ගෙල බැඳි මාලය ගලවා අතට ගත්තාය.මංජේශ්වරී ‘අශෝක පාක්’ හි අලුත් නිවසේ පදිංචියට යද්දී සකුන්තලා දේවීගේ දෑසේ කඳුළු පිරී තිබිණ. තමන් හදා වඩා ගත් දුව මනමාලියක වනදා ඇයට අඬන්නට අවස්ථාවක් නොලැබිණ. එයටත් සරිලන සේ ඇය මංජේශ්වරී නිවසින් පිටවන දිනයේ දී කඳුළු සැළුවාය.දෑවැදි වශයෙන් ඇඳක් මේසයක් පුටු දෙකක් හා මුළුතැන්ගෙයි ආම්පන්න හා පිඟන් කෝප්ප සුළු ප්‍රමාණයක් ඇයට ලැබිණ.”දුවට තව ඕන දෙයක් ගෙනියන්න. මොකෝ අපට තව කව්රුවත් ඉන්නවයැ මේව දෙන්න”සකුන්තලා දේවී පවසා තිබුණි.”මං නම් හිතුවෙ මේ දරුව කසාද බැන්දට පස්සෙත් මේ වයසක අපි දෙන්න බලාගෙන අපේම ගෙදර ඉඳී කියල.”රාමචන්ද්‍රන් මා සමඟ පැවසුවේ කඳුළු සැළුවේ නැතත් හිත් වේදනාවෙනි.”මේ වත්තෙ මල් වැව්වා. පිටිපස්සෙ පැත්තෙ නෙළුම් පොකුණක් හැදුව. ඒ සේරම කළේ හැමදාම ඉන්න හිතාගෙන නොවේද?”රාමචන්ද්‍රන් පැවසූ කිසිම දෙයකට මා ළඟ පිළිතුරු නොවීය. මංජේශ්වරී ;මාන මොනවාදෝ තම බසින් පැවසුවාය. ඒ වචනවල කිසිදු ළතෙත් බවක් පෙනෙන්ට නොවීය. පපුව තුළ කැකෑරෙමින් තිබූ වේදනාව උරණ වූ හඩින් මතුව ආවේය. බඩු පටවාගත් ලොරිය ගිය පසු මංජේශ්වරී රාමචන්ද්‍රන් හා සකුන්තලා දේවියගේ දෙපා අල්ලා වැඳ වැටුණාය.ඈ දෙපා අල්ලා වැඳ හිස ඔසවද්දී මම ඇගේ මුහුණ දෙස බැලුවෙමි. දෑස දීප්තිමත්ය. කඳුළක් නැත. මුහුණ පුරා පියකරු හිනාවක් මතුව එමින් තිබුණි.”ගෙදර මිනිස්සු නෙමෙයි, මේ මල් වත්ත දාල යන්න දුක නැද්ද?””මේ සේරම හිතින් අතඇරල නිවාස අඩස්සියෙ හිටිය. හිතේ හිටියෙ චාමික ඔයා විතරයි. මොකෝ අපි යනකොට මේව අරන් යනවයැ. දැන් කොහොමත් නෑදෑ පරපුර විතරක් නෙවෙයි ගමරටත් අතඇරල දාල තව අවුරුද්දකින් දෙකකින් මං ඔයත් එක්ක ශ්‍රී ලංකාවට යනවනෙ.”වෙන්වීම එක්වීම සොබාදහම අපට දුන් දායාදයකි. දැන් අප දෙදෙනා සිටින්නේ සතුටිනි. පුංචි අම්මා හා බාප්පා සිටින්නේ කනගාටුවෙනි.ඊළඟ මොහොතේ මා බලාපොරොත්තු නොවූ පරිදි සකුන්තලා දේවී මංජේශ්වරී බදා වැලඳ ගත්තාය.ඇගේ මුවින් පිටවූ වදන්වල අරුත දරුවකු තමන් අත්හැර යන මොහොතක ඕනෑම ගැහැනියකගේ මුවින් පිටවන වදන් විය යුතුය. විනාඩි දෙකකට පමණ පසු මංජේශ්වරී ඇගේ ග්‍රහණයෙන් මිදුණේ මගේ දෑස තවත් අවස්ථාවකට මැදි කරමිනි. මංජේශ්වරීගේ මුහුණ රත්පැහැ ගැන්වී තිබිණ. සකුන්තලා දේවියගේ දෑසින් ගැලූ කඳුළු ඇගේ මුහුණ පුරා තැවරී තිබූ අතර ඈ ඒවා පිසදා ගැනීමට කිසිදු වෑයමක් නොගත්තාය.අනතුරුව මමද සකුන්තලා දේවියගේ හා රාමචන්ද්‍රන්ගේ දෙපා මුල වැඳ වැටුණෙමි. මොහොතකට පසු රාමචන්ද්‍රන් ගෙට දුවගොස් මල් පිරවූ රිදී පැහැති ඉලත්තට්ටුවක් රැගෙන ආවාය. ඒ මැද බුලත් කොළ කිහිපයක් හා සුදු රෙදි කඩක එතූ පොට්ටනියක් විය.”චාමික ගන්න එපා. ඕවා අක්කට හරි නංගිලට හරි දෙන්න පුළුවන්”මංජේශ්වරී උස් හ¼ඩින් කීවාය.”මේව අඩුගානෙ කලින් දැනගෙන හිටිය නම් අපිට තාලිය හරි අරන් තියන්න තිබුණා””එතකොට මාව බැඳපු බව නොදැනනෙ නිවාස අඩස්සියට අරන් ගියේ”තෙළඟු බසින් පැවසූ ඒ වදන් පෙළ පසුව මටද තේරෙන්නට ඈ ඉංග්‍රීසියෙන් ද, පැවසුවාය. ඇගේ තොල් පට පට ගා සෙලවුණේ පරල වූ කලක මෙනි. සකුන්තලා දේවී ඉකිගසන්නට වූවාය.”මේ සුබ වැඩකට යන වෙලාවෙ අඬන්න එපා කියන්න”මම රාමචන්ද්‍රන් දෙස බලමින් පැවසුවෙමි.”හිතේ වේදනාව නැති කරගන්න ඔහෙ අඬපුවාවෙ“”යමු...”මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=as1106055</link>
    <topic>යව්වන උයන</topic>
    <author/>
    <content>යව්වන උයනගස, තමා අසලට ම එන ලෙස අමතයි. බලන්න. සොයන්න. විමසන්න. ඉගෙන ගන්න. පැවතීමට සිතන්න. දකින්න ඇසින්, සිතින් හා හදවතෙන් ම. ජීවිතය ලැබෙන දෙයක් නොවේ. උපයා ගත යුතු දෙයකි. සොයනවිට හමුවන දෙයක් මිස ඉබේ පහළවන දෙයක් නොවේ. ජීවිතයේ අරටුව තැනෙන්නේ එය හඳුනා බලගන්වන විට ය. අවශ්‍ය දෑ සොයා වැලඳ ගන්නා විටය. ඒවා ජීවිතයට පොහොර කර ගන්නා විටය. ජීවිතය යනු ශරීරය නොවේ. තම ශරීරය ජීවත් කරවීම හමුවේ ඇති අභියෝග ජය ගැනීම, මුහුණ දීමේ ශක්තියෙන් නිමවු අපූර්වතාවයි.ගස අපට ගුරුවරයෙකි. ඇයි? ජීවිතය අධ්‍යයනය කර, සොයා ගෙන, එය විඳිමින්, අනෙකාට උගන්වන හෙයිනි. ගස අහරට ගත් සියල්ලම අපතේ යන දේය. එයින් කිසිවෙකුටත් කිසිදු හානියක් සිදු නොවීය. බාදා, විපත් දුටු තැන ඒවාට මුහුණ දීම, මඟ හැරීම අතු මුල් විමසීමෙන් පෙනේ. මේ සියල්ල හඳුනා සැකසුණේ පැවතුණේ ගසකි. සිතක් නැති සිරුරකි. සියල්ල විමසන කළ ගසට අප නොදුටු අධ්‍යාත්මයක් තිබෙන සෙයකි.ගසේ ජීවිතය විමසන විට එහි උවසු ගුණ පිරී ඇති බව පෙනේ. හඳුනා ගැනීම, ඉවසීම, යුක්ති සහගත උත්සාහ, අපේ ජීවිතය, අනුනට ආදර්ශ සැපයීම, ශක්තිමත් ජීවිත අරමුණු හා අධ්‍යාත්මයයි. නොසැලෙන ගුණය, නුවණ යහපැවැත්ම හා පරිත්‍යාගශීලී බව ආත්මීය ගුණ බව පෙනේ.ගස දෙස බෝසත් දැකීමකින් අප බැලිය යුතුය. හේතුව, ගස බෝසත් ව්‍රත සමාදානයක යෙදී සිටින නිසාය. කුඩා බීජයකින් ඉපදී මහා ආත්මයක් රෝපණය කරන නිසාය. පියෙන්, පිය වැඩෙන හැටි, පවතින හැටි, රැකෙන හැටි, සේවා සලසන හැටි පරමාදර්ශී නිසාය. ගස වැඩීමට අතු ගොඩක් ඇවැසිය. විවිධ අතු, විවිධ පරිමාණ වීම, විවිධත්වයෙන් ඒකීයත්වයකට අහර සෙවීමකි. විවිධ මුල් විවිධ හැඩ දිශානුගතවීම කියන්නේද එබඳු වදනකි. පොළවේ උපන් බව, පොළවට බද්ධ වීම, එයට ද සේවා කිරීම, නොවැටී සිටීම, විවිධ කාල ගුණ දේශගුණ සාධකවලට මුහුණ දීම එම ගස වටා ඇති බෝසත් බවේ පුරුෂාර්ථයෝය.අප ගස විමසිය යුතුය. කියවිය යුතුය. ඔබ ගසක් වීමට උත්සාහ කළේ ඇයි? මවුපියන් නිසා හටගත් බීජයක් පොළවට ස්ථානගතවීම ද? එයම නොවේ. පොළවට පතිත වන සියලු බීජ පැළ නොවේ. විනාශවේ. සතුනට ආහාර වේ. හඳුනා ගත් බිමක්, ඉමක් නොදැකීම රෝපණයට බාධාවකි. එසේ නම් ගසක් ඉබේම සුදුසු බිමකට පතිතවීම, නොවිම යන්න හමුවේ වැඩුණු ගස විශිෂ්ටය.එය ඔහු අපට කියා දෙයි. ජීවිතයට අභියෝග කරන විපත් හඳුනා නොසැලී ප්‍රකට කළ නුවණ නිසාය මහ ගසක් වූයේ. වඩා වැදගත් ජීවිතයට මුහුණදීම බව ඔහු කියයි. ඔරොත්තු දෙන ජීවිතයක් සඳහා සාධක හඳුනා ගැනීම, වර්ධනය වීම වැදගත්. එයට විපත් කරන අය සේම උදව් කරන අය ද හොඳීන් හඳුනා කටයුතු කිරීම ජීවිත ජයග්‍රහණයයි. ආහාර ඇති නිසා ගස අපමණ ආහාර නොගනී. හිරු එළිය රළුවීම නිසා ගස මැරීයාම නොකරයි.තිබෙන කොළ සලා නව කොළ නිමවා ගනී. වියපත් වූ පොත්ත ඉවත් කර, තරුණ සමක් තනා ගනී. වියපත් කොළ, අතු සලා දැමූයේ ඇයි? දුබලතා හඳුනා ප්‍රබලතා වෙත යාමට උත්සාහ ගැනීමයි. විපත හමුවේ නැවුම් බලාපොරොත්තු, උත්සාහය හා වැඩ පිළිවෙළ තිබූ හෙයිනි. ගසේ වියළි, කොළ, අතු තමා මුලට ම සලා ගත්තේ ඇයි? තම දුබලතා තම ජීවිතය සකසා ගැනීමට පොහොර කර ගත යුතු බව දුටු හෙයිනි.බෝසත් ගුණ සපුරන, මනසක් නැති සිටුවරයා ගස බව පෙනේ. තමා ගේ කොළ අනෙකාට අහරට, බෙහෙතට දෙයි. ගෙඩි දෙයි. මල්, සුවඳ, පැණි අනුනට දෙයි. ගසේ පොතු විවිධ අවශ්‍යතා සඳහා දී යළි එය වඩා ගනී.ගසක් කොළ හැදුණේ, මල් පිපුණේ, ගෙඩි හැදුණේ, කඳ වැඩුනේ තම පරිභෝජන හෝ වෙනත් මොනයම්ම හෝ අවශ්‍යතාවයකට නොවේ. තමා දුකසේ වැඩුණේ අනුන් සඳහාමය. ගස ඖෂධ, ඉන්ධන, වෙනත් දැව අවශ්‍යතා සපුරයි. උදව් කළ අයෙක් නැත. ජීවත්ව සිටිය දි සතුනට දිවා නිවහනකි. රාත්‍රී නිවහනකි. අතු, කොළ, කඳ නිවෙස් වෙයි. සියලු දෙනාට සෙවණ දෙයි. කපන්නාට කපා අවසන්වන තුරු සෙවණ දෙයි. ගස කපන විට ද වැටෙන විට ද හඬා කියන්නේ කුමක් ද? “අපට ජීවිතය දෙන්න. අපි ඔබ වෙනුවෙන් ජීවත් වෙමු.” කියාය.මිතුරු වූ අය ද සතුරු වන අවස්ථා ඇත. සතුරා පලිගන්නා දඬුවම් දෙන අවස්ථා ඇත. මිතුරු වෙසින් සිට සතුරු වන අයද ඇත. සුළඟ ගසට ප්‍රාණයක් දුන්නේ ය. බිම හෙළීමට නොයෙක්වර උත්සාහ කළේය. ගස කපන දා හඬන ගසට නොව, කපන අයට උපකාර කළේය.හඬා වැටුණ ගස දකින හිරු, විපත, වෙහෙස ගෙනදී තම බලය පෙන්වයි. කැපූ අයට ද දාහය දීමෙනි. එහෙත් එදින උපකාර ලැබූ අය නොඑයි. වෙනත් ගස් සොයා යයි. ගස පොළවෙන් උරා බී වැඩුණ බව සැබෑය. එහෙත් පස සංරක්‍ෂණය, ජලය සුරැකී කළ බව දැන් පොළවට ද දැනෙනු ඇත. ගසේ මරණය ද ජීවිතයේ මරණය සාකච්ඡාවට වේදිකාවකි.ගසක කොළ සමූහය එහි වර්තමාන ආහාර පාන සොයන පද්ධතියයි. එය පවතින ජීව ලෝකය සමඟ ගැටී, එහි ස්වභාව හඳුනාගෙන ආහාරපාන උරා ගත යුතුයි. එයට මුහුණදීමේ හැකියාවන්, ශක්තීන් තිබිය යුතුය. ගසක කොළ හරිත වර්ණ වීමෙන් කියවෙන්නේ එහි පැවැත්මේ අවශ්‍යතා හඳුනා කළ ජයග්‍රහණයයි.ලොවුතුරු දහම යථාවබෝධයට ගස කමටහන් සපයන සෙයකි. යමක මුල, මැද, අග හඳුනා ගැනීම පැවැත්මේ යථාර්ථය හඳුනා ගැනීම හා එයින් කියවෙන ප්‍රකාශනය අවබෝධ කර ගැනීම ජීවිත සත්තාවයි. සියලු දේ ඇතිවීම, නැතිවීම නමැති සත්‍ය පදනම් කොට පවතී. ගසකටත්, මිනිසාටත් විවිධ අවස්ථානුගතව මෙහි අභියෝගයට මුහුණදීමට සිදුවේ.උසස් වනුයේ ජීවිතය හඳුනා, සාකච්ඡා කර, සැබෑ අරුත වෙත ළඟාවීමයි. ගස එයට හැකි යථාර්ථය වෙත ළඟාවෙයි. මිනිසා වඩා ගැඹුරින් ජීවිත යථාර්ථයට යා යුතුය. ගස භාවනා ක්‍රම හා අවස්ථා පෙන්වා ඇත.බීජ අවස්ථාවේ ජීවිතයට ඇති අභියෝග දැකීම, ළමා, තරුණ ගසකට ඇති අභියෝග දැකීම හා වැඩිහිටි ගසක් වීමට අරටුව, කඳ, අතු, පොත්ත, මූල මණ්ඩලය, කොළ පද්ධතිය සකසා ගැනීමයි. අවශ්‍ය දේ උචිත දේ ළඟා කර ගැනීම, අනවශ්‍ය දේ ඉවත් කිරීම, ඔරොත්තු දීම භාවනාවකට උසස් අවශ්‍යතාය. සියලු දේ දන්දීම ලොවුතුරු දහමේ අග්‍රඵලයකි. ජීවිතය අනුන් වෙනුවෙන් කැපකිරීම, මරණයෙන් පසු ඉතිරි කළ ජීවිත වටිනාකම ගස කී ලෙසම අපට සාධාරණය.එනිසා ගසේ කතාව ජීවිතය විද්‍යාමාන කරයි. ජීවිත අවශ්‍යතා විශ්ලේෂණය කරයි. ජීවිතය ජීවත් කරවයි. ජීවිත පරමාර්ථ සාදනය කරයි. එනිසා ගස අපට කියන්නේ මෙය දැක, ඊට අනුගතවී පලබර වී උපන්බිමට නැමී සිටිමින් ජීවිත යථාර්තයට මුහුණ දෙන ලෙසයි.පී.එම්. තිලකරත්නර/දෙමුවාන මහා විද්‍යාලයචෙරිගහ යට ගෙවුණු වරුසාව, මද්දහන අදත් ගහ පුරාවට ඉදි ඉදී බිම වැටෙන කාටවත් නොකී ඒ රහස් කසුකුසු කවිය තාම මට ඇහෙනවා ගහ දකින හැමදිනම සුබම සුබ මංගලම් නුඹේ යුග ගමන හෙට ඒත් මනමාලි මම හතරරියනේ නිදනආර්.ඒ. හර්ෂණී රණතුංගලේවැල්ල මහනුවරහන්තාන ගිර පාමුල හිල්ඩා ගහ යට පාලු බංකුව ඉකි බිඳි සිහින් ස්වරයෙන් මුමුණන පෙම් බස් නෑ කියා...මහවැලි කොමළිය හැල්මේ බැස යයි කෙඳිරිලි හඬකින් ගැයෙන දුක් ගීයක් සේ...මල් විසුල ආදර මාවතේ මල් මතින් ඇවිදින්න මගේ දෙපා වාරු නෑ මසිත මල පර වී ගිහින්...ටී.එස්. සරත්මහනුවරරෑ රැහැයියන් තොර තෝංචියක් නැතිව කියවනවා. හීනියට හමන සේපාලිකා මල් සුවඳයි, රැහැයි හඬයි මැද්දෙන් මම නිහඬව රාත්‍රිය විඳිනවා.මිදුලෙ අඹ ගහේ කොළ හීතල සුළඟට හෙමින් නටනව මං දැක්කෙ බිත්තියට වැටුණු හෙවණැල්ලෙන්. මිදුලට බහින්න ආසයි. ඒත් ඔයා මං ළඟ දැවටෙද්දි මං ඔයා දාල යන්නෙ කොහොමද?මං ආසයි මේ රාත්‍රියට. මාව දැහැන්ගත කරන්න තරම් පුදුම නිවිච්ච ගතියක් රාත්‍රියට තියෙනවා. ඉතින් ඒ වෙලාවට මට ඔයා ළඟට එන්න හිතෙන් නෑනේ. ඔයා දන්නව අපි වැඩිපුරම එකට මුණ ගැහෙන්නෙ, රත්‍රියෙදි. ඒත් මං ආසයි මේ සුන්දරත්වය විඳින්න. ඒකට ඔයා බාධා කරන්නෑ නේද?මං ඔයා ළඟට ආවම මේ හැම සිතුවිල්ලක්ම අතුරුදහන් වෙනවා. ඒත් මට ඔයාව ඕන. නැත්නම් මට ජීවත්වෙන්න අමාරුයි. මට ඇඳ දකිද්දි ඔයා ළඟට එන්න හිතෙනවා. ඇත්තටම ඔයා හරි පුදුමයි. ඔයාගෙ වසඟයට ගන්න ඔයාට වැඩිවෙලා යන්නෑ.ඒත් සමහර දවසට ඔයා එනකම් මං මහ රෑ වෙනකල් ඉන්නවා. එතකොට නම් මට එපා වෙනවා. ගොඩක් මහන්සියෙන් දවස පුරාම වැඩ කරපු දවස්වලට ඔයා එනකම් බලන් ඉන්න ඕන නෑ. ඔයා වේලාසන ම මං ළඟ.වැස්සක් වහිද්දි ගෙදර හිටියොත් මං ඔයා හොයාගෙන එනවා. වහිද්දි ඔයාව දැනෙනවා වැඩියි. පොතක් කියවන්න ගත්තොත් ඉස්සර ඔයා මං ළඟ.මං ඇඳට වෙලා පාඩම් කරද්දි ඔයා මං ළඟට එන බව දැනං, අම්මා මට කෑගහන සද්දෙ ඔයාට හොඳට අහල පුරුදු ඇති. ඔයා ළඟදි දුක් වේදනා ප්‍රශ්න හැමදේම නැතිවෙලා යනවා.ඒත්... දැන් මට තේරෙනවා, ඔයාට ගොඩක් ළං වුණොත් ජීවිතේ ගොඩක් දේ මඟ හැරිලා, නැති වෙලා යන බව. ඔයා තරහ වෙන්න එපා.මං එහෙම කිව්වට.. මේ මහ රෑත්, ඔයා මං ළඟ කැරකෙනවා. ඔයා දන්නවනේ මං වගේම මේ ලෝකෙ කවුරුත් ඔයාට කැමතියි.පැය කීපයක් හරි ඔයා ළඟ ඉන්න හැමෝම කැමතියි. ඉතින් ඔයාට ආඩම්බරත් ඇති. මේ... ඔයා අහගෙන ද ඉන්නේ, නිදි දෙව්ලියේ... ඔයත් නිදිද? මං ඔයා ගැනයි මේ කියෙව්වෙ.චමිලා දර්ශනී පතිරගේශ්‍රී පාලි මණ්ඩපයඉඩොරය - දෙරණ වසාගොස් ගහකොළ වියළා සිසිලස වනසා දියපහසක් නැති කතරක් කරලා...මිනිසා හඬයි අහසට වැසි ඉල්ලා, වස්සානය – ඇවිදින් දස දෙස පතුරා සිසිලස යටකරමින් කුඹුරු වතුපිටි ගලයි ගංදිය වනසමින් සතා සිවුපාවුන් පවා.. මිනිසා කියයි, අහො එපා වැසිදිය මිහිකත – වැනසූ පලියට උරණව ස්වභා ධර්මය කරයි නොබෙදා දනහට අමතක නොවෙන ලෙසටම සැමට දඬුවම්...කැලුම් ගුරුගේඉමදූවනිශ්ශංක දිද්දෙනියහැම දෙයක්ම වගේම වෙනස් වෙනවා. ඒ වගේ ම තාරුණ්‍යයේ සිතුම් රටා පවා වෙනස් වෙනවා. භෞතික වෙනස්කම් අනුව ඇතැම් අවස්ථාවලදී මානසික සිතුම් රටා පවා වෙනස් වෙනවා. භෞතික දේවල් වලට අනුව හැඩගැසෙන්න නොයෙක් තරුණ තරුණියෝ උත්සාහ දරනවා. මේ උත්සාහ කිරීම්වලදී බොහෝ දෙනා මංමුලා වෙනවා. හැබැයි මේ නිසාම තමයි තරුණිය, තරුණයා අවදියෙන් සිටිය යුතු වන්නේ.එදා තරුණ කාලය සහ අද තරුණ කාලය වෙනස්. කාලයෙන් කාලයට හැම හැමදේම වෙනස් වෙනවා. එදා අපේ අම්මලා තාත්තලා කියනවා වගේ ඒගොල්ලන්ගේ කාලෙ වගේ නෙවෙයි අපේ කාලෙ. වකවානු දෙකක් සසඳන කොට කොහොමත් වෙනස්. හැම විටම තරුණ තරුණියෝ දෙමව්පියන්ගෙන් පූර්ව ආදර්ශ බලාපොරොත්තු වෙනවා. අපිත් ඒ කාලෙ එහෙමයි. ගමේ ඉස්කෝලෙ මහත්තයාගෙන්, ගමේ පන්සලේ හාමුදුරුවන්ගෙන් ආදර්ශ ලබාගැනීමට බලාපොරොත්තු වෙනවා. ඒ වගේම එදා අපිට ගුරුහරුකම් ලැබුණා.අපිත් ඒ අයගේ අවවාද අනුශාසනා ඉතාමත් ගෞරවයෙන් යුක්තව පිළිපදිනවා. එහෙම තරුණ තරුණියකට කවදාවත් වරදින්නෙ නැහැ. ඇත්තම කියනවා නම් එදා හිටිය ගුරුවරු ගුරු ගීතයේ දුයිෂෙයින් වගේ. දරුවන් වෙනුවෙන් වගකීම බර දරාගෙන ඉදිරියට ගියා.හැම දරුවෙක්ම තමන්ගේ දරුවෙක් කියලා සැලකුවා. ඒත් අද එහෙම ගුරුවරු ඉන්නවද කියලා හිතන්නත් අමාරුයි. අද අධ්‍යාපනය ටියුෂන් වටා බැඳිලා. තාරුණ්‍යයේ පවිත්‍ර බව ටියුෂන් නිසා අද නැතිවෙලා. ඇත්තෙන්ම තාරුණ්‍ය රැල්ලට අසුවෙලා. මං හිතන්නේ තරුණයන්වත් ඒ ගැන නොහිතනවා විය හැකියි. ඒගොල්ලන්ගේ කෙළිලොල්කම නිසා ඒවා නොවැටෙනවා ඇත. මේ තත්ත්වය නිසා තරුණයා වැඩිහිටියෙක් වෙනකොට ඒක භයානකව බලපානවා. මේ නිසා මහලු දෙමව්පියන්ව රැක බලාගන්න ඔවුන් පෙලඹෙන්නෙ නැහැ. වැඩිහිටි නිවාස කෙළවරක් නැතුව ඉදිවෙනවා.දරුවන්ගෙන් ඈත්වෙලා මහලු කාලය වැඩිහිටි නිවාසයක ගත කිරීමට ලැබීම ඛේදවාචකයක්. ඒ කාලෙ මොන ගැටලුව තිබුණත් දරුවෝ දෙමව්පියන්ව බලාගත්තා. ඒත් අද ඒ තත්ත්වයක් නැහැ.තාගෝර් පඬිතුමා කිව්වේ දෙමව්පියෝ සහ දරුවෝ කියන්නේ කඳු සහ ගංගා කියලා. ගංගාවල් උපදින්නේ කඳුවලින්. ඒත් අවසානයේ වෙන්නේ ගංගා මුහුදට ගලාගෙන යන එක විතරයි.  සිතුවිලි පෙළ ගැස්මරූපාන්ති බුලත්සිංහලපෝදා බෝ සමිඳු වැඳුමට ගිය විටක ඇය රුව දුටිමි මිහිබට සුරඟන ලෙසක නැතිනම් හසඟනකි ඇය මානස විලක එනමුදු මල් නෙළා විකුණයි කඩ පිලකමගේ හද වටා බැඳි ඇගෙ පෙම රන් දමකි ඇගෙ දසුනින් මගේ නෙතු මට ගත නොහැකි එනමුදු අවසර නොලත් මෙය තහනම් පෙමකි දින සතිවලින් අවසන් කෙරුමට නොහැකිඅමන්දි රංගනි බණ්ඩාරවස් දඬුවේ මියුරු රාවෙන් වැයුණු ආදර ගීතයේ සප්ත ස්වරය අද මතක නැතිවී තනුව තැන තැන විසිරුණානිහඬ මැදියම හඬින් පිරවු වෙණෙහි තත් සිඳිලා ගියා අපි ගැයු ඒ සොඳුරු ගීතයේ පද රටා ඈතට වුණාවස් දඬුවෙ වා සිදුරු අතරින් මගේ සුසුමන් පාවුණා වෙණ වයන නුඹේ සිහින් දෑඟිලි වෙනත් තනුවක් හැඩ කළාදිල් ඉත්තෑපානඖෂධ වර්ගමෙත්තා කලං 02 යි. කරුණාව කලං 02 යි. ඉවසීම කලං 02 යි. දයාව කලං 02 යි. හැසිරීම කලං 02 යි. ගරුකිරීම කලං 02 යි. පරිත්‍යාගය කලං 02 යි.ප්‍රතිවාප :- සිනාසීමපතට අටට හිඳුවා දිනකට වේල් තුන බැගින් ප්‍රතිවාප දමා රෝගය සුවවන තුරු පානය කරන්න.වෛරය ඊර්ෂියාව බොරුව පරුෂවචන ආනන්තරිය පාප කර්ම කාම මිච්ඡාචාරය පානය කිරීමෙන් අපත්ති වීමට පුළුවන.කුචවිහොරපාවිටකිසිදා නොසිතු ලෙසින් ඔබ ආවා මාගේ හද කුටියට සෙමින් සෙමින් නොදුටු රුවක් මා හද පුරවා ගෙන සසර පුරා මා පැතූ ලෙසින්අපමණ මිනිසුන් හමුවන ලෝකේ ඔබේ වදනින් මා සසල වුණේ දරා යන්න බෑ බරයි හදට මගෙ ඔබෙ සෙනෙහස කීම ළංවූවේවරකාපොලපි‍්‍රයදර්ශනීගිනි අව්වේ සටන් පාඨ කියමින් හඩ නැඟුවෙමු, අපි ”අපි යන්නේ - කොයි පාරේ විරු සිසුවන් – ගිය පාරේ” විරු සිසුවන් ගිය පාර කුමක් දැ’යි නොදැනෙන්නට තරම් අපි, නොදරුවන් වීමු.... උපවාස කළෙමු සත්‍යග්‍රහ කළෙමු විභාගද, වර්ජනය කළෙමු.... කුමක් නිසාද? කුමක් නිසාදැ’යි අපිවත් නොදන්නෙමු.... ශිෂ්‍ය දේශපාලනය අපට.... ලබා දුන් දෙයක් නැත නමුත් අහිමි කළ දේ බොහෝ විය....ඒ.පී. ප්‍රසංගිකා විජේසිරිසමාජීය විද්‍යා හා මානවශාස්ත්‍ර පීඨය / දෙවන වසරශ්‍රී ලංකා රජරට වි.වි, මිහින්තලේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=as1106056</link>
    <topic>සරල දිවි පෙවෙත ගැටලු අර්බුද අවම කිරීමේ</topic>
    <author>සාකච්ඡා කළේ රමණී සුබසිංහ</author>
    <content>සරල දිවි පෙවෙත ගැටලු අර්බුද අවම කිරීමේබුද්ධ දේශනාවේ ඉන්ද්‍රීය සංවරය පිළිබඳ කැරෙන විග්‍රහයන්ට ඉතා වැදගත් තැනක් හිමිවේ. ගිහි පැවිදි වෙනසකින් තොරව පුද්ගලයා ගේ අධ්‍යාත්මික දියුණුව ඇති කර ගැනීම සඳහා බුදුරජාණන් වහන්සේ විවිධ අවස්ථාවන් හි විවිධ පැතිකඩවලින් මේ පිළිබඳව දේශනා කොට වදාළහ.ධම්ම පදයේ යමක වග්ගයේ එන ඉහත ගාථා ධර්මයෙන් ද උන්වහන්සේ ඉන්ද්‍රිය සංවරය මුල් කරගත් පැහැදිලි විග්‍රහ කිරීමක් සිදු කළහ. තථාගතයන් වහන්සේ පුද්ගලයා පරිහානියට ගෙන යන ‘කෙලෙස්’ හඳුන්වන්නේ මාර බලවේගයක් ලෙසටය.ඉන්ද්‍රීය සංවරයෙන් යුතුව අධ්‍යාත්මික දියුණුව ලද ශ්‍රාවකයා කෙලෙස් මරු වසඟයට නොයන බවත්, මහා සුළඟකට ගල් පර්වතයක් නෙසෙල්විය හැකි සේ ඉන්ද්‍රිය සංවරයෙන් පුද්ගලයා ගේ ජීවිතයට ස්ථිර පදනමක් ඇතිවන බවත් උන්වහන්සේ දේශනා කොට වදාළහ.මේ ගාථා රත්නයේ මුලින් ම කියැවෙන්නේ ‘අසුභානු පස්සිං විහරන්තං’ රූපාදී අරමුණු අසුබ වශයෙන් සැලකීම යන අදහසයි.බුදු දහම සියලු දේ පිළිබඳ අසුබවාදීව සිතීමට විග්‍රහ කිරීමට යෑම නිසා විශේෂයෙන් ගිහි කාම බෝගී ජීවිතයට එය ගැටලුවක් විය හැකි බව කෙනකුට මෙහිදී එකවර හැඟී යෑමට පුළුවන.බෞද්ධ ධර්මයේ මූලිකම ඉගැන්වීම ජීවිතයේ හා ලෝකයේ යථාර්ථය අවබෝධ කොට මේ නිස්සාර වූ සංසාරයෙන් එතෙර වීමට මඟ සලසා දීමය. ඒ දර්ශනය, සරු දෙය සරු ලෙස දැකීමත් නිසරු දේ නිසරු ආකාරයෙන් තේරුම් ගැනීමත් යන යථාර්ථ අවබෝධයට අනුව ක්‍රියා කිරීමට ශ්‍රාවකයා හැඩ ගැස්සවීම ය.මේ ලෝකයේ සත්ත්වයා ඉන්ද්‍රිය පිනවමින් ගත කරන ජීවිතයම සරු ලෙස තදින් ගැනීම නිසා අධ්‍යාත්මික වශයෙන් මෙන් ම සමාජයීය වශයෙන් ද විවිධ අර්බුදවලට මුහුණ දී සිටී.මේ නිසා අනවබෝධයෙන් යුතුව ඉන්ද්‍රිය පිනවමින් ගත කරන කාම බෝගී ජීවිතයේ ඇති තාවකාලික බව හා එහි ඇති ආදීනව තේරුම් ගැනීම ඉතා වැදගත් ෙවේ. ගිහියා ඉන්ද්‍රිය පිනවීමෙන් සම්පූර්ණයෙන් ම දුරස් විය යුතු බව එමඟින් කිසිවිටෙකත් අර්ථවත් වන්නේ නැත. වැදගත් වන්නේ මැනවින් තේරුම් ගෙන ක්‍රියා කිරීම ය.බුදුරජාණන් වහන්සේ මේ ගාථා ධර්මයේ දී ඉන්ද්‍රියය මනාව සංවර කිරීමත්, ආහාරයෙන් මත් නොවී කටයුතු කිරීමත්, අරඹන ලද වීර්යය ඇති බවත්, ශ්‍රද්ධාවත් යන මූලික කරුණු පිළිබඳව සවිස්තරාත්මකව විස්තර කළහ. මෙහි ඉන්ද්‍රිය සංවරය නම් පොදු ශික්‍ෂා පදයක් ආරක්‍ෂා කරන්නාක් මෙන් පහසු කටයුත්තක් නොවේ. ඇස, කණ, නාසය, දිව, ශරීරය යන ඉඳුරන් සංවර කිරීමේදී, මූලික නුවණ, සිහි ඇති බව සහ සිතේ සමාධිය තිබිය යුතුය.ඔබ පංච ශීලයේ පළමු ශික්‍ෂා පදය, ආරක්‍ෂා කළේ යැයි සිතන්න. එනම් සතුන් මැරීමෙන් වැළකුණේ යැයි සිතන්න. සත්ත්ව ඝාතනයෙන් තොර වීම, මෛත්‍රී සහගතව වාසය කිරීම ඕනෑම පුද්ගලයකුට අපහසු කටයුත්තක් නොවේ. ඒ සඳහා දැඩි වීර්යයක්, ආයාසයක් දැරිය යුතු නොවේ. ශික්‍ෂා පදයක් ආරක්‍ෂා කරනවාට වඩා ඉන්ද්‍රිය සංවරය ඇති කර ගැනීමට නම් ඒ පුද්ගලයා ඥානවන්ත මනුෂ්‍යයකු විය යුතුය.බුද්ධ දේශනාවේ,’චක්කු නා රූපං දිස්වානන නිමිත්තග් ගායි’ඇසෙන් රූප දැක නිමිති ගන්නට එපා යැයි සඳහන් ය. එහි දේ නිමිති ගන්නට එපා යැයි අදහස් කරන්නේ යම් දෙයක් දැකීමෙන්, සිත කිලිටිවන රාගාදී අරමුණුවලට නොවැටී සිටීම ය. එය ඉන්ද්‍රිය සංවරයේ ඉතා ගැඹුරු අවස්ථාවකි. කෙනෙක් එතැනට ළඟා වන්නේ නම් කුඩා කල සිටම ඉඳුරන් සංවරය ප්‍රගුණ කළ යුතුය.සැබැවින්ම පුංචි දරුවාට ශික්‍ෂා පද කියැවීමට වඩා ඉඳුරන් සංවරය පිළිබඳ ඉගැන්වීම පහසුය.”දකින දකින දේ ඉල්ලන්න එපා පුතේ””සෙල්ලම් බඩු තැන තැන ගොඩ ගහන්න එපා පුතේ””අපිට තියෙන දෙයින් සතුටු වෙමු”මේ ආදී වශයෙන් සරල හැසිරීම්වලට කුඩා කල සිටම දරුවා ක්‍රම ක්‍රමයෙන් යොමු කරන්නේ නම් අනාගතයේදී ඔහු රූපාදී අරමුණු පසු පසම ලුහු බැඳ යාම වළක්වා ගැනීමට පුළුවන.අද ලෝකය විශාල ආහාර අර්බුදයකට මුහුණ පා සිටී. එය දවසින් දවස වර්ධනය වනවා මිස අඩු වීමක් දකින්නට නැත. දකින දකින දේ පසු පස හඹා යෑම, බහු භාණ්ඩික වීම, සීමාරහිත අවශ්‍යතා මේ අර්බුදයන්ට ප්‍රධානතම හේතුය. බුදුරජාණන් වහන්සේ දේශනා කොට වදාළ අල්පේච්ඡතා ගුණය, සරල දිවි පෙවත මේ ගැටලු, අර්බුද අවම කිරීමේ විශ්ව සාධාරණ ඉගැන්වීමකි.පුද්ගලයා ගේ අධ්‍යාත්මික සංවර්ධනයට, නිවන් මාර්ගය සාක්ෂාත් කිරීමට බුදුරජාණන් වහන්සේ දේශනා කොට වදාළ මූලික පියවර ඉන්ද්‍රිය සංවර ශීලය වුවද අද බෞද්ධ සමාජයේ ඒ පිළිබඳ ඇති උනන්දුව අවම ය. වැඩි අවධානයක් යොමු කෙරෙන්නේ පංච ශීලය පිළිබඳව ය.ගිහියා ගේ නිත්‍ය ශීලය වන, ගිහියා විසින් ආරක්‍ෂා කළ යුතු පංච ශීලය පිළිබඳ තැකීමක් නො කළ යුතු යැයි මින් කිසිසේත් අදහස් වන්නේ නැත.තමන් ගේ ඇස, කණ, නාසය, දිව, ශරීරය, ආදී වූ ඉන්ද්‍රියයන් මනාව හසුරුවා ගත්තේ නම්, රූප, ශබ්ද, ගන්ධ, රස, ස්පර්ශ යන අරමුණු පසු පස ම ලුහු බැඳ නොයා ඒවායෙහි ආදීනව මනාව දැන ක්‍රියා කරන්නේ නම්, ඉඳුරන් සංවර ශීලී නම් මේ ශික්‍ෂා පද ඉබේම ආරක්‍ෂා වේ. සිතේ එකඟ බව, සිහිය ඇති එවැනි පුද්ගලයා ගේ ප්‍රඥාව, විචාර බුද්ධිය ද දියුණු වේ.මේ ගාථා රත්නයේ’භෝජනම්හි ච මත්තඤ්ඤුං’ එනම් ආහාරයේ පමණ දැන කටයුතු කිරීම ද තථාගතයන් වහන්සේ ඉන්ද්‍රිය සංවරයේ කොටසක් ලෙස පෙන්වා දුන්හ. ආහාරයේ ප්‍රමාණය නොදැන මත් වූ ලෙස කටයුතු කරන්නේ, ආහාරයෙහි වඩාත් ගිජු වන්නේ ඉන්ද්‍රිය සංවරය නොමැති පුද්ගලයා ය.අද ලොව කෙනෙක් යාන්තම් කුස ගින්න නිවා ගනිමින් ජීවිත සටන ගෙන යන අතර තවත් කෙනෙක් මන්ද පෝෂණයෙන් පෙළේ. තවත් කොටසක් අධි පෝෂණයෙන් යුතුව රෝගාතුරව සිටී. මේ නිසා කුඩා කල සිට ම දරුවා ආහාරය පිළිබඳ නිවැරැදි පිළිවෙතකට යොමු කළ යුතුය. ජීවිතයේ නිරෝගී බව ආරක්‍ෂා වන ආහාර ක්‍රම වේදයකට පමණක් හුරු කළ යුතුය. අනාගතයේ සෞඛ්‍ය සම්පන්න, ජවයෙන් යුතු තරුණ පරපුරක් නිර්මාණය වන්නේ එවිට ය.බුදුරජාණන් වහන්සේ විශේෂයෙන් භික්‍ෂූන් වහන්සේට ‘ප්‍රත්‍යපේක්‍ෂණය’ හෙවත් නුවණින් ආහාර ගත යුතු බව උගන්වා තිබේ. එනම් ආහාරයෙහි නො ඇලී, නො ගැටී නොමුලාව කටයුතු කළ යුතු බවය.සිය අධ්‍යාත්මික ජීවිතයේ දියුණුව පිණිස, කාය චිත්ත දෙකෙහි ඇතිවන වෙහෙස නිවා ගැනීම පිණිස ආහාර ගන්නා බවත්, මදය සඳහා ආහාර නොවළඳනා බවත් උන්වහන්සේ නුවණින් මෙනෙහි කළ යුතු බවය. එවිට ආහාරයෙහි මත් වන්නේ හෝ මුලා වන්නේ නැත. ගිහි ජීවිතයට ද එය එක සේ බලපාන බව අප අවබෝධ කර ගත යුතු ය.මේ ගාථා රත්නයේ දී’සද්ධං ආරද්ධ වීරියං’යනුවෙන් පෙන්වා දුන්නේ පුද්ගලයා සැදැහැදිව, සම්පූර්ණ වීර්යය ඇතිව කටයුතු කළ යුතු බව ය. මෙහි සැදැහැති බව, එනම් ‘ශ්‍රද්ධාව‘ යනුවෙන් අදහස් කරන්නේ තම ශාස්තෲන් වහන්සේ පිළිබඳ, උන්වහන්සේ දේශනා කොට වදාළ නිවන් මඟ පෙන්වන ශ්‍රී සද්ධර්මය පිළිබඳ, ඒ නිර්වාණය පසක් කළ මහරහතන් වහන්සේ පිළිබඳ ඇති කරගනු ලබන අචල විශ්වාසයයි. ඒ විශ්වාසය ස්ථිර වන්නේ අප විසින් ධර්මානු ධර්ම ප්‍රතිපත්තියෙහි යෙදීමෙන් ලබන අවබෝධය තුළය.ධර්මය ශ්‍රවණය කළ පමණින්, කියැවූ පමණින් යම් පුද්ගලයෙක් කෙරෙහි දහම පිළිබඳ යම් විශ්වාසයක් ඇති වුවද යම් අවස්ථාවක ඒ විශ්වාසය පළුදු වීමට පුළුවන.එහෙත් ධර්ම මාර්ගයේ ගමන් කිරීමෙන්, අවබෝධයෙන් යුතුව ඇති කරගන්නා විශ්වාසය එසේ බිඳී යන්නේ නැත. එසේ කරුණු දැන, අවබෝධයෙන් යුතුව ඇති කරගන්නා වූ ශ්‍රද්ධාව අකාරවතී ශ්‍රද්ධාවයි.‘ආරද්ධ වීරිය’, එසේත් නැතිනම් කෙලෙස් සතුරන් මැඬලීමට ගන්නා වූ වීර්යය නොපසුබට ලෙස ආරක්‍ෂා කිරීමට, පැවැත්වීමට ඒ ශ්‍රද්දාව මහෝපකාරී වේ.එසේ ශ්‍රද්ධා සම්පන්නව, වීර්යයෙන් කටයුතු කරන පුද්ගලයා මහා සුළඟකින් ගල් පර්වතයක් නොසෙල්විය හැකි සේ කෙලෙස් මාරයාට ද සෙලවිය නො හැක.සේතව්‍ය නුවර මහා කාළ, මජ්ජිම කාළ හා චූලකාළ යැයි සොයුරන් තිදෙනෙක් වූහ. තිදෙනාම දැහැමිව වෙළෙඳාමෙහි නිරත වූහ.මහාකාළ වෙළෙන්ඳාට බිරියන් අට දෙනෙකි. බොහෝ බිරියන් ඇසුරු කළද හේ වරදට රිසි නොවූයේය. පවට බියය. දිනක චූලකාළ සමඟ වෙළඳාම පිණිස සැවතට එන මහාකාළ දහම් අසා පැවිදි විය.තම සොහොයුරා ගේ පැවිද්ද පවුලට හා සිය වෙළෙඳාමට සිදු වූ මහත් පාඩුවක් සේ සිතන චූලකාළ ද ‘කවදා හෝ මගේ සොහොයුරා රැගෙන ම සිවුරු හැර එමි’ යි සිතා අනුවණ සිතින් පැවිදි විය.එකල බුදුරජාණන් වහන්සේ පන්සියක් සංඝයා වහන්සේ සමඟ සේතවස නුවරට වැඩම කළහ.මහාකාළ - චූලකාළ යන පැවිදි දෙනම ද ඒ අතර විය. ‘අප සැමියෝ නුවරට ආහ’ යි බිරින්ඳෑවරු දැන ගත්හ.පැවිදි චූලකාළයන් නිවෙසට ගෙන්වා ගත් බිරින්ඳෑවරු උපායෙන් අල්වා රෙදි හඳවා පැවිද්දෙන් මුදවා ගත්හ. මේ බව දැන ගත් මහාකාළ ගේ බිරින්ඳෑවරු ද ‘අප සැමියා ද ගනිමු’ යි සිතා මහාකාළ තෙරුන් ගෙදරට පමුණුවා සිවුරු හැර ගැනුමට වට කොට ගත්හ.එහෙත් උන්වහන්සේ රහත් මඟින් ඔවුන් මඟහැර අහසින් වැඩිසේක. මුළාවූ බිරින්ඳෑවරු විලියෙන් මිරිකී ගියහ. ඒ සිදුවීම නිමිති කර ගනිමින් භාග්‍යවතුන් වහන්සේ, දුබලයන් කෙලෙස් මරු වසඟ වී පිරිහෙන බවත්, නුවණැති බලැතියන් කෙලෙස් මරු පරදවන බවත් දේශනා කොට වදාළහ.  පාතේගම සුමනරතන හිමිසාකච්ඡා කළේ රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=as1106057</link>
    <topic>මිනිත්තුවක කතාවක්</topic>
    <author/>
    <content>මිනිත්තුවක කතාවක්එක්තරා දාර්ශනිකයෙක් විවිධ මාතෘකා පිළිබඳව අලුත් අදහස් ඉදිරිපත් කරමින් උගත් නූගත් ඕනෑම කෙනෙකුගේ සිත්ගන්නා ලෙසින් දේශන පැවැත්වීම පිළිබඳව රටේ බොහෝ දෙනෙකුගේ ගෞරවයට පාත්‍රව සිටියේය.ඔහු තම රියදුරා සමඟ සිය මෝටර් රථයෙන් රට පුරාම සංචාරය කරමින් සෑහෙන කාලයක් මෙම කාර්යය සිදුකළ නිසා ඔහුගේ දේශන සියල්ලටම හොඳින් ඇහුම්කන් දීමට රියදුරාට අවස්ථාව ලැබිණ. ඒ වාගේම එම දේශන සියල්ලම රියදුරාගේ මතකයේ ඉතා හොඳින් රැඳී තිබිණ. රියදුරා තම ස්වාමියාට දැක්වූයේ මහත් ගෞරවයක් හා භක්තියක්.මේ සියලු දේශන මෙන්ම දේශන අවසානයේ ප්‍රේක්ෂකයින් විසින් අසන ඕනෑම ප්‍රශ්නයකට දාර්ශනිකයා විසින් දෙනු ලබන පිළිතුරු පවා රියදුරාගේ මතකයේ හොඳින් රැඳී තිබිණ.දිනක් දේශනයක් සඳහා ඈත පළාතකින් ආරාධනාවක් ලැබ දාර්ශනිකයා සිය සුපුරුදු රියැදුරා සමඟ ගමන පිටත් වූයේය. දිගු දුරක් ගෙවාගෙන දිගු වේලාවකට පසු අදාළ ස්ථානයට ළඟා වන විට එහි විවිධ තරාතිරමේ පුද්ගලයින් විශාල පිරිසක් රැස්වී මඟ බලා සිටින ආකාරය රියදුරා ඈත සිටම දුටුවේය.ගමන වෙහෙස නිසා මේ වන විට දාර්ශනිකයා තද නින්දකට වැටී සිටියේය. රැස්වී සිටි පිරිසට මඳක් ඈතින් ගස් සෙවණක් යට රථය නතර කළ රියදුරු තම ස්වාමියා තද නින්දේ පසුවූ නිසා ඔහු අවදි කිරීම සුදුසු නොවන බව සිතා නිහඬව පසුවූයේය. මේ පළාතට මින් පෙර නොපැමිණ ඇති නිසා මෙහි රැස්වී සිටින ජනතාව මින් පෙර දාර්ශනිකයා පිළිබඳව අසා තිබුණත් දැක නොසිටියහ.මේ බව හොඳින් දැන සිටි රියදුරා සිය ස්වාමියා වෙනුවට දේශනය සඳහා තමාම ඉදිරිපත් වීමට තීරණය කර රැස්ව සිටි ජනතාව අතරට ගියේය. රියදුරා දේශනය ආරම්භ කළේය. ජනතාව අවධානයෙන් අසා සිටියහ.දේශනය අවසානයේ ප්‍රශ්න ඇසීමේ අවස්ථාව උදාවිය. තමාගේ අත්දැකීම් අනුව ඒවාට ද ඉතා සාර්ථකව පිළිතුරු දීමට රියදුරු සමත් වූයේය. මේ වන විට නින්දෙන් අවදිවී සිටි දාර්ශනිකයා තම රියදුරා පවත්වන දේශනය හා ප්‍රශ්නවලට පිළිතුරු දෙන ආකාරය හොඳින් බලා සිටියේය. ඔහු තමා මෙන්ම ඉතා නිවැරැදිව තර්කානුකූ®ලව සිත්ගන්නා ලෙසින් සියලු දෙනාගේම අවධානය යොමුකර ගනිමින් කටයුතු කරන ආකාරය සිය රථයේ සිටම දැකගත්තේය.මේ අතර රැස්ව සිටි අය අතර සිටි එක්තරා බුද්ධිමතෙක් ගැඹුරු ප්‍රශ්නයක් ඉදිරිපත් කළේය. මෙතෙක් ප්‍රශ්නවලට නොපැකිලව පිළිතුරු දුන් රියදුරා මෙහිදී මඳක් තැතිගත් අතර එයට දිය යුතු පිළිතුර කුමක් විය යුතුද කියා දස අතේ කල්පනා කළේය. එහෙත් කෙසේවත් එයට පිළිතුරු දිය නොහැකි බව ඔහුට වැටහිණ. ඒ බව සඟවාගෙන මඳ සිනාවක් පා,”මේක ඉතාම සරල ප්‍රශ්නයක්.. මේ ප්‍රශ්නයට පිළිතුර මගේ රියදුරා වුණත් දන්නවා. ටිකක් ඉන්න.. මගේ රියදුරාගෙන් ඊට පිළිතුරු ලැබේවි.” ඔහු වාහනය වෙතට ගොස්”සර් සමාවෙන්න. ඔබතුමාගේ නින්දට බාධා වෙන නිසා මම...”ඔව් ඔව් මම සියල්ලම හොඳින් අහගෙන හිටියෙ..” පවසමින් රථයෙන් බැසගත් දාර්ශනිකයා මහත් විමසිල්ලෙන් බලා සිටි ජනතාව අතරට ගොස් ප්‍රශ්නයට පිළිතුරු දුන්නා. එයින් මහත් සතුටට පත් ජනතාව මහත් ගෞරවයෙන් සිය ප්‍රසාදය පළකළහ.  නන්දසිරි හෙට්ටිගමමාගම්මන, දෙහිඕවිටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=as1106058</link>
    <topic>ගුරු සේවයේ රසකතා</topic>
    <author>සමන් චන්දන කුමාරසිංහ</author>
    <content>ගුරු සේවයේ රසකතාමතට තිත සංකල්පය අකුරට ම ක්‍රියාත්මක කිරීමට ඇප කැප වී වැඩ කරන පොලිස් නිලධාරීහු පිරිසක් සිටියහ. මොවුන්ට එක්තරා හොර සුරා මුදලාලි කෙනෙකු ගැන තොරතුරක් ලැබිණි. එම තොරතුරු ඔස්සේ ක්‍රියාත්මක වූ පොලිස් නිලධාරීන්ට ඔහුගේ සුරාසැල වැටලීමට හැකි විය.එසේ වුවද හොර සුරා මුදලාලි අත්අඩංගුවට ගැනීමට නොහැකි වීම මහත් ගැටලුවක් වුණි. එහෙත් පොලිස් නිලධාරීහු සිය රාජකාරිය පැහැර නොහැරියහ. දිනක් මුදලාලි සිය නිවෙසේ සිටින බව ඔවුන්ට දැන ගන්නට ලැබිණි. වහා ක්‍රියාත්මක වූ පොලිස් නිලධාරීහු සුරා මුදලාලිගේ නිවස වට කළහ. පොලිස් නිලධාරීන් නිවස වටලන බව මුදලාලිට ආරංචි වී තිබිණ. එම අවස්ථවේ නිවසේ සිටියේ මුදලාලි සහ ඔහුගේ කුඩා පුතා පමණි.සුරා මුදලාලි කුඩා දරුවා සාලයේ පුටුවක් මත වාඩි කරවා මිදුලේ කෙළවරක තිබුණු විසල් අඹ ගහ මුදුනට නැඟ ගත්තේය. තමා අඹ ගහේ සිටින බව පොලීසියට නොකියන ලෙස සිය පුතුට පැවසීමට ද අමතක නොකළේය.පොලිස් නිලධාරීහු පැමිණ “කෝ පුතා තාත්තා කොහේදැයි” විමසීහ.”අපේ තාත්තා අඹ ගහේ... හැබැයි ගහේ ඉන්නවා කියලා කියන්න එපා කිව්වා.”පොලිස් නිලධාරීන්ට සිනහා පහල විය. ඔවුහු පුංචි පුතාගේ හිත නොරිදෙන ආකාරයට සුරා මුදලාලි අත්අඩංගුවට ගත්හ.සමන් චන්දන කුමාරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=as11060510</link>
    <topic>දරුස්මාන්ට සාක්ෂියක්</topic>
    <author>ජැක්සන් ඇන්තනී</author>
    <content>දරුස්මාන්ට සාක්ෂියක්මම පුදුමාතලන් හී නන්දිකඩාල් කලපුව තරණය කොට පුදුකුඩුඉරිප්පු සහ වෙල්ලමුල්ලි වෛක්කාල් ප්‍රදේශයට සේන්දු වුණෙමි.ඒ 2009 වර්ෂයේ මැයි මස 20 වැනි දා ය. ඊට දින දෙකකට පෙර, එනම් 2009 මැයි මස 18 වැනි දා ශ්‍රී ලාංකේය සමාජ ඉතිහාසයේ නූතන කේන්ද්‍රීය මර්මස්ථානය පුදුමාතලන් හි දී ඉතිහාසයට එක්වී තිබුණි.තවමත් දුම් දමමින් පැසෙන ගිනිගත් යුද්ධ භූමිය හරහා මම ඇවිද ගියෙමි. එය වනාහි විසාලා මහනුවර යළි වැනසුණා වැනි යැයි මට ඒ වෙලාවේ සිතී ගියේය. රෝ බිය, සෝ බිය, සහ අමනුෂ්‍ය බිය යන තුන් බිය ම මට දැනෙන්නට පටන් ගත්තේය. එහෙත් මම ශ්‍රී ලාංකේය පෘථග්ජන පුරවැසි වර්තමානිකයෙකුගේ මනෝ භාවයෙන් යුතුව මේ ගිනිගත් උරුමය හරහා තවදුරටත් ඇවිද යමි.ආරක්ෂක ලේකම් ගෝඨාභය රාජපක්ෂ මැතිඳුන්ගෙන් මා කළ ඉල්ලීමක් අරබයා එතුමන් මා මේ සංචාරය සඳහා යොදවන ලදී. යුද්ධය අවසන් වුවද මානුෂීය මෙහෙයුම් තවදුරටත් සිදු කෙරෙමින් පැවැති වාතාවරණයක පුදුමාතලන් යුද්ධ භූමියේ සැරිසැරීම හුදෙකලා සිවිල් වැසියෙකුට කළ නො හැක්කකි.එහෙයින් මට මඟ පෙන්වන්නට ආරක්ෂක ලේකම් කාර්යාලයේ මේජර් නිලන්ත ජයවීර මා සමඟ ගමනට අවතීර්ණ විය. අපි පුදුමාතලන්වලට පරන්තන්වලින් නොහැරී මුලින් ඒ9 මාර්ගයේ කෙළින්ම යාපනය බලා ගමන් ගතිමු. මුලින් යාපනය සංචාරය කොට ඊට පසු පුදුමාතලන් යෑම මගේ අරමුණ වී තිබුණේය.එදා මුළුමහත් යාපනය නගරය පුරා ම සිංහ කොඩි එල්ලා තිබුණි. 2009 මැයි 18 වැනි දින සිට මුළු ශ්‍රී ලංකාව පුරාම සකලවිධ ජනී ජනයෝ වීදි බැස කිරිබත් තනා, සිංහ කොඩි වනා නිදහස භුක්ති වින්දහ.උතුරු පළාතේ ත්‍රස්ත විරෝධී දේශපාලන කණ්ඩායම් ද වීදි පෙළපාලි යමින් යුද්ධය අවසන් වීමේ ප්‍රීතිය භුක්ති විඳි බවට සාධක මට යාපන නගරයේ දී හමුවිය. යාපන නගරයේ වීදි හරහා විශාල ප්‍රමාණයේ සිංහ කොඩි එල්ලා තිබුණි. සෑම හන්දියක ම ලෙසින් උතුරු යාපනයේ වැල්වැටිතුරෙයි වටරවුමේ ද කොඩි වැල් එල්ලා අලංකාර කර තිබුණි.මම වැල්වැටිතුරේ ධීවර ජනතාව හා කුළුපග වීමි. මේ කොඩි වැල් එල්ලුවේ තමන් බවත් යුද්ධය නිමා වීමේ නිවේදනය මාධ්‍යගත වීමත් සමඟ ඇතිවූ ප්‍රීතියෙන් එය සිදු කළ බවත් පැවසූ ඔවුහු L.T.T.E. නායකයින්ගේ ඝාතනය පිළිබඳ මා ඇසූ පැනයට පිළිතුරු නොදී භ්‍රාන්තව සිටියෝය.යුද්ධයෙන් වැඩි ම පීඩාවක් වින්දේ ඔවුන් බව දැඩි ලෙස කියා සිටි මේ අහිංසක මිනිස්සු එනිසා ම සාමයේ ප්‍රීතිය ද වැඩි ප්‍රමාණයකින් දැනෙන්නේ ඔවුන්ට ම යැයි මා සමඟ පැවසූහ.සෙසු ප්‍රදේශවල සේ කිරිබත් උත්සව 20 වැනි දා වන විට යාපනයේ නොතිබුණි. අළු යට ගිනි තිබෙන බව අපට වඩා දන්නේ ඔවුන් ය. එහෙයින් සැබෑ නිදහසේ අවංක සන්තුෂ්ඨිය ඔවුන් විඳගත්තේ රහසිගතව යැයි මම අවබෝධ කරගත්තෙමි.යුද්ධය බරපතළ ලෙස සිදුවන කාලවලත්, ඊනියා යුද විරාම ‘සාම කාල’වලත් මම දැඩි ආරක්ෂක සංවිධාන සහිතව යාපනයට පැමිණ තිබුණෙමි. ඒ සියලු දිනයන්ට වඩා මැයි 20 වැනිදා මගේ යාපන සංචාරය අති විශාල වෙනස්කමක් පෙන්නුම් කළේය. “යුද්ධය සහ සාමය” පිළිබඳ පළමු අත්දැකීම ලබන්නට මම කියවූයේ ලියෝ ටොල්ස්ටෝයිගේ නවකථාවයි. එහෙත් දැන් මා එහි යථාර්ථ රසය භුක්ති විඳීන්නෙමැයි මම මට ම කියා ගත්තෙමි.වැල්වැටිතුරේ සිට පේදුරුතුඩුව හරහා එළිෆන්ට්පාස් දක්වා එන අතරමඟදී කොඩිකාමම් අසල වරණි නම් ගම්මානයේ තිබූ යහපත් එඬේරාගේ කන්‍යාරාමයේ දී මට, වයස අවුරුදු 95ක් වූ ජෝසප් නම් නිරෝගී වැල්වැටිතුරේ වැඩිහිටියා හමුවුණි. වැල්වැටිතුරේ දී මා දුටු නූතන දුප්පත්කම පිළිබඳ මම එතුමන් සමඟ සංවාද කළෙමි. ඔහු වසර 95ක් පුරා වැල්වැටිතුරේ දුප්පත්කම අත්දැක ඇති වෙල්ලාල කුලීන ප්‍රභූ ගැමියෙකි. ප්‍රභාකරන් ඉතා කුඩා අවධියේ සිට ම ජෝසප් මහතා වේලුපිල්ලේ පවුල හොඳින් හඳුනයි. ප්‍රභාකරන්ගේ පියා ඉතා හොඳ ප්‍රතිපත්තිවලින් යුත් රජයේ සේවකයෙකු වූ නිසා පහත් කුලයක යැයි සම්මත මේ නිවාස සමඟ ඔවුන් ගේ සම්බන්ධතා පැවතුණා මිස යාපනයේ එවක තිබූ උ‍්‍රග්‍ර කුල පීඩනය හමුවේ ඔවුන් අතර පයුරු පාසානමක් නොවන්නට තිබුණි යැයි ජෝසප් මහතා අපට පැහැදිලි කළේය.තරුණ ප්‍රභාකරන්ට සිදු වූයේ ද ඔහුගේ පැළැන්තියේ සෙසු සාමාජිකයන්ට සිදුවූ ලෙසින් ම වැල්වැටිතුරේ හොර බඩු ජාවාරමට එක්වී කල් ගෙවීමටයි. සුසේයි ඇතුළු ප්‍රභාගේ මුල් පෙළේ මිත්‍රයෝ මේ වැල්ලේ ඔරු හරහා මහ මුහුදේ දී සිදුවූ නීති විරෝධී භාණ්ඩ හුවමාරු ජාවාරමේ යෙදී සිටියෝය.වසර 30 ක දිළිඳුකමින් පිරී තිබූ වැල්වැටිතුරෙයි වැල්ලට වී මම එදා කල්පනා කෙරුවෙමි. ආචාර්ය ඩී.බී.නිහාල්සිංහයන් මට කියා තිබූ අතීත කථාවක් ඒ වෙලාවේ මගේ සිහියට නැඟුණි. එතුමන් සහිත පිරිවර 1969 වර්ෂයේ දී “වැලිකතර” නම් චිත්‍රපටය නිර්මාණය කිරීම සඳහා පේදුරුතුඩුව ආසන්නයේ පිහිටි වල්ලපුරම් මඩල්කාඩු වැලි කඳු වෙත පැමිණ සිටියේලු. ගාමිණී ෆොන්සේකා, ජෝ අබේවික්‍රම ඇතුළු නළුනිළියන් සහිතව ඬහාල්සිංහයන් එහි පැමිණ ඇති බව දැනගත් එතුමන්ගේ පූර්ව මිත්‍රයකු වන “සිවා” (ඔහු එවක සිටි ප්‍රකට චිත්‍රපට නිෂ්පාදකවරයෙකි) මහතා ඔවුන්ට රාත්‍රි භෝජන සංග්‍රහයක් සඳහා වැල්වැටිතුරේ පිහිටි තම නිවසට ආරාධනා කළේය.එතුමන් එ දවස ලංකාවේ ප්‍රකට චිත්‍රපට නිෂ්පාදකවරයකු මෙන් ම යාපනයේ සිටි ධනවත් ව්‍යාපාරිකයෙකි. එදින ඉතා ම සාම්ප්‍රදායිකව පැවැත්වූ භෝජන සංග්‍රහයේ දී නිහාල්සිංහයන්, ගාමිණී ෆොන්සේකා සහ ජෝ අබේවික්‍රම සහිත පිරිවර බිම වාඩිවී සිටි අතර සිවා නම් මිත්‍ර ව්‍යාපාරිකයාගේ ගෝල බාලයෝ කෙහෙල් කොළ එළා විවිධ සයිවර් කෑම බෙදාගෙන ගියෝය. මේ කැවිලි බෙදූවන් අතර සිටි එක්තරා කඩවසම් තරුණයෙක් ඉතා උනන්දුවෙන් මේ සිනමා ශිල්පීන්ට මසල වඩේ එක බැගින් බෙදාගෙන ගියා ආචාර්ය නිහාල්සිංහයන්ට තවමත් හොඳින් මතක තිබේ. පසුකාලීනව තම වැල්වැටිතුරේ මිත්‍රයා නිහාල්සිංහයන්ට මුණගැසී පවසා තිබුණේ එදා ඒ වඩේ බෙදාගෙන ගිය තරුණයා වනාහී වේලුපිල්ලේ ප්‍රභාකරන් නම් ගරිල්ලා නායකයා බවයි.වැල්වැටිතුරේ පිහිටා තිබූ ප්‍රභාකරන්ගේ උපන් නිවසේ මම සක්මන් කෙරුවෙමි. තරමක් අමානුෂික වූ සුවිශේෂී ළමා ගති ලක්ෂණවලින් යුක්තව මේ නිවසේ වැඩුණු ප්‍රභාකරන් වැල්වැටිතුරේ තම සගයින්ගේ කුල පීඩනය සහ දරිද්‍රය දුටුවේය. එහෙත් මේ පීඩනයේ තිබූ සමාජ දේශපාලනික යථාර්ථය ඔහුට පහදා දීමට නිවැරදි ගුරුවරයෙක් ඔහුට නොවීය. ඒ වන විට දකුණු ආසියාව පුරා පැතිර යමින් තිබූ ඊනියා බෙදුම්වාදී නිජ භූමි සංකල්පය 1975 වන විටත් තරුණ ප්‍රභාකරන්ගේ මනැසට ඇතුළු කරනු ලැබ තිබුණි. ඒ වන විටත් ජාත්‍යන්තර බෙදුම්වාදීන්ගෙන් වැදි බණ ඇසූ ඔහු ලෝකයක් බිය ගැන්වූ ප්‍රජාතන්ත්‍ර විරෝධී කුරිරු ගරිල්ලා ත්‍රස්තවාදියෙක් බවට පත්විය.වැල්වැටිතුරේ ධීවරයින් ඇතුළු යාපනයේ ගොවියන්ට තිබුණේ කුල පීඩනයත් ආර්ථික දුෂ්කරතාවත්, යටිතල පහසුකම්වල අඩුව ඇතුළු ප්‍රාග්ධන හිඟතාවත් පමණි. පසුගිය යුගයේ පොළොන්නරුව ගොවියන්ට තිබුණේ ද ඒ ආර්ථික අඩුපාඩුකමමයි. එය වාවාගත නොහුණු ගොවීහු කණේරු ඇට කා සියදිවි නසාගත්හ. පොළොන්නරු ගොවියන්ගේ ප්‍රශ්නය කවුරුත් ජාතික ප්‍රශ්නයක් සේ නො සිතූ®හ.ඒ දේශපාලන ආර්ථික ප්‍රශ්නයට විසඳුම් පොළොන්නරුවේ ප්‍රජාතන්ත්‍රීය දේශපාලනය විසින් සොයා ගන්නා ලදී. අද ඔවුහු කනේරු ඇට නොසොයති. එහෙත් යාපනයේ තිබූ සමාජ දේශපාලන සහ ආර්ථික ප්‍රශ්නය ඔවුන්ට තේරුම් කෙරෙව්වේ ජාතික ප්‍රශ්නයක් ලෙස ය. එහෙයින් ඔවුහු සයනයිඩ් කරල් ගෙල ගැටගසා ගෙන ගිනි අවි අතට ගත් ළමා සොල්දාදුවන් ද, බඩේ බෝම්බ බැඳගත් මරාගෙන මැරෙන බෝම්බ කරුවන් ද මානව සමාජයෙන් බිහිකර ගත්තෝය.පළමු තමා රැවටී දෙවනුව තම වර්ගයා රවටාලූ නායකත්වයක් ප්‍රතික්ෂේප කොට මානුෂීය මෙහෙයුම් හී සරණය පතා නන්දිකඩාල් කලපුව තරණය කළ අසරණ දමිළ ජනසන්නිපාතය හමුවන්නට මම කිහිප වතාවක් ම මැණික් ෆාම් ආදී සහන ගම්මානවලට සංචාරය කොට ඇත්තෙමි. ඔවුන්ගෙන් තතු විමසා දැනගත් මම ඔවුන් අත්හැර දා පැමිණි ඔවුන්ගේ ම මුල් ගම්බිම් හරහා ද සංචාරය කෙරුවෙමි. මේ සංචාරකයාට “මිනිස් පළිහේ කථාන්දරය” පිළිබඳ බොහෝ අත්දැකීම් සොය ගන්නට හැකි විය.එබඳු ඇසින් දුටු සාක්ෂි පාදක කොටගෙන උතුරු නැඟෙනහිර වාසී ශ්‍රී ලාංකේය දමිළ ජන ප්‍රජාවගේ මානව හිමිකම් උල්ලංඝනය කළ වුන් කවුරුන්දැයි පිළිබඳ වාර්තාවක් එක්සත් ජාතීන්ගේ මහ ලේකම්වරයාට උපදෙස් පිණිස සපයන්නට කිසිවෙකුත් අපට ආරාධනා නො කළේය. එතුමන්ට උපදෙස් පිණිස වෙනත් මණ්ඩලයක් හෝ පැවැත් වූ සහභාගී නිරීක්ෂණයක් පිළිබඳ අපට ආරංචි මාත්‍රයකුදු නොමැත. දරුස්මාන් ඇතුළු නො නිල හෝ “උපදේශක මණ්ඩලයක්” සහභාගී නිරීක්ෂණය නමැති ක්‍රම උපාය මඟින් මිනිස් පලිහේ කතන්දරය පිළිබඳ සොයා බැලුවේ නම් මානව හිමිකම් උල්ලංඝනය කිරීමේ වරදට ජාත්‍යන්තර යුද්ධාධිකරණයකට කැඳවා යෑම සඳහා ඔවුන්ට සොයා ගන්නට සිදුවන්නේ L.T.T.E.  නායකත්වයයි.බටහිරින් සිලාවතුර, මුල්ලිකුලම්, මුරුන්කන් සහ තල්අඩි ආදී දමිළ ගම්මානවල සිටි ධීවර ගැමියෝ පළමුව L.T.T.E.  යේ යුද පලිහක් බවට පත්වූහ. එතැන් සිට මේ ගැමියන්ට තමන්ගේ ගම්බිම් අතහැර ත්‍රස්ත නායක අණට අවනතව ඔවුන් යන යන අත තම බූදලය ද පොදි බැඳගෙන කූඩාරම් ගත වෙන්නට සිදු විය. ත්‍රස්තයෝ රේක්කයකින් රොඩු එකතු කරන්නා සේ මේ අසරණයින් තමන් වෙත ගාල් කරගන්නට පටන් ගත්හ.මෙලෙස වසර 4ක් පුරා කරන ලද මානව විරෝධී ජන පලිහේ එකතු කිරීම කෙළවර කරන ලද්දේ පුදුමාතලන් පුදුකුඩුඉරිප්පු ප්‍රදේශවලිනි.මැණික් ෆාම් ආදී සහන ගම්මානවලදී මට හමුවූ විවිධ තරාතිරමේ දමිළ ගැමියන් මේ වසර 4 පුරා ඔවුන් විඳි අනේක දුක් කරදර පැහැදිලි කරන ලද්දේ අපේ දෙනෙත්වලට කඳුළු උණවමිනි. ඒ කාලය තුළ ඔවුන් පරම්පරා ගණනක් හරි හම්බ කළ භවභෝග විනාශ විය.ධන ධාන්‍ය නැති නාස්ති විය. අද අද ම ඊළාම් රාජ්‍යය ලැබුණු කල ඒ සියල්ල පිරිමසාගත හැක යන “මහා රැවටීම” මත ඔවුහු සියල්ල ඉවසා වැදෑරුවෝය. එක් මවක් මා සමඟ ප්‍රකාශ කළේ තම දරුවන් ත්‍රස්තවාදීන් විසින් පැහැරගෙන යාමට එන විට ඇය කළේ දරුවන්ව ගෝනියකට දමා කට ගැටගසා පුදුකුඩුඉරිප්පු වැල්ලේ වළ ලෑ බවයි.ගැබ්බර කාන්තාවන්ට ත්‍රස්ත හමුදාවන්ගෙන් ගැලවීමක් තිබුණු හේතුවෙන් කවුරුන් ලවා හෝ දරුවන් ගැබ් ගන්වා ඔවුන් රැකගන්නට සමහර අම්මාවරුන් කටයුතු කොට තිබුණි.නන්දිකඩාල් කලපුව තරණය කළ විමුක්තිකාමී ජන සන්නිපාතය තුළ බොහෝ ගැබ්ගත් මවුන් සිටි බවත් සමහර අම්මාවරු මානුෂීය මෙහෙයුම් හී සොල්දාදුවන්ගේ වින්නඹුකමෙන් ප්‍රවාහන බස්රථවලදී ද දරුවන් බිහි කළ බවත් අපි අත්දැක තිබුණෙමු. මේ අත්දැකීම විෂය කොටගෙන කරුණාදාස සූරියආරච්චි නම් නවකතාකරුවා රචනා කළ ‘කළු දෝංකාරය’ නවකතාවවත් කියවීමට දරුස්මාන්ට හැකි වුණි නම් ඔහුගේ නිරීක්ෂණයට අගයක් එකතු වීමට ඉඩ තිබුණි.කදිරගාමර් කඳවුරේ සිටි එක් ගැබ්ගත් මවක් ඇගේ දරුවා බිහි කිරීමට තම මුල්ගම් වෙත යෑමට අකැමැති යැයි අප සමඟ පැවසුවාය. ඔවුන් රැවටී සිටි කාලය තුළ සිදුවූ ඉමහත් ඛේදවාචක ස්මරණය කරමින් ඇය තම අභිනව දරුවා ඒ භූමියේ දී ඇති දැඩි කිරීමට අකමැත්තෙන් සිටී.නන්දිකඩාල් කලපුව හරහා මානුෂීය මෙහෙයුම් වෙත සංක්‍රමණය වූ ජන සන්නිපාතය දෙස මුළු ලෝකය ම මාධ්‍ය මඟින් බලා සිටියේ ය. ඔවුන් සියල්ලන් ම සිඟන්නන් සේ වැහැරී, පිරිහී, කිලිටු වී සිටි වගට ලෝකය ම සාක්ෂි දරනු ඇත. එහෙත් මේ පැමිණෙන පිරිස අතර විවිධ තරාතිරමේ ගොවියෝ ධීවරයෝ පමණක් නොව වෛද්‍යවරු, ගුරුවරු සහ රජයේ නිලධාරීහු ද සිටියහ. ඔවුන් සියල්ලන් ම එකම මානව විරෝධී ත්‍රස්ත පීඩනයක සිටි බව ඔප්පු වන්නට නම් අපි වෙල්ලමුල්ලි වෛක්කාල් මිනිස් තවානේ කඳවුරු භූමිය වෙත සංචාරය කළ යුතු වෙයි.මම විසාලා මහනුවර කියා හැඳින්වූයේ 2009 මැයි 20 වැනි දින මා සංචාරය කළ පුදුකුඩුඉරිප්පු මිනිස් තවානේ අත්දැකීම් අතිශයින් ම බියකරු හා කුරිරු වූ නිසා ය. සිලාවතුරෙන් මුරුන්කන් වෙතට, එතැනින් තල්අඩියට, එතැනින් පූනරීන් දෙසට, එතැනින් පරන්තන්, කිළිනොච්චි, විශ්වමඩු හරහා පුදුමාතලන්, පුදුකුඩිඉරිප්පු දක්වා වසර ගණනක් පුරා ගාල් කරගනු ලැබූ උතුරු නැඟෙනහිර ගම්කාර මහා ජනගහනය පුදුමාතලන් හා වෙල්ලමුල්ලි වෛක්කාල් ප්‍රදේශයේ දී තවාන් කරන ලදී. ලක්ෂ 4කට ආසන්න මහා ජන ප්‍රජාවක් ඇඳීවත පමණක් ඇතිව වැල්ල පුරා අතුරා තිබූ අමානුෂික අයුරු මැයි 20 වැනිදා අපට හොඳින් පැහැදිලි වුණි. ඒ මුළු කාලය පුරා ම ඔවුහු ත්‍රස්ත භීතිය දරාගෙන ම ජීවිත අයිතිය වෙනුවෙන් පෙනී සිටියෝ ය.ත්‍රස්තවාදීන් අවසාන තුරුම්පුව ලෙස හමුදාවේ ඇසට වැලි ගසන්නට සිදු කළේ මහා දුමාරයක් අහසට පිටත් කර හැරීමයි. අපි මේ කළු දුමාරයෙන් මුලතිව් අහස වැසී යන අයුරු මාධ්‍යයෙන් බලා සිටියෙමු. ඒ සඳහා ඔවුන් යොදා ගත්තේ ද මේ අසරණ මිනිසුන්ගේ ධනයට ගිනි තැබීමයි. ජීවිත කාලයක් පුරා හරිහම්බ කරගත් ධනයෙන් ඔවුන් සතුව තිබූ සියලුම වාහන වෙල්ලමුල්ලි වෛක්කාල් වෙත ගාල් කොට තිබුණි. දහස් ගණනින් එකතු වී තිබූ මේ මහා වාහන ගාලට ඔවුන් ගිනි තැබුවේ හිත් පිත් ඇත්තන් ලෙස ;නාවේ. අවසාන තුරුම්පුව ද අසාර්ථක විය. තම ජනතාවගේ වාහන තොගය ද ගිනි ගෙන දැවී හළු වී ගියේය.මම මැයි 20 වැනිදා ඒ දුම් දමන දරහැවවල් හරහා ඇවිද ගියෙමි. දැල්වී පිපිරී යන ධාන්‍යවල හිමිකරුවෝ ඒ වන විටත් ජීවිත ආරක්ෂිතව සහන ගම්මානවල පදිංචි වී සිටියෝය. ලක්ෂ 4කට ආසන්න වූ මේ මහා මානව ජන ප්‍රජාව ඒ වන විටත් තම අවම අවශ්‍යතා ඉටුකර ගනිමින් යළිත් ජීවිතය ලැබ බලාපොරොත්තු සහගතව සිටියෝය.මම 2010 වර්ෂයේදී ඔවුන් වෙත යන විට ඔවුහු තාවකාලික සහන ගම්මානයකදී ලැබිය හැකි උපරිම පහසුකම් ලබමින් සිටියෝය. මැණික් ෆාම් කඳවුර පුරා හැම තැනම පාසල් ඉදිකොට තිබුණි. අලුත් ජීවිතයක බලාපොරොත්තු දල්වා සිටි මේ දරු දැරියෝ අපූරුවට සුදු ගවුම්, නිල ඇඳුම් හැඳ පොල් අතු මඩුවලින් සකස් කරන ලද ‘මහා විද්‍යාල’වල සාමාන්‍ය පෙළ, උසස් පෙළ උගනිමින් සිටියෝය. 2011 දී වෛද්‍ය විද්‍යාලයට ද තේරී පත්වූ උගත් බුද්ධිමත් දරු දැරියෝ තමන් ලද සියලුම ත්‍රස්ත මානව අසාධාරණයන් ඉවත් කොට දමා ඇල්මෙන් අකුරු උගනිමින් සිටියෝය. මාධ්‍ය වාර්තා හෙළි කළ පරිදි 2011 වෛද්‍ය විද්‍යාලයට තේරී පත්වූ වව්නියාවේ සහ යාපනයේ සහන ගම්මාන දැරියන්ගෙන් දෙදෙනෙක් සෘජු ලෙස ම ත්‍රස්ත හමුදාවේ සයනයිඩ් පැලඳ සිටි පුනරුත්ථාපනය වූ ශිෂ්‍යාවන්ය.ගිනි අවියත් සයනයිඩ් කරලත් වීසි කොට දමා වඩාත් විශ්වාසදායක අනාගතයක් සඳහා පුනරුත්ථාපනය ලද උතුරු නැඟෙනහිර තරුණයින් විශාල පිරිසක් 2011 අප්‍රියෙල් 24 වැනිදා පිරිණු සිතින් යුතුව තම ගම්බිම් බලා පිටත් වූවෝ ය. අප ලෝක ප්‍රජාවගෙන් පැසසුම් ලැබිය යුතු වූ ඒ දවසේ ම (අප්‍රියෙල් 24 වැනිදා ම) ලංකාව මානව හිමිකම් උල්ලංඝනය කරන්නේ යැයි සැක සිතන වාර්තාවක් අන්තර්ජාලය හරහා ලෝක වායුගෝලයට එක් වූයේය. එහෙත් එහි කර්තෘවරුන් කිසිවකුවත් ලංකාවේ ජනවාර්ගික සංචාරයක යෙදී නැත.මගේ උතුරු නැඟෙනහිර සංචාරයන්ගෙන් සුළු ප්‍රමාණයක්වත් ඔවුන් ලක්දිව සංචාරය කොට තිබුණේ වී නම් මේ වාර්තාව ලියවෙන්නට තිබුණේ මීට හාත්පසින් ම වෙනස් අර්ථයකින් යැයි මම දැඩි සේ විශ්වාස කරමි.ලබන සතියේ - පොසොන් සඳේ රබන් හොරා....ජැක්සන් ඇන්තනීwww.jacksonanthony.com ඡායාරූප – දිනේෂ් ලක්දුසිංහදේවප්‍රිය ජයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=as11060511</link>
    <topic>මනරංජන දර්ශනීය ලංකා...</topic>
    <author/>
    <content>මනරංජන දර්ශනීය ලංකා...ඔබ නෙත ගැටෙන අප රටේ සොඳුරු දසුන් පහත ලිපිනයට අප වෙත යොමු කරන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av1106051</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතානන්දා සිය පුතාගේ බිරිඳ වූ මනෝරි සමඟ සිංහල අවුරුදු සමයේදී සාප්පු සංකීර්ණයේ ඇඳුම් තෝරමින් සිටිනු දුටු කරුණා සිනාසී මෙසේ කීවාය.’ඔය දෙන්නව දැක්කම අනේ නිකම්වත් කියන්ඩ බෑ මේ නැන්දම්මයි ලේලියි කියල.’’ඇයි කරුණක්කා එහෙම කිව්වේ?’ නන්දා ද සිනාසී ඇසුවාය.’මං කවදාවත් දැකලා නැහැනෙ ඔය දෙන්නා කා කොටා ගන්නවා.’ කරුණා කීවාය.සිංහල අලුත් අවුරුද්ද එලැඹීමේ පී‍්‍රතිය නිමිත්තෙන් සුගත් සහ සුසන්ත හීන් අඩියක් ගැසීම සඳහා බාර් එකට ගොඩ වූයේ කාර්යාල වේලාවෙන් පසුවය.’උඹ දන්නවද වැඩක් සුසන්ත. දැන් අවුරුදු දෙකකට කලින් අපේ මාමණ්ඩියගෙ අවුරුදු 25 ක් පරණ අත් ඔරලෝසුව නාන්ඩ ගිය වෙලාවක කැලණි ගඟට වැටුණා. මේ ගිය සුමානෙ, මාමණ්ඩියා කැලණි ගඟේ නාන්ඩ කිමිදෙන කොට අහම්බෙන් ඒ ඔරලෝසුව හම්බවුණා. විශ්වාස කරපන් සුසන්ත, ඒ හම්බවෙන කොටත් ඔරලෝසුව හොඳට දුවනවා.’ දෙකක් දාගත් සුගත් කීවේය.’ඒක මොකක්ද බං? අපේ මාමණ්ඩියා දැන් අවුරුදු දෙකකට කලින් නාන්ඩ ගිහින් ඔය කැලණි ගඟටම වැටුණා. අවුරුදු දෙකක් ම වතුර යට ඉඳලා මිනිහා ගොඩ ආවේ මේ ගිය සුමානෙ.’ එය අසා සිටි සුසන්ත කීවේය.’වෙන්ඩ බෑ! යකෝ ඒ මනුස්සයා අවුරුදු 2 ක් වතුර යට මොනවා කළාද?’ සුගත් ඇසීය.’වෙන මොනවද? උඹලෑ මාමණ්ඩිය ගෙ ඔරලෝසුව වයින් කර කර ඉඳලා.’ සුසන්ත කීවේය.’මොකෝ බං අර කෑම කන්ඩ ආපු මනුස්සයා කෑම නොකා ම හිටිහැටියෙ ආපහු ගියේ?’ මුදලාලි, වේටර්ගෙන් ඇහැව්වේ පුදුමයටත් වඩා තරහිනි.’අනේ මන්දා මුදලාලි ඒ මනුස්සයා ඇහැව්වා කෑම කන්ඩ මස් තියෙනවද කියල. මම කිව්වා විනාඩි පහෙන් උයලා ගේන්නම් කියල. වතුර වීදුරුවකුයි පිඟානකුයි ගේන්ඩ මම ඇතුළට යද්දි කුස්සියෙ හිටිය බළලගෙ වලිගෙ මට පෑගිලා ඌ මරහඬ දුන්නා. මම පිඟානයි වතුර වීදුරුවයි අරගෙන එනකොට මිනිහා ගිහින්.’ වේටර් කීවේය.මානසික ආරෝග්‍ය ශාලාවෙන් පැන ගිය පිස්සකු අල්ලාගත් පුවතක් පිළිබඳව අනෝමා අල්ලපු ගෙදර රූපා සමඟ කියනු අසා සිටි පුතා සාලයට විත් එහි පුවත්පතක් බලමින් සිටි නිහාල් ගෙන් මෙසේ ඇසීය.’කොහොමද තාත්තෙ පිස්සන්ව අල්ල ගන්නෙ?’’සෙන්ට්, පවුඩර්, ක්‍රීම්... එතකොට ඇඟ පේන කොට ගවුම්... ඒ වගේ අඟදර දඟර, බොරු මායම්... ඔය වගේ දේවල්වලින් තමයි පුතේ.’ නිහාල් පිළිතුරු දුන්නේ කුස්සිය දෙස හොරැහින් බලමිනි.දැනෙන නොදැනෙන තරමට හීන් අඩියක් ගසා කාර්යාලයට ඒමට පුරුදුව සිටි සුගත් එදා රාජකාරිය සඳහා පැමිණියේ හොඳටම බීමත්වය.’ඇයි බං ඔච්චර බීලා වැඩට ආවේ?’මංජුල ඇසුවේ ඉන් ඔහු අමාරුවේ වැටෙතැයි සැකයෙනි.’ඒක මගෙ වැරැද්දක් නෙමෙයි.’ සුගත් ගොත ගසමින් කීවේය.’නැත්තං කාගෙද යකෝ වැරැද්ද?’ මංජුල ඇසුවේ කෝපයෙනි.’මං දන්නෙ නෑ වැරැද්ද කාගෙද කියල. අවුරුදු දවස් හින්දා හවසට බාර් එකේ පෝළිම වැඩිවෙයි කියල හිතලා, උදේ ම මම ගත්තු අරක්කු බෝතලේ මූඩිය නැතිවුණා.’ සුගත් කීවේය.ග්‍රාම සේවක මහතා කිසියම් සමීක්‍ෂණයක් සඳහා යද්දී ගොවි මහතකු කුඹුරක වැඩ කරමින් සිටිනවා දැක මඳකට නැවතුණේය.’ගොවි මහත්තයෝ, ඔහේ මේ කුඹුර වපුරන්නෙ අහස් දියෙන් ද එහෙමත් නැත්නම් වැව් දියෙන් ද?’ ග්‍රාම සේවක මහතා ගොවි රාලගෙන් ඇසීය.’ඔය දෙකෙන් ම නෙමෙයි ආයුබෝවන්, උල් දියෙන්.’ ගොවියා සිනාසී කීවේය.’හරි! මටත් හිතුණා ඔය ටික, කුඹුරේ වතුර බොරපාට වෙලා තියෙනවා දකින කොට.’ ග්‍රාමසේවක මහතා කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av1106052</link>
    <topic>යාත්‍රා</topic>
    <author>- හිරුණි</author>
    <content>යාත්‍රාඅනුලා කරුණාතිලක ටික කාලයකට දිවයිනෙන් බැහැරව ගියා කියන ආරංචියක් පසුගියදා අපට දැනගන්නට ලැබුණා. ඒ පිළිබඳ තොරතුරු හොයත්දි අපිට දැනගන්න ලැබුණේ ඇය සිය වැඩිමල් පුත්‍රයා වෙසෙන ඔස්ට්‍රේලියාවේ මෙල්බර්න් බලා පසුගියදා පිටත්ව ගිය බවයි.මේ ගමනට සුවිශේෂී කාරණයක් ද හේතු වෙලා තිබෙනවා. ඒ අනුලාගේ වැඩිමල් පුතුගේ දෙවැනි දරුවා (මුනුපුරා) ඉපදී ඔහු බලන්න තමයි ඇය ගිහින් තිබෙන්නේ.මාස 06ක් වැනි කාලයක් ඇය මුනුපුරා බලාකියාගෙන මෙල්බර්න්වල ඉන්න බලාපොරොත්තු වෙනවලු. ලංකාවේ ගත කළ කලා දිවියෙන් සම්පූර්ණයෙන් මිදුණු අලුත් දිවියක් ඇය පුරා මාස 06ක් විඳින්න බලාපොරොත්තු වෙනවා. අලුත උපන් මුනුපුරාගේ සැපදුක් බලන එක තරම් සතුටක් මිත්තණියකට තවත් කොයින්ද? කොහොමත් මුනුපුරා ටිකක් උස් මහත් වෙනකොට ඇය නැවතත් ලංකාවට එන්න බලාපොරොත්තු වෙනවා.දුරකථන රිංගින් ටෝන් සඳහා ගීත නිර්මාණය වීමේදී වැඩි ප්‍රවණතාවයක් මේ දිනවල දක්නට ලැබෙන්නේ බොදු ගීත නිර්මාණ සඳහාය. මේ දිනවල දුරකථන ජාල ඔස්සේ ඇසෙන නවතම බොදු ගී වැඩි ගණනක නිර්මාණකරු වී ඇත්තේ චමින්ද සමරනායකයි. චමින්ද සිය නිර්මාණ ගැන රසඳුන සමඟ පැවසුවේ මෙසේය.රිංගින් ටෝන් සඳහා බුදු ගුණ ගී හා බැති ගී විශාල ප්‍රමාණයක් පසුගිය දිනවල මම නිර්මාණය කළා. විශාරද ප්‍රභානි කරුණාරත්න, උදේශ් නිලංග සහ හේමන්තා හපුආරච්චි ගායනා කළ ගීත සඳහා දැනට හොඳ ප්‍රතිචාර ලැබෙමින් තිබෙනවා. ගී පද රචනා කිරීමට මා සමඟ සජිතා සමරනායක සහ ප්‍රසාද් බුද්ධි ලියනගේ එකතු වුණා.ජැක්සන් ඇන්තනී ඇතුළු පවුලේ සියලු දෙනා ඕස්ට්‍රේලියාවේ සංචාරයක නිරත වීමට මේ දිනවල සූදානමින් පසුවෙනවා. ජැක්සන් මීට ප්‍රථම ලෝකයේ විවිධ රටවල සංචාරය කළ කෙනෙක්. එහෙත් මේ සංචාරය ඊට වඩා වෙනස් අත්දැකීමක් කියලයි ඔහු කිව්වෙ.“මීට කලින් විවිධ වැඩසටහන් සඳහාත් වෙනත් පෞද්ගලික සංචාර සඳහාත් මම ඕන තරම් විදේශගත වෙලා තිබෙනවා. සමහර අවස්ථාවල මමත් කුමාරිත් දෙන්නා විතරක් සංචාරය කරලා තිබෙනවා. ඊට පස්සෙ මමත් පුතාත් සංචාරවල නිරත වෙලා තිබෙනවා. එහෙත් මෙවර සංචාරයේ අපි යෙදෙන්නේ අපේ පවුලේ පස්දෙනාම එක්ක. ඒ වගේ ම පුරා මාසයක් අපි මේ සංචාරයේ නිරත වෙනවා. ඕස්ටේ‍්‍රලියාවේ ‘නෙත්මා’ සංවිධානය තමයි මේ ආරාධනාව අපේ පවුලට ගෙනාවේ.මමත්, කුමාරිත්, දුවත්, පුතාල දෙන්නත් මේ සංචාරයට එකතු වෙනවා වගේ ම ඕස්ට්‍රේලියාවේ සිඩ්නි, බ්‍රිස්බ්‍රේන්’ කැන්බරා, ඇඩිලේඩ්, පර්ත්, මෙල්බර්න් කියන නගරවල, ප්‍රසංග කිහිපයක් සංවිධානය කරලා තිබෙනවා. ‘නෙත්මා’ සංවිධානය වසරක් පාසා මෙසේ කලා පවුලකට ප්‍රසංග සඳහා ආරාධනා කරනවා. පසුගිය වසරේ එඩ්වඩ් ජයකොඩි පවුල මේ සඳහා සහභාගි වුණා. පුරා මාසයක් අපි එහෙ ඉන්න බලාපොරොත්තු වෙනවා. ලංකාවේ හිටියා නම් අපේ පවුලට පුරා මාසයක් මේ විදිහට එක තැන ඉන්න ලැබෙන්නේ නෑ. එක එක්කෙනාට විවිධ වැඩනේ.කොහොම නමුත් ලංකාවට ආව ගමන් ම කුස පබා චිත්‍රපටයේ ‘කුස’ වෙන්න බලා ගෙන ඉන්නේ. ජයන්ත චන්ද්‍රසිරිගේ ‘ගරිල්ලා මාර්කටින්’ට පස්සේ මම චිත්‍රපටයක රඟපාලා නෑ. ඉතින් පසුගිය කාලේ සිරුරත් ටිකක් තර වුණා. ඒ නිසා කුසවෙන්න කලින් කෘශ වෙන්න ඕන. ඕස්ට්‍රේලියාවේ ගියත් සිතේ හැටියට කෑම බීම කන්න නම් ලැබෙන්නේ නෑ.එඩ්වඩ් ජයකොඩි ගයන ‘වසන්තයේ අග හමුවෙමු සොඳුරියේ , ලක්ෂ්මන් විජේසේකර සමඟ ප්‍රදීපා ධර්මදාස ගයන ‘සුපෙම් හැඟුම් ඔබෙන් එපා’, සේනානායක වේරලියැද්ද ගයන ‘නීලනුවන් යුග‘ වැනි ජනප්‍රිය ගීත රචනා කළ ප්‍රවීණ ගීත රචකයකු, සාහිත්‍යකරුවකු වන කපිල කුමාර කාලිංග මේ දිනවල සිය ගීත එකතු කරමින් සිටී. ඒ ඔහු දශක තුනක් තිස්සේ ලියූ ගීත පොතක් වශයෙන් නිකුත් කිරීමටයි. එහෙත් මේ කාලය ඔහු විවිධ ගායක ගායිකාවන්ට ලියූ සරල ගී සේම, ටෙලිනාට්‍ය සඳහා ලියූ සමහර ගීත ඔහු සතු නොවේ.“සමහර ටෙලිනාට්‍ය සහ සරල ගී සඳහා මා ලියූ ගීතවල මුල් පිටපත් සොයාගන්න බැරිවෙලා තිබෙනවා. ඒ නිසා ඒ ගීත පද රචනා සහ විස්තර තිබේ නම් 124, රණවන, කටුගස්තොට යන ලිපිනයට ලැබෙන්න සලස්වනවා නම් ස්තුති වන්ත වෙනවා.”චන්න පෙරේරා පසුගියදා අධ්‍යක්ෂණය කළ ‘කල්පාන්තයේ සිහිනයක්’ චිත්‍රපටය අජිත් ලොකුගේ අධ්‍යක්ෂණය කිරීමට නියමිත ටෙලිනාට්‍යයක් වන ‘පරණ ටවුම’ ත් කපිල පසුගිය දිනවල රචනා කළ තිර පිටපත් අනුව නිම වූ ඒවා ය.- හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av1106053</link>
    <topic>කලා කටයුතුවලින් ඈත්වීම ගැන පුංචි දුකක් හිතේ තියෙනවා</topic>
    <author>ගාමිණී සුසන්ත</author>
    <content>කලා කටයුතුවලින් ඈත්වීම ගැන පුංචි දුකක් හිතේ තියෙනවාඅයේෂා සඳමාලිඔබ කලා ක්ෂේත්‍රයට පැමිණි ආකාරය සිහිපත් කළොත්...?2000 වසරේ පැවැත්වුණු ’මිස් වීනස්’ තරගයේ දෙවැනි ස්ථානයත්, 2002 වසරේ ”කැප්රි ක්වීන්” තරගයේ පළමු වැනි ස්ථානයත් මට හිමි වුණා. ඉන්පසුව මම මෝස්තර නිරූපණ ක්ෂේත්‍රයට පිවිසුණා. මගෙ ගුරුවරයා, ප්‍රේමසිරි හේවාවසම් මහතා තමයි මට කලා ක්ෂේතය‍්‍රට එන්න උදව් කළේ’ රූපලාවණ්‍ය ශිල්පිනියක ලෙසත් මම කලක් වැඩ කළා. ඉන්පසුව මම ස්වර්ණවාහිනී ආයතනයේ වැඩසටහන් ඉදිරිපත් කරන්නියක ලෙසත් වැඩ කළා.“රස සරණිය”, “හලෝ ශ්‍රී ලංකා” මම සජීවීව ඉදිරිපත් කළ වැඩසටහන් දෙකක්. නර්තනයෙන් මගෙ හැකියාව පෙන්වන්න සිරස ඩාන්සින් ස්ටාර් වැඩසටහනින් අවස්ථාව උදා වුණා. ඒ තරගයේ අවසන් හතර දෙනා අතරට මම ආවා. මේ හැම දෙයක්ම මම කළේ ඒ පිළිබඳව හොඳින් හදාරල. මේ විදියට මම අවුරුදු 10 ක් විතර කලා ක්ෂේත්‍රයේ රැඳී සිටියා. ඒ වගේම “සක් විත්තෝ”, “ලොක්කයියා” කියන ටෙලි නාට්‍යවලට රංගනයෙන් දායක වෙන්නත් මට අවස්ථාව ලැබුණා.මොනවද ඔබ මේ දවස්වල නිරතවෙලා ඉන්න කලා කටයුතු?මම කලා කටයුතුවලින් ඉවත් වෙලා දැන් අවුරුදු එකහමාරක් විතර වෙනවා. ඒ කාලය තුළ ටෙලි නාට්‍ය රංගනයටත්, මෝස්තර නිරූපණයටත් දායක වුණේ නෑ. නිවේදන කටයුතු වලින් තරමක් දුරස් වුණා. මම දැන් පෞද්ගලික ආයතනයක අධ්‍යක්‍ෂවරියක් ලෙස රැකියාව කරනව. රැකියාවේ කටයුතු එක්ක මම ටිකක් කාර්ය බහුල වුණා. එහෙම ඉන්න විට තමයි “රණවිරු රියල් ස්ටාර්” වැඩසටහනට ආරාධනයක් ලැබුණේ. මම ඒ අවස්ථාව ඉතාම සතුටින් බාරගත්තා. ”රණවිරු රියල් ස්ටාර්” වැඩසටහනට තමයි පසුගිය දවස්වල මගෙ කාලයෙන් වැඩි කොටසක් වැය කළේ.”රණවිරු රියල් ස්ටාර්” වැඩසටහනට දායක වෙන්න ලැබීම ගැන ඔබට මොනවද හිතෙන්නෙ.ඇත්තෙන්ම මේ වැඩසටහන ඉදිරිපත් කරන්න මටත් දායක වෙන්න ලැබීම මගෙ ජීවිතේ ලබපු විශාල භාග්‍යයක්. ඒ ගැන මට හරිම ආඩම්බරයක් දැනෙනව. අවසන් ‘විරු තරු’ විසිහතර දෙනා තරගයට ආවට පසුවයි මම මේ වැඩසටහනට සම්බන්ධ වුණේ. මේ වැඩසටහන ඉදිරිපත් කළේ කංචන කොඩිතුවක්කුත්, උමයංගනා වික්‍රමසිංහත් මමත්.අපි ඉතාම සතුටින් සහ සහයෝගයෙන් ඒ වැඩේ කළා. අපේ රට බේරාගත් රණවිරුවන් අතර හොඳ කලාකරුවන් පිරිසක් ඉන්නව. මේ වැඩසටහන මුළු රටම ඉතාම ආශාවෙන් නැරඹූ වැඩසටහනක්. පසුගිය කාලෙ තිබුණු රියැලිටි වැඩසටහන් අතරින් ජනපි‍්‍රයම වැඩසටහන වුණේ “රණවිරු රියල් ස්ටාර්” වැඩසටහන. සෑම වයසකම, සෑම තරා තිරමකම රූපවාහිනී ප්‍රේක්ෂකයින් මේ වැඩසටහන නරඹල රණවිරුවන්ගේ හැකියාව අගය කළා.මෝස්තර නිරූපණයට අපේ රටේ තිබෙන පිළිගැනීම ගැන ඔබට තිබෙන්නෙ මොන විදියේ අදහසක් ද?මෝස්තර නිරූපණයට ලෝකයේ තිබෙන්නේ ඉහළ තැනක්. ඒ මට්ටම දැන් ලංකාව තුළත් තිබෙනවා. මම ඒ ක්ෂේත්‍රයේ නියැලුණේ මගේ සීමා හොඳින් හැඳිනගෙන. නිරූපණ ශිල්පිනියන්ට අද සමාජයේ විශාල වටිනාකමක් ගෞරවයක් තියෙනවා. ඒ වගේම කලා ක්ෂේත්‍රය තුළ ඔවුන්ගේ හැකියාවට හොඳ ඉල්ලුමක් තියෙනවා. අපේ රටේ මිනිස්සු ඉතා විවෘත මනසකින් මේ ක්ෂේත්‍ර පිළිබඳව හිතනවා. අනෙක ජාත්‍යන්තර මට්ටමින් ඇගයීමට ලක්වුණු නිරූපණ ශිල්පීන් ශිල්පිනියන් අපේ රටේ ඉන්නව. ඒ නිසා මම හිතනව දැන් ලංකාව තුළ මෝස්තර නිරූපණය හොඳ රැකියාවක් කියල.කලාවෙන් ඈත් වෙන්න කියල ඔබට කිව්වෙ ඔබේ සැමියද?නැහැ කොහෙත්ම නෑ. කලාවෙන් ඈත් වෙන්න කියල මට කවුරුවත් ම කියල නෑ. මගෙ සැමියා මාවත් මගෙ හැකියාවනුත් හොඳින් තේරුම් ගත් කෙනෙක්. මගෙ හැම වැඩකටම උදව් කරමින් ඔහු මා ළඟින්ම ඉන්නව. “මෙගා ස්ටාර්” තරගාවලියට මට ඉදිරිපත් වෙන්න කිව්වෙ ඔහු. පුංචි කාලෙ ඉඳලම මම කළ යුතු දේ, නොකළ යුතු දේ තීරණය කළේ මමමයි.කලාවෙන් ඈත්වීම ගැන දුකක් නැතිද?පුංචි දුකක් තියෙනව. කලාව මගේ ඇඟේ තියෙන දෙයක්. කලා ක්ෂේත්‍රය තුළ විශාල ගමනක් නොගියත් මට සතුටු විය හැකි ගමනක් යන්න අවස්ථාව ලැබීම ගැන මට සතුටුයි. විවාහයෙන් පසුව මම වැඩි අවධානයක් යොමු කළේ මගෙ පවුල් ජීවිතයට. ඒ නිසයි මම රංගනයෙනුත්, මෝස්තර නිරූපණයෙනුත් ඉවත් වුණේ.නමුත් රූපවාහිනී වැඩසටහනක් ඉදිරිපත් කරන්න අවස්ථාව ලැබුණොත් මම ඒක බාර ගන්නව. ඒ වගේම ඉදිරියේදී දරුවන් හදල දරුවන් ටිකක් ලොකු මහත් වුණාම, සුදුසු පරිසරයක් තිබුණොත් කලාවට නැවත එක් වෙන්න සූදානම්.කොහොමද පවුල් ජීවිතය...?ඉතාම සතුටින් අපි පවුල් ජීවිතය ගෙවනව. අපි හඳුනාගන්නෙ 2000 වසරේ. 2006 දී විවාහ වුණා. මගෙ සැමියා ව්‍යාපාරික ක්ෂේත්‍රයට සම්බන්ධ කෙනෙක්. මගෙ වැඩ කටයුතුවලට ඔහුගෙන් විශාල සහයෝගයක් ලැබෙනව. මම හිතන්නෙ මම දැන් මවක් වෙන්න සුදුසු කාලය කියල. ඒ ගැන ළඟදීම හිතනව.මොන වගේ බලාපොරොත්තු ද ජීවිතේ තියෙන්නෙ...?මගෙ ජීවිතේ විශාල බලාපොරොත්තු නෑ. මගෙ රැකියාවට හොඳ සාධාරණයක් ඉටු කිරීමත්, හොඳ බිරිඳක්, මවක් වීමත් තමයි මගෙ ලොකුම බලාපොරොත්තුව. ඒ බලාපොරොත්තු හැම ගැහැනියකටම පොදු ඒවා.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av1106054</link>
    <topic>සතිස්චන්ද්‍ර - ශි‍්‍රයා කැදැල්ල</topic>
    <author>හේමාලි විජේරත්න</author>
    <content>සතිස්චන්ද්‍ර - ශි‍්‍රයා කැදැල්ලදරුවන් තිදෙනාම එයාලගේ දරුවන්ගේ සුරතල් බලනවා - ශි‍්‍රයාභාවනා වැඩසටහන්වලටබිරිඳ සහභාගි වෙනවා- සතිස්කැලණිය පුරවරය කීර්තිමත් කලාකරුවන් රැසක් අපේ ක්ෂේත්‍රයට දායාද කළ ප්‍රදේශයකි. මෙවර අපේ ආලින්දය සරසන්නේත් කැලණි පුරවරයෙන් බිහිවූ අග්‍රගණ්‍ය කලාකරුවකුගේ පවුලේ තොරතුරුවලනි. කැලණිය නුංගමුගොඩ පිහිටි මේ නිවහන සිනමාව, වේදිකාව, ටෙලිනාට්‍ය සේම සාහිත්‍යය ද ඇසුරු කොටගත් කලාකරුවකු ජීවත්වන නිවහනකි. ඔහු සතිස්චන්ද්‍ර එදිරිසිංහයි.මේ නිවෙසේ දැනට වසනුයේ සතිස්චන්ද්‍රයන් සහ ඔහුගේ ආදරණීය බිරිඳ ශි‍්‍රයා කාරියප්පෙරුමයි. දූ දරුවන් හදා වඩා ඔවුන්ට හොඳ අධ්‍යාපනයක් ලබා දී ඔවුන්ට ඔවුන්ගේම ජීවිත ගොඩනගාගන්නට අතහිත දුන් මවුපිය යුවළක් වශයෙන් අද මේ දෙදෙනා අතිශය තෘප්තිමත් ජීවිතයක් ගත කරති.පුරා වසර 45 ක සාමකාමී විවාහ දිවියකට උරුමකම් කියන මේ දෙදෙනා ගතවුණු වසර ගණනාව පුරාම දෙදෙනා තම තමන්ට ආලෝකයක් වන පරිදි කටයුතු කළෝය.සතිස්චන්ද්‍ර - ශි‍්‍රයා එක්වීමට ද දීර්ඝ ඉතිහාසයක් ඇත්තේය. අහල පහල ගම් දෙකක ජීවත් වූ මේ දෙදෙනා මුලින්ම හමුවූයේ කැලණිය ධර්මාලෝක විද්‍යාලයේදීය. 1956-57 කාලයේ ශි‍්‍රයා සහ සතිස් නාට්‍ය මිතුරෝ වූහ. එකල ඔහු පාසලේ ද ජනපි‍්‍රය චරිතයක් වූයේය.‘ශි‍්‍රයා මට මුණ ගැසුණේ අපේ පාසලේදී. ඒ කාලේ අපි දෙන්නා අතර තිබුණේ මිතුරුදමක් විතරයි. පස්සෙ කාලෙක තමයි ඒක පේ‍්‍රමයක් බවට පත්වුණේ. ශි‍්‍රයාත් ඒ කාලේ ඉඳන්ම කලාවට හරිම කැමැත්තකින් හිටපු කෙනෙක්. ඒ දවස්වල මම කරපු වේදිකා නාට්‍යයක ශි‍්‍රයාත් රඟපෑවා.1966 දී තමයි අපි දෙන්නා විවාහ වෙලා එක වහලක් යටට ආවේ. එදා ඉඳන් අද වෙනකම් ශි‍්‍රයා මගේ වැඩ කටයුතුවලටත් මගෙන් ශි‍්‍රයාගේ වැඩකටයුතුවලටත් සහයෝගයක් ලැබෙනවා.ශි‍්‍රයා - සතිස් යුවළට දරුවන් තිදෙනෙකි. ලොකු පුතා උදය. දෙවැනි දුව ශෂිණි. බාල පුතා උදාර. මේ තුන්දෙනාම දැන් විවාහකයි. දියණිය සහ බාල පුතා පදිංචි වී සිටින්නේ විදේශයක. මේ තුන්දෙනාම දැන් දරු සුරතල් බලන අම්මලා තාත්තලා. ඒ කියන්නේ සතිස් - ශි‍්‍රයා යුවළ ආදරණීය මුත්තණුවන්, මිත්තණියන් බවට පත්වෙලා.“අපේ ලොකු පුතා උදය විවාහ වුණේ දසන්ති කරුණාරත්න මෙනවිය සමඟ. ඔවුන්ට දැන් රවිඳු හා තුෂිණි නමින් දුවෙකුයි පුතෙකුයි ඉන්නවා. දියණිය ශෂිණි හා රනිල් පුතුට නේහා සහ චේතා නමින් දියණියන් දෙදෙනෙක් සිටිනවා. බාල පුතා උදාරට සහ නිසංසලා යුවළට සිනෙත් නමින් එක පුතෙක් ඉන්නවා.සතිස්-ශි‍්‍රයා යුවළගේ මුණුපුරු මිණිපිරියන්අවුරුද්දකට සැරයක් එක්කෝ අපි දෙන්නා යනවා අපේ දරු මුනුපුරෝ බලල එන්න. නැතිනම් ඒගොල්ල එනවා අපි දෙන්නා බලලා යන්න.දරුවන්ට ඔවුන්ගේ ජීවිත නිදහසේ ගතකරන්න අපි ඉඩ දෙන්න ඕන. අපි අපේ දරුවන්ට ආදරේ නම් ඔවුන්ගේ සුව පහසුව ගැන හිතන්න ඕන. ඔවුන් සුවෙන්, සැපෙන් හිටියොත් තමයි අපිටත් නිතර බලන්න පුළුවන් වෙන්නේ. ඉස්සර දරුවෝ තුන්දෙනෙක් ගෙන් පිරිලා තිබුණ මේ නිවහනේ දැන් ඉන්නේ සතිස් - ශි‍්‍රයා යුවළ විතරයි. ජීවිතේ සැඳෑ සමය සාමයෙන් සතුටින් සරලව ගෙවනව කියලයි මේ දෙන්නා කිව්වේ.මේ නිවෙසේ සියලු වැඩ කටයුතු සංවිධානය හා කළමනාකරණය සිදුවෙන්නේ ශි‍්‍රයා අතින්. ඇය තමයි බොහෝ වේලාවට උයන පිහින බඩු මුට්ටු ගේන්න යන්නේ. සතිස් එළියට ගිය වේලාවට කුමක් හෝ රැගෙන එන්න කිවුවොත් ඔහුත් ඒ දේවල් රැගෙන එන අවස්ථා තිබෙනවා. ඒත් ඉස්සර වගේ මේ දෙන්නට වැඩිපුර බඩු මුට්ටු අවශ්‍ය වෙන්නේ නැතුව ඇති.‘ගේදොර අතුපතු ගාන එක. උයන පිහින එක ඉස්සර ඉඳන්ම අපේ ගෙදර කළේ මම. සතිස් නිතරම කැමැති ගෙදර උයන කෑම කන්න. කොළඹ වැඩකට යනවා නම් උදේ ගෙදරින් පිටත්වෙන්න කලින් උදේ ආහාරය ගෙදරින් අරගෙන තමයි යන්නේ. ආපහු දවල් ආහාරයට ගෙදර එන්න තමයි ඔහු පුළුවන් තරම් උත්සාහ කරන්නේ. ඒ හින්ද ඔහුගේ කෑමබීම ගැන මමත් නිතරම උනන්දු වෙනවා.මේ දෙදෙනා නිදහසේ නිවෙසේ රැඳෙනවානම් වැඩිපුරම කාලය යොදවන්නේ පොතපත කියවන්නටයි. සතිස් කලාව, සාහිත්‍යය, සිනමාව, රංගනය, බුද්ධ ධර්මය, ඇතුළු බොහෝ විෂයයන්ට යොමු වුණු පොත් පත් කියවන අතර ශි‍්‍රයා වැඩිපුරම බෞද්ධාගමික පොතපතට නැඹුරු වන්නියකි.දරුමුණුපුරුන් සමඟ“ශි‍්‍රයා බොහෝ වේලාවට ආගමික පැත්තට වැඩි කාලයක් යොමු කරවනවා. ශීල ව්‍යාපාර, භාවනා වැඩ සටහන් ආදියටත් ඇය සහභාගි වෙනවා. ඒ වගේම තමයි ශි‍්‍රයා එදා ඉඳන්ම මගේ කලා කටයුතුවලට ලොකු සහයෝගයක්, ධෛර්යයක් ලබා දුන්න කෙනෙක්. මම ටෙලිනාට්‍ය අධ්‍යක්ෂණයට, නිෂ්පාදනයට පෙලඹුණාට පස්සේ ඇයත් ඒ පැත්තට යොමු වුණා. අපේ ටෙලි නාට්‍යවල නළු නිළියන් තෝරන්නේ (Casting director) වගේම නිෂ්පාදන විධායිකා තනතුර හොබවන්නේත් ශි‍්‍රයායි.ටෙලි නාට්‍ය කාර්ය මණ්ඩලයේ නවාතැන් පහසුකම් ආහාරපාන, සෞඛ්‍ය පහසුකම්, ප්‍රවාහන කටයුතු ආදි වගකීම් රැසක්ම ඇයට පැවරෙනවා. මේ එක් එක් කාර්යයන් සඳහා සකසුරුවමින් මුදල් හදල් වියදම් කරමින් තිරය පසුපස සිට ඇය සෑහෙන කාර්ය භාරයක් ඉටු කරනවා.සාමාන්‍ය බිරිඳකගෙන් ඉටුවන ගෙදර දොර වගකීම්, දරුවන්ගේ වගකීම්වලින් එහා ගිය වැඩ කටයුතු රාශියක් ඇයටත් පැවරෙනවා.එදා ඉඳන්ම ඇයත් මේ කටයුතුවල නිරත වෙන්නේ කලාවට ඇති කිසියම්වූ ඇල්මකින්, ආදරයකින්.සතිස් රංගනයෙන්, අධ්‍යක්ෂණයෙන්, නිෂ්පාදනයෙන් කලාවට ලබා දෙන දායකත්වය සේම ලේඛකයකු වශයෙන් ඔහු විවිධ පත පොත රචනා කිරීමද කරගෙන යයි. ඒ අතර ළමා පොත්, සේම තවත් විවිධ මාතෘකා ඔස්සේ ලියවුණු කුඩා කුඩා පොත් පිංචවල් රැසක් ද වේ. ඔහුගේ නිර්මාණ සැලකිල්ලට ගතහොත් ඒ සියල්ලම සමාජයට කිසියම් වූ ආදර්ශයක්, උපදේශයක් ලබාදෙන නිර්මාණ වීම සුවිශේෂත්වයක්. එසේම ඔහුගේ ග්‍රන්ථකරණය ද මුළුමහත් සමාජයටම යහපත් පණිවුඩ රැසක් රැගෙන එන්නේ.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av1106055</link>
    <topic>පූජා කොහොමද ඉන්දීය නිළියක් වෙන්නේ? මම සිංහල බෞද්ධ කාන්තාවක්</topic>
    <author>තුෂාරි වික්‍රමසිංහ</author>
    <content>පූජා කොහොමද ඉන්දීය නිළියක් වෙන්නේ? මම සිංහල බෞද්ධ කාන්තාවක්පූජාගේ මව කියයිප්‍රේක්ෂක ආකර්ෂණය, ආදරය නොඅඩුව දිනාගත් පූජා උමාශංකර් නම් සුරූපී රංගන ශිල්පිනිය පිටුපස සිටින දැවැන්ත සෙවණැල්ල ඇයයි. පූජා සිනමාවෙන් සමුගත්ත ද ඇගේ බලවත් ඉල්ලීම පිට යළිත් මහාචාර්ය සුනිල් ආරියරත්නයන්ගේ ‘කුස - පබා’ චිත්‍රපටය සඳහා නැවත රංගනයෙන් දායකවීමට සූදානමින් පසුවෙයි.තම ඉල්ලීම ඉටුකරමින් ‘කුස - පබා’ චිත්‍රපටය ඔස්සේ යළි රංගනයට පිවිස සිනමාවෙන් සමුගැන්මට සූදානම් වන තම දියණිය පිළිබඳව පූජාගේ මව සන්ධ්‍යා උමාශංකර් සමඟ යෙදුණු පිළිසඳරක් ඇසුරින් මේ ලිපිය සැකසිණි.”කුස - පබා” චිත්‍රපටයට දායක වෙන්න කියලා පූජාට ආරාධනාව ලැබුණේ 2010 වසරෙදියි. ඒ ‘සුවඳ දැනුණා ජීවිතේ’ චිත්‍රපටය රිලීස් කරපු වෙලාවෙදි. ඇත්තටම ඒ වෙලාවෙදි මමවත්, පූජාවත් ඒ තරම් ඒ ගැන හිතුවේ නැහැ. නමුත් මට පසුව ක්‍ෂේත්‍රයේ බොහෝ දෙනෙක් ගෙන් ආරංචි වුණා ‘කුස පබා’ චිත්‍රපටයේ ‘පබා’ගේ චරිතයට පූජාව ගන්න ඉන්නවා කියන එක. ඒ වගේම අපේ සමීපතම මිතුරෙක් වන ධම්මික සිරිවර්ධනත් මේ චිත්‍රපටය දැවැන්ත චිත්‍රපටයක් බවත් ලැබුණ අවස්ථාව මඟහරින්න එපා කියන දෙය කිව්වා.ඔහු පූජාට කිව්වේ මේ දැවැන්ත සිනමා නිර්මාණයට දායක වෙලා සිනමාවෙන් සමුගන්න කියලයි. ඊට පසුව දවසක ධම්මික ගේ පුතාගේ මංගල්‍ය උත්සවය වෙලාවේදී අහම්බෙන් වගේ මහාචාර්ය සුනිල් ආරියරත්න, රේණුකා බාලසූරිය අපිට මුණගැසුණා. ඒ අය පූජාට මේ චිත්‍රපටය ගැන කරුණු පැහැදිලි කළාම පූජාට තරමක කැමැත්තක් මේ චිත්‍රපටයට ඇතිවුණා. ඉන්පස්සෙ පූජාගේ තාත්තගෙන් අවසර ගන්න එක තරමක් අසීරු වුණා. ඒ වුණත් මගේත්, ධම්මික සිරිවර්ධනගේත් ඉල්ලීම පිට හුඟක් මහන්සිවෙලා ඒ අවසරය ලබාගත්තා. ඇත්තටම ධම්මික තමයි ඔහුට මේ චිත්‍රපටයේ තිබෙන වටිනාකම ගැන පැහැදිලි කළේ.මම නම් හිතන්නේ මේ චිත්‍රපටයේ රඟපෑමට ලැබීම පූජා ලැබූ භාග්‍යයක් ලෙසයි ඇත්තටම පූජා උමාශංකර් කිවව්ම අද හුඟ දෙනෙක් පූජාව හදුන්වන්නේ ඉන්දීය නිළියක් විදිහටයි. මම නම් පූජාව ඒ විදිහට හඳුන්වනවාට කොහෙත්ම කැමැති නැහැ. මොකද පූජාව අයිති ලංකාවට. පූජා ඉපදුණේ ලංකාවේ. ජාතික රෝහලේ. මට මතකයි, මම උසස් පෙළ කරලා අවසන් වෙලා ගෙදර ඉන්න කොට පුවත්පතක දැන්වීමක් දාලා තිබුණා යුනිසෙෆ් ආයතනයෙන් ඉන්දියාවේ විශ්වවිද්‍යාල පහකට උසස් අධ්‍යාපනය හදාරන්න යන්න සියදෙනකුට ශිෂ්‍යත්ව ලබා දෙනවා කියලා. ඒ අනුව මමත් එයට ඉදිරිපත් වුණා.කොහොම හරි අලහාබාද්වල විශ්වවිද්‍යාලයට මට ශිෂ්‍යත්වය ලැබුණා. අවුරුදු 5ක් පමණ මම එහි අධ්‍යාපනය ලැබුවා. අවසන් වසරේදී මට පූජාගේ පියාව හඳුනාගන්න ලැබුණා. ඔහු සරසවියට ඇතුළත් වුණේ ‘ථඵජ’ උපාධිය සඳහා. කොහොම හරි අපේ හඳුනාගැනීම කෙළවර වුණේ විවාහයෙන්. අපේ විවාහය සිදුවුණේ ලංකාවේ දී. ඉන්පසුව නැවත අපි ඉන්දියාවට ගියා. ඒ ගිහින් 1981 දී පමණ නැවත මම ලංකාවට ආවා. ඒ පූජා ලැබෙන්න. මොකද මගේ මව සහ පියා දෙදෙනාටම හිටියේ මම විතරයි. මට සහෝදර සහෝදරියන් කිසිකෙනෙක් නැහැ. මේ නිසා මට ලංකාවෙත් – ඉන්දියාවෙත් ජීවත්වෙන්න සිදුවුණා.කොහොම හරි පූජා අවුරුදු දෙකක් වෙනකම්ම හැදුණෙ වැඩුණෙ ලංකාවේ. කොහොම හරි පූජාගේ ‘මල්ලී’ මට ලැබුණට පස්සේ පූජාවත්, පූජාගේ මල්ලිවත් අරගෙන මම ඉන්දියාවට ගියා. ඒත් අවුරුද්දකට සැරයක් මම ලංකාවට එනවා. හැම නිවාඩුවකටම ලංකාවට ඇවිත් මව්පියන් බලලා යනවා. පූජාටයි, එයාගෙ මල්ලිටයි ඉගෙන ගන්න ලැබුණේ ඉන්දියාවේ. පූජා’ර්ඕඒ’ දක්වා ඉගෙන ගත් උපාධිධාරිණියක්. ඇත්තටම ඇයට සිනමාවට සම්බන්ධ වෙන්න සිදුවුණේ අහම්බයකින්. පූජා යෙහෙළියන් පිරිසක් එක්ක සාප්පු සවාරි ගිය මොහොතක කොහොම හරි ‘ජීවා’ කියලා දෙමළ සිනමාවේ කැමරාකරුවෙක් සිටියා.ඔහුට චිත්‍රපටයක් අධ්‍යක්ෂණය කරන්න ඕන වෙලා. එයට නවක නිළියන් පස්දෙනෙක් හොයමින් ඉඳලා තිබෙනවා. පූජාගේ යාළුවෙක් ඉන්නවා ආනන්ද කියලා. ආනන්ද ජීවාගෙත් හොඳ මිතුරෙක්. කොහොම හරි ආනන්ද ජීවාට පොරොන්දු වෙලා තිබෙනවා චරිතයට අවශ්‍ය ගැහැනු ළමයෙක් හොයලා දෙනවා කියලා. මේ අය කොහොම හරි සාප්පු ගිය පූජාව දැකල තියෙනවා. පූජාට එතනදී ඔවුන් චිත්‍රපටයට ආරාධනා කරල තිබෙනවා. නමුත් පූජා ටිකක් අදිමදි කරලා. කොහොම හරි ආනන්දගෙ බලකිරීම මත රඟපාන්න කැමැති වෙලා තියෙනවා. මේ දේවල් කිසිම දෙයක් පූජාගෙ පියා දැනගෙන හිටියේ නැහැ. පූජා රඟපානවා කියල දැනගත්තම එයාට හොඳටම කේන්ති ගියා. ගෙදර ආවාම හමගහනවා කියලයි කේන්ති ගත්තේ. පූජා ඒ හැම විරෝධතාවයක්ම නොසලකා චිත්‍රපටයට දායක වුණා.නමුත් පූජා ජනප්‍රිය වුණේ ‘ජේ ජේ’ කියන චිත්‍රපටයෙන්. පූජා රඟපානවට අදටත් එයාගෙ පියා කිසිම කැමැත්තක් දක්වන්නේ නැහැ. මොකද එයා වතු අධිකාරිවරයෙක්. එයා කියන්නේ මගේ පවුලෙ කිසිම කෙනෙක් සිනමාවට රංගනයට සම්බන්ධ නැහැ. මගේ දුව චිත්‍රපටිවල රඟපානවා කිව්වහම මට මොනතරම් ලැජ්ජාවක් ද කියලා. ඇත්තටම පූජාගේ පියා රඟපෑම කියන දේ දකින්නේ ගැහැනු ළමයකුට අනවශ්‍ය රැකියාවක් විදිහටයි. මෙච්චර උගත් ළමයෙක් රඟපෑමට යොමු වෙයි කියල අපි හිතුවෙ නැහැ. අපේ බලාපොරොත්තුව තිබුණේ පූජා හොඳට ඉගෙනගෙන හොඳ රැකියාවක් කරල හොඳ විවාහ ජීවිතයක් ගත කරාවි කියන දෙයයි.පූජා රඟ පෑ ‘නාන් කඩවල්’ චිත්‍රපටයෙන් සම්මාන රැසක්ම පූජාට හිමිවුණා. මේ නිසාම පූජා හැමතිස්සෙම කිව්වේ දැන් මම රඟපෑවා ඇති. මම දැන් සිනමාවෙන් සමුගත යුතුයි කියලයි. ඇත්තටම ඇය නිළි ජීවිතයයි රැකියාවයි, පවුල් ජීවිතයයි පටලවාගන්න සූදානම් නැහැ. කොහොම හරි ආයෙත් රඟපාන්නෙ නැහැ කියල තීරණය කරපු පූජාට මගේ ඉල්ලීමට පිටුපාන්න බැරිවුණා. යම් විදියකින් මට පූජාව ලැබිලා මමත් මගේ මහත්තයත් ඉන්දියාවට නොගියා නම් අදටත් අපි ජීවත්වෙන්නේ ලංකාවේ. එතකොට පූජාගේ වටපිටාව හැඩගැහෙන්නේ සිංහල යුවතියක් ලෙසයි. නමුත් පූජාගේ පියා කැමැති වුණේ ඉන්දියාවේ ජීවත් වෙන්නයි.පූජා මව පියා සහ සොහොයුරා සමඟඒ කොහොම වුණත් මම නම් හිතන්නේ දරුවන් වඩා අයිති විය යුත්තේ අම්මට කියලයි. මට මතකයි පූජා ලංකාවට ආපු කාලේ ඇයව ඉන්දීය නිළියක් විදිහට සලකලා කතා කළා. පිටරට නිළියො චිත්‍රපටවලට ගන්නවා නම් චිත්‍රපට සංස්ථාවට ලක්ෂ දෙකහමාරක් ගෙවන්න ඕන වගේ නොයෙක් කතා ඇතිවුණා. ඇත්තටම සිංහල චිත්‍රපටවල පූජා රඟපාන්න ගියේ ඒ වගේ ලොකු ප්‍රශ්නවලට මැදිවෙලා.ඇත්තටම තවමත් සමහරු දන්නේ නැහැ පූජාගේ අම්මා (මම) සිංහල බෞද්ධ කාන්තාවක් කියලා. සමහරු මගෙන් අහනවා දෙමළ ද කියලා. ඇත්තටම මමවත් පූජාගේ පියාවත් දෙමළ නෙමෙයි. අපේ පවුල්වලට දෙමළ ගෑවිලාවත් නැහැ. පූජාගේ පියා කණ්ණඩ. එයා කර්ණාටක භාෂාව කතාකරන්නේ. ඇත්තටම අපි දෙමළ කියලා හිතනවා නම් එය වැරදි අවබෝධයක් ලෙසයි මම දකින්නේ.දකුණු ඉන්දියානු කියපු ගමන් ලංකාවේ මිනිස්සු හිතන්නේ දෙමළ කියලා. දකුණු ඉන්දියාවේ ජාතීන් කීයක් නම් ජීවත් වෙනවද? ඇත්තටම පූජාගේ විවාහය ලංකාවේ හෝ ඉන්දියාවේ හෝ කෙනෙක් සමඟ සිදුවෙනවා නම් මම කැමැතියි. ඒත් වඩාත්ම හොඳ ඉන්දියාවේ සිදුවෙනවා නම් කියන තැනයි මම ඉන්නේ. මොකද අපේ ඉඩකඩම් හැමදේම ඉන්දියාවේ තියෙන නිසා. අනෙක මම කැමැති නැහැ මට වුණු දේ පූජාට වෙනවාට. මොකද අද මට ලංකාවෙයි ඉන්දියාවෙයි දෙතැනක ජීවත්වෙන්න වෙලා. අම්මල මෙහෙ. ඔවුන්ව රැකබලා ගනිමින් අද මම මෙහෙ ඉන්නවා.ඉන්දියාවෙන් එනකොට මෙච්චර කාලයක් ඉන්න වෙයි කියලා හිතුවෙ නැහැ. නමුත් දැන් අවුරුදු 7ක් වෙනවා මම ලංකාවට ඇවිත්. මම මගේ මව්පියන් ළඟ ඔවුන්ව රැකබලාගන්නවා. ඒ හින්දා පූජා ඉන්දියාවෙම කෙනෙක් විවාහ කරගන්නවා නම් මම කැමැතියි. පූජාට විදේශ රටවලින් කොච්චර නම් මංගල යෝජනා ආවත් පූජා කවදාවත් කැමැති නැහැ විදේශ රටක ජීවත්වෙන්න. පූජා කැමැති ලංකාවට හෝ ඉන්දියාවට පමණයි. පූජාගේ කේන්දරේ හැටියට නම් ඇයට විවාහයට හොඳ ලබන වසරයි. ලබන වසරේදී පූජාගේ විවාහය වේවිද කියලා අපිත් බලාගෙන ඉන්නවා.මේ දවස්වල පූජා ඉන්දියාවේ එයාගේම ව්‍යාපාරයක් ආරම්භ කරලා ඒ වැඩකටයුතු වෙනුවෙන් වෙහෙසෙනවා. ඒ වගේම කුස පබා රූගත කිරීම් සඳහා ජූලි අග ලංකාවට එන්නට බලාපොරොත්තු වෙනවා. මම හිතනවා ‘කුස- පබා’ ඔස්සේ පූජා සාර්ථක රංගනයක් ඉදිරිපත් කරමින්ම සිනමාවෙන් සමුගනීවි කියලා.තුෂාරි වික්‍රමසිංහඡායා - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av1106056</link>
    <topic>අප හමුවේ තිබුණු අභියෝග සාර්ථකව ජයගත්තා</topic>
    <author>ඉඳුනිල් වීරරත්න</author>
    <content>අප හමුවේ තිබුණු අභියෝග සාර්ථකව ජයගත්තාජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ලතම දිවි පරදුවට තබා මවුබිම නිදහස් කරගත් වීරෝදාර රණවිරුවන් ගේ ගායන හැකියාවන් කලඑළි ගන්වන්නට ඇරැඹි ‘රණවිරු රියල් ස්ටාර්’ රියැලිටි වැඩසටහන අති සාර්ථක ලෙස නිමාවට පත්වුණා. එහි ප්‍රධාන නියමුවා වන ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා සමඟ ඒ පිළිබඳව කළ කතා බහයි මේ.‘රණවිරු රියල් ස්ටාර්’ පළමු පියවර අතිශයින් සාර්ථකයි. ඒ පිළිබඳව ඔබට තිබෙන සතුට.ආරක්ෂක අමාත්‍යාංශය වෙනුවෙන් මේ කටයුත්ත සංවිධානය කිරීමේ භාරදූර වගකීම පැවරුණේ මට. එය මට විශාල අභියෝගයක් වුණා. ඒ අභියෝගය ජය ගැනීම ගැන නිහතමානී ආඩම්බරයක්, සතුටක් දැනෙනවා.මේ සංකල්පය ආරක්ෂක ලේකම් තුමාගේ.ආරක්ෂක ලේකම් ගෝඨාභය රාජපක්ෂ මැතිතුමාට අවශ්‍ය වුණා අපේ හමුදාව මොන තරම් විනයගරුකද මොනතරම් මානුෂීය ගුණාංගවලින් පිරිපුන් පිරිසක් ද කියන එක ලෝකයටම පෙන්වන්න. ඒ පිළිබඳව කල්පනා කරද්දී තමයි එතුමාට මේ සංකල්පය පහළ වී තිබුණේ. ආරක්ෂක ලේකම් තුමා හැම වැඩක්ම පිළිවෙළකට නිවැරැදිව කරන කෙනෙක්. ඉතින් මේ කාර්යය සාර්ථකත්වයේ රහසත් එයයි. එතුමා මේ වැඩසටහනේ මුල සිටම යෝධ සෙවණැල්ලක් සේ සිටිමින් අපට සාර්ථකත්වය කරා යන්නට අවශ්‍ය මඟ පෙන්නුවා.තවත් රියැලිටි වැඩසටහන් ඕන තරම් තිබුණා. එහෙත් ‘රණවිරු රියල් ස්ටාර්’ ඒ අතරින් සුවිශේෂයි.ඇත්තෙන්ම, මේ සංකල්පයේම නැවුම් බවක් තිබෙනවා. මෙවැනි වැඩසටහනක් ලංකාවේ හෝ ලෝකයේ හෝ කිසිම තැනක මීට පෙර සිදුවෙලා තිබුණෙ නෑ. ඒ නිසා අපට අනුකරණය කරන්න දෙයක් තිබුණෙ නෑ. එය අපට අපේ පරිකල්පන ශක්තිය දියුණු කරගන්න ප්‍රබල කාරණයක් වුණා. අපි මේ වැඩසටහන අපේම ක්‍රමයකට කළා. එය අතිශයින් සාර්ථක වුණා.මේ තරම් සාර්ථකත්වයක් ලැබීමේ රහස මොකක්ද?ඒ රහසත් ආරක්ෂක ලේකම් තුමාමයි. එතුමා කිසියම් දෙයක් කරන්නට අවශ්‍ය පුද්ගලයින් තෝරා ගෙන ඒ අයට අවශ්‍ය පහසුකම් සහ පූර්ණ නිදහස ලබා දෙනවා.ඒ අනුව මේ කාර්යය සඳහා මමත්, එවකට ආරක්ෂක අමාත්‍යාංශයේ හිටපු අතිරේක ලේකම් උදේනි වික්‍රමසිංහ, රූපවාහිනී සංස්ථාවේ හිටපු සභාපති සරත් කෝන්ගහගේ සහ ඩයලොග් ආයතනයේ ප්‍රධාන විධායක නුෂාඩ් පෙරේරා යන මහත්වරුන් තෝරා ගත්තා. අපේ කණ්ඩායමට බලය පැවරුවා. එතුමාගේ සංකල්පය අනුව මේ වැඩසටහන නිර්මාණය කරන්නට අවශ්‍ය තීරණ ගැනීමේ පූර්ණ නිදහස ලබා දුන්නා.වැඩසටහනේ ආරම්භක අවදිය ගැන මතක් කළොත්.අපේ රටේ මෙතෙක් අපි දැකල තිබුණු වෙනත් රියැලිටි වැඩසටහන් බොහොමයක්ම ස්ටූඩියෝ ඇතුළෙ තමයි කළේ. එහෙත් ආරක්ෂක ලේකම් තුමාට ඕන වුණේ අපේ හමුදාවේ රණවිරුවන්ගේ සැබෑ පරිසරය පෙන්වන්න. ඔවුන්ගේ හමුදා කඳවුරුවල සැබෑ ස්වභාවය පෙන්වන්න. ඒ නිසා අපි දැඩි දුෂ්කරතා මධ්‍යයේ වුවත් අපි මේ වැඩසටහන හමුදා කඳවුරු පරිසරයන් තුළ පටිගත කළා. එම නැවුම් ආකෘතිය ‘රණවිරු රියල් ස්ටාර්’ යන රියැලිටි වැඩසටහනට මනාව ගැළපුණා.අපේ රණවිරුවන්ගේ සහභාගිත්වය ගැන කතා කළොත්.අපට මේ වැඩසටහන ආරම්භ කිරීමේ සංවිධාන කටයුතුවලට ඉතාමත් කෙටි කාලයයි තිබුණේ. එහෙත් කෙටි දැනුම් දීමකින් පවා අපට ඉල්ලුම්පත් 22,000 ක් පමණ ලැබුණා. ඒ තුළින් අපට පෙනුණා අපේ රණවිරුවන් මේ වැඩසටහන කෙරෙහි විශ්වාසය තැබු බව. කඳවුරු ඇතුළේ කළ මූලික අදියරේ වැඩසටහන්වලට ඔවුන් උනන්දුවෙන් සහභාගි වුණා. අවසානයේ මෙය අපේ රටේ පමණක් නොවෙයි මුළු ලෝකයේම ජනපි‍්‍රය වුණා කීවොත් නිවැරැදියි.වැඩ සටහන ගලාගෙන ගිය ආකාරයත් හරිම නැවුම්.මේ වැඩසටහන අපි කොටස් 4 කට බෙදුවා. ඉන් පළමුවැන්න තමයි කඳවුරුවල සිටි ගායන හැකියාව ඇති පිරිස තෝරා ගැනීම. දෙවැනි වටයේදී එම දක්ෂයන් පෙරා ගැනීමක් සිදු කළා. තුන්වැනි අදියරේ දී එම දක්ෂයන් එස්. එම්. එස්. මඟින් තවත් ඉදිරියට ගෙන ආවා. සිව්වැනි අදියර තමයි අවසන් මහා තරගය.මෙහිදී අප මුල සිටම ප්‍රවීණ සංගීත අධ්‍යක්ෂවරුන්ගෙන්, සංගීතඥයන්ගෙන් සැදුම්ලත් පිරිසකගේ සහාය ලබාගත්තා. එම විනිශ්චය මණ්ඩලයට පූර්ණ බලතල දුන්නා.මුලින්ම 22,000 කින් 100 ක් තෝරා ගන්න, ඉන්පසු එයින් 24 දෙනෙක් තෝරාගන්න මේ ප්‍රවීණයින්ට නිදහස දුන්නා. ඒ තුළින් අපට එකා වගේ දක්ෂයින් පිරිසක් ඉදිරියට ගෙන ඒමට හැකි වුණා.මුලින්ම මේ අය ගීත ගැයුවේ නිල ඇඳුමෙන්.ඒක ඇත්ත. මෙය හමුදා රණවිරුවන්ගේ රියැලිටි වැඩ සටහන. එහි ඔවුන් නිල ඇඳුමෙන් සිටින විට තමයි හමුදා සෙබළෙක් කියන පෞරුෂය පෙනෙන්නෙ.ඒත් නිල ඇඳුම සමඟ මේ වගේ වැඩ සටහනක ගීත ගයන විට යම් යම් සීමා තිබෙනවා. රඟපෑමේ හැසිරීමේ සීමා තිබෙනවා. ඒ සීමාවන්හි සිට හැකි තරම් වැඩසටහන ඉදිරියට ගෙනැවිත් ඉන්පසු තමයි සාමාන්‍ය ඇඳුම් පැළඳුම්වලට අවස්ථාව දුන්නේ.තුවක්කුව අතැතිව සටන් බිමේ සිටි සෙබළා මෙවැනි වේදිකාවක් මතට ගෙන ඒමේ අභියෝගය දැන් ජය අරගෙන.සැබැවින්ම, ආරක්ෂක ලේකම් තුමාට පෙන්වන්න ඕන වුණෙත් මේ දෙයමයි. හමුදා සෙබළෙක් කියන්නෙ ශක්තිමත් කෙනෙක්. ඔවුන් සටන් බිමේදී තමන්ගේ කාර්ය හමුදාවේ නීතිරීතිවලට යටත්ව කරන කෙනෙක්. එහෙත් ඔවුනුත් මනුෂ්‍ය පිරිසක්. ඔවුන් තුළ විවිධ හැකියාවන් තිබෙනවා. සටන් කිරීමේ කලාව පමණක් නොවෙයි අනිත් සමහර පුද්ගලයන්ට වගේම ඔවුන් තුළත් විස්මිත හැකියාවන් තිබෙනවා. එය මතු කර දීම තමයි ඕන වුණේ. ඒ අනුව අපට අභියෝගයක් ආව, තුවක්කුව අතැතිව සිටි සටන්කාමී සෙබළා කොහොමද සංගීත අංශයෙන්, නැටුම් අංශයෙන් ඉදිරියට ගේන්නෙ කියලා.පසුගිය මාස 6 තුළ තෝරාගත් පිරිසට පුහුණු කඳවුරු පැවැත්වුවා. මුල් කාලයේ සංගීත අංශයෙන් නවරත්න ගමගේ, රෝහණ වීරසිංහ මහත්වරුන් විශාල සේවයක් කළා. 3 සහ 4 වටවලදී සංගීත අධ්‍යක්ෂ සමන්ත පෙරේරා මහතා ඔවුන් පුරුදු පුහුණු කරල අවශ්‍ය ගීත තෝරා දීලා විශාල කාර්යයක් ඉටුකළා. ඒ වගේම මේ පිරිසගේ කටහඬ පාලනය, ඉදිරිපත් කිරීම, ප්‍රාසාංගික බව වර්ධනය කිරීමට කථිකාචාරිනී ඉන්දිකා උපමාලි මහත්මිය කැපවීමෙන් කටයුතු කළා. ඒ සියල්ලගේම කැපවීම නිසා තමයි මේ වැඩසටහන උසස්ම ආකාරයෙන් ඉදිරිපත් කිරීමට හැකි වුණේ.‘රණවිරු රියල් ස්ටාර්’ රියැලිටි වැඩසටහන් අතර වාර්තාගත ලෙස ජනපි‍්‍රය වුණා කිව්වොත්.අප මේ වැඩසටහන ජනපි‍්‍රය වන බව දැනගත්තෙ එස්. එම්. එස්. කැඳවූ පළමු දිනයේදීමයි.එස්. එම්. එස්. ලක්ෂයකට ආසන්න ප්‍රමාණයක් පළමු දිනයේදීම ලැබුණා. සාමාන්‍ය ටැලන්ට් ෂෝවල සහභාගි වන ප්‍රමාණය වගේ දහ ගුණයකින් එස්. එම්. එස්. පටන් ගත්තා.ඒ වගේම කියන්න සතුටුයි අවසන් තරගයට පෙර සතියේ ලෝක වාර්තාවක් බවට පත්වෙමින් කෙටි පණිවුඩ 400% කින් වැඩිවෙලා තිබුණා.ඒ වගේමයි අවසන් තරගයේදී පැය 4 ක් වැනි කෙටි කාලයක් ඇතුළත එස්. එම්. එස්. මිලියන 2 ක් ඉක්මවා ලැබී තිබුණා. එයත් වාර්තාවක්.මේ ජනපි‍්‍රයත්වයට විශේෂ හේතුවක් තිබෙනව ද?වෙනත් රියැලිටි වැඩසටහන් එක්ක සංසන්දනය කරන විට මෙහි ඇති විශේෂත්වය තමයි, ඒ වැඩසටහන් පවුලේ අයට එකට ඉඳගෙන බලන්න බැරි විදිහේ හැසිරීම්, ඇඳුම් පැළඳුම්, වචන තමයි තිබුණෙ. එහෙම නැත්නම් තරගකරුවන් විනිශ්චය මණ්ඩලයට අභියෝග කරනවා.ඒත්, මේ වැඩසටහනේදී අපේ රජයේ, ආරක්ෂක ලේකම් තුමාගේ ත්‍රිවිධ හමුදාවේ මෙන්ම කලාවේත් ගෞරවය ආරක්ෂා වන විදිහට තමයි තරගකරුවන් සහ අනිකුත්සියලුම දෙනා කටයුතු කළේ’ එයත් සමඟම අපේ රට නිදහස් කරගත් රණවිරුවන් ගැන සාමාන්‍ය ජනතාව තුළ තිබෙන ආදරය ගෞරවයත් ජනපි‍්‍රයත්වයට බලපෑවා.වැඩ සටහන සාර්ථක කරගන්න අත දුන්නු පිරිස ගැන සඳහන් කළොත්.ඩයලොග් ආයතනයේ සාමාන්‍යාධිකාරී ආචාර්ය හාන්ස් විජේසූරිය, ප්‍රධාන විධායක නුෂාඩ් පෙරේරා, යන මහත්වරුන්ට විශේෂ ස්තුතියක් දෙන්න ඕන මේ වැඩසටහනට සවිබල දුන්නාට. අප වෙනුවෙන් විකාශය කරන්නට ඉදිරිපත් වුණු ජාතික නාලිකාවට. ඒ වගේම සහයෝගය දුන්න අනෙකුත් සියලුම ආයතනවලට.මේ විශාල දැවැන්ත කාර්යය මේ ආකාරයට සාර්ථක වුණේ ත්‍රිවිධ හමුදාපතිවරුන් ඇතුළු ත්‍රිවිධ හමුදාවේ පිරිස නිසා.ඒ වගේම ලංකාවේ පළමුවරට ත්‍රිවිධ හමුදාවේම වාදක මණ්ඩල තුන සමඟ සමන්ත පෙරේරා මහතාගේ වාදක මණ්ඩලය සමඟ 250 කට අධික පිරිසක් වාදනයෙන් සහභාගි වුණා.ලංකාව ඇතුළු රටවල් 158 කට සජීවීව විකාශය කළා. ඒ තුළින් ලෝකයටම පෙන්නුවා අපේ රටේ ත්‍රිවිධ හමුදාව කොයිතරම් විනයගරුක ද කියලා.මෙහිදී විශේෂයෙන් ආරක්ෂක ලේකම් තුමාගේ මඟපෙන්වීම අගය කරන්න ඕන. එතුමා මුල සිටම හැකි සෑම වේලාවකම නරඹන්නෙක් ලෙස සහභාගි වුණා. ඒවායේ අඩුපාඩු පෙන්වලා දුන්නා.අවසන් තරගයට පෙර පුහුණුවීම් කරද්දී පැය 5 ක් පමණ සුගතදාස ක්‍රීඩාංගණයේ ලයිට්, පසුතල ඇතුළු හැම දෙයක්ම හොයල බලලා අඩුපාඩු පෙන්වලා දුන්නා. එය මේ වැඩසටහනේ සාර්ථකත්වයේ රහස ලෙස හඳුන්වන්න පුළුවන්.එතුමාගේ නායකත්වය කැපවීම මත තමයි අතිසාර්ථක ජයග්‍රහණයක් අපට ලබන්න පුළුවන් වුණේ. වසර 30 ක් තිස්සේ තිබුණු යුද්ධය, වසර 2 කුත් මාස 8 කින් අවසන් කළ එතුමාට මෙය අභියෝගයක් හැටියට ගන්න බෑ. නමුත් අපට එය අභියෝගයක් වුණා.මේ සාර්ථකත්වය ඉදිරියට ගෙන යන්නේ කොහොම ද?ඩයලොග් ආයතනය සමඟ වසර 3 කට ගිවිසුම් අත්සන් කර තිබෙනවා. එම නිසා දෙවැනි වටය ළඟදීම ආරම්භ කරනවා. එහිදී අප පළමු වැඩසටහනින් ලබාගත් පරිචය සමඟ මීටත් වඩා සාර්ථක වෙනස්ම වූ වැඩසටහනක් කිරීමට බලාපොරොත්තු වෙනවා.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av1106057</link>
    <topic>ගීත තුන හොඳින් කිව්වොත් ජයග්‍රහණය කළ හැකියි කියන විශ්වාසය මට තිබුණා</topic>
    <author>හේමාලි විජේරත්න</author>
    <content>ගීත තුන හොඳින් කිව්වොත් ජයග්‍රහණය කළ හැකියි කියන විශ්වාසය මට තිබුණාරණවිරු රියල් ස්ටාර් කිරුළ දිනූ කමාන්ඩර්ඩේමියන් ප්‍රනාන්දුරණවිරු රියල් ස්ටාර් වැඩසටහනේ අවසන් මහා තරගය පසුගියදා සුගතදාස ගෘහස්ථ ක්‍රීඩාංගණයේදී පැවැත්වුණා. පුරා මාස ගණනාවක් මේ රණවිරු තරු ජාතික රූපවාහිනිය ඔස්සේ ඔබේ ආලින්දයට පැමිණියා. මේ රටේ ඔවුන්ට ආදරය කරන සුවහසක් පේ‍්‍රක්ෂකයින්ගේ ප්‍රතිචාර මධ්‍යයේ සේම දහස් ගණන් රණවිරුවන්ගේ ආශිර්වාද මධ්‍යයේ පැවැති මෙම තරගයේ සුපිරි තරුව බවට පත්වූයේ ශ්‍රී ලංකා නාවික හමුදාවේ අණදෙන නිලධාරී ඩේමියන් ප්‍රනාන්දුය.මේ ජයග්‍රහණයෙන් පසු ඔහු සමඟ කළ කතාබහකි.අවසන් මහා තරගයෙන් ඔබ රණවිරු රියල් ස්ටාර් වශයෙන් පසුගියදා කිරුළු දැරුවා. මේ ජයග්‍රහණය ගැන ඔබට මොකද හිතෙන්නේ?මගේ ජීවිතේ මෙවැනි සුවිශාල ජයග්‍රහණයක් ලබපු පළමු අවස්ථාව මේ. මේ ජයග්‍රහණය ගැන නිහතමානී ලෙස සතුටු වෙනවා.ජයග්‍රහණය ඔබට හිමිවෙයි කියන විශ්වාසයක් ඔබ තුළ තිබුණා ද?එහෙම විශ්වාසයක් තිබුණේ නෑ. මුල් කාලේ ඉඳලම මට තිබුණ එකම බලාපොරොත්තුව ඊළඟ වටයට යන්න ඕන කියන එකයි. මගේ ප්‍රධානම අරමුණ වුණේ විනිශ්චය මණ්ඩලයෙන් ඉතා හොඳ ප්‍රතිචාරයක් ලබා ගන්න එක. මම දැනගෙන හිටියා විනිශ්චය මණ්ඩලයෙන් හොඳ ප්‍රතිචාර ලැබුණොත් සාමාන්‍ය රසික රසිකාවන්ගෙනුත් හොඳ ප්‍රතිචාර ලැබෙනවා කියලා. අවසන් පස්දෙනා අතරට ආවට පස්සේ මම හොඳට හිතුවා මොකක්ද මං කළ යුත්තේ කියලා. එතැනදී මම ගොඩාක් හිතුවා ගීත තෝරා ගැනීම ගැන. මම තෝර ගත්ත ගීත තුන හොඳින් කිවුවොත් මට ජයග්‍රහණය කළ හැකියි කියන තැන හිටියා.කොයි ආකාරයට ද ඔබ ගීත තෝරාගත්තේ?හොඳ ශාස්ත්‍රීය පදනමක් තිබෙන ගීත. අපට අවස්ථාව ලැබුණා මීට කලින් අපි ගායනා කළ ගීතත් තෝරගන්න. ඒ අනුව මීට කලින් මම ගායනා කරලා ප්‍රථම ස්ථානයට ආව ගීත තිබුණා. ඒ අතරින් මම ‘මාරියාවේ’ ගීතය තෝරගත්තා. බටහිර පැත්තෙන් යමක් කරන්න මම ‘මාස්ටර් සර්’ ගීතය තෝරගත්තා. අවසාන ගීතය විදියට ‘අංගනාවෝ’ ගීතය තෝරගත්තා. මට හිතුණා ඒකට පේ‍්‍රක්ෂකයෝ කැමැති වෙයි කියලා.පුරා මාස ගණනක් ඔබ මේ තරගයේ හිටියා. ආපසු හැරිලා බැලුවොත් මුල් අවදිය ගැන මොකද හිතෙන්නේ? ඔබ ආපු දුර ගැන යමක් කියන්න පුළුවන් ද?වරක් ජැක්සන් ඇන්තනි මහතා ප්‍රකාශ කළා මගේ නම කියලම මාව උදාහරණයට අරගෙන දියුණු වීම ගැන සඳහන් කරලා. ඒකට ප්‍රධානම හේතුව තමයි මම අවසන් 24 දෙනාට තේරුණාට පස්සෙ නිදහස් මනසකින් තමයි වැඩමුළුවලට සහභාගි වුණේ. ගොඩාක් අය දන්නවා මම ඉක්මනින් යම්කිසි දෙයක් ලබාගන්න පුළුවන් කෙනෙක් කියලා. ඒ හැම දෙයක්ම මම නිදහසේ ලබාගෙන පුරුදු පුහුණුවෙලා ප්‍රායෝගිකව කරන්න උත්සාහ කළා. මෙතැනදී විශේෂ ස්තුතිය හිමි වෙන්න ඕන සමන්ත පෙරේරා ගුරුතුමාට සහ ප්‍රාසාංගික අත්දැකීම් අපට උගන්වපු ඉන්දිකා උපමාලි ගුරුතුමියට.ඒ වගේම මා සමඟ තරග කළ තරගකරුවන් විශේෂයෙන්ම උප ලුතිනන් තාරංග ලහිරු සම්පත්. ඔහුගේ ශාස්ත්‍රීය දැනුම, අපි දෙන්නම තරගයක ඉන්නව කියලවත් නොසිතා ලෝබ නැතුව ඔහු මට ලබා දුන්නා. මම ඔහුට ප්‍රාසාංගික දැනුම දුන්නා. අපි පස්දෙනාටම මම කිව්වේ අපි තරග කරන්නේ වේදිකාවේදී. නමුත් පිටතදී අපි පස්දෙනාම ත්‍රිවිධ හමුදාවේ හැටියට සාමූහිකව ඉමු කියලයි.මේ තරගයට සහභාගිවීමේ මූලික අරමුණ වුණේ කුමක් ද?මූලිකම පසුබිම වුණේ යුද්ධය තුරන්කරල උදාවුණ සාමකාමී වාතාවරණය. ඒ සඳහා සුවිශේෂි ගෞරවය හිමි වෙන්න ඕන සේනාධිනායක අතිගරු ජනාධිපතිතුමන්ට සහ නායකත්වය ලබා දුන් ආරක්ෂක ලේකම් ගෝඨාභය රාජපක්ෂ මැතිඳුන්ට. ඒ සාමය නිසා තමයි රණවිරුවන් වෙනුවෙන් මෙවැනි තරගයක් නිර්මාණය වුණේ. නාවික හමුදාව ඇතුළේ සින්දු කිය කියා හිටිය මට ජාතික වේදිකාවට එන්න වෙනත් කිසිම මාර්ගයක් තිබුණේ නෑ. රණවිරුවෙක් හැටියට දේශයට සේවය කළා මිස එහෙම වුවමනාවක් තිබුණෙත් නෑ. රණවිරුවන් වෙනුවෙන් මෙවැනි වැඩසටහනක් තියනවයි කියන ආරංචිය මට ගෙන ආවෙත් මගේ මිතුරෙක්.ඔහු තමයි මට කිව්වේ මේ තරගයට සම්බන්ධ වෙන්න කියලා. එතකොට මම නාවික හමුදාවේ විධායක නිලධාරී විදියට සේවය කරමින් හිටියේ. මූලික වටවලට සහභාගි වීමේදී එවකට උතුරු ආඥාපති සහ එළාරහි අණදෙන නිලධාරී ඒ. යූ. ඩී. ද සිල්වා මහතා මට ලොකු සහයෝගය ලබලා දුන්නා මූලික වටවලට සහභාගිවෙන්න මම ත්‍රිකුණාමලයේ සිට කොළඹ එන්න සිද්ධ වුණා. ඒ වගේම එවකට සිටි මාණ්ඩලික ප්‍රධානි, වර්තමානයේ නාවික හමුදාපති වයිස් අද්මිරාල් සෝමතිලක දිසානායකයන් ගෞරව පූර්වකව මේ මොහොතේ සිහිපත් කළ යුතුයි.මූලික වට සඳහා සහභාගි වෙත්දීම ඔබට ඉලක්කයක් තිබුණද ජයග්‍රහණය වෙත යන්නට?නෑ. මූලික වටවලට මම ආවේ චකිතයකින්. එතන හිටපු බොහෝ දෙනකුට සංගීතය පිළිබඳ ලොකු ශාස්ත්‍රීය දැනුමක් තිබුණා කියලා මට තේරුණා. ඒත් මට ඕන වුණේ කොහොමහරි පියවරෙන් පියවර ඊළඟ වටයට යන්න විතරයි. හැබැයි මගේ බිරිය හැම තිස්සෙම කිවුවා ඔයාට පුළුවන් උත්සාහ කරන්න කියලා.ඔබ පාසල් වියේදිවත් සංගීත අධ්‍යාපනය ලබලා තිබෙනව ද?නෑ. කිසිදු ශාස්ත්‍රීය අධ්‍යාපනයක් හෙවත් සංගීතය පිළිබඳ විධිමත් අධ්‍යාපනයක් මට නෑ. පුංචි කාලේ ඉඳන්ම සංගීතයට ආසයි. මම ඉපදුනේ සංගීතය නිතර ඇසෙන පළාතක. පල්ලියේ ගීතිකා කණ්ඩායම් ගීත ගායනයේ කිසියම් ආභාසයක් ලැබුවා. වෙන්නප්පුව ජෝශප් වාස් විද්‍යාලයෙන් තමයි අධ්‍යාපනය ලැබුවේ. ඒ කාලේ මම පාසලේ දක්ෂතා දැක්වූයේ ක්‍රීඩාවට. උසස්පෙළ සමත්වෙලා 1999 දී කැඩෙට් නිලධාරියෙක් විදියට මම නාවික හමුදාවට බැඳෙන්නේ 21 වැනි බඳවා ගැනීම යටතේ. මුල්ම පත්වීම ලැබුණේ ත්‍රිකුණාමලයට. විධායක අංශයේ මුල්ම පත්වීම ලැබුණේ මණ්ඩතිව් දූපතේ අණදෙන නිලධාරි විදියට. ඒ කාලේ මුළු යාපනේ අර්ධද්වීපයම තිබුණේ ත්‍රස්තවාදීන්ගේ අතේ.මගේ ගායන හැකියාව වඩා වර්ධනය වෙන්නේ නාවික හමුදාව තුළදීමයි. නාවික හමුදාවට බැඳුණ මුල්ම කාලේ මගේ අංශභාර නිලධාරියාගෙන් අණක් ලැබෙනවා ගීතයක් ගායනා කරන්න. ඔහු ලුතිනන් කමාන්ඩර් කේ. එල්. එම්. ධර්මබන්ධු. එතැන තමයි මගේ පටන් ගැනීම. ඊට පස්සේ නාවික හමුදාවේ හැම උත්සවයකදීම, මංගල උත්සවයකටම මම ගීත ගායනා කළා.ඔබේ නාවික හමුදා රාජකාරි ගැන සඳහන් කළොත්?මගේ ජීවිතේ වැඩි කාලයක් මම ගත කරලා තිබෙන්නේ මුහුදේ. වේග ප්‍රහාරක මුර යාත්‍රාවල (ඩෝරා නෞකාවක) සේවය කළා. වැඩි හරියක් උතුරු නැගෙනහිර තමයි සේවය කළේ. මානුෂීය මෙහෙයුමේදී නන්දිමිත්‍ර නෞකාවේ යුද්ධය අවසන් වනතුරු සේවය කළා. ඒ අතරතුරදී ලැබෙන විරාමයකදී, මානසික සුවය පතා ගීත ගායනා කළා රාජකාරියට බාධා නොවන අයුරින්.ඔබේ ඉදිරි බලාපොරොත්තු?මේ සියල්ල මට හිමි වුණේ නාවික හමුදාව නිසා. ඒ නිසා කවදාවත් ඒක අමතක කරන්නේ නෑ. ඉදිරියේදී හොඳ නිර්මාණ කරන්න බලාපොරොත්තු වෙනවා.හේමාලි විජේරත්නඡායාරූපය-නිශ්ශංක විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av1106058</link>
    <topic>‘රණවිරු රියල් ස්ටාර්’ අභිමානවත් රාත්‍රිය දා</topic>
    <author>තුෂාරි</author>
    <content>‘රණවිරු රියල් ස්ටාර්’ අභිමානවත් රාත්‍රිය දාරණවිරු රියල් ස්ටාර් අවසන් මහා තරගය නැරඹීමට පැමිණි අතිගරු ජනාධිපති මහින්ද රාජපක්ෂ මැතිඳුන් හා රාජ්‍ය ආරක්ෂක ලේකම් ගෝඨාභය රාජපක්ෂ මැතිඳුන් උත්සව ශාලාවට පැමිණි අයුරුරණවිරු රියල් ස්ටාර් කිරුළ හිමිකර ගත් නාවික හමුදාවේ අණදෙන නිලධාරි ඩේමියන් ප්‍රනාන්දුට ජනපති ආර්යා ශිරන්ති රාජපක්ෂ මැතිනිය සම්මානය පුද කරමින්ප්‍රථම ස්ථානය දිනූ ඩේමියන් ප්‍රනාන්දු, දෙවන ස්ථානය දිනූඉන්දික අමරංග සහ තෙවන ස්ථානය දිනූ ලලිත් වික්‍රමනායකදෙවන ස්ථානය දිනූ යුද හමුදාවේ ඉන්දික අමරංගට තිළිණ ප්‍රදානය කරන ජනාධිපති ආර්යාව සහ ආරක්ෂක ලේකම්තුමාජයග්‍රාහී මොහොතජනමාධ්‍ය අමාත්‍යාංශයේ ලේකම් ඩබ්ලිව්.බී. ගනේගල මහතා තරගය නරඹමින්නාවික හමුදාපති රියර් අද්මිරාල්සෝමතිලක දිසානායකයන්ගෙන් ඩේමියන්ට සුබ පැතුම්ජාතික ආරක්‍ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ලමහතාතරගය නරඹමින්ජනමාධ්‍ය ඇමැති කෙහෙළිය රඹුක්වැල්ල මැතිතුමා හා ඇමැතිනි පවිත්‍රා වන්නි ආරච්චි තරගය නරඹමින්බ්‍රිගේඩියර් රාජිත අම්පෙ මොහොට්ටි ගී ගයමින්සුභාෂිණි ගමගේ ගී  ගයමින්අනු ශූරතාව දිනූඉන්දික අමරංග‘රණවිරු රියල් ස්ටාර්’ තරගාවලියේ දෙවැනි ස්ථානය හිමිකරගත් තරුව ඉන්දික අමරංග සිය ජයග්‍රහණයේ සතුට තම රසික ජනතාව සමඟ බෙදාහදා ගන්නට අප සමඟ කතාබහ කළා.”පළමුවෙන්ම මම ‘රණවිරු රියල් ස්ටාර්’ කිරුළ ජයග්‍රහණය කරපු ඩේමියන් ප්‍රනාන්දු සර් ට සුබ පතනවා. මේ කිරුළේ ජයග්‍රහණය එතුමාට හිමි වුණා කියන්නේ මට හිමි වුණා වගේම තමයි. ඇත්තටම, මම තරගයට හොඳින් ම මුහුණ දුන්නා. හොඳටම සාර්ථකව ගීත ගායනා කළා. නමුත් මම වත් මගේ රසික ජනතාවත් හිතපු නැති විදිහට මට දෙවන ස්ථානයට පත් වෙන්නට සිදු වුණා. මම තරගය අවස්ථාවේදී හිතාගෙන හිටියේ ප්‍රථම ස්ථානය මට හිමිවේවි කියලයි. මට විනිශ්චය මණ්ඩලයෙන් ලැබුණු ප්‍රතිචාරත් ජනතාවගෙන් ලැබුණු ප්‍රතිචාරත් ඉතා ඉහළ මට්ටමක තිබුණු නිසා. හුඟාක් දෙනෙක් තරගයෙන් පස්සේ මට කතා කළා.හුඟාක් අය හිතාගෙන ඉඳලා තියෙන්නේ මම ජයග්‍රහණය කරයි කියලා. කොහොම වුණත් මට ලැබුණු ජයග්‍රහණය ගැන මම හුඟාක් සතුටු වෙනවා. අපි හැම දෙනාම උත්සාහ කළේ හොද තරගයක් දීලා උපරිම හැකියාවෙන් තරගයේ පළමු ස්ථානය ලබා ගන්න. නමුත් අපේ හැකියාවන්, දක්‍ෂතාවයන් මත හැමදේම තීරණය වෙනවා. කොහොම වුණත් මම හිතන්නේ මගේ තරගය තවම ඉවර නැහැ කියලයි.මම සංගීත අංශයෙන් තව තවත් ඉදිරියට යා යුතුයි. මම යුද හමුදාවේ සේවය කරන සෙබළෙක් විදිහට යුද හමුදාවේ ගෞරවය රකිමින් ඉදිරියටත් හොඳ සේවයක් සංගීත අංශයෙනුත් රට වෙනුවෙනුත් කරන්න බලාපොරොත්තු වෙනවා.මට ලක්‍ෂ තිස් පහක් වටිනා නවීන මෝටර් රථයක් සහ රුපියල් මිලියනයක් ත්‍යාග වශයෙන් ලැබුණා.ඒ වගේම සංගීතය හදාරන්න විදේශීය ශිෂ්‍යත්වයක් ද ලැබෙන්න නියමිතයි. අපිට මේ හැමදේම ලැබුණේ අතිගරු ජනාධිපති තුමා ප්‍රමුඛ ආරක්‍ෂක ලේකම් ගෝඨාභය රාජපක්‍ෂ මහතා ඇතුළු ‘රණවිරු රියල් ස්ටාර්’ සංවිධායක මණ්ඩලයේ ප්‍රතිඵලයක් ලෙසයි. මම මේ අවස්ථාවේ එතුමන්ලාට හදවතින් ම ස්තුතිවන්ත වෙනවා. ඉදිරියේදී හමුදාවේ අවසරය මත මගේ රසික රසිකාවියන්ට නවතම ගීත ඇතුළත් සීඩී තැටියක් එළිදක්වන්න බලාපාරොත්තු වෙනවා.කෝප්‍රල් ලලිත් වික්‍රමනායක‘රණවිරු රියල් ස්ටාර්’ තරගාවලියේ තෙවැනි ස්ථානය හිමිකර ගත්තේ කෝප්‍රල් ලලිත් වික්‍රමනායකයි. තම ජයග්‍රහණයේ සතුට විඳිමින් ම ඔහු අප සමඟ කතා බහට එක්වුණා.‘ඇත්තටම අවසන් මහා තරග අවස්ථාවේ දී තරගයක් කියන හැඟීම මගේ ඔළුවෙ තිබ්බෙම නැහැ. වෙනද වගේ ම සාමාන්‍ය විදිහට මම ගායනා කළා. තරගයෙන් ජයග්‍රහණය කරයි කියන බලාපොරොත්තුව අනෙක් තරගකරුවන් ගේ වගේ ම මගේ සිත තුළත් තිබුණා.නමුත් දෛවය අනුව මට හිමි වූ ස්ථානය ගැන මම හුඟාක් සතුටු වෙනවා. තරගය ජයග්‍රහණය කිරීමට වඩා මේ රටේ ජනතාවගෙන් මට ආදරය කරන ප්‍රේක්ෂක ජනතාවගෙන්, නිතර කතා බහ කරන හිතවතුන් ගෙන් ලැබෙන ප්‍රතිචාර ඉමහත්.එය වඩාත් වටිනවා මම මේ අවස්ථාවේදී ස්තුතිවන්ත වෙනවා අතිගරු ජනාධිපතිතුමාට, ආරක්ෂක ලේකම්තුමාට සහ මේ තරගාවලිය අපි වෙනුවෙන් සංවිධානය කරපු හැම දෙනාටම. ඒ වගේ ම මට SMS කරල මාව මේ ස්ථානයට ගෙනාපු සියලුම දෙනාටත් ස්තුති කරන්න මෙය අවස්ථාවක් කර ගන්නවා. ඒ වගේ ම මේ තරගාවලියෙන් අපිට බොහෝ දේ ලැබුණා.මට මුදලින් ලක්ෂ 20 ක් සහ විදේශීයව සංගීතය හදාරන්න යන්නට ශිෂ්‍යත්වයක් ලබාදුන්නා. ඇත්තටම යුද හමුදාව එක් වෙලා රටට සේවය කළා වගේ ම සංගීතය ඔස්සේත් රටට සේවයක් කරන්නට මම බලාපොරොත්තු වෙනවා.හමුදාවේ අවසරය මත මේ වසර අවසානයේ දී අලුත් ගීත සම්මුච්චයක් සහිත සංගත වීඩියෝ තැටියක් නිකුත් කරන්නත් බලාපොරොත්තු වෙනවා. මගේ පවුලේ හැමදෙනාටම කුරුණෑගල පොතුහැර ගම්වාසීන් ඇතුළුව රටේ ජනතාවට මම ස්තුතිවන්ත වෙනවා.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av1106059</link>
    <topic>මගේ යෝජනාව ඵල දැරීම සතුටක්</topic>
    <author>වසන්ත ජයසිංහ ආරච්චිගේ</author>
    <content>මගේ යෝජනාව ඵල දැරීම සතුටක්එඩ්වඩ් ජයකොඩිරණවිරුවා යන වචනය අපේ දෙසවනට ඇසුනම එය ශ්‍රී ලාංකිකයන් වන අපේ හද පොබයන වචනයක් වුණා. එය බොහෝම ආධ්‍යාත්මිකව රඳවාගත්තා අපේ ජනතාව. ඒ රණවිරුවා වෙතින් අප මෙපමණ කලක් දැක්කේ වීරත්වය, අධිෂ්ඨානශීලී බව සහයෝගිතාව වැනි දේවල්.බොහෝ විට රණවිරුවා කියූ සැණින් කෙනෙකුගේ හිතේ සමහර වෙලාවට දැඩි යකඩ වගේ මිනිසුන් පිරිසක් ය යන හැඟීම ඇතිවෙන්න ඇති. නමුත් මා දන්නෑ ආරක්ෂක ලේකම් ගෝඨාභය රාජපක්ෂ මැතිතුමාට මේ රණවිරු රියල් ස්ටාර් සංකල්පය කොහොම ආවද කියලා. ඔහුට විශාල වුවමනාවක් තිබුණා මේ අවි අත දරා නිල ඇඳුම තුළ සිටින සෞන්දර්යවාදයෙන් පිරිපුන් මිනිසා එළියට ගන්න. ඒ නිසයි මේ සංකල්පය ලෝකයක් මවිත කළ එකක් බවට පත්වෙන්නේ.රියැලිටි වැඩසටහන් ඕන තරම් අපි දැකලා තියෙනවා. නමුත් ආරක්ෂක අමාත්‍යාංශය, ජාතික රූපවාහිනිය, ඩයලොග් ආයතනය අපේකම රැකගෙන, අපේ අනන්‍යතාව රැකගෙන රණවිරුවා තුළ ගොඩනැඟුණු ගෞරවය රකිමින් මේ වැඩසටහන ඉදිරිපත් කළේ. අපේ රටේ ජනාධිපතිතුමා කලාවට ආදරය කරන කලාකරුවන්ට ආදරය කරන කෙනෙක්. එතුමාගේ පූර්ණ ආශිර්වාදය ලැබීම ඉතාම ශක්තියක්.මම මේ විනිශ්චයට එක්වෙන්නේ අවසන් තරගකරුවන් 24 සමඟ. එය ඇත්තටම දැවැන්ත අභියෝගයක් වුණා අපිට. ආරක්ෂක ලේකම්තුමා අපි තුන්දෙනාටම දුන්න මුල්ම උපදේශය රණවිරුවාගේ චිත්ත ශක්තිය වර්ධනය වන අයුරින් වැඩසටහන රැගෙන යන්න කියලයි.අවසන් තරගය දවසේ මම යෝජනා කළා මේ තරගකරුවන්ට විදෙස් ශිෂ්‍යත්වයක් ලබා දෙනවානම් හොඳයි කියලා. ඔවුන්ගේ කටහඬ පුහුණුව, ලෝකයේ විවිධ සංගීත පද්ධති ඇසුරු කරන්න මේ අයට අවස්ථාව ලැබෙනවානම් හොඳයි කියලා. ඇත්තටම ඒ යෝජනාව කරලා පැයක් ඇතුළත ජනාධිපතිතුමාගෙන් ඉහළම ප්‍රතිචාර ලැබුණා ඔවුන්ට එවැනි වැඩපිළිවෙළක් සකස් කරන බවට. ඒ ගැන මට සතුටුයි.ගිනි අවියට, මුර කුටියට, බංකරයට, හමුදා කඳවුරට කොටුවෙලා හිටපු මේ අයට තමන් තුළ සැඟවෙලා තිබුණ සෞන්දර්යවාදයෙන් පිරිපුන් මිනිසා එළියට එන්න අවස්ථාව සැලසීම විශාල පුණ්‍ය කර්මයක්. විනිශ්චය හරහා අපි එහි කොටස්කාරයන් වුණා කියලයි හිතෙන්නේ. සියයට හතළිහක එස්. එම්. එස්. ඡන්දය ලබා දීම තුළ රණවිරුවා අයිති ජනතාවට කියන කාරණය ඔප්පු කරන්න හැකියාව ලැබුණා. මහජනතාවටත් අයිතියක් තියෙනවා මේ සැබෑ රණවිරුවා තුළ සිටින සෞන්දර්යවාදියා හඳුනාගන්න.මෙම තරගයේදී ඩේමියන් ලැබූ ජයග්‍රහණය ඔහු පෞද්ගලිකව ලැබු ජයග්‍රහණයක් විදිහට නෙමෙයි මම දකින්නේ. මෙතැනදි සියලු රණවිරුවන් ජයග්‍රහණය කළා. එය වෛරයෙන් පිරුණු තරගයක් නෙමෙයි. සියලු දෙනා එක්ව සතුටින් සහයෝගයෙන් සාමූහිකව ලැබු ජයක් විදිහටයි මම දකින්නේ.ජයන්ත චන්ද්‍රසිරිරණවිරු රියල් ස්ටාර් නිර්මාණ අධ්‍යක්ෂවරයා ලෙස මෙහිදී මා හට බලපෑවේ මා වේදිකා නාට්‍ය කලාවෙන් ලබාගත් පරිචය කියලයි මට හිතෙන්නේ. සාමාන්‍යයෙන් ප්‍රසංග කලා වේදිකාවෙත් සම්භාව්‍ය වේදිකා නාට්‍ය කලාවත් අතර බැලූ බැල්මට සම්බන්ධයක් නැති වුණත් මේ දෙක අතර එක්තරා අන්දමක අදෘශ්‍යමාන සම්බන්ධයක් තිබෙනවා.ඒ තමා ප්‍රසංග කලා වේදිකාව හැමවිටම සම්භාව්‍යය වේදිකා නාට්‍ය කලාවේ යථාව ඉගෙන ගනිමින් සිටීම. රණවිරු රියල් ස්ටාර් අවසන් මහා ප්‍රසංගයේ නිර්මාණ අධ්‍යක්ෂණය සඳහා ආරාධනා ලැබූ විට මා ඒ සඳහා ඉදිරිපත් කළ සංකල්පයත් පිටපතත් සකසා ගත්තේ අන්න ඒ න්‍යාය මත පිහිටයි.රූපවාහිනි සජීවීකරණ පහසුව සඳහා පසුබිම වශයෙන් මා පැරැණි බලකොටුවක ස්වරූපය ඉදිරිපත් කළත් (එය නිර්මාණය කළේ ජාතික රූපවාහිනියේ ප්‍රගීත් ඇතුළු පසුතල නිර්මාණ අංශයයි). මගේ වැඩි අවධානය මෙහිදී යොමු වුණේ එරීනා (Arena) වේදිකා ආකෘතියටයි. එරීනා වේදිකා ආකෘතිය තුළ සිදුවන ප්‍රයුංජනයන් හැමවිටම අපට හුරු පුරුදු හතරැස් රාමු වේදිකාවේ (Prosyneam) ප්‍රයුංජනයන්ගෙන් වෙනස්.මේ සඳහා මා නාවික සුක්කානමක හැඩය ඇති කැරකෙන වේදිකාවක් යොදාගැනීමට අදහස් කළා. ඒ සඳහා සාගර ජලය පසුබිමේ පැවතිය යුතු බව සැලසුම් කළා. (එය නිර්මාණය කළේ ශ්‍රී ලංකා නාවික හමුදාවේ කමාන්ඩර් හිරාන් බාලසූරිය ඇතුළු පිරිසයි.එය විදුලිබලයෙන් ස්වයංක්‍රීයව ක්‍රියාකරවීමට මට අවශ්‍ය වුණේ ම නැහැ. මා කල්පනා කළේ මේ මිනිස් මොළයෙන් හා මිනිස් බලයෙන් එය ක්‍රියාත්මකව පැවතිය යුතු බවයි. එයට අතිශය චමත්කාරජනක රූපණමය අවස්ථාවක් ලැබෙන බව මම විශ්වාස කළා.චන්න විජේවර්ධනයන් කළ නර්තන නිර්මාණයන් හා ශ්‍රී ලංකා යුද හමුදාව, නාවික හමුදාව, ගුවන් හමුදාවේ නර්තන කණ්ඩායම් අපිට විශාල සහයෝගයක් ලබාදුන්නා.මම ඒ සඳහා සියුම්ව කලාත්මක ගුණයෙන් කලාත්මක සංවරයක් තියෙන ගීතාංග තෝරාගත්තා. ජාතික රූපවාහිනියේ ශිල්පීන් ලබාදුන් නොමඳ සහාය සංජය ඉන්ද්‍රකුමාර, රංග ප්‍රේමරත්න, අනුරාධ කාරියවසම් ඇතුළු පිරිස ලබාදුන් සහය විශේෂයෙන් මතක් කළ යුතුයි.ඇත්තෙන් ම මෙය ලොව ප්‍රථම වරට සිදුවුණ වැඩසටහනක්. මෙහි සියල්ල රණවිරුවන්. අපි කළේ මානුෂීය මෙහෙයුමක් මිසක් ආක්‍රමණයක් නෙමෙයි.මානුෂීය මෙහෙයුමේ යෙදුණු අපේ විරුවන් මානුෂීය ගුණාංගවලින් පිරුණු අතිශය සංවේදී මනුෂ්‍යයින් කියන එක අපට අපගේ දෑස් හමුවේත් ලෝකයා හමුවේත් දැක බලාගන්න ලැබුණු ප්‍රබල අවස්ථාවක් තමයි රණවිරු රියල් ස්ටාර්.ඒ වගේ ම අපේ රණවිරුවන් වෙනුවෙන් කෘතගුණ සලකන්න එක්තරා ආකාරයකින් අංශු මාත්‍රයකින් අපිත් යුතුකම් ඉටු කළා කියලා හිතෙනවා. ඒ වෙනුවෙන් පෙළ ගැහෙන්න මට අවස්ථාව සලසා දුන් ආරක්ෂක ලේකම් ගෝඨභය රාජපක්ෂ මැතිතුමන් ජාතික රූපවාහිනියේ සභාපති සරත් කෝන්ගහගේ මහතාටත් කෘතගුණ විය යුතුයි.රණවිරු රියැල් ස්ටාර් අවසන් මහා ප්‍රසංගය මෙතරම් විචිත්‍රත්ව අලංකාරවත්ව රැගෙන එන්න නිර්මාණ අධ්‍යක්ෂවරයා ලෙස මට ලැබුණු නිදහස සහයෝගය අගය කළ යුතුයි. සම්ප්‍රදාය වගේ ම ඒ සම්ප්‍රදාය කරළියට ගෙන ඒම සඳහා දැනට ලෝකයේ භාවිතා වෙන ඉහළම ආලෝක තාක්ෂණය භාවිතා කරන්නත් ඒ හරහා රියලිටි සම්ප්‍රදායට නව අර්ථකතනයක් දෙන්නත් හැකියාව ලැබුණා කියන හැඟීමෙන් මා හදතුළ සියුම් සතුටක් අද මා භුක්ති විඳිනවා.සමන්ත පෙරේරාමුලින්ම මා කිව යුතුයි ලංකාවේ රියැලිටි වැඩසටහන් තිබුණත් මෙය හාත්පසින්ම වෙනස් වැඩසටහනක්. මම දැකපු ප්‍රධානම දේ ඔවුන් තුළ තිබුණ විනය. එය පුදුමාකාරයි. මෙම රණවිරු රියල් ස්ටාර් තරගය තුළ වැඩ කටයුතු කරන්න ගියාම එය ඉතාම පහසුයි කියන දේ මට අවබෝධ වුණා. මුලදී මම මෙහි විනිශ්චය මණ්ඩලයේ සිටියත් පසුව මට මෙහි සංගීත අධ්‍යක්ෂණය බාර වුණා.රාජ්‍ය ආරක්ෂක අමාත්‍යාංශයෙන් දැනුම්වත් කරලා තිබුණා තමන්ගේ වෘත්තිය ගරුත්වයට හානියක් නොවන ගීත ගායනා කරන්න හා තෝරගන්න කියලා. බොහෝ වෙලාවට ඒ නිසා ඔවුන් සියලු දෙනා උපදෙස් ගත්තේ මා හරහායි.අවසන් මහා තරගය ගත්තත් ඒ සියලු ගීත තෝරා ගැනීම් සිදුවුණේ රණවිරුවන්ගේ වෘත්තිය ගරුත්වය රැකෙන පරිදි. අනෙක් ප්‍රධාන දේ රණවිරු රියල් ස්ටාර් හරහා ලංකාවේ අනෙකුත් තරගවලට වඩා වැඩිම සංගීත කණ්ඩායම් සාමාජිකයන් පිරිසක් මේ සඳහා සහභාගි වුණා.මේ අවසන් පස්දෙනා තුළ ලොකු උනන්දුවක් තිබුණෙ. ඒ වගේම කැපකිරීමක් කළා. ජයග්‍රහණ පිළිබඳ මම සතුටු වෙනවා. හේතුව මේ අවසන් පස්දෙනා හොඳින් පුහුණු කරලා මම මගේ දරුවන් වගේ ඔවුන් මේ තරගය සඳහා සූදානම් කළේ.විශේෂයෙන් මේ ජයග්‍රහණය ලැබු ඩේමියන් පිළිබඳ යමක් මා කිව යුතුයි. ඔහු කිසිම විටෙක සංගීතය කියන දේ හදාළ කෙනෙක් නෙමෙයි. අඩුම තරමේ සංගීතයේ ස්වර පිළිබඳවවත් ලොකු දැනුමක් තිබුණේ නැහැ.හරිම ආඩම්බරයි කියන්න මෙතැන සිටි අනෙක් තරගකරුවන්ට වඩා ඉතාම ඉක්මනින් ඔහු සංගීත ඥානය දියුණු කරගත්තා. ඔහු තුළ තිබුණු නිහතමානී බව, ගරුත්වය මේ සියල්ල එක්ක ඔහු මේ ජයග්‍රහණය ලබාගත්තා කියලා මට දැනෙනවා.ඇත්තටම මෙතැනදි කවුරු ජයගත්තත් මට කමක් නැහැ. රණවිරු රියල් ස්ටාර් ප්‍රධාන සංගීත අධ්‍යක්ෂවරයා විදිහට මේ පස්දෙනාගේ හැකියාවන් එකතු කරන්න මට පුළුවන් වුණා. ආරක්ෂක ලේකම්තුමාගේ සංකල්පය මේ සාර්ථක ප්‍රසංගයත් තරගාවලියත් නිසා සියයට සියයක්ම ඒ පරමාර්ථය ඉටුවුණා කියලා මම හිතනවා. මම දකින්නේ මෙය අපේ රටේ රියැලිටි කලාවේ විශාල පිම්මක් විදිහටයි.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av11060510</link>
    <topic>විනිශ්චය ගැන අපි වගකියනවා</topic>
    <author>වසන්ත ජයසිංහ ආරච්චිගේ</author>
    <content>විනිශ්චය ගැන අපි වගකියනවාජැක්සන් ඇන්තනිලංකාවේ රියැලිටි වැඩසටහන් ඒ වගේම මෙවැනි ගායන වැඩසටහන් බොහෝමයක් තිබුණා. ඒ නිසා එය අපට අලුත් අත්දැකීමක් නෙවෙයි. නමුත් මට විනිශ්චයට ආරාධනා කරන කොට කවුරුත් නොදකින විශේෂත්වයක් දකිමින් මම ඊට සහභාගි වෙන්නේ. හේතුව මේක තවත් නවක ගායන වැඩසටහන් තරගයක් නෙමෙයි. මෙතන ඉන්නේ අපේ මාතෘභූමිය බේරගත්ත අපේ රටේ රණවිරුවන්. ඔවුන් වෙනුවෙන් අපේ රටේ මිනිසුන්ගේ හදවතට දැනුණු භක්තිය ඔවුන් වෙත පුද කරන්න අවස්ථාව ලැබුණේ නැහැ. නමුත් රාජ්‍ය තාන්ත්‍රිකව මේ දේ උසස් අයුරින් වෙලා තියෙනවා.ඉතිහාසයේ අපේ රටේ 1956 මෙහා අපි විශ්වාස කළේ පංච මහා බලවේගයක් අප සතුව තියෙනවා කියන එක. ඒත් 2009 මෙහා ඒ පංච මහා බලවේගය ෂඩ් මහා බලවේගය බවට නිල වශයෙන් අතිගරු ජනාධිපතිතුමන් ප්‍රකාශයට පත්කරනවා. සඟ වෙද, ගුරු, ගොවි, කම්කරු සහ රණවිරු නමින් රාජ්‍යතාන්ත්‍රිකව ගෞරවනීයත්වයට පත් වෙනවා. නමුත් මහජනතාවට ඒ ගෞරවය ඔවුන්ට පුද කරන්න අවස්ථාව ලැබුණේ නැහැ.අපි දැකලා තියෙනවා යුද්ධයෙන් පසු ජයග්‍රහණය ලබපු විරුවන් තමන්ගේ ගම රට බලා එන විදිහ සිනමාපටවලින්. වියට්නාමය, රුසියාව යුද ජයග්‍රහණ ඒ කතා සිනමාපටවලට නැඟුවා. ඔවුන් වීරත්වයෙන් තම හද තුළ උපන් ගෞරවය ඒ රණවිරුවන්ට පුද කළා.නමුත් අපේ රටේ මේ ලබපු ජයග්‍රහණය පිළිබඳ ගොඩනැගුණේ පාක්ෂික ප්‍රතිචාරයක්. මැතිවරණයත් සමඟ එකට පැටලිලා මේ සියල්ල ගමන් ගන්න නිසා මෙය අර්ථකථනය කරන්නට වුණේ පාක්ෂික ජයග්‍රහණයක් විදිහට. මෙයින් වුණේ මහජනයාට මේ විරු ජයග්‍රහණයට ගෞරවය ප්‍රකාශ කරන්න අවස්ථාව නොලැබුණ එක. මම හිතන්නේ ඒ ගෞරවය පුද කරන්න ගොඩනැඟුණු වැඩසටහන තමයි රණවිරු රියල් ස්ටාර්. අන්න ඒ අපේ හදවතේ ගොඩනැඟුණු ගෞරවය රැගෙනයි මම ගිහින් විනිශ්චය මණ්ඩලයේ වාඩිවුණේ. එතැනදි මම එක දෙයක් ප්‍රකාශ කළා. මම ලකුණු දෙන්නේ පනහෙන් ඉහළට. මොකද රණවිරුවා මේ වෙනකොට ලකුණු 50ක් ලබලා ඉවරයි. ඉන් එහාට ලකුණු එකතු කිරීම සිද්ධ වෙන්නෙ ඔවුන්ගේ ගායන හැකියාව මත.මේ ගායනා කළේ රණවිරුවෝ. ඒ නිසා එය අනෙකුත් රියැලිටිවලට වඩා වෙනස්. රණවිරුවා කියන්නේ විනයගරුක පුද්ගලයෙක්. එය ජීවිතයට පුරුදු කළ කෙනෙක්. අපි සමාජගත කරන්න උත්සාහ කරන්නේ මේ විනය. මේ හමුදා විනය මහජන විනය විය යුතුයි. අද එය විශ්වවිද්‍යාල ප්‍රජාව අතරට රැගෙන ගිහින් තියෙනවා. නමුත් එයට වැරැදි අර්ථකථන දෙන්න උත්සාහ කරනවා. හමුදා විනය පටිපාටිය සිවිල් පටිපාටියට එකතු කළ යුතුයි. ඒ තුළ උණ්ඩය, රයිපලය කිසිම දෙයක් නැහැ.අද කොළඹ නගරය මොනතරම් සුන්දරද? ගිහින් බලන්න පනාගොඩ යුද හමුදා මූලස්ථානය, ත්‍රිකුණාමලය. ඒ සියල්ල විනය මත ගොඩනැඟෙන දේවල්. ඒ නිසයි මා මුලින් කිව්වේ මෙය හමුදා විනය මහජන විනය බවට පරිවර්තනය වෙන යුගයක්. එය තවත් සමාජයට පැහැදිලි කිරීමක් රණවිරු රියල් ස්ටාර්.මේ වැඩසටහන පුරාම ඒ විනයගරුක බව තිබුණා. එහෙම නැතිනම් අපි දැකලා තියෙනවා අනෙකුත් තරගවලදී සිදුවුණ දේ. වතුර බෝතල් ගහනවා. හූ කියනවා. විනිශ්චය මණ්ඩලය නයි සෙල්ලම් කරනවා. විනිශ්චය මණ්ඩලයත් තරගකරුවාත් බැනගන්නවා. විනිශ්චය මණ්ඩලය විනිශ්චය මණ්ඩලය බැනගන්නවා. ඒ ජෝක් ගොන්පාට් අපි බලනවා. අන්න ඒකයි රියැලිටි කියන සංකල්පය ජනතාවට දානවා. නමුත් රණවිරු රියල් ස්ටාර් හරහා මුල සිට අවසානය දක්වා ඒ තිබුණ විනයගරුක සංකල්පය ජනතාව ඇස්පනා පිට දැක්කා.එබඳු තරගයක විනිශ්චය කවරාකාර විය යුතුද?මම මා දකින්නේ ඇසින් දුටු සාක්ෂිකාරයකු විදිහට. මම දකින ඇත්ත මම කියනවා. වේදිකාවල මම කතා පැවැත්තුවේ නිලතල ලබාගැනීමේ බලාපොරොත්තුවෙන් නෙවෙයි. මම කතා කළේ ඇසින් දුටු සාක්ෂි. ජයග්‍රාහී හමුදාවක අනාගත ස්ථාවරය පැහැදිලි කරන්න මට ඕන වුණා. එහි අවසාන ප්‍රතිඵලය ඩේමියන් ජයග්‍රහණය කළ එක. ආරක්ෂක ලේකම් ගෝඨාභය රාජපක්ෂ මහතාගේ සංකල්පය ජයග්‍රහණය කරනවා. විනයගරුක දක්ෂතාවයෙන් පිරිපුන් ප්‍රාසාංගික පෞරුෂය සමාජගත වෙනවා. මා ඒ දේ නිරන්තරයෙන් කියපු දෙයක්. මෙතන හිටියේ වැඩබලන විනිශ්චයක් නෙමෙයි. වැඩකරන විනිශ්චය මණ්ඩලයක්. රණවිරුවෝ ගයනවා. ප්‍රේක්ෂකයින් ආකර්ෂණය වෙනවා. අන්න එය ප්‍රවණතාවයක් වෙලා ඒ ආකර්ෂණය ජනකාන්ත වුණා. ඒ නිසයි රණවිරු රියල් ස්ටාර් දැනට ලංකාවේ තිබුණු රියැලිටි වැඩසටහන්වලින් වැඩිම ප්‍රේක්ෂක ප්‍රතිචාරයක් ලබපු වැඩසටහන බවට පත්වෙන්නේ.ඒ අතර SMS ප්‍රජාතන්ත්‍රවාදය පිළිබඳ යමක් කිව යුතුයි. මා එය නම් කරන්නේ SMS සර්වජන ඡන්දය විදිහට. එහි ඡන්ද වැඩිම ප්‍රමාණයක් ලබපු තරගයක් මේක. අවසන් මහා තරගයේදී මිලියන දෙක පැන්නා. වැඩිම SMS මනාපය ලබපු තරගයත් මේක.මොහොතකදි අපි තිදෙනාටත් මේ SMS සර්වජන ඡන්දය හා තරග කරන්න සිද්ධ වුණා. විශේෂයෙන් ලක්ෂ්මන් හුළුගල්ල මැතිතුමා මේ තරගය තුළ SMS ගණනය වෙන ආකාරය බොහෝම පැහැදිලි නිරවුල්ව සිදුවන බව දකින්න සැලැස්සුවා. මෙතැනදි සියයට 40ක් SMS වලින් ලැබෙද්දි අපේ විනිශ්චය සියයට 60ක් තිබුණේ. ඒ නිරවුල් විනිශ්චය ඇස්දෙකෙන් දැකලයි මම ගිහින් ඉඳගත්තේ.අපි දන්නවා අනෙකුත් රියැලිටි තරගවල SMS මනාප නොයෙකුත් අක්‍රමිකතා සිද්ධ වුණා. නමුත් රණවිරු රියල් ස්ටාර් මෙහි අවසන් විනිශ්චය පිළිබඳ අපි තිදෙනා වගකියනවා. ඒ වෙනුවෙන් පෙනී ඉන්න අපට පුළුවන්. අපිටත් අභියෝග වුණු තැන් තිබුණා. මේ සියයට 60 විනිශ්චය අභියෝගයට ලක්කරලා SMS සියයට 40 ඉස්මතු වුණු තැන් තිබුණා. උදාහරණයක් විදිහට රාජිත අම්පෙමොහොට්ටි තරගයෙන් ඉවත්වෙද්දී එය විනිශ්චයේ හිටපු අපිට දරාගන්න බැරිවුණා. ඒ වගේම සුභාෂිණී ගමගේ එකම කාන්තා නියෝජනය තරගයෙන් SMS මනාපය නොමැතිව ඉවත් වුණා. එවැනි සිදුවීම් වුණත් අවසානයේ විනිවිද භාවයෙන් මේ සියලු විනිශ්චයන් සිදුවුණ බව මම කියන්නේ ඉතාම වගකීමෙන්.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av11060511</link>
    <topic>රූපවාහිනිය සමඟ පාතරාසය</topic>
    <author>කපිල කුමාර කාලිංග</author>
    <content>රූපවාහිනිය සමඟ පාතරාසයදිනය මැයි 9 වැනි සඳුදාය. දුරස්ථ පාලකය අතැතිව මම රූපවාහිනී යන්ත්‍රය ඉදිරිපිට හිඳසිටිමි. කොහොන මහතා වැදගත් අදහස් ගණනාවක් ඉදිරිපත් කරයි. සම්බුද්ධ ජයන්ති සංවත්සරය හා බණ්ඩාරනායක සම්මන්ත්‍රණ ශාලාවේ පැවැත්වෙන මහා පිරිත් සජ්ඣායනය පිළිබඳව අදහස් දැක්වීමට සපැමිණි විද්වතෙක් සහ භික්ෂූන් වහන්සේ නමක ද, කොහොන මහතාට පසෙකින් හිඳ සිටිති.වසර 3ක් තිස්සේ සති 1500ක් මුළුල්ලේ ශ්‍රී ලංකාවාසීන් විඳී දුක් ගැහැට නිමාවූ එක් සතියක කාලයක සිදුවීම් පමණක් අවධානයට ලක් කරන දරුස්මාන් වාර්තාවේ වැරදි කෝණය ගැන කොහොන මහතා අදහස් දක්වද්දී එක්වරම, තිරයට යටින් අකුරු වැලක් දිස් වුණි. “මගේ හිත නොරිදවා - ඉගිල යන්න සමනළියේ - .... දින ... රාත්‍රි .... නරඹන්න.”සංවාදය හා පැවැති ප්‍රේක්ෂක අවධානය බිඳ වැටෙයි. කර්කශ සිනාවක් මතුවෙයි. නාලිකා මාරුවෙයි.තවත් නාලිකාවක “හන්තානට පායන සඳ” නමැති ඉමිහිරි ගීතය ප්‍රචාරය වෙයි. එය ගයනුයේ මුල් ගායක අමරසිරි පීරිස් නොව නවක ගායකයෙකි. ඔහු හන්තාන ගැන ගයමින් ගමන් කරන්නේ මුහුදු වෙරළකය. නැවතත් කර්කශ සිනාවක් නැඟෙයි.නාලිකාව මාරු කෙරෙයි.ඉංග්‍රීසියෙන් කෙරෙන සංවාදාත්මක වැඩ සටහනකට හර්ෂ මාකලන්ද පැමිණ සිටී.”...සංගීතය දෙකොටසකට වර්ග කළ හැකියි. හොඳ සංගීතය, නරක සංගීතය (Good music bad music). බයිලාවේ සිට ශාස්ත්‍රීය සංගීතය දක්වාම මේ වර්ග දෙක දැකිය හැකිය. උසස් හෝ හොඳ සංගීතය කොතැනක තිබුණත් හැමවිටමසැබීව - සත්‍යය (TRUTH) නිරූපණය කරනවා.මාකලන්ද සංගීතය ගැන මනා දැනුමක් ඇත්තෙකි. ඒ පිළිබඳ පර්යේෂණ කරන්නෙකි. ජෑස් සංගීතය ගැන මෙන්ම පිරිතෙහි හෝ ජන ගීයෙහි සංගීතමය හැඩතල ගැන ද විමංසනය කරන්නකි.ඔහු ආවාට ගියාවට කතා කරන්නෙකු ද නොවේ. පිළිතුරක් දෙන්නේ සිතාමතා, අවශ්‍යම දේ පමණක් තෝරා තිබිණි. ඉහත කී වැඩ සටහනේ දී අපට ඇසුණේ මාකලන්දගේ අදහස් දැක්වීම් පමණි. ඇතැම් වැඩසටහන්වල නිවේදකයා කවුද, ආරාධිතයා කවුද යන්න පැටැලෙයි! හැම විටම වාගේ මෙම උදෑසන ඉංගි‍්‍රසි වැඩසටහනේ දී නිවේදක යුවළ කරනුයේ ආරාධිතයාට උපකාරවීම පමණකි. මෙදින ද මාකලන්දයන් විටින් විට ”Great Question” යනුවෙන් කියමින් නිවේදිකාව නඟන ප්‍රශ්න ප්‍රශංසාවට ලක් කළේය. මාකලන්දට යම් නමක් අමතක වූ විට නිවේදකයාඑය මතක් කිරීමට දැන සිටියේය.රූපවාහිනියේ වැඩසටහනකදී වූ තවත් සිද්ධියක් මෙහිදී මතකයට නැෙඟයි. එහි ආරාධිතයා වූයේ සිංහල ගීත ගයන ජපන් ජාතික කාන්තාවකි. ඇය තමන් ගැයූ සිංහල ගීත ලියූ රචකයාගේ නම සඳහන් කළත් නිවේදකයා ඔහු පිළිබඳව දැන සිටියේ නැත. එපමණක් නොව “ඒ අර නීතිඥයා නොවේදැයි අසමින් තවත් පටලැවිල්ලක් කළේය. අවසානයේදී ගීත රචකයා පිළිබඳව ඔහුට කියා දුන්නේ ජපන් ගායිකාවය! මෙය නිවේදකයාගේ නොදැනුවත්කමටත් වඩා පෙර සූදානමකින් තොරව වැඩ සටහනකට පැමිණීමේ ප්‍රතිඵලයකි.56න් පසු මෙරට බිහිවූ ඒක භාෂීය පරම්පරාවේ ‘ඉංග්‍රීසි හීනමානය” දැන් දැන් ජාතික රූපවාහිනියේ ද පැලපදියම් වෙමින් තිබෙන බැව් පෙනී යයි. පුවත් සිරස්තල Head Lines වී ඇත. එහෙත් පැයෙන් පැයට යන පුවත් ‘පැයේ ප්‍රවෘත්තිය’. (එය ‘පැයේ පුවත්’ යනුවෙන් යෙදුවා නම් නේද වඩා හොඳ?)සිංහල සිරස්තල වෙනුවට ඉංග්‍රීසි හෙඩ්ලයින්ස් යෙදීම ද, වඩා බරසාර යැයි සිතීම යටත් විජිත මානසිකත්වයේ එක් රෝග ලක්ෂණයක් වන භාෂා හීනමානය එළිදරව් කරන්නකි. සිංහල චිත්‍රපට සඳහා ඉංග්‍රීසි නම් යෙදීම ද ඊට තවත් නිදසුනකි. විද්‍යුත් මාධ්‍යවල වැඩකරන ඇතැම් ‘කොලනිවාසීන්’ ගේ සිත් හි සුද්දා තවමත් රජ කරයි. ලංකාවට ආ එංගලන්ත ආදිපාදයෙකුට බස්තමක් තෑගි කළ පරණ ගම්මුලාදෑනියෙකු පිළිබඳ විශාල ලිපියක් මෑතකදී සිංහල පුවත්පතක පළවී තිබුණි.අද අප ජීවත්වන්නේ ප්‍රේක්ෂා සමාජයකය. (Spectacle Society). අධිපති මතවාද විසුරුවන ජනමාධ්‍ය සමාජයේ ආකල්ප විකල්ප පමණක් නොව ආහාර සිරිත් පවා සකස් කරයි.සමාජ මනෝවිද්‍යාවේ නිර්මාතෘ ලෙස සැලකෙන කර්ට් ලෙවින් (Fonder of Social Phscology) 1947 දී හඳුන්වා දුන් දොරටුපාල සංකල්පය (Gate Keeper Concept) අදටත් වලංගුය. මාධ්‍යයෙන් පිටතට ගලා යන හොඳ – නරක දෙයෙහි වගකීම දැරිය යුත්තේ මාධ්‍ය හසුරුවන්නන් බව ලෙසින් පෙන්වා දුන්නේය.බැතිමතුන් නැති දෙවොලේ කපුවා පිළිම හොරාගේ පූජාවක් බාරගනී. පෙට්ටි කඩේ සිටින නැන්දාටත්, අක්කා නංගී යැයි අමතමින් ඔවුන්ට අවශ්‍ය “සින්දුව“ කුමක්දැයි විමසන වර්තමාන විද්‍යුත් මාධ්‍යකාරයා වෙතින් දිස්වන්නේ දොරටුපාලකයෙකු නොව වාමනයෙකි.කපිල කුමාර කාලිංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av11060513</link>
    <topic>ලෝක සිනමා සංස්කෘතියට අහිමි වූ ප්‍රබුද්ධ විචාරකයා</topic>
    <author/>
    <content>ලෝක සිනමා සංස්කෘතියට අහිමි වූ ප්‍රබුද්ධ විචාරකයාසිය මිතුරන් විසින් “චතු දා” යන ආදරණීය නාමයෙන් හඳුන්වනු ලැබූ ඉන්දියානු ජාතික සුප්‍රකට සිනමා විචාරකයකු හා ඉතිහාසඥයකු වූ චිදානන්ද දාස් ගුප්ත පසුගිය මැයි 22 වැනි ඉරිදා කොල්කතාවේ පිහිටි ඔහුගේ නිවෙසේදී සදහටම දෙනෙත් පියා ගත්තේය.චිදානන්ද දාස්ගුප්ත වැනි සිනමාව පිළිබඳ ඉතා ගැඹුරු ලෙස හැදෑරූ විචාරකයකු, ජනපි‍්‍රය සංස්කෘතිය පිළිබඳ විශ්ලේෂකයකු, ඉන්දියාව මෙතෙක් බිහි කර නැත. සිනමාව පිළිබඳ ඔහු ලියූ ලිපිලේඛන තුළින් පළ කළ විදග්ධ දෘෂ්ටිය ප්‍රථමයෙන් කල්කටාවේ ද පසුව සමස්ත ඉන්දියාවේම සිනමාව පිළිබඳ ශාස්ත්‍රීය චින්තනය සහමුලින්ම නව දිශාවකට යොමු කරන ලදී.1947 ඔක්තෝබර් 05 වැනිදා ඉන්දියාවෙ ප්‍රථම චිත්‍රපට සංගමය ලෙස “කල්කටා චිත්‍රපට සංගමය” සාමාජිකයන් 19 දෙනෙකුගේ සහභාගිත්වයෙන් බිහි විය. සත්‍යජිත් රායි චිදානන්ද දාස්ගුප්ත, හාරි දාස් ගුප්ත, හිරාන් සන්යාල් හා රාධා මොහාන් භටාචාර්යා ඒ අතර වූහ. එම චිත්‍රපට සංගමය මගින් තිරගත කරන ලද ප්‍රථම චිත්‍රපටය සර්ජි අයිසන්ස්ටයින්ගේ” බැට්ල්ෂිෆ් පොටෙම්කින්” විය. (මෙහිදී සඳහන් කළ යුතු විශේෂ කරුණක් වන්නේ ශ්‍රී ලංකාවෙ ප්‍රථම චිත්‍රපට සංගමය වූ “කොළඹ චිත්‍රපට සංගමය” 1945 දී බිහිවූ බවයි.)චිත්‍රපට සංගම් ව්‍යාපාරය ගැන දැඩි විශ්වාසයෙන් හා භක්තියෙන් යුතුව ඔහු චිත්‍රපට සමිති සම්මේලනයක් ඉන්දියාවේ බිහිකිරීමට දැක්වූ දැඩි උනන්දුවේ ප්‍රතිඵලය වූයේ 1959 වර්ෂයේදී පිහිටුවනු ලැබූ ඉන්දීය චිත්‍රපට සමිති සම්මේලනයයි. එය අද වුවද ඉතා ක්‍රියාකාරි සංවිධානයක් වශයෙන් ඉන්දියාවේ ක්‍රියාත්මක වෙයි. එහි පළමු සම ලේකම්වරුන් වූයේ ‘අකා’ යන ආදරණීය නාමයෙන් හඳුන්වනු ලබන විජයා මුලේ සහ චිදානන්ද දාස්ගුප්තය. කල්කටා චිත්‍රපටි සංගමය නව ඉන්දීය සිනමාවක් බිහිකිරීම සඳහා අවශ්‍ය තෝතැන්න සකස් කරන ලදී.කොළඹ චිත්‍රපට සංගමය විසින් එවකට මිමි 16 චිත්‍රපට මිලයට ලබා ගන්නා ලද අතර 1964 දී සම්භාව්‍ය චිත්‍රපට 9 ක් ඔවුන් විසින් ඉන්දියානු චිත්‍රපට සමිති සම්මේලනයේ දර්ශන සඳහා ලබා දුන් බව එච්.එන්. නරාහාරි රාඕ සංස්කරණය කළ The Film Society Movement in India (2009) ග්‍රන්ථයේ සඳහන් කර ඇත.1955 එවක ඉම්පිරියල් දුම්කොළ සමාගමේ මහජන සම්බන්ධතා ප්‍රධානියා වශයෙන් සේවයට එක්වූ දාස් ගුප්ත සිනමා ලේඛනය හා විචාරය ඔහුගේ ආදායම් මාර්ගයක් කර නොගත් අතර අදීන විචාරකයකු වශයෙන් බෙංගාලි හා ඉංගි‍්‍රසි භාෂා ද්වයෙන්ම ලිවීවේ නිරත විය. 1967 දී චිත්‍රපට කරණයට පිවිසීමේ අරමුණින් ඔහු රැකියාවෙන් ඉවත් විය.ඔහු වෘතාන්ත චිත්‍රපට දෙකක් නිර්මාණය කළේය. එනම් BiletPheroj  (1972) හා Amodini (1995)ය. “අමොදිනි” 1995 වර්ෂයේ නිෂ්පාදනය වූ හොඳම බෙංගාලි ප්‍රාන්ත චිත්‍රපටය වශයෙන් ජාතික සම්මානය දිනා ගන්නා ලදී. මෙම චිත්‍රපට දෙක සඳහාම සංගීතය නිර්මාණය කර ඇත්තේ චිදානන්ද දාස් ගුප්තය. මෙම වෘතාන්ත චිත්‍රපටවලට අමතරව Portrait of a City (1961), Dance of Shiva (1968), The Sturf of Steel (1969),Rakhto (1973), Zarooraj Ki Purti (1979) යන වාර්තා චිත්‍රපට ද ඔහු නිර්මාණය කර ඇත.ඉන්දියානු සිනමාව පිළිබඳව බෙංගාලි බසින් මෙන්ම ඉංගී‍්‍රසි බසින්ද ඔහු ලියූ ලිපි 2000 කට වැඩි සංඛ්‍යාවක් බෙංගාලි මෙන්ම අන්තර්ජාතික ඉංගී‍්‍රසි සඟරාවල පළවී ඇත. එසේම සිනමාව පිළිබඳ කෘති කීපයක්ම ඔහු පළ කර ඇත. Talking About Films (1981), The Cinema of Satyajit Ray, The Painted Face - Studies in Indian Popular Cinema (1991),Seeing is Believing, Selected Writings on Cinema (2008).2004 වර්ෂ යේ නව දිල්ලියේ පැවැති OSIAN’S CINEFAN - 6th Festival of Asian CINEMA උළෙල මගින් ප්‍රථම වරට  LIFE TIME ACHIEVEMENT AWARD නමින් සම්මානයක් ස්ථාපිත කරන ලද අතර එය ප්‍රථම වරට පිරිනමන ලද්දේ චිදානන්ද දාස් ගුප්තටය.ඔහු තවත් තිළිණයක් ඉන්දියා සිනමාවට පිරිනමන ලද්දේය. ඒ නිර්මාණාත්මක රංගන ශිල්පිනියක් හා සිනමාකාරියක් වූ ඔහුගේ දියණිය අපර්නා සෙන් ය. ඇය ඉතා විශිෂ්ට සිනමා කෘති කීපයක් ඉන්දියානු සිනමාවට දායාද කර ඇත. 36 Chowringee Lane (1981), Paroma (1985),Sati (1989), Yugant (1996), Paromittar Ek Din (1999), Mr &amp; Mrs Jyer (2002)චිදානන්ද දාස්ගුප්ත දෙවරක් ශ්‍රී ලංකාවට පැමිණියේය. ප්‍රථම වරට පැමිණියේ “ගම්පෙරළිය” චිත්‍රපටය ප්‍රදර්ශනය කළ 1963 දී ය. එම අවස්ථාවේ ඔහු ලෙස්ටර් සුමිත්‍රා යුවළ සමඟ ශ්‍රී ලංකාවේ දීර්ඝ සංචාරයක නිරත විය. ඔහු දෙවන වරට පැමිණියේ 1969 වර්ෂයේ පැවැති ලංකා චිත්‍රපට විචාරක හා ලේඛක සංගමය මගින් පවත්වන ලද විචාරක සම්මාන උලෙළ සඳහා ප්‍රධාන ආරාධිතයා වශයෙනි.මෙම ලියුම්කරුට චිදානන්ද දාස්ගුප්ත හා අපර්නා සෙන් සිනමා උත්සව රාශියකදීම මුණ ගැසී ඇති අතර ඒ හැම අවස්ථාවකම ලෙස්ටර් හා සුමිත්‍රා යුවළ ගැනත් ශ්‍රී ලාංකීය සිනමාව පිළිබඳවත් විමසන්නට අමතක නොකළේය. මෙම ලියුම්කරු වෙත ඔහු ගේ The Painted Face ග්‍රන්ථයේ පිටපතක් ඔහුගේ අත්සන ද යොදා තිළිණ කරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av11060514</link>
    <topic>අවුරුදු 15ක් බාල වුණාට මං එයාට අම්මා කෙනෙක් වුණා</topic>
    <author>ඉනෝකා පෙරේරා බණ්ඩාර</author>
    <content>අවුරුදු 15ක් බාල වුණාට මං එයාට අම්මා කෙනෙක් වුණාඅරිසෙන් අහුබුදුවන්ගේ බිරිය සඳා අහුබුදු කියයිසියවස් බාගෙකටත් වැඩි කාලයක් ජීවිතේ බෙදා හදා ගත්තු ඔහු යන්න ගියා. ඈ තනිවුණා.’සඳාට පාළුද...’ හීනෙන්වත් ඇවිත් එහෙම අහනව නම් ... සමහර විට ඇයට එහෙම හිතෙනව ඇති.ගෑනුකමට ආදරේට එහෙම හිතුණට ඊට වඩා ඔබ්බට ගිය පරිණත බවකින් ජීවිතේ දිහා බලන්න දැන් ඇයට පුළුවන්.ඇලීම් – ගැලීම් නැති ජීවිතේ සැහැල්ලුයි. සරලයි.එහෙම හිතන්න පුරුදු කරල ඔහු යන්න ගියාට ඒ අන්තිම දවස් ටික කොහොම අමතක කරන්නද...අහුබුදු සූරීන්ට වඩා අවුරුදු පහළොවකින් බාල ඈ සඳා අහුබුදු. අරිසෙන් අහුබුදු සූරීන්ගෙ පිය ඇඹේණිය.”අවුරුදු 91ක් වුණාට එයාගෙ හිතේ හැම වෙලාවෙම තිබුණෙ වැඩ කිරීමේ ආසාව. පොත් කිහිපයක් ලියන්න තියෙනවා... අහවල් නාට්‍යය ලියන්නත් ඕනෙ... ශබ්දකෝෂයක් ලියන්න තියෙනව මට...”ඔය වගේ බලාපොරොත්තු මහ හුඟක් තිබුණා. මං එක්ක අවසන් කාලෙ කතාකළේම ඔය දේවල්.භාෂාවට - සාහිත්‍යයට – ගීත කලාවට බොහෝ දේ කළාට බොහොම ළාමක හිතක් ඔහුට තිබුණෙ. අනුන්ට දන් දෙන්නමයි හිත. ඒ නිසාම පිරිස හිටියා හරියට. ඔහුට තරම් ගුරු බැතියක් මං මගේ ජීවිතේ කවදාවත් දැකල තිබුණෙ නැහැ. සමහර ශිෂ්‍යයො හරි වයසයි. ඒත් ඔහුට දක්වපු ගෞරවය – ආදරය මට හරි පුදුමයි. ගල්කිස්ස ශාන්ත තෝමස් විදුහලේ 25 අවුරුද්දකට වැඩියෙන් ඔහු ඉගැන්නුවා. ගාලු මහින්දෙ 06 අවුරුද්දක්. ඔහුගෙන් ඉගෙන ලොකු තැන්වලට ගිය ශිෂ්‍යයො වැඩිහිටියො වුණත් හොයාගෙන ආවා. ඒ ගැන ඔහු හරි ආඩම්බර වුණා. සතුටුවුණා...”අවුරුදු අනූඑකේදිත් ගුරුවරයකුට එහෙම ආදර සැලකිලි ලැබෙන එක වාසනාවක්. ගුරුවරයකු සේම පියකු ලෙසත් ඒ අභිමානය මැරෙන තුරුම ඔහුගෙ හිතේ බැබළුණා. ”සමන්ති දූයි – උදම් පුතයි පුංචි කාලෙ ඉඳල රැකබලා ගත්තෙ ඇස්දෙක වගේ. අපි දෙන්නම එකතුවෙලා දරුවො හැදුවා. දේපළ හැදුවා. ඔවුන්ට හොඳ අධ්‍යාපනයක් දුන්නා. සමාජයෙ හොඳ පුරවැසියන් කළා. හැබැයි මේ මොන දේ එකතුවෙලා කළත් මුදල් සහ ගෙදර කළමනාකරණය කළේ මං.මොකද ඔහුගෙ හිත හොඳකම නිසා අනේක වාරයක් ඔහු පාඩු ලබපු රැවටෙන්න ගියපු අවස්ථා තිබුණා. මට වඩා අවුරුදු 15ක් වැඩුමල් වුණාට ඒ අතින් ඔහු හරි ළාබාලයි. එහෙම වෙලාවට මං ඔහුට අම්මෙක් වුණා.අහුබුදු - සඳා පවුලේ අයඑහෙම රැවටීම්වලදි අනේකවත් ඔහුව බේරාගත්තෙ මං. කිසිම දෙයක් ගැන ඕනෑවට වඩා බරපතළට නොහිතන නිසා වෙන්න ඇති එහෙම වෙන්නත් ඇත්තෙ. මගේ ජීවිතේ එයා හයියට හිටියා වගේම එයාගෙ හයිය වුණෙත් මං.කොයිතරම් දුක් කරදර හිත් පීඩා තිබුණත් ඒවා මත්තෙ එල්බ හිටියෙ නැහැ. සමහර රෑක එකපාරටම නැඟිටල යනව හිතට එන කවි ගී පද ලියන්න. පතපොත කියවන එකයි ලියන එකයි තමා එයාගෙ පරම සතුට.ඒ සෞන්දර්යවාදී හිතට මං හරි කැමතියි. මේ අන්තිම කාලෙත් ලෙඩ ඇඳේ ඉස්පිරිතාලෙ ඉඳගෙන කතාකළෙත් ඔය ලියන කියන දේ ගැනමයි.දූ දරුවො - මුනුපුරු - මිනිපිරියො වට කරගෙන ඇඳ වටේ හිටපු හැම වෙලාවෙම කිව්වෙ, ‘ආච්චිගෙ සුවයට හානි වෙන කිසි දෙයක් කරන්න එපා...’ කියල.එයා නැතිවුණාම මං තනිවෙයි කියන දුක් සිතිවිල්ල එයාගෙ හිතේ වද දෙන්න ඇති. මට නොකීවට ඔහු මං ගැන හරියට හිතුවා. සමන්ති දූ ඉන්නෙ අපේ ගේ ළඟමයි. එයා දවසින් වැඩි හරියක් ගත කරන්නෙත් මෙහෙ. ඒත් සති අන්තෙ හැමදාම එයාගෙ ගෙදර දුවනව කන බොන රස පලතුරු අරගෙන. එහෙම නොගියොත් තමා එයාගෙ හිතට හරි නැත්තෙ.මිනිබිරීට කිව්වෙ පොඩි දූ කියල. එයත් සීයට හරි ආදරෙයි. මේ පත පොත පුස්තකාලය හැම දේම මං පවරන්නෙ සඳලිට. අපේ මිනිබිරීට. එයා සීයගේ දේ ආරක්ෂා කරනව. සීයා වගේම පත පොතට ලියන කියන දේට උනන්දුයි. මං මේ සියල්ල ඇයට පවරනවා. ඉස්පිරිතාලෙදිත් සීයා බලන් හිටියෙ පොඩි දූ එනකල්. කෑම කවාගත්තෙ පොඩි දූ අතින්...”සියල්ලෙන් නිදහස් වීම සතුටක් සේ සඳාට හිතෙනව ඇති. අන්තිම දවස්වල මං නිතර ඔහුට පිරිත් ඇහෙන්න සැලැස්සුවා. සතිපට්ඨානෙ සිංහලට පෙරළලා ගී ලෙස ලියලා ජගත් වික්‍රමසිංහ ලවා ගායනා කරපු සී.ඩී.පටිය දොරට වැඩියෙ රුවන්වැලි සෑය අභියසදී. පන්සලට පූජා කරල එය වාදනය කරපු අවස්ථාවෙ ඔහු පුදුම සතුටක් ලැබුවා. එදා ඔහුගෙ හිතේ තිබුණු ආසාව කැපවීම ඉටුවුණු දවසක්.මං දැනුවත්ව ඔහු හරක් 118ක් මරණින් බේරුවා. ඔහු පින් කුසල්වලට ලෝබ වුණේ නැහැ.අන්තිම දවසෙ ඔහුට ඇහෙන්න අපි පිරිත් ගායනා කළා. ඒ වෙලාවෙ මුහුණෙ හරිම ප්‍රසන්න පෙනුමක් ආවා. ඒ පිරිත් අහල ඔහු බ්‍රහ්ම ලෝකෙකට හරි යන්න ඇතියි කියල මගේ යාළුවො කිව්වා.ඔහු අයිති මටයි දරුවන්ටයි විතරක් නෙවෙයි. මේ මුළු රටටම.හොඳ මාර්ග ඵල ලබල, හොඳ උප්පත්තියක් ආපහු ලබන්න කියලයි මං ඔහු වෙනුවෙන් පතන්නෙ...”ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av11060515</link>
    <topic>පෝ නමැති පැන්ඩා ලෝඩ් ෂෙන්ට එරෙහිව කුංෆු පැන්ඩා -2</topic>
    <author>කුමාර සිරිවර්ධන</author>
    <content>පෝ නමැති පැන්ඩා ලෝඩ් ෂෙන්ට එරෙහිව කුංෆු පැන්ඩා -2කුංෆූ සටන් කලාව සහිත චිත්‍රපටවලට ලැබුණේ ඉමහත් ජනප්‍රියත්වයකි. එනිසාමදෝ එම සටන් කලාවට මූලිකත්වය දෙමින් නිමැවුණ සජීවීකරණ සිනමා පටයක් 2008 වසරේ ජූනි 6 දා සිට ලොව පුරා ඉමහත් ජනප්‍රියත්වයක් ලබමින් ප්‍රදර්ශනය වූයේය. ‘කුංෆූ පැන්ඩා’ යන නමින් හැඳීන් වූ එම චිත්‍රපටය ලැබූ ජනප්‍රියත්වය හා ආදායම් අතින් ලැබූ සාර්ථකත්වය නිසාම දැන් එහි දෙවැන්න ‘කුංෆූ පැන්ඩා -2’ පසුගිය මැයි මස 26 දා සිට ලොව පුරා ප්‍රදර්ශනය වෙමින් තිබේ.ත්‍රිමාන චිත්‍රපටයක් ලෙස එම පහසුකම් සහිත සිනමා ශාලාවලත් අනෙක් සිනමාහල්වල ද්විමාන චිත්‍රපටයක් ලෙසත් ප්‍රදර්ශනය වන ‘කුංෆූ පැන්ඩා - 2’ මේ වන විට ඉතා හොඳ මට්ටමේ විචාරක ප්‍රසාදයක් ලබා තිබේ. බොක්ස් ඔෆිස් වාර්තා අනුව පෙනී යමින් තිබෙන්නේ එම චිත්‍රපටය ඉක්මනින්ම ආදායම් වාර්තා අනුව සැකසෙන ‘ටොප් ටෙන්’ ලැයිස්තුවේ ඉහළම ස්ථානයක් ලබනු ඇති බවයි.අති දක්ෂ කුංෆූ සටන්කරුවකු වන පෝ ගේ අපේක්ෂාව වනුයේ තමා වෙසෙන නිම්නයේ සාමකාමී බව ආරක්ෂා කරගැනීමයි. ඒ සඳහා ඔහුට තම ස්වාමියා ෂිෆූගේත් කුංෆු සටන් කරුවන් හා කාරියන් වන කොටිදෙනගේ, වඳුරාගේ, පොළඟාගේ හා කොකාගේත් සහාය ලැබෙයි.මේ අතරතුර ඇලි මොනරකු වන දුෂ්ට ලෝඩ් ෂෙන් උත්සාහ කරන්නේ කුංෆූ සටන්කරුවන් පරාජය කොට සාමකාමී නිම්නය තමා යටතට ගන්නටය. ලෝඩ් ෂෙන් සතුව ඉතා බලගතු අවියක් ඇති අතර එය කුංෆු සටන් කලාවට ද තර්ජනයක් බව පෙනී යයි.මෙහිදී පෝ නමැති පැන්ඩා කරන්නේ සිය මනස අතීතයට යොමුකොට එම අද්භූත අවිය පරාජය කිරීමට ක්‍රමයක් සොයා ගැනීමයි. ඉන්පසු ඔහු තම සගයන් හා එක්ව නිම්නයේ සාමය වෙනුවෙන් ත්‍රාසජනක සටන්වල නියැළෙමින් අධිරාජ්‍යයකු ලෙස ව්‍යාජව පෙනී සිටින ලෝඩ් ෂෙන් පරාජයට පත් කරයි.හොලිවුඩයේ ප්‍රකට නළු නිළි පිරිසක් ‘කුංෆූ පැන්ඩා -2’ සඳහා දායකත්වය ලබා දී තිබේ. පෝ නමැති පැන්ඩාට ජැක් බ්ලැක් ද මාස්ටර් ෆිෆූට සම්මානනීය නළු ඔස්ටින් හොෆ්මන් ද හඬ කවා තිබේ. සටන්කාමී කොටි දෙන මාස්ටර් ටයිග්‍රස්ට හඬ කවා ඇත්තේ ජනප්‍රිය නිළි ඇන්ජලිනා ජොලිය. ප්‍රකට සටන් නළු ජැකී චෑන් සටන්කාමී වඳුරාගේ චරිතය සඳහා හඬ කවා තිබේ.’කුංෆූ පැන්ඩා -2’ ජෙනිෆර් යූ ගේ අධ්‍යක්ෂණයකි. පැරමවුන්ට් පික්චර්ස් බෙදා හැරීමක් වන මෙම සජීවීකරණ චිත්‍රපටය නිර්මාණය වී ඇත්තේ ඩ්‍රීම් වර්ක්ස් සජීවීකරණ චිත්‍රාගාරයේය.පළමු චිත්‍රපටයෙන් විශේෂයෙන් ලොව පුරා ළමයින්ගේ අවධානය දිනූ පෝ නමැති පැන්ඩා ගේ දෙවැනි වික්‍රමය කෙරේද වැඩි අවධානයක් දක්වමින් සිටින්නේ ලොව පුරා ළමයින් බව ද අන්තර්ජාලයේ සඳහන් වෙයි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av11060516</link>
    <topic>ඔය සේරටම වඩා මට මගෙ අප්පච්චිගෙ ජීවිතේ වටිනවා</topic>
    <author/>
    <content>ඔය සේරටම වඩා මට මගෙ අප්පච්චිගෙ ජීවිතේ වටිනවාලියන්නේ නිව්ටන් ගුණසේකර අඳින්නේ හර්ෂ ගුණවර්ධන”සඳුන්ගෙ බ්ලඩ් ගෲප් එකම තමයි අප්පච්චිටත් තියෙන්නෙ. දෙන්නටම තියෙන්නෙ “ඕ” නෙගටිව්... මම සඳුන්ව කැමැති කරගත්තා ලේ දෙන්න...””ඔයා කරලා තියෙන්නෙ ඔයාට අයිති නැති බාල වැඩක්නෙ තිසරු?” හෙක්ටර් සිය අප්‍රසාදය පළ කරමින් තිසරුගේ මුහුණට එබුණේය.”කාගෙන්.. අවසර අරගෙනද ඔයා ඒ හිඟන්නාගෙන් ලේ ඉල්ලුවෙ? අපිට නම්බුවක් කියලා එකක් නැද්ද?” සේරාද ඇගේ ඇඟට කඩා පනිමින් මුහුණ ගැස්සුවාය.”මේක නම්බුව ගැන හිතන්න ඕනැ වෙලාවක් නෙමෙයිනෙ පුංචි...? මං කෙරුවෙ මගෙ යුතුකම. මට ඔය සේරටම වඩා අප්පච්චිගෙ ජීවිතේ වටිනවා”තිසරුගේ කටහඬේ තිබුණේ නොසැලෙන ගතියකි. ඇගේ වචනවලට මෙල්ල වූවාක් මෙන් සේරාත්, හෙක්ටරුත් මොහොතක් නිහඬව සිටියහ.”අනේ හෙක්ටර් ඔයා පුළුවන් තරම් ඉක්මනට ඔය ලේ ගෲප් එක තියෙන කෙනෙක්ව හොයාගන්න බලනවද?””අපිට බැරිවෙන එකක් නැහැ අක්කෙ.. එහෙම කෙනෙක්ව හොයාගන්න. මං ට්‍රයි කරන්නම්.”මොටෝරියේ ඇක්ස්සලරේටය පාගමින් හෙක්ටර් දෙබැම රැලි කළේය.නිවෙසට ගොඩවූ සැණින් සේරාද දන්නා හඳුනන කීපදෙනකුටම දුරකථනයෙන් කතා කරමින් ඩග්ලස්ගේ ජීවිතය බේරාගන්නට උදව් කරන මෙන් අයද සිටියාය. ඉතා ඉක්මනින් ඔහුට “ඕ නෙගටිව්” වර්ගයේ ලේ ලබාදිය යුතු බවත්, එසේ නොකළහොත් ඔහුගේ ජීවිතය අවදානම් බවත් ඇය ඔවුනට පවසා සිටියේ හැඟීම්බරවය. හෙක්ටර් ද සිය මිතුරන් කීප දෙනකුට ඇමතුම් දෙමින් මේ උපකාරය කරන ලෙසට ඉල්ලා සිටියේය.පසුදින උදෑසන විට ඔහු ගත් උත්සාහයේ ප්‍රතිඵල ලැබී තිබිණ. අළුත්කඩේ උසාවියේ තරුණ නීතිඥවරයෙක් වූ මංචනායක ඒ සඳහා කැමැත්ත පළ කළේය. එම ආරංචිය සේරාගේ හදවතට මහත් අස්වැසිල්ලක් ගෙන දුන්නේය.රෑ නින්දට ගොස්ද සේරා දසඅතේ කල්පනා කළේ සැමියා කුසුම්රානි සමඟ ගිය මේ ගමන ගැනය. රත්නපුර පැත්තේ මැණික් පතලක් බලන්නට ගිය ඔහුට කුසුම්රානිව හමුවූයේ කෙලෙසදැයි යන්න ඇයට ගැටලුවක් විය. එකත් එකටම ඔහු මේ ගමන යන්නට ඇත්තේ කුසුම්රානි සමඟ සිත්සේ සුව විඳීමට බව ඇයට දැන් සක්සුදක් සේ පැහැදිලිය.එම අමිහිරි සිතුවිල්ල ඇගේ හද පතුලෙන් හෝස් ගා උඩට මතුව ආවේ පෙනය පුප්පන නාගරාජයකු මෙනි. කුසුම්රානි කෙරෙහි හටගත් තියුණු වෛරයකින් හා ඊර්ෂියාවකින් ඇගේ මුළු සිරුරම ගැහෙන්නට විය. රත්නපුර රෝහලට කතාකොට කුසුම්රානි ගැන තොරතුරු විමසන්නට සිතුනද ඇය පසුව එම අදහස ඉවත්කර ගත්තාය. බොහෝ වේලාවක් යහනේ ඒ මේ අත පෙරළෙමින් සිතුවිලි ගොන්නක හිර වී සිටි සේරාගේ දෑස පියවෙන විට රාත්‍රි දහයත් ඉක්මගොස් තිබිණ.පසුදින උදෙන්ම අවදිවී රෝහල වෙත යාමට ලක ලෑස්ති වූ සේරා සැමියාට අවශ්‍ය රෙදිපිළි හා වෙනත් දෑ සූදානම් කර ගත්තාය. ඇය මේ සියල්ල කළේ හිත යට කීරි ගැසූ වේදනාව හා කෝපය මැඬගෙනය. මේ අවස්ථාවේ ක්‍රියා කළ යුත්තේ පවුලේ නම්බුව හා ගෞරවය ආරක්‍ෂා වන අන්දමට බව ඇය වටහාගෙන තිබිණ. ඒ වනවිට තිසරු, හෙක්ටර්ද, රෝහල වෙත යාමට ලක ලෑස්ති වෙමින් සිටියහ.නිවෙසින් පිටත් වීමට පෙරාතුව සේරා මහ රෝහලට දුරකථන ඇමතුමක් ගත්තේ ඩග්ලස්ගේ තත්ත්වය සුව අතට හැරී ඇත්දැයි දැන ගැනීම පිණිසය.”දැන් නම් බය වෙන්න කාරණයක් නැහැ මිසිස් දැරණියගල. හොඳ වෙලාවට ඊයෙ රෑම අපට අවශ්‍ය බ්ලඩ් ගෲප් එක ලැබුණා...” වාට්ටුව බාර හෙදිය කීවාය.”අපි දැන් මේ බ්ලඩ් දෙන්න එන්නයි හදන්නෙ මිසී...””දැන් කරදර වෙන්න අවශ්‍ය නැහැ මිසිස් දැරණියගල... දැන් සේරම හරි.. පේෂන්ට දැන් සිහියත් ඇවිල්ලයි තියෙන්නෙ. හැබැයි තාමත් ඉන්නෙ නම් අයි.සී.යූ එකේ..””කව්ද මිසී එයාට ලේ දුන්නෙ..?””සඳුන් කළුපහන කියලා ජර්නලිස්ට් කෙනෙක්. එයා ඒ වෙලාවෙ ඉදිරිපත් නොවුණා නම් ලෙඩාගෙ ජීවිතේ නැති වෙන්නත් ඉඩ තිබුණා. ඒ අතින් ඔයාගෙ හස්බන්ඩ් වාසනාවන්තයි.”සේරා රිසීවරය තැබුවේ හිතට දැනුණු කෝපය මැඩගෙනය. මේ කටයුත්ත සඳහා මැදහත් වන්නට ඇත්තේ තිසරු බව ඇය හොඳින්ම දැන සිටියාය. හෙක්ටර් ටයි ගැටය හරිගස්සා ගනිමින් විගස කාමරයෙන් එළියට ආවේ මේ කතා බහ යාන්තමට ඔහුගේ කන වැටුණ බැවිනි.”මොකද අක්කෙ වෙලා තියෙන්නෙ? අය්යට සිහිය ඇවිල්ලලුද?””ඔව්.. ඔයා දැන්මම මිස්ටර් මංචනායකට කෝල් කරලා කියන්න ලේ දෙන්න එන්න අවශ්‍ය නැහැයි කියලා.””ඒ ඇයි..? මං කොච්චර මහන්සිවෙලාද ඒ මනුස්සයව හොයා ගත්තෙ?””අර පත්තරකාරයා ඊයෙ රෑම ඩග්ලස්ට ලේ දීලා.. බලන්නකො මල්ලි මේකා අපිටත් නොකියා කරපු මේ වැඩේ..? අපිට මොකටද ඒ හිඟන්නගෙ ලේ..?” කෝපය පුපුරා හරිමින් සේරා ඒ අසල වූ සෝෆාවට බර වූවාය.”මෙන්න මෙයා තමයි ඔය වැරැදි වැඩේ කරලා තියෙන්නෙ..”විසිත්ත කාමරය තුළට ආ තිසරු දෙස බලමින් හෙක්ටර් තරහින් මුහුණ ගැස්සුවේය.”මොකක්ද මං කරපු වැරැදි වැඩේ? අප්පච්චිගෙ ජීවිතේ බේරගත්තු එකද?””ඔයා මොකටද ඒ මිනිහට පින්සෙන්ඩු වෙන්න ගියේ..? මං ලේ දෙන්න කෙනෙක්ව හොයාගෙනනෙ තිබුණෙ..? තිසරුට වටින වැඩක් නෙවෙයි කරලා තියෙන්නෙ? මෙහෙම කළාම මොකක්ද අපේ “ස්ටේටස්” වලට වෙන්නෙ.””ඔය සේරටම වඩා මට මගෙ අප්පච්චිගෙ ජීවිතේ වටිනවා.. හෙක්ටර් අය්යෙ? ඒකමයි මං මේ වැඩේට මැදිහත් වුණේ...?””මේකෙන් වුණේ අපිට මහ වස ලැජ්ජාවක්...?” කම්මුලේ දෑත රුවා ගනිමින් සේරා විස්සෝප වුණාය.”අර වගේ පරිත්‍යාගයක් කරපු කෙනකුට ඔයාලා කතා කරන විදිය අන්තිම අශෝභනයි..””වැරැදි වැඩෙත් කරලා තව මෙයා කට ගහන්නත් එනවා?””ඔය ගොල්ලො ගාව මනුස්සකම නැති එකටයි මට කනගාටු...” ඔවුන් වෙතින් ඉවතට යමින් තිසරු කලකිරුණු හඩින් කීවාය.ඔවුන් රෝහල වෙත යන විට එතෙක් දැඩි සත්කාර ඒකකයේ රඳවාගෙන සිටි ඩග්ලස්ව හතළිස් හතේ වාට්ටුවට මාරු කොට තිබුණේය.ප්‍රකෘති සිහිය ලැබී තිබුණත් ඔහු දෑස් පියාගෙන යහනේ උඩුකුරුව වැතිර සිටියේය. ඔහු සිටි අසරණ විලාසය දුටු සැණින් තිසරුගේ දෑසට කඳුළු පිරුණි.සේරාද හිතයට තෙරපුණ සියලු හැඟීම් මැඩගෙන සැමියාගේ මුහුණ දෙස බලා සිටියාය. ඔහුගේ නළල සහ වමත සුදු බැන්ඩේජ් පටිවලින් වෙළා තිබුණේය.”අප්පච්චි... අනේ කතා කරන්නකො?” තිසරු ඔහුගේ උරහිස සෙමින් සොලවමින් හැඬුම් ස්වරයෙන් කීවාය.”අප්පච්චිට නින්ද ගිහිල්ලයි තියෙන්නෙ තිසරු ඔයා ඩිස්ටර්බ් කරන්න එපා..” හෙක්ටර් නළල රැළි ගන්නමින් තිසරුගේ මුහුණට එබෙද්දී සේරා දෑස සිසාරා වාට්ටුව දෙස බැලුවාය.එහි රැඳී සිටි බොහෝ ලෙඩුන් සාමාන්‍ය මධ්‍යම පන්තියේ උදවිය බව අවබෝධ කරගන්නට ඇයට අපහසු නොවීය. සැමියා වහාම සුව පහසු පෞද්ගලික රෝහලකට ඇතුළු කළ යුතු බව ඇගේ යටි හිත මොරගෑවේය.”අක්ක... අපි ඩගී අය්යව ප්‍රයිවේට් හොස්පිට්ල් එහෙක ඇඩ්මිට් කළොත් නරකද.. මෙතන කිසිම පහසුකමක් නැහැනෙ..” හෙක්ටර් සිය සහෝදරිය දෙසට හැරෙමින් ඇසුවේ ඇය මෙබඳු සිතුවිලි ගොන්නක සිරවී සිටියදීය.”මාත් ඒ ගැන මේ හිතුවා විතරයි හෙක්ටර්... අපි අය්යව මෙතන තියාගෙන හිටියොත් මිනිස්සු අපිට හිනාවෙයි... අපි මහ කුණු ලෝභයො කියලා.””ප්‍රයිවේට් හොස්පිට්ල්වල ඒ.සී... ඇටැච් බාත්රූම්.. ටී.වී. ඔය සේරම ෆැසිලිටීස් තියෙනවනෙ... අක්කෙ..””අපි එහෙම කරමු හෙක්ටර්... ඔයා දැන්ම ගිහින් ඩොක්ටර් එක්ක මේ ගැන කතා කරලා බලනවද?”හෙක්ටර් අඩියට දෙකට වාට්ටුව බාර වෛද්‍යවරයා හමුවීමට දිව ගියේය. තිසරුත්, සේරාත් ශෝකයෙන් බරවූ මුහුණින් යුතුව ඩග්ලස් දැරණියගල දෙස බලා සිටියාය.”අප්පච්චිගෙ ජීවිතේ බේරාගත්තෙ මේ හොස්පිට්ල් එකේ ඩොක්ටර්ස්ලා. එහෙම තියෙද්දී අපි අප්පච්චිව මෙහෙන් වෙන තැනකට අරන්යන එක හරිද පුංචි..?””ඔයා කියන්නෙ අප්පච්චිව හිඟන්නෙක් වාගෙ මෙතන තියාගන්න කියලද? එහෙම කළොත් මොකක්ද අපේ තත්ත්වෙ? ඔයාට ඕවා තේරෙන්නෙ නැහැ තිසරු...? ඒ හින්දා කට පියාගෙන ඉන්නවා.”පසුදින දහවලම ඩග්ලස් දැරණියගලව ‘නවලෝක’ රෝහලෙහි නතර කරන්නට ඔව්හු පියවර ගත්හ.එදින පිටවූ සියලු පුවත්පත්වල මෙම මාරක රිය අනතුර පිළිබඳව විස්තර හා ඡායාරූප පළ කරමින් ඊට ලොකු ප්‍රසිද්ධියක්ලබා දී තිබිණ. එය දුටු බොහෝ දෙනෙක් ඩග්ලස්ව බලන්නට නවමඟ රෝහල වෙත ඇදී ආහ.ඔවුන් අතර ව්‍යාපාරිකයින් මෙන්ම චිත්‍රපට නළු නිළියන් ද සිටිනු විශේෂයෙන්ම කැපී පෙනුණි. රෝහල්ගත වී දින හතරක් පහක් යනවිට ඩග්ලස්ගේ තත්ත්වය බොහෝදුරට සුව අතට හැරී තිබිණ.ඔය අතරතුර බලාපොරොත්තු නොවූ මොහොතක බතලගොඩ අමාත්‍යවරයාගෙන් ඔහුට දුරකථන ඇමතුමක් ලැබිණ.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av11060517</link>
    <topic>සමෝධානය</topic>
    <author>සුනිල් මිහිඳුකුල</author>
    <content>සමෝධානයසුනිල් මිහිඳුකුලගාමිණි ෆොන්සේකා ප්‍රධාන චරිතය රඟපෑ ‘සුරයන්ගෙත් සූරයා’ එවක ළමාවියේ සිටි අප අතිශය චමත්කාරයට පත්කළ චිත්‍රපටයක්. මෙම චිත්‍රපටය තිරගත වන අවදියේ කරුණාරත්න අබේසේකරගේ කටහඬින් ගුවන්විදුලිය ඔස්සේ ඇසුණු දැන්වීම් පාඨයක් මට තවමත් මතකයි.“වෙනින් කවුරුත් නෙමෙයි ලෙනින් මොරායස්ගේ ‘සූරයන්ගෙත් සූරයා.’”ලෙනින් සිංහල සිනමාවේ සිටි දක්ෂ අධ්‍යක්ෂවරයෙක්. ඒ වගේම නිර්මාණශීලි කැමරා ශිල්පියෙක්. චිත්‍රපට දෙක තුනක් හැරුණුකොට ඔහු අධ්‍යක්ෂණය කළ චිත්‍රපට බොහෝමයකටම වගේ මම අදත් කැමැතියි. ගාමිණි ෆොන්සේකා වීරයගේ චරිතයට පණ පෙවූ ‘සූර චිත්‍රපට මාලාව‘ මෙහිදී විශේෂයෙන් සඳහන් කළ යුත්තක්.ලෙනින්ගේ එම චිත්‍රපට බොහෝවිට දෙමළ අනුකරණ වුණත් ඒවා අර මුල් දෙමළ චිත්‍රපටවලට වඩා නිර්මාණශීලි ගුණයෙන් අනූන වුණා.1986 දී විතර මට ලෙනින් හමුවී සම්මුඛ සාකච්ඡාවක් කිරීමේ අවස්ථාව ලැබුණා. (ඒ සාකච්ඡාව අනුව සැකසුණු ලිපිය ජයන්ත චන්ද්‍රසිරි සංස්කරණය කරපු ‘නවලිය සිනමා අතිරේකයේ’ පළවුණා) ඒ වන විට ලෙනින් නන්නත්තාර වෙලයි හිටියේ. ඔහු කොටහේනේ දීපදුත්තාරාමයේ පොඩි කාමරයක නිහඬ ජීවිතයක් ගතකළා. ඔහුව බලාකියා ගත්තේ එම පන්සලේ පී. ජිනරතන නායක හාමුදුරුවෝ. ලෙනින් අසල්වැසි තරුණයකුට කියලා ටොනික් බෝතලයක ප්ලෙන්ටි එකක් ගෙනැල්ල මට සංග්‍රහ කරපු ආකාරය ගැන හිතනකොට අදටත් දුක හිතෙනවා. දෙයියනේ! මේ එදා අප මුසපත් කළ චිත්‍රපට හදපු දැවැන්ත අධ්‍යක්ෂවරයා නේද කියල හිතනකොට සිතට ඇතිවන්නේ ඉමහත් කම්පාවක්.ඊයේ (28 වැනිදාට) ලෙනින්ගේ ගුණානුස්මරණය යෙදී තිබුණා.’මල්ගුඩි දවස්’ එක්තරා අවදියක ජාතික රූපවාහිනියෙන් විකාශය වූ අතිශය ජනපි‍්‍රය ඒකාංගික ටෙලි නාට්‍ය මාලාවක්. මේ ටෙලි නාට්‍ය මාලාවෙන් කීර්තියට පත් වුණේ එහි අධ්‍යක්ෂ අනන්ත් නාග් නෙමෙයි, කතා රචක ආර්.කේ. නාරායන්. (අනන්ත් නාග් අපේ ස්මෘතියේ අදටත් රැඳිලා ඉන්නේ ‘අංකූර්’ චිත්‍රපටයේ වංශවත් ඉඩම් හිමි තරුණයාගෙ චරිත නිරූපණයෙන්) නාරායන්ගේ නවකතාවක්, දෙකක් කලකට ඉහත සිංහලෙන් පළවී තිබුණත් ඔහු මෙරට රසිකයන් අතර ජනපි‍්‍රය වුණේ ‘මල් ගුඩි දවස්’ හරහා.’මල් ගුඩි ඩේස්’ ටෙලිනාට්‍ය මාලාව සහිතDVD දැන් අපේ රටේ පදික වේදිකාවෙන් වුණත් මිලට ගන්න පුළුවන්. පසුගිය දිනෙක මා එහි පිටපතක් යළිත් නැරඹුවා. කලකට ඉහත මේ ටෙලි නාට්‍ය මාලාව ජාතික රූපවාහිනියෙන් දකිද්දි මා විඳි ආස්වාදය ඒ අයුරින්ම මෙවරද ලද බව කිව යුත්තේ සතුටින්.මේ DVD යට කතාංග 13 ක් ඇතුළත්. එයින් කතා තුනක් විශිෂ්ට නිර්මාණ ලෙස මගේ සැලකිල්ල ලබනවා. ඒ ’ද මිසිං මේල්’, ‘අ විලින්ග් ස්ලේව්’ හා ’ද වොච්මන්’.නාරායන්ගේ කතා සරල වෙන්න පුළුවන්. ගැඹුරු නැති වෙන්න පුළුවන්. ඒත් අප හද සසල කරවන කිසියම් හෘදයාංගම බවක් මේ කතාංග තුළ තිබෙනවා.මගේ පෞද්ගලික අභිමතයට අනුව නම් නාරායන්ගේ මේ කෙටිකතාවලටත් වඩා ඒ ආශි‍්‍රත කරගත් මේ ටෙලිනාට්‍ය අද්විතීයයි. ඊට ප්‍රධාන වශයෙන්ම හේතුවී ඇත්තේ රංජිත් චෞද්රිගේ තිරරචනා. ඊළඟට නළු නිළියන්ගේ රඟපෑම්. තුන්වැනුව අධ්‍යක්ෂණය. ‘ද මිසිං මේල්’ හී තනප්පා නම් මහලු ලියුම් බෙදන්නා. ‘අ ලිවින්ග් ස්ලේව්’ හි ආයා ලෙස රඟන දිනා පතක්, ‘ද වොච් මන්’ හී මහලු මුරකරුවා ලෙස රඟන ගිරිෂ් කර්නාඩ්ගේ චරිතාංග නිරූපණ මොන තරම් කෘතහස්තා පූර්වක ද?’මල්ගුඩි දවස්’ ඇත්ත වශයෙන්ම අන්තර් මානුෂික සම්බන්ධතා ඉතා සියුම් විවරණයයකට ලක් කරන අපූරු ටෙලිනාට්‍ය මාලාවක්. කොච්චර බැලුවත් එපා නොවන නිර්මාණවලියක්.නාරායන් ගැන කතා කරද්දි මට ප්‍රංශ නවරැල්ලේ සිනමාකරු ප්‍රැංශුවා ටෲෆෝගේ ‘ද ගී‍්‍රන් රූම්’ කියන චිත්‍රපටය මතක් වුණා. එය මළවුන් සමඟ ආත්මිය වශයෙන් සම්බන්ධකම් පවත්වන පුද්ගලයකු පිළිබඳ කියැවෙන සිනමාපටයක්. (මට මතක හැටියට මේ චිත්‍රපටයේ ඒ චරිතය රඟපාන්නෙත් අධ්‍යක්ෂ ටෲෆෝමයි) මේ චරිතය (ජුලියන්) කලකට ඉහත මියගිය තම බිරිඳ සමඟත් යුද්ධයේදී මියගිය තම මිතුරන් සමඟත් ආත්මිය සම්බන්ධතා පවත්වනවා.1991 දී කොළඹ පවත්වපු ටෲෆෝ චිත්‍රපට උළෙළේදී මට ‘ද ගී‍්‍රන් රූම්’ චිත්‍රපටය නැරැඹීමේ අවස්ථාව ලැබුණා.මේ චිත්‍රපටය නාරායන් එක්ක තියෙන සම්බන්ධය මොකද්ද? නාරායන් ගැන කතා කරද්දි මට ‘ද ගී‍්‍රන් රූම්’ මතක් වුණේ ඇයි?නාරායන්ගේ ස්වයං චරිතාපදානය (‘මයි ඩේස්’ - ‘මගේ කල දවස’ - පරිවර්තනය සමන් වික්‍රමාරච්චි) කියැවූවකු වශයෙන් මා දන්නේ ඔහු ද මියගිය තම බිරිඳ (රාජම්) සමඟ ආත්මීය සම්බන්ධකම් පැවැත්වූ බවයි. තමා මියගිය බිරිඳ සමඟ කතා කරන බවත් බිරිඳ තමා සමඟ කතා කරන බවත් නාරායන් එහිලා කියා තිබුණා.ඔහු දෙවැනි විවාහයක් කර නොගත්තේ ඊට මියගිය බිරිඳගෙන් අනුමැතියක් නොලැබුණු නිසා ය යන්න ප්‍රකට කරුණක්.මියගිය බිරිඳ සමඟ නාරායන්ගේ අත්දැකීම් ඔහු ලියපු ‘ද ඉංග්ලිෂ් ටීචර්’ නවකතාවේ පවා සඳහන් වෙනවා.ආසියාවේ බිහිවූ විශිෂ්ටතම කලාකරුවකු වන රවින්ද්‍රනාත් තාගෝර්ගේ 150 වැනි ජන්ම අනුස්මරණය මේ වසර පුරා පැවැත්වෙනවා. ඒ නිමිත්තෙන් ඉන්දීය මහ කොමසාරිස් කාර්යාලය, ඉන්දීය සංස්කෘතික මධ්‍යස්ථානය, ඉන්දීයා - ශ්‍රී ලංකා පදනම හා කොළඹ විශ්ව විද්‍යාලයය එක්ව සමරු කලාපයක් පළ කර තිබෙනවා. ‘REMEMBERING RABINDRANATH TAGORE’ යනුවෙන් නම්කර ඇති මෙය සංස්කරණය කරනු ලැබ ඇත්තේ කොළඹ විශ්ව විද්‍යාලයයේ සිංහල අංශයේ කථිකාචාර්ය සඳගෝමි කෝපරහේවා විසින්. ඉංගි‍්‍රසි මෙන්ම සිංහල ලිපි කීපයක් ද මේ සමරුවට ඇතුළත්.සිංහල ලිපි අතරින් ආචාර්ය ලියනගේ අමරකීර්ති, මහාචාර්ය සරත් විජේසූරිය, චින්තක රණසිංහ ලියු ලිපි ඉතා වැදගත් යැයි කියන්න පුළුවන්. අමරකීර්තිගේ ලිපිය මීට ඉහත ඔහුම ලියු පොතකින් උපුටා ගත් එකක්. එහි මාතෘකාව ‘දකුණු ආසියානු විකල්ප යථාර්ථවාදයක්: රවින්ද්‍රනාත් තාගෝර් ගේ කෙටිකතා කලාව‘ යන්නයි.මෙම ලිපියෙන් රචකයා උත්සාහ ගෙන ඇත්තේ තාගෝර්ගේ කෙටිකතා කලාව වර්තමාන සිංහල සාහිත්‍ය ක්ෂේත්‍රයේ පශ්චාත් - යථාර්ථවාදී ආඛ්‍යාන මාර්ග පිළිබඳ කතිකාව වෙත යොදා ගන්නේ කෙසේ ද යන්න සලකා බැලීමයි.තාගෝර්ගේ සාහිත්‍ය නැවත සොයා යෑමට මෙහි පළව ඇති ලිපිවලින් ලැබෙන්නේ නොමඳ පිටුබලයක්. එහෙත් තාගෝර් නමැති චිත්‍ර ශිල්පියා, තාගෝර් නමැති සංගීතවේදියා ගැනත් එබඳු ම සාරගර්භ විවරණයක් කළේ නම් වටිනවා. කොටින්ම තාගෝර්ගේ සකලවිධ කලා භාවිතාවන් පිළිබඳ ගැඹුරු පර්යාවලෝකනයක් කෙරෙන සමරු සංග්‍රහයක් සඳගෝමි විද්වතාණන් අතින් අනාගතයේ දී වුව සංස්කරණය වන්නේ නම් වටිනවා කියලා කිව යුතු වෙනවා.ශේක්ෂ්පියර් ගේ නාට්‍ය අතරින් ශ්‍රේෂ්ඨ කෘති හතරක් තිබෙනවා. ඒ ‘හැම්ලට්’, ‘ඔතෙලෝ’, ‘කිං ලියර්’ හා ‘මැක්බත්’. මෙයින් ‘මැක්බත්’ හැඳින්වෙන්නේ උන්නතිකාමයේ ශෝකාන්තය යනුවෙන්. රජකු මරා රජවන මිනිසකුගේ මනෝවේග පිළිබඳ ගැඹුරු, සංකීර්ණ විග්‍රහයක් මේ නාට්‍යයෙන් සිදු කෙරෙනවා.ශේක්ෂ්පියර්ගේ හුඟක් නාට්‍යවල මිනිමැරුම් දකින්න ලැබෙනවා. ‘මැක්බත්’ නාට්‍යයේත් මුල ඉඳන්ම තියෙන්නෙ මිනීමැරුම්.ඩන්කන් රජුගේ ඝාතනයෙන් පටන්ගන්න නාට්‍යය කෙළවර වන්නේ මැක්බත් ඝාතනය කිරීමෙන්.ශේක්ෂ්පියර්ගේ නාට්‍ය අතුරින් දුෂ්ටත්වයේ ඉතාම ගම්භීර වූ ද ඉතාම පරිණත වූ ද දර්ශනය ගෙනහැර දක්වන නාට්‍යය ‘මැක්බත්’ බව එක් විචාරකයෙක් සඳහන් කර තිබෙනවා.‘මැක්බත්’ ගැන මෙවර මෙසේ කෙටි සටහනක් ලියන්න මා පෙලඹ වූයේ බන්දුල විතානගේ පරිවර්තනය කරපු ‘මැක්බත්’ නාට්‍ය පෙළ ග්‍රන්ථය කියවීම නිසයි. මා දන්නා තරමින් මෙය සිංහලට නැඟුණු ‘මැක්බත්’ තුන්වැනි පරිවර්තනය.බන්දුලගෙ පරිවර්තනය සුවිශේෂ වන්නේ ඔහු නාට්‍යකරුවකු වන හෙයින්. සෙසු පරිවර්තනවලට වඩා රංගෝචිත බසක් ඔහු මෙහිලා යොදාගෙන තිබෙන බව කිව යුතු වෙනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av11060518</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමජේ මල්ලි, ටොරින්ටන්වල තියෙන ලයිබ්රි සර්විසස් බෝඩ් එකේ තියෙන බුක් ලෝන්ච්ස්වලට ගිහිල්ලා තියෙනවා ඕනතරම් පහුගිය අවුරුදු දහයක පහළොවක තරම් කාලෙක ඉඳලා. ඒත් ලාස්ට් වීක් එකේ 26 තර්ස්ඩේ තිබ්බ ලෝන්ච් එකට ආපු සයිස් එකේ ක්‍රවුඩ් එකක් දැකලම නෑ කියලයි කියන්න වෙන්නෙ. ෂිහ්ඞ කියල වැඩක් නෑ. කපල පුරවලකට්ටිය. අපේ සිංහල පන්තියට ආපු කට්ටියක් වගේ. සොරි, සොරි, සිංහල පන්තියෙ චීෆ්ගෙ වැඩක් වුණාට හිටපු ක්‍රවුඩ් එක ක්ලාසස්වලට යන කට්ටියම නෙවි. ප්‍රසන්නගෙ, හඳයගෙ, නාමල්ගෙ ෆිල්ම් ස්ක්‍රිප්ට්ස්, ටෙලි ස්ක්‍රිප්ට්ස්, ස්ටේජ් ඩ්‍රාමා ස්ක්‍රිප්ට්ස්එකොළහක් එක දවසෙ එකම පබ්ලිෂර් කෙනෙක්ගෙ ජොබ් එකක් විදියට ලෝන්ච් වෙනව කියන්නෙ ෆුල් ආතල් සීන් එකක්. ප්‍රසන්නගේ ‘පුත්‍ර සමාගම’, ‘හොරු සමඟ හෙලුවෙන්’, ‘මචං’, හඳයගෙ ‘හෙණ’, ‘චන්ද කින්නරි’, ‘මේ මගේ සඳයි’, ‘දියකැට පහන’, ‘සින්තටික් සිහින’, ‘මාඝාත’, ‘තනි තටුවෙන් පියාඹන්න’ එතකොට අලුත් ජෙනරේෂන් එකේ ප්‍රොඩක්ට් එක නාමල්, මෑන්ස්ගෙ ‘ග්ලැඩියේටර් ප්‍රේමය’ ඩ්‍රාමා ස්ක්‍රිප්ට් එක.මේ හැම ස්ක්‍රිප්ට් එකකින්ම හදාපු ෆිල්ම්ස්, ටෙලි ඩ්‍රාමාස්, ස්ටේජ් ඩ්‍රාමාස් එවෝඩ් විනින්ග් වැඩ.‘හොරු සමඟ හෙලුවෙන්’ නම් කිසිම කම්පිටිෂන් එකකට දැම්මෙ නැති නිසා එවෝඩ් කතාවක් නෑ.විජේ මල්ලි මේ සීන් එක දිහා බලාගෙන හිටියෙ මාර ත්‍රිල් එකකින් වුණාට, ලෝන්ච් එක ඉවරවෙලා ගෙදර ගියේ අප්සෙට් මූඩ් එකෙන්. වැරදියට හිතන්න එපා උපුල් ශාන්ත ලොක්කගෙ ප්‍රොජෙක්ට් එක ගැන අහිතකින් කියලා. අනේ එහෙම එකක් නම් නෙවි.ඒ වුණාට උපුල්ලගෙ සංහිඳට කල්පනා වෙන දේවල් කල්පනා කරන්න ඕන කට්ටිය ඒවට ෆයිනෑන්ස් කරන්න පුළුවන් මිනිස්ට්‍රීස්, ඩිපාට්මන්ට්ස්, කලා මණ්ඩල, අනුමණ්ඩල, සංස්ථා කොච්චරක් තියෙනවද, කෝ ඔය රාජ්‍ය කට්ටියගෙ එක බෝඩ් එකකටවත් මේ වගේ ජොබ් එකක් කරන්න බැරිවුණේ ඇයිද කියලයි විජේ මල්ලිට තිබුණු අප්සෙට් එක. ෆිල්ම් ස්ක්‍රිප්ට් ප්‍රින්ට් කරල පබ්ලිෂ් කරන්න ඕන ෆිල්ම් කෝපරේෂන් එක. ටෙලි ස්ක්‍රිප්ට් වුණත් පබ්ලිෂ් කරන්න ඕන ඒව පෙන්නපු ටෙලිවිෂන් ස්ටේෂන්වලින්නේ. බ්‍රෝඩ්කාස්ටින්කෝපරේෂන් එක සීඩී විකුණනව නම්, ටෙලිවිෂන් ස්ටේෂන්වලට බැරිද ඔය ටෙලි ස්ක්‍රිප්ට් රයිටර්ස්ල එක්ක කතා කරල පබ්ලිෂ් කරන්න. ස්ටේජ් ඩ්‍රාමා ගැන නම් මොන කතාද? මණ්ඩල කෝටියයි. සාහිත්‍ය මණ්ඩල, නාට්‍ය මණ්ඩල, ආර්ට්ස් කවුන්සිල්. එක අතකට ඒ ගොල්ලො ඔය ජොබ්ස්වලට එන්ටර් වෙන්නෙ නැති එකත් හොඳයි. මොකද කට්ටිය ඔය ඩ්‍රාමා ස්ක්‍රිප්ට් එකක් පබ්ලිෂ් කළොත්, ස්ටොක් එක තියේවි ඒගොල්ලන්ගෙ වේයන්ගොඩ ස්ටෝර්ස්වල. කට්ටිය පොත් ගහන්නෙ ඒව කියවන්න ඕන අයට රීසනබල් ගානකට විකුණල වැඩිදෙනා අතරට යවන කල්පනාවෙන් නෙවිනේ. එහෙම කල්පනා කරල බලන කොට උපුල් ශාන්ත ලොක්කත් මේ වෙසක් මාසෙ කරගත්තෙ එසේ මෙසේ පුණ්‍යකර්මයක් නෙවි කියලයි විජේ මල්ලිට කියන්න වෙන්නෙ. එදා ලෝන්ච් එකේ මේන් ස්පීච් එක ප්‍රින්ට් කරල දුන්න එක නම් නියමයි. නැත්නම් ඔඩිටෝරියම් එකට එන්ටර් වෙන්න බැරුව හිටපු ක්‍රවුඩ් එක දන්නෙ නෑ මෙලෝ දෙයක්විනිශ්චයකාරතුමා කිව්වෙ මොනවද කියලයි.උපුල් ලොක්කගෙ ස්ක්‍රිප්ට් ප්‍රොජෙක්ට් එකත් එක්ක විජේ මල්ලිට තව පොඩි ප්‍රොබ්ලම් එකක් තියෙනවා උත්තරයක් හොයාගන්න.ඔය අවුරුද්දක් ගානෙ රාජ්‍ය සම්මාන තියල තෑගි බෝග දෙනව නේ කල්චරල් කට්ටිය. ඒ ගොල්ලො බෙස්ට් ස්ටේජ් ඩුමා ස්ක්‍රිප්ට් එකටත් තෑගි දෙන්නෙ. ඒක ඉතින් නියම වැඩක් කියලයි විජේ මල්ලිට හිතෙන්නෙ. හැබැයි ප්‍රොබ්ලම් එක මේකයි. ඔය ප්‍රින්ටඩ් ටෙලි ස්ක්‍රිප්ට් එකකට හරි ෆිල්ම් ස්ක්‍රිප්ට් එකකට හරි රාජ්‍ය සම්මානයක් දෙන්නෙ මොන මණ්ඩලේද? සාහිත්ය අනුමණ්ඩල කට්ටිය ඩ්‍රාමා ස්ක්‍රිප්ට් තෝරලා එවෝඩ්ස් දෙනවා නම්, රූපවාහිනී නාට්‍ය, චිත්‍රපට කියලකැටගරි දෙකක් ප්‍රොමෝට් කරල එවෝඩ්ස් දෙනව නම් අපිට ගොඩාක් ෆිල්ම් ස්ක්‍රිප්ට්ස්, ටෙලි ස්ක්‍රිප්ට්ස් කියවන්න ලැබෙයි. එතකොට ඔය මීඩියාස්වලත්ඉන්ටරෙස්ටඩ් නංගිල මල්ලිලාට කොච්චරක් දේවල් ඉගෙන ගන්න පුළුවන් වෙයිද?කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=av11060519</link>
    <topic>බිපාෂාට මිනිෂාට මාර පරිප්පුවක්?</topic>
    <author>සුජීව තේවහෙට්ටිගේ</author>
    <content>බිපාෂාට මිනිෂාට මාර පරිප්පුවක්?පසුගිය දෙසතිය තුළදී බොලිවුඩ් පුරයේ ජනප්‍රිය නිළියන් දෙදෙනකුට කරදර කිහිපයකට මුහුණ දෙන්න සිද්ධ වුණා. මේ දෙදෙනාගෙන් එක් අයෙකු ඔබ හොඳින් දන්නා නිළියක්. ඇය අතිශය ජනප්‍රිය සුපිරි නිළි බිපාෂා බාසු. අනෙක් රුවැත්තිය තවත් ජනප්‍රිය නිළියක්. ඇය, මිනිෂා ලම්බා. බිපාෂාට නම් ගෙවී ගිය සති කිහිපය පුරාම ගතකරන්නට සිදුවුණේ කලබලකාරී මනසකින් යුතුවයි.ඇය, තම පෙම්වතා වූ ජෝන් ඒබ්‍රහම්ගෙන් වෙන්වුණේ ඒ කාලය තුළදීයි. ඉන්පසුව ඇය හොලිවුඩ් සුපිරි නළු ජෝශ් හාර්ට්නට් සමඟ හාදකම් පවත්වන බවට කටකතා පැතිරී ගියා. ඒ විතරක් නොවෙයි ඉන්දියාවේ ප්‍රකට දේශපාලනඥයකු සමඟ ඇය දුරකථනයෙන් කළ කතාබහක් පිළිබඳවත් විවිධාකාර දූෂ්‍යමාන ආරංචි පැතිරී ගියා. මෙම දේශපාලනඥයා සමඟ ඇය අසෝබන සංවාදයක යෙදී සිටි බවයි පැවසුණේ.එවැනි වාතාවරණයක සිටි බිපාෂාට තවත් අකරතැබ්බයක් සිදුවුණා. පසුගිය සතියේ මුම්බායි ජාත්‍යන්තර ගුවන් තොටුපළට පැමිණි අවස්ථාවකදී ඇය එහි සිටි රේගු නිලධාරීන් විසින් රඳවා ගනු ලැබුවා. මේ නිසා බිපාෂාට පැය කිහිපයක්ම මුම්බායි ගුවන් තොටුපළේ රැඳීසිටින්නට සිදුවුණා. බිපාෂාට මෙලෙස රැඳී සිටින්නට සිදුවුණේ අලුත්ම බොලිවුඩ් චිත්‍රපටයක් වන ‘ප්ලේයර්ස්’ හි රූපගත කිරීම් කිහිපයකට එක්වී ලන්ඩන් නුවරට ගොස් ආපසු සියරට පැමිණි අවස්ථාවේදීයි. බිපාෂාව රේගු නිලධාරීන් විසින් රඳවා ගනු ලැබුවේ ඇය රැගෙන ආ බඩුමුට්ටුවලින් කොටසකට නියමිත රේගු ගාස්තු නොගෙවා තිබීමයි.මෙම රේගු ගාස්තුවල වටිනාකම ඉන්දිය රුපියල් ලක්ෂ 50ක් බවයි රේගු නිලධාරියෙකු ප්‍රකාශ කර තිබුණේ. බිපාෂා විසින් එම ගාස්තුව ගෙවා නිමකරන තුරු ඇයව ගුවන්තොටුපළේ රඳවා ගත් බවත් එම නිලධාරියා ප්‍රකාශ කළා. රේගු නිලධාරීන් විසින් අතිරේක ගමන් මල්ලක් (excess baggage) ලෙස සලකනු ලැබූ එහි තිබුණේ මොනවාදැයි බිපාෂා හෙළිකළේ නැහැ. රේගු ගාස්තු වශයෙන් රු. ලක්ෂ 50ක් ගෙවිය යුතු වූ එහි වටිනා බඩු භාණ්ඩ තිබුණු බවට නම් කිසිම සැකයක් නැති බවයි සමහරු ප්‍රකාශ කළේ.කොහොම වෙතත් පැය කිහිපයකට පසුව බිපාෂාට එම මුදල ගෙවා දමන්නට හැකිවුණා. ඒ හේතුවෙන් ඇයට ගුවන් තොටුපළින් ‘නිදහස ලබා’ නිවසට පැමිණෙන්නට හැකියාව ලැබුණා. තමන්ට සිදුවූ පටලැවිල්ල ඇය විස්තර කළේ මෙහෙමයි... “මම ලන්ඩන් ගියේ ‘ප්ලේයර්ස්’ චිත්‍රපටයේ දර්ශන කිහිපයක රගපාන්නයි. ඒ වැඩ කටයුතු ඉවර කරලා මම මුම්බායි එයාර්පෝට් එකට ආවා.ලන්ඩන්වලදි ෂොපින් ගිය වෙලාවෙ අරගත්තු බඩු ටිකකුත් මම ගෙනාවා. මුම්බායි එයාර්පෝට් එකේදි ඒවා පරීක්ෂා කරපු නිලධාරීන් කිව්වා ඒවාට බදු හැටියට රුපියල් ලක්ෂ 12ක් ගෙවන්න ඕනෙ කියලා. මම ඒ මුදල ගෙව්වා. මං හිතන්නෙ කස්ටම් ඔෆිසර්ස්ලා ඒ අයගෙ රාජකාරිය හොඳින් ඉටුකරනවා කියලා. මට බදු ගෙවන්න වුණේ මගේ පාවිච්චියට ගෙනාපු බඩුවගයකටයි.” බිපාෂා ඒ කතාවේදී රුපියල් ලක්ෂ 50ක ගාස්තුවක් ගෙවූ බවක් හෝ එම ගාස්තුව ගෙවන තුරු තමන්ව මුම්බායි ගුවන් තොටුපළේදී රඳවාගත් බවක් හෝ පැවසුවේ නැහැ.බිපාෂා මේ සිද්ධියට මුහුණදුන්නේ පසුගිය මැයි 26 දායි. මිනිෂා ලම්බා නම් වූ තාරකාවියටත් මෙවැනිම අත්දැකීමකට මුහුණ දෙන්නට සිද්ධ වුණා. ඒ, පසුගිය මැයි 18දා මුම්බායි ජාත්‍යන්තර ගුවන් තොටුපළේදීමයි. ඇය මුම්බායි වෙතට ගුවනින් පැමිණියේ පසුගියදා නිමාවට පත්වූ ප්‍රංශයේ කාන්ස් චිත්‍රපට උළෙලට සහභාගිවීමෙන් පසුවයි.ගුවන් තොටුපළට පැමිණි පසුව මිනිෂා රැගෙන ආ ස්වර්ණාභරණ පරීක්ෂා කළ රේගු නිලධාරීන් ඇයට දැනුම් දුන්නේ වහාම එම ස්වර්ණාභරණ වෙනුවෙන් බදු ගෙවන ලෙසයි. බදු මුදල කොපමණදැයි මෙතෙක් හෙළිවී නැහැ. කොහොම වෙතත් මිනිෂා රැගෙන පැමිණි ස්වර්ණාභරණවල වටිනාකම ඉන්දීය රුපියල් ලක්ෂ 50ක් පමණ විය හැකි බවයි වගතුග දන්නා අය ප්‍රකාශ කර තිබුණේ. මිනිෂාට මේ ස්වර්ණාභරණ ඉන්දීය සමාගමක් ණයට ලබා දී තිබෙන බවයි ඇතැම් අය පවසන්නේ.”මිනිෂා මුම්බායි එයාර්පෝට් එකට ඇවිත් ග්‍රීන් චැනල් එකෙන් කිසිම පරීක්ෂාවකට ලක්නොවී පිටවෙන්න ආවා. ඒත් එතන හිටපු රේගු නිලධාරියෙක් මිනිෂාට පැත්තකට කතාකරලා කිව්වා, පොඩි ප්‍රශ්න කිරීමක් කරන්න තියෙනවා කියලා. ඉන්පස්සෙ මිනිෂා ඇඳගෙන හිටපු රත්තරන් බඩු පරීක්ෂා කරපු රේගු නිලධාරීන් කිව්වා ඒවාට බදු ගෙවන්න ඕනෙ කියලා. ඒ හින්දා එයාට සිද්ධ වුණා පැය 16ක් විතර එයාර්පෝට් එකේ ඉන්න. ඇත්තටම මිනිෂාගෙ අතේ වරදක් තිබුනෙ නෑ. එයා නොදැනයි ග්‍රීන් චැනල් එකෙන් ආවෙ“ ගුවන් තොටුපළේ නිලධාරියෙකු එලෙස ප්‍රකාශ කළා.මේ ගැන මිනිෂාගෙන් විමසූ විට ඇය කීවේ මෙවැනි කතාවකි.”ඒක හරිම සුළු සිද්ධියක්. ඒ වෙලාවෙ කස්ටම් ඔෆිසර්ස්ලා මට හරිම කාරුණිකව සැලකුවා. ඒ අය මට වාඩිවෙන්න ඉඩකඩ ලබාදීලා මට සමෝසා එකකුයි තේ එකකුයි ගෙනත් දුන්නා. මට ගොඩක් වෙලා එයාර්පෝට් එකේ ඉන්න වුණා. පස්සෙ මට ආරංචි වුණා මගේ රත්තරන් බඩුවල වටිනාකම රුපියල් ලක්ෂ 50ක් කියල සමහරු කියල තිබුණ කියලා. ඒක බොරුවක්. ඒවයේ වටිනාකම ලක්ෂ 40කටත් අඩුයි. මම මේ රත්තරන් බඩු අරගත්තෙ කාන්ස් චිත්‍රපට උළෙලේ විවිධ අවස්ථාවලදි අඳින්නයි.”ස්වර්ණාභරණවල නියම වටිනාකම කොපමණදැයි මිනිෂාගෙන් ප්‍රකාශ වුණේ නැහැ. කොහොම වෙතත්, මිනිෂාටත් මුම්බායි ගුවන් තොටුපළින් නික්ම යන්නට ඉඩකඩ ලැබුණේ අදාළ රේගු ගාස්තු ගෙවීමෙන් පසුවලු.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=am1106051</link>
    <topic>විසවීම් අතර දෙවැනි තැනට පැරසිටමෝල්</topic>
    <author>සාගරිකා දිසානායක ජයසිංහ</author>
    <content>විසවීම් අතර දෙවැනි තැනට පැරසිටමෝල්වර්තමානයෙහි බහුලව දැකිය හැකි තවත් අනතුරුදායක තත්ත්වයක් වී ඇත්තේ පැරසිටමෝල් ඖෂධය අඩි මාත්‍රාවක් (ප්‍රමාණය ඉක්මවා) ලබා ගැනීමෙන් ඒවා විස වීමයි. මෑත කාලයේ විවිධාකාර උණ රෝග බහුල වීමත් සමඟ ඊට ප්‍රතිකාර ලෙස ලබාදෙන පැරසිටමෝල් ඖෂධය පමණ ඉක්මවා ගැනීමෙන් ළමයින් මෙන්ම වැඩිහිටියන්ට ද අහිතකර ප්‍රතිඵල ලැබෙනු දැකිය හැකිය.වස විස ශරීරගත වීමේදී කුඩා දරුවන් සම්බන්ධව විශේෂයෙන් සැලකිලිමත් විය යුත්තේ ඔවුන් ගේ ශරීර අවයව වැඩිහිටියන්ගේ අවයව තරම් විසට එරෙහිව ක්‍රියා කිරීමට ශක්තිමත්ව වර්ධනය වී නැති හෙයිනි. ඕනෑම වසක් ශරීර ගත වූ විට නිවසේදී ප්‍රතිකාර කරමින් කල්වේලා ගත නොකර හැකි ඉක්මනින් ළඟම ඇති රෝහලට රෝගියා ගෙන යා යුතුය.ඉක්මන් ප්‍රතිකාර කිරීමෙන් රෝගියාට සිදුවන හානිය අවම කර ගැනීමටත් මරණයෙන් බේරා ගැනීමටත් ඉඩ ඇති බැවිනි.තවමත් අප රටේ ගම්බද ප්‍රදේශවල සිදුවන විසවීම් අතරින් අංක එකට සටහන් කළ හැක්කේ භූමිතෙල් ශරීරගත වීමෙන් සිදුවන අනතුරුය. දැන් භූමිතෙල්වල පවතින පැහැය හේතුවෙන් කුඩා ළමයි එය පැණි බීමකැයි සිතා පානය කරති. භූමිතෙල්, වයන්ස්පී‍්‍රතු හෝ පළිබෝධ නාශක හෝ වෙනත් විස විය හැකි කවර ද්‍රව්‍යයක් වුවද දරුවන්ට ළඟා විය නොහැකි ස්ථානයක කබඩ් එකක් වැනි ස්ථානයක තබා හොඳින් යතුරු ලා වසා තැබීම එවැනි අනතුරු වළක්වා ගැනීමට ඇති හොඳම ක්‍රමයයි.පැරසිටමෝල් අධි මාත්‍රාවක් ලබා දීම විසවීම් අතර දෙවැනි තැන ගනී. දරුවන්ට නිතර උණ ගැනීමත් උණ බැස්සවීම සඳහා දැනට නිර්දේශ කළ හැකි හොඳම ඖෂධය ‘පැරසිටමෝල්’ වීමත් නිසා අද ‘පැරසිටමෝල්’ නිතර දෙවේලේ ගෙදරදොර භාවිත වන භාණ්ඩයක් බවට පත් වී තිබේ.රෝගයක් ඇතත් නැතත් සෑම නිවසකම පැරසිටමෝල් පෙති කිහිපයක් හෝ ළඟ තබා ගැනීම අද සාමාන්‍ය දෙයක් බවට පත්වී තිබේ. කුඩා දරුවන්ට උණ ගැනුණු විට උණ වැඩිවීමෙන් ‘උණ වලිප්පුව‘ හටගනී යැයි බොහෝ මවුවරු බිය වෙති. එහෙයින් වෛද්‍යවරයා විසින් දරුවාට ලබාදීමට නියම කරන ලද කාල සීමාවට වඩා අඩුවෙන් හෝ නියම කරන ලද ප්‍රමාණයට වැඩියෙන් පැරසිටමෝල් ඖෂධය ලබා දීමට අද බොහෝ මව්වරු පුරුදු ව සිටිති. මෙය කුඩා දරුවන්ට ඉතා අහිතකර වේ.ශරීරයේ උණ හට ගන්නේ බැක්ටීරියා හෝ වෛරසයකට එරෙහිව ප්‍රතික්‍රියා කිරීම සඳහාය. උණ පමණට වඩා බිය විය යුතු තත්ත්වයක් නොවේ. එහෙත් උණ වැඩිවී වලිප්පුව හැදෙන්නට ඉඩ ඇති හෙයින් මවුවරු බිය වෙති.උණ වලිප්පුව හැදුණු පමණින් මොළයට විශාල හානියක් සිදු නොවේ. දරුවකුට මාස 6 සිට අවුරුදු 6 දක්වා කාලය තුළ අධික ලෙස උණ ගත් අවස්ථාවල ඇතැම් විට වලිප්පු තත්ත්වයක් ඇති විය හැකිය. එහෙත් දරුවාට වයස අවුරුදු හතක් අටක් පමණ වන විට එය ක්‍රමයෙන් අඩු වී යනු ඇත. නිතර නිතර වලිප්පු තත්ත්වයක් ඇති වේ නම් එය වෙනම ප්‍රතිකාර ලැබිය යුතු රෝග තත්ත්වයක් විය හැකිය.උණ අඩු කර ගැනීම සඳහා වෛද්‍ය උපදෙස්වලට පිටින් පැය ගණන අඩුවෙන් හෝ ප්‍රමාණයට වැඩියෙන් පැරසිටමෝල් ඖෂධය ලබා දීම නොකළ යුතුය. කවර පුද්ගලයකුට වුවත් පැරසිටමෝල් ඖෂධය ලබා දිය යුත්තේ පැය හයකට වරකි. දවසකට හතර වරකි. කුඩා දරුවන්ගේ බර කිලෝග්‍රෑම් එකකට දිය යුත්තේ පැරසිටමෝල් ඖෂධයෙන් මිලි ග්‍රෑම් 15 ක් පමණි. ඒ අනුව ළමයාගේ බර අනුව වෛද්‍යවරයා දිය යුතු ඖෂධ ප්‍රමාණය කියා දෙනු ඇත. කොතරම් උණ තිබුණත් එම ප්‍රමාණය ඉක්මවා පැරසිටමෝල් ඖෂධය ලබා දිය යුතු නොවේ.පැය හයක් ගත වීත් උණ බහින්නේ නැත්නම් දරුවා ගේ ඇඳුම් ඉවත් කොට තෙත රෙදි කෑල්ලක් ගෙන සිරුර තවමින් ඇඟෙහි උෂ්ණත්වය අඩු කරගත යුතුය. විදුලි පංකාවක් යට තබාගෙන හෝ පවන් සැලීමෙන් ද සිරුරෙහි උෂ්ණත්වය පාලනය කළ හැකිය. සිරුර තෙමීමෙන් සෙම වැඩිවේ යැයි මවුවරු බිය වෙති. එහෙත් සෙම වැඩි වූ විට ඖෂධ මඟින් එම රෝග තත්ත්වය සුව කළ හැකිය. උණ බැස්ස වීමට පැරසිටමෝල් වැඩිපුර දීමෙන් දරුවාගේ අක්මාවට හෝ වකුගඩුවලට හානි සිදුවීමට ඉඩ තිබේ.පැරසිටමෝල් යන වෛද්‍ය නාමය වෙනුවට විවිධ වෙළෙඳ නාම යටතේ පැරසිටමෝල් අඩංගු ඖෂධ වෙළෙඳ පොළෙහි ඇත. ඇතැම් විට මවුවරුන්ගේ නොදැනුවත්කමින් එම වෙළෙඳනාම යටතේ ඇති ඖෂධ ද වෛද්‍යවරයා නියම කළ පැරසිටමෝල් ද එකවර ලබා දීමෙන් ද පැරසිටමෝල් නියමිත මාත්‍රාවට වඩා වැඩිපුර ශරීර ගත විය හැකිය.එහෙයින් බෙහෙත් ලබා ගැනීමේදී තමාට හෝ දරුවාට ලබා දී ඇති ඖෂධයේ වෛද්‍ය නාමය සහ එය පාවිච්චි කළ යුතු ආකාරය වෛද්‍යවරයා ගෙන් හෝ ඖෂධවේදියාගෙන් අසා දැනගැනීම වැදගත්ය.කුඩා ළමයින් සඳහා නිෂ්පාදිත පැරසිටමෝල් සිරප් තේ හැන්දක පැරසිටමෝල් මිලි ග්‍රෑම් 120 ක් අඩංගු වේ. “පැරසිටමෝල් බිංදුවල” පැරසිටමෝල් මිලි ලීටර දශම එකක මිලි ග්‍රෑම් දහයක් අඩංගු වේ. එහෙයින් කුඩා දරුවන්ට තේ හැන්දෙන් බෙහෙත් පොවනවා නම් සිරප් වර්ගය තෝරා ගත යුතුය. ළමා පැනඩෝල් එක පෙත්තක පැරසිටමෝල් මිලි ග්‍රෑම් 80 ක් ඇත.පැරසිටමෝල්වලට අමතරව උණ අඩු කිරීම සඳහා වෙනත් ඖෂධ ද තිබේ. එහෙත් එම ඖෂධ ශරීරගත වීමේදී ඇතැම් විට ශරීරයේ අභ්‍යන්තර රුධිර වහනය වීම් සිදු විය හැකිය. ඩෙංගු වැනි රෝග බහුල මෙවැනි සමයෙක උණ හටගත් විට එම ඖෂධ ලබාදීම් හානිකර විය හැකිය.පැරසිටමෝල් අධි මාත්‍රාවක් ගත් විට ඒ දරුවාගේ අක්මාවට හානි සිදුවිය හැකිය. වැඩිපුර පැරසිටමෝල් ශරීර ගත වූ අවස්ථාවල වමනය, බඩේ කැක්කුම, සිහි කල්පනාව අඩු වීම, නිදිමත ගතිය රෝගියා වෙතින් දැකිය හැකිය. පැරසිටමෝල් වැඩිපුර ගත් බව දැනුණු වහාම ළඟම ඇති රෝහලට රෝගියා ඇතුළත් කළ යුතුය. එහිදී “ප්‍රති විස” ප්‍රතිකාර ලබා දීමෙන් රෝගියා මරණයෙන් බේරා ගත හැකිය. අක්මාවට හෝ වෙනත් ඉන්ද්‍රියයන්ට සිදුවිය හැකි අනතුරු අවම කරගත හැකිය.පැය හයෙන් හයට පැරසිටමෝල් ඖෂධය ලබා දුන්නත් උණ අඩු නොවේ නම් වෛද්‍යවරයාගේ උපදෙස් මත පමණක් වෙනත් ඖෂධයක් ලබාදිය හැකිය. එහෙත් ඒ ලබා දිය හැක්කේ ඩෙංගු වැනි රෝගයක් නොවේ නම් පමණි. උණ බැස්සවීම සඳහා අධෝ මාර්ගයෙන් ඇතුළු කරන ඖෂධ (සපොසිටර්ස්) භාවිතය ද වෛද්‍ය උපදෙස් මත පමණක් සිදු කළ යුතුය. ඇතැම් විට එමඟින් ද සිරුරේ අභ්‍යන්තර රුධිර වහනය වීම සිදු විය හැකි බැවිනි.නිතර නිතර ප්‍රතිජීවක ඖෂධ ලබා දුන් විට ශරීරය ඒවාට හුරු වෙයි. එවිට බැක්ටීරියා විනාශ කිරීම සඳහා තවදුරටත් ලබා දීමට ප්‍රතිජීවක ඖෂධයක් නැති වීමට ඉඩ තිබේ. උණ රෝග බොහොමයක් ඇති වන්නේ වෛරස හේතුකොට ගෙනය. සාමාන්‍ය උණකදී පවා ප්‍රතිජීවක ඖෂධ ලබාදෙන මෙන් වෛද්‍යවරුන්ගෙන් ඉල්ලා සිටීමට ඇතැම් රෝගීහු පුරුදුව සිටිති.“එක බේතෙන්ම හොඳ වෙන්න බෙහෙත්” ලබාදීම මෙන්ම එසේ ඉල්ලීම ද සුදුසු නොවේ. ප්‍රතිජීවක ඖෂධය ලබා දිය යුත්තේ එම රෝගය බැක්ටීරියා ආසාදනයකින් පමණක් ඇතිවූවක් නම් පමණකි.භූමිතෙල් පෙවුණු විට වමනය කිරීමේදී පෙනහලුවලට යාමෙන් විවිධ සංකූලතා ඇතිවිය හැකි හෙයින් භූමිතෙල් පෙවුණු විට බලෙන් වමනය කරන්නට සැලැස්වීම නොකළ යුතුය.රෝගියා වමනය කරනවා නම් ඇලයට හරවා ඉක්මනින්ම රෝහල වෙත ගෙන යා යුතුය. ඕනෑම වසක් විසක් ශරීරගත වුවහොත් නිවසේදී ප්‍රථමාධාර කරනවාට වඩා හොඳම පිළියම රෝගියා හැකි ඉක්මනින් රෝහල වෙත ගෙන යාමයි.පත්තෑයන්, දලඹුවන්, කැරපොත්තන් වැනි කෘමින් නොදැනුවත් කමින් කුඩා දරුවෝ කටෙහි දමා ගනිති. එවැනි සතුන් ශරීරගත වීම ද හානිකරය. වයස අවුරුදු 1 සිට 5 දක්වා පමණ කුඩා දරුවන් කෙරෙහි හොඳ අවධානයෙන් සිටීමෙන් එවැනි අනතුරු වළක්වා ගත හැකිය. එවැනි වසක් ශරීරගත වූ විට ද ගෙදරදී අත් බෙහෙත් නොකර දරුවා රෝහල වෙත ගෙන යාම වඩා සුදුසුය.මැජික් බෝලපසුගිය සමයේ වෙළෙඳපොළෙහි බහුලව අලෙවි කරන ලද “මැජික් බෝල” නම් සිලිකා ජෙල් රසායනය අඩංගු බෝල වර්ගය ගිලීමෙන් කුඩා ළමයි විස වීම්වලට ගොදුරු වූහ. එම බෝල කෑමෙන් සිරුර ඉදිමීම, වමනය යෑම, බඩ බුරුලට යෑම හා ආහාර අරුචිය වැනි රෝග ලක්ෂණ පහළ වේ. මෙවැනි අවස්ථාවලදී ද හැකි ඉක්මනින් රෝගියා රෝහල වෙත ගෙන යා යුතුය. මෙවැනි අනතුරු වළක්වා ගැනීම සඳහා කළ යුතු හොඳම පිළියම කුඩා දරුවන් කෙරෙන් මෙවැනි හානිකර ද්‍රව්‍ය ඉවත්කොට තැබීමයි. කොළඹ රිජ්වේ ආර්යා ළමා රෝහලේළමා රෝග පිළිබඳ විශේෂඥ වෛද්‍යදීපාල් පෙරේරා“විස වීම් වැළැක්වීම” පිළිබඳ කොළඹ සෞඛ්‍ය අධ්‍යාපන කාර්යාංශයේදී පවත්වන ලද දේශනය ඇසුරිනි.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=am1106052</link>
    <topic>පොත් කියෙව්වාට පරිගණකයේ වැඩ කළාට</topic>
    <author>ගාමිණී සුසන්ත</author>
    <content>පොත් කියෙව්වාට පරිගණකයේ වැඩ කළාටබොහෝ දෙනකුට බලපාන ඇස පිළිබඳ ගැටලු කීපයක් සහ ඇසට සිදුවන අනතුරු මෙන් ම එවැනි අනතුරකදී ක්‍රියා කළ යුතු අන්දම පිළිබඳව අද සාකච්ඡා කරමු.බොහෝ දෙනෙක් තුළ ඇති වැරදි මතයක් වන්නේ පොත් කියවීම පරිගණකයක වැඩ කිරීම වැනි ක්‍රියාවක දීර්ඝ වේලාවක් නිරත වීම නුසුදුසු බව ය. එය වැරදි සහගත මතයකි. ඇස ඇරගෙන සිටින සෑම අවස්ථාවකම ඇස ක්‍රියාත්මකවේ. ඇස තුළට ආලෝකය ගමන් කරන සෑම විටම ඇස ක්‍රියාත්මකවේ. එසේ ඇස ක්‍රියාත්මකවීමේ දී ඇස දුර්වල වන්නේ නැත.වඩාත් වැදගත් වන්නේ පැය භාගයක් පමණ එක දිගට පොතක් කියවා විනාඩි කීපයක් පොතෙන් දෑස ඉවතට ගෙන දුරින් තිබෙන වෙනත් වස්තුවක් දෙස බලා සිටීමය. ඒ; ළඟින් තිබෙන වස්තුවක් දෙස එක එල්ලේ බොහෝ වෙලාවක් බලාගන සිටීම දුර පෙනීම අඩුවීමට (අවිදුර දෘෂ්ටි තත්ත්වයට) හේතු විය හැකි නිසා ය.රූපවාහිනිය දීර්ඝ වේලාවක් නැරඹීම ඊට උදාහරණයකි. අපගේ දෑසට විවිධාකාරයෙන් අනතුරු සිදුවිය හැකි ය. එසේ අනතුරු සිදුවිය හැකි එක් ක්‍රමයක් වන්නේ බාහිර ද්‍රව්‍යයක් ඇසට ඇතුළු වීම ය. එම බාහිර ද්‍රව්‍ය වැලි කැටයක් වෙනත් රොඩු කැබැල්ලක් හෝ යකඩ කැබැල්ලක් හෝ විය හැකි ය. එසේ ඇස් වලට හානි වූ පුද්ගලයන් සායන වලට බහුලව පැමිණේ.අද බොහෝ දෙනකුගේ දෑස්වලට හානි විය හැකි තවත් ක්‍රමයක් වන්නේ තණ කොළ කපන යන්ත්‍ර නිසා එක්වන අපද්‍රව්‍යයන් ය. තණ කොළ කපන යන්ත්‍රයකින් තණ කොළ කපන විට එහි තලය වේගයෙන් කර කැවෙන නිසා තණ කොළ කැබලි මෙන් ම ගල් කැට ආදිය වේගයෙන් ඇසෙහි වැදීමේ හැකියාව ඇත.එය ඇස සම්පූර්ණයෙන් ම අන්ධ වීමට වුව ද හේතුවක් විය හැකි ය. තණ කොළ කැපීමේදී ඒ සඳහා ගැලපෙන දෑස් ආවරණයක් පැලදිය යුතු වන්නේ ඒ නිසා ය. යන්ත්‍රයකින් තණ කොළ කපන විට අනතුරක් සිදුවිය හැක්කේ යන්ත්‍රය ක්‍රියා කරවන පුද්ගලයාට පමණක් නොවේ. ඒ දෙස බලා සිටින අයකුට වුව ද ලෙහෙසින්යෙන් ම අනතුරක් සිදුවිය හැකි ය.ඇසට අනතුරු සිදුවන තවත් ක්‍රමයක් වන්නේ ඇතැම් ආලෝක කිරණ ඇස මත පතිත වීම ය. උදාහරණයක් ලෙස මැණික් ගල් ඔප දමන ලේසර් යන්ත්‍රය හැඳින්විය හැකි ය. එම යන්ත්‍රයෙන් නිකුත් වන ලේසර් කිරණ දීර්ඝ කාලයක් ඇසට වැදීම නිසා ඇසේ පෙනීම සම්පූර්ණයෙන් ම නැතිවී යා හැකි ය. එබැවින් එවැනි යන්ත්‍ර භාවිතා කරන්නන් එම රැකියාව කිරීමේදී පැලදිය යුතු ඇස් ආවරණ පැලදීම අනිවාර්යවේ. එලෙස ඇසට සිදුවන හානි නැවත යතා තත්ත්වයට පත් කිරීම බොහෝ දුෂ්කර ය.පිළිස්සීම මගින් ද ඇසට අනතුරු සිදුවිය හැකි ය. හුමාලයෙන්, රත් වූ තෙල් මගින් හෝ රසායනික ද්‍රව්‍ය මගින් ඇස පිළිස්සිය හැකි ය. මෙහිදී භයානකම අනතුරු සිදුවන්නේ රසායනික ද්‍රව්‍ය නිසා ඇස පිළිස්සීමය. මෙවැනි ද්‍රව්‍යයක් ඇසට ඇතුළු වූ විට වහාම කළ යුතු ප්‍රතිකර්මය වන්නේ පිරිසිදු ජලයෙන් ඇස හොඳින් සේදිය යුතු ය. විශාල අනතුරකින් ඇස බේරා ගැනීමට එම සේදීම වුව ද ප්‍රමාණවත් විය හැකි ය.ගල් කැබැල්ලක්, යකඩ කැබැල්ලක් හෝ වෙනත් බාහිර ද්‍රව්‍යයක් ඇසට හානියක් සිදුවූ විට කිසිදු අත් බෙහෙතක් කිරීම සුදුසු නැත. එහිදී කළ යුත්තේ වහා අක්ෂි වෛද්‍යවරයකු හමුවීම ය.සීදූව විජය කුමාරතුංග රෝහලේඅක්ෂි ශල්‍ය විශේෂඥ වෛද්‍යෂමින්ත අමරතුංගගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=am1106053</link>
    <topic>ඇසින් නිතර කඳුළු ගැලීම වයසට ගියාම ඇතිවන ගැටලුවක්</topic>
    <author/>
    <content>ඇසින් නිතර කඳුළු ගැලීම වයසට ගියාම ඇතිවන ගැටලුවක්එක් ඇසකින් හෝ ඇස් දෙකෙන්ම නිතර නිතර කඳුළු ගැලීම අපේ වැඩිහිටියන් මුහුණපාන තරමක ගැටලුවක් බවට පත් වී ඇත. මෙම තත්ත්වය බොහෝ විට ඇති වන්නේ වයස්ගත උදවියටය. එයට හේතු වන්නේ ඇසේ තිබෙන කඳුළු ස්ථරයේ සංයුතියේ වෙනස්වීම් සහ කඳුළු වෑහෙන ප්‍රමාණයේ ඇති වෙනස්වීම්ය. කඳුළු ස්ථරය අපගේ ඇසේ තිබෙන වැදගත් කොටසකි. එහි සංයුතිය ඉතා නිවැරැදි ආකාරයෙන් පැවතීම නිරෝගී ඇසක පැවැත්මට සහ නිවැරැදි පෙනීමට අතිශය ප්‍රයෝජනවත්ය.එම සංයුතියේ යම් යම් වෙනස්වීම් සිදුවූ විට මොළයෙන් ලැබෙන සංඥා මත කඳුළු වැඩියෙන් නිපද වේ. ඇතැම් විටෙක දැවිල්ලක් ද ඇති වේ. එසේම කඳුළු සමඟ යම් යම් අපද්‍රව්‍ය මිශ්‍ර වී කබ ඇති වේ.ඇසෙන් නිතර නිතර කඳුළු ගැලීමට හේතු වන තවත් කරුණක් ඇත. ඒ; ඇස තුළ වැඩිපුර තිබෙන කඳුළු නාසයට ගලන නාලය අවහිර වීමය. ඇසේ නිපදවෙන වැඩිපුර කඳුළු ප්‍රමාණය ගලා යන්නේ එම නාළයෙනි. එම නාළය අවහිර වීමට ප්‍රධාන වශයෙන්ම හේතු වන්නේ වයස්ගත වීමය. අක්ෂි රෝගයකදී අප ඇසට ඖෂධයක් දැමූ විට කටෙන් තිත්ත රසයක් දැනෙන්නේ ඇස සහ නාසය ඉහත කී නාලයෙන් සම්බන්ධ වී තිබීම නිසාය. (නාසය සහ කට ද සෘජුවම සම්බන්ධ වේ.) ඇස සහ නාසය සම්බන්ධ කෙරෙන එම නාළය සුළුවෙන් අවහිර වී ඇත්නම් ඖෂධීය ප්‍රතිකාර මඟින් එම තත්ත්වය සුවපත් කර ගත හැකිය. එම අවහිරතාව ඉතා දැඩි නම් ශල්‍යකර්මයක් මඟින් එම අවහිරතාව ඉවත් කළ යුතු ය.අසාමාන්‍ය ලෙස කඳුළු ගැලීම තරුණ උදවියගේ ඇස් තුළ ඇතිවන්නේ ඉතා කලාතුරකිනි. එහෙත් දැන් දැන් එම තත්ත්වයේ වර්ධනයක් දැකගත හැකිය. එම තත්ත්වයට ප්‍රධානම හේතුවක් ලෙස පරිගණක යන්ත්‍ර භාවිතය සහ වායුසමනය කළ කාමරවල වැඩි වේලාවක් ගත කිරීම හඳුනාගෙන ඇත.බොහෝ විට පරිගණක යන්ත්‍ර භාවිත කරන්නේ වායුසමන කළ කාමරවලය. වායු සමනය කළ කාමරයක ඇති ජලවාෂ්ප ප්‍රමාණය ඉතා වැඩිය. එවැනි කාමරයක වැඩි වේලාවක් ගත කිරීම නිසා ඇස්වල කඳුළුවල ජලවාෂ්ප ප්‍රමාණය වැඩි වීමට ද හේතු වේ. එහි අවසන් ප්‍රතිඵලය වන්නේ මොළයෙන් නිකුත් කෙරෙන සංඥා අනුව ඇස තුළ කඳුළු වැඩියෙන් නිපදීමය. එසේම පරිගණක යන්ත්‍ර භාවිත කරන විට පරිගණක තිරය වෙත වැඩි අවධානයක් යොමු කරන නිසා ඇසි පිල්ලම් ගසන වාර ගණන නොදැනුවත්වම අඩු වේ. එවිට වැඩි වේලාවක් ඇස විවර වී පවතී. එවිට ඇස වියළි ස්වභාවයකට පත් වේ. මෙහි ප්‍රතිඵලය වන්නේ ද ඇසෙන් කඳුළු ගැලීමය. ඒ රෝගී තත්ත්වයන් නො වේ. අසාමාන්‍ය ලෙස කඳුළු ගැලීමට හේතුව එම කරුණ නම් ඒ සඳහා හේතු වන සාධකය ඉවත් කිරීමෙන් අනවශ්‍ය ලෙස කඳුළු ගැලීමේ තත්ත්වයෙන් මිදිය හැකිය.මෙහිදී සඳහන් කළ යුතු වැදගත් කරුණක් ඇත. එනම් අනවශ්‍ය ලෙස කඳුළු ගැලීමට ඉහත කී නාළයේ අවහිරතාව, කඳුළු ස්ථරයේ සංයුතියේ වෙනස් වීම වැනි හේතු මෙන්ම ඉතා සරල හේතු ද මුල් විය හැකි බවය. වඩාත් සුදුසු වන්නේ කලබල නොවී වෛද්‍යවරයකු හමුවීමය.දිවා කාලයේදී තද අව්වේ ගමන් කිරීමට සිදුවීම බොහෝ දෙනෙක් මුහුණදෙන ගැටලුවකි. තද අව් රශ්මියට ඇස් නිරාවරණය වීම ඇස් ඉක්මනින් දුර්වල වීමට ප්‍රධාන හේතුවකි. මෙහිදී සිදුවන්නේ සූර්ය කිරණවල ඇති පාරජම්බුල කිරණ මඟින් ඇස විනාශ වීමය. වයස්ගත වන විට ඇතිවන අක්ෂි ආබාධ රැසකටම එම තත්ත්වය හේතු වන බව හෙළි වී ඇත. සුදුසුම ප්‍රතිකර්මය වන්නේ තද අව්වේ ගමන් කරන විට අව් කන්නාඩියක් පැලඳීමය. එහෙත් අව් කන්නාඩියක් ඉතා පරිස්සමින් තෝරා ගත යුතුය. ප්‍රමිතියෙන් තොර අව් කන්නාඩි මඟින් ඇස් ආරක්ෂා වීම කෙසේ වෙතත් ඇස් විනාශ වීමේ හැකියාව ඇත. ආලෝක ප්‍රමාණය පාලනය වන ගමන්ම පාරජම්බුල කිරණ කපා හැරීම ප්‍රමිතියෙන් උසස් අව් කන්නාඩියක ලක්ෂණයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=ay1106051</link>
    <topic>පොත්ගුල්ලා කියලා විහිළු කරන නිසා</topic>
    <author>සාගරිකා දිසානායක ජයසිංහ</author>
    <content>කුරුණෑගල නගරයේ සිට ගනේවත්ත පාරේ සැතැපුම් දෙකක් පමණ දුරක් ගියාම හමුවෙන කිරිඳිවැල්මඩ හන්දියෙන් බැහැල තවත් සැතැපුම් දෙකක් විතර පයින් ම ගියාම හමුවෙන පුංචි පිටිසර ගම්මානයක.් හුණුපොළ ගොඩමඩ සරු සාර කෙත් වතුවලින් යුතු හුණුපොළ ගමේ විසූ වැඩිදෙනෙක් ගොවිතැනින් ජීවත් වූ ගොවියෝ. හෙන්රි පාකර් ආණ්ඩුකාරයාගේ කාලෙදි බතලේගොඩ වැවේ ඉඳන් ගමට වතුර ලබාදෙන්න කපාපු ඇළක් ගම වටා ගලා ගියා.‘මහ ඇළ’ නමින් ගම්මුන් හැඳින්වූ ඒ ඇළෙන් ගමේ ගොවිතැන් බත්වලට වතුර ලබාගත්තා වගේ ම ගැමියන්ගේ නෑමට බීමට රෙදි සේදීමට වගේ ම පුංචි ළමයින්ගේ කෙළි සෙල්ලමටත් මහෝපකාරී වුණා.වෘත්තියෙන් ගුරුවරයකු වූ රෝලන්ඩ් ප්‍රේමරත්න මහත්තයාටත් බිරිය මැක් අමිමාටත් දාව පිරිමි දරුවන් තුන් දෙනෙක් පවුලට උපන්නා. අපේ කතා නායකයා ඒ දරු තිදෙනාගෙන් දෙවැන්නා. 1951 ජූලි මාසෙ 26 වැනිදා උපන් මේ පුතාට අම්මා තාත්තා අශෝක චන්ද්‍රසිරි ප්‍රේමරත්න කියන නම තිව්වා.අශෝක ඉපැදෙන කාලේ වෙනකොට තාත්තා ගුරු වෘත්තියෙන් අස් වෙලා. ඔවුන්ට හිමි වූ වතු පිටි කුඹුරු බලා හදා ගෙන ගෙදර හිටියා. කුමාරතුංග මුනිදාස මහත්තයා ගේ ගෝලයෙකු වූ තාත්තා සිංහල භාෂාව සාහිත්‍ය පිළිබඳ හොඳ දැනුමක් තිබූ පතපොත කෙරෙහි ලොකු ළැදියාවක් තිබූ කෙනෙක්.අශෝකට අකුරු කියෙව්වෙ හුණුපොළ විද්‍යාලෙ ලොකු මහත්තයා. හුණුපොළ විද්‍යාලෙ මුලින් ම හිටපු මුල් ගුරුතුමා අශෝකගේ සීයා. අශෝකලාගේ ගෙදර පිහිටියෙත් පාසලට බොහොම සමීපයේ. ඒ නිසාමදෝ ගම්මුන් ඔවුන්ගේ නිවෙස හැඳින්වූයේ ඉස්කෝලෙ ගෙදර කියලයි.උදේ පාන්දරම අශෝකත් මල්ලිත් ගමේ අනෙක් ළමයිනුත් අවදි වෙලා ගස් යටට දුවන්නේ වවුලන් කාලා අත හැරපු වවුල් හප ඇහිදලා කජු ඇට එකතු කර ගන්න. අඹ කඩා ගෙන කන්න. ඇති වෙනතුරු ගස් ගල් උඩ නැගිලා දුව පැනලා විනෝද වෙලා හවසට ඇළේ පැනලා දියබුං ගහලා පීනලා නාලා විනෝද වෙලා ගෙවල්වලට එන්නේ හොඳටම හති වැටුණාට පස්සෙ. ගෙදර පරිසරය පොත පතට නැඹුරු වෙලා තිබුණත් සෙල්ලමට ඇති තරම් නිදහසක් ලබා දෙන්න අම්මා තාත්තා කාරුණික වුණා.අශෝක පුංචි කාලේ පදිංචිව හිටියේ තාත්තාගේ මහ ගෙදර. තාත්තාගේ නංගිලා දෙන්නත් ගුරුවරියෝ. ඔවුන් විවාහ වෙලා පදිංචිව හිටියෙත් ඒ නිවසේමයි. විශේෂයෙන් ම කුසුමා නැන්දත් ඇගේ ස්වාමි පුරුෂයා වූ හේවා විතාරණ මාමාත් පුංචි අශෝකගේ ජීවිතයට සුබවාදී බලපෑමක් ඇති කරන්නට සමත් වුණා. හේවාවිතාරණ මාමා ගෙදරට පත්තර ගෙනාවා. ලංකාදීපය, සිළුමිණ, දිනමිණ වගේ ම ‘සිංහල බෞද්ධයා’ පත්තර ඒ අතර තිබුණා.අශෝකට අකුරු කියවන්නටත් පෙර පටන් ම නිතර ඇස ගැහුණේ නිතරම පොතක් පතක් පෙරළා ගෙන නිහඬව කියැවීමෙහි නියැළෙන හේවා විතාරණ මාමාගේ හෝ තාත්තා ගේ හෝ නැන්දා ගේ රූපයයි. පතපොත හරිහැටි කියවා දැනගන්නටත් පෙර සිටම නිතරම පොත් පත් ඇස ගැසීමත්, අතපත ගාන්නට අවස්ථාව සැලසීමත් නිසා ම අශෝකට කියැවීමේ පුරුද්දට හිත ගියේ නිරායාසයෙන්.පුංචි ම කාලේ අශෝකට නින්ද යන තුරු තුරුලේ හොවාගෙන තාත්තා කතන්දර කියාදුන් හැටිත් ඒ කතන්දරවල ඇසූ එඩිතර වීර කුමාරවරුන්, රජවරුන්, යෝධයන්, වගේ ම සුරංගනාවන් මායා කාරයන් ගැනත් අපූරු සිතුවම් පුංචි සිතේ පුරවාගෙන නින්දට ගිය ආකාරයත් ඔහුට තවමත් මතකයි.තාත්තා ගෙන් කතන්දර අසා ගැනීමෙන් ඇති වූ කුතුහලයෙන් මඩනා ලද සිතින් යුතු වූ අශෝක වැඩි වැඩියෙන් කතන්දර කියවා ගන්නට ආසාවෙන් අතට අහුවෙන හැම පොතක් ම කියවන්නට පටන් ගත්තා. කුසුම් නැන්දාත් ඔහුගේ කියවීමේ රුචිය වර්ධනය කරන්නට උදව් වුණේ පන්තියේ පළවැනියා වුණාම හැමදාම අශෝක ආසා කළ පොත් පිංචක් තෑගි දීමෙන්.පුංචි කාලේ හිතේ හැටියට කියවන්න පොත්පත් අරන් දෙන්න තරම් අශෝකගේ තාත්තාට වත්කමක් තිබුණේ නෑ. ඒත් පත්තර කියවන්න ඒ පත්තරවල තිබුණු ළමා පිටුවලට පුංචි පුංචි ලිපි රචනා ලියන්නට ඔහු අශෝකට කියා දුන්නා. දෙපෝයට පන්සලට ගොහින් සිල් ගන්නට අම්මා තාත්තා පුරුදු වෙලා හිටියා. අශෝකත් මල්ලිත් අම්මා තාත්තා එක්ක ගිහින් සිල් සමාදන් වුණා. එහෙම සිල් ගත්තු දවසට බුද්ධ පූජාවෙන් හා හීල් දානයෙන් පස්සෙ තාත්තා ලොකු හාමුදුරුවන්ගෙන් ඉල්ලාගෙන ආ ජාතක පොත හෝ සද්ධර්ම රත්නාවලිය කාටත් ඇහෙන්නට කියවනවා. අමාරු තැන් පහදා දෙමින් වරින් වර නවතමින් තාත්තා කතාව කියවන ආකාරය අසා සිටින්නට එදා ඔහු ඉතාම ආසා කළා.“අපි පුංචි කාලේ ගමට යන්න හරි හැටි පාරක් වත් තිබුණෙ නෑ. අද තමයි ගමට යන්න තාර පාරක්, බස් රථයක්, විදුලිඑළිය වගේ පහසුකම් ලැබිලා තියෙන්නෙ. එදා අපේ ගමට පත්තර කාරයා එනකොට හවස්වෙලා. බොරලු පාරේ බයිසිකලේක පත්තර පෙට්ටිය තියාගෙන පත්තර කාරයා එනකල් මම ඉරිදා දවල්ට බත්කාලා ඉස්තෝප්පුවේ පුටුවට වෙලා බලාගෙන ඉන්නවා. පත්තරේ අතට ගත්තු ගමන්ම පෙරළාගන්නේ ළමා පිටුව. ඒක සංස්කරණය කළේ සිබිල් වෙත්තසිංහ.සිබිල් නෝනාගේ චිත්‍රයකුත් එකක බොහොම රසවත් ළමා කතාවක් එහි පළවුණා. සතියේ දවසට ඉස්කෝලෙ ඇරුණු ගමන්ම ගෙදරට දුවන්නේ ‘දිනමිණ’ පත්තරේ බලන්න පතාගෙන. සඳුදට තැපෑලෙන් එන ‘සිංහල බෞද්ධයා’ පත්තරේ අන්තිම පිටුවට ඇතුළු පිටුවේ පළවූ “ළමයින්ගේ කියවීම් ශාලාව“ කියවන්නටත් ඒ පිටුවට ලිපි රචනා ලියන්නටත් තාත්තා මා උනන්දු කරවූ හැටි මට මතකයි” මහාචාර්යතුමා කියනවා.ළමා කාලෙ ඔහු කියැවූ පොත් අතරින් ටී.බී.ඉලංගරත්න මහත්තයාගේ ‘අඹ යාළුවෝ’ නවකතාව ඔහුගේ ජීවිතයට බොහොම සමීපයි. ඊට හේතුව අඹ යාළුවො කතාවට පසුබිම් වූ ආකාරයේ ගැමි පරිසරයක් තම ගමෙහි වීමත් එහි සඳහන් පරිදි ගල්කැඩීමේ කර්මාන්තය කළ ගල්පොත්තක් අශෝකගේ නිවෙසත් පාසලත් අතර තිබුණා. එම ගල්පොත්තෙහි කොනක ගල් වැඩපළක් ද තිබුණා. එහි ගල් කැඩූ බාසුන්නැහේගේ ක්‍රියාකලාපය පාසලට ගොස් එන අතරතුර හොඳින් විමර්ශනය කිරීම එදා ඔවුන්ට ලොකු විනෝදයක් වුණා.අඹ යාළුවෝ කතාවේ එන නිමල් වැනිම දිළිඳු දරුවෙක් ඒ ගල්වැඩපළට යාබද නිවෙසක හිටියා. ඔහු අශෝකගේ පන්ති සගයෙක්. අශෝක සිතින් අඹ යාළුවෝ කතාවෙහි එන සුනිල් ගේ චරිතයට ආවේශ වී ඒ දිළිඳු මිතුරාට උදව් උපකාර කරන්නට උත්සාහ කළා. පුංචි පැන්සල් කොටයක්, මකන කෑල්ලක් එහෙම නැත්නම් තරමක් පැරැණි කමිසයක් වගේ දෙයක් මිතුරාට තෑගි දීමෙන් අශෝක ලැබුවෙ ලොකු සතුටක්. අද ඒ මිතුරා හොඳ වඩු බාසුන්නැහේ කෙනෙක්.කුසුම් නැන්දා ඉගැන්නුවෙත් හුණුපොළ විද්‍යාලෙම නිසා නිසි වයසට එන්නටත් පෙර සිටන්ම නැන්දාගේ අතැඟිල්ලේ එල්ලිලා අශෝක පාසල් ගියා. ඔහු හොඳටම දක්ෂ සිංහල භාෂාවට. ඒ වගේම ගණිතයට. ක්‍රීඩාවලට, නැටුම් ගැයුම්වලට ඔහු ඒ හැටි කැමැත්තක් දැක්වූයේ නෑ.පහේ ශිෂ්‍යත්වයට පාසලෙන් පස්සෙ පන්ති තියලා ගුරුවරුන් ඉගැන්නුවේ නොමිලේමයි. හතරේ පන්තියේදී අශෝකගේ පන්තිභාර ගුරුවරයාව සිටි සුමන ඒකනායක ගුරුතුමා ඔහුගේ කියවීමේ රුචිය හඳුනාගෙන හිටියා. කියවීමේ පුරුද්ද නිසාම අනෙක් ළමුන්ට වඩා හොඳට රචනා ලියන්න අශෝක සමත් වුණා. වරක් ඔහු හොඳ රචනාවක් ලිව්වාම ඒකනායක ගුරුතුමා ලිහිණි පොතක් තෑගිකළා. පුස්කින්ගේ කෘතියක පරිවර්තනයක් වූ ‘කපිතාන් ගේ දියණිය’ ඒ පොතයි.අශෝක තුනේ හතරේ පන්තිවල ඉගෙනගන්නා කාලේ ඔහුගේ බාප්පා හුණුපොළ පාසලේ විදුහල්පති ධූරයට පත්වෙලා ආවා. බාප්පගේ දරුවො හත් දෙනෙක් හිටියා. ඒ දරුවොත් එක්කම බාප්පා ඉස්කෝලෙ ගුරු නිවාසෙ පදිංචි වුණා. බාප්පලා ගුරු නිවාසෙ පදිංචි වුණාට පස්සෙ අශෝක ඉස්කෝලෙ ඇරිලා ගෙදර යන්නේ කෑමට විතරයි. කාපු හැටියෙම ආපහු ඉස්කෝලෙට දුවනවා. බාප්පාගෙ දුවක වූ පද්මිණී අක්කා කුරුණෑගල පාසලක නේවාසිකව සිට ඉගෙනීම ලැබුවා. ඈ සති අන්තෙ ගෙදර ආවෙ පුස්තකාලෙන් පොතක් දෙකක් අරගෙන. මේ පොත් ඈ අශෝකටත් දුන්නා.අනෙක් අයියලා මල්ලිලා දවස පුරා සෙල්ලම් කරද්දි අශෝක පැත්තකට වෙලා පොතක් කියෙව්වා. ‘පොත් ගුල්ලා’ වගේ පොත්ම කියවන්නෙ නැතුව සෙල්ලමට එන්නැයි නංගිලා මල්ලිලා ගෙන් බේරෙන්න බැරි වෙන නිසා අශෝක බොහෝවිට පොත් කියවන්නෙ හැංගිලා. සතියෙ දවසට පාසලේ ළමයින්ට බොන්න ළිඳෙන් වතුර ඇදලා පුරවන ටැංකියක් පාසල් වත්තෙ තිබුණා. සති අන්තෙදි මේ ටැංකිය හිස්. අශෝක බොහෝ විට මේ ටැංකිය ඇතුළට බැහැලා පොත් කියවනවා.මතක ඇති කාලෙක හුණුපොළ විද්‍යාලෙන් ළමයෙක් ශිෂ්‍යත්වෙ සමත් වෙලා නෑ. ඒ වාර්තාව බිඳිමින් අශෝක ශිෂ්‍යත්වෙ සමත් වුණා. තාත්තා ඔහු ඇතුළු කළා ඉබ්බාගමුව මධ්‍ය මහා විද්‍යාලෙට. ගෙදර නිදහස් පරිසරයෙන් ඈත් වෙලා බෝඩිමක නතර වෙන්නට සිදුවීම පුංචි අශෝකගේ සිතට විශාල වදයක් වුණා. සාමයෙන් පිරුණු හුදෙකලා ජීවිතයකට රුචි කළ අශෝකට නේවාසිකාගාර ජීවිතේ නම් කොහොමටවත් හිතට ඇල්ලුවෙ නෑ.ඔහු පාසලින් අස්කර ගන්න කියලා දෙමව්පියන්ට කීවත් ඊට ඔවුන් ඇහුම්කන් දුන්නේ නෑ. අශෝකට වගේ ම නේවාසිකාගාර ජීවිතේ එපා වුණු තවත් මිතුරකුත් එක්ක කතා වෙලා ඔහු නේවාසිකාගාරෙන් පැනලා යන්න තීරණය කළා. ‘මඩොල්දූව‘ පොතේ එන ජින්නායි - උපාලියි වගේ පැනලා ගිහින් කොහේ හරි ඈතක හේනක් කොටාගෙන ජීවත්වෙමු කියලායි ඔවුන් කතා වුණේ. ඒත් කාටත් හොරෙන් නේවාසිකාගාරෙන් ඇඳුම් ටික අරගන්න ගියාට ඔවුන් කෝකියාගේ අතටම අහුවුණා. ගෙවල්වලටත් කිව්වා. අවවාද මිස දඬුවම් නෑ.එවර පාසල් නිවාඩුවට ගෙදර ආ පසු “ආයෙත් ඒ ඉස්කෝලෙට යන්න බෑ” කියලා අශෝක එක එල්ලේ ම කියා සිටියා. ඒ ගමන තාත්තා කල්පනා කරලා බලලා මරදානේ මාලිගාකන්ද පිරිවෙනේ කෘත්‍යාධිකාරි කහවේ දේවරක්ඛිත හිමියන් යටතේ අශෝක මාලිගාකන්දේ විද්‍යොදය පිරිවෙනට ඇතුළු කළා. එතැන් පටන් අශෝකගේ අධ්‍යාපන මාර්ගය වෙනස් වුණා. 1964 පටන් ඔහු විද්‍යොදය පිරිවෙනේ ධර්ම විනය හා ශබ්ද ශාස්ත්‍ර යන අංශ දෙකෙන් ඉගෙනීම ඇරැඹුවා.සිංහල පාලි සංස්කෘත වගේ ම දහම් දැනුමත් ලබා ගත්තා. පුංචි කාලෙ පටන් ඇබ්බැහි වූ කියවීමට තවත් හොඳ අවස්ථාවක් උදා වුණා. එතෙක් කල් සිංහල පොත්පත් කියවමින් සිටි අශෝකට ඉංග්‍රීසි ඉගෙන ගන්න හිතුණේ ඉංග්‍රීසියෙන් ලියැවුණු පොත්පත් කියවන්නට ඇති වූ ආසාව නිසාමයි. ඔහු පිරිවෙනේ පන්තිවලට යන අතරමග ලොකු හාමුදුරුවන්ට හොරෙන් ඉංග්‍රීසි පන්තියකට ගියා.ඒ කාලෙ පිරිවෙනේ අශෝකගේ කාමර සඟයාව සිටි විජයවර්ධන මහත්තයා ගුණසේන සමාගමේ සේවය කළා. එතෙක් ඩීමන් ආනන්දගේ රහස් පරීක්ෂක කතා සහ කේ.ඒ. ලයනල් පෙරේරා මහත්තයාගේ හොල්මන් කතා කියවන්නට හුරු වෙලා හිටපු අශෝකගේ රසය වෙනත් ඉසව්වකට යොමු කරන්න විජයවර්ධන මහත්තයා උදව් කළේ හොඳ උසස් පොත් ගෙනත් දීමෙන්. ඒ කාලෙ ලොකු හාමුදුරුවන් ගමට වැඩියාම විජයවර්ධන මහත්තයාත් එක්ක එකතු වෙලා ගුවන් විදුලියේ ‘ඉරිදා සංග්‍රහය’ ‘මධුවන්ති’ වැනි වැඩසටහන් අහනවා. මේ වැඩසටහන්වලින් අශෝකගේ සාහිත්‍ය රසය වඩාත් පොහොසත් වුණා.ඒ කාලෙ පිරිවෙනේ ඉගෙන ගත්තු පල්ලේගම හේමරතන, මුවඇටගම ආනන්ද වගේ තරුණ හාමුදුරුවරුන් ඒ කාලෙ කවි, සින්දු ලියනවා. මේ සින්දු කවි රසවිඳින්න ඒ ගැන අදහස් හුවමාරු කරගන්න අශෝකත් එකතු වෙනවා. අතට කීයක් හරි ලැබුණු ගමන් ම ඔහු කළේ පොතක් ගන්න එක. මිල අධික තමා කැමති හොඳ පොත් ගන්න සල්ලි නැති නිසා ඔහු ගත්තේ ඒ කාලෙ ශත 95 කට ගන්නට හැකි වූ ඩීමන් ආනන්දගෙ පොතක්. ලයනල් පෙරේරා ගේ පොතක් වගේ දෙයක්. ඒ කාලෙ ඒ පොත් උසස් රසයක් නොදුන් හරසුන් නිර්මාණ බවට විවේචන එල්ල වුණත් අශෝකගේ කියවීමේ රුචිය වඩන්නටත් ලිවීමට පෙලැඹවීමටත් හේතු වුණේ ඒ පොත් කියැවීම කියලයි මහාචාර්යතුමා අද කියන්නේ.ඔහුගේ කියවීමේ ඇබ්බැහිය කොයි තරම් ද කියනවා නම් පිරිවෙන් පුස්තකාලේ පොත් කියවලා ඉවර කරලා මහජන පුස්තකාලෙට බැඳුණා. මාලිගාකන්දෙ ඉදලා ටවුන්හෝල් එක ළඟට එන්න බස් ගාස්තුව ශත දහයක්. ඒ ශත දහයත් ලොකු ගාණක්. ඒ ගාණ ඉතිරි කරගෙන අශෝක බොහෝ වෙලාවට පුස්තකාලෙට ආවෙ ගියේ පයින්. ඒ කාලෙ ඔහුගේ පෞද්ගලික අවශ්‍යතා සීමා කරමින් ඔහු පොත්පත් මිලදී ගත්තා. කොටින් ම ඒ කාලෙ ඔහුගෙ දෙපයට රබර් සෙරෙප්පු දෙකක්වත් මිලදී ගත්තේ නෑ. ඒ සල්ලිත් වියදම් කළේ පොත්පත් ගන්න.1967 සාහිත්‍ය උත්සවේ කොළඹදී පැවැත්වුණා. ඒ උත්සවේදී ‘කටවහර සහ ගත් වහරෙහි’ වෙනස යන මැයෙන් මහාචාර්ය ජේ.බී. දිසානායක මහත්තයා කළ කතාව අහපු අශෝකට කවදා හරි විශ්ව විද්‍යාලෙට ගිහින් ‘වාග් විද්‍යාව‘ ඉගෙනගන්න ඕනෑය කියලා හිතුණා. 1972 දී උසස් පෙළ සමත්වෙලා කැලණිය විශ්වවිද්‍යාලෙට ඇතුළුවුණු ඔහුට හිතූ හැටියටම මහාචාර්ය ජේ.බී. දිසානායක, මහාචාර්ය කරුණාතිලක සහ මහාචාර්ය කැකුලාවල යන ගුරුවරුන් වෙතින් වාග් විද්‍යාව පුළුල් ලෙස ඉගන ගන්නට අවස්ථාව උදා වුණා.1977 දී අශෝක වාග් විද්‍යා විශේෂවේදී උපාධිය ප්‍රථම පන්ති ගෞරව සම්මානයක් සහිතව සමත් වුණා. 1977 සිට 1979 වන තුරු සඳලංකාවේ ශාස්ත්‍රෝදය පිරිවෙනේ ඉගැන්වූ අශෝකට 1979 දී කැලණිය විශ්ව විද්‍යාලයේ වාග් විද්‍යා අංශයේ සහකාර කතිකාචාර්ය තනතුරක් හිමි වුණා. 1981 දී පොදු රාජ්‍ය මණ්ඩලයෙන් ෆුල්බ්‍රයිට් ශිෂ්‍යත්වයක් ලබා ලන්ඩන් විශ්ව විද්‍යාලයට ඇතුළත් වූ අශෝක එහි පෙරදිග හා අප්‍රිකානු අධ්‍යයන කේන්ද්‍රයට සම්බන්ධ වී දර්ශනපති හා දර්ශන විශාරද උපාධි ලබා ගත්තා.අශෝක යුගදිවියට ඇතුළත් වුණේ 1982 දී බාලේ පටන් හොඳින් දැන හැඳින සිටි ඔහුගේ නෑනණ්ඩිය වූ වැල්ලව ස්වර්ණා අතපත්තු මෙණෙවිය හා සමඟ. ඔවුන්ගේ එකම පුතා ඕෂධී ලාලචන්ද්‍ර 1989 දී පවුලට එක්වුණා. ඕෂදී දැන් කොළඹ විශ්ව විද්‍යාලයේ ශාස්ත්‍ර පීඨයේ දෙවන වසරෙහි අධ්‍යාපනය ලබනවා.1988 දී ලංකාවට පැමිණි ඔහු කැලණිය විශ්ව විද්‍යාලයේ වාග් විද්‍යා අංශයේ ආචාර්යවරයකු ලෙස සේවය ඇරැඹුවා. දෙවරක්ම එහි අංශාධිපතිවරයා ලෙස කටයුතු කළ ඔහු වසර 2010 දී එහි මහාචාර්ය තනතුරට පත් වුණා. සිසුන්ට අධ්‍යාපනය ලබා දීමට ප්‍රථමස්ථානය දී ඇති මහාචාර්යතුමා ඉඳහිට පුවත්පතකට සඟරාවකට ලිපි ලේඛන සපයනවා.සාගරිකා දිසානායක ජයසිංහඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=ay1106052</link>
    <topic>යුද්දෙ ඉවරයි දැන් සරුසාරයි</topic>
    <author>නිහාල් පී. අබේසිංහ</author>
    <content>සිවනේෂන් ත්‍යාගරාජා ත්‍රිකුණාමලයේ කින්නියා හි පදිංචි ලොරි හිමියෙකි. ඔහු වැඩිපුර කරන්නේ නැගෙනහිර ධීවරයන්ගේ මාළු පෙට්ටි ත්‍රිකුණාමලයට ප්‍රවාහනය කිරීමයි.ත්‍රිකුණාමලයට කිලෝ මීටර් 16 යි තියෙන්නේ... ඒත් ඉස්සර ත්‍රිකුණාමලයට අපිට යන්න වුණේ කොඩ්ඩියාර් බොක්ක හරහා පාලම් පාරුවෙන්. ඒකේ ලොකු ලොරි යන්න බැහැ. ඒ නිසා අපි කිලෝමීටර් 40 ක් ගෙවල තඹලගමුව හරහා ත්‍රිකුණාමලයට යනවා.”ඒත් අලුතින් ඉදිවුණු කින්නියා පාලම නිසා දැන් අපට ලෙහෙසියෙන් ත්‍රිකුණාමලයට යන්න පුළුවන්.මේ පසුගිය වසර දෙක ඇතුළත නැගෙනහිර හා උතුරු පළාත්වල සිදුවූ සංවර්ධනයට එක් උදාහරණයකි.පසුගිය වසර දෙක ඇතුළත රණවිරු විජයග්‍රහණයෙන් පසුව උතුරු නැගෙනහිර දෙමළ මුස්ලිම් සිංහල ජනතාවට ලබාදුන් මේ සංවර්ධනාත්මක යටිතල පහසුකම් ගොන්න ශ්‍රී ලංකා ඉතිහාසයේ කිසි දිනෙක ඒ දෙපළාතට නොලැබුණු සංවර්ධනයකි.සාමය උදාවීමෙන් පසු ගෙවුණ දෙවසර තුළ උතුරු නැඟෙනහිර පළාත්වල අම්පාර, ත්‍රිකුණාමලය, මඩකළපුව, යාපනය, කිලිනොච්චි, මුලතිව්, මන්නාරම, වවුනියාව යන සියලු දිස්ත්‍රික්ක සඳහා රජය රුපියල් කෝටි 47000 ක් වැයකර සංවර්ධන වැඩ කටයුතු රැසක් ඉටුකර තිබේ.මීට අමතරව රාජ්‍ය නොවන ජගත් සංවිධාන පිටරට ආධාර සංවිධාන හා පෞද්ගලික වෙළෙඳ ආයතන ද උතුරු නැගෙනහිරට රුපියල් කෝටි 18000 ක් වැය කර ඇත.ඒ අනුව සාමය උදාවීමෙන් පසු මේ පළාත් දෙකේ සංවර්ධනයට රුපියල් කෝටි 65000 ක් වැය කිරීමට කටයුතු කර ඇත. විවිධ ව්‍යාපෘති 150000 ක් පමණ ක්‍රියාවට නංවමින් තිබේ. ප්‍රතිලාභීන් ගණන ලක්ෂ 25 කට අධිකය. විශේෂයෙන් මාර්ග පාලම්, කෘෂිකාර්මික, වාරි කර්මාන්ත, ධීවර, සෞඛ්‍ය අධ්‍යාපනික ක්ෂේත්‍රවල විශාල සංවර්ධනයක් සිදුවී තිබේ. වසර 30 ක් ඇතුළත ඒ ජනතාව නොලැබූ මානව හිමිකම් පහසුකම් යටිතල පහසුකම් දැන් ඔවුන්ට ලැබී ඇත.2005දී ජනාධිපති ධුරයට පත් මහින්ද රාජපක්ෂ ජනාධිපතිතුමා නැගෙනහිර නවෝදය ආරම්භ කළේය. එකල ජනාධිපති තුමාගේ ජ්‍යෙෂ්ඨ උපදේශක වූ වත්මන් ආර්ථික සංවර්ධන ඇමැති බැසිල් රාජපක්ෂ මහතාගේ මැදිහත්වීමෙන් නැගෙනහිර නවෝදය ක්‍රියාත්මක විය.නැගෙනහිර සංවර්ධනය යටතේ නැගෙනහිර ඉදිවූ ප්‍රධාන පාලම් පිළිබඳව මුලින්ම කථා කළ යුතුය. ඒ අරුගම්බේ පාලම, කින්නියා පාලම හා ඉරක්කණ්ඩි පාලමයි.අරුගම්බේ පාලම ඉදිවූයේ පොතුවිල් - පානම මාර්ගයේය. පාලම ඉදිකිරීමට රුපියල් කෝටි 110 ක් වැය විය. පාලමේ පාලම් කොටස් 2 කි. ප්‍රධාන කොටසේ දිග මීටර් 165 කි. අනික් කොටස මීටර් 25 කි. පළල මීටර් 10.4 කි. අම්පාර දිස්ත්‍රික්කයේ පොතුවිල් පානම ජනතාවටත් විශේෂයෙන් අරුගම්බේට යන එන දෙස් විදෙස් සංචාරකයන්ටත් මින් සෙත සැලැසේ.ලංකාවේ දිගම පාලම ද ඉදිවූයේ නැගෙනහිර පළාතේය. ඒ කින්නියා පාලමයි.මීටර් 416 ක් දිග මීටර් 10.6 ක් පළල කින්නියා පාලම ඉදිවී ඇත්තේ කින්නියා - ත්‍රිකුණාමලය ප්‍රධාන මාර්ගයේ තිබෙන කොඩ්ඩියාර් බොක්ක හරහාය. වියදම රුපියල් කෝටි 111 කි. නැගෙනහිර ඉදිකළ අනෙක් ප්‍රධාන පාලම ඉරක්කණ්ඩි පාලමයි. එය ඉදිවී ඇත්තේ ත්‍රිකුණාමලය පුල්මුඩේ මාර්ගයේය. ඒ සඳහා වියදම රුපියල් කෝටි 71.3 කි. පළල මීටර් 7 කි. දිග මීටර් 300 කි. ඒ සමඟම අම්පාරේ කෝමාරි පාලම ද දැන් ඉදිවී තිබේ. මඩකලපුවේ ද පාලම් රැසක් ඉදිවී තිබේ. මීටර් 724 ක් දිග පෙරියකුලම පාලම ද මීටර් 630 ක් දිග කොට්ටෙකල්ලාර් පාලම ද ප්‍රමුඛස්ථානයක් ගනී. ඒ සියලු පාලම්වල පළල මීටර් 7 කි.යාන්ඔය පාලම පුදවයිකට්ටු පාලම ද ඉදිකරනු ලැබීමට කටයුතු යොදා ඇත. නැගෙනහිර ජලය දෙන යාන් ඔය ව්‍යාපෘතිය ද දැන් අරඹා තිබේ. උතුරට නැගෙනහිරට සියලු සන්නිවේදනය පහසුකම් ලබාදෙන කෝකිලායි කුලුන 6 වැනිදා විවෘත වීමට නියමිතය.නැගෙනහිර පළාතේ ඉදිවන මහා පරිමාණ ව්‍යාපෘති රැසකි. ඉන් විශාලම ව්‍යාපෘතිය සාම්පූර් ගල් අඟුරු බලාගාරයයි. ඉන් මෙගා වොට් 300 ක විදුලි බලයක් නිපදවීමට නියමිතය. නැගෙනහිරට ඌවට උතුරට ඒ මඟින් නොඅඩුව ජලිය ලැබේ. අඩු වෝල්ටියතාවට පිළියම් ලැබේ. වියදම රුපියල් කෝටි 2500 කට අධිකය.නැගෙනහිරට මහින්ද චින්තනය යටතේ දැනට ලැබී ඇති ලොකුම ව්‍යාපෘතිය රඹකැන් ඔය බහුකාර්ය යෝජනා ක්‍රමයයි. රුපියල් කෝටි 250 කින් ක්‍රියාත්මක මේ ව්‍යාපෘතිය මඟින් නැගෙනහිර පළාතේ අම්පාර දිස්ත්‍රික්කයේ කෘෂිකාර්මික හා පානීය ජල හිඟයට පිළියම් ලැබේ. පුද්ගලයන් ලක්ෂයකට පමණ සෙත සැලැසේ.ඒ සමඟම අම්පාරේ ඔළුවිල් වරාය ද මුළු නැගෙනහිරටම සෙත සැලැසෙන ව්‍යාපෘතියකි.රු. කෝටි 850 කින් ඉදිවෙන මේ වරායට ටොන් 16000 නැව් පවා ඇතුළු කිරීමට සුදුසු පරිදි ඉදිකරනු ලැබේ. මීට අමතරව මෙහි ධීවර වරායක් ද ඉදිකරනු ලැබේ. ඉන් ධීවර යාත්‍රා 2000 ක් පමණ නැංගුරම් ලෑමට අවස්ථාව ලැබෙනු ඇතැයි වරාය අධිකාරිය කියයි.මීට අමතරව අම්පාරේ පසුගිය කාලයේදී නිවාස 37929 ක් ඉදිවී තිබේ.නැගෙනහිර පළාතේ මාර්ග සංවර්ධනයේ විප්ලවීය ප්‍රගතියක් පසුගිය වසර දෙක ඇතුළත සිදුවිය. අලුතින් කාපට් යොදා ඉදිකළ මාර්ග කිලෝමීටර් ගණන 1500 කට ආසන්නය.මින් ප්‍රධානම තැන ගන්නේ සියඹලාණ්ඩුව පොතුවිල් අක්කරේපත්තු මාර්ගයයි. එහි දුර ප්‍රමාණය කිලෝමීටර් 78 කි. පළල මීටර් 8.2 කි. මාර්ගය ඉදිකිරීමට වියදම රුපියල් කෝටි 349 කි. මීට අමතරව පොතුවිල් පානම මාර්ගය ද දැන් ඉදිකර අවසන්ය. වියදම කෝටි 70 කි.මීට අමතරව සියඹලාණ්ඩුව දමන අම්පාර මාර්ගය ද කාපට් අතුරා ඉදිකර ඇත. එහි දුර ප්‍රමාණය කිලෝ මීටර් 28 කි. මුළු වියදම රුපියල් කෝටි 300 කි.මඩකළපුව ත්‍රිකුණාමලය මාර්ගය ද එහි ප්‍රධාන පාලම් ඇතුළුව දැන් ඉදිකර තිබේ. මුළු දුර කිලෝමීටර් 96 කි. පළල මීටර් 10 කි. සම්පූර්ණ වියදම රුපියල් කෝටි 1040 කි.ත්‍රිකුණාමලය - පුල්මුඩේ (කිලෝමීටර් 55), බෝගහවැව - පුල්මුඩේ (කිලෝමීටර් 15), හබරණ - ත්‍රිකුණාමලය (කි. මි. 90) අම්පාර - කාරතිව් (කි. මි. 20), ජයන්තිපුර - ත්‍රිකෝණමඩු (කිලෝමීටර් 70 යි), අල්ල - කන්තලේ (කි. මී. 41), කාරතිව් - මඩකළපුව (කි. මි. 63), අම්බලන්තුරේ - විරමුණේ (කි. මි. 26.7), කල්මුණේ - වරලාකඩේයි අක්කරපත්තු - සංගමම් (කිලෝ මීටර් 8.2), පානම - කුඹුක්කන, තම්පලාගම - කින්නියා (කි. මි. 6.6), වාලච්චේන - තවලාඩි යන නැගෙනහිර පළාතේ ප්‍රධාන මාර්ග ද කාපට් අතුරා පුළුල් කර ප්‍රතිසංස්කරණය කිරීමට පියවර ගෙන තිබේ.අම්පාර දිස්ත්‍රික්කයේ පමණක් සාමය උදාවීමෙන් පසු රුපියල් කෝටි 7500 ක් වැයකර සංවර්ධන ව්‍යාපෘති 51000 ක් පමණ සිදුකර තිබේ. නැගෙනහිර නවෝදය, ජාතික සවිය, ගම නැගුම, මග නැගුම විමධ්‍යගත අයවැය යටතේ මෙම ව්‍යාපෘති ක්‍රියාත්මකය.මින් වැඩිම මුදල වැයකර ඇත්තේ කෘෂිකාර්මික සංවර්ධනයටය. ඒ මුදල ;කීටි 2885 කි. ඉන් ගොවි පවුල් 34488 කට සෙත සැලසී තිබේ. ජල සම්පාදන කටයුතු සඳහා ව්‍යාපෘති 496 ක් ක්‍රියාත්මක කර තිබේ. ඒ සඳහා කෝටි 1817 ක් වැය කර ඇත. ප්‍රතිලාභ ලබන පවුල් ගණන 32400 කි.අධ්‍යාපන ක්ෂේත්‍රයේ ව්‍යාපෘති 1271 ක් අම්පාරේ ක්‍රියාත්මක විය. වියදම කෝටි 162 කි. සිසු සිසුවියන් 153890 කට මින් සෙත සැලැසී තිබේ.මීට අමතරව අම්පාරේ හෙදි රෝහලක් ඉදිකර තිබේ. වියදම රුපියල් කෝටි 31 කි.මීට අමතරව මඩකළපුව උන්නච්චි වැවෙන් පුද්ගලයන් 275000 කට පිරිසුදු ජලය දෙන ජල නළ ව්‍යාපෘතියක් ක්‍රියාත්මකය. නැගෙනහිර නවෝදය යටතේ අම්පාරට විශේෂ ව්‍යාපෘති 1215 ක් ක්‍රියාත්මක වී තිබේ. මඩකළපුවට විශේෂ ව්‍යාපෘති 1375 ක්, ත්‍රිකුණාමලයට විශේෂ ව්‍යාපෘති 1293 කි. ව්‍යාපෘති සියල්ලටම රුපියල් කෝටි 301 ක් වැය කර තිබේ.වාකරේ පාසල සංවර්ධනයට විශේෂ නියාමක ව්‍යාපෘතියක් ක්‍රියාත්මක විය. ඒ සඳහා වියදම කෝටි 30 කි. නැගෙනහිර පළාතේ සියලු පහසුකම් ඇති පාසල බවට මෙය පත්කර තිබේ. නැගෙනහිර නවෝදය යටතේ රුපියල් කෝටි 11000 ක වියදමින් නව ව්‍යාපෘති 26000 ක් ක්‍රියාත්මක කර තිබේ.අලිමංකඩ ප්‍රදේශයේ සුපිරි හෝටල් 2 ක්ද නැගෙනහිර ප්‍රදේශයේ සුපිරි හෝටල් 20 ක් පමණ ද ඇගලුම් කම්හල්, විදුලි බලාගාර හා කර්මාන්ත ශාලා කිහිපයක් ද උතුරු නැගෙනහිර ඉදිකිරීමට එතෙර මෙතෙර ආයෝජකයෝ කටයුතු කරමින් සිටිති.ඒ සමඟම උතුරු නැගෙනහිර සංවර්ධනයට රජය නව මහා පරිමාණ ව්‍යාපෘති 7 ක් ආරම්භ කර තිබේ. උතුරු නැගෙනහිර නිවාස ඉදිකිරීමේ ව්‍යාපෘතිය රුපියල් කෝටි 1692 ක වියදමින් ක්‍රියාත්මක අතර උතුරු නැගෙනහිර වෙරළ හා ප්‍රජා සංවර්ධන ව්‍යාපෘතිය රුපියල් කෝටි 400 කින් ක්‍රියාත්මක වීමට නියමිතය. ලෝක බැංකුවේ ආධාර මත රුපියල් කෝටි 725 කින් යළි පුබුදමු ව්‍යාපෘතිය ක්‍රියාත්මක වී ඇත. ඊට අමතරව ලෝක බැංකුවේ ආධාර මතම උතුරු නැගෙනහිර පළාත් පාලන සේවාවන් වැඩි දියුණු කිරීමේ ව්‍යාපෘතියත් හදිසි උතුරු පුනරුත්ථාපන ව්‍යාපෘතියත් ආරම්භ වී තිබේ. ව්‍යාපෘති දෙකම සඳහා රුපියල් කෝටි 1600 ක් වෙන්කර තිබේ.උතුරු වසන්තය යටතේ කළ ධීවර ක්ෂේත්‍රයේ වැදගත්ම සේවය මෙරට සියලු ධීවර ජනතාවට පැය 24 පුරාම උතුරේ සියලු ප්‍රදේශවලට ධීවර කර්මාන්තයේ යෙදීමට අවසර ලබා දීමයි. ඉන් උතුරු පළාතේ පමණක් නොව නැගෙනහිර පළාතේ ධීවරයන් ලක්ෂ ගණනාවකට සෙත සැලසුණි.ඒ සමඟම ඒ 9 හා ඒ 32 මාර්ග යළි විවෘත කිරීමත් සමඟ උතුර සංවර්ධනයට ප්‍රධාන දායකත්වයක් ලැබිණි. ධීවර ජනතාවට අවශ්‍ය අලුත් බෝට්ටු දැල් ආම්පන්න ලබාදුන් අතර උතුරේ සියලු ධීවර වරාය ද සංවර්ධනය කෙරිණි.උතුරේ ආණ්ඩුකාර මේජර් ජනරාල් ජී. ඒ. චන්ද්‍රසිරි මහතා පවසන පරිදි උතුරු වසන්තය යටතේ ප්‍රධාන සුවිශේෂ ව්‍යාපෘති 3362 ක් උතුරු පළාතේ ක්‍රියාත්මක වී තිබේ. ඒ සඳහා සම්පූර්ණ වියදම රුපියල් කෝටි 18260 කි. ඊට අමතරව මධ්‍යම රජයේ අමාත්‍යාංශය, ජාතික සවිය, ගම නැගුම, මග නැගුම හා විමධ්‍යගත අයවැය අන්තර් ජාතික ආයතන ආධාර යටතේ උතුර සංවර්ධනයට පසුගිය වසර දෙක ඇතුළත රුපියල් කෝටි 8000 කට ආසන්න මුදලක් වැයකර තිබේ. පෞද්ගලික ආයතන හා රාජ්‍ය නොවන සංවිධාන ද පසුගිය වසර දෙක ඇතුළත උතුර සංවර්ධනයට වැයකර ඇති මුදල රුපියල් කෝටි 6000 කට ආසන්න බව උතුරු පළාත් සභාව පවසයි.උතුරේ වැඩිම සංවර්ධනයක් ඇතිවූයේ මාර්ග සංවර්ධන ක්ෂේත්‍රයේයි. ඒ යටතේ උතුරේ ඒ 9 මාර්ගය ගල්කුලම සිට යාපනය දක්වා කිලෝමීටර් 200 ක් ප්‍රතිසංස්කරණය කර පැය 24 පුරාම ඒ හරහා යාමට ඒමට අවස්ථාව සලසා දුන්නේය. ඊට අමතරව මැදවච්චිය තලෙයි මන්නාරම ප්‍රධාන මාර්ගය ප්‍රතිසංස්කරණය කෙරුණි. කිලෝමීටර් 110 ක් දුර ඒ මාර්ගය ප්‍රතිසංස්කරණ කටයුතු සඳහා රුපියල් කෝටි 250 කට අධික මුදලක් වැය වී තිබේ. ඒ සමඟම මන්නාරම කාරතිව් පුනරින් නාවක්කලි මාර්ගය ද කිලෝමීටර් 107 ක් දුරට සම්පූර්ණයෙන් ප්‍රතිසංස්කරණය කෙරී ඇත. වියදම කෝටි 800 කට අධිකය. මීට අමතරව පුත්තලම සිලාවතුර මාර්ගය (කි. මි. 91. පාලම් 21, බෝක්කු 14), විලච්චිය - සිලාවතුර (කි. මි. 30) මාර්ග නාවික හමුදාව මඟින් සම්පූර්ණයෙන් පුළුල්කර ප්‍රතිසංස්කරණය කර තිබේ.උතුරේ මාර්ග කිලෝමීටර් 1100 ක් සඳහා රුපියල් කෝටි 8000 ක වියදමින් උතුරු වසන්තය යටතේ කාපට් යොදා පුළුල් කර තිබේ.යාපනය හා මන්නාරම දිස්ත්‍රික්කවල ප්‍රධාන පාලම් 3 ක් පසුගිය වසර 2 ඇතුළත ඉදිවිය. ඉන් ප්‍රධානම පාලම රටේ ලොකුම දූපතට යන මන්නාරම පාලමයි. කලින් අඩි 10 ක් පළලට තිබු පාලම වෙනුවට දැන් අඩි 48 ක් පළල මහ පාලමක් ඉදිවී තිබේ. පාලම සමඟ පාලමට දෙපැත්තේ පිවිසුම් මඟ ද මනාව ඉදිවී තිබේ. පාලම් හා පිවිසුම් මඟේ මුළු දුර කිලෝමීටර් 3.5 කි. සම්පූර්ණ වියදම කෝටි 246 කි.මෙහි ඉදිවන අනෙක් විශාල පාලම සිලාවතුර මන්නාරම මාර්ගයේ ඉදිවූ අරවිආරු පාලමයි. මීටර් 260 ක් දිග මීටර් 7 ක් පළල මෙම පාලමට රුපියල් කෝටි 151 ක් වැය වී තිබේ.උතුරේ ඉදිවූ අනෙක් විශාල පාලම සංගුපිඩ්ඩි පාලමයි. මන්නාරම - පුනරින් ඒ 32 මාර්ගයේ මීටර් 288 දිගට ඉදිවූ සංගුපිඩ්ඩි (සංගුපිටි) පාලමේ පළල මීටර් 9 කි. මේ සඳහා වියදම රුපියල් කෝටි 103 කි. මේ පාලම නිසා කොළඹ සිට යාපනයට යාමට තවත් විකල්ප කෙටි මාර්ගයක් ඉදිවී තිබේ. මේ මඟ ඔස්සේ කොළඹ පුත්තලම - සිලාවතුර තල්ලඩි - පුනරින් හරහා යාපනයට යාම ඒ 9 මාර්ගයේ යාපනයට යනවාට වඩා දුර කිලෝමීටර් 120 ක් අඩුය. ගතවන කාලය ද පැය දෙක හමාරකින් පමණ අඩු වේ. මේ පහසුකම් වැඩිපුරම ලැබී ඇත්තේ උතුරේ ද්‍රවිඩ ජනතාවට බව ද අමතක නොකළ යුතුය.මන්නාරමේ යෝධ වැව සංවර්ධනයට රුපියල් කෝටි 368 ක් වැය කර තිබේ. ඉන් වැවේ ධාරිතාව අක්කර අඩි 50000 දක්වා වැඩිකර ඇත. මින් කුඹුරු අක්කර 25000 කට හා වැව් 160 කට ජලය ලබා දෙයි. මේ ජලයෙන් උතුරේ පුරන් කුඹුරු අක්කර 81000 ක් පමණ අස්වැද්දීමට කටයුතු කළ බව උතුරු ආණ්ඩුකාර කාර්යාලය පවසයි. එක් කන්නයකදී උතුරෙන් වී බුසල් ලක්ෂ 30 ක් නිපදවීමට දැන් අවස්ථාව ලැබී තිබේ.මීට අමතරව උතුරේ මුලතිව් හා වැලිඔය ගොඩමඩ ඉඩම් ලක්ෂයක් අස්වැද්දීමට ද මහවැලි අධිකාරිය කටයුතු යොදා තිබේ.මුළු උතුරු පළාතටම විදුලිය ලබාදීමට දැන් කටයුතු කර තිබේ. ඒ අනුව ගම්මාන 400 කට විදුලිය දීමට ට්‍රාන්ස්ෆෝමර 400 ක් සවිකර නිවාස 40000 කට විදුලිය දී තිබේ. ඒ යටතේ අඩු සැර විදුලිය මාර්ග කිලෝ මීටර් 2000 ක්ද අධි සැර විදුලි මාර්ග කිලෝ මීටර් 975 ක් ද එළීමට කටයුතු කෙරිණි. මුළු වියදම රුපියල් කෝටි 600 කි.ඊට අමතරව චුන්නාකම්වල මෙගා වොට් 36 ක විදුලි බලාගාරයක් ද ඉදිකර තිබේ. ඒ සමඟම උතුරට ප්‍රධාන විදුලි සම්පේ‍්‍රෂණ ව්‍යාපෘති දෙකක් ද ක්‍රියාත්මක වෙයි. ඒ කිලිනොච්චි - වවුනියා සම්පේ‍්‍රෂණ ව්‍යාපෘතිය හා කිලිනොච්චි - චුන්නාකම් සම්පේ‍්‍රෂණ ව්‍යාපෘතියයි. මේ ව්‍යාපෘති දෙක සඳහා වියදම රුපියල් කෝටි 675 කි.නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=ay1106053</link>
    <topic>අපට මොකද වුණේ?</topic>
    <author>ඉඳුනිල් වීරරත්න</author>
    <content>අපේ රටේ ක්‍රීඩාලෝලීන් මේ දිනවල සෑම තැනෙකම පාහේ නගන්නේ මෙම පැනයයි.ලෝක කුසලාන අවසන් මහා තරගයේදී ලද පරාජයේ අමිහිරි වේදනාව අපේ ක්‍රීඩා ලෝලීන් දරාගත්තේ අසීරුවෙනි. ඒ මෙම එංගලන්ත සංචාරයේදී ක්‍රිකට් උපන් දේශයේදී ටෙස්ට් සහ එක්දින ජයග්‍රහණ ලබා ගනීවි යන බලාපොරොත්තුව තිබූ බැවිනි.ඒ අතර අයි පී එල් තරග මාලාව පැවැත්වුණු අතර එහිදී අපේ මාලිංග වැඩිම කඩුලු ලාභියා විය. මහේල, සංගා, ඩිල්ෂාන් පිත්තෙන් දස්කම් දැක්වීය. ඒත් ඒ කිසි දෙයක් අපේ පෑරුණු සිත් සනසන්නට තරම් නොවූයේ ඒවා අපේ රට වෙනුවෙන් නොවූ නිසාවෙනි.එංගලන්ත සංචාරයේ පුහුණු තරග දෙකම අපේ කණ්ඩායම ජයගත්තේය. එසේ හෙයින් අපේ බලාපොරොත්තු ඉහළ නැංවිණි. එහෙත් පළමු ටෙස්ට් තරගයේදී සියල්ල කනපිට පෙරලී ගියේ ඒ බලාපොරොත්තු සුන් කරමිනි.පළමු ටෙස්ට් තරගය පරාජය විය. ඒත් මෙහෙමත් පරාජයක්. එම තරගයට මුලින්ම වර්ෂාවෙන් බාධා විය. ඒ නිසා සම්පූර්ණ දිනයක්ම ඉවත දැමිය හැකිය. තරග කළ සම්පූර්ණ කාලය ගතහොත් දින හතරක් පමණ මෙනි. තරගයේ පස්වැනි දිනයේදීත් වර්ෂාවෙන් බාධා වුණු නිසා ශ්‍රී ලංකා කණ්ඩායමට මෙය ජය පරාජයෙන් තොරව විසඳාගත යුතු තරගයක් විණි.එහෙත් කඩුලු එකින් එක වැටී ගොස් පරාජයේ අභිමුවට පැමිණි විට අපේ සිත් තුළට ඇතුළු වූයේ පරාජය වුවත් ගෞරවනීය ලෙස පරාජය වූවාට කම් නැත යන්නයි.එහෙත් අප පරාජය වූයේ ඉනිමකින් සහ ලකුණු 14 කිනි.මේ පරාජයත් සමඟ ක්‍රීඩා ලෝලීහු ඊට විවිධ මත පල කරති.ඩිල්ෂාන් නායකත්වයට ගැළපෙන්නෙ නෑ. ඒ එක් මතයකි. මහේලත් සංගාත් යුතුකම් ඉටු කළේ නෑ. ඒ තවත් මතයකි. අයි පී එල් තරගවලට අපේ ක්‍රීඩකයින් යෑමේ ප්‍රතිවිපාක. ඒ වෙනස්ම මතයකි.මෙයින් ඩිල්ෂාන් ගේ නායකත්වය පිළිබඳ මතය පල කිරීමට අප ඉක්මන් වැඩි යැයි සිතේ. ඊට හේතුව ඔහුට ක්‍රිකට් පිටියේ ප්‍රාතිහාර්ය කළ නොහැකි හෙයිනි.ක්‍රිකට් ක්‍රීඩාව සාමූහිකව වගකීමෙන් යුතුව කටයුතු කිරීමෙන් ජයග්‍රණය කරා යා යුතු ක්‍රීඩාවකි. මේ නිසා පන්දු රකින්නන්, පිතිකරුවන් මෙන්ම විශේෂයෙන් පන්දු යවන්නන් තම යුතුකම් කොටස ඉටුකිරීමේ ප්‍රමාණය මත ජයග්‍රහණ කරා පහසුවෙන් ළඟාවිය හැකිය.මෙම තරගයේ කාසියේ වාසිය දිනාගත්තේ ශ්‍රී ලංකා කණ්ඩායමේ නායක ඩිල්ෂාන්. තමා නායකත්වය දෙන මංගල ටෙස්ට් තරගයේ කාසියේ වාසිය දිනා ගැනීම ගැන ඔහුට කිසියම් සතුටක් ආඩම්බරයක් දැනෙන්නට ඇත. එලෙසම අපට ද සතුටක් දැනුණේ වාසනාව අපේ පැත්තේ යැයි සිතුණු බැවිනි. එහෙත් තරගයට වැස්සෙන් බාධා ඇතිවිය. රූපවාහිනී තිරයෙන් එදෙස බලා සිටි මෙරට දහස් ගණන් ක්‍රීඩා ලෝලීන් දෙවියන් යැද්දේ වැස්ස පායන ලෙස ඉල්ලමිනි.කෙසේ වෙතත් තරගය ආරම්භ වී නායක තිලකරත්න ඩිල්ෂාන් සහ තරංග පරණවිතාන පිටියට පිවිසියේ පළමු පුහුණු තරග දෙක ජයගත් විශ්වාසය ද සිත්හි තබාගෙනය. එසේම සාර්ථක ආරම්භයක් ගත් ඔවුන් දෙදෙනාම අර්ධ ශතක ලබාගත් අතර, තිලාන් සමරවීර ද අර්ධ ශතකයක් (58) ලැබීය. (ඩිල්ෂාන් 50, පරණවිතාන 66)කඩුලු රකින්නාගේ කාර්යයට අමතරව පිතිකරුවකු ලෙස අවශ්‍ය මොහොතේ ශ්‍රී ලංකා ඉනිම ශක්තිමත් කරමින් තම ටෙස්ට් ක්‍රිකට් දිවියේ තෙවැනි ශතකය ලබාගත් ප්‍රසන්න ජයවර්ධන ශ්‍රී ලංකා පළමු ඉනිම ලකුණු 400 ක් කරා ගෙන ගියේය.පන්දු 168 ක් වැය කරමින් ප්‍රසන්න ලබාගත් මේ සුපිරි ශතකයට (112) හතරේ පහර 12 ක් අන්තර්ගත විය.එහෙත් පිතිකරුවන්ට යෝග්‍ය කාඩිෆ් තණතීරුවෙන් උපරීම ප්‍රයෝජන ගත් එංගලන්ත පිතිකරුවන් වූ ජොනතන් ට්‍රොට් ද්විත්ව ශතකයක් (203) ලබාගත් අතර ආරම්භක පිතිකරු ඇලිස්ටෙයාර් කුක් ශතකයක් (133) ඉයන් බෙල් නොදැවී (103) ශතකයක් ලබා ගනිමින් තරගයේ සියලුම ගෞරවය ලබා ගත්හ.ශ්‍රී ලංකා පළමු ඉනිමට වඩා ලකුණු 96 ක් ඉදිරියෙන් සිටිමින් කඩුලු 5 කට ලකුණු 496 ක් වෙත්දී ඉනිම අත්හිටවූ එංගලන්ත නායක ඇන්ඩෘ ස්ට්‍රාවුස් ශ්‍රී ලංකාවට පන්දුවට පහර දීමේ අවස්ථාව ලබා දෙන්නට ඇත්තේ ජයග්‍රහණය කිරීමට හැකිවේ යැයි බලාපොරොත්තුවෙන් යැයි සිතිය නොහැකිය. එහෙත් කාඩිෆ් තණතීරුවෙන් උපරීම ප්‍රයෝජන ගත් එංගලන්ත පන්දු යවන්නෝ එංගලන්ත කණ්ඩායමට ජයග්‍රාහී මාවත විවර කර දුන්හ.එංගලන්තයේ වේග පන්දු හා දඟ පන්දු ප්‍රහාරයන්ට ඉතාමත් ලජ්ජා සහගත අයුරින් යටවූ ශ්‍රී ලංකා කණ්ඩායම පැයක් හා මිනිත්තු 57 ක් තුළ ඕවර 24.4 කදී ලකුණු 82 කට සියල්ලන්ම දැවී ගියේ තරගයේ සියලු ගෞරව එංගලන්තයට ලබා දෙමිනි.මෙහිදී වඩාත් ශෝචනීය තත්ත්වය ලෙසින් සැලකිය හැක්කේ ශ්‍රී ලංකා කණ්ඩායමේ සිටින පළපුරුදුම ක්‍රීඩකයන් දෙපළ වන මහේල ජයවර්ධන සහ කුමාර් සංගක්කාර ගේ අසාර්ථකත්වයයි.පළමු ඉනිමේ සංගක්කාර මිනිත්තු 26 ක් කඩුල්ලේ රැඳී සිටිමින් පන්දු 16 කදී ලබාගත්තේ ලකුණු 11 කි. දෙවැනි ඉනිමේදී ඔහු මිනිත්තු 63 කදී පන්දු 38 කට මුහුණ දෙමින් ලබා ගත්තේ ලකුණු 14 කි.එසේම මහේල ජයවර්ධන පළමු ඉනිමේදී ලකුණු 4 කට දැවී ගිය අතර, දෙවැනි ඉනිමේදී ද යළිත් අසාර්ථක වෙමින් ලබා ගත්තේ ලකුණු 15 කි.මේ දෙදෙනාගේ අසාර්ථක වීම ශ්‍රී ලංකා කණ්ඩායමට දැඩි ලෙස බලපෑ බව ක්‍රීඩා ලෝලීන්ගේ අදහසයි.මෙම තරගයේදී එංගලන්තයේ වීරයා බවට පත්වූයේ කාඩිෆ් පිටියේ පළමු ද්විත්ව ශතකය වාර්තා කළ පිතිකරුවා වූ ජොනතන් ට්‍රොට්ය. ඔහු පැය අටහමාරක් වැනි කෙටි කාලයක් තුළ පන්දු 409 කදී ලකුණු 203 ක් ලබාගත් අතර ඊට හතරේ පහර 17 ක් ඇතුළත්විය.මෙය ශ්‍රී ලංකාවට එරෙහිව එංගලන්ත පිතිකරුවකු වාර්තා කළ වැඩිම ලකුණු ප්‍රමාණය වූ අතර, ඔහුගේ දෙවැනි ද්විත්ව ශතකයයි. එංගලන්ත පිතිකරුවන් මෙල්ල කිරීමට තර්ජනාත්මකව පන්දු යැවීමට ශ්‍රී ලංකා පන්දු යවන්නන් අසමත් වූ අතර දිල්හාර හා නුවන් ප්‍රදීප ආබාධයට ලක්වීම ද ශ්‍රී ලංකාව පැත්තෙන් අවාසියකි.“ඕවර 20 යි 20 තරග ක්‍රිකට් ක්‍රීඩාවේ ජීව ගුණය විනාශ කර දමනවා” කුමාර් සංගක්කාර ශ්‍රී ලංකා කණ්ඩායමේ නායකත්වයේ සිටියදී එලෙස ප්‍රකාශ කර තිබුණි. සැබැවින්ම ඔවුන්ගේ කඩා වැටීමේ ප්‍රතිඵලය අයි පී එල් ඇතුළු මේ විස්සයි 20 රැල්ල ද? යන්න සිතා බැලිය යුතු ය.කෙසේ වෙතත් දෙවැනි ටෙස්ට් තරගය ද මේ වන විට ඇරැඹි දින 2 ක් ගතවී තිබේ. මෙය ලියන මොහොත වන විට එම තරගය දිනා ගැනීම සඳහා ශ්‍රී ලංකා කණ්ඩායමේ පුහුණුකරුවන් වන ස්ටුවට් ලෝ, මාවන් අතපත්තු, ඩිල්ෂාන් එක්ව පිඹුරුපත් සකසන්නට ඇත.එක් තරගයක් පරාජය වූ විට සියල්ලම කඩා වැටුණා යැයි සිතමින් තැවීම ලාංකිකයන්ගේ සිරිත නොවේ. එහෙයින් පරාජයේ අළු මතින් නැගිට ඉතිරි තරග දෙකම ජයගෙන, ගෞරවයෙන් යුතුව එංගලන්ත සංචාරය නිමා කරනු දැකීම සමස්ථ ශ්‍රී ලාංකිකයන්ගේම බලාපොරොත්තුවයි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=ay1106054</link>
    <topic>තහනම් උත්තේජක කුණාටුව අපේ පැත්තටත්</topic>
    <author>සුනිල් අභයවර්ධන</author>
    <content>තහනම් උත්තේජක පිළිබඳව නැවතත් අසන්නට ලැබෙයි.ඉකුත් පොදුරාජ්‍ය මණ්ඩලීය රටවල ක්‍රීඩා උලෙළේදී බොක්සිං ක්‍රීඩාවෙන් රන් පදක්කම් දිනූ මංජු වන්නිආරච්චි වෙත එල්ල වූ තහනම් උත්තේජන චෝදනාවෙන් වරදකරු බවට පරීක්ෂණවලින් සනාථ කර තිබු අතර යුක්තිය පසිඳලීමේ ජාත්‍යන්තර අධිකරණයෙන් තවත් විශේෂ ඉල්ලීමක් කිරීම සඳහා අවස්ථාව තිබියදීත් තමා ක්‍රීඩාවෙන් සමුගන්නා බව ඔහු පසුගියදා ප්‍රකාශ කළේය.එම ක්‍රීඩා උලෙළේදීම බර ඉසිලීමේ ක්‍රීඩාවට රිදි පදක්කමක් දිනාගත් චින්තන විදානගේට පසුගියදා චීනයේදී පැවැති ආසියාතික බර ඉසිලීමේ තරගාවලියේදී තහනම් උත්තේජක චෝදනාවක් එල්ල විණි.ලෝකයේ මෙතෙක් පහළ වූ සුපිරිම වේගවත් ක්‍රීඩිකාව වන ඔලිම්පික් පදක්කම් ලාභි ගි‍්‍රපිත් ජොයිනර් තහනම් උත්තේජන ලබාගත් බවට වැරදිකාරිය වූ එක් සුපිරි තරුවකි.ඇය විසින් මීටර් 100, 200 ඉසව් සඳහා පිහිටුවනු ලැබු ලෝක වාර්තාවත්, ඔලිම්පික් වාර්තාවත් බිඳ දැමීමට මෙතෙක් කිසිවෙක් සමත් වී නොසිටී.ඒ හා සමාන ප්‍රසිද්ධියක් ලැබු තවත් ඔලිම්පික් පදක්කම් ලාභිනියක වූ මේරියන්ස් ජොන්ස්ට එල්ල වූ තහනම් උත්තේජන චෝදනාව කෙළවර වූයේ ඇයට මලල ක්‍රීඩා පිටියෙන් ඉවත්වීමට පමණක් නොව සිර දඬුවමක් ද විඳීමට ද සිදුවෙමිනි.බෙන් ජොන්සන්ට ඉතාම අවාසනාවන්ත අයුරින් ක්‍රීඩා ක්ෂේත්‍රයෙන් ඉවත්වීමට සිදුවූයේ ද තහනම් උත්තේජන චෝදනාවට ලක්වෙමිනි. ජගත් පාපන්දු ක්ෂේත්‍රයේ සුපිරි ක්‍රීඩකයකු වූ ආර්ජන්ටිනාවේ ඩියැගෝ මැරඩෝනාට ද තහනම් උත්තේජන ලබාගත් බවට චෝදනා එල්ල විය.ශ්‍රී ලංකා ක්‍රීඩා ක්ෂේත්‍රයේ ද මේ තහනම් උත්තේජන චෝදනා තිබුණ ද ප්‍රසිද්ධියේ එවැනි චෝදනාවක් මුලින්ම එල්ල වූයේ ඔලිම්පික් පදක්කම් ලාභිනි සුසන්තිකා ජයසිංහට ය. ඇතැන්සි හි පැවැති ජගත් මලල ක්‍රීඩා ශූරතාවයේදී ලෝකඩ පදක්කමක් දිනා ගැනීමෙන් පසු ශ්‍රී ලංකාවේ සුසන්තිකා පිළිබඳව ජගත් ක්‍රීඩා සංවිධානවල වෛද්‍ය මණ්ඩල ඇස ගසා සිටි අතර ඇයගේ මුත්‍රා සාම්පලවල නැන්ඩ්‍රියුරින් නමැති තහනම් උත්තේජන අන්තර්ගත වී ඇති බවට චෝදනා එල්ල විය.ශ්‍රී ලංකා ක්‍රීඩා ක්ෂේත්‍රයට හදිසියේ වැදුණු එම අතුල් පහරෙන් බේරෙන්නට ශ්‍රී ලංකාවේ ක්‍රීඩා පරිපාලනය ප්‍රබල උත්සාහයක යෙදුණේය. එම චෝදනාවේදී සුසන්තිකා සඳහන් කර සිටියේ තමා කිසි විටෙකත් දැනුවත්ව එවැනි තහනම් උත්තේජන අඩංගු ඖෂධයක් නොගෙන තිබුණ ද ක්‍රීඩා උලෙළකට සූදානම් වීමේ අරමුණින් මාසික ආර්ථවය පමා කර ගැනීමේ අරමුණින් ගත් ;ප්‍රාමියුලමින් ඖෂධයේ එකී තහනම් උත්තේජන සංඝටක තිබි ඇති බවය.සුසන්තිකාගෙන් පසු ශ්‍රී ලංකා මලල ක්‍රීඩා ක්ෂේත්‍රයේ ක්‍රීඩක ක්‍රීඩිකාවන් කීප දෙනකුටම තහනම් උත්තේජන චෝදනා එල්ල වූ අතර ඒ අතුරින් ජාතික ශූර ශූරියන් වූ ජානි චතුරංගී, පේ‍්‍රමිලා පි‍්‍රයදර්ශනි, අසෝක ජයසුන්දර වැනි දක්ෂ මලල ක්‍රීඩක ක්‍රීඩිකාවන්ට ද එම චෝදනා එල්ල විය. ඇතැමුන් එම චෝදනාවලට වැරැදිකාරියන් වී දඬුවම් විඳි අතර දැන් ඒ සියලු දෙනාම නැවත පිටියට පැමිණ සිටිති.තහනම් උත්තේජන පිළිබඳව පරීක්ෂා කිරීමේ රසායනාගාර ශ්‍රී ලංකාවේ තවම නැත. ශ්‍රී ලංකාවේ පැවැත්වූ පැවැත්වෙන ජාත්‍යන්තර ක්‍රීඩා තරගවලදී මෙන්ම ප්‍රධාන ජාතික ශූරතා තරගවලදී ද තහනම් උත්තේජන පිළිබඳ පරීක්ෂාවට මුත්‍රා සාම්පල් ලබාගෙන ඒවා විදෙස් රටවල තිබෙන වෛද්‍ය රසායනාගාරවලට යැවීම සාමාන්‍යයෙන් සිදු කෙරෙන්නකි.එසේම ක්‍රීඩා උලෙළකට සහභාගි වන හෝ ජයග්‍රහණය කරන සැම දෙනාගේම මුත්‍රා සාම්පල පරීක්ෂණවලට භාජනය නොකෙරේ. පරීක්ෂණ සඳහා ක්‍රීඩක ක්‍රීඩිකාවන් තෝරා ගනු ලබන්නේ ද අහඹු ලෙසිනි. මෙවර තහනම් උත්තේජන චෝදනාවකට ලක් වී ඇති බර ඉසිලීමේ ක්‍රීඩක චින්තන විදානගේට චීනයේ පැවැති එම ආසියානු බර ඉසිලීමේ තරගාවලියේදී හිමි වී ඇත්තේ සිවුවැනි ස්ථානයයි.චින්තන මේ පිළිබඳව සඳහන් කර සිටියේ තමා අනෙකුත් ක්‍රීඩකයින් මේ චෝදනාවලට ලක්වී විඳීමට සිදුවී ඇති අපහාස අපහසුතා හොඳින් තේරුම් ගෙන සිටින අතර දැනුවත්ව තමා එවැනි තහනම් උත්තේජන අඩංගු කිසිවක් මෙතෙක් ලබාගෙන නැති බවය.මේ අතර චින්තනගේ මුත්‍රා සාම්පලවල අඩංගු වී ඇතැයි සඳහන් කොට ඇති ‘මීතයිල් එක්සිනමයින්’ ඇතැම් විට පානය කරනු ලබන කෝපි වැනි බීම වර්ගවලින් ද එක්විය හැකි බව මේ පිළිබඳව කරුණු දන්වා සිටි ශ්‍රී ලංකා ක්‍රීඩා වෛද්‍ය ඒකකයේ වෛද්‍යවරයෙක් කීය.එම ක්‍රීඩා උලෙළේදී සිවුවැනි ස්ථානය ලැබුව ද පොදුරාජ්‍ය මණ්ඩලීය ක්‍රීඩා උලෙළවල දෙකකදී රන්, රිදී පදක්කම් දිනා ඇති චින්තන විදානගේ ගැන ජගත් බර ඉසිලීමේ සංවිධානය විශේෂ අවධානයකින් පසුවෙන නිසා ඔහුව මෙවර විශේෂයෙන්ම පරීක්ෂාවකට භාජනය කර ඇති බව ශ්‍රී ලංකා බර ඉසිලීමේ සම්මේලනය කියයි.තහනම් උත්තේජන පිළිබඳව පොදුරාජ්‍ය මණ්ඩලයීය විශේෂ ප්‍රඥප්තියක් ද එළිදැක්වී ඇති අතර එය පසුගියදා ශ්‍රී ලංකා පාර්ලිමේන්තුවේ ද අනුමත කර ගත් බව ක්‍රීඩා අමාත්‍ය මහින්දානන්ද අලුත්ගමගේ මහතා පවසයි.තහනම් උත්තේජන ලබා ගැනීමේ චෝදනාවලට ලක්වූ ජගත් ක්‍රීඩක ක්‍රීඩිකාවන්ට මුලින්ම දෙනු ලබන දඬුවම තරග තහනමකි. එය කෙටිකාලීන දීර්ඝකාලීන හෝ ජීවිතාන්තය දක්වා විය හැකිය. දෙවනුව දිනාගත් පදක්කමේ හිමිකම අවලංගු කිරීමය. ඇතැම් විට තෑගි මුදල ආපසු අය කර ගැනීම ද සිදු කෙරෙයි.චෝදනාව සනාථ වීම නිසා සුපිරි ධාවන ශූරි මේරියන්ස් ජොන්ස්ට මාස හයක සිර දඬුවමක් ද විඳින්නට සිදුවිණි.මේරියන්ස් ජෝන්ස් එසේ සිපිරි ගෙදරට යද්දී සිඩ්නි ඔලිම්පික් උලෙළේදී මීටර් 200 ඉසව්වේ තෙවැනියා වූ සුසන්තිකා ජයසිංහට දෙවැනි ස්ථානය ලබා දෙමින් ඇය දිනාගත් ලෝකඩ පදක්කම වෙනුවට දෙවැනි තැනට හිමි රිදි පදක්කම ද ලැබෙන්නට සැලැස්වීය.තහනම් උත්තේජන ලබාගත් ක්‍රීඩක ක්‍රීඩිකාවන් පසු කලකදී විවිධ ආබාධවලට ලක්වෙන බව වෛද්‍යවරුන්ගේ නිගමනයයි. ඔලිම්පික් පදක්කම් ලාභි ඇමෙරිකාවේ කෙටි ධාවන ශූරි ප්ලොරන්ස් ගි‍්‍රපිත් ජොයිනර් අඩු වයසින් මිය ගියේ දරුණු හෘදයාබාධයක් නිසාය. එසේම තහනම් උත්තේජන ලබාගත් බව කියවුණු ශ්‍රී ලංකාවේ ක්‍රීඩක ක්‍රීඩිකාවන් කීප දෙනකු චෝදනාව ඔප්පු නොවුණ ද හෘදයාබාධ හටගෙන ඇති බව වෛද්‍යවරු කියති.වරක් පාසල් ක්‍රීඩක ක්‍රීඩිකාවන් තහනම් උත්තේජන ලබාගන්නා බවට ක්‍රීඩා මවුපියවරු පිරිසක් අමාත්‍යාංශයට ද, මලල ක්‍රීඩා සම්මේලනයට ද විශාල පෙත්සමක් ඉදිරිපත් කර සිටියහ.කොළඹ සුගතදාස ක්‍රීඩාංගණයේ වැසිකිළි අවට සහ වහලේ තහනම් උත්තේජන අඩංගුව තිබු හිස් වූ එන්නත් කටු රැසක් තිබුණු බව ද ඒ පෙත්සමේ වැඩිදුරටත් සඳහන් කර තිබිණි.එසේ තහනම් උත්තේජන ලබාගන්නා ක්‍රීඩක ක්‍රීඩිකාවන් නිසා ස්වශක්තියෙන් ක්‍රීඩාවේ යෙදෙන තම දරුවන්ට කිසි දිනෙක ඉදිරියට පැමිණිමට නොහැකි බව ද ඔවුහු පැමිණිල්ලෙන් කියා සිටියහ.එවකට සිටි බලධාරීහු තමන්ට ලැබුණු එම පෙත්සම හුදු ලියැවිල්ලකට පමණක් සීමා කළ මිස ඒ පිළිබඳව කිසිදු අවධානයක් යොමු නොකළහ.වෛද්‍යවරුන්ගේ නිර්දේශයක් නැතිව ඖෂධ සල්වලින් තහනම් උත්තේජන ලබාගත හැකි බව ක්‍රීඩාවේ ප්‍රවීණයෝ කියති. එසේම එම එන්නත් තමන්ටම ශරීරගත කර හැකි බව ද ඔවුහු කියති.මේ තහනම් උත්තේජන එන්නත් ලබා ගැනීම සිදුවන්නේ තනි තනිව සහභාගිවන මලල ක්‍රීඩා, පාපැදි, බර ඉසිලීම, මල්ලව පොර, ජූඩෝ, බොක්සිං, කරාතේ වැනි ක්‍රීඩාවලදීය.එසේම තමාගේ ශක්තිය වැයවෙන පාපන්දු, රගර් වැනි ක්‍රීඩාවල නියැළී සිටින ක්‍රීඩකයින් ද තහනම් උත්තේජන ලබාගන්නා බව කියති. එම තහනම් උත්තේජන අඩංගු එන්නත් සිරිංජ, පෙති වර්ග රුපියල් පන්සියකටත් වඩා අඩු මිලකට ලබාගත හැකිය. ඇතැම් විට පුහුණුකරුවන් දැනුවත්ව ද ඇතැම් විට නොදැනුවත්ව ද තහනම් උත්තේජන ක්‍රීඩක ක්‍රීඩිකාවන් ලබා ගන්නවා විය හැකිය.ලෝකයේ කිසිම රටක තහනම් උත්තේජන තහනම් කළ නොහැකි බව ද පැවැසේ. එම එන්නත් නම් කර ඇත්තේ ශරීර ශක්තිය වඩවන විවිධ පදාර්ථ ඇතුළත් එන්නත් හෝ පෙති ලෙසය. ඒවා ඖෂධ සල්වල විවිධ නම්වලින් අලෙවි කෙරේ.තහනම් උත්තේජන පිළිබඳව පරීක්ෂණ පවත්වන අන්තර්ජාතික මත්ද්‍රව්‍ය නිවාරණ අධිකාරිය හැඳින්වෙන්නේ එඒච්ඒ නමිනි.ඉන්දියාවේ නවදිල්ලි නුවර පසුගිය වසරේ පැවැති පොදුරාජ්‍ය මණ්ඩලීය රටවල ක්‍රීඩා උලෙළේදී ප්‍රධාන ආදර්ශ පාඨය ලෙස සටහන් කර තිබුණේ ‘ගෞරවයෙන් යුතුව පදක්කම් ජයගත යුතුය. ක්‍රීඩකයන් නිතරම මතින් තොර විය යුතු ය’ යන්න ය.ඒ නිසාම අධික වියදමක් වැයවුණ ද එම ක්‍රීඩා උලෙළ වෙනුවෙන්ම නවදිල්ලි නුවර තහනම් උත්තේජන පරීක්ෂාව සඳහා අංග සම්පූර්ණ රසායනාගාරයක් ද ඉදිකරන ලදී. එම රසායනාගාරය අද ආසියාතික රටවලට විශාල පහසුවක් වී ඇත්තේ කලින් ඕස්ටේ‍්‍රලියාවේ රසායනාගාරයකට යොමුකළ තහනම් උත්තේජන පරීක්ෂණ දැන් නවදිල්ලිවලට යැවීමට අවස්ථාවක් ලැබී තිබීම නිසාය.පොදුරාජ්‍ය මණ්ඩලීය ක්‍රීඩා උලෙළේදී තහනම් උත්තේජන ලබාගත් බවට චෝදනා ලැබු මංජු වන්නිආරච්චි වෙනුවෙන් පෙනී සිටි නීතිඥයින් කියා සිටියේ මංජුගේ මුත්‍රා සාම්පල ලබා ගැනීමේ සහ පරීක්ෂණ නිසි අන්දමින් ක්‍රමානුකූලව සිදු නොවූ බවය. මේ චෝදනාව නවදිල්ලි රසායනාගාරයට යොමු වූයේ ශ්‍රී ලංකාවෙන් පමණක්ම නොවේ. යම් විදියකින් අවිධිමත් ලෙසින් එම පරීක්ෂණ කරනු ලැබීමෙන් වන්දි ගෙවීමට සිදුවන්නේ ක්‍රීඩක ක්‍රීඩිකාවන්ටය.අදාළ වෛද්‍ය මණ්ඩල විසින් මුත්‍රා සහ රුධිර සාම්පල ලබාගැනීමේ අවස්ථාවේ සිට එඒච්ඒ රසායනාගාරය වෙත යැවීම දක්වා අනුගමනය කළ යුතු පිළිවෙත් කීපයකි. ලබාගත් මුත්‍රා හෝ රුධිර සාම්පල පිළිබඳව තොරතුරු ලියැවෙන ‘චේන් ඔෆ් කස්ටඩි’ නමැති පෝරමය පිරවීම විශේෂ සැලකිල්ලකින් කළ යුතු වන්නකි. එමෙන්ම එම සාම්පල පෝරම අදාළ රසායනාගාරය වෙත ගෙන යාම ද කළ යුත්තේ ඉතා පරෙස්සමෙනි.පොදුරාජ්‍ය මණ්ඩලයීය රටක් ලෙස ශ්‍රී ලංකාව සහ ලෝක තහනම් උත්තේජන ආයතනය සමඟ අත්සන් තබා ඇති ගිවිසුම්වලට ගරු කරමින් ක්‍රීඩාවේ විනය හා නීතිරීති ආරක්ෂා කිරීමට කැපවන රටක් වශයෙන් අවසානයේ ලැබෙන නිගමනයන්ට අවනත වීමට සිදුවන බව ද ක්‍රීඩා අමාත්‍යවරයා පසුගියදා පවසා තිබිණි.මේ අතර ශ්‍රී ලංකා ක්‍රිකට් කණ්ඩායමේ ආරම්භක පිතිකරු වන උපුල් තරංගට ද තහනම් උත්තේජන චෝදනාවක් එල්ල වී තිබේ. පසුගිය ලෝක කුසලාන ක්‍රිකට් තරගාවලියේදී එංගලන්තයට එරෙහි අවසන් පූර්ව තරගයට පෙර ඔහුගෙන් ලබාගත් මුත්‍රා සාම්පලයක තහනම් උත්තේජනයක් අඩංගු වී ඇති බවට ජගත් ක්‍රිකට් කවුන්සලයේ නිලධාරියකු උපුල් තරංගට දන්වා ඇති බව වාර්තා වෙයි.එහෙත් එවැනි සිද්ධියක් පිළිබඳව ශ්‍රී ලංකා ක්‍රිකට් ආයතනයට මෙතෙක් කිසිවකු නිල වශයෙන් දන්වා නැති බව ශ්‍රී ලංකා ක්‍රිකට් ආයතනය කියයි.තමා කිසි විටෙකත් තහනම් උත්තේජන අඩංගුව කිසිවක් ලබා ගෙන නැති අතර තමාට ප්‍රතිකාර කරන වෛද්‍යවරයා විසින් ඇදුම රෝගයට නියම කරනු ලැබු ඖෂධ වර්ගයක් ලබාගත් අතර එහි එවැනි දෙයක් අන්තර්ගතව තිබුණාදැයි සැක හිතෙන බව තරංග කියයි.ඒ පිළිබඳව විශේෂ පරීක්ෂණයක් පැවැත්වීම සඳහා ක්‍රීඩා අමාත්‍යවරයා විසින් ත්‍රි පුද්ගල කමිටුවක් පත්කර තිබේ. ක්‍රීඩා අමාත්‍යාංශයේ ලේකම් උදය සෙනෙවිරත්න, ජාතික ක්‍රීඩා විද්‍යායතනයේ ප්‍රධාන වෛද්‍ය ගීතාංජන ;මන්ඩිස් සහ ජාතික ක්‍රීඩා වෛද්‍ය සභාවේ සභාපති වෛද්‍ය මහියා ගුණසේකර යන මහත්වරු එම කමිටුවට ඇතුළත්ය.සුනිල් අභයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=ay1106055</link>
    <topic>කොමර්ෂල් ක්‍රෙඩිට් වෙළෙඳ පොළට එයි</topic>
    <author>තාරක වික්‍රමසේකර</author>
    <content>කොටස් වෙළෙඳ පොළේ ඇතැම් සමාගම්හි මිල වැඩි ලෙසින් ඉහළ යාමත් තවත් සමාගම්හි මිල සැලකිය යුතු ලෙසින් පහළ යාමත් සිදු වුවත් ගනුදෙනුකරුවන්ගේ උනන්දුවේ වර්ධනයක් ඇති බව පෙනෙන්නට විය.ඒ සඳහා හොඳම උදාහරණය ලෙසින් දැක්විය හැක්කේ පසුගිය මැයි 27 වැනිදා සිකුරාදා සිදුවූ ගනුදෙනු 26657 අභිබවා යමින් 30 වැනිදා සඳුදා ගනුදෙනු 28018 ක් සිදුවීමයි.පසුගිය 30 වැනිදා සඳුදා ජනශක්ති රක්ෂණ සමාගමේ කොටස් එක්කෝටි අනුදෙලක්ෂ හතළිස් හත්දහස් අටසියක් (19247800) අලෙවි වීම ගනුදෙනු අතර කැපී පෙනුණි. පෙර දින රුපියල් 19.10 ක් වූ සමාගමේ කොටසක මිල එදින රුපියල් 21.80 ක් දක්වා ඉහළ ගියේය. එසේම ඊ චැනලින් හි කොටස් එක්කෝටි හතළිස් දෙලක්ෂ අනූ දෙදාස් අටසීයක් අලෙවි වීමත් ටෙස් ඇග්‍රෝ කොටස් එක්කෝටි තිස්එක්ලක්ෂ පන්දහස් දෙසීයක් අලෙවි විය.එසේම බ්ලු ඩයමන්ඩ් සමාගමේ කොටස් එක්කෝටි එක්දහස් තුන්සියක් (10001300) අලෙවි වීම ද කැපී පෙනුණි.ලංකා අශෝක් ලේලන්ඩ් සමාගමේ කොටසක මිල රුපියල් 5500 සිට 5990 ක් දක්වා රුපියල් 490 කින් වැඩිවීමත් සී ඩී අයි සී හි කොටසක මිල රුපියල් 404.20 සිට රුපියල් 707.30 ක් දක්වා වැඩි වීමත් මිල ඉහළ යාමේ හොඳ ප්‍රවනතාවන්ය. කොලෝනියල් මෝටර්ස් සමාගමේ කොටසක මිල රුපියල් 258.80 සිට රුපියල් 499 ක් දක්වා වැඩි විය. මිල පහළ ගිය සමාගම් අතර ගුඩ්හෝප් සමාගම කැපී පෙනුණි. එම සමාගමේ කොටසක මිල රුපියල් 1238.90 සිට රුපියල් 1100 ක් දක්වාම අඩු විය. ඒ රුපියල් 138.90 ක අඩුවීමකි. මොරිසන්ස් සමාගමේ කොටසක මිල ද රුපියල් 3460.00 සිට රුපියල් 3350 ක් දක්වා අඩු විය.ඊස්ටර්න් මර්චන්ට් කොටසක මිල රුපියල් 1525.00 සිට රුපියල් 1387.50 ක් දක්වා රුපියල් 137.50 කින් අඩු විය.පසු දින එනම් 31 වැනිදා කොටස් කෝටිය (මිලියන 10) ඉක්මවා ගිය සමාගම් අතර සිටියේ නේෂන් ලංකා සමාගම පමණි. එම සමාගමේ කොටස් එක්කෝටි හැත්තෑලක්ෂ එක්දහස් හාරසීයක් (17201400) අලෙවි වූ අතර රුපියල් 29.50 ක් වූ සමාගමේ කොටසක මිල රුපියල් 32.30 ක් දක්වා ඉහළ ගියේය.එදින කොටස් මිල ඉහළ ගිය සමාගම් වලට වඩා වැඩි අගය පරාසයකින් මිල පහළ ගියේය. සැලකිය යුතු ලෙසකින් මිල ඉහළ ගියේ මොරිසන්ස් (ඡන්ද බලය රහිත) සමාගමේ කොටස් මිල පමණි. එම සමාගමේ කොටසක මිල රුපියල් 2124.50 සිට රුපියල් 2350 ක් දක්වා ඉහළ ගිය අතර දිනය නිමා වන විට එහි අගය දැක්වූයේ රුපියල් 2250.00 ක් ලෙසිනි.මිල පහළ යාම් අතරින් කැපී පෙනුණේ හරිස්චන්ද්‍ර සමාගමයි. රුපියල් 2000 ක් වූ සමාගමේ කොටසක මිල රුපියල් 1310.20 ක් දක්වා රුපියල් 689.80 කින් අඩු විය. ගුඩ්හෝප් සමාගමේ කොටසක් රුපියල් 100 කින් අඩු වූ අතර යුනියන් කෙමිකල්ස් සමාගමේ කොටසක මිල ද රුපියල් 940 සිට 831 ක් දක්වා රුපියල් 109 කින් අඩු විය.සමස්ත කොටස් මිල දර්ශකය පසුගිය 27 වැනිදා සිකුරාදා ඒකක 7459.58 ක්ව තිබූ අතර එය 30 වැනිදා සඳුදා ඒකක 7468.41 ක් දක්වා වැඩි විය. එහෙත් 31 වැනිදා අඟහරුවාදා එය ඒකක 7418.07 ක් දක්වා අඩු විය. මිලංකා මිල දර්ශකය 27 වැනිදා දැක්වූයේ ඒකක 6875.54 ක් ලෙසින් වන අතර එය 30 වැනිදා වන විට ඒකක 6866.29 ක් දක්වා අඩු විය. 31 වැනිදා එම අගය දැක්වූයේ ඒකක 6853.61 ක් ලෙසිනි.එයිට්කන් ස්පෙන්ස් පී එල් සී තම ලාභාංශ ප්‍රකාශයට පත් කළ අතර කොටසකට ශත 10 ක් බැගින් පළමු හා අවසාන ලාභාංශ ගෙවන බව දැන්වීය. එයිට්කන් ස්පෙන්ස් හොටෙල් හෝල්ඩින්ග් පී එල් සී පළමු හා අවසාන ලාභාංශ ලෙසින් කොටසකට ශත 50 ක් ගෙවනු ලබන බවට නිවේදනය කර තිබුණි. කෑගල්ල ප්ලාන්ටේෂන් අවසාන ලාභාංශ ලෙසින් කොටසකට ශත 50 ක්ද නමුණුකුල ප්ලාන්ටේෂන් අවසාන ලාභාංශ ලෙසින් කොටසකට ශත 70 ක්ද රිචඩ් පීරිස් අවසාන ලාභාංශ ලෙසින් කොටසකට ශත 10 ක්ද ගෙවනු ලබන බව නිවේදනය කර තිබුණි.එසේම සිංගර් ෆිනෑන්ස් අවසාන ලාභාංශ ලෙසින් කොටසකට ශත 40 ක්ද යුනියන් කෙමිකල්ස් කොටසකට රුපියල් 6 ක් බැගින් ද කොටගල ප්ලාන්ටේෂන් කොටසකට රුපියල් 5 ක් බැගින් ද අවසාන ලාභාංශ ප්‍රකාශයට පත් කර තිබුණි. මේ අතර කොටස් වෙළෙද පොළට පැමිණි නව සමාගමක් වන කොමර්ෂල් ක්‍රෙඩිට් සමාගමේ කොටස්, කොටස් වෙළෙඳ පොළේ අලෙවිය පසුගිය ජුනි 01 වැනිදා බදාදා ඇරැඹිණි. රුපියල් 25.40 ක් වූ සමාගමේ කොටසක මිල රුපියල් 45.00 ක් දක්වාම ඉහළ ගියේය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aj1106051</link>
    <topic>ඩිමෝ-ටාටා ස්වර්ණ ජයන්තියට ටාටා නැනෝ එළිදකී</topic>
    <author>ඡායාරූපය – විමල් කරුණාතිලක</author>
    <content>ඩිමෝ-ටාටා ස්වර්ණ ජයන්තියට ටාටා නැනෝ එළිදකීටාටා මෝටර්ස් හි ඉන්දියානු මෙහෙයුම් සම්බන්ධ කළමනාකර අධ්‍යක්ෂ පී.එම්.ටෙලාන්ග් මහතා, ඩීමෝ හි සභාපති / ප්‍රධාන විධායක නිලධාරි රංජිත් පණ්ඩිතගේ මහතා, ඩීමෝ හි නියෝජ්‍ය ප්‍රධාන විධායක නිලධාරි ගහනාත් පණ්ඩිතගේ මහතා සහ ටාටා මෝටර්ස් හි කළමනාකාර අධ්‍යක්ෂ හා සමූහ ප්‍රධාන විධායක නිලධාරි සී.පී.ෆොස්ටර් මහත්වරුන් ටාටා නැනෝ රිය සමඟ.ඩීසල් සහ මෝටර් ඉංජිනේරු පොදු සමාගම හා ටාටා මෝටර්ස් ඉන්දියා ව්‍යාපාර එකමුතුවට වසර 50ක් පසුගියදා සමරනු ලැබීය. එම සුවිශේෂී උත්සවයේදී ඉන්දියාවෙන් ආනයනය කරන ලද බ්‍රෑන්ඩ් නිව් ටාටා නැනෝ කාර් රථය ප්‍රදර්ශනය කරමින් එහි මංගල එළිදැක්වීම ද සිදු විය.මේ අවස්ථාවට සහභාගිවීම සඳහා විශේෂයෙන් ලංකාවට සැපත් වූ ටාටා මෝටර්ස් හි කළමනාකාර අධ්‍යක්ෂ හා සමූහ ප්‍රධාන විධායක නිලධාරි කාල් පීටර් ෆොස්ටර් හා ඉන්දියානු මෙහෙයුම් සම්බන්ධ කළමනාකාර අධ්‍යක්ෂ පී.එම්.ටෙලාන්ග් මහත්වරුන්ගේ පැමිණීම මෙම සැමරුම් උත්සවය සැබැවින්ම වර්ණවත් මෙන්ම අති නිර්මාණශීලිත්වයකින් පරිපූර්ණ කිරීමට සමත් විය.ශ්‍රී ලංකාවේ වසර 71 ක සාඩම්බර මෙහෙයුම් කටයුතු සිදු කරන ඩිමෝ 1961 වසරේදී ටාටා මෝටර්ස් සමඟ අත්වැල් බැඳගත් අතර එතැන් සිට සමූහයේ ප්‍රමුඛ හවුල්කරුවෙකු බවට වර්ධනය විය. ඉන්දියාවේ විශාලතම මෝටර් රථ සමාගම වන ටාටා මෝටර්ස් හි ගෝලීය මෙහෙයුම් කටයුතු එක්සත් රාජධානිය, දකුණු කොරියාව, තායිලන්තය හා ස්පාඤ්ඤය දක්වා විහිදී පවතී.”සත්‍ය වශයෙන්ම අද දින සමරනු ලබන්නේ ශ්‍රීී ලංකා ප්‍රවාහන ඉතිහාසයේ අමරණීය මං සලකුණක්. වසර 50කට පෙර ටාටා මෝටර්ස් හි ආරම්භක අපනයනය ඩීමෝ වෙත ලබා දුන්නා. අද අපගේ ශක්තිමත් එකමුතුවට අඩ සියවසක් සපිරෙන මොහොතේ ටාටා මෝටර්ස් හි නවතම හඳුන්වාදීම වන ටාටා නැනෝ පළමු වතාවට අපනයනය කිරීමට ලැබීම සුවිශේෂී කරුණක්.” යනුවෙන් ඩීමෝ හි සභාපති / ප්‍රධාන විධායක නිලධාරි රංජිත් පණ්ඩිතගේ මහතා මෙම අවස්ථාව අමතමින් ප්‍රකාශ කළේය.ඡායාරූපය – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aj1106052</link>
    <topic>ශනිදා රත්තරන් වරමෙන්</topic>
    <author/>
    <content>ශනිදා රත්තරන් වරමෙන්ලොතරැයි වෙළෙඳපොළේ තිබෙන ලොතරැයි අතර වැඩිම දිනුම් අවස්ථා හා වැඩිම ත්‍යාග මුදල් ලබාදෙන ලොතරැයිය වන බදාදාට, සෙනසුරාදාට, දිනුම් අදින “ශනිදා වාසනාව“ ලොතරැයිය, මිලදී ගන්නන්ගේ වාසනාව දෙවරක් මතු කර දීම 1 දා සිට සිදු කරයි. එම දිනුම් ඇදීම සඳහා දැනට භාවිත කරනු ලබන පන්දු 70 හා ඉංගී‍්‍රසි අක්ෂර තව දුරටත් වැඩි නොකර දෙවන දිනුම් ඇදීමක් සිදු කිරීම මඟින් අප ලොතරැයි පාරිභෝගිකයින්ට ත්‍යාග හිමි කර ගැනීමේ අවස්ථා තව තවත් වැඩි කර තිබේ.මෙහිදී විශේෂත්වයක් වන්නේ දෙවන දිනුම් ඇදීමේ ජයමල්ල ලෙස පවුමේ රන් කාසි මල්ලක් ත්‍යාගය වශයෙන් ලබා දීමයි.එනම්, පළමු දිනුම් ඇදීමේ භාවිත කරනු ලබන පන්දු 70න් 4ක් හා බෝනස් අංකය ද, තෝරා ගත් පසු ඉතිරි අංක 65න් “රත්‍රං වරම” සඳහා තවත් අංක 4ක් තෝරා ගන්නා අතර, ඉංගී‍්‍රසි අක්ෂර 26න් පළමු දිනුම් ඇදීමට එක් අක්ෂරයක් තෝරා අවසන් වූ පසු ඉතිරි වන ඉංගී‍්‍රසි අක්ෂර 25න් තවත් එක් අක්ෂරයක් “රත්‍රං වරම” සඳහා තෝරා ගනු ලබයි. පළමු දිනුම් ඇදීමේදී ලබා දෙන ත්‍යාගවලට අමතරව දෙවන වර සිදු කරන “රත්‍රං වරම” දිනුම් ඇදීමෙන් තෝරා ගන්නා අංකයන්ට පහත සඳහන් පරිදි ත්‍යාග ලබා දෙනු ලැබේ.අංක 03ක් ගැලපීමේදී රු. 500 ක්ද,අංක 04ක් ගැලපීමේදී රු. 100,000 ක්ද,අංක 04ක් සමඟ ඉංගී‍්‍රසි අක්ෂරය ගලපා රන් කාසි මල්ලක් ද දිනා ගත හැකිය.රන් කාසි තුනක ජයමල්ල දිනා නොගතහොත් එම ජයමල්ලට තවත් රන් කාසි 2 බැගින් එකතු කර ඉදිරියට ගෙන යනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aj1106053</link>
    <topic>මෝර්ටීන් 25 වැනි සංවත්සරයට මදුරු මර්දන වැඩසටහන් රටපුරා</topic>
    <author/>
    <content>මෝර්ටීන් 25 වැනි සංවත්සරයට මදුරු මර්දන වැඩසටහන් රටපුරාමෝර්ටීන් නිෂ්පාදන කණ්ඩායමේ කළමනාකාරිනී සුරංග ප්‍රනාන්දු, කළමනාකාර අධ්‍යක්ෂ රාහුල් මුර්ගායි, ආපදා කළමනාකරණ ඇමැති මහින්ද අමරවීර, අලෙවි අධ්‍යක්ෂ සින්ක්ලෙයාර් කෲස් මහත්වරු.මෝර්ටීන් පාරිභෝගික විශ්වාසය සහ ආරක්ෂාව සුරකිමින් පැමිණි ගමන්මගේ සාර්ථක විසි පස් වැනි වසර සමරයි. මෝර්ටීන් 1857 දී ආරම්භ කරන ලද ලොව ප්‍රමුඛතම වෙළෙඳ නාමයක් වන රෙකිට් බෙන්කිසර් සමාගමේ නිෂ්පාදනයකි.රෙකිට් බෙන්කිසර් කළමනාකාර අධ්‍යක්ෂ රාහුල් මුර්ගායි මහතා “මෝර්ටීන් කියන්නේ ගෘහස්ථ කෘමි උවදුරු මර්දනය කිරීමේ ප්‍රමුඛයා බවට කිසිම විවාදයක් නෑ. තම ක්ෂේත්‍රයට අදාළව නවතම හඳුන්වාදීම් වෙළෙඳ පොළට හඳුන්වා දුන් සමාගමක් වශයෙන් අප සමාගම පෙන්වා දෙන්නට පුළුවන්. වගකීමක් සහිත වෙළෙඳ ආයතනයක් වශයෙන් ශ්‍රී ලාංකීය පාරිභෝගිකයන්ගේ විශ්වාසය අප ඉතාම ඉහළින් රැකගෙන විත් තිබෙනවා. අප වසර ගණනාවක පටන් මදුරුවන්ගෙන් බෝවන රෝග පිළිබඳව ජනතාව දැනුවත් කර ඔවුන් හට එම රෝගයන්ගෙන් වැළකී සිටීමේ දැනුවත් භාවය ඇති කිරීම උදෙසා වැඩසටහන් බොහෝමයක් පවත්වා තිබෙනවා. ශ්‍රී ලාංකීය පාරිභෝගිකයන් සමඟ ගත කළ සාර්ථක විසිපස් වැනි වසර සමරන මේ අවස්ථාවේදී දිවයින පුරා ප්‍රධාන නගරයන්හි ජනතාව දැනුවත් කරන වැඩසටහන් දියත් කර වසර පහක් ද සම්පූර්ණ වෙනවා” යනුවෙන් පැවැසීය.මෝර්ටීන් නිෂ්පාදන කණ්ඩායම් කළමනාකාරිනී සුරංගි ප්‍රනාන්දු මෙණෙවිය, “අපි සැලසුම් සකස් කර තිබෙනවා ඩෙංගු මර්දනය කිරීමේ පණිවිඩය රට පුරා ජනතාව වෙත ගෙන යන්නට. ජනතාව මේ සම්බන්ධයෙන් දැනුවත් කිරීම සඳහා ජංගම මාර්ග දර්ශන සහ විවිධ අධ්‍යාපනික ක්‍රමෝපායන් උපයෝගී කර ගන්නට අපි අදහස් කරනවා” යැයි කීවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aj1106054</link>
    <topic>ගාලු පෙනහලු රෝග වැඩමුළුවට මාර්ස්ක් අනුග්‍රහය</topic>
    <author/>
    <content>ගාලු පෙනහලු රෝග වැඩමුළුවට මාර්ස්ක් අනුග්‍රහයමාර්ස්ක් හෙල්ත් කෙයාර් සමාගම, ගාලු වෛද්‍ය සංගමය එම සංගම් ශ්‍රවණාගාරයේ දී පැවැත්වූ ‘නිදන්ගත අවහිරතා සහිත පෙනහලු රෝග වළක්වා ගැනීම හා එහි වත්මන් හා අතීත ස්වභාවයන් සාකච්ඡා කිරීමේ වැඩසටහනකට අනුග්‍රාහකත්වය ලබාදුන්නේය.කාලීන විෂයයක් සාකච්ඡාවට ලක්කෙරුණු එම වැඩමුළුවට වෛද්‍ය වෘත්තිකයන් 25කට වැඩි පිරිසක් සහභාගී වූ අතර, එයින් බොහොමයක් ම විශේෂඥ වෛද්‍යවරු වූහ.මාර්ස්ක් හෙල්ත් කෙයාර් සමාගමේ වෛද්‍ය අධ්‍යක්ෂ, වෛද්‍ය එස්.මහකලන්ද මහතා පැවසුවේ, “ගාල්ලේ වෛද්‍ය සංගමය සමඟ එක්ව අප ඵලදායී වැඩසටහන් කිහිපයක් ම සමාගම මෙයට පෙරත් පවත්වා කදිම ප්‍රතිඵල ලබා තිබෙනවා. මේ වැඩමුළුවේ ප්‍රධාන එක් අරමුණක් වූයේ අධික දුම්පානය අවම කිරීම හා එමඟින් නිරෝගී ජාතියක් බිහිකිරීමය. වගකීමක් සහිත සමාගම් පුරවැසියකු ලෙසින් වෛද්‍ය වෘත්තිකයන් මේ අයුරෙන් දැනුවත් කිරීම අඛණ්ඩව සිදුකිරීමෙන්, නිරෝගී අනාගත පරපුරක් බිහිකිරීමට දායකත්වයක් ලබාදීම අපේ වෑයමයි.” යන්නය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aj1106055</link>
    <topic>රණවිරු කොඩි අලෙවියට මහජන බැංකුවේ දායකත්වය</topic>
    <author/>
    <content>රණවිරු කොඩි අලෙවියට මහජන බැංකුවේ දායකත්වයශ්‍රී ලංකා රණවිරු සේවා අධිකාරිය මඟින් වාර්ෂිකව සංවිධානය කරනු ලබන රණවිරු කොඩි අලෙවි කිරීමේ සතිය පසුගියදා ආරම්භ කෙරුණු අතර, ඒ සඳහා මහජන බැංකුවේ දායකත්වය ලබාගැනීම වෙනුවෙන් මුදල් හා ක්‍රම සම්පාදන නියෝජ්‍ය අමාත්‍ය ගීතාංජන ගුණවර්ධන මහතාගේ ප්‍රධානත්වයෙන් විශේෂ උත්සවයක් ඉකුත් දා මහජන බැංකු ප්‍රධාන කාර්යාලයේදී පැවැත්විණි.එහිදී අධිකාරියේ සභාපතිනි පත්මා වෑත්තෑව මහත්මිය විසින් මහජන බැංකු ශාඛා වෙත බෙදාහැරීම සඳහා රණවිරු කොඩි හා කැට තොගයක් මහජන බැංකුවේ සභාපති ඩබ්ලිව්.කරුණාජීව මහතා වෙත බාරදෙන අයුරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aj1106056</link>
    <topic>ලංකා ඔරික්ස් ෆිනෑන්ස් කොහුවල</topic>
    <author/>
    <content>ලංකා ඔරික්ස් ෆිනෑන්ස් කොහුවලකළමනාකාර අධ්‍යක්ෂ කපිල ජයවර්ධන මහතා කොහුවල ශාඛාව විවෘත කරමින් ඔරික්ස් ෆිනෑන්ස් ශාඛා ජාලය ප්‍රධාන නිලධාරී අශාන් නිශ්ශංක මහතාද මෙහි වෙයි.එල්ඕඑල්සී සමූහයේ සාමාජික ලංකා ඔරික්ස් ෆිනෑන්ස් සමාගමේ නවතම ශාඛාව කොහුවල දුටුගැමුණු වීදියේ අංක 184 දරණ ස්ථානයේදී පසුගිය දා විවෘත කෙරිණි. ප්‍රදේශයේ ව්‍යාපාරික ප්‍රජාවේ අවශ්‍යතා සැලකිල්ලට ගෙන විශේෂයෙන් සැලසුම් කරන ලද එම ශාඛාව සතියේ දින 7 පුරා උදෑසන 9.15 සිට පස්වරු 7 දක්වා විවෘතව පවතී.2003 වසරේ වාණිජ මෙහෙයුම් ආරම්භ කළ ලංකා ඔරික්ස් ෆිනෑන්ස් සමාගම එහි ශාඛා ජාලය විහිදුවමින් මෙරට ලියාපදිංචි මූල්‍ය ආයතන අතර වේගවත්ම වර්ධනය සහිත සමාගම ලෙස තහවුරු වෙමින් පවතී. “එල්ඕඑල්සී ශාඛා උපක්‍රමීය ලෙස ස්ථානගත වෙමින් දිවයින පුරා ආවරණය වන පරිදි පියසටහන් පතුරුවා ඇත.” සමූහයේ කළමනාකාර අධ්‍යක්ෂ කපිල ජයවර්ධන මහතා පැවසීය.නව ශාඛාවේ ව්‍යාපාරික මෙහෙයුම් සඳහා විශේෂ කාල විරාමයක් වෙන්කොට තිබෙනවා. සම්මත කාල සීමාවෙන් ඔබ්බට ගොස් වැඩි වේලාවක් ගනුදෙනු කළ හැකි මූල්‍ය ආයතනයක් උදෙසා ප්‍රදේශයේ ව්‍යාපාරික ප්‍රජාව අතර පවතින අවශ්‍යතාව අපි වටහා ගතිමු. එය ප්‍රදේශයේ ජනතාවම මෙන්ම ව්‍යාපාරිකයන්ට වැඩි පහසුවක් සලසනවා” යැයි ජයවර්ධන මහතා වැඩිදුරටත් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aj1106057</link>
    <topic>සෙරෙන්ඩිබ් ෆ්ලාර් මිල්ස් තෙවැනි වසර සමරයි</topic>
    <author/>
    <content>සෙරෙන්ඩිබ් ෆ්ලාර් මිල්ස් තෙවැනි වසර සමරයිසෙරෙන්ඩිබ් ෆ්ලාර් මිල්ස් සමාගම, වසර තුනක කාලයක් මෙරට පාරිභෝගික ජනතාවට උසස් තත්ත්වයෙන් යුතු පිටි, කිසිදු හිඟයකින් තොරව සපයමින් “ජාතියේ පෝෂකයා” ලෙසින් සියලු දෙනාගේම ගෞරවාදරයට පාත්‍රවීමට සමත් වී තිබේ.ඩුබායි හි පිහිටි අල් ගුරෙර් සමාගම් සමූහයේ සාමාජික සමාගමක් වන සෙරෙන්ඩිබ් ෆ්ලාර් මිල්ස් (පුද්) සමාගම, 2008 මැයි 26 වැනි දින ඇමෙරිකානු ඩොලර් මිලියන 56 ක වියදමින් කොළඹ වරායේ අති නවීන තාක්ෂණයෙන් යුත් නවතම කම්හලක් ස්ථාපනය කරමින් සිය නිෂ්පාදනය කටයුතු ආරම්භ කරන ලද්දේ ශ්‍රී ලාංකික පාරිභෝගිකයන්ට සහ පිටි කර්මාන්තයට හිඟයකින් තොරව නැවුම් තිරිඟු පිටි ලබා දෙන බවට සහතිකයක් ද ලබා දෙමිනි.සෙරෙන්ඩිබ් ෆ්ලාර් මිල්ස් හි අධ්‍යක්ෂ / ප්‍රධාන විධායක නිලධාරී සතාක් අබ්දුල් කාදර් මහතා, සිය ජයග්‍රාහී තෙවසරක කාලය පිළිබඳ අදහස් දක්වමින් “මෙයට වසර තුනකට පෙර අපි ශ්‍රී ලාංකීය ජනතාවට දුන් පොරොන්දුව ඒ ආකාරයෙන්ම ඉෂ්ට කර ඇති බව මා ඉතා සතුටින් කියා සිටිනවා” යැයි පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aj1106058</link>
    <topic>නාවක්කුලි විදුහලට CDB</topic>
    <author/>
    <content>නාවක්කුලි විදුහලට CDBසිටිසන්ස් ඩිවලොප්මන්ට් බිස්නස් ෆිනෑන්ස් සමාගම යාපනයේ තෙන්මරච්චි හි නාවක්කුලි මහා විද්‍යාලයට අන්තර්ජාල පහසුකම්වලින් සැදි අති නවීන තොරතුරු තාක්ෂණ මධ්‍යස්ථානයක් ලබා දුන්නේය. විදුහල්පතිනි මහලිංගම් මහත්මිය සමඟ පිළිසඳරක යෙදී සිටින සමාගමේ සහකාර සාමාන්‍යාධිකාරි ඉලන්ගෝවන් කාර්තික් සහ ප්‍රධාන මෙහෙයුම් නිලධාරි රෝෂාන් අබේගුණවර්ධන මහත්වරුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aj1106059</link>
    <topic>බ්‍රැන්ඩික්ස් ආයතනයෙන් ජපුර විශිෂ්ටයන්ට රන් පදක්කම්</topic>
    <author/>
    <content>බ්‍රැන්ඩික්ස් ආයතනයෙන් ජපුර විශිෂ්ටයන්ට රන් පදක්කම්ශ්‍රී ජයවර්ධනපුර විශ්ව විද්‍යාලයේ උපකුලපති ආචාර්ය එන්. එල්. ඒ. කරුණාරත්න සහ බ්‍රැන්ඩික්ස් හි ප්‍රධාන මානව සම්පත් නිලධාරී ඉෂාන් දන්තනාරායන මහත්වරු ගිවිසුම හුවමාරු කරමින්. තීරණ විද්‍යා අධ්‍යයන අංශයේ ප්‍රධානී ආචාර්ය එස්. ටී. ඩබ්ලිව්. එස්. යාපා, කළමනාකාර හා වාණිජ්‍ය විද්‍යා පීඨයේ පීඨාධිපති මහාචාර්ය එස්. පී. පී. අමරතුංග හා බ්‍රැන්ඩික්ස් හි මානව සම්පත් මෙහෙයුම් ප්‍රධානී අෂාන්ති ප්‍රනාන්දු මහත්ම මහත්මීහු ද මෙහි වෙති.අධ්‍යාපනික විශිෂ්ටත්වය ප්‍රවර්ධනය කිරීමට හා ඇගැයීමට බ්‍රැන්ඩික්ස් ආයතනය ශ්‍රී ජයවර්ධනපුර විශ්ව විද්‍යාලයේ කළමනාකරණ හා වාණිජ්‍ය විද්‍යා පීඨය සමඟ එකඟතාවකට එළඹීය.බ්‍රැන්ඩික්ස් හා ශ්‍රී ජයවර්ධනපුර විශ්ව විද්‍යාලය අත්සන් කරන ලද අවබෝධතා ගිවිසුමට අනුව එම පීඨයේ මෙහෙයුම් හා තාක්ෂණ කළමනාකරණ (විශේෂ) උපාධි වැඩසටහනේ හොඳම ශිෂ්‍යයාට රන් පදක්කමක් වාර්ෂිකව පිරිනැමීමට බ්‍රැන්ඩික්ස් සමාගම ඉදිරිපත් වී ඇත. ඊට අමතරව එම පීඨයේ උපාධිධාරීන්ට හා උපාධි අපේක්ෂකයන්ට සමූහයට අයත් විවිධ ව්‍යාපාරික අංශවල රැකියා පුහුණු කාලයක් ද ලබා දෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aj11060510</link>
    <topic>පියාජියෝ ත්‍රී රෝද රථ ප්‍රදර්ශනාගාරයක් රත්නපුරේ</topic>
    <author/>
    <content>පියාජියෝ ත්‍රී රෝද රථ ප්‍රදර්ශනාගාරයක් රත්නපුරේඇසෝසියේටඩ් මෝටර්වේස් පෞද්ගලික සමාගමේ රට පුරා විහිදී ඇති පියාජියෝ ත්‍රී රෝද රථ ප්‍රදර්ශනාගාර ජාලයට තවත් නව ප්‍රදර්ශනාගාරයක් පසුගියදා එක් විය. ඒ රත්නපුර - කොළඹ පාරේ විවෘත කළ රත්නපුරය ප්‍රදර්ශනාගාරය යි. අවශ්‍ය පාරිභෝගිකයන්ට ලීසිං පහසුකම් යටතේ මිලදී ගැනීමට ද එහි ඉඩ සලසා ඇත.රත්නපුරය නව ප්‍රදර්ශනාගාරය විවෘත කිරීමෙන් පසුව ත්‍රීරෝද රථ මිලදී ගත් පාරිභෝගිකයන්ට ත්‍රීරෝද රථ ලබා දුන්නේ ඇසෝසියේටඩ් මෝටර්වේස් සමාගමේ සාමාන්‍යාධිකාරී සුනෙත් සුදසිංහ මහතා ය. එම අවස්ථාවට ප්‍රාදේශීය කළමනාකරු ජනක එරන්ද මහතා ඇතුළු විශාල පිරිසක් ද සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aj11060511</link>
    <topic>සෙලින්කෝ ලයිෆ් සමාජ සත්කාරයෙන් 16,000කට සෙත</topic>
    <author/>
    <content>සෙලින්කෝ ලයිෆ් සමාජ සත්කාරයෙන් 16,000කට සෙතසෙලින්කෝ ලයිෆ් සමාගම 2010 වසරේදී ක්‍රියාවට නංවන ලද සෞඛ්‍ය සහ අධ්‍යාපනය සම්බන්ධ සමාජීය වගකීම් ව්‍යාපෘතීන් පෙළ ශ්‍රී ලාංකිකයන් 16,000ට වඩා සංඛ්‍යාවකට සෙත සලසා ඇත.හත්වන වසරටත් ක්‍රියාත්මක වූ සමාගමේ ‘වෛද්‍ය හමුව‘ වැඩසටහන මඟින් මඩකළපුව, තිස්සමහාරාමය සහ අනුරාධපුර වැනි දුෂ්කර ප්‍රදේශවල පැවැත්වූ වෛද්‍ය කඳවුරු 40 කදී පුද්ගලයින් 11,411 කට නොමිලේ වෛද්‍ය පරීක්ෂාවක් සහ වෛද්‍ය උපදෙස් සපයන ලදී.ගැබිනි මවුවරුන් සඳහා සෙලින්කෝ ලයිෆ් සමාගම පවත්වන ‘සෙනෙහසක උදානය’ වැඩසටහන් පෙළ මඟින් මවුවරුන් 1,712 කට පූර්ව හා පසු ප්‍රසව සුරක්ෂාව පිළිබඳ උපදෙස් සපයන ලදී.එමෙන්ම සමාගම 2010 වසරේ සංවිධානය කරන ලද ලේ දන්දීමේ කඳවුරු 12 මඟින් රුධිර පයින්ට් 1000 කටත් වඩා ප්‍රමාණයක් ජාතික රුධිර පාරවිලයන ඒකකයට ලබා දී ඇත.සෙලින්කෝ ලයිෆ් සමාගම වරප්‍රසාද අඩු පාසල්වල අධ්‍යාපනික යටිතල පහසුකම් නැංවීමේ ක්‍රියාවලිය තුළින් 2010 වසරේ කහටගස්දෙගිලිය, යාපනය, මොනරාගල සහ ඇඹිලිපිටිය වැනි දුෂ්කර ප්‍රදේශවල පිහිටි පාසල් 11 ක පන්ති කාමර ගොඩනැඟීමට හා අලුත්වැඩියා කිරීමට රුපියල් මිලියන 4.1 ක් වැය කර ඇත.අලුතෙන් ගොඩනඟන ලද පන්ති කාමර 10න් පන්ති කාමර පහක ඉදිකිරීමේ කටයුතු සම්පූර්ණ වී ඇති අතර පහක වැඩ කටයුතු සම්පූර්ණ වෙමින් පවතින බව සමාගම පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>05</day>
    </date>
    <link>http://www.silumina.lk/2011/06/05/_art.asp?fn=aw1106051</link>
    <topic>මං චාමිකට කසාද බඳින්න දෙන්නේ නෑ</topic>
    <author/>
    <content>මිනිසා අධර්ම රාගයෙන් හා විෂම ලෝභයෙන් පෙළෙන්නේ මිථ්‍යා දෘෂ්ටික සිතුම් පැතුම් නිසා ය.මා උගතෙකැයි, බුද්ධි මතෙකැයි, බෞද්ධයෙකැයි සිතා සිටිය ද අධර්ම රාගයෙන් පෙළෙමින් වැරදි හා අසාධාරණ මාර්ගවලින් සිය ඕනෑ එපාකම් ඉෂ්ට කැර ගන්නා තාක් කල්, විෂම ලෝභයෙන් “මට” ම ය, මගේ පවුලේ අය ට ම යැයි දරුණු වූ ද සීමාවන් ඉක්ම ගියා වූද තණ්හාවෙන් හඹා යමින් වැරදි හා අසාධාරණ අන්දමින් වස්තු සම්පත් රැස් කිරීම සඳහා හඹා යන තාක්කල් ඔහු හෝ ඇය මිථ්‍යා දෘෂ්ටික ය.මේ අධර්ම රාගයත්, විෂම ලෝභයත් මිථ්‍යා දෘෂ්ටියත් නිසා ලෝකය අපවිත්‍ර වී ඇත. වායු ගෝලය දූෂිතව ඇත. පරිසරය, ජලය, ආහාරපාන විෂ සහගතව ඇත. මිනිසා ගේ ක්‍රියාකාරකම් වෙන කවදාටත් වඩා අමානුෂික වීමේ ප්‍රතිඵලයක් වශයෙන් සම්‍යක් දෘෂ්ටික දෙවි දේවතාවෝ පෘථිවියෙන් ඈත් වී ඇත.ඔහු මොරටු විශ්ව විද්‍යාලයේ ඉංජිනේරු උපාධිය සමත්ව සිවිල් ඉංජිනේරුවකු ලෙස රැකියාවේ නිරතව සිටී. මෙයින් වසර දෙකකට පෙර පොළොන්නරු දිස්ත්‍රික්කයේ සේවය කළේ ය. වැදගත් පවුල් පරිසරයක් ඇතිව ජීවත්වන බැවින් මව්පිය වැඩිහිටියෝ ද ඔහු කෙරෙහි බොහෝ බලාපොරොත්තු තබා සිටිති. ඔහු නමින් චාමික ය.පොළොන්නරු ප්‍රදේශයේ සේවය කරද්දී ඔහුට වසන්ති මුණ ගැසුණි.ඇය ද ඒ ක්ෂේත්‍රයේ ම රැකියාව කළ නිලධාරිනියකි.ඇගේ ගති ගුණ හා චරිත දුර්වලකම් නිසා කලින් විවාහ වී සිට ස්වාමි පුරුෂයාගෙන් දික්කසාද වී සිටි අතර චාමික හා වසන්ති දෙදෙනා ඔවුනොවුන් කෙරෙහි බැඳීමක් ගොඩ නැගුණි.කලකට පසු චාමික කොළඹ ප්‍රදේශයට සේවය සඳහා පැමිණියේය. ටික දිනකින් ඔහුගේ දෙකකුල් රිදෙන්නට විය. වෛද්‍ය ප්‍රතිකාර ගත් නමුත් සුවයක් නොලැබුණි. ඔහු හෝ නිවසේ වෙනත් කෙනකු ගෙදර දී බුදුන් වඳින විට පිරිත් කියන විට චාමික ගැහෙන්නට විය.එසේ ම මේ වන විට චාමික ගේ කල වයස හරි නිසා වැඩිහිටියෝ ඔහුට විවාහයක් කැර දීමට කටයුතු කළහ. එහෙත් මනාලියක් බලන්නට යන විට අතරමඟදී වාහනය යාන්ත්‍රික ;දීෂයක් ඇතිවීමෙන් හෝ අනතුරකට ලක්වීමේ ගමනට බාධා ඇති විය.සමහර අවස්ථාවල බලන්නට යන මනාලියන් කලින් දින රාත්‍රියේ හීනෙන් බය වී එතැන් සිට නින්දක් නැතිව මනාලයා (චාමික) නිවසට පැමිණ යන තුරු තැති ගැන්වීමක් වැනි දෙයකින් බියපත්ව මංගල්‍යයට අකමැති වූහ. කිනම් හේතුවක් නිසා හෝ ඔහුට විවාහයක් සිදු කැර ගැනීමට නොහැකි තැනට කටයුතු යෙදේ.වැඩිහිටියෝ බෝධි පූජාවලට ඔහු කැඳවාගෙන ගියහ. එහි දී ඒ පිළිවෙත් කටයුතු අවසන් වී බෝ මළුවෙන් පිටවන තුරු ඔහු ගැහෙන්නට වෙයි. අවසානයේ ගුප්ත ගවේෂණ මධ්‍යස්ථානයට කැඳවාගෙන ගියේය. එතැන දී ද ගැහෙන්නට විය. මිනිසුන් ඉදිරියේ මෙසේ ගැහෙන එක වළක්වා ගන්නට මේ තරුණ ඉංජිනේරුවරයා උත්සාහ කළ ද ඔහුට පාලනය කර ගන්නට නොහැකි වේ.“කව්ද මේ ශරීයට රිංගා ගෙන ඉන්නේ?”“..........” හිස දෙපසට වනයි. කතා නොකරයි.“කතා කරන්න. කතා කරන්න”“.......”“එහෙම නම් අපි කතා කරවන්න ද?”“ම්හු....”“වෛශ්‍රවන දෙවියන්ට පැමිණිලි කරන්න ද?”“එපා එපා”“ඇයි එපා කියන්නේ?”“මම බයයි. මට දඬුවම් කරයි”“ඔච්චර බය නම්, අපි අහන දේට උත්තර දෙන්න”“බෑ... බෑ...”“ඇයි බැරි?”“එතකොට මට මේ ශරීරයෙන් යන්න වේවි”“ඇයි යන්න අකමැති”“මට පවරපු වගකීම තව ම ඉෂ්ට කරගන්න බැරි වුණා. ඒකයි යන්න බැරි” දැන් තරුණ ඉංජිනේරුවරයා කතා කරන්නේ ගැහුනු කටහඬකිනි.“හොඳයි දැන් කියන්න කවුද මේ කියලා?”“මම පද්මිණී”“පද්මිණී කවුද? කොහේ කෙනෙක් ද?”“මහත්තයා මගේ ගම දෙහිඅත්තකණ්ඩියේ. 1988 භීෂණ කාලයේ මාව දූෂණය කර මැරුවා. මමත් ලස්සනට ජීවත්වෙන්න හිතාගෙන ඉගෙන ගත්ත කෙනෙක්. මාව බලයහත්කාරයෙන් දූෂණය කැර මරා දැම්මා. මම දැන් ඉන්නේ වෛරයෙන් දැවි දැවී. මා දූෂණය කරපු එවුන්, මරා දාපු එවුන් හොය හොයා ඇවිදිනවා. එහෙම ඇවිදින කොට තමයි මේ වසන්තිගෙ බන්ධනේට අහුවුණේ. වසන්තිගෙ ඇදුරා මතුරණ කොට මාව ඒ බන්ධනේට බැඳුණා. මම දැන් චාමිකගෙ ඇඟට වෙලා ඉන්නවා. චාමිකගෙ ලේ උරා බීලා තමයි ජීවත් වෙන්නේ. චාමික බෝධි පූජා තියන කොට මාව ගැහෙනවා. එතකොට චාමිකවත් වෙව්ලනවා.”“මොකක්ද පද්මිණීට බාර දීලා තියෙන වගකීම”“මට බාරදීලා තියෙන්නේ වසන්තිට චාමිකව සම්බන්ධ කර දෙන්නයි. මේවා සහගහන අපරාධ බව මම දන්නවා. ඒත් මන්ත්‍ර බලයට මම බැඳුණා. මට දැන් මෙතනින් මිදෙන්නත් බැහැ. චාමිකට පිස්සුහදලා හරි වසන්ති ළඟට ගෙනියන්න ඕනෑ. ඒකයි වගකීම.”“කොහොමද බැන්දුවේ?”“ඇදුරා කෑමකට මැතුරුවා. මාව ඒකට බැඳුණා. වසන්ති ඒ කෑම චාමිකට කන්න දුන්නා.”“පද්මිණී දැන් චාමික ගේ ශරීරයෙන් නිදහස් වෙන්න කැමති නැද්ද?”“කැමතියි. කැමැතියි. බැඳිලා ඉන්න මමත් කැමති නැහැ. හැබැයි ජීවත් වෙන්න ආහාර ඕනැ. මම දැන් ජීවත් වෙන්නෙ චාමිකගෙ ලේ උරා බීලා. මම නිදහස් වුණොත් මම කෙළින් ම වසන්තිව හොයා ගෙන යනවා. ගිහින් පළි ගන්නවා. ඒකිගෙ ලේ බොනවා. ඊළඟට අර ඇදුරා හොයා ගෙන යනවා. ඕකගෙ බොටුව කඩනවා. ඕකා ආරස්සා දාගෙන ඉන්නේ. ඒ වුණත් මම ඌට කිට්ටු වෙලා ඉඳලා ආරස්සා බිඳිච්ච වෙලාවක උගෙ බොටුව කඩනවා. එතකම් උගේ ගෑනිගෙයි, දරුවන්ගෙයි ලේ බොනවා.”“ඉතින් පද්මිණී! ඇදුරා කළ වැරද්දට ඇදුරාගෙ ගෑනියි දරුවොයි වැරදි කාරයෝ නොවෙයිනෙ? ඉතින් ඒ අයගෙන් පළි ගැනීම අසාධාරණ නේද?”“අසාධාරණ... අසාධාරණ... හඞ... හඞ... හා.... කොහේද මහත්තයා සාධාරණේ තියෙන්නේ? මාව දූෂණය කරපු එක සාධාරණ ද? මාව මරපු එක සාධාරණ ද? මොකද්ද මහත්තයා මහත්තයලත් සාධාරණේ හොයන්නේ අපෙන්. ඔය ලොකු ලොකු උදවිය කරන්නෙ සාධාරණ වැඩ ද? හිතලා බලන්න. මාව බන්ධනය කළ එවුන්ගෙන් පළිගන්න බැරි නම් උන්ගෙ පවුල්වල අයගෙන් පළි ගන්නවා. ඒ අපේ හැටි. රටේ හැම තැන ම අසාධාරණේ. පෙර පින් පල දෙන කොට, කල හොඳ කල් හොඳයි. කාලෙ නරක් වුණ ගමන් අපි උන්ට කිට්ටු වෙනවා. මම මට අසාධාරණේ කරපු උන් හොයා හොයා යද්දි මුන්ට අහුවුණා. මාව දූෂණ කර මරා දාපු උන්ගෙ තවම කාලේ හොඳ ඇති. කාලෙ නරක් වුණ හැටියෙ මට අවස්ථාව ඒවි. මම අවසර වරම් අරගෙන තියෙන්නෙ”“මොකක්ද අවසර වරම් කීවෙ?”“මහත්තයා අපටත් ප්‍රධානීන් ඉන්නවා. අපි ඒ අය ළඟට ගිහින් අපට කරපු අසාධාරණය කියලා උන්ගෙන් පළි ගන්න අවසර වරම් ලබා ගන්නවා. ඉතින් ඒ අවසර වරම් ඇතුව යන අපට බාධා කරන එවුන්ගෙනුත් පළි ගන්න අපට පුළුවන්. වසන්තිගෙනුත් ඇදුරාගෙනුත් පළි ගන්න එක පළි ගන්නවාමයි. දැන් මුන් තවත් අයට ඔය වැරැදි වැඩ කරනවා. මුන්ව මිහිපිට තියන්න හොඳ නෑ.”“හරි හරි පද්මිණීට ඒ අවස්ථාව එනතුරු ශ්‍රී මහා බෝධීන් වහන්සේ ළඟට වෙලා ඉන්න.”“ඔව් ඒක නම් හොඳයි. ඒත් මම කොහොමද මේ බන්ධනයෙන් ගැලවෙන්නේ?”“හොඳයි, පද්මිණී! මම චාමික ගෙ පවුලෙ අයට කියලා පද්මිණී නමින් පාංශුකූලයක් පූජා කරවන්නම්. තවත් පින්කම් කරවලා පින් අනුමෝදන් කරන්නම්. මමත් දැන් පද්මිණීට පින් දෙනවා. එතකොට ඔය බන්ධන පිපිරෙනවා. ඒ බන්ධන පුපුරා ගියා ම පද්මිණී නිදහස්, ශ්‍රී මහා බෝධිය ළඟට ගිහින් පින් දහම්වලට පද්මිණි සම්බන්ධ වෙන්න.”“එතකොට අරුන්ගෙන් පළිගන්නෙ?”“ඒකට වෙලාව ඒවි. ඒ නැතත් දැන් මේ අවනඩුව අහගෙන ඉන්න අමනුෂ්‍යයෝ දැනටමත් ඒ අය ළඟට ගිහින් ඇති.”“හොඳයි හොඳයි එහෙනම් මම යන්නම්. චාමිකටත් කියන්න පරෙස්සම් වෙන්න කියලා. ඔය කපටි ගෑනුන්ට අහු නොවී ඉන්න කියලා.”“හොඳයි හොඳයි.”“එහෙම නම් මේ අය පින් දුන්නා ම මම යන්නම් මහත්තයා.”“හොඳයි පද්මිණීට තෙරුවන් සරණයි.”බෝධි පූජා විසි එකක් තබා දන් පින් කොට නැවත පැමිණෙන ලෙස චාමිකට දැන්වීය.  මතුගමමහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=aa1106121</link>
    <topic>13 වැනි සංශෝධනය බලාත්මක කරනවා</topic>
    <author>සුනිල් දයා අල්විස්</author>
    <content>කොටි ඉල්ලීම් කිසිවක් දෙන්නේ නෑඒත් දේශපාලන විසඳුමක් දෙනවා - ඇමැති කෙහෙළියසුනිල් දයා අල්විස්දේශපාලනමය විසඳුමක් සඳහා 13 වැනි ව්‍යවස්ථා සංශෝධනය බලාත්මක කිරීමට රජය උපරිම අවධානය යොමු කරන මුත් රට දෙකඩ කිරීමේ අරමුණින් එල්.ටී.ටී.ඊ. ත්‍රස්තවාදීන් ලබා ගැනීමට තැත් කළ කිසිවක් කිසිවිටෙක ලබා නොදෙන්නේ යැයි කැබිනට් ප්‍රකාශක හා ජනමාධ්‍ය ඇමැති කෙහෙළිය රඹුක්වැල්ල මහතා පවසයි.රටේ සියලු ජන කොටස් අතර එකමුතු බව සහ ඔවුන්ගේ ගෞරවය සුරැකෙන ආකාරයෙන් 13 වැනි ව්‍යවස්ථා සංශෝධනය තවදුරටත් බලාත්මක කිරීම සඳහා ආණ්ඩු පක්ෂය සෙසු දේශපාලන පක්ෂ සමඟ සාකච්ඡා කරන බවත් පාර්ලිමේන්තුවේ සෙනෙට් මණ්ඩලය වැනි සභාවක් පිහිටුවීම පිළිබඳව යෝජනා ඉදිරිපත්ව ඇති මුත් පළාත් සභාවලට පොලිස් බලතල දීම වැනි අදහස් සඳහා අවසන් තීරණයක් ගෙන නැති බවත් ඇමැතිවරයා කරුණු සඳහන් කෙළේය.සෙනෙට් මණ්ඩලය වැනි අලුත් ආයතනයක් හඳුන්වා දීමට යෝජනා වී තිබෙන්නේ පළාත් සභා හා මධ්‍යම ආණ්ඩුව අතර සමීප සම්බන්ධීකරණයක් පවත්වා ගැනීමට බවත් සඳහන් කෙරිණ.ක්‍රියාත්මක කිරීමට යන දේශපාලනමය විසඳුම පිළිබඳව දෙමළ දේශපාලන පක්ෂ සමඟ මෙන්ම සෙසු දේශපාලන පක්ෂ සමඟ ද සාකච්ඡා කරන බවද ඇමැතිවරයා කරුණු සඳහන් කෙළේය.13 වැනි සංශෝධනයෙන් ඔබ්බට යන ආකාරයේ දේශපාලන විසඳුමක් ලබාදීම යන්නෙන් අදහස් කෙරෙන්නේ එම පළාත් සභා ක්‍රමය තවදුරටත් බලාත්මක කිරීම මිස බෙදුම්වාදී එල්.ටී.ටී.ඊ. කොන්දේසිවලට යටවීමක් නොවන බවත් ඇමැතිවරයා මෙහිදී අවධාරණය කෙළේය.තිස් වසරක යුද්ධය අවසන් කොට මහින්ද රාජපක්ෂ ජනාධිපතිතුමාගේ නායකත්වයෙන් ශ්‍රීී ලංකාව ආසියාවේ ආශ්චර්යය කරා යන ගමනේදී මේ වන විටත් විජයග්‍රහණ රැසක් අත්පත් කැරගෙන ඇති අතර දේශපාලනමය විසඳුම යනුවෙන් අදහස් කරන්නේ දිනූ දේශය හා විජයග්‍රහණය තවදුරටත් සුරක්ෂිත කරමින් රටේ සියලු ජන කොටස් අතර සාමයේ හා සංවර්ධනයේ ප්‍රතිලාභ බෙදී හැරීමට බවත් හෙතෙම තවදුරටත් සඳහන් කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=aa1106123</link>
    <topic>පොලිස් විරුවන් 600 ක් කොටින්ට බිලි දී වසර 21 යි</topic>
    <author>දයා ඩී. ෆොන්සේකා</author>
    <content>එජාප ප්‍රේමදාස පාලන සමයේදයා ඩී. ෆොන්සේකානැඟෙනහිර පළාතේ රාජකාරියේ නිරතව සිටි පොලිස් නිලධාරීන් හයසියයකට ආසන්න පිරිසක් එල්.ටී.ටී.ඊ. ත්‍රස්තවාදීන් විසින් අමානුෂික ලෙස ඝාතනය කරනු ලැබීමේ ශෝචනීය සිද්ධියට ඉකුත් 11 දා වසර 21 ක් පිරිණ. මේ නිමිත්තෙන් ඔවුන්ට පින් අනුමෝදන් කිරීමේ ආගමික පින්කම් රැසක් ක්‍රියාත්මක කෙරිණ.1990.06.11 දා අම්පාර, මඩකලපුව, ත්‍රිකුණාමලය ඇතුළු ප්‍රදේශ කිහිපයක දී නිරායුධ පොලිස් නිලධාරීන් 600 දෙනකු එල්.ටී.ටී.ඊ. ය විසින් මරා දැමූ සිද්ධිය මෙරට දේශපාලන ඉතිහාසයේ මහත් ආන්දෝලනයකට තුඩු දුන්නකි. එවකට පාලනයේ පැවති එජාප ආණ්ඩුව එල්.ටී.ටී.ඊ. ය සමඟ ගිවිසුමක් අස්සන් තැබූ අතර, එහි එක් ප්‍රතිඵලයක් ලෙස සේවයේ යෙදී සිටි පොලිස් නිලධාරීන්ට පැමිණ සිටි එල්.ටී.ටී.ඊ. සාමාජිකයින්ට භාරවන ලෙස නියෝග ලැබුණි.මෙහිදී අවස්ථාවෙන් ප්‍රයෝජන ගත් එල්.ටී.ටී.ඊ. ය නිරායුධ සිටි පොලිස් නිලධාරීන් 600 දෙනෙක් අමු අමුවේ ඝාතනයට ලක් කළේය. වර්තමාන විපක්‍ෂ නායක රනිල් වික්‍රමසිංහ මහතා එදා සභා නායකයාව හා ප්‍රේමදාස පාලන සමයේ ආරක්ෂක පාර්ශවයේ දැවැන්තයෙක්ව සිටි අතර, අද විපක්‍ෂයේ ජ්‍යෙෂ්ඨයින් රැසක් ද මේ සඳහා මූලිකත්වය ගෙන කි‍්‍රයා කළේය. 1990 ජුනි 11 දින කොටින් අතින් මිය ගිය 600 කට ආසන්න පොලිස් නිලධාරින්ගේ සැමරුම් දිනය ජුනි 11 ට යෙදී තිබිණි. උදෑසන සියලුම පොලිස් ස්ථාන ඉදිරිපිටට රැස්වූ උසස් නිලධාරින් ඇතුළු සියලුම පොලිස් නිලධාරිහු පොලිස් කොඩිය අඩ කුඹු කොට මිය ගිය සිය සගයන් සැමරූහ.විහාරස්ථානවලට රැස්වූ නිලධාරිහු ද පොල්තෙල් පහන් දල්වා මිය ගිය නිලධාරින්ට පිං පැමිණවූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=aa1106124</link>
    <topic>ලේක්හවුස් මිහින්තලා අලෝක පූජාව ලංවිම-අබාන්ස් අනුග්‍රහයෙන්</topic>
    <author/>
    <content>ලේක්හවුස් ආයතනය 49 වැනි වරටත් පවත්වනු ලබන මිහින්තලා ආලෝක පූජාව ලබන 14, 15, 16 තෙදින අති උත්කර්ෂවත් අයුරින් පැවැත්වේ.මිහින්තලා රාජමහා විහාරාධිපති නුවරගම් දෙපළාතේ උප ප්‍රධාන අධිකරණ සංඝනායක නාමල්වැවේ රතනසාර හිමියන් ගේ අනුශාසනා පරිදි පැවැත්වෙන ලේක්හවුස් මිහින්තලා ආලෝක පූජාවේ සම අනුග්‍රාහකත්වය ලංකා විදුලිබල මණ්ඩලයෙනි. බැතිබර දායකත්වය අබාන්ස් ආයතනයෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=aa11061211</link>
    <topic>පොහොර සහනයේ වසරක බිල රු. මිලියන 50,000 යි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමහින්ද චින්තනය යටතේ රජය දැනට ක්‍රියාත්මක කරන වී පොහොර සහනාධාරය හා අලුතින් ක්‍රියාත්මක සියලු බෝග සඳහා වූ පොහොර සහනාධාරය සඳහා වාර්ෂිකව රුපියල් දස ලක්ෂ 50,000 ක් වැය කරන බව ගොවිජන සේවා හා වන ජීවී ඇමැති එස්.එම්. චන්ද්‍රසේන මහතා පවසයි.මේ අනුව දැනට රජය වී පොහොර සඳහා සියයට 90 ක සහනයක් ද අනෙකුත් සියලු බෝගවල පොහොර සඳහා සියයට 60 ක සහනයක් ද ලබාදෙන බවත් ඇමැතිවරයා පවසයි. වී පොහොර සඳහා වාර්ෂිකව රුපියල් දස ලක්ෂ 35000 ක සහනාධාර ලබාදෙයි. ඊට අමතරව සියලුම බෝග සඳහා වූ අලුත් පොහොර සහනාධාරය සඳහා රජය මුලින්ම රුපියල් දස ලක්ෂ 15,000 ක් පමණ වෙන් කර තිබේ.රටේ ඕනෑම බෝගයකට අවශ්‍ය පොහොර නව සහනාධාර යටතේ කිසිත් ඉල්ලුම්පත් පිරවීමකින් තොරව ගොවි ජන සේවා මධ්‍යස්ථාන 555 ක් මඟින් හා බලයලත් පොහොර නියෝජිතයන් 10,000 ක් ගෙන් ලබා ගැනීමට දැන් අවස්ථාව ලබාදී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=aa1106122</link>
    <topic>නිසි වයසේදී පාසල් නොයන ළමයින් ගැන 1929ට කියන්න</topic>
    <author>රමණී සුබසිංහ</author>
    <content>රමණී සුබසිංහළමා ශ්‍රමිකත්වයට එරෙහි ලෝක දිනය අදට (12) යෙදී ඇත. ඒ නිමිත්තෙන් කම්කරු දෙපාර්තමේන්තුව, පරිවාස හා ළමා රක්ෂක සේවා දෙපාර්තමේන්තුව සමඟ එක්ව ළමා ශ්‍රමිකත්ව පසු විපරම වැඩසටහන ක්‍රියාවට නැංවීමට කටයුතු යොදා තිබේ. අනර්ථකාරී ළමා ශ්‍රමිකත්වයෙන් දරුවන් බේරාගැනීම මෙහි අරමුණ වන බව ජාතික ළමා ආරක්ෂක අධිකාරියේ සභාපතිනි අනෝමා දිසානායක මහත්මිය පවසයි.ආශ්චර්යවත් ශ්‍රී ලංකාවක් නොඩනැඟීමේ වැඩපිළිවෙළ අනුව ළමා ජීවිත සුරක්ෂිත කිරීම සඳහා, ලංකාවේ සියලුම දරුවන්ට මූලික අධ්‍යාපනය ලබාදීම අත්‍යවශ්‍ය වන හෙයින්, යම් ස්ථානයක දරුවකු පාසල් නොයවා සේවයේ යොදවා සිටී නම් ඒ පිළිබඳව ශ්‍රී ලංකා ළමා උපකාරක දුරකථන සේවයට (1929) දැනුම් දිය යුතු බවද ඒ සම්බන්ධව නීතිමය කටයුතු අකුරට ඉටුකරන බවද දිසානායක මහත්මිය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=aa1106126</link>
    <topic>‘ඩෙක්ස් කෑන් 40’ කිසිම හිඟයක් නැත</topic>
    <author/>
    <content>අසාධ්‍ය තත්ත්වයේ පසුවන ඩෙංගු රෝගීන්ට ප්‍රතිකාර ලබා දීමේදී අවශ්‍ය වන ඩෙක්ස් කෑන් ෆෝටි නම් ඖෂධය මෙරටට ප්‍රමාණවත් තරම් ගෙන්වා තිබෙන අතර ඒවා රෝහල්වලට ලබාදී තිබෙන බවත් සෞඛ්‍ය ඇමැති මෛත්‍රිපාල සිරිසේන මහතා පවසයි. මේ ඖෂධය හිඟ බවට පැතිරෙන ආරංචිය අසත්‍යයක් බවත් පැවසෙයි.කොළඹ පිහිටි ප්‍රධාන ඖෂධ ගබඩාවේ එම ඖෂධ තොග පරීක්ෂා කිරීමද ඇමැතිවරයා අතින් පසුගියදා සිදු කෙරිණ.වෛද්‍ය සැපයුම් අධ්‍යක්ෂ වෛද්‍ය කමල් ජයසිංහ මහතා ඇමැතිවරයාට පවසා සිටියේ රෝහල්වලට අවශ්‍ය පමණටත් වඩා මේ ඖෂධය ගබඩාවල තිබෙන බවයි.මේ අතර රෝහල් ගතවන ඩෙංගු රෝගීන්ට ප්‍රතිකාර ලබාදීමේදී කොළඹ ජාතික රෝහලට අමතරව තවත් රෝහල් කිහිපයකම අධි සත්කාර ඒකක ද සෞඛ්‍ය අමාත්‍යංශයේ උපදෙස් අනුව පිහිටුවා තිබේ. කොළඹින් පිට රෝහල් 10 ක මෙවැනි අධි සත්කාර ඒකක පිහිටුවා ඇත.කොළඹ ජාතික රෝහලේ ප්‍රතිකාර ලබන ඩෙංගු රෝගීන් පිළිබඳ සොයා බැලීමටද සෞඛ්‍ය ඇමැතිවරයා සිකුරාදා (10) එහි ගියේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=aa1106127</link>
    <topic>ඉනෝකාට විරු ජන සම්මාන</topic>
    <author>ඡායාරූපය – තිලක් පෙරේරා 1</author>
    <content>ඡායාරූපය – තිලක් පෙරේරා 1වීරක්‍රියා කළ අය පිළිබඳව වසර ගණනක් පුරා ලබාදුන් මාධ්‍ය දායකත්වය වෙනුවෙන් 18 වැනි ජාතික විරුජන සම්මාන උළෙලේ ජාතික විරුජන නුර් අලිම් සම්මානය සිළුමිණ මාධ්‍යවේදිනි ඉනෝකා සමරවික්‍රමට පිරිනමනු ලැබීය. ජ්‍යෙෂ්ඨ අමාත්‍ය පී. දයාරත්න මහතා හා නුර් අලිම් මහත්මිය ඉනෝකා සමරවික්‍රම මාධ්‍යවේදිනියට සම්මානය ප්‍රදානය කළ අවස්ථාව.ජාති ආගම් භේදයෙන් තොරව තම දිවි පරදුවට තබා අන් ජීවිත බේරා ගැනිමට ඉදිරිපත් වූ මිනිසුන් ඇගයීම සඳහා ජාතික විරුජන පදනම සංවිධානය කළ 18 වැනි ජාතික විරුජන සම්මාන උළෙල කොළඹ බණ්ඩාරනායක සම්මන්ත්‍රණ ශාලා පරිශ්‍රයේ මිහිලක මැදුරේදි අග්‍රාමාත්‍ය දි.මු. ජයරත්න මහතාගේ ප්‍රධානත්වයෙන් ඉකුත් (9) දා පැවැත්විණි.මෙහිදී අන් ජීවිත බේරාගත් භික්ෂුන් වහන්සේ නමකට විරුජන වීර ස්වර්ණ සම්මානය හිමි වූ අතර, විරුජන රජත මුද්‍රිකා සම්මාන දෙකක් ද, විරුජන ප්‍රසාද සහතික තුනක් ද පිරිනැමිණ. ඉහළම සම්මානය වන ‘බුදල් නා ස්වර්ණ සම්මානය’ මව විසින් කළු ගඟට වීසිකරන ලද දරුවා බේරාගත් සම්පත් ජානක ජයශාන්ත සිල්වා මහතාට පිරි නමනු ලැබීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=aa1106125</link>
    <topic>කප්රුකෙන් විදෙස් විනිමය</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලපොල් වගා ගම්මාන පිහිටුවා ඒ වෙත සංචාරකයන් ආකර්ෂණය කැර ගැනීමේ අලුත්ම වැඩපිළිවෙළක් ක්‍රියාවට නැංවේ. මේ යටතේ පොල් වගා ගම්මාන හා ඒ ආශ්‍රිත විසිතුරු භාණ්ඩ නිෂ්පාදනයක් ආරම්භ කැරෙන අතර ඒ මඟින් විදේශ විනිමය ඉපයීමත් අරමුණු කොට තිබේ.මේ ව්‍යාපෘතිය මඟින් දේශීය පොල් නිෂ්පාදකයන්ට ඉහළ ආදායමක් ලබාදීමත් ඔවුන් මඟින් විදේශ විනිමය විශාල වශයෙන් ලබාගත හැකි බවත් විශ්වාස කෙරේ. පොල් නිපැයුම් කර්මාන්තය හා සංචාරක කර්මාන්තය  ජනප්‍රිය කරවීමත් මෙමඟින් සිදුවනු ඇතැයි සඳහන් වෙයි. දැනටමත් කප්රුක ගම්මාන 22ක් අරඹා ඇති අතර එය 150 දක්වා වැඩි කරන බව පොල් සංවර්ධන අමාත්‍යාංශය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=aa1106128</link>
    <topic>වහළට නඟින්න බැරි නම් ගොඩනැඟිල්ලට අනුමැතිය නෑ!</topic>
    <author>සාගරිකා දිසානායක</author>
    <content>ඩෙංගු මර්දනයට තද පියවරක්සාගරිකා දිසානායකමින් ඉදිරියට මහල් නිවාස හෝ එවැනි ගොඩනැඟිලි සංකීර්ණ ඉදිකිරීමේදී ඒවායේ වහළයට ළඟා වීමේ පහසුකම් නොමැති ගොඩනැඟිලි සැලසුම්වලට අනුමැතිය ලබා නොදීමට තීරණය වී තිබේ.මෙම තීරණය ගෙන තිබෙන්නේ පසුගියදා සෞඛ්‍ය අමාත්‍යංශයේ කීට විද්‍යා අංශය  මඟින් කරනු ලැබූ කීට විද්‍යා සමීක්‍ෂණ වලින් හෙළිවී ඇති කරුණු මතය. එම සමීක්‍ෂණ වාර්තා අනුව ඩෙංගු මදුරුවන් බෝවන ස්ථානවලින් 65% ක්ම වැහිපිහිලි බව හෙළි වී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=aa1106129</link>
    <topic>ඉවෙන් අපරාධ ඇල්ලූ ‘කාරට්’ මියයයි</topic>
    <author>ඉන්දික පොල්කොටුව</author>
    <content>ඉන්දික පොල්කොටුවමිනීමැරුම් ඇතුළු මෙරට වැඩිම අපරාධ ප්‍රමාණයක සැකකරුවන් හා දේපළ අත්අඩංගුවට ගැනීම සඳහා ක්‍රියාකළ පොලිස් නිල සුනඛයා ලෙස ඉතිහාසයට එක්ව ඇති පොලිස් නිල සුනඛ ‘කාරට්’ මිය ගියේය.එල්.ටී.ටී.ඊ.ය විසින් අක්කරෙයිපත්තු ප්‍රදේශයේදී සිදුකරන ලද ඝාතන සිද්ධීන් 04ක් හා කප්පම් සිද්ධියක සැකකරුවන් අත්අඩංගුවට ගැනීමට ද ‘කාරට්’ ක්‍රියා කැර ඇත.2005 වසරේදී ජර්මනියෙන් මෙරටට ගෙන එන ලද “ඩොබමන්” වර්ගයට අයත් මෙම සුනඛයා අපරාධ පරීක්ෂණ රාජකාරි සඳහා මෙරට සිටි අති දක්ෂතම නිල සුනඛයකු බැව් පොලිස් නිල සුනඛ කොට්ඨාසයේ නියෝජ්‍ය අධ්‍යක්ෂ සහකාර පොලිස් අධිකාරි සිසිර වීරකෝන් මහතා පවසයි.ඡායාරූපය - ගාමිණී රාමණායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=aa11061210</link>
    <topic>ගුරු වෘත්තියට පිවිසෙන්න ඔබටත් වරම්</topic>
    <author/>
    <content>ගුරු පුරප්පාඩු 3000ක් පිරවීම සඳහා වූ අයදුම්පත්‍රය හා අදාළ නිවේදනය අද සිළුමිණ පුවත්පතේ 33 වැනි පිටුවේ පළවෙයි. තොරතුරු තාක්ෂණය, ඉංග්‍රීසි භාෂාව, විද්‍යාව හා ගණිතය යන විෂයයන් සම්බන්ධව ගුරුවරුන් තුන්දාහක් බඳවා ගැනීමට අධ්‍යාපන අමාත්‍යාංශය තීරණය කැර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=aa11061212</link>
    <topic>පොසොන් වන්දනාවට දුම්රිය සේවා රැසක්</topic>
    <author>තාරක වික්‍රමසේකර</author>
    <content>තාරක වික්‍රමසේකරපොසොන් වන්දනා සමයේ අනුරාධපුර හා මිහින්තලේ වන්දනා පිණිස යන බැතිමතුන්ගේ ගමන් පහසුව පිණිස විශේෂ දුම්රිය සේවා රැසක් ක්‍රියාත්මක කරනු ලබන බව දුම්රිය සැලසුම් අධ්‍යක්ෂ විජය සමරසිංහ මහතා පවසයි. මෙම විශේෂ පොසොන් දුම්රිය සේවාව 13 වැනිදා සඳුදා සිට ක්‍රියාත්මක කෙරේ.13 වැනිදා ප.ව. 1.25 ට කොළඹ කොටුවේ සිට අනුරාධපුරය දක්වා විශේෂ දුම්රියක් ධාවනය කෙරෙන අතර එය පස්වරු 5.55 ට අනුරාධපුරයට ළඟා වේ.14 වැනිදා පෙ.ව. 3.40 ට, පෙ.ව. 9.00 ට, ප.ව. 1.25 ට, පස්වරු 6.10 ට, රාත්‍රි 10.00 ට අනුරාධපුරය බලා දුම්රිය ධාවනය කෙරේ. 15 වැනිදා (පොසොන් පෝ දින) සහ 16 වැනිදා පෙ.ව. 3.40 ට, පෙ.ව. 9.00 ට කොළඹ කොටුවෙන් විශේෂ දුම්රිය දෙකක් අනුරාධපුරයට ධාවනය කෙරෙන අතර 15 වැනිදා පමණක් මහව සන්ධියෙන් අලුයම 2.45 ටද විශේෂ දුම්රියක් ධාවනය කෙරේ. අනුරාධපුරයෙන් එදින ප.ව. 6.00 ට, රාත්‍රි 7.00 ට, රාත්‍රි 9.00 ට කොළඹ කොටුව දක්වාත් ප.ව. 5.00 ට මහව සන්ධිය දක්වාත් දුම්රිය ධාවනය කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=aa11061213</link>
    <topic>දිවිනැගුමෙන් රට පුරා පොල් පැළ ලක්‍ෂ 18 ක් සිටුවීමට පියවර</topic>
    <author>නිහාල් පී අබේසිංහ</author>
    <content>නිහාල් පී අබේසිංහරටට අවශ්‍ය පොල් ප්‍රමාණය සපුරමින් ඒ ආශි‍්‍රත කර්මාන්ත ශාලා ක්‍රමවත්ව පවත්වාගෙන යාමට අවශ්‍ය තරම් පොල් නිෂ්පාදන කිරීමට දිවිනැඟුම ජාතික වැඩසටහන යටතේ කටයුතු කරන බව ආර්ථික සංවර්ධන අමාත්‍ය බැසිල් රාජපක්‍ෂ මහතා සඳහන් කරයි. ඒ අනුව රට පුරා පොල් පැළ ලක්ෂ 18 ක් සිටුවීමට කටයුතු කෙරේ.අමාත්‍යවරයා පෙන්වා දෙන්නේ ශ්‍රී ලංකාවේ පොල් ඉඩම් විශාල ප්‍රමාණයක් තිබුණද ඒවායේ තිබිය යුතු ගස් ප්‍රමාණයට වඩා අඩු ගස් ප්‍රමාණයක් පැවතීම, නැවත වගා නොකිරීම, අලුතෙන් වගා නොකිරීම, පොහොර නොයෙදීම ආදිය පොල් හිඟයට හේතු වූ බවක් ඊට පිළියමක් ලෙස තමන්ට අවශ්‍ය පොල් ගෙවත්තෙන් ලබාගැනීමට හැකියාව ලබාදීම මෙම වැඩසටහනෙහි ප්‍රධාන අරමුණ බවත්ය.ආර්ථික සංවර්ධන අමාත්‍ය බැසිල් රාජපක්‍ෂ මහතා හා පොල් සංවර්ධන අමාත්‍ය ජගත් පුෂ්පකුමාර මහතාගේ අධීක්‍ෂණය යටතේ ක්‍රියාත්මක මෙම ව්‍යාපෘතිය සඳහා ආර්ථික සංවර්ධන අමාත්‍යාංශය මඟින් රුපියල් ලක්‍ෂ 1184 කට අධික මුදලක් වෙන්කර ඇත. ඒ අනුව අනුරාධපුරය දිස්ත්‍රික්කයේ ප්‍රාදේශීය ලේකම් කොට්ඨාස 23 ක් සඳහා පොල් පැළ 230,992 ක් හා මහනුවර දිස්ත්‍රික්කයේ ප්‍රාදේශීය ලේකම් කොට්ඨාස 20 ක් සඳහා පොල් පැළ 218,227 ක් බෙදාදීමට නියමිතය.කළුතර, ගම්පහ, රත්නපුර, කුරුණෑගල, පුත්තලම, බදුල්ල, මාතලේ යන දිස්ත්‍රික්කවල ප්‍රාදේශීය ලේකම් කොට්ඨාස 91 ක් සඳහා එක් දිස්ත්‍රික්කයකට පොල් පැළ ලක්‍ෂයකට වැඩි ප්‍රමාණයක් බෙදෙන පරිදි පැළ 820,277 (අටලක්‍ෂ විසිදහස් හැත්තැහතක්) බෙදා දීම සඳහා සැලසුම් කර ඇත. කොළඹ, කෑගල්ල, පොළොන්නරුව, ගාල්ල, මාතර, හම්බන්තොට, මොනරාගල, නුවරඑළිය, ත්‍රිකුණාමලය, අම්පාර සහ මඩකලපුව යන දිස්ත්‍රික්කවල ප්‍රාදේශීය ලේකම් කොට්ඨාස 118 ක් සඳහා බෙදාදීමට නියමිත පොල් පැළ සංඛ්‍යාව (පන්ලක්‍ෂ පනස්දෙදහස් තුන්සිය හයක්) 552306 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=aa11061214</link>
    <topic>චීනයේ 62 වැනි සංවත්සරය සැමරීමට චීන සංගමයෙන් රචනා තරගයක්</topic>
    <author/>
    <content>මහජන චීන ජාතික දිනය වෙනුවෙන් ශ්‍රී ලංකා චීන සංගමය මේ වසරේදී 62 වන සංවත්සරය සඳහා චීන ජනතාව සමඟ එක්වීමට තීරණය කර ඇත. එහි එක් අංශයක් වශයෙන් සිංහල, දෙමළ, ඉංගී‍්‍රසි, භාෂා තුනෙන්ම රචනා තරග තුනක් පැවැත්වේ. අධ්‍යාපන පොදු සහතික පත්‍ර සාමාන්‍ය පෙළ සහ උසස් පෙළ හදාරන සෑම ශිෂ්‍ය ශිෂ්‍යාවක්ටම මේ සඳහා සහභාගි විය හැක. භාෂා ත්‍රිත්වයෙන්ම පැවැත්වෙන තරග වලින් එක් එක් තරගයෙන් මුල් තිදෙනාට පිළිවෙළින් රු. 7500, රු. 5000, රු. 3000 බැගින් මුදලින් ත්‍යාග ලැබේ. ඊට අමතරව එක් එක් තරගයට රු. 1000 බැගින් සැනසිලි තෑගි තුනක් ලැබේ.වැඩි විස්තර සභාපති ශ්‍රී ලංකා චීන සංගමය, 5, සුදර්ශන මාවත, නාවල යන ලිපිනයෙන් දැන ගත හැකිය.මෙම තරග තුනටම (සිංහල, දෙමළ, ඉංගී‍්‍රසි) ඉදිරිපත් කරනු ලබන රචනා 2011 අගෝස්තු මස 15 වන සඳුදා දිනට පෙර ඉහත සඳහන් ලිපිනයට ලියාපදිංචි තැපෑලෙන් එවිය යුතුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=ab1106127</link>
    <topic>මහින්ද ගේ පාද යාත්‍රාව සහ රනිල් ගේ පාරේ ඉඳගැනීම</topic>
    <author/>
    <content>ජේ.වී.පී. එක වල් වාසි ගන්නට කොළ දෙකක් ගැසුවේය. එහෙත් ඒ දෙකම දෙකේ කොළය. ඇති වැඩක් නැත. මහින්ද පොඩි කොළ දෙකකින් ඒ දෙකේ කොළ දෙකම යටකර දැම්මේය.සරසවි සිසුන්ගේ නායකත්ව පුහුණුවට එරෙහිව ජේ.වී.පී. එක එසවූයේ දෙකේ කොළයකි. එසේම කටුනායක සිද්ධියට එරෙහිව ද සාක්කුවේ තිබුණු වල් කොළයක් තුරුම්පුවක් කරන්නට උත්සාහ ගත්තේය. ඒක හරි ගියේ ද නැත.මහින්දත් සමඟ ඔට්ටු වෙන එක ඒ තරම් පහසු නැති බව ජේ.වී.පී. එක යළිත් වතාවක් දැනගන්නට ඇත.මෙය ඔහුගේ හතළිස් වසරක දේශපාලන අත්දැකීම් ඔස්සේ ලැබූ සැබෑ පන්නරයේ ආනුභාවයයි. නිකම්ම හතළිස් වසරක් පරණ වූවා නොවේ. අරගල මැදින් කැපිලි මැදින්, නැවත නැඟීසිටීම් මැදින් අවලාද මැදින්, බාල්දි මැදින් පැමිණි ගමනකින් පසු ලද පන්නරයක් සහිත පරණ වීමකි. සමහරුන් පරණ වන්නේ දේශපාලන ගොබඩු වශයෙන්මය. එහෙත් මහින්ද පරණ වූයේ දිනෙන් දිනම, ක්‍රියාවෙන් ක්‍රියාවට ශක්තිමත් වන කොවුලක් සහිතවය.අන් සියල්ලටමත් වඩා ජනතාව අතරම සිටිමින් ජනතාවගෙන්ම ලබාගත් පන්නරයක් වීම සුවිශේෂය.සරසවි සිසු නායකත්ව පුහුණුව ගැන ආරංචියක් පැතිර යත්ම සුපුරුදු පරිදිම ජේ.වී.පී. එක බිල්ලකු මවා පෑවේය. එනම් එය ශිෂ්‍ය පරපුර හමුදාකරණය කිරීමේ පියවරක් ලෙසින් හුවා දැක්වීමය. එහෙත් ජේ.වී.පී. බිල්ලා, වැරහැලි පඹයකු බව එහෙම පිටින්ම හෙළිදරව්වීමෙන් පසු ජේ.වී.පී. එක සරසවි ශිෂ්‍ය පරපුර අතර තුට්ටුවට වැටුණේය. සර්ව අසුබවාදී බිල්ලා, රෙදි පාන්කඩ බවට පත්ව ජේ.වී.පී. නායකයන්ගේ උර මත ම පතිත විය.ඉන්පසු ජේ.වී.පී. එක පෞද්ගලික විශ්‍රාම වැටුප් යෝජනාව පසුබිම් කොටගෙන බාල්දියක් ඇද්දේය.අන්තවාදී අතළොස්සක් දෙනා ප්‍රශ්නය ගැන පුළුල් තේරුමක් නැති කටුනායක සේවක සේවිකාවන් අතරට පැන ගිනිතබා ඔවුන් කලක පටන් සොයමින් සිටි මිනියක් ලබා ගත්තේය. එහෙත් ජේ.වී.පී.ය විසින් මේ ගින්දරට තල්ලුකර දමන ලද රොෂෙන් නම් වූ වරදක් නැති තරුණ සේවකයාගේ මරණය ජේ.වී.පී. දේශපාලන සටන් පාඨයක් කරගැනීමට ඔවුනට නොහැකි විය.එය පවුලේ අවමඟුලක් බවට පත්වූ පසු ජේ.වී.පී. එකට කරකියාගත හැකි දෙයක් ඉතිරි වූයේ නැත.ලොකු කලබැගෑනියක් පිළිබඳව වූ සියලු බලාපොරොත්තු බිඳ වැටී යළි පේමන්ට් එකටම වැටුණේය.ඉන්පසු ජේ.වී.පී. හිතවාදී හාමුදුරුවරුන් පිරිසක් ඉතාම අශ්ලීල පහත් තත්ත්වයට පත්වෙමින් ඉදිරිපත් කළ නොසණ්ඩාල සංදර්ශනයෙන් ද ජේ.වී.පී. එකට වාසියක් අත්වූයේ නැත.සිදුවුණේ බෞද්ධ ජනතාවගේ වන්දනීය චීවරය එක්තරා අන්දමකින් බාල්දු වීම පමණි. ඒ පිළිබඳව සැබෑ බෞද්ධයන්ගේ පිළිකුල ප්‍රකාශ වූ අතර සිල්වත් ස්වාමීන් වහන්සේගේ නොකැමැත්ත ද ප්‍රකාශ වී තිබේ.ජේ.වී.පී. එක විසින් එල්ල කරන ලද මේ සියලු ප්‍රහාර ව්‍යවර්ථ වී ගියේ අන් කිසිවක් නිසා නොව පසුගිය වසර කිහිපය පුරාම ඔවුන් පූර්ණ වශයෙන් අවලංගු වන තරමටම ජනතාව අතරින් ඈත්වීම නිසාය.වර්තමානයේ ඔවුන් දැනුවත්ව හෝ නොදැනුවත්ව ඉටු කරන්නේ ශ්‍රී ලංකාවට එරෙහි අන්තර්ජාතික දුෂ්ට බලවේගවල ඕනෑ එපාකම්ය.මානුෂික මෙහෙයුමට කිසිදු ආකාරයකින් උදව්වක් නොදුන් ජේ.වී.පී. එක මෙහෙයුම උපරිම අන්දමින් තියුණු වෙද්දී වැඩ වර්ජනයක් සැලසුම් කරමින් දකුණ අස්ථාවර කරන්නට උත්සාහ ගත්තේය. එය යම් ප්‍රමාණයකට හෝ සාර්ථක වූවා නම් දකුණේ ඇතිවන කැලඹිලි තත්ත්වය පාලනය කිරීම සඳහා උතුරේ මෙහෙයුමට සම්බන්ධ වී සිටි හමුදාව දකුණට කැඳවන්නට සිදුවනු ඇත. එසේ වී නම් තවමත් ප්‍රභාකරන් ජීවතුන් අතරය. තවමත් ත්‍රස්තවාදී කුණාටුව හමායමින් තිබේ. තවමත් සිය දහස් ගණනින් මිනිසුන් මැරෙනු ඇත.එහෙත් ජේ.වී.පී. එක බාල්දි අදිද්දී ජනතාව හෝ සේවකයන් ඒ බාල්දි තුට්ටුවකටවත් මායිම් නොකළ නිසා මානුෂික මෙහෙයුමට බාධාවක් සිදුවූයේ නැත. ඉලක්කගත වූ ලෙසින්ම ප්‍රභාකරන්ට උරුමව තිබූ ගමන ගියේය.දැන් තවත් අපූරු දෙයක් සිදුවෙමින් පවතී. එය එක්තරා අන්දමක හාස්‍යජනක දර්ශනයකි. තවත් අතකින් ඛේදනීය එකකි.එනම් ජේ.වී.පී.ය පහුරුගාන තැන්වල පණුවන් සොයායාමට යූ.ඇන්.පී.ය පටන්ගෙන තිබීමය.ජේ.වී.පී.ය කිකිළියන් බවට පත්ව ඇත්නම් යූ.ඇන්.පී.ය කුකුළු පැටව් රොත්තක් බවට පත්ව සිටිති.ජයලත්ලා, තිස්සලා පමණක් නොව රනිල් පවා අහුලන්නේ ජේ.වී.පී. කිකිළිය විසින් පහුරුගාන තැන්වල ඇති පණු කැදලිය. ”ලූලා නැති වලට කනයා පණ්ඩිතයා” කීවා සේ දැන් යූ.ඇන්.පී. එකේ වීරයා මෙන්ම ප¼ඩිතුමා බවට පත්ව සිටින්නේ ජයලත් මහත්තයාය.මෙච්චර කාලයක් පිටරට යමින් ශ්‍රීී ලංකාවට එරෙහිව වින කළ ඒ අතර කොටින්ටත් යන සේ සයිරන් නළා බෙදූ අපේ අහිංසක ජයලත් දොස්තර මහත්තයා ජාතික සේවක සංගමයේ භාරකාරත්වයට පත්ව සිටී. හරවත් දේශපාලනයට නොව ජේ.වී.පී. මොඩලයේ බංකළොත් දේශපාලනය පැත්තට නැඹුරු වී සිටින යූ.ඇන්.පී. එකේ පළමු පියවර පසුගියදා දක්නට ලැබුණි.ඒ කොළඹ නගරයේ ප්‍රධාන පාරක් බ්ලොක් කිරීමය. පාරක් බ්ලොක් කිරීමට මහ සෙනඟක් ඕනෑ නැත.දෙතුන් දෙනකුට පුළුවන්ය. දෙතුන් දෙනෙක් පාර හරහා වැතිරුණු විට පාර බ්ලොක් වෙයි. මන්ද යත් පාරේ නිදා සිටින කිසිවකුගේ හෝ ඇඟ උඩින් වාහන ධාවනය කිරීමට තරම් අමානුෂික සිතක් ඇති මිනිසුන් අපේ රටේ නැති බැවිනි.ඒ අනුව පසුගිය බ්‍රහස්පතින්දා හැන්දෑවේ ... හරියටම වැඩ කරන ජනතාව තම මෙහෙවර නිමාකොට සිය නිවෙස් බලා යන මොහොතේම යූ.ඇන්.පී. එකේ පාරවල් බ්ලොක් කිරීමේ උද්ඝෝෂණය පටන් ගත්තේය.මෙය හැබිචෝල් පියවරක් මිස අන් කිසිවක් නොවේ.මින් වසර ගණනාවකට පෙර එසේ පාර හරහා නිදාගත් පුද්ගලයෙක් ඉතිහාසයට එක්විය.ඒ ගම්පහ ඇස්.ඩී.බණ්ඩාරනායක ය. ඒ නිදාගැනීමෙන් නැවැත්වූයේ පාරේ යන එන වාහන නොව ජේ.ආර්.ගේ නුවර ගමනය. එහි කිසියම් දේශපාලනයක් තිබිණි. එහෙත් මරදාන දුම්රියපොළ ඉදිරිපිට පාරේ ඉඳගැනීම සැබැවින්ම හැබිචෝල් වැඩක් විනා අර්ථවත් දේශපාලන ක්‍රියාවක් නම් නොවේ.රනිල්ලාගේ – ජයලත්ලාගේ ඒ පියවර නිසා පාරවල් බ්ලොක් වූ බව ඇත්තය.වාහන තදබදයක් ඇතිවූ බව ඇත්තය. වැඩ කරන ජනතාවට ගෙවල්වලට යන්නට ප්‍රමාද වූ බව ඇත්තය.තාත්තලා එනතෙක් දරුවන් පාර දෙස බලාගෙන සිටි බව ඇත්තය. ඒ සියල්ල සිදුවිය. එහෙත් දේශපාලන වැදගත්කමක් ඇති කිසිවක් සිදුනොවීය.යූ.ඇන්.පී. එකේ අලුත් ප්‍රතිසංවිධානය යටතේ ඇතිවී තිබෙන දේශපාලනය එය නම් ඩී.ඇස්.සේනානායක ආදී මහත්වරුන්ගේ ආත්මවලටත් දෙවියන්ගේ ම පිහිට ලැබේවා.අවසානයේදී යූ.ඇන්.පී. එක, ජේ.වී.පී. එකේ වලිගයක් වී ඇත්තා සේ ය.අදටත් ආණ්ඩුවේ දොර ජනෙල් විවර කළහොත් තව තවත් යූ.ඇන්.පී. කාරයන් ඒ පැත්තට යාමට සැදී පැහැදී සිටින්නේ මේ කරුමයට තවදුරටත් කරගසන්නට ඇති අකමැත්ත නිසාය.මහින්ද රාජපක්ෂත් විපක්ෂයේ සිටියදී විරෝධතා ව්‍යාපාර සංවිධානය කෙළේය. එහෙත් ඒ පාරේ ඉඳගැනීම වැනි බාල වර්ගයේ ඒවා නොවේ.සැතපුම් සිය ගණන් දීර්ඝ වූ පාද යාත්‍රා ය. ඒවා දැවැන්ත විය. ශක්තිමත් විය. නගරයෙන් නගරයට ගමින් ගමට දේශපාලන ශක්තිය ඒකරාශී කළ ඒවා විය. කැමැත්ත ඇත්තෝ පාරට පැමිණ පාද යාත්‍රාවලට එක්වූහ.එසේ නැතිව හැම දෙනාටම මහා කරදරයක් වන සේ පාරවල් බ්ලොක් කෙළේ නැත.විපක්ෂයක සිටියදී සැබෑ නායකයකු ක්‍රියාකළ යුත්තේ කෙසේ ද යන්න පිළිබඳව මහින්ද පූර්වාදර්ශ කන්දරාවක් ඉතිරි කොට ඇත්තේය.එහෙත් රනිල්ට ඒ එකක්වත් තේරුම්ගන්නට හැකිවී ඇති බවක් පෙනෙන්නට නැත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=ab1106121</link>
    <topic>ප්‍රශ්න 5</topic>
    <author>සංවාද සටහන සුමේධා නවරත්න</author>
    <content>එ.ජා.ප.යේ මහ ලේකම් තිස්ස අත්තනායක* ද්විතීය පාසල් ව්‍යාපෘතිය ගැන එ.ජා.ප.යේ අදහස මොකක්ද?මෙහිදී මුලින්ම කළ යුතු වන්නේ මේ ව්‍යාපෘතිය ක්‍රියාත්මක කරන ක්‍රමවේදය පැහැදිලි කිරීමයි. මේ පාසල් තෝරා ගන්නේ කුමන පදනමක් මතද යන්න විනිවිද පෙනෙන ලෙස පැහැදිලි කළ යුතුයි.ද්විතීය පාසල් ලෙස පාසල් 1000ක් සංවර්ධනය කිරීම දේශපාලන වුවමනාවන් මත සිදු වුවහොත් ඉන් බලාපොරොත්තු වන ප්‍රතිඵලය ලබා ගැනීම දුෂ්කර වෙනවා.ප්‍රාදේශීය මට්ටමෙන් මෙවැනි සංවර්ධිත පාසල් ඇති කිරීම හොඳයි. හැබැයි ඊට පෙර අධ්‍යාපන විශේෂඥයන්ගෙන්, මහජන නියෝජිතයන්ගෙන් අදහස් ලබා ගත යුතුයි.* මේ පාසල්වල ප්‍රාථමික අංශය ඉවත් කිරීමට ගෙන ඇති තීරණය ගැන මොකද හිතන්නෙ?එතැන තමයි ප්‍රශ්නය තියෙන්නෙ. ප්‍රාථමික අංශය ඉවත් කිරීමෙන් ගැටලු ගණනාවක් මතුවෙනවා. දුෂ්කර ප්‍රදේශවල පාසල් එකිනෙකට සමීපව පිහිටා නැහැ. ඒ නිසා මේ තීන්දුවෙන් දුෂ්කර ගම්මානවල දුප්පත් ළමයින් තවත් අසරණ වෙනවා. ඔවුන්ට දුර ගෙවාගෙන ඈත පාසලකට යාම දුෂ්කරයි.හොඳම දේ වෙන්නේ ප්‍රාථමික අංශ සමඟින් මේ පාසල් දියුණු කිරීමට කටයුතු කිරීමයි.* කන්නන්ගර මහතා පවා මැදි විදුහල් ආරම්භ කළේ ප්‍රාථමික අංශ නොමැතිව බවයි අධ්‍යාපන ඇමැතිවරයා මෙහිදී නඟන තර්කය වනුයේ?කන්නන්ගර මහතාගේ මැදි විදුහල් එදා යුගයට හොඳින් ගැලපුණා. ඉන් මහත් සේවයක් සිදුවුණා.එහෙත් අද තත්ත්වය මීට වෙනස්. තියෙන ප්‍රාථමික ඉවත්කරලා අලුතෙන් ප්‍රාථමික හදන්න යනවා නම් ඒක බොරු වියදමක්. ඇයි තියෙන විදියටම ඒ පාසල් සංවර්ධනය කරන්න බැරි. පාසල මුළුමනින්ම සංවර්ධනය කළහොත් ඕනෑතරම් ශිෂ්‍යයන් ප්‍රාථමික අංශයට ඇතුළත් වේවි.මේ කටයුත්ත කිසිසේත් ම දේශපාලන ව්‍යාපාරයක් නොවිය යුතුයි. ආණ්ඩුව පළාත් සභා සමඟ නිසි සම්බන්ධීකරණයකින් යුතුව මේ කාර්යය ක්‍රියාත්මක කළ යුතුයි.* හොඳයි එ.ජා.ප.යේ ගැටලු තවම අවසන් වෙලා නැහැ නේද?එ.ජා.ප.යේ යම් මතභේද, වාද විවාද තිබෙන බව මම ප්‍රතික්ෂේප කරන්නෙ නැහැ. හැබැයි ඕනෑම පක්ෂයක් විපක්ෂයක සිටින යුගයක මෙවැනි දේ සිදුවෙනවා.* එ.ජා.ප. රටේ ජනතාව වෙනුවෙන් පවත්වන උද්ඝෝෂණ පවා කෙරෙන්නෙ පිල් බෙදිලා. මෙවැනි තත්ත්වයක් රටේ ප්‍රශ්න විසඳන්න එ.ජා.ප.යට පුළුවන් වෙයිද?ඇත්තටම අපිට ලොකු අභියෝගයක් තියෙනවා. රටේ ඇතිවී තිබෙන ප්‍රශ්නවලදී ඒ ප්‍රශ්නවලින් ජයග්‍රහණය කිරීමට පක්ෂයේ එකමුතුව ඉතා වැදගත්. තනතුරු යනාදී කරුණු නිසා පිල් බෙදීම කිසිසේත්ම හොඳ තත්ත්වයක් නොවේ. දුක් විඳින ජනතාවගේ ගැටලු විසඳීමට පක්ෂය ඒකරාශීවීම ඉතා වැදගත්.අධ්‍යාපන ඇමැති බන්ධුල ගුණවර්ධන* මොකක්ද මේ ද්විතීය පාසල් ව්‍යාපෘතිය?උසස් පෙළ විෂයයන් අතරින් විද්‍යා විෂය හදාරන්නෙ සියයට 22යි. වාණිජ විෂය සියයට 25යි. කලා අංශයෙන් සියයට 53යි. මහින්ද චින්තනයේ සඳහන් දැනුම කේන්ද්‍ර කොටගත් සංවර්ධන ජාලය 2015 වෙද්දි ඉහළ ප්‍රතිශතයකට ගෙන ඒමයි ද්විතීය පාසල් ව්‍යාපෘතියෙන් බලාපොරොත්තු වෙන්නේ. ඒ අනුව 2015 වනවිට සියයට 45ක් විද්‍යා අංශයෙන්, සියයට 30ක් වාණිජ අංශයෙන් හා සියයට 25ක් කලා අංශයෙන් උසස් පෙළ හදාරන විදියට ව්‍යූහාත්මක වෙනසක් ඇති කිරීමයි අපේ බලාපොරොත්තුව. මේ සඳහා අපි අධ්‍යාපන විශේෂඥයන්ගෙන්, වියතුන්ගෙන් උපදෙස් ලබා ගත්තා.* ප්‍රාථමික අංශය ඉවත් කිරීමෙන් මේ කටයුත්ත කරන්න පුළුවන්ද?පෝෂිත පාසල් හැටියට ප්‍රාථමික පාසල් වෙනම ක්‍රියාත්මක වෙනවා. ඒ පාසල්වලින් පෝෂණය වෙන ළමයින් තමයි ද්විතීය පාසලට එන්නෙ. ගමේ පාසලෙන් ප්‍රාථමික අධ්‍යාපනය ලැබීමට හැකිවීමෙන් පළමු වසරට තියෙන තදබදයත් අඩුවෙනවා.මේ සංකල්පය මධ්‍ය මහා විදුහල් සංකල්පයට සමානයි. ප්‍රාථමික අංශත් තියාගෙනම මේ ව්‍යාපෘතිය ක්‍රියාත්මක කරන්න බැහැ. එතකොට මේක ද්විතීය පාසල් ව්‍යාපෘතියක් වෙන්නෙ නැහැනෙ.* අධ්‍යාපන වෘත්තීය සමිති කියන්නෙ මේ තීරණය වැඩවසම් තීරණයක් බවයි. මේ ව්‍යාපෘතියට උසස් විදුහල් අයිති නොවන බවටත් එහිදී චෝදනා නැඟෙනවා.බංකලොත් දේශපාලන අතකොළු කරන ඔය චෝදනා මම තඹ දොයිතුවකටවත් මායිම් කරන්නෙ නැහැ. ඔවුන් මේ සංකල්පයට වියරු වැටිලා ඉන්නේ.මේ රටේ ප්‍රධාන පාසල් ඒ කියන්නෙ රාජකීය ආනන්ද, නාලන්ද, ගාල්ලෙ මහින්ද, රිච්මන්ඩ් වගේ පාසල් මේ ව්‍යාපෘතියට අපි ඇතුළත් කර ගත්තෙ නැහැ. මොකද ඒ විදුහල්වල ආදි ශිෂ්‍යයන්ටයි මවුපියන්ටයි පුළුවන් ඒ පාසල් පවත්වාගෙන යන්න. අපි දියුණු කරන්නෙ එහෙම හැකියාවක් නැති පාසල්.* මේ ව්‍යාපෘතිය ක්‍රියාත්මක කරන්නෙ ලෝක බැංකු උවමනාව මත බවට චෝදනාවක් නැගෙනවා?ඒ මොන බොරුවක්ද? අපි මොකටද ලෝක බැංකුව කියන විදියට අපේ අධ්‍යාපන ක්‍රමය සකස් කරන්නෙ. අපේ අධ්‍යාපනය සකස් වෙන්නෙ මහින්ද චින්තනය අනුව බන්ධුල ගුණවර්ධනට ඕනෙ හැටියටයි.* මේ ව්‍යාපෘතියට ආධාර කරන්නෙ කවුද?ලෝක බැංකුව, අන්තර්ජාතික මූල්‍ය අරමුදල, චීන රජය, යුනෙස්කෝ, ජැයිකා වැනි ආයතන ඇතුළු සංවිධාන රාශියක් අපට මූල්‍ය ණය ආධාර ලබා දෙනවා. මේ ව්‍යාපෘතියට සම්පූර්ණ මුදල ඇමෙරිකානු ඩොලර් මිලියන හයසීයක්.මේක බොහොම දැවැන්ත ව්‍යාපෘතියක්. මේ සඳහා අවශ්‍ය කරන ගුරුවරුත් අපි ඉදිරියේදී බඳවා ගන්නවා. මේ බඳවා ගැනීම්වලට විරුද්ධව තමයි ඔය වෘත්තීය සමිති කෑගහන්නෙ. මේ පාර ඒවා හරියන්නෙ නැහැ.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=ab1106122</link>
    <topic>භික්ෂූන් වහන්සේ හා දේශපාලනය</topic>
    <author>සාකච්ඡාකෙළේ සුභාෂිණී ජයරත්න / අරුණි මුතුමලී</author>
    <content>භික්ෂූන් වහන්සේට දේශපාලනය කැපද? අද විරෝධතා සඳහා සහභාගී වන්නේ සැබැවින්ම භික්ෂූන් වහන්සේ ද? චීවරධාරී වෙසින් එන වෙනත් පිරිසක් සංඝයා වහන්සේ හා ශාසනය අපකීර්තියට පත් කිරීමේ අරමුණින් ක්‍රියා කරන්නේද? සිදුවන දේ පිළිබඳව වගකිව යුත්තේ කවුද? කඩුල්ල අද විමසන්නේ ඒ පිළිබඳවයි.සබරගමුව විශ්වවිද්‍යාලයේ කුලපති සාහිත්‍ය චක්‍රවර්ති මහාචාර්ය කුඹුරුගමුවේ වජිර හිමිභික්ෂුව හා දේශපාලනය ගැන මෑත ඉතිහාසයේ ප්‍රකාශනයක් නිකුත් කළේ විද්‍යාලංකාර පිරිවෙනයි. ඒ 1946 දී ඩී.එස්.සේනානායක මහතා භික්ෂූන්ට දේශපාලනය නුසුදුසු යැයි ප්‍රකාශයක් කිරීම නිසා එයට පිළිතුරක් ලෙසයි විද්‍යාලංකාර පිරිවෙනින් ප්‍රකාශයක් නිකුත් කෙළේ. ඒ මඟින් පැහැදිලි කලා භික්ෂුවට දේශපාලනය කැප බව. මහජනතාවගේ හිතසුව පිණිස කටයුතුª කිරීම දේශපාලනය බවත් එය කිසිසේත් භික්ෂුවට අකැප නොවන බවත් ධර්ම විනයානුකූලව පෙන්නුම් කළා.විද්‍යාලංකාර පිරිවෙනේ ප්‍රකාශය මඟින් දේශපාලනමය වශයෙන් අපේක්ෂා කෙළේ මහජනතාවගේ හිතසුව පිණිස කටයුතු කිරීම මිස ක්‍රියාකාරී දේශපාලනයට සම්බන්ධවීම නොවේ. ක්‍රියාකාරී දේශපාලනය කිරීම ගිහියන්ගේ කාර්යයක්. භික්ෂුවගේ කාර්ය මහන දම් පිරීම හා එයට අනුකූලව ක්‍රියාවේ යෙදීමයි. ඒ සමඟම රටවැසියාට, පාලකයාට අනුශාසනා කිරීම, රටේ යහපතට අවවාද කිරීම, රජය යහමඟ යැවීමට කටයුතු කිරිම භික්ෂුව විසින් කළ යුතුයි.ඉතිහාසයේ භික්ෂුව ක්‍රියාකළේ ඒ ආකාරයටයි. මීට අමතරව සුදුසු රජවරු පත්කිරීම, ඔවුන්ට අනුශාසනා කිරීම කළත් එදා කිසිම භික්ෂුවක් මැති ඇමැතිකම් හෝ රජකම් දරන්නට උත්සාහ ගත්තේ නැහැ. ඔවුන් කළේ අර්ථයෙන් ධර්මයෙන් අනුශාසනා කිරීම පමණයි. ඒ කාර්යය පවා කළේ භික්ෂු ගෞරවයට හානි නොවන විනයානුකූල පිළිවෙතකට අනුවයි.අද වෙලා තියෙන්නේ මේ කාර්යය පටලවා ගැනීමයි. අද මේ තත්ත්වය වරදවා තේරුම් ගෙන ක්‍රියාකරන හිමිවරු ඉන්නවා. භික්ෂු ගෞරවයට හානිවන ආකාරයට පෙළපාළි යමින්, මහ පාර දිගේ කෑකෝ ගසමින් ගිහියන්ටත් නොගැළපෙන අන්දමින් ක්‍රියා කරන හැටි හොඳින්ම පෙනෙන්නට තියෙනවා. මේ අය භික්ෂු ජීවිතය පිළිබඳ අවබෝධයක් ඇති අය නොවේ.අද මේ අය විෂම දේශපාලන අතකොලු බවට පත්වී, ශාසනයට පවා අගෞරව වන ආකාරයට හැසිරෙමින් කරන මහා විනාශය නිසා ජනතාව අතර මේ ගැන විශාල ආන්දෝලනයක් ඇතිවෙලා. මේ නිසා විනයගරුකව ශාසන මෙහෙවරේ යෙදෙන භික්ෂූන්ට ද තම සේවය සම්බුද්ධ ශාසනය වෙනුවෙන් ඉටු කරන්නට ගැටලු මතුවෙලා තියනෙවා.සම්බුද්ධ ජයන්තිය පැවැත්වෙන මේ අවස්ථාවේ මුළු රට තුළම මහා බෞද්ධ ප්‍රබෝධයක් ඇතිවෙලා ගිහි පැවිදි දෙපක්ෂයම උසස් බෞද්ධ ප්‍රබෝධයකට අනුව කටයුතු කරද්දී ඇතැම් භික්ෂූන් වහන්සේලා පෙළපාළි යමින් රාජ්‍ය නායකයාට අගෞරව කරමින්, තහනම් ප්‍රදේශයන්ට බලහත්කාරයෙන් ඇතුළු වෙමින් කරන මේ ක්‍රියා ශාසන විලෝපනයකට හේතු වන බව කිව යුතුයි.හැමවෙලාවෙම කවර ක්‍රියාවක් කළත් තමන් කවුද? තම සීමාව මොකක්ද යන්න අවබෝධයක් ඒ අය තුළ තිබිය යුතුයි. භික්ෂූන්ට ගිහියන් මෙන් හැසිරිමට පුළුවන් කමක් නැහැ.භික්ෂු ආකල්ප ඉක්මවා වැඩ කරන්නට අවසරයක් නැහැ. එමනිසා මහනායක හිමිවරු දැඩි ලෙස මේ පිළිබඳව අවදියෙන් කටයුතු කළ යුතුයි. එහෙම නැතුව මේ අයට ඕනෑ විදියට කටයුතු කරන්න ඉඩ දුනහොත් ජනතාව කලකිරී සාසනයෙන් පවා ඈත්වේවි.සංඝ සමාජය ආරක්ෂා කිරීම, පැවැත්ම, සුරැකීම මහානායක හිමිවරු මෙන්ම රජයේ ද වගකීමක්. අද සිටින රාජ්‍ය නායකයා ආගම ධර්මය කෙරේ හැඟීමක් ඇති අයෙක්. භික්ෂූන්ට ආදරය කරන කෙනෙක්. ආගමේ චිරස්ථිතිය වෙනුවෙන් විශාල මෙහෙයක් ඉටු කරන අයෙක්. එවන් රාජ්‍ය නායකයකුට අපහාස වන ආකාරයට ක්‍රියා කිරීම මම නම් හිතන්නේ භික්ෂූන් වහන්සේලාට තරම් නොවන බවයි.ඇඹිලිපිටිය ශ්‍රී බෝධිරාජ ධර්මායතනාධිපති ජාතික හෙළ උරුමයේ නායකආචාර්ය ඕමල්පේ සෝභිත හිමිභික්‍ෂුන් වහන්සේ ගේ කාර්ය භාරය ඒ ඒ අවස්ථානුකූලව ඊට අදාළව ක්‍රියාත්මක වෙනවා. ප්‍රධානම දේ භික්‍ෂුන් “අඤ්ඤා මේ ආකප්පෝ කරණියෝතී” මගේ පැවැත්ම. ක්‍රියාකාරීත්වය ගිහි ඇත්තන්ට වඩා වෙනස්ය. “පරපටි බද්ධා මේ ජීවිකාතී” මම අනුන්ගෙන් යැපෙන්නෙක්මි. යන කරුණු අවබෝධ කරගත යුතුයි. මේ අනුව භික්‍ෂුන් වහන්සේ පිළිබඳ අනන්‍යතාව නොකැඩෙන පරිදි එය නොකෙළෙසෙන ලෙස ඕනෑම මාතෘකාවකට අදාළ ක්‍රියාවක යෙදිය හැකියි.ඉතිහාසයේ සිටම රට, ජාතිය, ශාසනය ගැන සිතා රජවරු පත් කිරීමට, ඔවුන්ට උපදෙස් දීමට, ආණ්ඩු පිහිටුවීමට, ආණ්ඩු විරෝධී තීරණ ගැනීමට වගේම මහජනයාට ඒ පිළිබඳ අනුශාසනා කිරීමට භික්‍ෂුන් වහන්සේ කටයුතු කළා. ඒ වුණත් භික්‍ෂුන් වහන්සේලාගේ භික්‍ෂුත්වයට මූලික කරුණු අමතක කළේ නැහැ.1948 දී වල්පොළ රාහුල හිමියෝ “භික්‍ෂුවගේ උරුමය” ග්‍රන්ථය ඉදිරිපත් කළ පසු මේ රටේ භික්‍ෂුවගේ දේශපාලන ගමන වේගවත් වුණා. ඒ සෑම එකකදීමත් භික්‍ෂුත්වය රැකගෙන කටයුතු කරන්න ස්වාමින් වහන්සේ තේරුම් ගෙන සිටියා. දේශපාලනය, විරෝධතා, දේශනා, ලිපි ලේඛන ආදී ඕනම දෙයක් කිරීමට භික්‍ෂුන්වහන්සේට අයිතියක් තිබෙනවා. ඒත් එය නිවැරැදිව කළොත් විතරයි රටට යහපතක් වන්නේ. වැරැදියට කළොත් රටට මහා විනාශයක් සිදුවන්න පුළුවන්.මේ කතා කරන මමත්, දේශපාලන පක්‍ෂයක ජාතික දේශපාලනයේ නියැළෙන නායකයෙක් ලෙස ක්‍රියා කරනවා. අපේ දේශපාලනය අපි කරන්නේ ඒ මූලික කරුණු රැකගෙනයි. එහිදී කිසි කෙනකුට අපේ කටයතු පිළිබඳව ඇඟිල්ල දික් කරන්න බැහැ. මහජනතාව විශාල වශයෙන් අප සමඟ සිටින්නේ. ඒ ප්‍රතිපත්ති ගරුක බව සමඟ කළ ජාතික, ශාසනික මෙහෙවර පිළිබඳ දන්නා නිසයි.කවුරුන් හෝ කාට හෝ විරෝධතාව පළ කරනවා නම් අනුගමනය කළ යුතු ක්‍රියාමාර්ගය භික්‍ෂු අනන්‍යතාවට හානි නොවන එකක් විය යුතුයි. මොකද ජනතාව ගෞරව කරන්නේ පුද්ගලයාට නොවේ. සිවුරටයි. හොඳ ප්‍රතිචාර ලැබෙන්නේ ඒ චීවරයේ ගෞරවය නිසි ලෙස රකින අයට පමණයි. චීවරයට ඇති ගෞරවය නැති කර දැම්මොත් එහි නරක ප්‍රතිඵල අනන්තයි. රටට, සංස්කෘතියට, සදාචාරයට ඇති ආරක්‍ෂාව ඉන් නැතිව යනවා. මොකද ඉතිහාසය පුරාම මේ දේවල් රැකගෙන ආවේ භික්‍ෂුන් විසින්.යම් අයුරකින් දැන හෝ නොදැන භික්‍ෂුත්වයට හානි කිරීම සඳහා භික්‍ෂු වේශයෙන් එන අයට වුණත් ශාසනික ක්‍රියාමාර්ග ගන්න පුළුවන්. භික්‍ෂුන්ට ගැලපෙන විරෝධතාව නම් නියම ශ්‍රමණ ආකල්පය හා ස්වරූපය රැකගෙන ඒ කටයුතු කිරීමයි. දස දහස් ලක්‍ෂ ගණන් මහජනයා එයට ආකර්ශනය වන්නේ එවිටයි.එසේ නොවී ඇතැම් භෞතිකවාදී දේශපාලන දර්ශනවල අතකොලු බවට, ඒ දේශපාලන කටයුතුවල අනුගාමීන් බවට පත්වීම නිසා භික්‍ෂුත්වය අමතක වුණ ඇතැමුන් ඉන්නවා. එමඟින් සිදුවන්නේ මහජන පිළිකුල ඇතිවීමයි. මෙයින් පරිහානියක්ම මිස හොඳක් සිදු වන්නේ නැහැ.මේ ගැන වගකිව යුතු ඇත්තන්ගේ අවධානය යොමුවිය යුතුයි. පාලන සංස්ථාවක්, නිකායික පරිපාලනයට නෛතිකවශයෙන් කටයුතු කළ හැකි අයුරින් ඇති කළ යුතුයි.ඇතැම්විට භික්‍ෂුන්වහන්සේ මෙන් වෙස් වලාගෙන කටයුතු කරන්නේ නම් එය වළක්වන්න ලංකාවේ නීති රීති ඇති කිරීමට මහානායක හිමිවරුන්ගෙන් නියම අනුශාසනාවක් ලැබිය යුතුයි. එසේ නිසි අනුශාසනයක් නොලැබීම නිසා තමයි මේ ශාසනික පරිහානිය ඉක්මන් වී තිබෙන්නේ. බුද්ධිමත් භික්‍ෂුන් වහන්සේ මණ්ඩලයක් මඟින් අදාළ කරුණු අවධානයට යොමු කර නීති පැනවිය යුතුයි මෙය නතර කිරීමට නම්.ඒ වගේම ශාසනික පරිහානිය වළක්වා ලීමට මේ වනවිට නිද්‍රෝපගතව සිටින සියලු වගකිවයුතු අංශවල ගිහි පැවිදි ශාසන බාර බලධාරින් අවදිව කටයුතු කළ යුතු බව මා විශ්වාස කරනවා.ශ්‍රී ලංකා අමරපුර මහා සංඝ සභාවේ ලේඛකාධිකාරීබ්‍රාහ්මණවත්තේ සීවලී අනුනාහිමිභික්ෂුව කියන්නේ පොදු පුද්ගලයෙක්. මහණ වුණායින් පසුව කිසිම ජාතියකට, පක්ෂයකට, කුලයකට, රටකට අයිති පුද්ගලයෙක් නොවෙයි. භික්ෂුව තම ලෞකික හා ලෝකෝත්තර මාර්ග සාමාන්‍ය ජනතාවට පැහැදිලි කර දිය යුතුයි. අපි හැමෝම දන්නවා භික්ෂුව නඩත්තු වන්නේ පොදු මහජනතාව අතින්. සිවුපසය දෙන්නේ මහජනතාව. පන්සල, සිවුරු මෙන්ම භික්ෂූන්ගේ සියලු අවශ්‍යතා සැපයෙන්නේ මහජනතාව අතින්. ඒ නිසයි භික්ෂුව අපි පොදු පුද්ගලයෙක් කියා කියන්නේ.එහෙනම් මේ පොදු පුද්ගලයාටත් යම්කිසි කාර්යභාරයක් තියෙනවා. මේ පොදු පුද්ගලයා ලෝක යථාර්ථය සම්බන්ධ සත්‍යය ප්‍රකාශ කළ යුතුයි.දේශපාලන පක්ෂ කියන්නේ මොනවාද? දේශපාලන පක්ෂයක් කියන්නේ තවත් කොටසකට විරුද්ධව නැඟී සිටින න්‍යාය ධර්මයක්. නැතිනම් පිරිසක්. අපේ රට දිහාත් බලන කොට මේ ගැන හොඳටම පෙනෙනවා. මම වැඩිපුරම කතාකරන්නේ පක්ෂ දේශපාලනය ගැන. පක්ෂ දේශපාලනයට භික්ෂුවක් ගියොත් ඔහුට වගේම ඔහු අනුගමනය කරන ජනතාවටත් වෙන්නේ විශාල විපතක්. ඒ වගේම බුදුරජාණන් වහන්සේගේ සර්ව ජනීන ධර්මය කෙළෙසා ලීමක්.අපි දන්නවා අතීතයේ භික්ෂුව රට ජාතිය වෙනුවෙන් විශාල කාර්යභාරයක් කළා. භික්ෂුව ඇත්ත ප්‍රකාශ කළ යුතුයි. පෙන්වා දිය යුතුයි. රජයේ වැරැද්දක් වුණාම මුහුණ හොඳ කරන්නට හොඳ නොකිය යුතුයි. එදා භික්ෂූන් වැරැද්ද වැරැද්දක් බව රටේ රජුටත් පෙන්වා දුන්නා. මොකද භික්ෂුවකට අමුතුවෙන් නැතිවෙන්නට හෝ ලැබෙන්න දෙයක් නැති නිසයි.නමුත් අද එහෙම නැති බව අපිට ඉතා හොඳින් පෙනෙනවා. සමහර භික්ෂූන් වහන්සේ යම් යම් දේශපාලන පක්ෂවල අතකොලු බවට පත්ව තිබෙන බව. මේ නිසා වහාම ලංකාවේ පවතින නිකාය තුනේ මූලස්ථානවලින් හා නායකත්වය දරන ස්වාමීන් වහන්සේ එක්ව මේ තත්ත්වය වෙනස් කරන්න පියවර ගත යුතුයි. එහෙම නූනොත් ශාසනයට බරපතළ හානියක් සිදුවෙනවා. ශාසනය කැඩී බිඳී විනාශ වී යනවා. භික්ෂුව මහජනතාවගේ ප්‍රසාදය දිනාගන්නා ආකාරයට හැසිරිය යුතුයි. නොපැහැදුණු අයගේ පැහැදීම සඳහාත් පැහැදුණු අයගේ පැහැදීම වැඩිවීම සඳහාත් කටයුතුª කළ යුතුයි. භික්ෂු ව්‍යාපාරය කම්කරු ව්‍යාපාරයක් නොවන බව නම් කිව යුතුය.කොළඹ කොටුවේ ශ්‍රී සම්බුද්ධාලෝක විහාරවාසී රාජකීය පණ්ඩිත ශාස්ත්‍රපති විතාරන්දෙණියේ මේධානන්ද හිමිභික්ෂුවට දේශපාලනය අකැපය කියා කිසිවිටෙකත් අප විශ්වාස කරන්නේ නෑ. බුදුරජාණන් වහන්සේගේ කාලයේ සිටම භික්ෂූන් වහන්සේලා දේශපාලනයේ නියැළුණා. එහෙත් එහිදී මැදිහත් වුණේ ජාතික දේශපාලනයට මිස පක්ෂ දේශපාලනය වශයෙන් නොවේ. අනෙක යම්කිසි පාර්ශ්වයක් වෙනුවෙන් යොමු වෙනවා නම් ඒ යොමුවන්නේ ද සමස්ත භික්ෂූන් වහන්සේ ලෙස රටේ උන්නතිය වෙනුවෙනුයි.බුදුරජාණන් වහන්සේ පවා ජාතික දේශපාලනය සමඟ සුහදව කටයුතු කිරිම උන්වහන්සේගේ සම්ප්‍රදාය ලෙස සැලකුවා. එදා සිටම රටේ ජාතික ප්‍රශ්නයකදී සෘජුව මැදිහත්වීමට සංඝයා වහන්සේ ඉදිරිපත් වුණා. දුටුගැමුණු රජුගේ යුගයේදී ථේරපුත්තාභය හිමියන්ගේ මැදිහත්වීමෙන් ජාතික ජයග්‍රහණයක් ලබාගත්තා.1950 දශකයේ මේ රටේ සිංහල පිරිසක් බලයේ සිටියත් අසිංහල පිරිසක් ක්‍රියාත්මක වෙද්දී පංච මහා බලවේගය තනා ජාතික දේශපාලනය මෙන්ම බුදු දහම බේරා ගැනීමට මිගෙට්ටුවත්තේ ගුණානන්ද හිමි ප්‍රධාන භික්ෂූන් වහන්සේ කටයුතු කළා.මෑතදී ත්‍රස්තවාදය පරාජය කළ හැකි නායකයකු තෝරා පත් කරගෙන රටත් සමාජයත් ත්‍රස්තවාදයෙන් බේරා ගැනීමට සමත් ජාතික දේශපාලනයක යෙදෙන්න සංඝයා වහන්සේ ක්‍රියාත්මක වුණා.එසේ වුණත් ඇතැම් පිරිස් භික්ෂු සංඝයාගේ ගමන් මඟ සහ බලය හඳුනාගෙන ඒ බලයත් චීවරයත් කෙළෙසීමේ කුමන්ත්‍රණයක යෙදෙනවා. ඔවුන් උත්සාහ කරන්නේ මේ මහ සම්ප්‍රදාය බිඳ හෙළන්නයි. ඒ නිසා ජාතික දේශපාලනයේ යෙදෙන භික්ෂූන් පක්ෂග්‍රාහී කර ගැනීමට උපක්‍රම යොදන්නේ ජනතා විමුක්ති පෙරමුණයි. අතීතයේ සිටම පන්සලේ ලොකු හාමුදුරුවන් සමඟ එකතුව තරුණ භික්ෂූන් වහන්සේ එක මඟක ගමන් කළ නමුත් නූතන අධ්‍යාපනය මඟින් තරුණ භික්ෂූන් වහන්සේ පක්ෂ දේශපාලනයට නැඹුරු කරගෙන තම අරමුණු වෙනුවෙන් බුද්ධ චීවරය යොදා ගන්නා අවස්ථා ජ.වි.පෙ. තුළ දකින්න පුළුවන්.ඒ නිසා 1970 ගණන්වල 1988/89 දී මේ තරුණ භික්ෂූන් විශාල සංඛ්‍යාවක් ජීවිතවලින් වන්දි ගෙවන්න සිදුවුණා. එයින් හොඳ යති පරම්පරාවක් ගොඩ නැඟෙන්න තිබූ අවස්ථාව මීට අවුරුදු 20ට පමණ පෙර ගිලිහුණා. අදත් අනාගතය බබළවන්න ඉන්න දක්ෂ භික්ෂු පිරිසක් ජනතාවගේ විශ්වාසය දිනාගත නොහැකි දේශපාලන පිරිස් විසින් යොදාගන්න උත්සාහ කරනවා. රටේ තමන් සතු බලය තීරණය කිරීමට බුද්ධ චීවරය උවමනාවෙන් යොදාගන්නා ආකාරයක් මෙයින් පෙනෙන්නේ.මේ තත්ත්වය වළක්වන්න රටේ භික්ෂු කතිකාවතක උවමනාව තදින්ම පැහැදිලි වී තිබෙනවා.සත්‍යවශයෙන්ම ප්‍රබුද්ධ භික්ෂුව ගැටුම්කාරී දේශපාලනය කෙරෙහි යොමුවන්නේ නැහැ. භික්ෂුවකට අරමුණු 2ක් තිබෙනවා. ඉන් පළමුවැන්න සසර දුක් නිවා නිවන් සම්පත් ලබාගැනීමයි. දෙවැන්න ඒ ගමනට සිවුපසයෙන් උපස්ථාන කරන රටේ ජනතාවගේ ලෞකික හා ලෝකෝත්තර ජීවිත ගොඩනැඟීමයි. ඒ අරමුණු වෙනුවෙන් ජාතික දේශපාලනයේ කටයුතුª කරනවා හැර පටු දේශපාලන පක්ෂවල කුමන්ත්‍රණවලට භික්ෂූන් වහන්සේ හසු නොවිය යුතුයි.මේ නොකළ යුතුª දෑ කරමින් භික්ෂුවට විශාලම හානිය කර තිබෙන්නේ ජනතා විමුක්ති පෙරමුණයි. රටේ විශාල බලාපොරොත්තු වෙනුවෙන් පෙනී සිටින බව පෙන්වමින් සංඝයා වහන්සේත් ශාසනයත් සමස්ත සමාජයත් පහළට ඇද දැමීම නම් ජාතියේම අවාසනාවන්ත ඉරණමට ගොදුරු කරන්නේ ද ඔවුන්මයි.අප අද යුගය තේරුම්ගත යුතුයි. තිස් වසරක යුද්ධයෙන් ලෝකයේ දරුණුම ත්‍රස්තවාදය පරාජය කළ ඉතිහාසයේ ස්වර්ණමය යුගය පවතින අද රට අපකීර්තියට පත්කරන්න බටහිර අන්තවාදී දේශපාලන බලපෑම් අප වෙත එල්ල වී තිබෙනවා. ඒ නිසා බුද්ධිමත්ව කටයුතු කර රටත් ජාතියත් සම්බුද්ධ ශාසනයත්, මේ රටේ බිහිවුණු නිර්භීත ජාතික දේශපාලන නායකත්වයත් ආරක්ෂා කර ගැනීමට මිස අපකීර්තිමත් අඳුරු දේශපාලන වටපිටාවකට ඇද දැමීම නොකළ යුතුයි. ඒ සඳහා භික්ෂූන් වහන්සේ යොදා නොගත යුතුයි.සාකච්ඡාකෙළේ සුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=ab1106123</link>
    <topic>උතුර දකුණ යා කරන කොකාවිල් සන්නිවේදන කුලුන</topic>
    <author>රංජිත් සියඹලාපිටිය</author>
    <content>ගිය සතියේදී දකුණු ආසියාවේ උසම සන්නිවේදන කුලුන විවෘත කෙරුණා. ඒ ජනාධිපතිතුමාගේ අතින්. ඒ කුලුනේ උස මීටර 174 යි. අඩි ගණන්වලින් කීවොත් අඩි 580 ක් විතර. ඒකට ගිය වියදම රුපියල් මිලියන 450 ක්. එදා කිලිනොච්චිය කිව්වේ ඊනියා සිහින ඊලම් රාජ්‍යයේ අගනුවරට. ඒත් අද වෙන කොට කිලිනොච්චිය කියන්නේ අපේ ආණ්ඩුව පාලනය කරන නගරයක්. එදා කිලිනොච්චිය ජනතාව ජීවත් වුණේ මර බියෙන්. ඒත් අද බොහොම සැහැල්ලුවෙන් ජනතාව ජීවත් වෙනවා. එදා කිලිනොච්චිය එක්කම උතුරේ හැම ප්‍රදේශයකම මිනිස්සු කට ඇරියේ බත් කන්නයි දත් මදින්නයි විතරයි. මොකද තම අයිතිය වෙනුවෙන් හරි තමන්ට තියෙන අඩුපාඩු ගැන හරි කට ඇරියා නම් ඔහුට හෝ ඇයට යන්ඩ වෙන්නේ මරු තුරුලට. ඒ තරමට ම කොටින් උතුරේ ජනතාවගේ කටට ඉබි යතුරු දාලා තිබුණේ. ඒත් අද එහෙම නෑ. ඕන කෙනකුට තමන්ගේ අයිතින් වෙනුවෙන් කෑගහන්න ඉඩ තියෙනවා. තමන්ගේ හඬ ලෝකයටම ඇහෙන්ඩ කථා කරන්ඩ පුළුවන්.ඔන්න ජනාධිපතිතුමා උතුරේ ජනතාවට ගිය සතියේ තවත් තෑග්ගක් දුන්නා. වෙන මොනවාටවත් නෙමෙයි ලෝකයට ම ඇහෙන්න තමන් ගේ කථා කියන්ඩ. ඒ තමයි කොකාවිල් සම්ප්‍රේෂණ කුලුන. ඒ කුලුන හින්දා උතුරයි දකුණයි යා වෙනවා. තල්රුප්පාවෙන් පොල්රුප්පාවට තොරතුරු ගලාගෙන එනවා. හරියටම හදට හදක් යා වෙනවා වගේ.ජනාධිපතිතුමා ගිය සතියේ මේ කුලුන විවෘත කරන්ඩ ගිහින් බොහොම වටිනා කථා ටිකක් කිව්වා. ඇත්තටම ඒ කථා මසුරන් වටිනවා. අවුරුදු 25 ක් 30 ක් විතර මේ රටට හතුරුකම් කරපු උදවිය කළේ සිංහල දෙමළ ජාතින් අතර සමගිය කඩා බිඳ දැමූ එක. ඒක බොහොම සීරු මාරුවට වුණේ. ඇත්තම කිව්වොත් ඒක හරියට දිය රෙද්දෙන් බෙල්ල කපනවා වගේ වැඩක්. ඒ හින්දා උතුර දකුණ අතර සැකය ඇවිළුණේ සියුම් විදියට.හැබැයි දැන් එහෙම නෑ. දකුණ වගේම උතුරත් සංවර්ධනය වෙනවා.දකුණේ පණිවුඩය උතුරට යනවා. ඒකට තවත් හයියක් තමයි කොකාවිල් සම්ප්‍රේෂණ කුලුන. මතක තියා ගන්ඩ එදා කොටි ත්‍රස්තයන් මේ කුළුණ විනාශ කරලා දැම්මා. ඒ වෙන මොකකටවත් නෙමෙයි. උතුරේ වගේම දකුණේ සමගියේ පාලම බිඳ දාන්න.ඒ බව අපේ රණවිරුවෝ එදා දැනගෙන හිටියා. අන්තිමට කපිතාන් සාලිය උපුල් අලදෙනිය එක්කම රණවිරුවෝ 54 දෙනෙක් ඒ වෙනුවෙන් දිවි පිදුවා. ඒ රණවිරුවන්ගේ ජීවිත අපතේ ගියේ නැහැ. ඒකට වටිනාකම ජනාධිපතිතුමා දීලා තියෙනවා. ඒ රණවිරුවන්ගේ බලාපොරොත්තුව ඉටු කරලා තියෙනවා. ඒ සද්දන්ත සන්නිවේදන කුලුනක් ඉදිකරලා.තව දෙයක් කියන්ඩ තියෙනවා. දැන් උතුරු කරයේ ජනතාව ජීවිතය විඳිනවා. එයාලාට පුළුවන් ඒ ඇත්ත පිටරටවල ඉන්න දෙමළ ප්‍රජාවට කියන්ඩ. දෙමළ ඩයස්පෝරාව නමින් පෙනී ඉන්න උදවියට කියන්ඩ. මොකද දෙමළ කතා කරන්ඩවත් බැරි උදවිය ඉංගි‍්‍රසියෙන් තමයි ලංකාවේ දෙමළ ජනතාව ගැන බොරු කියන්නේ. වෙන මොකටවත් නෙමෙයි. යුරෝපයේ ජීවත්වෙන ඔවුන්ගේ මඩි තර කර ගන්ඩ. කොටින්ම කිව්වොත් ඩොලර් මඩිය තර කර ගන්ඩ.හැබැයි මං හිතන්නේ ඉස්සරහට මේ හැම දේකට ම වැට බඳින්ඩ පුළුවන්.ඒ කොකාවිල් සම්ප්‍රේෂණ කුලුන උපයෝගී කරගෙන. මං හිතන්නේ උතුරේ දෙමළ ප්‍රජාව ඒකට සූදානම් වෙලා ඉන්නේ. ඒක ගිය සතියේදී කිලිනොච්චියේදී මගේ ඇස් දෙකටම දැක්කා. කිලිනොච්චියේ ජනතාව ජනාධිපතිතුමාට පුදුමාකාර හැඟීමක් පළ කළේ. ඒ ජනතාවගේ ඔල්වරසන් හඬ කියන්නේ වෙන මොනවත් නෙමෙයි. උතුරත් දකුණත් දැන් නිදහසේ සුව විඳීනවා කියලයි.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=ab1106124</link>
    <topic>පාර්ලිමේන්තු වාද විවාද සජීවි ලෙස පෙන්වනවා</topic>
    <author>සංවාද සටහන අරුණි මුතුමලී</author>
    <content>නියෝජ්‍ය කථානායක චන්දිම වීරක්කොඩි* පාර්ලිමේන්තුවේ කටයුතු සජීවී ලෙස රූපවාහිනී නාලිකා මඟින් විකාශය කරන්න සැලසුම් කර තිබෙනවා. එහි අරමුණ කුමක්ද?”රටක අණපනත් රෙගුලාසි පිළිබඳ පාර්ලිමේන්තුව තුළ කෙරෙන කතිකාව පිළිබඳ මහජනතාව දැනුම්වත් කිරීමට හා මහජනතාවට ඒ ඒ තත්ත්වයන් පිළිබඳ සැබෑ තතු විවෘත කිරීමට තමයි මේ වැඩ පිළිවෙළ අරඹන්නේ. මේ වනවිටත් ලෝකයේ බොහෝ රටවල පාර්ලිමේන්තු කටයුතු සජීවීව විකාශය කිරීම සිදුවනවා. අපෙත් වෙබ් අඩවිය මඟින් දැනට ඒ විකාශය සිදු කෙරෙනවා පැය භාගයක පමණ කාල පරතරයක් සහිතව, ඊට වඩා සජීවී ලෙස ජනතාවට මේ කරුණු සමීප කිරීමයි මෙමඟින් බලාපොරොත්තු වන්නේ.”* අද පාර්ලිමේන්තුවේ සිදුවන ඇතැම් සිද්ධි ඒ අයුරින්ම විකාශය කිරීමට වුණොත් එහි බලපෑම කුමක් වෙයිද?“බොහෝවිට සමහර මන්ත්‍රීවරු ඒ අයගේ කතාව තීරණය කරන්නේ ජනමාධ්‍ය එල්ල කරගෙන. මේ සංස්කෘතිය ඇතිවී තිබෙන්නේ රූපවාහිනී නාලිකා පාර්ලිමේන්තුවට අවධානය යොමු කරන්න ගත්තට පසුවයි. ඒ ඇතැම් මන්ත්‍රීවරුන් මාධ්‍යයට ගැලපෙන රංගනයක් කළාම ජනමාධ්‍යවලිනුත් ඒ විහිළු ‘කෑලි’ විකාශය කරන්න කැමැත්තක් දක්වනවා. ඒ සඳහා සමහර මන්ත්‍රීවරුන් සැදී පැහැදී ඉන්නේ හරියට නළුවන් වගේ. ඒ නිසා ජනතාවට විශේෂයෙන් තරුණ පරපුරට වැරැදි අදහසක් ඇති වෙනවා පාර්ලිමේන්තුව කියන්නේ විහිළු කරන තැනක් කියලා.නමුත් පාර්ලිමේන්තුව කියන්නේ නාට්‍ය පෙන්වන තැනක් හෝ විහිළු තහළු වැඩසටහන් කෙරෙන තැනක් නෙවෙයි.ඒ නිසා බාධා කිරීම් කලබැගෑනි ඇති වුණොත් සුදුසු පරිදි විකාශය කිරීම තීරණය කරන්න සිදුවෙනවා. එංගලන්තයේ හැම මොහොතේම විකාශය කෙරෙන පාර්ලිමේන්තු නාලිකාව වුණත් කලබැගෑනියකදී හෝ බාධා කිරීමක් ඇතිවූ විට ස්වයං ක්‍රීයව ක්‍රියා විරහිත වන ආකාරයටයි සකස් කර තිබෙන්නේ.”* මේ විකාශය නිසා පාර්ලිමේන්තුවේ නිදහසට බාධාවක් වෙයිද?“පාර්ලිමේන්තුවේ උත්තරීතර නිදහස කාටවත් නැති කරන්න බැහැ. ජනතා වරම අපි පාවිච්චි කරන්නේ මහජන මතය ඉදිරිපත් කරන්නයි. එයට නීති දාන්න බැහැ.”* මේ සමඟ පාර්ලිමේන්තුව නැරඹීමට එන පිරිස් සඳහා පහසුකම් තව තවත් දියුණු කරන්න බලාපොරොත්තු වනවාද?ඔව්. දැනටත් පහසුකම් සපයා තිබෙනවා. ඊට අමතරව මීට වඩා පහසුකම් වගේම දියවන්නාවේ සිට බෝට්ටුවේ යමින් පාර්ලිමේන්තුව වටේම නැරඹීමටත් අවස්ථාව උදාකර දෙන්න කටයුතු යොදමින් තිබෙන්නේ.* එවිට පාර්ලිමේන්තුවේත්, නරඹන්නන්ගේත් ආරක්ෂාව පිළිබඳ තහවුරු කර තිබෙනවාද?අනිවාර්යයෙන්ම. අපි මේ කටයුතු අරඹන්නේ නාවික හමුදාව සමඟයි. කථානායක චමල් රාජපක්ෂ මහතාගේ උපදෙස් මත ඒ කටයුතු සම්පාදනය වෙන්නේ. ආරක්ෂාව පිළිබඳ කිසිම ගැටලුවක් ඇතිවන්නේ නැහැ.”* ලබන අවුරුද්ද ඔබටත් බොහොම කාර්යබහුල වසරක් වෙයි?“ලබන වසර පමණක් නොවේ. 2013ත් අපේ රටට බොහොම කාර්යබහුල වෙනවා. මොකද ලබන වසරේ (2012) පොදුරාජ්‍ය මණ්ඩලීය පාර්ලිමේන්තු සංවිධානයේ සැසි වාරය අපේ රටේ පැවැත්වෙන්නේ. එහි මේ වසරේ සැසිවාරය එක්සත් රාජධානියේ දී පැවැත්වෙනවා ජූලි මාසයේ. එහිදී ඒ සංවිධානයේ සභාපති ධූරය චමල් රාජපක්ෂ කථානායකවරයාට ලැබෙනවා. ඒ අනුවයි ලබන වසරේ සැසිවාරය මේ රටේ පැවැත්වෙන්නේ. එයට දාහකට ආසන්න විදේශීය කථානායකවරු මැති ඇමැතිවරු පිරිසක් සහභාගි වන්නට නියමිතයි.”2013 දී පොදුරාජ්‍ය මණ්ඩලීය නායක සම්මේලනය පැවැත්වෙන්නෙත් ශ්‍රී ලංකාවේදීමයි.* මේ අවස්ථා දෙක රටේ සංචාරක ව්‍යාපාරයටත් යම් බලපෑමක් කරයි කියා ඔබ විශ්වාස කරනවාද?“නියත වශයෙන්ම අද ලෝකයේ බොහෝ රටවල සංචාරකයන් සිය ගමනාන්තය ලෙස එන්න කැමැතිම රට ශ්‍රී ලංකාවයි. අද අපේ රටේ ආරක්ෂාව තහවුරු කර තිබෙනවා. අපේ දර්ශනීය වෙරළ තීරය, කඳුකරය, ඓතිහාසික සිද්ධස්ථාන, රාජධානි, නටබුන්, වනාන්තරය ඔවුන්ගේ සිත් ඇදගෙන තිබෙන්නේ. ඒ වගේම ඒවා අධ්‍යයනය කරන්නත් ඔවුන් කැමැතියි. එවැනි අවස්ථාවක ඒ රටවල ජනතා නියෝජිතයන්ගෙන් ලැබෙන පණිවුඩයත් ඉතා වැදගත්. මේ වනවිටත් සංචාරකයන්ගේ පැමිණීම සියයට 49ක් ඉහළ ගොස් තිබෙන බව වාර්තා වෙනවා. ඉදිරියේදී එය තවත් ඉහළ යයි.”* එවැනි බලාපොරොත්තුවක් දැල්වෙන මොහොතක කටුනායක සිදු වූවා වැනි සිදුවීම් කුමන ආකාරයක බලපෑමක් එල්ල කරයි කියා ද ඔබ සිතන්නේ?”කටුනායක වැනි සිදුවීම් කෘත්‍රිම ලෙස කීපදෙනකු කුලප්පු කරලා ඒ දර්ශනවල රූපරාමු පිටරට යවලා ලංකාව ගැටුම් සහිත රටක්, ස්වාමීන් වහන්සේලා පවා මේ සඳහා සහභාගි වන බව පෙන්වන්න සමහරු උත්සාහ කරනවා. අපි බෞද්ධයන් හැටියට ඇත්තටම කනගාටු වෙනවා. සැබෑ භික්ෂූන් වහන්සේලාට අගෞරව වන අයුරින් ඇතැම් අය කටයුතු කිරීම ගැන. මෙයින් පේනවා ‘ජේ.වී.පී.’ය ඒ අයගේ නොහික්මුණුකම කොයිතරම් ප්‍රදර්ශනය කළා ද කියලා.””මේ රටේ වෙන කිසිම නායකයෙක් නොදෙන තරම් නිදහසක් මහින්ද රාජපක්ෂ ජනාධිපතිතුමා ලබා දී තිබෙනවා, ඕනෑම දෙයක් ගැන සාකච්ඡා කරන්න.එ.ජා.ප. රජයන් තිබූ කාලයේ ලබා දුන් නිදහස ඒ ආදර්ශ ඔවුන්ගේ ආකල්ප ගැන අපි අමුතුවෙන් කියන්න ඕනැ නැහැ. අනික යූ.එන්.පී.ය 13 වැනි ව්‍යවස්ථාව ගෙනාවා වගේ හොර රහසේ මේ රජය කිසි දෙයක් කරන්නේ නැහැ. ඇත්තටම මේ විශ්‍රාම වැටුප ප්‍රශ්නයක් වුණා නම් කටුනායක ඇරුණාම බියගම, කොග්ගල, වෙළෙඳ කලාපත් එළියට බහින්න තිබුණා.එහෙම වුණේ නැත්තේ ඇයි? ජ.වි.පෙ.ට බලය නැති වුණාම ඒ කේන්තිය නැති කරගන්න කරන පහත් වැඩ මේවා. එමඟින් රටේ කීර්තිය අඩු කරන්න බැහැ.”* විපක්ෂය හැමවිටම මේ අයුරින් ක්‍රියා කරන්නේ ඇයි?”විරුද්ධ පක්ෂයක් ඕනැම දෙයක් පිළිබඳ එක මතවාදයක සිටගෙන සටන් කරනවා නම් ඒ විවේචන පිළිගන්න පුළුවන්. නමුත් හම්බන්තොට වරායේ වැඩ පටන් ගනිද්දී යූ.ඇන්.පී.ය කීවේ ඒක ඒ අයගේ යෝජනාවක් කියලයි. පස්සේ කියනවා හදන්න තිබුණේ මෙතන නොවේය කියලා. විශ්‍රාම වැටුප හකුලාගන්න කියා කෑගහපු ජනතා විමුක්ති පෙරමුණේ ටිල්වින් සිල්වා කියනවා ජනතාවාදී විශ්‍රාම වැටුපක් ලබාදීමට කැපවෙනවා කියලා.””බංකොලොත් විපක්ෂයක් කරන දේ ඔච්චර තමයි. පොලිසිය කටයුතු කළ ආකාරය පිළිබඳව අපට කනගාටුයි. නමුත් ජ.වි.පෙ. කළේ කන්න ඕන වෙලාවට කබරගොයා තලගොයා කරගැනීමයි. ආසන 42ක් පාර්ලිමේන්තුවේ තිබුණු ජ.වි.පෙ. ආසන 3ට බැස්සාම ඔහොම වෙනවා.* එතකොට එ.ජා.ප.ය?”එ.ජා.පෙට ඇත්තටම අද වෙලා තියෙන්නේ කවුද යූ.ඇන්.පී. කවුද විරුද්ධ කියලා තේරුම් ගන්නවත් බැරි එකයි. ඒ අයටවත් මොනවද කරන්න ඕනෑ කියලා තේරෙන්නේ නැතිව කුඩා ළමයි වගේ අය මාධ්‍යවලට එවලා ප්‍රකාශ කරනවා. ඒ අය කියන්නේ මොනවද කියලාවත් ඒ අය දන්නෙත් නැහැ. ඉතින් එ.ජා.ප.ය කියන කරන දේ වුණත් එහෙමනේ. වැඩකට නැහැ.”* විශ්වවිද්‍යාලවලට තේරුණු සිසු සිසුවියන්ට ලබා දෙන නායකත්ව පුහුණුව ගැනත් විරුද්ධ පක්ෂයේ තිබෙන්නේ විරෝධයක්?”මේ අය මොනවාට හෝ විරුද්ධව කෑගහන්න බලාගෙන ඉන්නේ. නමුත් ඒ දරුවන් ඉතාම පැහැදීමෙන් ඒ පුහුණුව ගැන කතා කරනවා. විශ්වවිද්‍යාලවලට තේරෙන බුද්ධිමත් පිරිස අතර දේශපාලන ගතිලක්ෂණ තිබෙන අය ඉන්නවා නම් ඔවුන් ස්වාධීනව තමන් තෝරාගත යුතු මතවාදයට යනවා මිස අධ්‍යාපනය කඩාකප්පල් කරලා අනාථ අසරණ විනාශ වී ගිය විශාල උපාධි අපේක්ෂක පිරිසක් ඉදිරියේදී ඇති නොවිය යුතුයි. අනාගතයේ ආයතනවල රැකියා ලබා දෙන්නේ කණ්ඩායම් හැඟීම, නායකත්වය ඇති අයට බව ඇතැම් පෞද්ගලික ආයතන විශාල මුදලක් වැය කර මෙවැනි පුහුණු ලබාදීමෙන්ම අපට තේරෙනවා. රටක වගේම ආයතනයක ඵලදායිතාව වර්ධනය කරගන්න මෙවැනි දේ අවශ්‍යයි.ඉතින් අරයා මෙයා කීවා කියලා රටට වැඩදායී කටයුතු නවත්වන්න අවශ්‍යතාවක් නැහැ.”* නියෝජ්‍ය කථානායකවරයා කියන්නේ අපක්ෂපාතී තීරණ ගත යුතු කෙනෙක්. ඒ අනුව ඔබ විශ්වාස කරනවද මේ වන විට රටේ සංවර්ධනයක් ඇතිවී තිබෙනවා කියලා.”රටක් හැටියට සැලසුමක් ඇතිව සංවර්ධනය කළ යුතු ආකාරය කුමක්ද යන්න හඳුනාගෙන, ඒ වගේම විවිධ සාම්ප්‍රදායික මතවල එල්බගෙන සිටීම නිසා අවධානය යොමු නොකළ ප්‍රධාන අංශ පිළිබඳ සොයා බලා ජනතාවගේ ප්‍රශ්නවලට තිරසාර විසදුම් ලබාදීමේ වැඩපිළිවෙළක් රජය ගෙනයනවා.””දිවි නැඟුම, මඟ නැඟුම, ගම නැඟුම වැනි වැඩසටහන්වලින් වගේම අපි වවමු රට නඟමු වැඩ සටහන් ඔස්සේ ජනතාවට ස්වාධීනව නැඟී සිටීමට අවශ්‍ය දිරිය ලබා දෙනවා.””කෘෂිකර්ම, ධීවර, කර්මාන්ත ආදී සෑම ක්‍ෂේත්‍රයකම වර්ධනයට අවශ්‍ය පියවර රජය ගෙනයනවා. යටිතල පහසුකම් වගේම වරාය ගුවන්තොටුපොළ ආදී රටේ අනාගතය වෙනුවෙන් පැහැදිලි වැඩපිළිවෙළක් සකසා සුබ අනාගතයකට රට ගෙන යන බව පැහැදිලිව පේනවා.”පාර්ලිමේන්තුවේ අසුනේ සිටියදී අපක්ෂපාතීව කටයුතු කළත් ජනතාව අප පත්කර එවා තිබෙන්නේ ජනතාව වෙනුවෙන් කතා කිරීමට වගේම මහින්ද චින්තනය බලගන්වන්නයි.”* රටේ සංවර්ධනයක් සිදුවනවා නම්, ජනතාවගේ සුබසිද්ධිය උදෙසා රජය කටයුතු කරනවා නම්, ඇතැම් ප්‍රශ්නවලදී උද්ඝෝෂණ ආදියට සමහර පිරිස් යොමු වන්නේ ඇයි? එයට හේතුව සොයාගෙන තිබෙනවාද? විසඳුම් තිබෙනවාද?”ඔව්. රටේ පැහැදිලි සංවර්ධනයක් තිබෙනවා. ඒ වගේම ජනතා සුබ සිද්ධිය උදෙසා රජය විනිවිදබවින් යුතුවයි කටයුතු කරන්නේ. නමුත් මේ ඇතැම් දේ ජනතාවට සන්නිවේදනය වීමේ වැඩපිළිවෙළ පිළිබඳ මීට වඩා අවධානය යොමු කළ යුතුව තිබෙනවා.ඒ නිසා ඉදිරියේ දී මීට වඩා සක්‍රීය ලෙස ජනතාවට සුබදායී වැඩපිළිවෙළ පිළිබඳ සන්නිවේදනය වන ක්‍රමවේදය ශක්තිමත් කළ යුතුයි. එවිට අන් අයගේ විකෘති කිරීම්වලින් තොරව පැහැදිලි අවබෝධයෙන් තීන්දු තීරණ ගැනීමට ජනතාවට හැකි වනවා.සංවාද සටහන අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=ab1106125</link>
    <topic>ප්‍රේමදාස යුගයේ පොලිස් භටයන් 600 ක් කොටියාට බිලිදුන් දවස</topic>
    <author>දයා ඩී. ෆොන්සේකා</author>
    <content>කොටි ත්‍රස්තවාදීන් විසින් නැඟෙනහිර පළාතේ පොලිසි සියල්ලටම පාහේ පහරදී පොලිස් නිලධාරීන් 600 කට ආසන්න පිරිසක් මරා දමා ඊයේ දිනයට (11 දාට) වසර 21 ක් පිරිණි.කොටි ත්‍රස්තවාදීන් පරාජය කොට කොටි ත්‍රස්තවාදය සහමුලින් ම බිඳ දැමූ මොහොතේ, යුද හමුදාව විසින් සිවිල් වැසියන්ගේ මානව හිමිකම් කඩ කළේ යැයි චෝදනා කරන දරුස්මාන්ලා ප්‍රමුඛ කොටි හිතවාදීන්ට කොටි ත්‍රස්තවාදයේ බිහිසුණු මුහුණුවර මතක් කැර දීමට මෙය හොඳම අවස්ථාවකි.1990 උතුරු නැඟෙනහිර කොටි ත්‍රස්තවාදය වැඩෙමින් තිබූ කාලයයි. ශ්‍රී ලංකාවේ ජනාධිපති වූයේ දිවංගත ආර්. ප්‍රේමදාස මහතා ය. ආරක්ෂක අමාත්‍ය ධූරය දැරුවේ දිවංගත රන්ජන් විජේරත්න මහතා ය. ආරක්ෂක ලේකම් තනතුර දරන ලද්දේ ජනරාල් සිරිල් රණතුංග මහතා විසිනි.ප්‍රේමදාස මහතා ඒ වනවිට කොටි ත්‍රස්තවාදීන් සමඟ සාම ගිවිසුම් ගසමින් ප්‍රචණ්ඩත්වය අත් හැරීමට ඉල්ලා සිටි කාලයයි. උතුරු නැඟෙනහිර පොලිසි සියල්ලක් ම හොඳින් ක්‍රියාත්මක වූ යුගයයි. යුද හමුදාව කඳවුරුවලට සීමා වී සිටි යුගයයි. කොටින් ට රජය විසින් ම අවි ආයුධ ලබාදී ඔවුන් හුරතල් කළ යුගයයි.1990 ජූනි 11 දා කොටින් එක් වරම නැෙඟනහිර පළාතේ පොලිසිවලට මාරක ප්‍රහාර එල්ල කරන්නට පටන් ගනිද්දී ආයුධ අතේ තිබුණ ද ඔවුන් අසරණ වූයේ රජයෙන් ප්‍රති ප්‍රහාරයකට නියෝගයක් නොතිබූ බැවිනි.වවුනියාවේ පොලිසි 13 කටත් කිරාන් මර්තඩි , උප්පුවේලි, තිරියාය පොලිසි වලටත් උතුරු මඩකලපුවේ හා කිලිනොච්චියේ සියලුම පොලිසිවලටත් ප්‍රහාර එල්ල කළ කොටි, නිරායුධ පොලිස් නිලධාරීන් 800 කට අධික පිරිසක් අත්අඩංගුවට ගෙන අවි ආයුධ හා මුදල් ද පැහැරගන්නා ලදී.මෙහිදී පොලිස් නිලධාරීන්ට ප්‍රතිප්‍රහාර සඳහා අණ දී තිබුණේ නැත. ඒ නිසා ඔවුන්ට අකමැත්තෙන් වුව යටත් වීමට සිදුවිය.1990 ජූනි 13 දහවල 12 සිට සටන් විරාමයක් සඳහා රජය කොටින්ට ආරාධනා කරමින් සියලු ප්‍රචණ්ඩ ක්‍රියා නවත්වන ලෙස ඉල්ලා සිටියේ ය. එහෙත් කොටි කවදත් කළා සේ සටන් විරාමය කඩ කරමින් නැඟෙනහිර යුද හමුදා කඳවුරු වලට ද පහර දීමට පටන් ගත්හ. කිලිනොච්චි යුද හමුදා කඳවුර ඔවුන්ගේ මූලික ඉලක්කය විය. යුද හමුදාව ද පෙරළා ප්‍රහාර එල්ල කෙළේ ය. එහිදී යුද හමුදාවේ 3 දෙනෙක් හා කොටි 20 ක් මිය ගියහ.අධිකරණ හා උසස් අධ්‍යාපන ඇමතිව සිටි ඒ.සී. ඇස්. හමීඩ් මහතා කොටි නායකයන් සමඟ සාකච්ඡා කිරීමට යාපනයට ගියේ ජනාධිපති ආර්. ප්‍රේමදාස මහතාගේ ද අවසර ඇතුවය.එහෙත් කොටි නායකයා ඇමතිවරයාට දකුණතින් දුන් පොරොන්දුව වමතින් බිඳ දැමුවේය.මඩකලපුවේ මළ සිරුරු රැසක් පාවී තිබී සොයාගත් අතර ඒවා වැඩිහරියක් පොලිසිවලින් අතුරුදන් වූ ද්‍රවිඩ පොලිස් නිලධාරීහු බව සනාථ කෙරිණි.කල්මුණේ ප්‍රදේශවල පොලිසි අල්ලාගත් කොටි, පොලිස් නිලධාරීන් තම අත්අඩංගුවට ගත්හ.මේ අතර දීඝවාපිය අසල කොටි කඳවුර අල්ලාගත් යුද හමුදාව එහි කොටි කොඩිය ගලවා සිංහ කොඩිය එසවූයේ සිංහ එඩිය පාමිනි.මෙහිදී රජයට ඊ.පී.ආර්.ඇල්.ඇෆ් හා ටෙලෝ සංවිධානවල සහාය ලැබුණ ද වර්තමාන විපක්ෂනායක රනිල් වික්‍රමසිංහ මහතා එදා රජයේ දැවැන්තයකුව සිටි අතර අද විපක්ෂයේ බොහෝ දෙනකු එදා සිටියේ රජය සමඟ ය.මෙහිදී විශේෂ සිද්ධියක් වන්නේ කොටින්, පොලිසිවලට ප්‍රහාර එල්ල කළේ එදා රජය විසින් ම ඔවුන්ට ලබාදී තිබූ අවි ආයුධ වලින් වීම ය.මේ අතර අවි දරා සිටි නිර්භීත පොලිස් නිලධාරීන්ට අවි බිම තබන ලෙස අණ දුන්නේ කවුරුන් විසින් දැයි ප්‍රශ්නයක් පැන නැඟිණි. පොලිස් නිලධාරීන්ට කොටින්ට යටත් වන ලෙස කීයේ රජය විසින් ද නැත්නම් එවකට හිටපු ආරක්ෂක ඇමැති හෝ ආරක්ෂක ලේකම් විසින් ද යන්න අදටත් සැක මතුකරන්නකි.රජය එල්ටීටීඊ ය සමඟ සටන් විරාම ගිවිසුමක් අස්සන් කොට තිබූ අතර පොලිස් නිලධාරීන්ට එල්ටීටීඊ යට යටත්වන ලෙස දැනුම් දී තිබිණි. කොටින් විසින් පොලිස් නිලධාරීන් 850 දෙනකු පමණ අත්අඩංගුවට ගත් අතර එයින් 600 කට ආසන්න පිරිසක් කපා කොටා වෙඩි තබා අමු අමුවේ මරා දමනු ලැබූහ.ඒ සම්බන්ධයෙන් කිසිදු පරික්ෂණයක් හෝ වගකිව යුතු පාර්ශ්වවලට දඬුවම් දීමක් සිදු නොවී ය. එහිදී රට වෙනුවෙන් සිය ජීවිත නිකරුණේ පූජා කළ පොලිස් නිලධාරීන්ගේ පවුල් විසින් පරීක්ෂණයක් ඉල්ලා සිටිය ද එය ද ඉටු නොවීය.ඒ සම්බන්ධයෙන් වගකිවයුත්තන් කවුදැයි තවමත් සැකයක් පවතී. කෙසේ ;වතත් අහිංසක නිරායුධ පොලිස් නිලධාරීන් 600 ආසන්න පිරිසක් කොටින් අතින් ඝාතනය වූයේ නිවට රජයක සිටි නියාලු නායකයින්ගේ දෙබිඩි ප්‍රතිපත්ති හමුවේ ය. ඒ පිළිබඳව එදා සිටි රජයේ ඇමතිවරුන් පවා ජනාධිපතිවරයාට එරෙහි දෝෂාභියෝගයක් ගෙන ඒමට සැරසුණු අතර මෙය යුගයේ මහා පාවාදීමක් ලෙසට විපක්ෂයේ අදහස විය.එහිදී තවත් විශේෂයක් වූයේ යටත් කරගත් නිලධාරීන් ඝාතනය කිරීමට පෙර ඔවුන් ගෙන් අමානුෂික ලෙස ලේ ලබා ගැනීමයි.තම අභිමානවත් නිලධාරීන් කොටි ත්‍රස්තවාදීන්ට පාවාදී ඔවුන්ගේ ලේ පවා ලබාදීමට ක්‍රියා කළ එකල පාලකයන් කොතරම් නිවටයන්ව සිටියේ දැයි අපට වැටහෙන්නේ වර්තමාන නායකත්වය හා සසඳා බලන කල්හිය.එකල සිටි ජනාධිපතිවරයා සටන් විරාම හා ගිවිසුම් ගසමින් කොටි සුරතල් කරද්දී ඔවුන් අපේ වීරෝදාර රණවිරුවන් ගේ ලේ බීවේ රජය විසින් ම ඔවුන්ගේ සිය දෑත් බැඳ තබා තිබියදී ය.එහෙත් කොටි සියලුම නවීන අවි ආයුධ වලින් මෙන්ම ගුවන් බලය හා නාවික බලයෙන් සන්නද්ධව තිබිය දීත් වර්තමාන නායකත්වය වීරෝදාර රණවිරුවන්ගේ අභිමානය රකිමින් ත්‍රස්තවාදය මර්දනය කළ අයුරු විදෙස් බලවතුන්ගේ පවා පැසසුමට ලක් විය. වර්තමාන නායකත්වය කොටින් ඉදිරියේ යටත්වීමට හෝ පසුබැසීමට කිසිම විටෙක තම අභිමානවත් රණවිරුවන්ට අණ දුන්නේ නැත. එවැනි පාවාදීම් වලට ඉඩ දුන්නේ නැත. අද වැනි නායකත්වයක් එදා තිබුණේ නම් කොටි ප්‍රශ්නය වසර තිහක් පුරා ඇදෙන්නේ නැත.එසේ කොටි අමානුෂික ලෙස නිරායුධ නිලධාරීන් 600 ක් ඝාතනය කොට වසර 21 ක් සපිරුණු ඊයේ (11) ශ්‍රී ලංකාවේ සියලුම පොලිස් ස්ථානවල පොලිස් කොඩිය අඩකුඹු කොට, උදේ 8.30 ට පොලිස්පති ඇතුළු සියලුම නිලයන් දරන පොලිස් නිලධාරීන් සිය පොලිස් ස්ථාන ඉදිරිපිටට රැස්ව විනාඩි 2 ක නිශ්ශබ්දතාවයක් පැවැත්වීමට නියමිතව තිබිණි.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=ab1106126</link>
    <topic>“මන්ත්‍රීතුමා පොඩ්ඩක් අහකට යනවද”</topic>
    <author>චන්දන බණ්ඩාර</author>
    <content>ගම්වාසීහු දොස්තර ජයලත්ට කියති.කටුනායක ගැටුමෙන් මියගිය රොෂෙන් චානකගේ අවසන් කටයුතු සිදු කෙරුණේ ගිය සෙනසුරාදා දිනයේදීය. මේ අතරතුර ඊට පෙර දින රාත්‍රියේ එනම් සිකුරාදා රාති‍්‍රයේ මිනුවන්ගොඩ වෑගොව්ව ප්‍රදේශයේදී ජනතා විමුක්ති පෙරමුණේ විශේෂ සාකච්ඡාවක් පැවැත්විණි.එම සාකච්ඡාවේදී තීරණය වී තිබුණේ රොෂෙන් චානකගේ දේහය ඔහුගේ නිවෙසේ සිට පල්ලියට ගෙන යන අතර ජ.වි.පෙ. අන්තර් සමාගම් සේවක සංගමයේ වසන්ත සමරසිංහ ඇතුළු පිරිසක් විසින් ගෙනයාමටය.ඒ සාකච්ඡාවේ සිටි පුද්ගලයකු ඒ බව බස්නාහිර පළාත් මහ ඇමැති ප්‍රසන්න රණතුංගට සැලකොට තිබිණි. ඒ සමඟම මහ ඇමැති ප්‍රසන්න රණතුංග ඒ බව මන්ත්‍රීනී සුදර්ශනී ප්‍රනාන්දුපුල්ලේට සහ බස්නාහිර පළාත් ඇමැති නිමල් ලන්සාහට දැනුම් දුන්නේය.ඒ අනුව සෙනසුරාදා උදෑසන 7.00 පමණ වෙද්දී ප්‍රසන්න රණතුංග මහ ඇමැතිවරයා මන්ත්‍රීනී සුදර්ශනී සහ පළාත් ඇමැති නිමල් ලන්සා රොෂෙන් චානකගේ නිවෙසට ගියහ.ඉන් පසුව උදෑසනින්ම යටියන මීසම බාර පියතුමා තීරණය කොට තිබුණේ රොෂෙන්ගේ දේහය පල්ලිය වෙත රැගෙන යාමටය. ඒ වෙනවිට එ.ජා.ප. මන්ත්‍රී ජයලත් ජයවර්ධන, හිටපු එ.ජා.ප. පළාත් සභා මන්ත්‍රී එඩ්වඩ් ගුණසේකර සහ පළාත් මන්ත්‍රී කිත්සිරි මංචනායක මියගිය රොෂෙන්ගේ නිවෙසට පැමිණ සිටියහ.ඉන් අනතුරුව රොෂෙන්ගේ දේහය පල්ලිය වෙත ගෙන යාමට නිවෙසින් එළියට ගනිද්දී රොෂෙන්ගේ දෙණ ඔසවාගෙන යාමට එ.ජා.ප. මන්ත්‍රී ජයලත් ඇතුළු පිරිස උත්සාහ කළේය.එහෙත් ගම්වාසීන්ගේ බලවත් විරෝධය මත මන්ත්‍රී ජයලත් ඇතුළු පිරිසට අවසානයේ සිදු වූයේ එම ස්ථානයෙන් ඉවත්ව යෑමටය. මේ අතරතුර සෙනසුරාදා උදෑසන ගම්පහ දිසා එ.ජා.ප. ප්‍රබල මන්ත්‍රීවරයෙක් කොළඹ කලාපයේ නැෙඟනහිර කලාපයේ අනුනායක එල්මෝ ඩයස් පියතුමා හමුවීය.පියතුමා හමුවූ එ.ජා.ප. මන්ත්‍රීවරයා ඉල්ලා තිබුණේ රොෂෙන්ගේ දේහය සහිත දෙණ මීසම වෙත ගෙනයාමට එ.ජා.ප.යට ඉඩ දිය යුතු බවය. එහෙත් පියතුමා ප්‍රකාශ කොට තිබුණේ රොෂෙන්ගේ අවසන් කටයුතු පිළිබඳ වගකීම පැවැරී ඇත්තේ යටියන මීසම පාලක පියතුමාහට බවය.රොෂෙන්ගේ අවසන් කටයුතු සිදු කෙරුණු පසුව එ.ජා.ප. මන්ත්‍රී ජයලත් ජයවර්ධන කනත්තට පැමිණ සිටියේය. ඔහු එම ස්ථානයට වී රජයට දැඩි ලෙස චෝදනා කරමින් සිටියේ මේ ආණ්ඩුව මිනියක්වත් වළදාගන්න දෙන්නේ නැහැ කියමිනි. මේ බව දැනගත් මීගමුව මහනගර සභාවේ නාගරික මන්ත්‍රීවරයකු වන නිහාල් සේනාරත්න මන්ත්‍රී ජයලත්ට ඉතා තදින් දොස් පැවරුවේය.”මන්ත්‍රීතුමා මිනි විකුණගෙන කන්නද කනත්තට ආවේ. ලජ්ජාවක් ගෑවිලාවත් නැද්ද” නාගරික මන්ත්‍රී නිහාල් සේනාරත්න එලෙස දෝෂාරෝපණය කරද්දී එ.ජා.ප. මන්ත්‍රී ජයලත්ට එරෙහිව එතැන සිටි තරුණ පිරිසක් හූ හඬ තියන්නට පටන් ගත්හ. ඒ සමඟම මන්ත්‍රී ජයලත් එතැනින් පිටව ගියේය.මේ අතරතුර ගිය බදාදා දිනයේ කොළඹ අගරදගුරු නිවෙසේ විශේෂ රැස්වීමක් පැවැත්විණි. ඒ වැඩබලන රදගුරු මේරියන්ස් පීරිස් පියනමගේ ප්‍රධානත්වයෙනි. එම සාකච්ඡාවට තවත් ප්‍රධාන පෙළේ පියතුමන්ලා දෙදෙනෙක් ද සහභාගිවී සිටියහ. එම පියතුමන්ලා එම සාකච්ඡාවේදී විශේෂ යෝජනාවක් කැර තිබූ බව වාර්තා වෙයි. එනම් දොස්තර ජයලත් ජයවර්ධන පල්ලියට කළ අවමානයක් පිළිබඳව විනය පියවරක් ගැනීමටය. මේ ගැන දැනගත් පෞද්ගලික ගුවන්විදුලි නාලිකාවක මාධ්‍යවේදියකු පසුගියදා පාර්ලිමේන්තුවේදී ඒ ගැන විමසා තිබිණි. ඊට මන්ත්‍රී ජයලත් පිළිතුරු දී තිබුණේ සිනහවකිනි.ආණ්ඩු පක්ෂයේ කණ්ඩායම් රැස්වීම ගිය සඳුදා පැවැත්විණි. ඒ අරලියගහ මන්දිරයේදීය. ඒ ජනාධිපතිතුමාගේ ප්‍රධානත්වයෙනි. එහිදී අවධානයට යොමු වූයේ පසුගියදා කටුනායකදී ඇතිවූ සිදුවීම පිළිබඳවය. “මේ ගැටුම ඇති වුණේ විශ්‍රාම වැටුප් පනතින් නිදහස් වෙළෙඳ කලාපයේ ළමයි නිදහස් කරලා තියෙද්දී. අපිට ලැබිලා තියෙන තොරතුරු අනුව කලාපයට ඇතුළු වූ පිටස්තර පුද්ගලයන් තමයි මේ ගැටුම ඇති කරලා තියෙන්නේ. අන්තිමට වුණේ අහිංසක දරුවෙකුගේ ජීවිතය නැතිවූ එක විතරයි.” ජනාධිපතිතුමා කියා සිටියේය.”මේ සිද්ධියෙන් පැහැදිලි වෙන්නේ ආණ්ඩුව ජනතාව අතර අප්‍රසාදයට පත් කරන්න කුමන්ත්‍රණයක් තිබෙන බවයි. ඒක විවිධ විදියට සිදු වෙනවා. ඒ හින්දා අපි අවධානයෙන් කටයුතු කරන්න ඕනේ.” ජනාධිපතිතුමා අවධාරණය කළේය.ඉන් පසුව කටුනායක සිදුවීම පිළිබඳව දීර්ඝව අදහස් දැක්වූ ජනාධිපතිතුමා එම සිදුවීම සමථයට පත් කිරීම සඳහාත් තුවාල ලැබූ සේවකයන්ට සහන සැලසීම සඳහාත් කටයුතු කළ ගම්පහ දිසාවේ මැති ඇමැතිවරුන්ට ස්තුති කළේය.බස්නාහිර පළාත් මහ ඇමැති ප්‍රසන්න රණතුංග, පාර්ලිමේන්තු මන්ත්‍රිනී විශේෂඥ වෛද්‍ය සුදර්ශනී ප්‍රනාන්දුපුල්ලේ සහ බස්නාහිර පළාත් ඇමැති නිමල් ලන්සා එම සිද්ධියේදී කටයුතු කළ ආකාරය ජනාධිපතිතුමාගේ ඇගැයීමට ලක් වීය.”සුදර්ශනී, ප්‍රසන්න සහ ලන්සා ගෙන ගිය වැඩපිළිවෙළ නිසා මිය ගිය රොෂෙන්ගේ මරණයෙන් දේශපාලන වාසි ගන්ඩ ජනතා විමුක්ති පෙරමුණ වගේ ම එක්සත් ජාතික පක්ෂයට බැරි වුණා.” ජනාධිපතිතුමා පාර්ලිමේන්තු කණ්ඩායම හමුවේ අවධාරණය කළේය.”සුදර්ශනී හදිසි නීති විවාදය පැවැත්වෙන බදාදා පාර්ලිමේන්තුවේදී කටුනායක සිදුවීම ගැන තොරතුරු හෙළි කරන්න.” ජනාධිපතිතුමා මන්ත්‍රිනී සුදර්ශනීට උපදෙස් දුන්නේය.කටුනායක සිදුවීමෙන් මිය ගිය රොෂෙන් චානකගේ හත් දවසේ පිංකම යෙදී තිබුණේ ගිය බදාදා දිනයටය. එදින උදෑසන සිටම මන්ත්‍රිනී සුදර්ශනී ප්‍රනාන්දු පුල්ලේත්, මහ ඇමැති ප්‍රසන්න රණතුංගත්, පළාත් ඇමැති නිමල් ලන්සා සහ පළාත් මන්ත්‍රි නෙලුක් මල්ලව රොෂෙන්ගේ නිවෙසේ රැඳී සිටිමින් අවශ්‍ය පහසුකම් ලබා දීමට කටයුතු කළෝය.එක්සත් ජාතික පක්ෂයේ ප්‍රධාන වෘත්තිය සමිතිය වන ජාතික සේවක සංගමයේ නව සභාපතිවරයා ලෙස පසුගියදා පත්වූයේ එ.ජා.ප ගම්පහ දිසා මන්ත්‍රි ජයලත් ජයවර්ධනය. හෙතෙම නව තනතුරේ වැඩ බාරගනු ලැබුයේ ගිය බදාදා දිනයේදීය.ඒ සිරිකොත එ.ජා.ප මූලස්ථානයේදීය. එදින ජාතික සේවක සංගමයේ නව සභාපතිවරයා වැඩ බාර ගැනීමේ අවස්ථාවට සහභාගී වී සිටියේ 13 දෙනකු පමණය. එම නිසා එම අවස්ථාවට සිරිකොත කාර්ය මණ්ඩලයේ තවත් පිරිසක් ගෙන්වා ගැනීමට උත්සව සංවිධායකයන්ට සිදුවිය. ඒ සමඟම එ.ජා.ප ජාතික සංවිධායක රවි කරුණානායකට ඒ බව සැලවීමත් සමඟම ඔහු තවත් 50 ක පමණ පිරිසක් සිරිකොත එ.ජා.ප මූලස්ථානයට ගෙන්වා ගත්තේය.ඉන් පසුව එ.ජා.ප නායකයා පැමිණියේය. එ.ජා.ප නායකයා ජාතික සේවක සංගම් සභාපතිවරයාගේ වැඩ බාර ගැනීමේ අවස්ථාවට සහභාගී වෙන බව දැන දැනත් ජාතික සේවක සංගමයේ සාමාජිකයන් එම අවස්ථාවට සහභාගී නොවීම ගැන එ.ජා.ප නායකයා කනස්සල්ලෙන් පසුවූ බවද වාර්තා වීය.ජගත් පරිසර දින ජාතික උලෙළ මෙවර පැවතියේ කෑගල්ල දිස්ත්‍රික්කයේ රඹුක්කනය. පරිසර හා ස්වභාවික සම්ත් අමාත්‍යාංශය සබරගමුව පරිසර අමාත්‍යාංශයේද සහාය ඇතිව සංවිධානය කළ එම උලෙළට ප්‍රධාන ආරාධිතයා වශයෙන් සහභාගී වීමට කථානායක චමල් රාජපක්ෂ මහතාට ඇරැයුම් ලැබී තිබිණි.එදින උදෑසන චමල් රාජපක්ෂ මහතා කෑගල්ල නගරයේ සබරගමුව මහ ඇමැති මහීපාල හේරත් ගේ නිවෙසට පැමිණි අතර ආරාධිතයන් සඳහා සිරිත් පරිදි එම නිවෙසේ උදෑසන ආහාර පිළියෙල කර තිබිණි. ඒ වන විටත් වැඩ බලන පරිසර ඇමැති අබ්දුල් කාදර් ද මහීපාල හේරත් මහතාගේ නිවෙසට පැමිණ තිබිණ.ඔවුන් එසේ උදෑසන ආහාර ගන්නා අතරතුර විදේශගතව සිටි පරිසර හා ස්වභාවික සම්පත් ඇමැති අනුර පි‍්‍රයදර්ශන යාපා කටුනායකට පැමිණියේය.ඔහු සිය කාර්ය මණ්ඩලය දුරකථන ඔස්සේ සම්බන්ධ කර ගනිමින් සඳහන් කළේ තමා පැමිණෙන තුරු උත්සව කටයුතු පවත්වාගෙන යන ලෙසය.ජගත් පරිසර දිනය සමරමින් රඹුක්කන මාරුක්වතුර නාමල්ගමුව ගම්මානයට ඒ අනුව කථානායක චමල්, මහ ඇමැති මහීපාල, වැඩ බලන පරිසර ඇමැති අබ්දුල් කාදර් සහ පාර්ලිමේන්තු මන්ත්‍රී කනක හේරත් පැමිණියේ මහ වැසි මැදය.එහි පැවති රුක් රෝපණ වැඩසටහනට සහභාගී වූ ආරාධිතයන් අනතුරුව පින්නවල ජාතික පාසලට පැමිණියේ එහි පැවති පරිසර ප්‍රදර්ශනය හා උත්සව සභාවට සහභාගී වීමටය.හම්බන්තොට දිස්ත්‍රික්කය හා සැසදීමේදී රඹුක්කන දෑස ගැටෙන නිල්ලෙන් පිරුණු ගහකොළ දිය පිරි ඇළ දොළ තම සිතට මහත් සුවයක් ගෙන දුන් බව කථානායකතුමා කීප විටක්ම මහ ඇමැතිවරයාට පැවසීය. මිහිතලය උණුසුම්වීම ඇතුළු මිහිකත පිළිබඳ ගැටලුවලට හොඳම පාඩම මිහින්තලේ සෙල්ලිපි වල සඳහන්ව ඇතැයි කථානායක චමල් රාජපක්ෂ මහතා කීය.මේ වන විට අමාත්‍ය අනුර පි‍්‍රයදර්ශන යාපාද උත්සවයට පැමිණ සිටියේය. මුල් රැස්වීමේදී අබ්දුල් කාදර්ට වැඩ බලන පරිසර ඇමැති ලෙස අදහස් දැක්වීමට ඇරයුම් කළ නිවේදකයා දෙවන රැස්වීමේදී කාදර්ට ඇරයුම් කළේ පරිසර උප ඇමැති ලෙසය.මෙහිදී අබ්දුල් කාදර් සඳහන් කළේ තමන් උදෑසන රඹුක්කනට ළඟා වන විට මහ වැසි ඇද වැටුණු බවය. ඒත් දැන් වැස්ස පායලා. ස්වභාව දහම එහෙම තමයි. මොහොතින් මොහොත වෙනස් වෙනවා. හරියට පදවි තානාන්තර වගේ. මම මේ උත්සවයට ආවේ වැඩ බලන පරිසර කැබිනට් ඇමතිවරයකු හැටියට. ඒත් දැන් උත්සවයෙන් යන්නේ පරිසර උප ඇමැති හැටියට. වැඩ බලන ඇමැති චාන්ස් එක ඔබතුමා ආපු නිසා මට නැති වුණා. කාදර් සඳහන් කළේ මුළු සභාවම සිනහ ගන්වමිනි. “මම ඒක හිතාමතා කළ දෙයක් නොවෙයි. හොඳ දේකට සහභාගි වීමට තියෙන කොට මට එහෙම අවස්ථා ලැබෙනවා.” අනුර පි‍්‍රයදර්ශන යාපා කීය.කථානායකවරයා මෙහිදී සඳහන් කළේ අබ්දුල් කාදර්ට උසස්වීමක් ලැබී ඇති බවය.”අනුර පි‍්‍රයදර්ශන යාපා යනු පැවරෙන වගකීම් ඉටු කරන ඇමැතිවරයෙක්. පරිසර අමාත්‍යංශය තමයි එතුමාට ගැළපෙනම අමාත්‍යාංශය” කථානායකවරයා වැඩිදුරටත් කීය.කථානායකවරයා ඇතුළු ආරාධිතයන් රඹුක්කනින් නික්ම ගියේ එලිෆන්ට් බේ සංචාරක හෝටලයේ සූදානම් කර තිබූ දිවා ආහාරයද භුක්ති විඳීමෙන් අනතුරුවය.කොළඹ මහනුවර මාර්ගයේ කෑගල්ල නගරය පසු කර යාමේදී දක්නට ලැබෙන වාහන තදබදය ජාතික සංවාදයකට බඳුන් වූ අවස්ථා එමටය.ඊට විසඳුමක් වශයෙන් මේ වන විට විකල්ප මාර්ගයක් ද ඉදිවෙමින් පවතී. ඒ අතරතුර කෙටි කාලීන විසඳුමක් වශයෙන් නව රථවාහන සැලැස්මක් කෑගල්ල පොලිසිය සහ කෑගල්ලේ නගර සභාව සකස් කර එය ක්‍රියාත්මක කිරීම සඳහා කෑගල්ල දිස්ත්‍රික් සම්බන්ධීකරණ කමිටුවට ඉදිරිපත් කර තිබිණි.මහ ඇමැති මහීපාල හේරත් සහ ඇමැති රංජිත් සියඹලාපිටිය සම සභාපතිත්වය දරන එම කමිටුව යෝජිත නව සැලැස්ම පසුගිය මැයි 20 වැනි දින පටන් පුරා මසක් ක්‍රියාත්මක කිරීමට අනුමැතිය පළ කළේය. ඒ අත්හදා බැලීමක් වශයෙනි.එහෙත් මහ ඇමැතිවරයාට වාර්තා වූයේ මේ නව සැලැස්ම ක්‍රියාත්මක වීමත් සමඟ අතුරු ගැටලු ගණනාවක් මතුව ඇති බවය.වෙළෙඳුන් සඳහන් කළේ සිය වෙළෙඳාමේ 50% ක් කඩා වැටී බුලත් විට වෙළෙඳුන් පවා අපහසුතාවට පත්ව ඇති බවය. නව සැලැස්ම නිසා කෑගල්ල ලංගම ඩිපෝවට පමණක් දිනක පාඩුව රුපියල් ලක්ෂයකි. මීට විසඳුම් සෙවීමට 07 වැනිදා මහීපාල හේරත් සහ රංජිත් සියඹලාපිටිය යළිත් අදාළ පාර්ශ්ව කෑගල්ල කච්චේරියට කැඳවූහ.එහිදී මහීපාල හේරත් සඳහන් කළේ නව රථවාහන සැලැස්ම තමාගේ හෝ රංජිත් සියඹලාපිටිය ඇමැතිවරයාගේ යෝජනා හෝ නිර්දේශ නොවන බවය.අපි සම්බන්ධීකරණ කමිටුවේ සම සභාපතිවරුන් වශයෙන් පොලිසිය මගින් නගර සභාව නිර්දේශ කළ සැලැස්ම අත්හදා බැලීමේ පදනමකින් මසක් සඳහා ක්‍රියාත්මක කලා පමණයි. එහෙත් එයින් මගීන්ට වෙළෙඳුන්ට ලංගමයට සහ පෞද්ගලික බස් රථවලට පාඩු සිදු වන්නේ නම් අපි සංශෝධන පිළිගන්නට සූදානම්. මහ ඇමැතිවරයාගේ අදහස් දැක්වීම රංජිත් සියඹලාපිටිය ඇමැතිවරයාද අනුමත කළේය.වසර තිහක් තිස්සේ පැවැති යුද්ධය නිසා කොළඹ වරායට මඟී නැව් පැමිණියේ නැත. විශේෂයෙන්ම අතීතයේ ලංකාව සහ ඉන්දියාව අතර පැවැති මඟී නැව් සේවාවද වසර ගණනාවක් තිස්සේ නැවැතී තිබිණි. එනම් කොළඹ සහ තූත්තුකුඩිය අතර පැවැති මඟී නැව් සේවාව මේ නිසා අඩපණ වී තිබිණි. කෙසේ වෙතත් ලබන සතියේ සිට කොළඹ සහ තූත්තුකුඩිය අතර මඟී නැව් සේවාව ආරම්භ කිරීමට නියමිතය.එම නිසා මේ දිනවල කොළඹ මඟී නැව් පර්යන්තය ප්‍රතිසංස්කරණය වෙමින් පවතී. මේ අතරතුර ගිය සඳුදා උදේ වරුවේ කොළඹ වරායේ මඟී පර්යන්තය වෙත යතුරු පැදියක් පැමිණියේය. එහි සේවය කරමින් සිටි සේවකයන් සිතුවේ එම ස්ථානයට වරාය අධිකාරියේ පරීක්ෂණ නිලධාරියකුවත් පැමිණියේ ද කියාය. එහෙත් එතැනට පැමිණ සිටියේ වරාය හා මහාමාර්ග නියෝජ්‍ය ඇමැති රෝහිත අබේගුණවර්ධනය.වරාය මඟී පර්යන්තය වෙත පැමිණි නියෝජ්‍ය ඇමැති රෝහිත අබේගුණවර්ධන ඉන්පසුව යුහුසුලුව සේවයේ යෙදෙන වරාය අධිකාරියේ සේවකයන්ගෙන් විමසා සිටියේ වරාය මඟී පර්යන්තයේ ප්‍රතිසංස්කරණ කටයුතුවල ප්‍රගතිය ගැනය.පසුගියදා ඇමැති බැසිල් රාජපක්ෂ මහතාගේ ප්‍රධානත්වයෙන් ආයෝජන මණ්ඩලයේ නිලධාරීන්ගේ හමුවක් පැවැත්විණි. යුද්ධය පැවැති කාලයේ විදේශ ආයෝජකයෝ ලංකාවට පැමිණියේ අඩුවෙනි. අඩු මිලට ඉඩම්, බදු සහන, ආනයන වරප්‍රසාද ආදී සියල්ල ලබාදුන්න ද කුඩා ආයෝජකයෝ පැමිණිම වැඩිවී තිබිණ. පැමිණි අය ද රජයෙන් තව තවත් වරප්‍රසාද ලබාදෙන ලෙස ඉල්ලා සිටියහ. ලංකාවේ බැංකුවලින්ම මුදල් ලබාගෙන ආයෝජනය කළහ. ඔවුන්ගේ ව්‍යාපෘති පටන් ගැනීමට අවුරුදු ගණනක් ගතවිය.”ආයෝජකයින් පැමිණෙන විට සැලකිය යුතු ආයෝජනයක් ගෙන එනවා දැයි බලන්න රටේ ආර්ථිකයට සහ මහජනතාවට ප්‍රතිලාභ ලැබෙනවා දැයි බලන්න රැකියා ප්‍රමාණය වැඩිවෙනවා දැයි බලන්න පරිසර හානි සිදු වෙන්නේ නැද්ද කියන එක සහතික කරගන්න ඇමැති බැසිල් රාජපක්ෂ මහතා තදින් කියා සිටියේය.2011 වසර තුළ ඇමැති බැසිල් රාජපක්ෂ මහතාගේ ප්‍රතිපත්තිය මල්ඵල ගැන්වෙන්නට විය. සඳුදා ආයෝජන මණ්ඩලය එම වාර්තාව පිට කළේය. මුල් කාර්තුව තුළ පමණක් ඩොලර් මිලියන 236ක ආයෝජන පැමිණියේය. එය පෙර වර්ෂයට වඩා සියයට 166ක වැඩිවීමකි. එක කාර්තුවකදී ලංකාවට ගෙන ආ වැඩිම විදේශ ආයෝජන ප්‍රමාණය එය විය.”අවුරුදු 30ක් තිබුණු පරාජිත මානසිකත්වයෙන් අපි ඉවත් වෙන්න ඕන. ජීඑස්පී ප්ලස් නැතිවෙනකොට අපේ ඇඟලුම් කර්මාන්තය නැත්තටම නැතිවෙන බව සමහරු ප්‍රකාශ කළා. මම ඇඟලුම් කම්හල් 6ක් අලුතෙන් ආරම්භ කරන්න අවසර දුන්නා. අපේ ඇඟලුම් දැන් වැඩියෙන් අලෙවි වෙනවා. විදේශ ආයෝජකයොත් ඒ වගෙයි. අවුරුද්දකට රටට එන විදේශ ආයෝජන ප්‍රමාණය ඩොලර් බිලියන 2.5ක් දක්වා ක්‍රමයෙන් ඉහළ දමන්න ඕන”. ඇමැති බැසිල් රාජපක්ෂ මහතා එම ප්‍රතිඵල ගැන සඳහන් කරමින් ආයෝජන අංශයේ නිලධාරීන් හමුවේකියා සිටියේය.පසුගියදා (07) පාර්ලිමේන්තුවේදී බුද්ධික පතිරණ මන්ත්‍රීවරයා ජනාධිපති පාර්ලිමේන්තු කටයුතු ලේකම් කුමාරසිරි හෙටිටිගේ හමු වූයේ විදුලි සෝපානයට නඟින අතරතුරේ දී ය.“කොහොමද අයියා! මොනවද අලුත් තොරතුරු? බුද්ධික පතිරණ මන්ත්‍රීවරයා හෙට්ටිගේ ගෙන් විමසීය.“ආණ්ඩුවට නං ප්‍රශ්නයක් නෑ. එජාප යේ ප්‍රශ්න ඉවර නෑ වගේ. තමුන්නාන්සේගෙන් “සමාධි පදනම” විසුරුවන්න කියල විපක්ෂ නායක තුමා කියල තියෙනව කියලා ආරංචියි.“ඔව්! ඔව්! එහෙම එකක් තියෙනව. ඒ වුණාට මාව ඕවයින් වට්ටන්න බැහැ අයියා. ඔන්න බලන්න සමාධි පදනමේ ඊළඟ උත්සවය කොහොමද කෙරෙන්නෙ කියල.” පතිරණ මන්ත්‍රීවරයා කීවේ තරමක වේගවත්ව ය.“කලබල කරගන්න එපා. අපේ ජනාධිපතිතුමා අපේ මන්ත්‍රීවරුන්ට කියන්නෙත් ඉක්මන් වෙන්න එපා ඉවසීමෙන් යන්න කියලයි. පාර්ලිමේන්තු සභාවෙ වාඩි නොවුණට මමත් 1989 කාලයේ ඉඳන් එතුමාත් එක්ක ආව කෙනෙක්. ඒ චරිතය අපේ පොතක් කරගන්න. එතකොට වරදින්නෙ නෑ” හෙට්ටිගේ කීවේ තම සහෝදරයකුට උපදෙස් දෙන්නාක් මෙනි.හදිසි නීතිය විවාදය පැවතෙද්දී සභාවේ එතරම් උණුසුම් තත්ත්වයක් නොවූ නිසා මැති - ඇමැතිවරුන් රැසක් ම ඇදී ආවේ ජනාධිපතිතුමාගේ කාර්යාලයට ය.ඩිලාන් පෙරේරා, මහින්දානන්ද අලුත්ගමගේ, ජගත් පුෂ්පකුමාර, දයාශ්‍රිත පෙරේරා, සුදර්ශනී ප්‍රනාන්දු පුල්ලේ, මාලනී ෆොන්සේකා, ලලිත් දිසානායක, යන මැති ඇමැතිවරු ද ඒ අතර වූහ. සැන්ඩෝ හැරිස් ද තම සංගීත ප්‍රසංගයට ආරාධනා කිරීමට එහි පැමිණ සිටියේ බස්තමක් ද සහිතව ය.එහි එක කෙලවරක ඔර්ලෝසුවක් ද සවි කර තිබුණේ “මොකක්ද මේ බස්තම? අමාත්‍ය විමල් වීරවංශ ඇමැතිවරයා විමසද්දී සැන්ඩෝ හැරිස් කියා සිටියේ ඕක තමයි මගේ ලාංඡනය කියාය.“ඕක නරක ද අපේ විමල් ඇමැතිතුමාගේ ලාංඡනය කර ගත්තහම” අමාත්‍ය ටී.බී. ඒකනායක මහතා කීවේ ඒ බස්තමේ අලුත් ස්වරූපය හා බලමිනි.“මගේ ලාංඡනය සෙලියුලර් ෆෝන් එක හැටියට කාටුන් ශිල්පීන් දාල නේ තියෙන්නෙ. මං කොහොම ඇන්දත් ඔය ෆෝන් එක මගේ ඇඟේ එල්ලනව.” විමල් ඇමැතිවරයා කීවේ කවුරුත් සිනහ ගන්වමිනි.ඒ සමඟ ම එතැනට පැමිණියේ නාමල් රාජපක්ෂ මන්ත්‍රීවරයා ය.“නාමල් මන්ත්‍රීතුමා කොණ්ඩය කපල. බලන්න දැන් ලස්සන.”මැති ඇමැතිවරු කියන්නට වූහ.“මං කී දෙනෙක් කියන ඒව අහන්නද? පුංචි ළමයි කියන්නෙ අනේ නාමල් අය්යේ අනේ නාමල් මාමේ! කොණ්ඩය කපන්න එපා කියල. සමහර වැඩිහිටියො කියනවා කොණ්ඩෙ කපන්න කියල. අනේ මන්දා! මට දුක පොඩි එවුන් ගැන.” නාමල් මන්ත්‍රීවරයා කීවේ හැඟීම් බරව ය.“ඉස්සෙල්ලම අම්ම තාත්ත කියන දේ අහන්න කො.” කුමාරසිරි හෙට්ටිගේ කීවේ ප්‍රශ්නයට විසඳුමක් හැටියට ය.“ඒක එහෙම තමයි” නාමල් මන්ත්‍රීවරයා කිවේ ය.පසුගිය සතියේදී කඩුවෙල ප්‍රාදේශීය ලේකම් කාර්යාලයේදී පැවැති එක්තරා උත්සවයක් පිළිබඳව ප්‍රදේශවාසීන්ගේ මෙන්ම මාධ්‍යයන්හි ද දැඩි අවධානය යොමු විය.2600 සම්බුද්ධත්ව ජයන්තිය වෙනුවෙන් කඩුවෙල ප්‍රාදේශීය සම්බන්ධීකරණ කමිටුවේ සභාපති, ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශගේ උපදෙස් අනුව මේ උත්සවය සංවිධානය කොට තිබිණි.මෙහිදී කඩුවෙල ශාසනාරක්ෂක බල මණ්ඩලයට අයත් විහාරවාසී භික්ෂූන් වහන්සේලා අතුරින් පැවිදි දිවිය අඩ සියවස ඉක්මවූ භික්ෂූන් වහන්සේට ගෞරව උපහාර පිදීම සිදු කෙරිණි. එහිදී ගෞරව උපහාරයෙන් පිදුම් ලද භික්ෂූන් වහන්සේ 18 නමකි.මේ උත්සවයට විමල් වීරවංශ ප්‍රධාන ආරාධිතයා ලෙස එක්ව සිටි අතර විශේෂ ආරාධිතයකු ලෙස ඛනිජ තෙල් කර්මාන්ත ඇමැති සුසිල් ප්‍රේම්ජයන්ත ද සහභාගි වීය.උත්සවයෙහි මුලසුන දරන ලද්දේ රුක්මලේ ශ්‍රී ධර්මවිජයාලෝක මහා විහාරාධිපති කෝට්ටේ ශ්‍රී කල්‍යාණී සාමග්‍රී ධර්ම මහා සංඝ සභාවේ දක්ෂිණ විහාර පාර්ශ්වයේ උපාධ්‍යාය ආචාර්ය ඉත්තෑපාන ධම්මාලංකාර අනුනායක හිමිපාණන් විසිනි.පසුගිය 06 වැනිදා ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ රැඳී සිටියේ හිඟුරක්ගොඩය.ඒ හිඟුරක්ගොඩ ප්‍රාදේශීය ලේකම් කොට්ඨාසයේ සරණසිරිගම විජයරාජ වැව නිවාස ගම්මානය සඳහා මුල්ගල් තැබීමේ උත්සවයට සහභාගිවීමටය.ජනසෙවණ නිවාස දසලක්ෂයේ වැඩසටහන යටතේ ඉදිකෙරෙන මේ නිවාස ගම්මානයෙහි නිවාස 46ක් නිවාස අහිමි පවුල් වෙනුවෙන් ඉදිවීමට නියමිතය.මේ මුල්ගල් තැබීමේ අවස්ථාවට ගම්වාසීන් බොහෝ පිරිසක් ඉතාම උනන්දුවෙන් සහභාගි වී සිටිනු දක්නට ලැබිණි. මෙහිදී පැවැති උත්සව සභාව අමතා සමාජ සේවා නියෝජ්‍ය අමාත්‍ය චන්ද්‍රසිරි සූරියආරච්චි සිදුකළ කතා රැස්ව සිටි කාගේත් සිත්ගත්තේය.”මේ රටේ නිවාස අහිමි ජනතාවගේ නිවාස ප්‍රශ්නය විසඳීම ලේසි පහසු කාරණයක් නොවෙයි. නමුත් මට විශ්වාසයි ඒ සඳහා විමල් වීරවංශ ඇමැතිතුමාට හැකියාව තිබෙනවා කියලා. අද අපි තැබුවේ පැළවෙන මුල්ගල් නොවෙයි.මේ නිවාස 46 කඩිනමින් ඉදි වෙන බව මට විශ්වාසයි. ඉදි වූ වහාම අපි මේවා ජනාධිපතිතුමන්ගේ අතින් ජනතා අයිතියට පවරා දීමට කටයුතු කරනවා.මගේ අමාත්‍යාංශය පිහිටා ඇත්තෙත් විමල් වීරවංශ අමාත්‍යතුමාගේ අමාත්‍යාංශය පිහිටා ඇති “සෙත්සිරිපාය” කාර්යාල සංකීර්ණයේමයි. මා එහිදී දැක, අසා තිබෙනවා විමල් වීරවංශ ඇමැතිතුමා රෑ 10-11 වන තෙක් ජනසෙවණ වැඩපිළිවෙළ සාර්ථක කර ගැනීමට තම අමාත්‍යාංශය මෙහෙයවමින් කටයුතු කරනවා” නියෝජ්‍ය ඇමැති චන්ද්‍රසිරි සූරියආරච්චි කියා සිටියේය.ජාතික නිදහස් පෙරමුණේ දේශපාලන මණ්ඩලය පසුගිය බ්‍රහස්පතින්දා, බත්තරමුල්ලේ පිහිටි එහි ප්‍රධාන කාර්යාලයේදී පක්ෂ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ හා ප්‍රධාන ලේකම් ප්‍රියාන් විජිත් විතාරණගේ ප්‍රධානත්වයෙන් රැස්වීය. එහිදී මූලික අවධානය යොමුවූයේ ඉන්දියාවත් ශ්‍රී ලංකාවත් අතර සිදු කෙරෙන හා සිදු කිරීමට නියමිත ද්විපාර්ශ්වික ආර්ථික හා දේශපාලන ගනුදෙනු පිළිබඳවය.”ඉදිරි දින කිහිපය තුළ ඉන්දියා රාජ්‍යතාන්ත්‍රිකයන් පිරිසක් ශ්‍රී ලංකාවට පැමිණි පසු සිදු කෙරෙන සාකච්ඡා හා ගනුදෙනු පිළිබඳව අපි ජාතික නිදහස් පෙරමුණ ලෙස ඉතාම අවදියෙන් සිටිය යුතුයි.ඒ පිළිබඳ අපේ ස්ථාවරය දක්වනවා වගේම ජනතාව එකී කටයුතු සම්බන්ධයෙන් දැනුම්වත් කිරීමත් සිදු කළ යුතුයි” හිටපු අමාත්‍ය පියසිරි විජේනායක කළ යෝජනාව කාගේත් අනුමැතිය ඇතිව සම්මත විය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=af1106121</link>
    <topic>දුටුගැමුණු රජු ගැන අසා ඉතිහාස පොත් කියවන්න හිතුණා</topic>
    <author>විශේෂ ස්තුතිය - පොළොන්නරුව විශේෂ වාර්තාකරු ගාමිණී ඔබේසේකරට ඡායාරූප - රංජිත් අසංක ඉනෝකා සමරවික්‍රම</author>
    <content>රාජාවලිය කටපාඩමින් කියන නෙත්මල්හෙළ රජ සිරියෙන් ඔපවත් වූ වැව් දාගැබ් ආදියෙන් හැඩ වූ පොළොන්නරුව රාජධානියේ උපන් දිනෙත් නෙත්මල් බණ්ඩාර කුඩා දරුවා රාජාවලිය මෙන් ම ඉතිහාස තොරතුරු නිවැරැදිව පවසන්නේ ය. වැඩිහිටියන්ට අමතක දෑ මේ පුංචි දරු පැටවා එකින් එක පවසන්නේ විශ්මය ජනක අයුරිනි. ඔහු මේ රටට රටේ ඉතිහාසයට ආදරය කරන්නේ ය. සෙල්ලම් බෝනික්කෝ, සෙල්ලම් කාර්, සෙල්ලම් තුවක්කු ඉල්ලා හඬන දරුවන් අතරේ ඔහු සුවිශේෂ ය. නෙත්මල් අම්මාට තාත්තාට බලකරන්නේ රජවරු ගැන, ලක් ඉතිහාසය ගැන ලියැවුණ පොතක් තමාට ගෙනත් දෙන ලෙස ය.නිල් කැටේට වතුර පිරි රැල්ල නඟන මින්නේරිය, පරාක්‍රම සමුද්‍රය ජලාශ පසු කරමින් හෙළ රජවරුන්ගේ පහස ලද පොළොන්නරු රාජධානිය පසු කරමින් මැදිරිගිරිය, දිවුලන්කඩවල නෙළුම්පොකුණ ගම්මානයට පිවිසියෙමු.“අවුරුදු හයක දරුවෙක් රාජාවලිය කට පාඩමින් කියනවා” ලද ආරංචිය සත්‍ය දැයි සොයා බැලීම මෙම ගමනේ අපේ අරමුණ විය.හෙළ රජදරුවන්ගේ නාමාවලිය, ඔවුන් කළ සුරු විරුකම් වැඩිහිටියන්ට ද, උගතුන්ට ද මතක ඇත්තේ කඩින් කඩ ය. මෙය විය හැක්කක් ද?අපි ඒ දරුවා මුණ ගැසුනෙමු. අප අසා තිබූ තොරතුර සත්‍යයක් බව අවබෝධ කැර ගැනීමට අපට වැඩි වේලාවක් ගත කරන්නට අවශ්‍ය වූයේ නැත.“තාත්තා මට දවසක් කතාවක් කියලා දුන්නා. ඒ කතාවේ හිටියේ දුටුගැමුණු රජ්ජුරුවෝ. මම ආසාවෙන් අහගෙන හිටියා. ඊට පස්සේ මට අපේ රටේ රජවරු ගැන හොයන්න සිතුණා. මම පොත් කියෙව්වා. අම්මට කියලා පොත් ගෙන්වා ගත්තා.”රෝහණ රංබණ්ඩාර - පියාහය හැවිරිදි සිඟිත්තා හුරතල් ලෙස පවසයි.සිංහලයේ පළමු රජතුමා පණ්ඩුකාභය. ඊට පස්සේ... සිඟිත්තා නිවැරැදි වචන උච්චාරණය කරමින් එකින් එක රජ නාම කියාගෙන යයි. එමෙන් අදාළ රජුගේ පාලන කාලය ද පැහැදිලිවම සඳහන් කරයි.අවුරුදු හයක දරුවකුට ඉතිහාස ගත තොරතුරු මෙසේ කිව හැකිද?පොළොන්නරුවේ දිවුලන්කඩවල නෙළුම්පොකුණ ගමේ පදිංචි අයි.ආර්.ජී. දිනෙත් නෙත්මල් බණ්ඩාර දරුවා සිංහල රාජාවලිය මෙන් ම රජවරුන්ගේ බොහෝ තොරතුරු නිවැරැදිව පවසනුයේ අන්‍යයන් පුදුමයට පත් කරවමිනි.මේ අරුම පුදුම දස්කම් පාන නෙත්මල් බණ්ඩාර දරුවා සොයා ගිය ගමනේදී අපි ඔහු අධ්‍යාපනය ලබන දිවුලන්කඩවල මධ්‍ය මහා විද්‍යාලයේ ප්‍රාථමික අංශයට ද ගියෙමු.නිලංකා ස්වර්ණපාලි - මවමේ ඔහුගේ පංතිභාර ගුරුතුමිය ඉරේෂා රත්නායක මහත්මිය කියන කතාවය.“නෙත්මල් ශිෂ්‍යයා ඉගෙන ගන්නේ දෙවැනි ශ්‍රේණියේ. ප්‍රශ්නයක් ඇහුවම පන්තියේදී මුලින් ම උත්තර දෙන්නේ ඔහු. මේ පංතියේ සිටින අනිත් දරුවන්ට වඩා නෙත්මල්ට හොඳින් පොතපත කියවන්න පුළුවන්. ඒ වගේ ම හොඳින් අවබෝධ කැර ගැනීමේ ශක්තියක් ඔහුට තියෙනවා. ඔහු මේ දක්ෂතාව පෙන්නුවේ පළමු ශ්‍රේණියේ සිටමයි. ඇතැම් වෙලාවට අපට පුදුම හිතෙනවා ඔහු මෙතරම් හොඳට ඉතිහාස තොරතුරු මතකයෙන් කියන්නේ කොහොමද කියා.”විදුහල්පති පී.කේ. වීරක්කොඩි මහතා“මේ වගේ කුඩා දරුවකු ඉතිහාසය පිළිබඳව තොරතුරු සෙවීමට, උනන්දුවීම මෙන් ම එම ඓතිහාසික තොරතුරු කට පාඩමින් කීම මෙහි විශේෂත්වයයි. මේ දරුවගෙ මව අපේ පාසලේ ගුරුවරියක් ලෙස කටයුතු කරනවා. මමත් කිහිප දවසක් ම දරුවා සමඟ කතා බහ කොට තිබෙනවා. මේ ළමයා දක්වන දක්ෂතාව පාසලටත් ආඩම්බරයක්.”අකුරු කියවීමට ලිවීමට ඉගෙන ගත් දා සිට නෙත්මල්ගෙන් අම්මාට තාත්තාට බේරුමක් නැත. ඔහු අම්මාට කරදර කරන්නේ තමන්ට කියවීමට ඉතිහාස පොත් ගෙන දෙන ලෙස ය.පුතා ඉපදෙන්න ඉන්න කාලේ අපි පදිංචි වෙලා හිටියේ මහියංගන වෙහෙර කිට්ටුව. මම ඒ කාලේ හැමදාම හවසට ගිහින් මහියංගන වෙහෙර වැඳ පුදා ගන්නවා. පුතා ලැබුණාට පසුව ඔහු ටික ටික උස් මහත් වෙද්දී කතා බහ කරද්දී අපට තේරුණා ඔහු තුළ විශේෂත්වයක් තියෙන බව. පුතා පුංචි කාලේ සෙල්ලම් කරන්න ඉල්ලුවේ දුණු ඊතල කඩු ආදිය. ඒ වගේ ම ඒ දවස්වල කලිසමක් ඇන්දුවම ඒකට ඉස්සරහින් රෙදි පොටක් එල්ලා ගන්නවා දෝතිය වගේ හිටින්න. ලණු පොටවල් වලින් මාල, වලලු හදාගෙන පලඳිනවා.නෙත්මල්ගේ පන්ති කාමරය (ඉරේෂා රත්නායක පංති භාර ගුරුතුමිය පසෙකින්)කවුරු හරි ඔයාගේ නම මොකක්ද කියලා ඇහුවම ‘මං රජ කෙනෙක් කියනවා’. ඒ වගේ ම පුතාට හොඳ මතකයක් තියෙනවා. දැන් වුණත් මොනවා හරි කිව්වම එක පාරින් ම මතකයේ තබා ගන්නවා. පුතා පෙර පාසල් යද්දී වැඩිපුරම ක්‍රීඩා වලට යොමු වෙලා හිටියා. ක්‍රියාකාරකම්වලට මුල් තැන දුන්නා. ගිය වසරේ පාසලට ඇතුළත් කළාට පසුව තමයි අකුරු ලියන්න කියන්න හොඳට ඉගෙන ගත්තේ. මේ වයසේ දරුවෝ ශබ්ද නඟලා අකුරු ගලපා වචන කියවද්දී පළමු ශ්‍රේණියේ. වසර මැද කාලයේ ඉඳලා ම පුතා හොඳට කියවන්න පටන් ගත්තා. නිහඬවම පොත් කියවන්න හුරු වුණා. පුතා දක්වන දක්ෂකම් වල විශේෂත්වයක් තියෙන බව අපට වැටහුණා. නෙත්මල් ගේ මව නිලංකා ස්වර්ණපාලි පවසන්නීය. ඇය දරුවන් දෙදෙනකුගේ මවකි. බාල දරුවාගේ වයස අවුරුදු දෙකහමාරකි.අයියා ළඟ දැවටෙමින් සිටින මල්ලී, අයියා කියන රජවරුන්ගේ නම් සෙමෙන් උච්චාරණය කරයි. සමෘද්ධි කළමනාකරුවකු ලෙස සේවය කරන නෙත්මල්ගේ පියා රෝහණ රන් බණ්ඩාර ද තම පුතුට අවශ්‍ය පොත පත ගෙනැවිත් දෙයි.“පුතා මේ දවස්වල විජය බා කොල්ලය කියවනවා. එයා හරි ආසයි පොත් කියවන්න. මහාවංශය ගෙනැල්ලා දෙන්න කියලා අපි දෙන්නා ගෙන් ම පුතා ඉල්ලනවා. එයා පොත්පත් කියවලා ඉවර වුණාම අපිට කියනවා ප්‍රශ්න අහන්න කියලා.”පාසල් යනවිට ද තම වයසට බර වැඩි ඉතිහාස පොතුත් පොත් බෑගයේ රැගෙන යන නෙත්මල් පාසලේදී ඉඩක් ලද විට ඒ පොත කියවයි.පුතා මොනවද මේ වෙනකොට කියවලා තියෙන පොත්?මම ලක් ඉතිහාසය, ලක් රජ පරපුර, මහා රාජවංශය, රාජාවලිය පොත් කියවා තියෙනවා. පසුගිය දවස්වල විජයබා කොල්ලය පොත කියෙව්වා. මට ආසයි මහාවංශය පොත කියවන්න. අම්මට කිව්වා ගෙනැල්ලා දෙන්න කියලා.”පෙර පාසල් කාලයේ සිටම අසන දකින දේ මතකයෙන් කීමට සමත් නෙත්මල් යුද්ධ කාලයේ දී රූපවාහිනි නිවේදකයන් යුද පුවත් වාර්තා කළ ආකාරයෙන් ම චරිත නිරූපණය කර විවිධ ප්‍රසංගවලදී ජයග්‍රහණය ලබා ඇත්තේ ය.“පුතා ලොකු වෙලා කවුරු වෙන්න ද කැමැති?” මා නිකමට මෙන් ඔහුගෙන් විමසුවෙමි.මං කැමැතියි ඉතිහාසඥයකු වෙන්න. පොඩිත්තා එකවරම උත්තර දුන්නේ ය.නෙත්මල් ඉගෙන ගන්නා පාසලපෙනුමින් හුරු බුහුටි මේ කොලු පැංචා ඉතිහාසයට සම්බන්ධ ප්‍රශ්නවලට උත්තර දෙන ආකාරය ද සුරතල් ය. වෛද්‍යවරු, ගුරුවරු ඉංජිනේරුවරු වෙන්නට අනාගතයේ ප්‍රාර්ථනා කරන දරුවන් අතර ඉතිහාසඥයකු වීමට කැමැත්තෙන් සිටින දරුවකු විශේෂත්වයකි.පාසලේ පන්ති කාමරයේදී උගත් දේ මෙන් ම පොතින් පතින් උගත් දේ හෙළ ඉතිහාසයේ රජවරුන්, රාජ්‍ය කාලය, එම රජවරුන් කළ සුවිශේෂ දේ, දස මහ යෝධයන් දුටුගැමුණු එළාර යුද්ධය, ඊට සහභාගි වූ යෝධයන් පිළිබඳවත් යුද්ධයෙන් පසුව එම යෝධයන් රටේ සංවර්ධනයට දායක වූ අයුරු ඇතැම් විට යළිත් පොතක් පතක් කියවා මතක් කරගන්නවා හැරෙන්නට ඔබට අපට ඒ විශේෂ සිද්ධි මතකයේ නොතිබෙන්නට පුළුවන. එහෙත් නෙත්මල් මේ සියල්ල මතකයෙන් සිද්ධීන් එකින් එක මතු කරයි.ඔහු පිළිබඳව අපට අදහස් දැක්වූ දිවුලන්කඩවල මධ්‍ය මහා විද්‍යාලයේ ආචාර්ය විහාරගම සිරිනන්ද ස්වාමීන් වහන්සේ“මේ දරුවා කියන කරුණු කාරණා අහගෙන හිටියම මට නම් හිතන්නේ මියගිය ඉතිහාසඥයෙක් නැවත ඉපදිලා කියලා. මේ තරම් කුඩා වයසකදී දරුවකු රජ පෙළපත් ගැන තොරතුරු සෙවීමට , ඉතිහාසය සම්බන්ධ පොතපත කියවීම විශේෂත්වයක්.”නෙළුම්පොකුණගම නෙත්මල් ගේ නිවෙසින් පිටවීමට පෙර අප ඔහුගෙන් සිංහලයේ අවසාන රජු කවුරුන් දැයි විමසුවෙමු.දෙමළ රජු ද? සිංහල රජු ද?දෙමළ රජු ශ්‍රී වික්‍රම රාජසිංහ රජ්ජුරුවෝ.සිංහල රජ්ජුරුවෝ ශ්‍රී වීර පරාක්‍රම නරේන්ද්‍රසිංහ .මේ රටේ තිස් වසරක් පැවැති යුද්ධය ජයග්‍රහණය කර රට එක්සේසත් කළේ මහින්ද රාජපක්ෂ ජනාධිපතිතුමා. නෙත්මල් සමුගන්නට පෙර අපට පැවැසුවේ ය. පොතපත හොඳීන් කියවන තියුණු මතක ශක්තියක් ඇති මේ පුංචි කොලු පැටියා අනාගතයේ ඉතිහාසය ගැන හොඳින් දැනුම් තේරුම් ඇති සුවඳ හමන මලක් වනු ඇත.විශේෂ ස්තුතිය - පොළොන්නරුව විශේෂ වාර්තාකරු ගාමිණී ඔබේසේකරට ඡායාරූප - රංජිත් අසංක ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=af1106122</link>
    <topic>අවුරුදු 22කට කලින් යාපනයට අන්තිම කෝච්චිය ගෙනිච්චේ මමයි</topic>
    <author>තාරක වික්‍රමසේකර ඡායාරූප -විමල් කරුණාතිලක</author>
    <content>- විශ්‍රාමික දුම්රිය රියැදුරුඑස්. රාජ ගෝපාලන්එදා රෑට කාල පත්තරයක් එහෙම බලලයි මම අනුරාධපුර දුම්රිය ස්ථානයට ගියේ. අනිත් දවස්වලට වඩා පරිසරයම වෙනස් වෙලා වගේ මට දැනුණා. පෙනෙන්නට නැතත් ලොකු කලබලකාරී බවක් ඇති වෙන බවක ලකුණු තියෙන බවක් මට දැනුණා. කොළඹින් ආපු රාත්‍රී තැපැල් දුම්රිය අනුරාධපුර දුම්රිය ස්ථානයට ආවෙ රෑ 12.00 ට කිට්ටු වෙලා. කොළඹින් ආපු රියැදුරු මහත්මයා, සිනාවෙලා මට දුම්රිය බාර කරා. රෑ 12.00 ට විතර දුම්රිය එන්ජිම බාරගත්ත මම එතැන් සිට කන්කසන්තුරය දක්වාම දුම්රිය අරගෙන ගියා. ඒ කොළඹින් යාපනයට නැත්නම් කන්කසන්තුරයට ගිය අන්තිම දුම්රියයි...’ ඔහු සුසුමක් පිට කරමින් අප දෙස බැලුවේය.කොළඹ සිට කන්කසන්තුරය බලා ධාවනය වූ අංක 69 දරන එම රාත්‍රී තැපැල් දුම්රිය තවමත් කොළඹට පැමිණියේ නැත. එම් - 2 පංතියට අයත් අංක 570 දරන දුම්රිය එන්ජිම එම දුම්රියට ජවය ලබා දුණි. කන්කසන්තුරයට අවසන් දුම්රිය ගෙන ගිය එස්. රාජගෝපාලන් මහතා එම අතීතය යළි සිහිපත් කෙළේය.‘ජේ. ආර්. - රජිව් සාම ගිවිසුම යටතේ එදා කන්කසන්තුරයට දුම්රිය ධාවනය කරන්න හැකියාව තිබුණා. මම ඒ දවස්වල සේවය කරේ කන්කසන්තුරේ දුම්රිය ධාවනාගාරයේ. දුම්රිය එන්ජින් රියැදුරකු ලෙසයි මම සේවය කෙළේ. ඒත් කන්කසන්තුරයේ ධාවනාගාර ෆෝමන්වරයා උතුරේ යළි කලබල ඇතිවේ යැයි සිතා එහි සේවයට වාර්තා නොකළ නිසා මට වැඩ බලන ධාවනාගාර ෆෝමන්වරයා ලෙසත් කටයුතු කරන්න සිදුවුණා.මට හරියටම මතකයි 1989 ජූනි මාසෙ 12 වැනිදා, ඒ කියන්නෙ පොසොන් පෝයට දින තුනකට විතර පස්සෙ තමයි මම අවසන් දුම්රිය අරගෙන ගියේ. කන්කසන්තුරයට යනකල්ම කිසිම බාධාවක් එල්ල වුණේ නැහැ. ඒත් කන්කසන්තුරේට ගියාට පස්සෙ ආපහු දුම්රිය ගේන්න ත්‍රස්තවාදීන් ඉඩ දුන්නේ නෑ. මට ලොකු දුකක් ඇතිවුණා. අවුරුදු දහස් ගණනක ඉතිහාසය සිංහල - දෙමළ - මුස්ලිම් සහෝදරත්වය ආපහු පලුදු වෙන එක ගැන මට දුකක් ඇතිවුණා. උතුරේ ජනතාවට දකුණට එන්න තියෙන පහසුම මාර්ගය දුම්රියයි. ඒක නැති වෙනව, නැති කරනව කියන්නෙ මහා පාපයක්.කන්කසන්තුරයට අවසන් වරට දුම්රිය පදවාගෙන ගිය එස්. රාජගෝපාලන් මහතා එදා පදවාගෙන ගිය දුම්රිය එන්ජිම සමඟ අදමම දුම්රිය දෙපාර්තමේන්තුවට බැඳුණේ 1963 අවුරුද්දේ. 2002 වසර වෙනකල් ස්ථිර දුම්රිය රියදුරකු ලෙසත් එතැන් සිට 2010 දක්වා කොන්ත්‍රාත් පදනම යටතේත් මම දුම්රිය රියැදුරකු හැටියට අවුරුදු 37 ක් සේවය කළා. මට දැන් වයස අවුරුදු 70 යි. අවුරුදු 69 දිත් මම දුම්රිය ධාවනය කළා. මම එදා කන්කසන්තුරයට ධාවනය කරපු දුම්රිය තවම කන්කසන්තුරයේ තිබෙනවා. ඒක දකින කොට ලොකු දුකක් ඇති වෙනවා. මම එදා පදවගෙන ගිය දුම්රිය එන්ජිම 2001 වසරේ කොළඹට ගෙනවිත් යළි ධාවනයට එක්කර තිබෙනවා. ඒ නාවික හමුදාවේ හා යුද හමුදාවේ සහායෙන්.මගේ උපන් ගම කන්කසන්තුරේ. මගේ ගෙවල්වලට තවම යන්න හැකියාවක් නැහැ. මම ඉන්නෙ යාපනයේ. ඉඳල හිටල කොළඹ එනවා. මගේ දරුවො තුන්දෙනාගෙන් දෙන්නෙක් එංගලන්තෙ, අනෙක් දරුවා කැනඩාවෙ. භාර්යාවත් ටික කලකට කලින් නැතිවුණා. දැන් ඉතින් මම හුදකලාව ඉන්නවා. 1989 අංක 69 තැපැල් දුම්රිය කන්කසන්තුරයට ගියාට පස්සෙ අංක 70 දුම්රිය ආපහු ගේන්න බැරි වුනහම අපි සේවක පිරිස චුණ්ණාකම්වලට ආවා. 1991 මැද වෙනකල් චුණ්ණාකම්වල හිටපු අපි ඊළඟට කොළඹට මාරු වෙලා ආවා.විශ්‍රාම යනකල් උපරීම සහායෙන් දුම්රියට සේවය කළා. ඒ දවස්වල කොළඹින් උදේ 5.45 ට යන යාල්දේවි දුම්රිය උදේ 9.40 ටත් කලින් අනුරාධපුරයට එනවා. රාගම, වේයන්ගොඩ, පොල්ගහවෙල, ගනේවත්ත, මහව, ගල්ගමුව, තඹුත්තේගම විතරයි නතර කෙළේ. අනුරාධපුරයෙන් හරි වේලාවට ගිහින් යාපනයට යන්න පුළුවන් වෙනව 2.00 විතර වෙනකොට.ධාවනාගාර ප්‍රධාන ෆෝමන් එච්. එල්. ආර්. ෆොන්සේකා මහතාරජයේ උසස් නිලධාරීන් වගේම, නියෝජ්‍ය පොලිස්පතිවරු, ආයතන සභාපතිවරු පවා දුම්රියේ ආවා. දුම්රිය හරි වේලාවට යාපනයට ආවහම ඒ අය ඇවිත් අපට අතට අත දීල සුබ පතනවා. ඒ වේලාවට අපට දැනුණේ පුදුම සතුටක්. ඒ සතුට කියල නිම කරන්න බෑ. පසුගිය සතියේ ඕමන්තට දුම්රිය ධාවනය කරපු බව දැනගත්තහම මට ලොකු සතුටක් දැනුණා. ආපහු කන්කසන්තුරයට දුම්රිය යන දවසක මට ජීවිතයේ ලොකු සතුටක් දැනේවී.අවසන් වරට කන්කසන්තුරයට ධාවනය කළ රාත්‍රී තැපැල් දුම්රියේ අද තත්ත්වය ඡායාරූප - එච්. එල්. ආර්. ෆොන්සේකාකන්කසන්තුරේට දුම්රිය පදවගෙන යන්න මට දැන් වරම් නැහැ. දුම්රියෙන් සම්පූර්ණයෙන් ඉවත් වෙලා නිසා. ඒ වුණත් ඒ දුම්රියේ නැගල යන්න මට වරම් ලැබෙයි කියල මම හිතනවා. 1989 ජූනි 12 වැනිදා කොළඹ සිට රාත්‍රී තැපැල් දුම්රිය අවසන් වරට කන්කසන්තුරය දක්වා ධාවනය වූයේ අදට හරියටම වසර 22 කට පෙරය. එදා එම දුම්රියේ මැදිරි නියමිත පරිදි සකස් කර යවන ලද්දේ මාලිගාවත්ත මැදිරි අංශය බාරව සිටි එච්. එල්. ආර්. ෆොන්සේකා මහතාය. ඔහු අද උඩරට දුම්රිය එන්ජින් ධාවනය වන ධාවනාගාරයේ ප්‍රධාන ෆෝමන්වරයාය.‘එදා ඔය කෝච්චිය මම හොඳට හොයල බලල යැව්වෙ. අද වගේ නෙමෙයි ඒ දවස්වල තැපැල් දුම්රිය 6 ක් කොළඹින් ගියා. වැඩ වැඩියි. ඒත් මොනතරම් වැඩ තිබුණත් අපි රාජකාරිය අතපසු කරේවත්, ප්‍රමාද කරේවත් නැහැ. කන්කසන්තුරයට ගිය අංක 69 රාත්‍රී තැපැල් දුම්රිය තවම ආපහු ආවෙ නෑ. දැනටත් එහි සමහර කොටස් අරගෙන වැඩ ගන්න පුළුවන්.1989 කොළඹින් කන්කසන්තුරයට දුම්රිය දෙකක් දිව්වා. එහෙනුත් දෙකක් ආවා. යාල්දේවිත් රාත්‍රී තැපැල් දුම්රියත් අපි ධාවනය කළා.ඒ දවස්වල යාපනය - කොටුව 3 වැනි පන්තියේ ප්‍රවේශ පත්‍රයක මිල රුපියල් 51.00 යි. යාපනය දුම්රිය ස්ථානයේ විතරක් දවසේ ආදායම ලක්ෂය පැනල යනවා. ඒ තරම් දුම්රියට ඇදීමක් තිබුණා. කොහොමත් උතුරේ ජනතාව දුම්රියට හරි ආදරෙයි. අපටත් ඕන ඉක්මනට කන්කසන්තුරයටම දුම්රිය ධාවනය කරන්නයි.කන්කසන්තුරය දුම්රිය ස්ථානය අද ඡායාරූප - එච්. එල්. ආර්. ෆොන්සේකාකන්කසන්තුරයේ සිර වූ දුම්රිය එන්ජිම 2001 වසරේ ෆවුසි අමාත්‍යවරයා ප්‍රවාහන ඇමැතිව සිටියදී ගෙන්වා ගත්තේය. ඒත් මැදිරි ගෙන ඒමට නොහැකි විය. 2002 වසරේ දී එම දුම්රිය මැදිරි ගෙන ඒමට දුම්රිය දෙපාර්තමේන්තුව සැලසුම් සකස් කෙළේය. නාවික හමුදාවේත්, යුද හමුදාවේත් පූර්ණ සහාය ඊට ලැබුණි. කන්කසන්තුරය දුම්රිය ස්ථානයේ සිට වරාය දක්වා කිලෝමීටර් 1/2 කට අධික දුරක් එම මැදිරි ගෙනවිත් දීමට ද හමුදාව එකඟතාව පළ කරන ලදි.එහෙත් කාගේදෝ අවාසනාවකට එවකට සිටි එජාප රජයේ ප්‍රවාහන බලධාරීන් පවසා සිටියේ උතුරට භාණ්ඩ ප්‍රවාහනය කරන එක්තරා සමාගමක් සමඟ එම මැදිරි ගෙන ඒම සම්බන්ධයෙන් කතා කර ගන්නා ලෙසය. මැදිරි ගෙනවිත් දීමට එම සමාගම අධික මුදලක් ඉල්ලීය.භාණ්ඩාගාරයට ණය වී සේවා සපයන දුම්රිය වැනි ආයතනයකට එය කළ නොහැකි විය. එදා එක පෑන් පහරකින් කළ හැකිව තිබු නියෝගයක් - අණක් නොලැබීම නිසා මැදිරි කොළඹ ගෙන ඒමට නොහැකි විය.යාල්දේවි ඕමන්තෙට ගියාය. අවසන් වරට උතුරට දුම්රිය පදවාගෙන ගිය රාජගෝපාලන් මහතා මෙන්ම අපිද බලා සිටින්නේ යාල්දේවි යළි කන්කසන්තුරයට යනතුරුය. එසේම 1989 ජුනි 12 වැනිදා ධාවනය කළ එම දුම්රිය සංරක්ෂණය කර අනාගත පරපුරට දැක බලා ගන්නට සැලැස්වීම ද දුම්රිය බලධාරීන්ගේ වගකීමයි.තාරක වික්‍රමසේකර ඡායාරූප -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=af1106125</link>
    <topic>ඉවරයක් නැති වැස්ස රැගෙන... නිරිත දිග මෝසම ඇවිත්...</topic>
    <author>නිහාල් පී.x අබේසිංහ</author>
    <content>වැස්ස... වැස්ස... වැස්ස...උදේටත් වහිනවා හවසටත් වහිනවාඅපේ රටට ගිය වසරේ සිටම වැඩියෙන් වැස්ස ලැබීමක් පෙන්නුම් කරයි. ලොව කාලගුණ විපර්යාසවල - බලපෑමක් නිසා මේ වැස්ස වැඩියෙන් ලැබීම සිදුවන බව ලොව කාලගුණ විද්‍යාඥයන්ගේ අදහසයි. කාලගුණ විද්‍යා දෙපාර්තමේන්තු අධ්‍යක්ෂ ජනරාල් ජී. බී. සමරසිංහ මහතා පවසන්නේ මේ වසරේ වැස්ස වැඩිවීමට හේතුව ‘ලා නීනා’ තත්ත්වයේ බලපෑමක් බවයි.ඒ වගේම මෙම වසරේ මේ දිනවල නිරිතදිග මෝසම උච්ච අවස්ථාවේ පවතින බවද කාලගුණ විද්‍යා දෙපාර්තමේන්තුව පවසයි.2010 දෙසැම්බර් 2011 ජනවාරි පෙබරවාරි කාලයේ ලංකාවේ දිස්ත්‍රික්ක 18 කටම ඇති තරම් වැස්සේය. රජරට වයඹ මහ ජලාශ වැව් සියල්ලම වාන් දැම්මේය. තවමත් ඒ වතුර ඒ ජලාශවල ඇත. ලැබුණු වැස්ස ජලාශවල ධාරිතාව මෙන් තුන් ගුණයක් විය. සමහර ස්ථානවලට ලැබිය යුතු වැස්ස මෙන් 6 - 7 ගුණයක් වැස්ස ලැබිණ. 17 දෙනෙක් මරණයට පත්වූහ. නායයෑම් ගංවතුර ඇතිවිය. අනුරපුරය පොලොන්නරුව වසර 100 කට පසු පෙබරවාරි මාසයේ ගංවතුරට අඩුවිය. ආපදා කළමනාකරණ අමාත්‍යාංශය පවසන පරිදි එදා සිදුවූ මුළු විනාශය රු. කෝටි 5000 ක අධිකය.- කාලගුණ විද්‍යා අධ්‍යක්ෂ ජනරාල්- ජ්‍යෙෂ්ඨ කාලගුණ විද්‍යාඥ කේ. ආර්. අභයසිංහ- නායයෑම් අංශ ප්‍රධානී ආර්. එම්. එස්. බණ්ඩාරපසුගිය මැයි මාසයේත් වැස්ස වැඩි විය. මේ මාසයේත් වැස්ස වැඩියෙන් ලැබේ. ඉදිරියටත් වහින බව කාලගුණ විද්‍යාඥයෝ පවසති. මේ ඉවක් බවක් නැතිව වැස්ස හා එහි වැඩිවීම පිළිබඳව හේතු හා ඉන් ඇතිවිය හැකි වාසි අවාසි පිළිබඳව අපි හිටපු කාලගුණ විද්‍යා අධ්‍යක්ෂ ජ්‍යෙෂ්ඨ කාලගුණ විද්‍යාඥ කේ. ආර්. අභයසිංහ මහතාගෙන් විමසුවෙමු.ඔහු පවසන පරිදි ජනවාරි 29 වැනිදා අපේ රටට මෙවර නිරිතදිග මෝසම් සමය ආරම්භ විය. නිරිතදිග මෝසම් සමයෙහි කොළඹ ගම්පහ, කළුතර, රත්නපුර, කෑගල්ල, ගාල්ල, මහනුවර, නුවරඑළිය යන දිස්ත්‍රික්කවලටත් වසරේ වෙන කාලවලට වඩා වර්ෂාපතනයක් ලැබේ.මැයි මස සිට සැප්තැම්බර් දක්වා නිරිතදිග මෝසම් වැසි කාලය ඇති වේ. මෙයින් මුල් කාලයේදී වැස්ස අධිකය. මේ දිනවල අපට අධික වර්ෂාපතනයක් ලැබෙන්නේ මේ කාලය නිරිතදිග මෝසමේ ආරම්භක කාල පරිච්ඡේදය නිසා බැවිනි.නිරිතදිග මෝසමේදී කොළඹ, කළුතර, රත්නපුරය, ගම්පහ දිස්ත්‍රික්කවලට සාමාන්‍යයෙන් මි. මි. 1800 ක වැස්සක් ලැබෙන බව ද කාලගුණ විද්‍යා දෙපාර්තමේන්තුව පවසයි.ඒ සමඟම කෑගල්ල, මහනුවර, නුවරඑළිය, ගාල්ල දිස්ත්‍රික්කවලට ද මි. මි. 1200 ක වැස්සක් මේ මාස 5 ඇතුළත ලැබේ.කුරුණෑගල හා මාතලේ දිස්ත්‍රික්කවලට ද යම් වැස්සක් ලැබීමට ඉඩ තිබේ. ජල විදුලි බලාගාර ආශි‍්‍රත ප්‍රදේශවලට වැසි මේ කාලයේ ලැබිය යුතුය.මේ වැසි ලැබෙන ස්ථිර මායිමක් කීමට අපහසු වුවත් බටහිරින් පුත්තලම ප්‍රදේශයෙන් ද රට මැදින් ගල්ගමුව බකමූණ, බිබිලේ ඇඹිලිපිටිය, නුවරඑළිය යන ප්‍රදේශවලින් ද දකුණෙන් රිදියගම හා ගාල්ල දිස්ත්‍රික්කයේ අම්බලන්ගොඩ ප්‍රදේශයෙන් ද වට වූ ප්‍රදේශයකට මේ වැස්ස ලැබේ.නිරිතදිග මෝසම් සමය ආරම්භය ඇතිවීමට යටත් පිරිසෙයින් පොළොව මට්ටමේ සිට කිලෝමීටර් 6 ක් පමණ උස් මට්ටමින දක්වා වූ වායුගෝල සීමාව ඇතුළත පැයට කිලෝමීටර් 40 ට වැඩි වූ වේගයෙන් හමා යන නිරිතදිග සුළං ප්‍රවාහයක් පැවතිය යුතුය.නිරිතදිග මෝසම දැන් ආරම්භ වී තිබේ. මේ දිනවල දකුණු ඉන්දියන් සාගරය හරහා හමා එන සුළංවල ඉහත ලක්ෂණ තිබේ. එහි ජල වාෂ්ප ප්‍රමාණය ද අධිකය. විශේෂයෙන් පොළොවේ සිට කිලෝමීටර් 3 - 4 ක උස ප්‍රදේශය ජල වාෂ්ප 75% කින් සන්තෘප්ත වී තිබේ. මේ නිසා වැස්ස තිබුණත් තරමක දහඩිය දැමීමත් වායුගෝලයේ රස්නය ගතියක් ද ඇති වේ.ඉන්දියන් සාගරයට සුළං ගලා එන්නේ මැඩගස්කර් දූපතේ සිට එන වැඩි පීඩන ප්‍රදේශවල සිටය. ඒ එන සුළං ඇතුළත අධික ජල වාෂ්ප ප්‍රමාණයක් අන්තර්ගතය. ඒවා පොළොව මට්ටමේ සිට කිලෝමීටර් 6 සිට 8 දක්වා පහළ වායුගෝල මට්ටමේ විසිර යයි. ඒ සමඟම මේ ජල වාෂ්ප අපේ රටේ නිරිත දිග ප්‍රදේශයට එන්නේ ඉන්දියන් සාගරයේ විශාල ජල වාෂ්ප ප්‍රමාණයක් ද රැගෙන බව ද කිව යුතුය. පැයට කිලෝමීටර් 40 - 50 තරමේ සුළං ප්‍රවාහයක් පවතින විට මේ ජල වාෂ්ප නිරිත දිග හරහා මධ්‍යම කඳුකරය දක්වා රැගෙන ගොස් ඒ ප්‍රදේශවලට ද ජල විදුලි බලාගාර ආශි‍්‍රත ජලාශවලට ද වැස්ස ලබා දෙයි. සමහර විට ඒ ප්‍රදේශවලට ගිගුරුම් සහිත වැසි ද වර්ධනය වේ.නිරිත දිග මෝසම් සමයේදී වැසි බහුලව ඇති වන්නේ මධ්‍යම හා පහළ වායු ස්තරයේ ඇති වලාකුළු වලින්ය. මීට අමතරව කැටි වැහි වලාකුළුවලින් ද නිරිත දිග මෝසම යටතේ වැස්ස ඇති වේ. විශේෂයෙන් කැටි වැහි වලාකුළුවලින් ධාරානිපාත අකුණු වැසි පවා ඇති වේ. කඳුකර ආවරණය නිසා විශාල කැටි හා වැහි වලාකුළු වර්ධනය ද සිදු වේ.මේ මෝසම් සමයේ දවසේ ඕනෑම වේලාවක වැසි ඇතිවීමට ඉඩ ඇත. අපේ නිරිත දිග කොටසේ බොහෝ තැන්වලට මැයි ජුනි ජුලි මාසවලදී තරමක් තද වැසි කෙටි විරාම සහිතව විනාඩි 15 - 20 ක් ඇද හැලේ. සමහරවිට ඊට වැඩි වේලාවක් ද මේ වැසි ඇතිවීමට ඉඩ තිබේ. පසුව එන අගෝස්තු සැප්තැම්බර් මාසවලදී දිග විරාම සහිතව කෙටි වැසි කාලයක් ඇතිවීම සාමාන්‍ය සිරිතයි.කෙසේ වුවත් මේ කාලයේදී උදේ හා සවස වැසි ඇතිවීම ස්වාභාවිකය. එයට හේතුව උදය හා සවස් කාලයේ පහළ වායු ගෝලයේ පවතින පහත් උෂ්ණත්වය නිසා ඉන්දියන් සයුරේ සිට එන මෝසම් ප්‍රවාහ ජල වාෂ්පයෙන් සන්තෘප්ත තත්ත්වයට පත් වී පහසුවෙන් ජල බිංදු වර්ධනය වීම සිදුවීමට ඉඩ තිබීමයි.කෙසේ වුවත් මධ්‍යම මට්ටමේ ඇති වලාකුළුවලින් ලැබෙන වැස්ස සමහර විට පැය 2 - 3 ක් තිස්සේ තිබෙන චුරු - චුරු වැස්සක් එනම් කුඩා වැසි බිංදු සහිත වැස්සක් ලෙස ලැබේ. ඊට අමතරව මේ කාලයේ අකුණු වැසි ද ඇති වේ. ඒවා නම් විනාඩි 15 - 20 කට සීමා වේ.සමහර අවස්ථාවලදී මේ නිරිත දිග මෝසම් වැස්ස එතරම් තීව්‍ර නොවුවද දිගු කාලයක් තිස්සේ ඇද හැලේ. වරින් වර කෙටි විරාම ලබමින් දවසේ හෝරා 20 ක් පමණ කාලයක් තුළ පවා වැසි ඇතිවිය හැකිය.බොහෝ විට වර්ෂාපතන කාලය පැය 2 - 3 ක් තරම් වේ.පැරැණි කාලගුණ දත්ත අනුව නිරිතදිග මෝසම් කාලය පුරාම නොකඩවා වර්ෂාව ඇති නොවන බව කේ. ආර්. අභයසිංහ මහතාගේ අදහසයි.ඔහු පවසන පරිදි නිරිත දිග මෝසමේ අවසාන මාස දෙකේදී විශේෂයෙන් අගෝස්තු සැප්තැම්බර් කාලවලදී සමහර දිනයන්හි සතියක් දෙකක් දීර්ඝ වූ කාල පරිච්ඡේදවලදී උණුසුම් වියළි සහ වැසි රහිත කාලගුණයක් පවතින අවස්ථා පවතී. ශ්‍රී ලංකාව අවට ප්‍රදේශයේ සුළං රටාවේ වෙනස්වීම් මීට බලපායි. නිරිත දිග හෝ බටහිර සුළං ප්‍රවාහය මැද පෙරදිග වියළි භූමි භාගය හරහා එන සුළං ධාරාවලින් ආරම්භ වී නම් පහළ වායු ගෝලය අප බලාපොරොත්තු වන තරම් ජල වාෂ්පයෙන් සන්තෘප්ත නොවේ. එවැනි අවස්ථාවල තරමක වියළි කාලගුණයක් ශ්‍රී ලංකාවේ බොහෝ පළාත්වල තිබීමට ඉඩ ඇත. කෙසේ වුවත් නැවතත් දකුණු ඉන්දිය සාගරය හරහා සුළං ඇදි ඒම සිදුවුවහොත් යළි සුපුරුදු පරිදි මෝසම් වැසි ඇද හැලීමට අවස්ථාව තිබේ.අභයසිංහ මහතා පවසන පරිදි නිරිත දිග මෝසම් වැස්ස ආපදා සමඟ සහන රැසක් ද අපට ගෙන දෙයි. නිරිත දිග මෝසමෙන් ලැබෙන ලොකුම සහනය මේ වැස්ස නිසා මධ්‍යම පළාතේ ඇති ජල විදුලි බලාගාර ආශි‍්‍රත ජලාශ මේ වැස්සෙන් පිරී යාමයි. එමෙන්ම භූගත ජල මට්ටම ඉහළ යාමටත්, ගස් කොළන් පැළැටිවලට නොඅඩුව ජලය ලැබීමත් නිසා ඒ ගහකොළ වර්ධනයට ඉමහත් සෙතක් ලැබේ.එළවළු පලතුරු ධාන්‍ය බෝග පමණක් නොව කෙසෙල් පොල් තේ රබර් ආදි වගාවලට ද මේ නිරිත දිග මෝසම මඟින් අවශ්‍ය තරමේ වැස්සක් ලැබේ. බස්නාහිර සබරගමුව යන ප්‍රදේශවලට වැඩිම වැස්සක් ලැබෙන්නේ මේ නිරිත දිග මෝසම මඟිනි. ඒ අනුව මෙය නැතුවත් බැරි වැස්සකි. මේ නිරිත දිග මෝසම් වැස්ස කාලයේ විවිධ ස්වාභාවික ආපදා බලාපොරොත්තු විය යුතුය. කේ. ආර්. අභයසිංහ මහතා පවසන පරිදි පසුගිය දිනවලදී ගංවතුර හා නායයෑම් ඇතිවුවාක් මෙන් ඉදිරි සති 2 - 3 ඇතුළත ගංවතුර නායයෑම් ඇතිවීමට ඉඩ තිබේ. ඊට අමතරව දැඩි සුළං ද අන්තර් මෝසම් කාලයේදී තරම් නොවුවද අකුණු අනතුරු ද ඉදිරි දිනවලදී ද ඇතිවීමට ඉඩ තිබේ. මේ කාලයේ දැඩි සුළං ඇතිවීමට ඉඩ ඇති අතර බෙංගාල බොක්කේ වර්ධනය වන සමහර පීඩිත අවපාත සුළි සුළං බවට වර්ධනය වීමට ද ඉඩ තිබේ.මේ කාලයේදී දවසේ පැය 15 – 16 ක් වුවද විවිධ මට්ටමේ වැසි ලැබීමට ඉඩක් තිබේ. මේ නිසා පස ඇතුළතට වැසි ජලය කාන්දු වී සැලකිය යුතු ගැඹුරක් දක්වා පස් තට්ටු තෙත් හා මඩ වීම් සිදුවේ. මේ නිසා විශාල ගස් ඉදිරී වැටීම හා නායයෑම්වලට හේතු වෙයි. අඩු පීඩන හෝ පීඩන අවපාත ආශි‍්‍රත වැසි පහත් බිම්වල ගංවතුර ඇති කිරීමට සමත් වෙන අතර මේ නිසා සමහර විට අනෙක් සෘතුවලදී අත් නොවිඳින විශාල ප්‍රමාණයේ ව්‍යසනවලට ද මුහුණ දීමට සිදුවීමට ඉඩ ඇත.විශේෂයෙන් මේ කාලයේදී ඇතිවන සුළං ආපදා නිසා දුර්වල හා විශාල ගස් ඉදිරී වැටීමට ඉඩ තිබේ. මාර්ග අවහිර වීම, හානි වීම, නිවාස සහ වෙනත් ගොඩනැගිලි විනාශ වීම, පියසි ගැලවී යාම මේ සුළං නිසා සිදුවීමට ඉඩ තිබේ. සමහර අවස්ථාවල අබලන් නිවාස කඩා වැටීමට ද ඉඩ තිබේ.කේ. ආර්. අභයසිංහ මහතා පවසන පරිදි මේ ආපදාවලින් බේරී සිටීමට ද අප සැලසුම් සහගතව කටයුතු කළ යුතුය.ඒ අනුව මේ දිනවල ඔබේ නිවසේ තත්ත්වය අවට අනතුරුදායක විශාල ගස් තිබේ ද යන්න පිළිබඳව මෙන්ම ඔබ අවට තිබෙන කඳුවල ගල්වල තත්ත්වය පිළිබඳව දැඩි අවධානය යොමු කළ යුතුය.මේ දිනවල පවතින අධික වර්ෂාවත් සමඟ රත්නපුරය, කෑගල්ල, කළුතර වැනි දිස්ත්‍රික්කවල ඇහැලියගොඩ, රත්නපුරය, බුලත්කොහුපිටිය, කිතුල්ගල, රුවන්වැල්ල, යටියන්තොට, බුලත්සිංහල, අගලවත්ත, මතුගම වැනි ප්‍රදේශවල නායයාම් ඇතිවීමේ වැඩි ඉඩකඩක් ඇතැයි ජාතික ගොඩනැගිලි පර්යේෂණ සංවිධානයේ නායයෑම් ආපදා අංශයේ අධ්‍යක්ෂ ආර්. එම්. එස්. බණ්ඩාර මහතා පවසයි.ඊට අමතරව මහනුවර, නුවරඑළිය, ගාල්ල, කොළඹ, බදුල්ල, ගම්පහ වැනි ප්‍රදේශවල ද මේ මෝසම් වැස්ස වැඩි වුවහොත් නායයෑමේ අවධානමක් තිබේ. නායයෑමේ පූර්ව ලක්ෂණ පිළිබඳව මේ දිනවල දැඩි අවධානයෙන් සිටීම ඉතා වැදගත්ය.හිටි අඩියේ ගස් ඉදිරී වැටීම, ගස් ඇළවීම, හිටි අඩියේ මඩ සහිත ජලය ඇති උල්පත් මතුවීම, තිබෙන ජල උල්පත් හිටි අඩියේ වැසි යාම, ගෙවල්වල බිමේ බිත්තිවල අවට පොළොවේ පැලීම් ඉක්මනින්ම ඇතිවීම, පිරිසුදු ජලය ඇති උල්පත්වල මඩ මිශ්‍ර වී ජලය ගලා ගෙන ඒම, නායයාමේ පූර්ව ලක්ෂණ ලෙස බණ්ඩාර මහතා පෙන්වා දෙයි.විශේෂයෙන් මෙවර වැස්ස නිසා කෑගල්ල දිස්ත්‍රික්කයේ නායයෑම් බොහොමයක් සිදුවෙන තත්ත්වයක් හටගෙන ඇති බවත්, කොළඹ ගම්පහ හා කළුතර දිස්ත්‍රික්කවල අවිධිමත් ඉඩම් පරිහරණය නිසා ඉවුරු කඩා වැටීම් සිදුවී නිවාසවලට හානි සිදුවිය හැකි බවත්, බණ්ඩාර මහතා පෙන්වා දෙයි. නිවාසවලට ඉහළින් කඳු තිබෙන අය මෙන්ම නිවාස අසලම ගැඹුරු බෑවුම් තිබෙන අය මේ දිනවල සැලකිලිමත් විය යුතු බව ද ජාතික ගොඩනැගිලි පර්යේෂණ සංවිධානය පෙන්වා දෙයි.වැස්ස නායයෑම්, ගංවතුර, සුළං තත්ත්ව නිසා සිදුවන අනතුරු වැළැක්වීමට දැනුම්වත් කිරීමට ජනමාධ්‍ය මෙන්ම පොදු ජනතාව ද ප්‍රතිපත්ති සම්පාදකයන් ද ආපදා කළමනාකරණ ප්‍රධානීන් ද නිසි අවධානය යොමු කරන්නේ නම් විපත් අවම කරගෙන රටේ සංවර්ධනයට පිටුබලයක් විය හැකිය.ජාතික ආපදා කළමනාකරණ මධ්‍යස්ථානය මේ ස්වාභාවික විපත් නිසා සිදුවන හානි අවම කර ගැනීමට ජනතාව බේරා ගැනීමට පැය 24 පුරා කටයුතු කරයි. එහි දුරකථන අංක 0112670002 ඇමැතීමෙන් ඔබට අවශ්‍ය හදිසි ස්වාභාවික විපත්වලට එහි නිලධාරීන්ගෙන් ඔබට පූර්ණ සහාය ලබා දෙනු ඇත. මේ අතර ජුනි මාසයේ පළමුවැනි දින අට ඇතුළත නිරිතදිගට ඉහළම වැස්සමක් ලැබුණි. ජුනි මාසය පුරා රත්මලාන ප්‍රදේශයට ලැබිය යුතු වැස්ස මිලිමීටර් 198 කි. නමුත් මේ මාසයේ මුල් දින අට ඇතුළත පමණක් රත්මලාන ප්‍රදේශයට මිලිමීටර් 140 ක වැස්සක් ලැබී ඇත. එමෙන්ම කොළඹට මුළු ජුනි මාසය ඇතුළතදීම ලැබිය යුත්තේ මිලිමීටර් 184.5 ක වැස්සකි. එසේ වුවත් මේ මාසයේ මුල් දින අට ඇතුළත පමණක් කොළඹට ලැබී ඇති වැස්ස මිලිමීටර් 125.5 කි. ඒ අනුව මෙවර නිරිතදිග මෝසමේ දරුණු තත්ත්වය තේරුම් ගත හැකිය.නිහාල් පී.x අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=af1106127</link>
    <topic> තහනම් උත්තේජක චෝදනාව</topic>
    <author>සුනිල් අභයවර්ධන</author>
    <content>-ක්‍රීඩා ඇමැතිජාතික තහනම් නිවාරණ ආයතනයක් වෙනම ස්ථාපිත කර ජාතික මට්ටමෙන් ක්‍රීඩකයින් දැනුම්වත් කිරීමේ ව්‍යාපෘතියක්.තහනම් උත්තේජක භාවිතාකරන ක්‍රීඩකයින්ට ඔවුන්ගේ පුහුණුකරුවන්ට හා ක්‍රීඩා සංගම්වලටත් දැඩි පියවරක්‍රීඩාව සම්බන්ධව ජාත්‍යන්තරව පවතින ප්‍රඥප්තිවලට අනුව ක්‍රීඩාව පෝෂණය කිරීම සඳහා තහනම් උත්තේජක භාවිතයට එරෙහිව දැඩි පියවර ගැනීමට ක්‍රීඩා අමාත්‍යාංශය කටයුතු කරන බව ක්‍රීඩා අමාත්‍ය මහින්දානන්ද අලුත්ගමගේ මහතා කියයි.තහනම් උත්තේජක භාවිතය සම්බන්ධව පාසල් මට්ටමේ සිට ජාතික හා ජාත්‍යන්තර මට්ටම දක්වා ක්‍රීඩකයන් දැනුම්වත් කිරීම සඳහා ක්‍රීඩා වෛද්‍ය ආයතනයෙන් පරිබාහිරව ජාතික තහනම් නිවාරණ පාලන ආයතනයක් පිහිටුවීමට ක්‍රීඩා අමාත්‍යාංශයේ අවධානය යොමු වී ඇති බව ද ඇමැතිවරයා කීය.”ලංකාවේ ජාතික ක්‍රීඩා ශක්තිමත් ලෙස ඉදිරියට ගෙනයාම සඳහා රජය විශාල උත්සාහයක් ගන්නා අවස්ථාවේදී ඊට එරෙහිව තහනම් උත්තේජන භාවිතය ශීඝ්‍රයෙන් වර්ධනය වීමේ අවදානම ක්‍රීඩාවේ පැවැත්මට තර්ජනයක් විය හැකි බැවින් පාසල් මට්ටමේ සිට සියලුම ක්‍රීඩකයන් නිවැරැදිව දැනුවත් කර තහනම් උත්තේජක භාවිතා කරන ක්‍රීඩකයන්ට මෙන්ම ඒ සඳහා යොමුකරන පුහුණුකරුවන් හා ක්‍රීඩා සංගම්වලට ද ඉදිරියේදී දැඩි ක්‍රියාමාර්ග ගැනීමට පියවර ගන්නවා.””ක්‍රීඩා වෛද්‍ය ආයතනය විසින් මේ වන විටත් වක්‍රලේඛන මඟින් ක්‍රීඩා සංගම් දැනුම්වත් කර ක්‍රීඩකයින්ට අවශ්‍ය වෛද්‍ය පහසුකම් බෙහෙත් ද්‍රව්‍ය, විටමින් හා පෝෂණ ආදේශක ක්‍රීඩා වෛද්‍ය ආයතනයෙන් ලබාගත යුතු බව දැනුම් දී ඇති අතර ඊට පරිබාහිරව බෙහෙත් ද්‍රව්‍යයන්, විටමින් හෝ පෝෂණ ආදේශක පිටින් ගනු ලැබුවහොත් ඒ බව වහාම ක්‍රීඩා වෛද්‍ය ආයතනයට දැනුම් දිය යුතු බවට ද ක්‍රීඩකයින් දැනුම්වත් කරනවා.””2011 වර්ෂයේදී තහනම් උත්තේජක පරීක්ෂණ 500ක් සිදු කිරීමට ක්‍රීඩා වෛද්‍ය ආයතනය කටයුතු යොදා ඇති අතර සෑම ජාතික ක්‍රීඩා තේරීම් තරග හා ජාත්‍යන්තර ක්‍රීඩා ඉසව් සඳහා යන සෑම ක්‍රීඩක ක්‍රීඩිකාවකගේම තහනම් උත්තේජන පරීක්ෂණ සිදු කිරීමට ද තීරණය කර තිබෙනවා.”තහනම් උත්තේජක සම්බන්ධවපහත සඳහන් ක්‍රියාමාර්ග ගැනීමට ක්‍රීඩා අමාත්‍යාංශය පියවර ගෙන තිබේ.විදේශ අමාත්‍ය ජී.ඒල්.පීරිස් අමාත්‍ය විසින් තහනම් උත්තේජකවලට අදාළ වන යුනෙස්කෝ ප්‍රඥප්තියට අස්සන් තැබූ අතර (2011 පෙබරවාරි) ඒ අනුව ලෝක තහනම් උත්තේජන ආයතනයේ නීතිරීති සම්පූර්ණයෙන් පිළිගැනීමට ශ්‍රී ලංකා රජය නීතිමය වශයෙන් බැඳී සිටී.මීට පෙර ද ජාත්‍යන්තර ප්‍රඥප්ති දෙකක් එනම්, කෝපන්හේගන් සම්මුතිය හා ලෝක තහනම් උත්තේජන සම්මුතිය අස්සන් කර ඇත. ශ්‍රී ලංකා තහනම් උත්තේජන ආයතනය මඟින් ක්‍රීඩාවේ පරිපාලකයින්ට, පුහුණුකරුවන්ට ජාතික මට්ටමේ හා ජාත්‍යන්තර මට්ටමේ ක්‍රීඩක ක්‍රීඩිකාවන්ට සම්මේලන මඟින් හා පත්‍රිකා මඟින් දැනුම්වත් කර ඇත. මෙය 2011 විධිමත්ව කිරීමට සැලසුම්කර ඇත.තහනම් උත්තේජන ද්‍රව්‍ය මොනවාද යන්න සඳහන් කර පොත් පිංචක් සකසා එම පොත් සෑම ජාතික සම්මේලනයකටම බෙදාහැර ඇත.චක්‍රලේඛන කිහිපයක් මඟින් 2006 සිට ක්‍රීඩා වෛද්‍ය ආයතනයෙන් පමණක් බෙහෙත් ද්‍රව්‍ය විටමින් ද්‍රව්‍ය හා පෝෂණ ආදේශක ලබාගත යුතුª බව සෑම සම්මේලනයක් මඟින් ක්‍රීඩක ක්‍රීඩිකාවන්ට දන්වා ඇත. යම් හෙයකින් බෙහෙත් ද්‍රව්‍යයක්, විටමින් හෝ පෝෂණ ආදේශක පිටින් ගතහොත් ඒ බව වහාම ක්‍රීඩා වෛද්‍ය ආයතනයට දැන්විය යුතු බව ක්‍රීඩක ක්‍රීඩිකාවන්ට දන්වා ඇත. ක්‍රීඩක ක්‍රීඩිකාවන් ගන්නා බෙහෙත් ද්‍රව්‍ය, විටමින් සහ පෝෂණ ආදේශක පිළිබඳව පුහුණුකරුවන් වගකිව යුතුය. මෙය කර ඇත්තේ තහනම් උත්තේජන ගැනීම නැවතීම සඳහාය.සෑම වසරකම සාමාන්‍යයෙන් ශ්‍රීී ලංකාවේදී තහනම් උත්තේජන පරීක්ෂණ 200ක් පමණ කරන අතර විදේශීය රටවලදී ද අපේ ක්‍රීඩක ක්‍රීඩිකාවෝ ද එම පරික්ෂණවලට භාජන කරති.2011 වසරේ තහනම් උත්තේජන පරීක්ෂණ 500ක් කිරීමට සැලසුම් කර ඇත. තවද සෑම ජාතික ක්‍රීඩා තේරීම් තරගයක හා ජාත්‍යන්තර ක්‍රීඩා ඉසව් සඳහා යන සෑම ක්‍රීඩක ක්‍රීඩිකාවන්ගේම තහනම් උත්තේජන පරීක්ෂණ කිරීමට තීරණය කර ඇත.ජාතික හා ජාත්‍යන්තර මට්ටමේ සිටින (ජාතික සංචිතවල) ක්‍රීඩක ක්‍රීඩිකාවන් සඳහා ඔවුන්ගේ පුහුණු කිරීම්, විනය, ප්‍රතිකාර ගැනීම් හා පෝෂණ ආදේශක හැඟීම් සම්බන්ධව ක්‍රීඩා අමාත්‍යාංශය අදාළ ජාතික සංගම් සමඟ ගිවිසුමක් අස්සන් කිරීමට සැලසුම්කර ඇත. මෙය සියලු පුහුණුකරුවන් / ශාරීරික උපදේශකයන් / භෞත චිකිත්සකයන් සහ සම්භාහකයන්ට ද මෙය බලපානු ඇත.ක්‍රීඩා වෛද්‍ය ආයතනය මඟින් සෑම ජාතික ක්‍රීඩා සංගමයකටම අධීක්ෂණය සඳහා ක්‍රීඩා වෛද්‍යවරයකු පත්කිරීම.ක්‍රීඩක ක්‍රීඩිකාවන් තහනම් උත්තේජක භාවිත කිරීම සම්බන්ධයෙන් ජාත්‍යන්තර තලවලට එකඟව අවශ්‍ය කටයුතු දැනටමත් සිදුකර ඇත.මංජු වන්නිආරච්චිහට පොදුරාජ්‍ය මණ්ඩලීය ක්‍රීඩා අධිකරණය විසින් පරීක්ෂණයක් පවත්වා ඔහු වැරැදිකරු කර ඔහුගේ රන් පදක්කම ආපසු ලබාදුන් අතර ජාත්‍යන්තර බොක්සිං සම්මේලනයට තවදුරටත් දඬුවම් පැමිණවීම සඳහා අදාළ නිර්දේශ ඉදිරිපත් කර ඇත.බොක්සිං ජාතික ක්‍රීඩා සම්මේලනයේ අදාළ නිලධාරීන් සහ පුහුණුකරුට ද විරුද්ධව විනයානුකූලව කටයුතු කිරිමට ක්‍රියාකර ඇත.තවද මංජු වන්නිආරච්චිට මෙම තහනම් උත්තේජනය ලබාදුන් හෝමියෝපති වෛද්‍යවරයාට විරුද්ධව අධිකරණයට නඩුවක් පැවරීම සඳහා රහස් පරීක්ෂණ දෙපාර්තමේන්තුව විසින් සිදුකරන ලද මූලික පරීක්ෂණ වාර්තාව නීතිපති වෙත උපදෙස් සඳහා දැනටමත් ඉදිරිපත් කර ඇත.චින්තන ගීතාල් විතානගේ, උපුල් තරංග, සහ රගර් ක්‍රීඩකයන් තිදෙනා සම්බන්ධයෙන් වෛද්‍ය වාර්තා ලැබුණු විගස ඒ පිළිබඳව ක්‍රීඩා අමාත්‍යාංශය මඟින් පරීක්ෂණයක් පැවැත්වීම සහ ඒ පිළිබඳව නිසි තීරණ ගෙන කටයුතු කිරිම අප්‍රමාදව සිදුකර ඇත.- වෛද්‍ය ගීතාංජන මෙන්ඩිස්ශ්‍රී ලංකා ක්‍රීඩා ක්ෂේත්‍රයේ මේ වනවිට තහනම් උත්තේජක චෝදනා දිගින් දිගටම එල්ල වෙමින් පවතී. ඉකුත් සති අන්තය වනවිට බර ඉසිලීමේ සහ ක්‍රිකට් ක්‍රීඩකයින් දෙදෙනකුට තහනම් උත්තේජක ලබා ගැනීමේ චෝදනා එල්ලවී ඇති බව පිට්ටනියේ සටහන් කෙරිණි. එසේ වුවද සතියේ අවසන් දිනය ඉරිදා වන විට තවත් ක්‍රීඩකයන් තිදෙනකුට එම තහනම් උත්තේජක චෝදලා එල්ලවී ඇති බව අනාවරණය විය. ඒ ශ්‍රී ලංකා ජාතික රගර් කණ්ඩායමේ ක්‍රීඩකයින් තිදෙනෙක් වෙතයි.පසුගියදා පැවැති ජාත්‍යන්තර පස්කොන් රගර් තරගාවලියේදී තහනම් උත්තේජක ලබා ගෙන ඇති බවට ජාත්‍යන්තර රගර් සම්මේලනය ශ්‍රී ලංකාවට දන්වා තිබේ.මේ පිළිබඳව ආරංචිය සැලවූ ක්‍රීඩා අමාත්‍ය මහින්දානන්ද අලුත්ගමගේ මහතා මේ පිළිබඳව ද විශේෂ පරීක්‍ෂණයක් පවත්වන ලෙස ජාතික ක්‍රීඩා වෛද්‍ය ආයතනයේ ප්‍රධානියාට දන්වා සිටි අතර, ඔවුන්ගේ චෝදනා සනාථ වන්නේ නම් දැඩි විනය පියවරක්ගන්නා බවද අවධාරණය කර සිටියේය.දැන් මේ තහනම් උත්තේජක පිළිබඳව වරින්වර අසන්නට ලැබෙන අතර දේශීය වශයෙන් මුලින්ම මේ පිළිබඳව වැඩි වශයෙන් වැඩි දෙනකුගේ අවධානය දිනා ගත්තේ අපේ ඔලිම්පික් පදක්කම් ලාභිනී සුසන්තිකා ජයසිංහට එරෙහිව තහනම් උත්තේජන චෝදනා එල්ල වූ වකවානුවේදීය. සුසීගෙන් පසුව කාය වර්ධන බර ඉසිලීමේ, ජූඩෝ ක්‍රීඩක ක්‍රීඩිකාවන් කීපදෙනකුට වරින්වර මේ චෝදනාව එල්ල වූ අතර එම චෝදනාවට ලක්වූ ශ්‍රී ලංකාවේ සුපිරි ධාවන ශූරිය සුසන්තිකා ජයසිංහ. සිඩ්නි ඔලිම්පික් ක්‍රීඩා උළෙලේ දී රන්පදක්කම් දිනූ ඇමරිකා ක්‍රීඩිකා මේරියන්ස් ජෝන්ස් තහනම් උත්තේජක වරදකට වැරදිකාරිය වෙද්දී ඇය දිනූ රන් පදක්කම එම මීටර් 200 ඉසව්වේ දෙවැනි ස්ථානය දිනාගත් බහමාස්හි පෝලීන් තොම්සන්ට හිමිවෙද්දි එම ඉසව්වේ ලෝකඩ පදක්කම දිනූ ශ්‍රී ලංකාවේ සුසන්තිකා ජයසිංහ සිඩ්නි ක්‍රීඩා උලෙළේ ඔලිම්පික් රිදී පදක්කමට හිමිකාරිය වූවාය.මේ ආකාරයෙන් සුසන්තිකා ඔලිම්පික් රිදී පද්කමක් අත්කර ගනිද්දී අපේ ශ්‍රී ලංකාවට නවදිල්ලි පොදු රාජ්‍ය මණ්ඩලයේ ක්‍රීඩා උලෙළදී බොක්සිං ක්‍රීඩාවෙන් රන් පදක්කම දිනූ මංජු වන්නිආරච්චිට ඔහුට හිමිවූ රන් පදක්කම එම ඉසව්වේ පරාජිත වී රිදී පදක්කම ලබාගත් බොස්වානා රටේ දහඅට හැවිරිදි මැගොඩ්රික්ට බාරදීමට සිදුවිය. මේ තහනම් උත්තේජක ලබාගත් අවස්ථාවල එක් රාමුවක් පමණි. පදක්කම හෝ හිමිවූ මුදල් අහිමිවීමට අමතරව ලෝකයාගේ අවධානය නැමති දැලට ද හිරවෙන අතර ඇතැමුන්ට ක්‍රීඩා ක්ෂේත්‍රයෙන් සමුගැනීමට ද සිදුවෙයි.තහනම් උත්තේජක ලබා ගැනීමේදී එසේ උත්තේජක ලබාගත් ක්‍රීඩකයාට හෝ ක්‍රීඩිකාවට එම වරදේ විපාක එසේ විඳින්නට සිදුවන අතර ඔවුන් එම තහනම් උත්තේජක ලබා ගැනීමට පෙලඹවූ කුමන පුද්ගලයාට හෝ එරෙහිව පියවරක් ගැනීම කෙසේ සිදුවන්නේදැයි විමසීමක් කළ යුතුව ඇත. ඇතැම්විට එම දෙවැනි චෝදනාව එල්ලවිය යුත්තේ එම ක්‍රීඩකයාගේ – ක්‍රීඩිකාවගේ මිතුරකුට මිතුරියකට පුහුණුකරුවකුට වෛද්‍යවරයකු හෝ අදාළ ක්‍රීඩා සම්මේලනයේ නිලධාරින්ට එරෙහිවයි. මේ තත්ත්වය පිළිබඳව ශ්‍රී ලංකාවේ ද දැන් විවිධ මත පළවෙයි. මේ පිළිබඳව ශ්‍රී ලංකා ක්‍රීඩා ක්ෂේත්‍රයේ ප්‍රධාන පුද්ගලයින් දෙපළක් වූ වෛද්‍ය ගිතාංජන මෙන්ඩිස් සහ ජාතික ඔලිම්පික් කමිටුවේ සභාපති හේමසිරි ප්‍රනාන්දු යන මහත්වරු ඒ පිළිබඳව දැක්වූ අදහස් මෙසේ පිට්ටනියට ඇතුළත් වෙයි.ශ්‍රී ලංකාවේ ජාතික ක්‍රීඩා විද්‍යායතනයේ ප්‍රධානි - ශ්‍රී ලංකාවේ තහනම් උත්තේජක විමර්ශන කමිටුවේ සභාපති විශේෂඥ වෛද්‍ය ගීතාංජන මෙන්ඩිස් මහතා මේ පිළිබඳව මාධ්‍ය වලින් පසුගියදා සඳහන් කර සිටියේ තහනම් උත්තේජක ලබා ගැනීම පිළිබඳව අදාළ ක්‍රීඩක ක්‍රීඩිකාවන්ගේ පුහුණුකරුවන් වගකීම බාරගත යුතු බවය.මේ පිළිබඳව මාධ්‍ය වෙත අදහස් දක්වා සිටින වෛද්‍ය ගීතාංජන මෙන්ඩිස් මහතා මේ සේරටම මුල ක්‍රීඩක ක්‍රීඩිකාවන් සඳහා අපි නිකුත් කර ඇති උපදෙස් මාලා නිවැරැදිව පිළිනොපැදීමයි. මේ පිළිබඳව වගකියන්න ඕනෙ ඔවුන්ගේ පුහුණුකරුවන්. ක්‍රීඩක ක්‍රීඩිකාවන්ගේ හදගැස්ම ගැන අපිටත් වඩා දැන ගන්නට හැකි අය තමයි පුහුණුකරුවෝ.ක්‍රීඩක ක්‍රීඩිකාවන්ට පුහුණු සැලැස්ම පමණක් දීල මදි. ඔවුන්ගේ පෞද්ගලික ජීවන රටාව ගැනත් පුහුණුකරුවන් අවබෝධයෙන් ඉන්න ඕනෑ. ඔවුන් කන බොන දේ ගැන විතරක් නෙමෙයි ඔවුන්ගේ හැසිරීම් රටාව ගැන ඇඳුම් පැලඳුම් ගැනත් පුහුණුකරුවෝ සෙවිල්ලෙන් ඉන්න ඕන. ගෙදරදි දරුවන්ගේ භාරකරු මවුපියන් මෙන්ම පාසලේදි ගුරු මහත්ම මහත්මීන් මෙන්ම පිට්ටනියේදි භාරකරු පුහුණුකරුයි. ඒ නිසා පුහුණුකරු ක්‍රීඩකයා ගැන සෙවීමේ වගකීම බාර ගන්න ඕනෑ.අපි දැන් අලුත් වැඩපිළිවෙළක් ක්‍රියාත්මක කරනවා. සෑම ජාත්‍යන්තර තරගයකට යාමට සහ ජාත්‍යන්තර ක්‍රීඩා උලෙළකට ප්‍රථම ඔවුන්ගේ පූර්ව තරගවලදී ඔවුන් සියලු දෙනාවම තහනම් උත්තේජක පරික්‍ෂාවන්ට ලක්කරනවා. එක් ක්‍රීඩකයකුගේ තහනම් උත්තේජක පරික්‍ෂාවක් සඳහා රුපියල් විසිපන්දහසකට ආසන්න මුදලක් වැය වෙනවා. ශ්‍රී ලංකාව වාගේ රටකට මේ වසංගතය බෝ වුණොත් හරිම අසීරු තÀවයක් උදාවෙන්නේ. මේ ලබා ගන්න මුත්‍රා නියැදි හරි විදියට සීල් තබල මිල අධික වියළි අයිස් කැට මැද්දේ අසුරලා විදේශ රටක තහනම් උත්තේජන පිළිබඳව පරීක්‍ෂණ පවත්වන රසායනාගාරයකට යවන්න ඕන.අපි කලින් යැව්වේ ඕස්ට්‍රේලියාවට. දැන් මැලේසියාවට, ඉන්දියාවට පවා යවන්න අවස්ථාව ලැබිල තියෙනවා. අපි මේ යවන මුත්‍රා සාම්පල පරීක්‍ෂණවලටත් අධික මුදලක් වැය වෙනවා. එම විදේශ රටවල එම විශේෂ රසායනාගාරවලටත් දැන් ප්‍රශ්නයක් වෙලා ඒවා නඩත්තු කිරීම පිළිබඳව. සමහරු අහනවා මෙච්චර වියදම් කරගෙන මුත්‍රා සාම්පල පිට රට යවනවට වඩා ඇයි ශ්‍රී ලංකාවේ එවැනි රසායනාගාරයක් පිහිටුවන්නෙ නැත්තේ කියලා.රුපියල් කෝටි ගණන් වියදම් කරල එවැනි රසායනාගාරයක් පිහිටුවල නඩත්තු කරන්න අපේ වාගේ පුංචි රටකට අසීරු දෙයක්. දැන් මැලේසියාවටත් ප්‍රශ්නයක් වෙලා. ප්‍රධාන ක්‍රීඩා උළෙලක් ජාත්‍යන්තරව පැවැත්වෙද්දී තමයි එම මුත්‍රා සාම්පල ලබාගෙන යවන්නේ. දිනපතාම එවැනි මුත්‍රා සාම්පල ලැබෙන්නේ නැහැ රසායනාගාරවලට. ඉතින් එම රසායනාගාරවල උපකරණවලට ඖෂධවලට වෛද්‍යවරුන්ට විශාල වියදමක් දරන්න වෙලා. මේකයි අද තත්ත්වය. හොඳම දේ ක්‍රීඩක ක්‍රීඩිකාවන් මේ සඳහා යොමුවීම නවත්වා ගැනීමයි.මේ පිළිබඳව ක්‍රීඩක ක්‍රීඩිකාවන්ගේ මනස දැනුම්වත් කරන්න ඕන. තහනම් උත්තේජක ලබාගෙන වරදකරු වුනොත් සිදුවන පාඩුව, අවමානය සහ ක්‍රීඩකයා, පුහුණුකරු, රට පත්වන අසීරු තත්ත්වය ගැන. ක්‍රීඩා අමාත්‍යතුමාගේ උපදෙස් පරිදි අපේ ජාතික කී‍්‍රඩා විද්‍යායතනය වරින් වර මෙම තහනම් උත්තේජන ලබා ගැනීම ගැන සම්මන්ත්‍රණ වැඩමුළු තියෙනවා. ඒත් ඒ සඳහා සහභාගි කරවන කී‍්‍රඩක ක්‍රීඩිකාවන්, පුහුණුකරුවන්, සම්මේලන නිලධාරින් දක්වන උනන්දුව ඉතාමත් අල්පයි. මේකයි අද තියෙන තත්ත්වය.ජාතික ඔලිම්පික් කමිටු සභාපති හේමසිරි ප්‍රනාන්දුමීට පෙරත් තහනම් උත්තේජක සිදුවීම් කීපයක් වාර්තා වුණා. සමහර ක්‍රීඩක ක්‍රීඩිකාවන් බේරුණා. සමහරුන් චූදිතයින් වුණා. දුන්න ලොකුම දඬුවම මාස ගණනක් තරග තහනමක් පැනවීම පමණයි. ඒ තහනමට ලක්වූ අය අද නැවත පිටියට පැමිණ තිබෙනවා. ඔවුන්ට තහනම් උත්තේජක ලබාදුන්න පුහුණුකරුවන් වෛද්‍යවරුන් අද යහතින් වැජඹෙනවා. මම නම් කියන්නේ ඒ ඔක්කෝටම දඬුවම් දෙන්න ඕන කියලා.තහනම් උත්තේජ ගන්න ක්‍රීඩකයන් දන්නවා. ඔවුන්ව බේරගන්න පුහුණුකරුවන් වෛද්‍යවරුන් සම්මේලන නිලධාරීන් සහ පාලකයින් උත්සාහ ගන්න බව. මේව අතීතයේ වෙලා තියෙනවා. ඒ නිසා දැන් ක්‍රීඩකයන් බය නෑ. දඬුවම මාස ගණනක් එයි. වැඩිම වුණොත් පදක්කම අහිමි කරයි. අනුබල දුන් පුහුණුකරුවන්ට වෛද්‍යවරුනට කිසි දෙයක් වෙන්නේ නැති බව තමයි ඔවුන් හිතාගෙන ඉන්නේ. ඒ නිසයි මම කියන්නේ මේ අහුවෙන අයට විතරක් නෙමෙයි වචනයකින් හරි අනුබල දුන් අයට පවා දැඩි දඬුවම් දෙන්න ඕන කියල.සුසන්තිකාට නැන්ඩුලොන් අඩංගු ඖෂධ වර්ගයක් දුන්නු කෙනෙක් ගැන හෝ නියම කරපු කෙනෙක් ගැන හෙව්වේ නැහැ. එවකට සිටි පාලකයින්, නීතිඥවරුන් ලොකු උත්සාහයක් ගත්තේ සුසන්තිකා ගේ නිවැරදි බව ඔප්පු කරන්න.මංජු වන්නිආරච්චිට මොනවදෝ ඖෂධයක් දුන්න හෝමියෝපති වෛද්‍යවරයා කියල තිබුණ බොක්සිං ක්‍රීඩකයින්ට පමණක් නෙමේ බර ඉසිලීමේ, කායවර්ධන ක්‍රීඩාවේ ජාතික මට්ටමේ සිටින කීප දෙනෙකුටත් මේ එම ඖෂධ දීල තියෙනවද ද කියලා එවකට සිටි ක්‍රීඩාවේ බලධාරීන් සම්මේලන ලොක්කන් උත්සාහ කළේ මංජු නිවැරැදිකරුවෙක් කරන්න විතරයි. ඒ පිටුපස සිටි අය ගැන හෙව්වේ නෑ.තහනම් උත්තේජන අඩංගු ඖෂධයක් මංජුට ලබාදුන් බව එම වෛද්‍යවරයා සඳහන් කර සිටිද්දීත් අපේ ජාතික වෛද්‍ය ඒකකයේ කට්ටියක් මෙහේ මාස දෙක තුන පරීක්ෂණ පවත්වමින් මංජුව චෝදනාවෙන් ගලවා ගන්නේ කොහොමද කියල කරුණු විමර්ශනය කළා. අන්තිමට මංජුට වුණේ රන් පදක්කම ගහේ එල්ලල ගෙදර යන්න. ක්‍රීඩාවෙන් සමුගන්න.මංජුට එම ඖෂධ ලබාදුන් වෛද්‍යවරයාට නිත්‍යානුකූලව කටයුතු කරන්න ක්‍රීඩා ඇමතිතුමා පියවර අරගෙන ඇති බව ආරංචියි. එය තමයි විය යුතුව තිබුණේ. මම නම් කියන්නේ ඒ වෛද්‍යවරයාට පමණක් නෙවෙයි. ඔහුගේ පුහුණුකරුට. තමන්ගේ තනතුරු රැක ගන්න උත්සාහයක යෙදුණු මුදල් වියදම් කරපු ඒ නිලධාරීන්ට එරෙහිවත් විනය පියවර ගන්න ඕන.මීට වසර හතර පහකට පෙරාතුව මේ තහනම් උත්තේජන උවදුර ජාත්‍යන්තර මට්ටමින් පැතිර යද්දී ක්‍රීඩක ක්‍රීඩිකාවන් දිනපු රන් රිදී පදක්කම් ඔවුනට අහිමි වෙද්දී අපි ජාතික ඔලිම්පික් කමිටුව හැටියට මේ පිළිබඳව ක්‍රීඩා ක්ෂේත්‍රය දැනුවත් කරන්න වැඩ පිළිවෙළක් ක්‍රියාත්මක කරන්න සූදානම් වුණා.ඒ වුණාට ඒ කාලයේ ක්‍රීඩාවේ හිටිය පාලකයින් - ජාතික ක්‍රීඩා වෛද්‍ය ඒකයේ කට්ටිය ඊට අනුබලයක් දුන්නේ නැහැ. එදා සිට එවැනි වැඩපිළිවෙළින් දීප ව්‍යාප්ත මට්ටමින් ක්‍රියාත්මක කරලා තිබුණත් මේ තරම් අසුබ පුවත් අසන්නට ලැබෙන්නේ නැහැ. මේ වසංගතයට නවත්ව ගන්න එකම ක්‍රියාදාමය විය යුත්තේ තහනම් උත්තේජ ගැනීමෙන් හෝ දීමෙන් පසුව මුහුණපෑමට සිදුවන තත්ත්වය ගැන ක්‍රීඩක ක්‍රීඩිකාවන් දැනුම්වත් කිරීමයි.සුනිල් අභයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=af1106124</link>
    <topic>49 වන වරටත් පැවැත්වෙන ලේක්හවුස් මිහින්තලා ආලෝක පූජාව</topic>
    <author>රමණී සුබසිංහ</author>
    <content>ක්‍රි. පූ. තුන්වැනි සියවසේ, පොසොන් පුර පසළොස්වක පොහෝ දිනෙක මිහිඳු මහරහතන් වහන්සේ ශ්‍රී ලංකාද්වීපයට වැඩම කෙළේ පෞඪ ශිෂ්ටාචාරයක ආරම්භය සනිටුහන් කරමිනි. එකල ශ්‍රී ලාංකේය ජනතාව ප්‍රාථමික ඇදහිලි හා විශ්වාසයන්ගෙන් යුතු පිරිසක් වූ හ. මහා වංශයට අනුව එදා සිංහලයා චිත්තරාජ, කාලවේල වැනි යක්ෂයන් වන්දනාමාන කරන අතර දේව වන්දනයේ ද නිරත විය. ගස්ගල් පර්වත හා ගින්දරට වැඳුම් පිදුම් කළහ. එවන් සමාජ පරිසරයක මෙරටට වැඩම කළ උන්වහන්සේ, මෙතෙක් ලොව පහළ වූ අසම සම ශාස්තෘ වරයාණන් වහන්සේ වූ බුදුරජාණන් වහන්සේ විසින් දේශනා කොට වදාළ ශ්‍රී සද්ධර්මය සිංහල ජනතාවට හඳුන්වා දුන්හ. නව දර්ශනයක්, සංස්කෘතියක් උරුම කර දුන්හ. අපට අලුතින් සිතන්නට කියා දුන්හ. විශිෂ්ට සාහිත්‍යයකට, කලාවකට මඟ හෙළි කර දුන්හ.මේ නිසා පොසොන් පුර පසළොස්වක පොහෝ දිනය ශ්‍රී ලාංකේය බෞද්ධයාට අති උතුම් දිනයකි. මිහිඳු හිමියන් වැඩම කළ මිහින්තලාවේ මිස්සක පව්ව උතුම් සිද්ධස්ථානයකි. මේ නිසා අතීතයේ සිට ම විශේෂයෙන් පොහොසන් පොහෝ දින මිස්සක පව්ව වැඳ පුදා ගැනීමට බෞද්ධ ජනතාව දස දහස් ගණනින් මිහින්තලාවට පැමිණියහ. පොසොන් සඳ නැඟ එද්දී ඔවුහු ගිරිකුල තරණය කරන්නට පටන් ගත් හ. ඝන අඳුර කපා එන පොසොන් සඳේ මන්දාලෝකය එහි වූ බාධක මඟ හරින්නට තරම් ප්‍රමාණවත් නොවුණේය. පන්දම් එළි, හුළු අතු ගෙන යන්නට සිදු වූයේ මේ නිසා ය.අවුරුදු ගණනාවක් ගෙවී යන තුරුම මිහින්තලා පුද බිම වැඳ පුදා ගැනීමටත්, දැක බලා ගැනීමටත් පැමිණෙන ජනතාවට මේ දුෂ්කරතාවයන්ට මුහුණ දෙන්නට සිදු විය. කල් යත්ම බෞද්ධ පින්වතුන්ගේ ධනයෙන්, ශ්‍රම දායකත්වයෙන් එහි ගල් පඩි පෙළෙන් සෑදුණු අපූරු මාවතක් ඉදිවුණි. එසේ වුවද රාත්‍රී කාලයේ පුද බිම මුළුමනින්ම අඳුරෙන් වැසී ගියේ ය. වන සතුන්ගෙන් ගහන පෙදෙසක් වූයේය.එහෙත්, අදින් වසර 49 ට පෙර මිහින්තලාවේ අඳුර දුරු කර, මුළු පුදබිම ම, ඒකාලෝක කරන්නට ලේක්හවුස් ආයතනයට හැකි විය. ඒ 1963 වසරේ දී ලේක්හවුස් ආයතනයේ නිර්මාතෘ ඩී. ආර්. විජේවර්ධන ශ්‍රීමතාණන් විසින් මිස්සක පව්වට විදුලි ආලෝකය ලබාදීමේ පුණ්‍යකර්මයේ වගකීම බාර ගැනීමත් සමඟය.එකල ප්‍රදේශයට විදුලිය නොතිබීම නිසා විශාල වියදමක් දරා විදුලි ජනක යන්ත්‍ර භාවිත කරමින් ඇරැඹුණු මිහින්තලා ආලෝක පූජාව වසරක් පාසා අඛණ්ඩව පවත්වා ගෙන යාමට ලේක්හවුස් ආයතනයට හැකි විය. කල් යත්ම විදුලිබල මණ්ඩලයේ ද සහයෝගය ඇතිව එතෙක් කරන ලද කාර්යයන් වඩාත් ක්‍රමවත්ව හා සංවිධානාත්මකව ඉදිරියට ගෙන යාමට පත්තර මහ ගෙදරට හැකි විය. විවිධ සංවිධාන ද මේ වෙනුවෙන් සහයෝගය දීමට ඉදිරිපත් විය. විහාරාධිපති හිමියන් ගේ ද අනුශාසනා යටතේ මිහින්තලා ආලෝක භාරය බිහිවීමත් සමඟ රජය, මහා භාරකාර තුමා, බෞද්ධ කටයුතු කොමසාරිස් ඇතුළු භාරකාර මණ්ඩලයක් යටතේ ආලෝක පූජාව වඩා පුළුල් ආකාරයෙන් පවත්වන්නට විය.මිහින්තලා ආලෝක පූජාව අර්ථවත් කිරීම සඳහා 1989 න් පසු තවත් සද් කාර්යයක් ඉටු කිරීමට ලේක්හවුස් ආයතනයට හැකි විය. දිවයින පුරා බෞද්ධ බැතිමතුන් විශාල ප්‍රමාණයක් සහභාගි කරගනිමින් ශීල සමාදාන වැඩසටහනක් ආරම්භ කිරීම ය. දහම් පාසල් දරුවන්ට අවශ්‍ය පොත්පත් බෙදා දීම, සිල් රෙදි බෙදා දීම, දිනමිණ හා බුදුසරණ පුවත්පත්වල අනුග්‍රහයෙන් දීප ව්‍යාප්ත රචනා තරගයක් පැවැත්වීම, මිහින්තලා ආසනයේ සිසු දරුවන් සියයක් සිල් සමාදන් කරවීම, පළාතේ දරුවන් ගේ දහම් දැනුම වර්ධනය කිරීම සඳහා පාසල් අතර කථික තරඟ මාලාවක් සංවිධානය කිරීම ආදි වැඩ පිළිවෙළ රැසක් ද ක්‍රියාත්මක කෙරිණි.1990 වසරේ දී ලේක්හවුස් මිහින්තලා ආලෝක පූජාව හා සමගාමීව බුදුසරණ පත්‍රයේ ද සහය ඇතිව මිහින්තලේ කම්මලන්කුලම විදුහලට විශාල අඩුපාඩුවක් ව පැවැති විද්‍යාගාරයක් පරිත්‍යාග කෙරිණි. කම්මලන්කුලම ගමට විදුලිය ලැබුණේත්, මාර්ග සංවර්ධනය කෙරුණේත් එහි ප්‍රතිඵලයක් ලෙසට ය.1991 දී මිහින්තලය මහා විද්‍යාලයට පරිත්‍යාග කළ ‘දිනමිණ බුදුසරණ’ පුස්තකාලය ප්‍රදේශයේ දරුවන් ගේ නැණ පහන් දල්වන්නට මහත් උපකාරී විය. මිහින්තලය රජයේ රෝහලට සියලු පහසුකම්වලින් සමන්විත රෝහල් වාට්ටුවක් පරිත්‍යාග කෙරුණේ 1992 වසරේදීය. 1993 වසරේදී මිහින්තලය කනිටු විදුහලට ලබා දුන් දිනමිණ - බුදුසරණ වඩු කාර්මික මධ්‍යස්ථානය ද දරුවන් ගේ වෘත්තීය නිපුණතා වැඩි දියුණු කිරීමට මහෝපකාරී විය.1996 වසරේදී වෙසක් කූඩු තරගයක්ද ආලෝක පූජාවට එක් විය.මිහින්තලා ආලෝක භාරය මඟින් 1997 වසරේ දී මිහින්තලා මහා විද්‍යාල භූමියේ ඉදිකළ පරිගණක මධ්‍යස්ථානය දරු දැරියන් ගේ තාක්ෂණික දැනුම දියුණු කරවීමට උපකාරී විය. ආලෝක පූජාවට අමතරව විවිධ ආයතනවල හා ජනතාව ගේ ආධාර සහිතව 1998 වසරේ සිට මිහින්තලා සෑ රදුන් හුණු පිරියම් කිරීමේ පුණ්‍යකර්මය ද ආරම්භ විය. 1999 වසරේ දී උඩමළුවේ දොළොස් මහා පහනක් සහ ඊට සම්බන්ධ මැදුරක් ඉදිකිරීමට ද හැකි විය.මේ ආදී වශයෙන් ලේක්හවුස් මිහින්තලා ආලෝක පූජාවත්, ඒ හා සමගාමී ආගමික හා සමාජයීය වැඩසටහනුත් වසරක් පාසා උත්කර්ෂවත් ලෙස ක්‍රමවත්ව සිදු කිරීමට ලේක්හවුස් ආයතනය ගන්නා උත්සාහය පැසසුම් කටයුතුය.ආලෝක පූජාව සාර්ථක කර ගැනීම සඳහා ලංකා විදුලිබල මණ්ඩලයෙන් ලැබෙන අනුග්‍රහය ද සුවිශේෂී ය.මිහින්තලා රජමහා විහාරාධිපති, නුවරගම් දෙපළාතේ උප ප්‍රධාන අධිකරණ සංඝනායක නාමල්වැවේ රතනසාර නාහිමියන් ගේ අනුශාසනා පරිදි මෙවර, 49 වැනි වරටත් ලේක්හවුස් මිහින්තලා ආලෝක පූජාව ලබන 14, 15, 16 යන දිනයන් හි අති උත්කර්ෂවත් අයුරින් පැවැත්වීමට සියලු කටයුතු සූදානම් ය. ඒ හා සමගාමීව දාන, ශීල, භාවනා ඇතුළු ආගමික වැඩසටහන් රැසක් ද ක්‍රියාත්මක ය. සම අනුග්‍රාහකයන් ලෙසින් ලංකා විදුලිබල මණ්ඩලයත්, බැති බර දායකත්වයෙන් අබාන්ස් ආයතනයත් මෙවර ලේක්හවුස් මිහින්තලා ආලෝක පූජාවට එක් වෙති.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=af1106123</link>
    <topic>ජීවිතයක වටිනාකම</topic>
    <author>රූපාන්ති බුලත්සිංහල</author>
    <content>වෙළෙඳාම රාත්‍රි දහවල් වුණහම මොකද? වෙළෙඳාම වෙළෙඳාමමයි. එහෙම හිතලා බොහෝ දෙනා රැයක් දවාලක් නැතුව ව්‍යාපාරවල නිරත වෙනවා. මුදල් හොයනවා. මුදල් සෙවීම කෙළවරක් නැහැ. අව්ව, වැස්ස, පින්න මේ කිසිම දෙයක් වැඩක් නැහැ. ඕනෑ මුදල් හොයන්නයි. අර කතාවටත් කියන්නේ බල්ලො මරලා හරි සල්ලි හොයනවා කියලා. හැබැයි ඉතින් මේක එච්චර හොඳ දෙයක් නෙවෙයි. 06 වෙනිදා දිනමිණ කිව්ව විදිහට මේ කතාව වුණේ සියඹලා ගස් වැව. මේ පුද්ගලයාට ඕනෑ වුණේ බල්ලො මරලා සල්ලි හම්බු කරන්න නෙමෙයි, හරක් මරලා සල්ලි හම්බු කරන්න. පුද්ගලයාගේ මේ වැරැදි අරමුණු වෙනුවෙන් ඔහු රැයක් දවාලක් නොබලා වැඩ කළා. මේ අතරේ ඔහුට කල්පනා වුණේ කදිම උපායක්.නිදැල්ලේ යන ගවයින් එකට එකතු කරන්න එයා පටන් ගත්තා. හැමෝම නිදාගන්න මහරෑට මෙයාගෙ වැඩේ ගවයන් එකතු කරන එකයි. ඒ විතරක් නෙවෙයි ගවගාල්වල ගවයන්ටත් මේ තර්ජනයම ඇති වුණා.මහ රෑට ගවගාල් වලින් ගවයෝ එකා දෙන්නා අඩු වුණා. ගව හිමියන්ට මේක දරාගන්න බැරි වුණා. මොකද මේ වෙන්නෙ? මෙහෙම වෙන්නෙ කොහොමද? ගවහිමියෝ දහ අතේ කල්පනා කළා. ඒත් මේක බලාගෙන ඉන්න හොඳ දෙයක් නෙවෙයි. එක්කෙනකුට දෙන්නකුට නෙවෙයි මේක බොහෝදෙනෙකුට ඇති වුණා. ගවහිමියන් විමසිලිමත් වුණා.අනේ ඉතින් නිදැල්ලේ යන ගවයින් ගැන කවුරු හොයන්නද? උන්ට කාගේ පිහිටක්ද? ඒත් ඉතින් අහළ පහළ අයට හරිම පුදුමයි. නිදැල්ලේ ඇවිද්ද ගවයෝ දැන් හොයාගන්නවත් නෑ. උන්ට මොකද වුණේ? හැමෝටම මේක ප්‍රශ්නයක්.මේ කතාබහ හැම තැනකම පැතිරුණා. මහ රෑ ගවයින් අරගෙන යන හොරා ගැන හෝඩුවාවක් ලැබුණේ අහම්බෙන්. පොලීසිය මේ වෙනුවෙන් ක්‍රියාත්මක වුණා.ගවගාල්වලට විතරක් නෙවෙයි, නිදැල්ලේ යන ගවයින්ටත් හානිකර වූ හොරා අල්ලා ගත්තේ ගව හිමියන්ගේ විතරක් නෙවෙයි ගවයින්ගේ වාසනාවටත් එක්ක. හැමදාම අඳුරු කුටියක දස වද දීලා මැරෙන ගවයින්ගේ රහස හා හෝ ගාලා පැතිරුණා.අනේ දෙවියනේ! සමහරු පිනට කියලා අතහැරලා දැම්ම හරක් පවා නැවත මස් කඩේට කැප වෙලා. මෙච්චර මිනිස්සු සල්ලිවලට කෑදර ද?ජීවත්වෙන්න සල්ලි ඕන. ඒත් සල්ලි නිසා ජීවත්වෙන මිනිස්සු කොච්චර ඉන්නවාද? මේක නිසා තමයි මරණයෙන් නිදහස් වුණ ගවයින්ට පවා ආයිත් මැරෙන්න සිද්ධ වුණේ.සල්ලි හොයන්න කාල වේලාවක් තියෙනවා. ඒ වගේම සල්ලි හෙවිය යුතු මාර්ග තියෙනවා. මොකක් කරලා හරි සල්ලි හොයන එක මිනිසත්කමට ඔබින්නේ නැහැ.සල්ලි කියලා අහිංසක සතුන්ගෙ පණනළ ඉවර කරන්නෙ මොන හිතකින්ද? කවුද ජීවත් වෙන්න ආසා නැත්තේ. සතෙක් සිවුපාවෙක් වුණත් එහෙමයි. එහෙම තිබියෙදී සත්ත්ව ජීවිතයක වටිනාකම වටහා නොගන්නෙ ඇයි ද කියලා වෙලාවකට හිතෙනවා.අපේ ඈයොත් රහකර කර කන්නේ මේ අහිංසක සතුන්ගේ මස් නොවැ.අනේ මන්දා ඒ අයට හිතක් පපුවක් තියෙනවද කියලත් සැකයි. රහ කර කර කෑවට මොකද මේ සතා මරණයෙදී කොච්චර වද විඳිනවාද? මිනිස්සු කියන්නෙ ඇත්තට ආත්මාර්ථකාමී අයද? නැත්නම් පරාර්ථකාමී අයද? සල්ලි නිසා ජීවත්වෙන අය ද? ජීවත් වෙන්න සල්ලි හොයන අය ද?හදවතට තට්ටු කරලා අහන එක ඔබට බාරයි. අනුන් ආදරයෙන් බලාගන්න සත්ත්වයෙක් හොරකම් කරලා මස් කරන එක කෙතරම් මනුස්සකමට උච්තද? අනුන්ගෙ සතෙක් මොකද ? තමන් ඇති කරන සතෙක් මොකද? සත්තු බලාපොරොත්තු වෙන්නේ ආදරය, කරුණාව. ඔබට ඒක දෙන්න බැරි නම් එය දෙන මිනිස්සුන්ට බාධා කරන්න එපා.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>06</month>
      <day>12</day>
    </date>
    <link>http://www.silumina.lk/2011/06/12/_art.asp?fn=af1106126</link>
    <topic>කෝටි දෙකකට තට්ටු කළ ඇවිදින බැංකුව</topic>
    <author>විජයානි එදිරිසිංහ</author>
    <content>ඇය සුරූපී තරුණියක්. දුටුවන්ගේ නෙත් සිත් ඇඳ බැඳ ගන්නා ආකර්ෂණීය පෙනුමකින් යුක්තයි. එහෙත් ඇය රට රැවටූ අපරාධකාරියකි. කෝටි ගණනක මුදල් වංචා කර තිබේ. ඇයට මුදල් දී එම මුදල් අහිමිකර ගත් සංඛ්‍යාව සිය ගණනකි. මේ වන විටත් ඇය ඉන්නේ රිමාන්ඩ් බාරයේය.මෙම සුරූපී කාන්තාව කවුද යන්න පසුගිය කාලයේ රට පුරා ප්‍රසිද්ධියට පත් විය. ඒ ඇය අත්අඩංගුවට පත්වීමත් සමඟය.මේ කාන්තාවගේනම් ගම් හෙළි නොකළත් පසුගිය කාලයේ ඇය කවුද යන්න මාධ්‍යවල පළවිය. මෙම කාන්තාවට එක්රොක් වී සිටි සාමාජිකයන් කිසිදු ලෝබකමක් නොමැතිව රුපියල් ලක්‍ෂ ගණන් ලබාදී තිබුණි. ඇය ගම්බද ප්‍රදේශවලට යමින් එම ප්‍රදේශවල නූගත් ජනතාව රවටා වැඩි පොලියක් ගෙවන බව පවසා මුදල් එකතු කර ඇත. ඇයට උදව් උපකාර කිරිමට සූදානම් පිරිසක්ද වූහ.එපමණක් නොවේ. මේ කාන්තාව ඇසුරු කළ ඉහළ පෙළේ ප්‍රභූ පිරිසක් ද සිටියහ. අනුරාධපුර, පොලොන්නරු, දඹුල්ල, ගාල්ල, මාතර ප්‍රදේශවල පවා ඇතැම් දේශපාලනඥයන් පවා ඇය සමඟ හිතවත්ව සිට ඇත. ඔවුන් පවා ඇය මහා දරුණු මුල්‍ය වංචාකාරියක බව සිතා සිටියේ නැත.මේ කාන්තාව ගෙවූ ජීවිතය අති සුඛෝපභෝගි එකකි. රටේ ඉහළ පෙළේ හෝටල්වල රැඳෙමින්, විදේශගත වෙමින් සෙල්ලක්කාර ජීවිතයක් ගත කළ මේ කාන්තාවට ස්ථිර නිවහනක් නොවීය.ඇය අනුරාධපුර ප්‍රදේශයේ ප්‍රභූ නිවෙසක නැවතී ඇගේ ජංගම බැංකු සේවයේ කටයුතු කළාය. ගම්මානවල පදිංචි ඇතැම් වයස්ගත නූගත් කාන්තාවන් ඔවුන්ගේ රන් බඩු පවා උගස් කර වැඩි පොලියක් ලබාගන්නා අරමුණින් මේ කාන්තාවගේ දුවන බැංකුවේ තැන්පත් කර තිබුණි.පසුව ඇය එම ප්‍රදේශයෙන් අතුරුදන් වෙයි. කෙසේ වුවද ඇගේ පෙනුමට, කතා බහට, හැසිරීමට කිසිවකුත් ඇය අවිශ්වාස කළේ නැත. ඇය සතු පෙනුම ඉතාමත් සිත් ඇදගන්නා සුලුය. කාලයක් තිස්සේ ඇය මේ ආකාරයෙන් කෝටි 7 ක පමණ මුදලක් වංචා කර සැඟවී සිටියාය.ඇය පිළිබඳ පැමිණිලි පොලීසිවලට ගලා එන්නට විය. එහෙත් ඇය ආගිය අතක් සොයා ගැනීමට නොහැකි වී තිබිණි. කණ කර පවා උගස් කර මුදල් දුන් අහිංසක කාන්තාවෝ් පොලීසි ඉදිරියේ හඬා වැටෙන්නට වූහ.පොලිසි ගණනාවකට මේ කාන්තාව අත්අඩංගුවට ගැනීමට නොහැකිව තිබියදී කොළඹ අපරාධ කොට්ඨාසය ඇය සොයා මෙහෙයුමක් ආරම්භ කර තිබුණි. කොළඹ නියෝජ්‍ය පොලිස්පති අනුර සේනානායක මහතාගේ අධීෂණය යටතේ මෙහෙයුම ආරම්භ විය. ඒ සඳහා පොලිස් කණ්ඩායමක් පත්කර තිබුණි.මාස ගණනාවක් තිස්සේ එම පොලිස් කණ්ඩායම පරීක්‍ෂණ සිදු කළත් ඇය පිළිබඳ තොරතුරුක් නොවීය. එහෙත් පොලීසිය නොවේ උත්සාහය අතහැරියේ.වසරකට ආසන්න කාලයක් ගත විය. පොලීසියේ ලුහුබැඳීම සාර්ථක විය. මේ කෝටිපති මුල්‍ය වංචාකාරිය පොලිස් දැලට කොටු වූවාය. කොළඹ අපරාධ කොට්ඨාසය වෙත ඇය යොමු කෙරිණි. ඇගේ පෙනුමද හැසිරීමද පොලීසියට ද පුදුමයක් විය. යමෙක් අපරාධයක් කර පොලීසියට හසුවූ විට ඔහු තුළින් දිස් වෙන්නේ තැති ගැන්මකි. විශේෂයෙන් කාන්තාවක් තුළ ඒ බව තව තවත් වැඩිවී පෙනෙයි.එහෙත් මේ තරුණියට වගේ වගක් නොමැත. බියක් තැති ගැන්මක් ඇගෙන් පළ වූයේ නැත. ඇය සිටියේ සැහැල්ලුවෙනි. පොලීසිය ඇයගෙන් ප්‍රශ්න කිරීම ආරම්භ කළේය.ඇය කුඩා කාලයේ සිට අනාථ වූ ජීවිතයක් ගත කළ තැනැත්තියකි. ඇගේ පියා නීති ක්ෂේත්‍රයට සම්බන්ධ අයකු විය. ඔහු මේ දරු පවුල අනාථ කර පළා ගොස් තිබිණි.කාගේ හෝ හව් හරණක් නැති ජීවිතය ඇය දැනුම් තේරුම් ඇති කාලයේ සිටම යොදවා තිබුණේ වැරැදි වැඩ සඳහාය. ඇගේ පෙනුමට කතාබහට රැවටුණු පිරිමි ගැහැණු ප්‍රමාණය අප්‍රමාණය. ඔවුන්ගේ උදව්ද ඇතිව ඇය ක්‍රමයෙන් ජීවිතය ගොඩ ගත්තේ වංචාවන්ට සම්බන්ධ වෙමින්ය. ඇය කෝටිපති කාන්තාවක් බවට පත්වූවාය. එහෙත් මේ කාන්තාව සතු මුදල් තැන්පත් කරන්නේ කොහේද යන්න කිසිවකු දැන නොසිටියහ. හොඳින් කන බොන අඳින පලඳින ඇගේ සුඛෝපභෝගි ජීවිතයට අමතරව ඇය එම මුදල්වලට කරන්නේ කුමක්දැයි හෙළි කරන්නේ නැත. ඇය පොලිසිය ඉදිරියේ ද ඒ පිළිබඳව හෙළි කළේ නැත.මේ කාන්තාවට එරෙහිව පැවරී තිබූ නඩු ප්‍රමාණය බොහෝයි. අධිකරණය මඟ හැරීම නිසා නිකුත් වී තිබූ වරෙන්තු ගණනද විශාලය. ඇය අත්අඩංගුවට පත්වූයේ එවැනි වාතාවරණයක් යටතේය.කොළඹ අපරාධ කොට්ඨාස නිලධාරින් ඇගෙන් ප්‍රශ්න කිරීමෙන් අනතුරුව අධිකරණය වෙත ඉදිරිපත් කෙරුණි. පොලිසිය ඉල්ලා සිටියේ මේ කාන්තාව සම්බන්ධව පවත්වන පරීක්‍ෂණ අවසන් නොමැති බවය. එහෙත් ඇයට ඇප ලැබිණි. පොලීසිය අදහස් කළේ ඇය රිමාන්ඩ් බාරයට පත්කරනු ඇති බවය. එහෙත් එය සිදු නොවීය.ඇප පිට නිදහස ලැබූ මේ කාන්තාව නැවතත් නිරත වූයේ මුල්‍ය වංචා අපරාධයේමය. ඇය නැවතත් රුපියල් කෝටි දෙකක් පමණ වංචා කළාය. ඇයට නැවතත් රැවටුණු පුද්ගලයන් ප්‍රමාණය බොහෝය.මිනිසුන් ඇයට මේ තරම් හසුවෙන්නේ ඇයි. පොලීසියට ඇතිවූ ගැටලුව එයයි. මාධ්‍ය මඟින් මෙම වංචාකාරිය සම්බන්ධව පුළුල් ප්‍රචාරයක් ලබාදී තිබුණි. ඇයට හසු නොවන ලෙසට ඍජුවම ඉල්ලා තිබුණි. එවැනි දැනුම්වත්කිරීම් නොකඩවා කර තිබියදී තවත් කෝටි දෙකක් පමණ ඇයට ලබා දීමට තරම් මේ රටේ ඇතැම් පුද්ගලයන් අනුවණවීම කෙරෙහි පොලීසියටද ඇති වූයේ මහත් වූ කලකිරීමකි.ඇය රිමාන්ඩ් නොකර ඇප ලබාදීම සම්බන්ධයෙන් ද පොලීසිය දැඩි කලකිරීමකට පත්ව තිබුණි. මහා පරිමාණ මුල්‍ය වංචාවක් සිදු කළ කතක් වසරක්පමණ වෙහෙස වී දිවා රෑ නොබලා දුක් විඳ අත්අඩංගුවට ගත් පසු එක රැයකින් ඇය නිදහස් කිරීම කෙරෙහි ඇය අත්අඩංගුවට ගත් පොලීසිය දැඩි සේ කලකිරීමට පත්වී තිබුණි.ඇය ඇප ලබා සිටියත් සතියකට වරක් පොලිසිය වෙත පැමිණ අත්සන් තැබිය යුතු විය. ඊළඟ නඩු දිනයේදි අධිකරණයට ඉදිරිපත් විය යුතු විය. එහෙත් මේ වංචාකාරිය පොලිසිය පමණක් නොව අධිකරණයද මඟ හැරියාය. නැවතත් ඇයට වරෙන්තු නිකුත් විය.කොළඹ අපරාධ කොට්ඨාසය නැවතත් මේ කාන්තාව අත්අඩංගුවට ගැනීමේ මෙහෙයුම්වල නිරත වී සිටියහ. ඔවුහු පුළුල් ලෙස ඇය ලුහු බඳිමින් සිටියහ. අවසානයේ ඇය නැවතත් අත්අඩංගුවට පත්වී තිබුණි. ඒ වන විට ඇය වංචාකර තිබූ සම්පූර්ණ මුදල රුපියල් කෝටි හත ඉක්මවා තිබුණි. ඇය නැවත අත්අඩංගුවට පත්වූයේ පසුගිය මැයි මාසයේදීය. ඇය නැවත අත්අඩංගුවට ගත් බව මාධ්‍යයෙන් ප්‍රචාරය වීමත් සමඟ නැවතත් ඇයට එරෙහි පැමිණිලි ගලා එන්නට විය.ප්‍රශ්න කිරීම්වලින් අනතුරුව මේ කාන්තාව නැවතත් අධිකරණයට ඉදිරිපත් කෙරිණි. ඇය දැන් රිමාන්ඩ් ගත වී සිටියි. එහෙත් ඇය වංචා කළ මුදල්වලට කළේ කුමක්දැයි හෙළි නොකරයි. පළමුවර ඇය අත්අඩංගුවට පත්වූ අවස්ථාවේ ඇයට ඇප දුන් පුද්ගලයා ව්‍යාජ ලිපින දී ඇප ලබාදීමට ඉදිරිපත් වී තිබුණි. මේ පිළිබඳවද පොලීසියේ දැඩි අවධානය යොමුවී තිබේ.තම පෙනුමෙන් කතාවෙන් බොහෝ පිරිස් රවටා දැවැන්ත මුල්‍ය වංචාවක් කළ මේ කාන්තාව අද ඒ සුඛෝපභෝගී ජීවිතය අහිමිව රිමාන්ඩ් බාරයේ දවස ගත කරයි.විජයානි එදිරිසිංහකර්තෘට ලියන්න | මුද්‍රණය සඳහා</content>
  </post></root>