<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af1112253</link>
    <topic>එලොව ගිහින් මෙලොව ආ කොස්ගම නිමල්සිරි</topic>
    <author>ඉනෝකා සමරවික්‍රම</author>
    <content>අවිස්සාවේල්ල, සාලාව රෝහල්වල වෛද්‍යවරුන්ගේ විශ්වකර්ම වැඩක්ඇතැම් පුද්ගලයෝ හිටිහැටියේ මිය යති. තවත් අය ටිකෙන් ටික මිය යති. තවකෙක් තත්පර ගණනකට මිය ගොස් යළි ජීවිතය ලබති. එබඳු වූ මරණාසන්න අත්දැකීම් ලැබුවෝ සමාජයේ සිටිති. තම ජීවිතයේදී එවන් වූ මරණාසන්න අත්දැකීම් ලැබු මාධ්‍ය සගයකු ද අප අතර වේ. ඔහු මීට බොහෝ කලකට පෙර කාර්යාලයේ සිටියදී අසනීප වූයේය. ඔහු ඇතුළත් කෙරුණේ ආසන්නයේම ඇති පෞද්ගලික රෝහලකටය. එහිදී කඩිනමින් ප්‍රතිකාර ලබා දුන්න ද වෛද්‍යවරුන්ට ඔහුගේ ජීවිතය අවදානම් බව තදින්ම දැනිණි.“මට පුදුමාකාර සැහැල්ලුවක් දැනුණා. මම මගේ සිරුර වටේ ඉන්න පිරිසත් හඬන අයත් දුටුවා. මම සැහැල්ලුවෙන් අවකාශයේ ඉහළට ගියා. වෙලාවක් කියන්න දන්නේ නැහැ. මම නැවත පහළට එන විට මගෙ ශරීරයට පුදුම වේදනාවක් දැනුණා. මම නැවත මගේ සිරුරට එන්න බය වුණත් කවුරුන් හෝ පිටුපසින් සිට මාව මගේ සිරුර දෙසට බලෙන් තල්ලු කළා.” ඔහු අතීතයේ තමා ලැබු අත්දැකීම පවසන්නේ එසේය.වෛද්‍යවරු පවසන අන්දමට ඔහුගේ සිරුරින් මිනිත්තු විස්සකට වඩා ජීවය ගිලිහී තිබිණි. නමුත් වෛද්‍යවරුන්ගේ නොමඳ උත්සාහය නිසා ඔහුට යළි ජීවිතය ලැබිණි. වසර දොළහකට පෙර සිදුවූ මේ සිදුවීම ඔහු අද පවසන්නේ හිනැහෙමිනි.එය පරණ කතාවකි. අපි දැන් ඔබට අලුත් කතාවක් කියන්නෙමු. මේ කතාවේ කතා නායකයා පදිංචිව සිටින්නේ කොස්ගම සාලාව ප්‍රදේශයේ සාලාව අත්කම් නිවාස යෝජනා ක්‍රමයේය. ඔහු කේ. ඒ. නිමල්සිරි ය. ඔහුගේ වයස අවුරුදු පනහකි.“මම වෘත්තියෙන් දැන්වීම් පුවරු අඳින්නෙක්. මේ කියන සිදුවීම වුණේ නොවැම්බර් මාසේ දහතුන් වැනිදා හැන්දෑවේ. මම උදේ වරුව ගෙදරින් පිට හිටියේ. ඒත් මගේ ඇඟට අමුත්තක් දැනුණ නිසා මම ගෙදර ආවා. මම හැන්දෑවේ මගෙ බිරිඳටයි ලේලිටයි කිව්වා මං තව පැයකින් මැරෙනවා කියලා. ලේලිට මං කිව්වා අහන්න තියෙන දෙයක් අහන්න කියලා. අපි ආයෙත් හමුවෙන්නේ ලබන ආත්මේ කිව්වා. ඊට ටික වෙලාවකට පස්සෙ මට දැනුණා යටි පතුලෙ ඉඳලා සීතල වේගෙන එනවා.ශරීරයට පුදුම සනීපයක් දැනෙන්න ගත්තා. ඊට පස්සෙ මට මුකුත් මතක නැහැ. ගෙදර අය මාව කොස්ගම ශාලාව රෝහලටත් පසුව එතැනින් අවිස්සාවේල්ල රෝහලටත් අරගෙන ගිහින් තියෙනවා. අවිස්සාවේල්ල රෝහලේ මට ප්‍රතිකාර කළ වෛද්‍යවරයෙක් කිව්වා ඔයාට දැන් අලුතෙන් උප්පැන්නයක් ලියන්න ඕන කියලා.” නිමල්සිරි පවසන්නේ හිනැහෙමිනි.“මේ පැත්තේ මළ ගෙවල් කිහිපයක්ම තිබුණා. එදා හවස මහත්තයා කිව්වා ඊළඟට ලිස්ට් එකේ ඉන්නේ එයා කියලා. එයා කවදාවත් එහෙම කියන කෙනෙක් නෙමෙයි. එයාට මොනවා වුණාද කියන්න අපි දන්නේ නැහැ. ළඟ ඉන්න වෛද්‍යවරයකුට පෙන්නුවා. ඔහු කිව්වා රෝහල් ගත කරන්න කියලා. අපි ඔහු ළඟම තියෙන සාලාව රෝහලට රැගෙන ගියා. ඒ රෝහලේ වෛද්‍යවරු, හෙදියන්, සාත්තු සේවක සේවිකාවන් මහත්තය බේරගන්න හුඟක් මහන්සි වුණා.ගමේ අයයි, මහත්තයගෙ යාළුවොයි ගිහිල්ලා එයා අවිස්සාවේල්ල රෝහලට ගෙනියන්න දෙන්න කියලා ඉල්ලුවත් ඒ තිබුණ අවදානම නිසා ගිලන් රථයක් පැමිණෙනතුරු රෝගියා ගෙනයන්න දුන්නේ නැහැ. ඒත් ඒ වෛද්‍ය කණ්ඩායම රෝහලේ අය දිගින් දිගටම මහත්තයා බේරගන්න කටයුතු කළා. උස මහත ඇටෙන්ඩන්ට්ලා දෙන්නෙක් මාරුවෙන් මාරුවට මහත්තයගෙ පපුව මසාජ් කළා. මහත්තයා බේරුණේ සාලාව රෝහලෙනුත් අවිස්සාවේල්ල රෝහලෙනුත් ලැබුණ ප්‍රතිකාර නිසයි.”අහිමි වෙන්නට ගිය තම සැමියාගේ ජීවිතය බේරා දුන් වෛද්‍යවරුන් ඇතුළු අනිකුත් රෝහල් කාර්ය මණ්ඩලය පිළිබඳව නිමල්සිරිගේ බිරිඳ ස්වර්ණලතා තුළ ඇත්තේ කෘතවේදී හැඟීමකි.කොස්ගම සාලාව රෝහල ග්‍රාමීය රෝහලකි. එහි ඇත්තේ කාන්තා හා පිරිමි වාට්ටු දෙකක් පමණි. අති නවීන වෛද්‍ය උපකරණ නොතිබුණද රෝගියකුගේ ජීවිතය බේරා ගැනීම සඳහා හදිසි ප්‍රතිකාර ලබාදීමට අවශ්‍ය උපකරණ එහි වේ.නිමල්සිරි රෝහල් ගත කෙරුණේ හදිසියෙනි. නමුත් ඔහුගේ ජීවිතයේ අවදානම් තත්ත්වය හඳුනාගත් වෛද්‍යවරු හා කාර්ය මණ්ඩලය සේවය අවසන්ව හැන්දෑවේ නිවෙස්වලට යන ගමන ද අතහැර දමා ඔහුගේ ජීවිතය බේරා ගැනීමට කැප වුණේය. කොස්ගම සාලාව රෝහලේ කාර්ය භාර වෛද්‍ය නිලධාරී ජගත් වික්‍රමසිංහ මහතා නිමල්සිරිගේ ජීවිතය බේරා ගැනීම සඳහා තම කණ්ඩායම කටයුතු කළ ආකාරය පිළිබඳව මෙසේ පැහැදිලි කළේය.“මේ රෝහල කුඩා රෝහලක් වුණාට අපි මෙතැනට පැමිණෙන රෝගීන්ට උපරීම සේවයක් ලබා දෙනවා. අවදානම් තත්ත්වයෙන් පැමිණෙන රෝගීන්ව කෙසේ හෝ බේරා ගැනීමටයි අපි කටයුතු කරන්නේ. ඔය කියන දවසේ හැන්දෑවේ නිමල්සිරි කියන පුද්ගලයා බොහොම අසාධ්‍ය තත්ත්වයෙන් අපේ රෝහලට ගෙනාවේ.අපේ රෝහලේ වෛද්‍යවරයකු වන පි‍්‍රයන්ත රාජපක්ෂත් හිටියා. රෝගියා ඇතුළත් කරන විට හෘදය වස්තුව හා ස්වසන පද්ධතිය අකර්මන්‍ය වෙලා සිහි නැතිව සිටියේ. මොහු බීමත්ව සිටියේ. මෙහිදී අපි රෝගියාට ජීවිතාරක්ෂ මූලික ප්‍රතිකාර ලබා දුන්නා. අපේ මූලික අරමුණ වුණේ රෝගියා ස්ථාවර කිරීමත් ඉන් පසුව පහසුකම් ඇති රෝහලකට මාරුකර යැවීමත්. ඒ දවස වෙනකොට අපේ ගිලන් රථය කැඩිලා තිබුණේ. මේ නිසා අපි අවිස්සාවේල්ල මූලික රෝහලට දැනුම් දුන්නා ගිලන් රථය එවන්න කියලා.ගිලන් රථය පැමිණෙන තුරු අපි රෝගියාට කෘත්‍රිම ස්වසනය ලබා දුන්නා. එ හා සමඟ ඊට අදාළ වෙනත් ප්‍රතිකර්මත් කළා. මේ අවස්ථාව වන විට දෙසීයක් පමණ පිරිසක් රෝහල් වත්ත පුරා හා ගොඩනැගිල්ලට ඇවිත් සිටියා. ඔවුන් රෝහලටම ඇවිත්, ඒක අපට කරදරයක් වුණා. ඒ අතර බීමත් අයත් හිටියා. ඔවුන් රෝගියා ගෙනයන්න ඉල්ලා සිටියා.නමුත් රෝගියා සිටිය අවදානම් තත්ත්වය මත අපට ඔහුව සාමාන්‍ය රථයක යැවීම හැකියාවක් තිබුණේ නැහැ. මේ නිසා අපි ගිලන් රථය පැමිණෙන තුරුම ඔහුට ඇම්බු බෑග් එක මඟින් කෘත්‍රිම ස්වසනය ලබා දුන්නා. බාහිර පුද්ගලයන්ගෙන් තිබුණ හිරිහැරය නිසා අවසානයේ අපිට මේ ස්ථානයට පොලීසිය කැඳවන්න සිදුවුණා. අපි මුලින් රෝගියාගේ ඊ සී ජී පටයක් ගත්තම එය අකර්මණ්‍ය වී තිබුණා.නමුත් දිගින් දිගටම අපි කළ ප්‍රතිකර්ම සමඟ ඊ සී ජී පට බැලීමේදී ඔහුගේ හෘදය වස්තුව යම් දියුණුවකට ඇවිත් තිබුණා. කාලය පැය එකහමාරක් විතර ගතවෙන්න ඇති. සෞඛ්‍ය 946 අයදුම්පත පුරවා ඒ සමඟ අපේ කාර්යය මණ්ඩලයේ තුන්දෙනකු සමඟ රෝගියාව අවිස්සාවේල්ල මූලික රෝහලට මාරුකර යැව්වා. අපි කිසි විටෙක නිගමනය කළේ නැහැ රෝගියා මිය ගියා කියලා. ඊට දවස් කිහිපයකට පසුව අපිට දැනගන්නට ලැබුණ රෝගියාට සුව වූ බව. අපිට ඒ ගැන සතුටුයි. අපි ලද දැනුමෙන් අපේ කැපවීමෙන් ජීවිතයක් බේරා ගන්නට ලැබීම සතුටක්.”අප යන අවස්ථාව වන විට රෝහලටම සිටියේ නේවාසික රෝගීන් දෙතුන් දෙනකු පමණි. එසේ වුවද ඔවුන් තම රාජකාරිය උපරීම අයුරින් ඉටු කරන්නේය.ඉකුත් දා හැන්දෑවේ නිමල්සිරිගේ ජීවිතය බේරා ගැනීමට වෛද්‍ය උපකරණ සමඟ ගිලන් රථයේ නැගි ගිය සාත්තු සේවක සමන්ගේ කතාව ද අපූරුය.අපි එදා රෝගියා අවදානමින් මුදාගන්න හුඟක් වෙහෙසුණා. ඔහුට පමණක් නොවෙයි මේ රෝහලට පැමිණෙන හැම කෙනෙකුටම අපේ ලොකු මහත්තයගේ සිට අනෙකුත් අයත් උපරීම සේවයක් ලබලා දෙනවා. එදා මම රෝගියා සමඟ අවිස්සාවේල්ල රෝහලට ගියා. ඔහුව බාර දීලා මම ආවේ බස් එකේ. ඒ එනකොට මම ඇම්බු බෑග් එක අරගෙන ආවේ අතේ. තව පොඩ්ඩෙන් මාව හොරෙක් හැටියටත් අල්ලගන්න තිබුණ රෝහල් උපකරණ ගෙනියනවා කියලා.අපි අපේ සැප පහසුවට වඩා රෝගීන් ගැන හිතන්නේ. අපේ ලොකු මහත්තයා ගිලන් රථය නොතිබුණොත් අමාරු අයව අවිස්සාවේල්ල රෝහලට යවන්න ඔහුගේම මෝටර් රථය ලබා දෙනවා. දවසක් අපස්මාරය හැදිලා අසාධ්‍යව ආව දරුවෙක්ම ලොකු මහත්තයගේ වාහනේ තමයි අවිස්සාවේල්ල රෝහලට ගෙනිච්චේ. තව දවසක් අමාරු ලෙඩෙක්ව යවන්න විදිහක් නැතිව ඉන්දැද්දි ලොකු මහත්තයා එයාගේ රියැදුරුව දුන්නා ගිලන් රථය පදවගෙන යන්න.”ජීවිතයක් ජීවත් කිරීම බොහෝ වටින්නේය. දෙවිවරුන් බඳු මෙවැනි වෛද්‍යවරු ද මිනිස්කම පිරි උතුම් මිනිසුන් ද අද සමාජයට බෙහෙවින් වටින්නේය. සාලාව රෝහලේ හෙදියන් ද, සාත්තු සේවිකාවන් ද ඒ ගමට පමණක් නොව රටට බොහෝ වටින්නේය.සාලාව රෝහලෙන් අවිස්සාවේල්ල රෝහලට මාරුකර යවනු ලැබු නිමල්සිරිට ඉන් පසුව වූයේ කුමක් ද? අපි ඒ ගැන ඇසුවේ අවිස්සාවේල්ල මූලික රෝහලේ වෛද්‍ය අධිකාරී සුමේධ පනාගොඩ මහතාගෙනි.“අපේ රෝහලේ නව ඒකකය ඉදිකර වසර දෙකක් පමණ වෙනවා. එය හදිසි ප්‍රතිකාර ඒකකයක්. මෙය අපට දකුණු කොරියන් රජයෙන් ලැබුණු පරිත්‍යාගයක්. මෙම ඒකකයේ විශේෂ පුහුණුව ලැබු වෛද්‍යවරු දාසයක් හා හෙදියන් තිස් දෙනෙක් ඉන්නවා. මෙය නියෝජ්‍ය මුදල් ඇමැති ගීතාංජන ගුණවර්ධන මහතාගේ මුල්වීමෙන් අපට ලැබුණ දෙයක්. මේ යුනිට් එකේ අයට පුහුණු කරලා තියෙනවා යම් අයෙකුගේ මරණය වෙලා විනාඩි දෙක තුනක් ඇතුළත පණ ගන්න විදිහ.අපේ කණ්ඩායම විශේෂ පුහුණුව ලැබු අය. ඔවුන් දන්නවා රෝගියකු ගෙනා විට කරන්න අවශ්‍ය දේ. මේ කියන රෝගියා ඉතාම සුරක්ෂිතව කඩිනමින් සාලාව රෝහලින් අපේ රෝහලට එවලා තිබුණා. ඔවුන් ඉතාම නිවැරැදි ක්‍රමයට රෝගියා මෙහෙට එවා තිබුණේ. ඒ නිසා තමයි රෝගියාගේ ජීවිතය බේරා ගැනීමේ හැකියාව අපට තිබුණේ. අපේ රෝහලේ තිබෙන මෙම වැඩසටහන හඳුන්වන්නේ පුනර්ජීවන වැඩසටහන කියා. නැවත පණගැන්වීමේ මෙම ඒකකය භාරව සිටින්නේ වෛද්‍ය සුපුන් මෙන්ඩිස්.”වෛද්‍යවරුන් විස්මකර්මයන් බඳුය. නවීන විද්‍යාව අනුව ඔවුන් තම වෘත්තිය පළපුරුද්ද අනුව ජීවිතයත් මරණයත් අතර සටනේ යෙදෙන රෝගීන්ගේ ජීවිත බේරා ගැනීමට හපනුන්ය.අති නවීන පහසුකම් නොතිබුණ ද කොස්ගම සාලාව රෝහලේ කාර්යභාර වෛද්‍ය නිලධාරී ජගත් වික්‍රමසිංහ මහතා අන්තර්ජාලයේ සැරිසරා ලෝකයේ නව වෛද්‍ය විද්‍යාත්මක දැනුම හා ක්‍රමවේදයන් සොයන්නේය. ඔහු ඒ ලබාගන්නා දැනුම අනෙකුත් වෛද්‍යවරුන්, හෙද හෙදි නිලධාරින්ට ද සාත්තු සේවිකාවන්ට ද ලබා දෙන්නේය.දිවා රෑ නොතකා මහජනතාව වෙනුවෙන් කැපවී කටයුතු කරන මෙවන් වූ වෛද්‍යවරු මෙන්ම රෝහල් රටට අප ආඩම්බරයකි.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af1112254</link>
    <topic>ජල රළ මැඬ කිතු ගොස ලද ජූලියන් බෝලිං</topic>
    <author>සුභද්‍රා දේශපි‍්‍රය</author>
    <content>දේශය සැරසූ මල් මාලයජීවිතයේ පැවැත්මට ජලය කෙතරම් වැදගත් ද? ඒ හා සමානව ජලයත් සමග ගනුදෙනුවේදී ජීවිතේ රඳා පැවැත්ම තහවුරු කර ගැනීම වැදගත්ය. කෙතරම් දක්ෂ පිහිනුම් ශූරයකුට වුවද ජලයේ හැසිරිය යුතු නියම ක්‍රමවේදයන් හොඳින් දැන සිටිය යුතුය. ඉතා කෙටි කලක් තුළ ජලයත් සමග ගනුදෙනු කොට දෙස් විදෙස් පිහිනුම් තරග රැසක් ජයගෙන ඔහු ලක්මව රනින් සැරසුවේය. ශ්‍රී ලංකා ධජය මහත් අභිමානයෙන් විදේශීන් හමුවේ ඔසවා තැබීමට ඔහු සමත් විය. නමින් ජුලියං බෝලිං වන ඔහු කුඩා කල සිට ම කොළඹ රාජකීය විද්‍යාලයේදී පිහිනුම් ක්‍රීඩාවට යොමු විය. ඒ වයස අවුරුදු හයේදීය.බෝලිං යන නාමය පිහිනුම් ක්‍රීඩාවට ආගන්තුක වුවක් නොවේ. සුප්‍රසිද්ධ පිහිනුම් ශූරියක වන ටාරා බෝලිං ජූලියං බෝලිං ගේ මවයි. රැල්ෆ් බෝලිං පියාය. වයස අවුරුදු නවය සම්පූර්ණ වූ ජූලියං කොළඹ රාජකීය විද්‍යාලයීය දිදුළන පිහිනුම් ශූරයා විය. ජාතික පාසල් කනිෂ්ඨ පිහිනුම් ශූරතා තරගවලදී ජුලියං දක්ෂතාවය සමස්ත ලංකා මට්ටමින් ප්‍රදර්ශනය කළේය. පිහිනුම් ක්‍රීඩාවේ ඉතා කෙටි කලකින් පාසලේ අනෙත් පිහිනුම් ශූරයන් අභිබවමින් 1978 දී ඉන්දියාව - ශ්‍රී ලංකාව අතර පැවැති අන්තර්ජාතික පිහිනුම් තරගාවලියේදී රන් පදක්කමක් හිමිකර ගැනීමට ජූලියංට හැකි විය. ඒ වන විට ජූලියංගේ වයස අවුරුදු දහයකි.වයස අවුරුදු එකොළහෙන් පහළ පිහිනුම් තරග ඉසව්වට සහභාගි වෙමින් අන්තර්ජාතික මට්ටමේ රන් පදක්කමක් මුල් වරට ලැබුණු මොහොත පිළිබඳව ජූලියං බෝලිං සිහිපත් කළේ මෙලෙසිනි.“එදා මට කවදාවත් අමතක වෙන්නෙ නැහැ. ලංකාවෙන් අන්තර්ජාතික මට්ටමේ තරග සඳහා ක්‍රීඩකයන් ඒ කාලේ සහභාගි වෙන්නේ ඉතා කලාතුරකින්. අපිට ඒ කාලේ සල්ලි තිබුණේ නැහැ. අපි ඉන්දියාවට ගිහින් හිටියේ හෝටල්වල නෙමෙයි ගෙවල්වල. හෝටල්වල ඉන්න අපිට සල්ලි තිබුණේ නැහැ. අපි ඉන්දියාවට ගිහින් මදුරාසිය දක්වා කෝච්චියෙන් ගියා. දෙවැනි පන්තියේ ටිකට් පතක් ලබාගෙන අපි මදුරාසියට ගියේ මුදල් පරෙස්සම් කර ගන්න ඕන නිසයි. තරග ඉසව් පැවැත්වුණේ බොම්බායේ. මදුරාසි ප්‍රදේශයේ වියදම අඩුයි බොම්බායට වඩා. අපි මුදල් ඉතිරි කර ගත්තේ අපි ළඟ ලොකු මුදලක් නැති නිසා.සල්ලි නැහැ කියලා අපි ප්‍රශ්න ඇතිකර ගත්තේ නැහැ. ඒත් රන් පදක්කමක් ලබාගන්න අධිෂ්ඨානයෙන් හොඳින් ක්‍රීඩා කළා. රට වෙනුවෙන් ජයග්‍රහණය ලබාදීමට මට එදා හැකි වුණා. ඒ මොහොත ගැන මම සතුටු වෙනවා. ශ්‍රී ලංකාවේ පිහිනුම් ක්‍රීඩකයන්ට පැහැදිලි අනාගතයක් ලැබෙන ඉන්දු - ශ්‍රී ලංකා ද්විත්ව පිහිනුම් ශූරතා තරගාවලිය 1979 වසරේදී නැවැත්වූවා. මේ තරගාවලිය නැවැත්වීම හරිම පාඩුවක් අලුත් අයට. එදා ජයග්‍රහණයෙන් පසුව මම 1981 වසරේදී ඕස්ට්‍රේලියාවට ගිහින් පුහුණු වුණේ මගේ පෞද්ගලික මුදල්වලින්. අධිෂ්ඨාණයයි කැපවීමයි පිහිනුම් ක්‍රීඩාවේදී නිතැතින්ම තිබිය යුතුයි.“නේපාලයේ පැවැති දකුණු ආසියානු ක්‍රීඩා උලෙළ 1984 දී පිහිනුම් තරග ඉසව් දෙකකින් රන් පදක්කම් දෙකක් ශ්‍රී ලංකාවට හිමිකර ගැනීමට මට හැකි වුණා. මට ලොකු අත්දැකීම් තිබුණේ නැහැ. හිතේ පුංචි චකිතයකින් තරගයට සහභාගි වුණත් දිනනවා කියන අධිෂ්ඨානය තිබුණා. 1982 දී ආසියානු මලල ක්‍රීඩා උලෙළට යනකොට මගේ වයස අවුරුදු පහළොවයි. මීටර් 1500 පී‍්‍ර ස්ටයිල් ඉසව්වත් 400 මිඩ්ලේ ඉසව්වයි අවසාන වටයට තේරෙන්න මට ලැබුණා.එය මට ලොකු ජයග්‍රහණයක් කරා යෑමට නොසැලෙන ආත්ම ශක්තියක් ලබා දුන්නා. මට එදා හිතුණේ නැහැ ආසියානු තරගාවලියක අවසන් වටයට තේරෙන්න ලැබෙයි කියලා. තරගකරුවන් හැම කෙනෙක්ම දක්ෂයි. හොඳින් ක්‍රීඩා කරනවා. ඉන්දියාවේ පිහිනුම් ශූරයන් 1977 ලංකාවට ආවාම අපි බය වුණා.ඒත් 1978 දී මම ඔවුන් එක්ක කරට කර තරග කරලා රන් පදක්කම් දෙකක් හිමිකර ගත්තා. මගේ ජීවිතේ සදා නොමැකෙන මතක සටහනක් ඒ ජයග්‍රහණය. ඒක හරිම උණුසුම් සටනක්. ඒ කාලේ මම ලංකාවේ පිහිනුම් පුහුණුවීම් කරන අවස්ථාවලදී මාත් එක්ක අභියෝග කරන්න පුළුවන් කිසිම ක්‍රීඩකයෙක් හිටියේ නැහැ. තරගකාරිත්වයක් යටතේ මගේ හැකියාවන් වැඩි දියුණු කරගන්න මට එය සාධකයක් වුණා.”“1987 දකුණු ආසියාතික කලාපීය රටවල් අතර පැවැති පිහිනුම් ඉසව්වලින් වාර්තාවන් සමඟ මම රන් පදක්කම් දහයක් හිමිකර ගත්තා. මේ වන විට මම ඇමෙරිකාවේ පෙන්සිල්වේනියා ප්‍රාන්තයේ ක්ලැරියන් විශ්ව විද්‍යාලයේ ව්‍යාපාර කළමනාකරණ උපාධිය හදාරනවා. මගේ පිහිනුම් දක්ෂතාව අගයමින් මට ලැබුණු ලොකුම භාග්‍යය එයයි. මට ඒ විශ්ව විද්‍යාලයෙන් පිහිනීම කරන්න ලැබුණා. මට රන් පදක්කම් කොපමණ ලැබුණත් ඒවා ලැබුණ දවසට පහුවෙනිදා පාරේ දාගෙන යන්න බැහැ. ඒත් ඒ දක්ෂතාව සලකා මට විශ්ව විද්‍යාලයක අධ්‍යාපනය හදාරන්න ලැබුණු වරම මා ලැබු භාග්‍යයක් කොට සලකනවා.”“මගේ අම්මා ලෝකය පුරා ප්‍රසිද්ධ පිහිනුම් ශූරියක් වුණත් අම්මා මට බල කළේ නැහැ පීනන්න කියලා. මම කොළඹ රාජකීය විද්‍යාලයට යන කාලේ මගේ වයසේ ළමයි හුඟ දෙනෙක් පීනනවා. හුඟක් අය මට වඩා උස මහතයි. ඇඟ හැදෙන්න නම් පීනන්න ඕන අනෙත් ළමයි වගේ ඇග හැදෙයි පීනුවොත් කියලයි අම්මා උනන්දු කළේ. දන්නේම නැතුව මම දිගටම පීනන්න යොමු වුණා. වතුරට බැස්සාම මට හිතුණා මට පීනන්න පුළුවන් කියලා.මං අම්මගේ කුසේ ඉන්න කාලෙත් අම්මා පීනලා තියෙනවා. හැම පුහුණු කරුවකුටම වඩා අම්මා මාව පුහුණු කරපු කාලේ හරිම අමාරුයි. අම්මා මටත් වඩා දක්ෂයි. අම්මා මාව පිහිනුම් ක්‍රීඩාවට යොමු කළාට කවදාවත් සෙල්ලම් කරලා දිනන්න කියලා බල කරල කිව්වේ නැහැ. අන්තර්ජාතික වාර්තාවක් අරන් ගෙදරට ආවත් අම්මයි තාත්තයි ලොකුවට ගණන් ගන්නෙ නැහැ මම පාසල් අවදියේදී සමස්ත ලංකා මට්ටමේ ජයග්‍රහණයක් අරගෙන ආ වෙලාවේ තාත්තා මාව බයිසිකලයේ තියාගෙන රහීම් හෝටලයට ගිහින් නෙක්ටෝ එකක් අරගෙන දුන්නා. ආයේ කවදා ලැබෙයි ද දන්නෙ නැති නිසා මං හිමින් සීරුවේ නෙක්ටෝ බිව්වා. ඒ වගේ පුංචි සැලකීමක් විතරයි අපට ගෙදරින් ලැබුණේ.”මම ඉන්දියාව, පාකිස්ථානය, නේපාලය, දකුණු කොරියාව, ඇමෙරිකාව, ඔස්ට්‍රේලියාව, ස්පාඤ්ඤය වැනි රටවල් සමඟ තරග කර ජයග්‍රහණ අත්කරගෙන තිබෙනවා. සාෆ් තරගාවලියේදී අපි විශාල තටාකයක ලොකු මාළුවෙක් වගේ, ඔලිම්පික් ගියාම ලොකු තටාකයක පුංචි මාළුවෙක් වගේ. ඔලිම්පික් තරගවලට සහභාගි වෙලා අවසන් වටය දක්වා මම තේරුණා. එයත් ලොකු ජයග්‍රහණයක් යැයි මම හිතනවා.”“1991 දී ආසියානු මලල ක්‍රීඩා උලෙළට පුහුණු වීම් කළා. ඒත් මම අම්මට කිව්වා මට පිහිනන්න බැහැ කියලා. ඒ වෙලාවේ මගේ පුහුණුකාරිය වුණේ අම්මා. මට බල කළේ නැහැ. අකමැතිනම් පිහිනන්න ඕන නැහැ කියලා අම්මා කිව්වා. අපේ ගෙදර හැමෝම පීනනවා. ඒත් කවදාවත් පිහිනුම් ක්‍රීඩාව ගැන ගෙදර කතා කරලා නැහැ. ඩේවිඩ් හා ජරම් මගේ අයියලා හරිම දක්ෂ පිහිනුම් ක්‍රීඩකයෝ.දකුණු ආසියානු මලල ක්‍රීඩා උලෙළ (සාෆ් තරගාවලි) සහභාගි වී මට රන් පදක්කම් පහළොවක් ලැබුණා. ඒ 1984 දෙකයි, 87 රන් පදක්කම් තුනක් ද, 1989 රන් පදක්කම් හතරක් ද, 1991 රන් පදක්කම් හයක් ද හිමි වුණා. 1992 දී ඔලිම්පික් සඳහා යෑමට මට අවස්ථාව ලැබුණා.ජාතික ක්‍රීඩාවලදී මම රන් පදක්කම් දහයක් දිනා ගත්තා. මම ඒ කාලේ නියෝජනය කළේ රාජකීය විද්‍යාලය, අම්බලන්ගොඩ ඩොල්ෆින් ක්‍රීඩා සමාජයත් සමඟ ක්‍රීඩා කරලයි ඒ රන් පදක්කම් ලබා ගත්තේ. නමුත් එදා ජයග්‍රහණය ලැබුවේ අම්බලන්ගොඩ ඩොල්ෆින් ක්‍රීඩා සමාජය. අඩු පහසුකම්වලින් පිහිනුම් ක්‍රීඩාවේ යෙදෙන අපේ ගම්වල පිහිනුම් ශූරයෝ ඉන්නවා. ඒ අය ගඟේ නැත්නම් මුහුදේ පීනලා පුහුණුවීම් කරලා කොළඹ ඇවිත් දිනලා යනවා.මම පුහුණු උපදේශකවරයෙක් ලෙස එන් සී සී ක්‍රීඩාංගණයේ රැඳලා ඉන්නෙ. මම ලංකාව පුරා තරගාවලින් සඳහා ළමයින් සහභාගි කරනවා. ගම්වල ඉන්නවා ජාතික වාර්තා පවා බිඳ හෙළන්න තරම් දක්ෂ ක්‍රීඩක ක්‍රීඩිකාවන් අවම පහසුකම්වත් ලබා දී ඒ අය ඉදිරියට නොගත්තොත් අපේ පිහිනුම් ක්‍රීඩාවට අනාගතයක් නැහැ. දක්ෂ දරුවන්ගේ විශිෂ්ට හැකියාවන් නිරපරාදේ කාලයත් එක්ක යට ගියොත් හරිම අපරාධයක්. 2008 අපි‍්‍රයෙල් 3 වැනි දින මම ශ්‍රී ලංකා ජල ක්‍රීඩා සංගමයෙන් පුහුණු අධ්‍යක්ෂ ධුරයෙන් ඉල්ලා අස්වුණෙත් කණ්ඩායමක් හැටියට හැඟීමෙන් වැඩ කරන්න බැරි වුණ නිසා.මට ඕන වුණේ ගමේ දක්ෂ ළමයි කොළඹ ගෙනත් ඒ අය පුහුණු කරලා ප්‍රවීණ විදේශීය පුහුණුකරුවන්ගේ පුහුණුව ක්‍රමවත්ව ලබාදීමටයි. අද සුපිරි පන්තියට පමණක් සීමා වූ ක්‍රීඩාවක් ලෙස ජල ක්‍රීඩාව ජනපි‍්‍රය වුණේ ගමේ ළමයින්ට පීනන්න තටාකයක්වත් සමහර පළාත්වල නැති නිසයි.”“මම මගේ රටට ආදරෙයි. මට ඕනැ වුණේ රට වෙනුවෙන් ක්‍රීඩා කරලා රටට රන් පදක්කම් ලබා දෙන්න. මම අවුරුදු ගණනක් යනතුරු දැනගෙන හිටියේ නැහැ මට දේශබන්දු ගෞරවනීය තනතුර ලබා දී තිබුණා කියලවත්. මම කිසිම දෙයක් බලාගෙන නෙමෙයි ක්‍රීඩා කරන්නේ. ආසියානු තරගාවලිවලින් අවසන් වටයට තේරුණා හය පාරක්. ඔලිම්පික් තරගාවලි තුනකට සහභාගි වෙන්න ලැබුණා. සාෆ් තරගවලින් මට රන් පදක්කම් 15 ක් ලැබුණා. අපේ රටට එය ලොකු වැදගත්කමක් ලෙස මම සලකනවා.“මම පුහුණුකරුවකු ලෙස අද ක්‍රීඩකයන්ට සේවය කරනවා. මගේ උපරීම සහාය ඒ අයට ලබා දෙනවා. දරුවෝ රටේ අනාගතය. වෙන රටවල අන්තර්ජාතික ක්‍රීඩා සඳහා ක්‍රීඩකයන් සහභාගි කරවන්න සැලැසුම් කරන්නේ අවුරුදු දෙකකට කලින්. අපේ ඔලිම්පික් කියන්නේ සාෆ් තරගාවලිය. අපි ඒ වගේ තරගාවලියකට පෙර සූදානම් විය යුතුයි. ඉන්දියාව මම හොඳටම දන්නවා අවුරුදු දෙකකට කලින් පුහුණු වීම් කරනවා පුද්ගලික කැපවීම අනුව ඉදිරියට ගියා නම් මම වගේ ඒ ක්‍රීඩකයන්ට ඉදිරියට යන්න පුළුවන්.”ඉස්සර අපි අන්තර්ජාතික ක්‍රීඩාවලට සහභාගි වුණේ කිසිම පහසුකමක් නැතිව. ඒත් අද විදේශ තරගාවලියකට සහභාගි වන ක්‍රීඩක ක්‍රීඩිකාවන් පුංචි ප්‍රශ්නයක් වුණත් කෑ ගහනවා. අපි ඉස්සර ඉන්න හෝටල් හෙව්වේ නැහැ. ඇඳුම් ඉල්ලුවේ නැහැ. පුළුවන් උපරීමව රට වෙනුවෙන් ක්‍රීඩා කරලා ආවා.”පුංචි කාලේ ඉඳලා මගේ ජීවිතේ වුණේ පිහිනීම. පාසල් කාලයේදී උදේ පුහුණු වීම් කරන නිසා පන්තියේදී නිදා ගන්නවා. හවසත් අවසාන කාල පරිච්ඡේදයේදී නිදා ගන්නවා ගුරුවරු බනින්නේ නැහැ. මම පුහුණුවීම් කරනවා කියලා දන්නවා. ඒ කාලේ අපි පාසල් ගියේ බයිසිකලයෙන් හවසට ගෙදර යන්නෙත් බයිසිකලයකින්. මම ක්‍රීඩාවෙන් ලැබුණ උපරීම දේ 1987 මට ඇමරිකාවට යන්න ලැබුණා. මම කළමනාකරණ උපාධිය හැදෑරුවා. ඒ අතර රට වෙනුවෙන් පිහිනීමත් කළා. අවුරුදු පහක් මම ඉගෙන ගත්තා. 1992 අවසන් වසර අවසන් කළා. මම මුලින්ම රැකියාව කළේ බැංකුවක. ඉන් අනතුරුව පෞද්ගලික ආයතනයක. ඉන් අනතුරුව දරුවන්ගේ පුහුණුවීම්වලට සහයෝගය දෙමින් සතුටින් කල් ගත කරනවා.”අවම පහසුකම්වලින් අපේ දරුවෝ මුළු රටේම ජාතික පිහිනුම් ශූරයෝ වෙනවා. ගඟට වඩා තටාකය හොඳ වුණත් ගඟේ පීනලා ජාතික ක්‍රීඩා දිනන දරුවන්ට මගේ කැපවීමත් ලැබෙනවා. 1978 සමනළ ආරේ රිද්මය මම දැනගෙන හිටියේ නැහැ ඉන්දියාවට යනතුරු. මම පුහුණුවීම් කරන අතරතුර ඉන්දියාවේදී ඒ රිද්මය පුහුණු වීමට මට අවකාශ ලැබුණා. මම හිතුවෙත් නැහැ අවුරුද්දක් තුළ පුහුණුවීම් කරලා අන්තර්ජාතික තරගයක රන් පදක්කමක් ලබා ගන්න.ඒත් මට පුළුවන් වුණා. කැපවීමයි උනන්දුවයි තියනවානම් අභියෝග ජයගන්න ඕනම ක්‍රීඩකයකුට පුළුවන්. අද පැහැදිලිව පේනවා පිහිනුම් ක්‍රීඩාවේ පසුබෑමක්. අලුත් දරුවන්ගේ දක්ෂතා තියනවා. ඒ දක්ෂතා ඔප්නංවා නොගත්තොත් අපේ රටේ පිහිනුම් ක්‍රීඩාවේ අනාගත ඉරණම කෙරෙහි විශාල ලෙස බලපාවී.”ජලය තම ජීවිතය හා සමානව හිතන පතන ඔහු කෙතරම් දක්ෂතා තිබුණ ද ජලයේ හැසිරීම ඉතාමත් පරිස්සම්කාරී විය යුතු බවත් පවසයි. ජලයේ නියමයන් තේරුම් ගෙන ජලයත් සමඟ ක්‍රියා කළ යුතුයි. ජලය සමඟ ගනුදෙනු කරන්නා අකාර්යක්ෂම වුවහොත් ජලය ද අපට අකාරුණික විය හැකි බවත් ජීවිතයේ සමහර අවස්ථාවලදී භයානක අත්දැකීම් තමාටත් ලැබී ඇති බවත් ජූලියං බෝලිං පවසයි. තම ජීවිතයේ හැකි තරම් දුර ජලයත් සමඟ ගෙවා දමන බව ජූලියං බෝලිං අවසාන වශයෙන් අප සමඟ පැවසීය.සුභද්‍රා දේශපි‍්‍රයඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af1112255</link>
    <topic>සකි සඳ පෙනේ සමනොළ ගිර නැඟෙනහිර</topic>
    <author>රමණී සුබසිංහ</author>
    <content>ශ්‍රී පාද සමය ඇරැඹේ“මහවැලි කැලණි වලවේ කළු යන ගංගාසමනල කන්ද මුදුනේ සිට පැන නැංගාබෑවුම් තැනිතලා හෙල් අතරින් රිංගාමේවා ගලයි මිණි කැට දිය යට හංගා”පී. බී. අල්විස් පෙරේරා කවියා ලියු මේ කවිය අප රස වින්දේ අම්මා ගේ නැළවිලි ගී හඬිනි. ළයාන්විත හඬින් ඈ ගැයු ඒ පැදි බිලිදු කල අපට සුව නින්දක් සේ ම උපන් බිම ගැන ආඩම්බරයක් ද ගෙන දුන්නේ ය. සොබාදම් මාතාව ගේ අපූර්වතම නිමැවුමක් වන ‘සමනොළ’ ගිර හිස අපට වැදගත් වන්නේ කඳු මුදුනේ සිට මිණිකැට සඟවා ගලන රන්දිය දහර නිසාම නොවේ. සොබා දහමට එක් කරන චමත්කාරය නිසා ද නොවේ. ශ්‍රී සම්බුදු පාදස්පර්ශයෙන් අති පූජනීයත්වයට පත්වූ නිසා ය. සුමන සමන් දෙව්රද ගේ ඇරැයුමෙන් තථාගතයන් වහන්සේ එහි සිරිපා සටහන් පිහිටු වූ නිසා ය.ගිනිගත්හේනට නුදුරුව ඇති පොළොන්නරු යුගයට අයත් අඹගමු ශිලා ලිපියෙහි සඳහන් වන්නේ මේ භද්‍ර කල්පයේ පෙර බුදු වූ කකුසඳ, කෝණාගම, කාශ්‍යප යන බුදුවරුන් ගේ ද සිරිපා සටහන් සමනල කඳු මුදුනෙහි පිහිටා ඇති බවය. ශ්‍රී පාද පද්මය පිහිටි සමනල කන්දේ උස අඩි 7360 කි. සංස්කෘත ග්‍රන්ථවල ලංකා පබ්බත හා රෝහණ පබ්බත ලෙස හැඳින්වෙන් ද ශ්‍රී පාදස්ථානයයි. ශ්‍රී පාද කඳුවැටියට සමන් දෙවියන් ගේ ඇල්ම බැල්ම තිබේ ය යන විශ්වාසයෙන් ඊට ‘සමනල’ යන නම යෙදෙනු බව ද පැවැසේ.බුදුරජාණන් වහන්සේ පළමුවරට ලංකාවට වැඩම කළ අවස්ථාවේ උන්වහන්සේගෙන් බණ අසා සුමන සමන් දෙව් රද සෝවාන් වූ බවත් උන්වහන්සේගේ ලංකාගමනය සිහිපත් වීම සඳහා පූජාර්හ වස්තුවක් ඉල්ලූ අවස්ථාවේ කේශ ධාතුන් වහන්සේ ලබාදුන් බවත් මහා වංශයේ සඳහන් වේ. මහියංගන දාගැබ ඉදිකොට ඇත්තේ එම කේශ ධාතු නිදන් කිරීමෙනි. එහි දැක්වෙන ලෙස තථාගතයන් වහන්සේ සමනොළ ගිරි හිස සිරිපා සටහන් පිහිටුවූයේ සුමන සුරිඳුගේ ආරාධනයෙනි. ඒ තෙවැනි වර ලංකාවට වැඩම කළ අවස්ථාවේ දී ය. සමනල ගිරි හිස සිරිපා සටහන් පිහිටුවීමෙන් පසු බුදුරජාණන් වහන්සේ ශ්‍රී පාද සීමාවේ දිවා ගුහාවේ දිවා විහරණය කළ බව ද මහා වංශයේ සඳහන් ය.බෞද්ධ ජනතාව ගේ පමණක් නොව හින්දු, කතෝලික හා ඉස්ලාම් බැතිමතුන් ගේ ද වන්දනාමානයට පාත්‍ර වන ලොව ඇති එකම පූජනීය ස්ථානය වන්නේ ද ශ්‍රී පාදස්ථානය යි. සමනොළ කඳු මුදුනේ පිහිටි පාද ලාංඡනය ශිව භක්තිකයින් විසින්, ශිව දෙවියන් ගේ යැයි විශ්වාස කොට වැඳුම් පිදුම් කරනු ලබන අතර කතෝලික බැතිමත්තු ද ආදම් ගේ පා සටහන එහි ඇතැයි විශ්වාස කරති. ‘ආදම් ගේ කන්ද’ යන අරුතින් ‘ඇඩම්ස් පීක්’ ලෙස ඔවුහු එය හඳුන්වති. පුරාණ චීන ජාතිකයෝ ලොව ආදීම මිනිසා ලෙසට ඔවුන් සැලකූ ‘පෝන්ඤ’ ගේ පා සටහන එහි ඇති බවට විශ්වාස කළහ.අඹගමුව ශිලා ලිපියේ සිරිපා වන්දනාව පිළිබඳව ද තොරතුරු රැසක් ඇතුළත් ය. සිරිපා වඳින්නට එන අයට සුදුසු පරිසරයක් නිර්මාණය කිරීමෙහි ලා විජයබාහු රජු මුල් වී කටයුතු කළ බව එහි විස්තර කැරේ. පහත මලුව කරවීම, ප්‍රාකාර බැඳීම, වන්දනාවෙහි එන භික්ෂුන් වහන්සේ සහ මහලු අය සඳහා දන්සල් විවෘත කිරීම, පරිපාලන කටයුතු විධිමත් කරගැනීම සඳහා සේවක මණ්ඩලයක් පිහිටුවීම ආදිය ඒ අතර ප්‍රධාන වේ. එමෙන් ම සිරිපා වන්දනයට ගිය රජු විසින් කළ විවිධ පූජාවන් පිළිබඳව ද විස්තර වේ. ආභරණ, කොඩි, සුවඳ වර්ග ආදි බොහෝ දේ ඊට අයත් ය.විජයබාහු රජු මෙන් ම නිශ්ශංකමල්ල, දෙවැනි පැරකුම්බා, තුන්වැනි විජයබාහු, විමලධර්මසූරිය, ශ්‍රී වීර පරාක්‍රම නරේන්ද්‍රසිංහ, ශ්‍රී විජය රාජසිංහ ආදි රජවරු ද සමනොළ පව්වේ විවිධ සංවර්ධන කටයුතුවලට හා සිරිපා වන්දනයට සහභාගි වූ බව සඳහන් ය.විවිධ රාජ්‍ය පාලන සමයන් හි ශ්‍රීපාදස්ථානය ඒ ඒ රජදරුවන් ගේ ගරු බුහුමනට පාත්‍ර වූවා සේ ම සීතාවක පළමුවැනි රාජසිංහ රජු සමයේ අඳුරු යුගයක් ද උදා වුණි. භික්ෂුන් වහන්සේ සමඟ ගැටුමක් ඇති කරගත් රාජසිංහ රජු බුදු සමය අතහැර ශිව ආගම වැලඳ ගත්තේය. අරිට්ටකී වෙණ්ඩු නම් පූජකයා ගේ බසට රැවටුණු රජතුමා ශ්‍රීපාදස්ථානය ආඬිගුරුන්ට පැවරීය. ඒ අනුව පළමුවැනි රාජසිංහ රජ සමයේ දී ශිව භක්තිකයන් අතට පත්වන ශ්‍රී පාදස්ථානය යළි බෞද්ධ භික්ෂුන් වහන්සේ අතට පත්වන්නේ කීර්ති ශ්‍රී රාජසිංහ රජ සමයේ ය. සීතාවක රාජසිංහ රජු සිදු කළ වරද නිවැරැදි කළ කීර්ති ශ්‍රී රාජසිංහ රජු ශ්‍රී පාදස්ථානයෙහි බෞද්ධ අයිතිය තහවුරු කරමින් එය බෞද්ධ භික්ෂුන් වහන්සේට බාර කළේය. එහි දී වැලිවිට ශ්‍රී සරණංකර සංඝරාජ හිමියන්ට ශ්‍රී පාදස්ථානයේ භාරකාරත්වය පැවරුණි.සිරිපා වන්දනාව බෞද්ධ ජනතාව ගේ ජීවිතය හා සම්බන්ධ වී තිබෙන්නේ අනාදිමත් කලක සිට ය. සිරිපා වන්දනය ඔවුන්ට මහා බුද්ධ වන්දනාවක් ම විය. ‘අපේ බුදුන්, අපි වඳින්න’‘වම් සිරිපා, අපි වඳින්න’‘දොහොත් නඟා අපි වඳින්න’‘නළල තියා අපි වඳින්න’‘පෙරළි පෙරළි අපි වඳින්න’‘බුදු සිරිපා අපි වඳින්න’‘සුමන සමන් දෙවි පිහිටයි’ගිරි දුර්ග, වන දුර්ග තරණය කරමින් එදා අපේ මුතුන් මිත්තන් සිය හදවතේ ඉපැදුණු බුද්ධ භක්තිය කවි පදවලට පෙරළමින්, තාලයට ගයමින් සිරිපා කරුණා කළේ කරුණාවට මුල් තැන දෙමිනි.තම ශාස්තෲන් වහන්සේ ගේ ශ්‍රී පාද පද්මය දැක වන්දනාමාන කිරීම ඔවුහු මේ ජීවිතයේ ලද මහත් භාග්‍යයක් කොට සැලකූහ.ඔවුන් සමනොළ ගිර බලා පාද චාරිකා කළේ දූ දරුවන් වෙනුවෙන් සියලු යුතුකම් ඉටු කිරීමෙන් පසුවය. ගේ දොර, ඉඩ කඩම්, දේපොළ පවරා දීමෙන් පසුවය. ගමනා ගමනයට යාන වාහන නොතිබු එකල දින, සති, මාස ගෙවා වන්දනාවේ යෑම මිස ආපසු ඒ මේ බලාපොරොත්තුවක් නොවුණි. ඒ අතර මඟ වග වලසුන් ගේ මෙන්ම ලෙඩ දුක් ආදි විවිධ උවදුරුවලට මුහුණ දීමට ද සිදුවන නිසාය. එදා සිරිපා වන්දනාවේ ගිය බැතිමතුන්ට ද ශ්‍රීපාද පද්මය නමස්කාර කර ගැනීමම තම එකම බලාපොරොත්තුව විය.එකල සිටම සිරිපා වන්දනාවේ ගියේ කණ්ඩායම් හෙවත් ‘නඩ’ වශයෙනි. නඩේ ගුරා එසේත් නැතිනම් කණ්ඩායම් නායකයා දැනමුතුකම් ඇති පුද්ගලයෙකි. කණ්ඩායමේ සියලු දෙනා එකම පවුලක සාමාජිකයන් මෙන් නඩේ ගුරා ගේ උපදෙස් හා අවවාද අනුව ගමන් කළහ. හුළු අතු, පොල් හනසු ආදි පන්දම් එළියෙන් ඔවුහු රැය පහන් කළහ. තාලයට ගැයු කවි පද නිසා ගිරි දුර්ග, වන දුර්ග පසු කරමින් යන ගමනේ වෙහෙසකර බව නොදැනුණි. තුන් සරණ කවි, හිමි ගත වරුණාව, ශ්‍රී පාද ලාංඡනයේ සඳහන් මඟුල් ලකුණු පිළිබඳ කියැවෙන කවි එකල ශ්‍රී පාද වන්දනා කරුවන් අතර වඩාත් ප්‍රචලිතය.සීත ගඟුල සහ ගෙත්තම් පාන වන්දනාකරුවන් ගේ ගෞරවයත් පාරිශුද්ධ බවත් වඩවාලන්නට සමත් විය. දුර කතර ගෙවා ආ ගමනේ වෙහෙස නිසා විඩාවට පත්ව සිටින බැතිමත්හු සිරිපා කරුණා කරන්නට පෙර සීත ගඟුලෙන් දිය නා පිරිසිදු වෙති. එහි දී දෙහි හා කහ ආලේප කොට පිරිසිදු වීම චාරිත්‍රයකි. දිය නෑමෙන් පසු සුදු පිරුවට හැඳ පන්සිල් සමාදන්ව, දේවාරක්ෂාව පතා පඬුරු ගැට ගැසීම ද සිදු කැරේ.එසේ පඬුරු ගැට ගසා ගමන් අරඹන ඇතැම් වන්දනා නඩ අතරින් අද ද ඉඳ හිට මෙවන් කවි පද අසන්නට ලැබේ. ජීවිතයේ එක් වතාවක් හෝ සිරිපා වැඳ පුදා ගන්නට නොහැකි වූයේ නම් එය මහත් අභාග්‍යයක් යැයි බොහෝ බෞද්ධයෝ විශ්වාස කරති.වරක් දෙවරක් නොව හත් අට වතාවක්ම තමන් සිරිපා කරුණා කරන්නට තරම් පින් කළ බව ද ඇතැම් වැඩිහිටියෝ පවසති. කෙසේ වෙතත් මුල්ම වරට ශ්‍රී පාද වන්දනාවේ යන්නෝ කෝඩුකාරයෝ ය. ගෙත්තම් පානේ දී කෝඩුකාරයන් විසින් ඉඳිකටු නූල්වලින් ගෙත්තම් කරවීම නඩේ ගුරා ගේ කාර්යයකි.ඉතා භක්තියෙන් සිදු කරන මේ කාර්යය ද අද බොහෝ විට ගිලිහී ගොසිනි. වන්දනා කරුවන් සිරිපා කඳු නැඟීම ඇරඹෙන්නේ බොහෝ විට රාත්‍රී කාලයේ දී ය. ගමනේ විඩාව නොදැනීමත්, ඉර සේවය හෙවත් ඉර උදාව හොඳින් නැරැඹීමත් එහි ප්‍රධාන අරමුණය.අතීතයේ සිරිපා වන්දනාවේ ගිය වන්දනාකරුවෝ එහි ආවේණික චාරිත්‍ර විධි ඒ අනුවම අනුගමනය කරන්නට පරෙස්සම් වූ හ. වැරැදි වචනයකින් හෝ ඔවුහු කට වරද්දා නොගත්තෝය.අද කලාතුරකින් අසන්නට ලැබෙන තුන් සරණේ කවි එදා ශ්‍රී පාද වන්දනාවේ දී නිරන්තරයෙන් ම අසන්නට ලැබුණි. වන්දනා කරුවෝ ද විනීතව, බුදු බැතියෙන් සිය වන්දනා කටයුතු සිදු කළහ. පරිසරයට ද වස විස එක් නොකළහ.එහෙත් අද ශ්‍රී පාද වන්දනාව විනෝද චාරිකාවක් බවට පත්කර ගන්නට ඇතැමුන් පෙළඹී සිටිති. ශ්‍රී පාද වන්දනාව හා බැඳුණු සංස්කෘතිකාංග බැහැර කොට හුදු කඳු නැඟීමකට පමණක් සීමා කිරීමට සමහර පිරිස් පෙළඹී සිටිති.මෛත්‍රිය පෙරදැරිව, කරුණාව පෙරදැරිව, ඉතා සංවරව සිරිපා කරුණා කළ වන්දනා නඩ වෙනුවට සමහරවිට දකින්නට ලැබෙන්නේ මත්පැන් පානය කොට උසුළු විසුළු කරමින්, අසෝබන ලෙස ගමන් ගන්නා පිරිස් ය.“වඳින්ඩ යන මේ නඩේට සුමන සමන් දෙවි පිහිට පතන්නට ශ්‍රද්ධා සිතින් සිරිපා කරුණා කොට වැඳල බහින නඩේට පුළුවන් කමක් නැත. මේ නිසා උඳුවප් පුර පසළොස්වක පොහෝ දිනයෙන් උදාවූ මේ සිරිපා සමයේ දී සිරිපා කරුණා කරන පිරිස් සංවර බවින් වන්දනා කටයුතු කොට ජීවිතයට අධ්‍යාත්මික සුවය ළඟා කර ගැනීමට උත්සාහ කළ යුතුය.සිරිපා කරුණා කරන ප්‍රධාන මාර්ග දෙකකි. රත්නපුර ශ්‍රී පළාබද්දල මාර්ගයත්, හැටන් නල්ලතන්නිය මාර්ගයත් ය. මේ මාර්ග දෙකට සම්බන්ධ වන තවත් මාර්ග දෙකකි. කුරුවිට එරත්න මාර්ගය ඔස්සේ රත්නපුර මාර්ගයට ප්‍රවේශ විය හැකි අතර බලංගොඩ පින්නවල හරහා නෝර්වුඩ් ඔස්සේ මස්කෙළියෙන් හැටන් මාර්ගයට ද ප්‍රවේශ වීමට පුළුවන. කවර මාර්ගයකින් පැමිණිය ද පෙර අපේ මුතුන් මිත්තෝ ගිය හරිමඟ යමින් සමනළ අඩවියේ දී දුටු අසිරිය හෙට දිනයේත් විඳින්නට ඉඩ ඉතිරි කරමින් මෙවර අපි සිරිපා කරුණා කරමු.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af1112256</link>
    <topic>කඳුලක දවස හෙට</topic>
    <author>අරුණි මුතුමලී</author>
    <content>අද කවදද?අද නත්තල්... දෙසැම්බර් 25.එතකොට හෙට.හෙට දෙසැම්බර් 26 ඇයි?ඔව්! මේ දවස ගැන අනාගත පරපුර එහෙම අහන්නත් පුළුවන්. ඒත් අපේ කාලයේ කිසිම කෙනකුට ලේසියෙන් මේ දිනය අමතක කරන්න බෑ.මතකද හරියටම මීට අවුරුදු හතකට කලින් ඒ කියන්නේ 2004 නත්තල් දවස. මුළු ලෝකයම නත්තල් අසිරිය ජයට සැමරුවා. ඒ සෙනසුරාදාවක් නිසා පහුවෙනිදාටත් විනෝදෙන් ගත කරන්න හුඟ දෙනෙක් හිටියේ බලාපොරොත්තු පොදි බැඳගෙන සමහරු දෙසැම්බර් නිවාඩුවට විනෝද චාරිකා, වන්දනා ගමන් යන්න යොදා ගත්තේ නත්තලට පහුවෙනිදා, ඉරිදා. ඒත් ඒ අවුරුද්දට ලබන අන්තිම පෝය දවසේ සිල් සමාදන් වී පහන් සිතින් අලුත් වසරක් අරඹන්න බොහෝ බෞද්ධයන් උනන්දු වුණා.ඉරිදා පොළවල වෙළෙන්දෝ ජනේරුවට කිරි උතුරවන්න. ගෙදර අඩු පාඩු අරගෙන යන්න එන අය ගැන බලාපොරොත්තුවෙන් සිටියා. කලින් දවසේ මූදු ගිය බෝට්ටු පිරෙන්න මාළු අස්වැන්න නෙළාගෙන එද්දී තවත් පිරිසක් කරදිය ගැඹරට පිටත් වුණේ ලෝබ නැතිව දැල් පිරෙන්න අස්වනු දෙන සිඳු දෙවඟන ගැන විශ්වාසයෙන්.අමුතුවෙන් කියන්න දෙයක් නෑ. හැමදේම හැමදාම වගේ සුපුරුදු ලෙස සිදු වුණා. අපේ රටේ විතරක් නෙවෙයි මුළු ලෝකයටම උදාවෙමින් තිබුණේ සාමාන්‍ය ඉරිදාවක්.සෑම තත්පරයක් ගැනම අවධානයෙන් ඉන්න ඇමෙරිකාවේ නිව්යෝර්ක් ටයිම්ස් මල්ටි මීඩියා ආයතනයේ පරිගණක ජාලයේත් තිරවල වෙනසක් නැතිව චන්ද්‍රිකා මඟින් ලැබෙන තොරතුරු දිස්වෙමින් තිබුණා. නිල් පැහැ තිරමත පෙරදිග රටවල අහසත් පොළවත් මුහුදත් දැක්වූයේ එකම රටාවක දත්ත පමණයි. ඒ දත්ත අවශ්‍යතාව පරිදි අපේ කාලගුණ මධ්‍යස්ථාන වෙතත් ලැබුණා. ඒත් විශේෂයක් නෑ.වේලාව පෙරවරු 7.05 යි. නිව්යෝක් ටයිම්ස් මල්ටි මීඩියා පරිගණක තිරවල හදිසි අනතුරු සංඥා නිකුත් වෙන්නට වුණා. සුමාත්‍රා දූපත් අසල භූමි කම්පාවක්. ඒ තොරතුරු අපේ පල්ලේකැලේ භූම් කම්පා පිළිබඳ මධ්‍යස්ථානයටත් ලැබුණා. පැසිෆික් සුනාමි අනතුරු මධ්‍යස්ථානය දිගින් දිගට ම ඒ භූමි කම්පාවෙන් ඇති විය හැකි ප්‍රතිඵල වාර්තා කළා.රිච්ටර් මාපකයේ 9.1 ක භූමි කම්පාවක්. එය මුහුදු රළට බලපෑමක් කළ හැකියි.වඩදිය බාදිය ගැන හොඳින් දන්න අපි කවදාවත් මුහුදට බිය වුණේ නෑ. ඒත් මුහුද ආපස්සට ගිහින් පේන තෙක් මානයේ වෙරළ මතු වුණා ම මේ අරුමය බලන්න සමහරු එක් වුණා. සමහරු මොහොතකට ඒ අලුත් ඉමේ සෙල්ලම්කර විනෝද වුණා. සමහරු හිතුවේ කරිජ්ජන් එක්ක හැප්පිලා විඳින දහ දුක දැකලා මුහුදු දෙව්දුවගේ ආශිර්වාදෙන් මහපොළොවෙන් වැඩිපුර ඉඩක් තමන්ට ලබාදුන්නා කියලයි.ඒත්...ඈත ක්ෂිතිජයේ පේන මානයට කළු පාටින් මහ පවුරක් බැන්දා වගේ වුණා. ඒ පවුර වේගයෙන් වෙරළ දෙසට ඇදුණේ රුදුරු රකුසෙක් වගේ. එහෙම දෙයක් අපි කවදාවත් අහල දැකලා තිබුණේ නෑ. විහාර මහ දේවිගේ කාලේ මුහුද ගොඩ ගැලුවා කීවට අපි හිතුවේ ඒක ගං වතුරක් වගේ කියලා. අපේ ලක්බිමට කවදාවත් ගිනි බිය, ජල බිය තිබුණේ නැහැනේ. පරම්පරා ගානකට නොදන්න ඒ ජල රකුසාගේ වියරු බව දැක දැක දුවන්න තරම්වත් දෙපයට හයියක් ආපු නැති දහස් ගණනක් අපේ ම නෑදෑයෝ බිලිගන්න ගත වුණේ තත්පර ගානයි.මුලින් ම රකුසු ඇස්වල අසුවුණේ අම්පාර කල්මුණේ පිරිසක්. ඒ ගැන තොරතුරු දැනගන්නත් කලින් කාන්තන්කුඩිය යට කරමින් මුහුදු රකුසා තම බිලි ඩැහැගන්න වුණා. අඩි 9 ක් උසට මුහුදු වතුර පිරෙද්දී කරන්න පුළුවන් මොනවද? ඊළඟට මඩකලපුවත් මුහුදට ගියා.සොබා දහම ගැන අපට වඩා දන්න සතා සීපාවුන් යාල වනය අතහැරලා රට ඇතුළට දුවලා. ඒ නිසා එක සත්ව බිල්ලක්වත් නොලැබුණු ජල රකුසා යාල වනය පීරමින් මිනිස් බිලි හෙව්වා. මුලතිව්, ත්‍රිකුණාමලය, යාපනයේ වැල්වැටිතුරේ, හම්බන්තොට වැලිගම, මාතර, ගාල්ල, පෑරැලිය ආදී වශයෙන් ඉන්දියන් සාගරයේ මුතු ඇටය වටලමින් පහර දුන් අකාරුණික ජල කඳ මෙතෙක් අපට ලබාදුන් සාගර සම්පත්වලට හිලව් කරන්නට මෙන් 40,000 ක් පමණ මිනිස් ජීවිත ද කෝටි ගණනක දේපළ ද උදුරා ගත්තා. තුවාල ලැබූවන් 15000 ට වැඩියි. අවතැන් වූවන් 800,000 ක් පමණ කියලා දිස්ත්‍රික් ලේකම් කාර්යාලෙන් කියලා තියෙනවා . අතුරුදන් වූවන් 3792 ක් හැටියට වාර්තා වුණා.මෙහෙම වුණේ ඇයි?අපි සුනාමි කියන්නේ මොකද්ද කියා හඳුනාගෙන හිටියේ නැති නිසා. ඒ කොතරම් ද කීවොත් ඊඵභදචථඪ කියන වචනය ටී සුනාමි හැටියට හඳුනගත්තා කියලාත් සමහර කටකතා පැතිරුණා.ඒ නොදැනීමට අමතරව අපට ඒ වගේ ව්‍යසනයක් දැනුම් දෙන්න තරම් හොඳ සංඥා පද්ධතියක් තිබුණේ නෑ. ඒ කාගෙවත් වරද නෙවෙයි එහෙම අවශ්‍යතාවක් මීට කලින් නොදැනුණු නිසයි. අනෙක කොරල්පර, හුණුගල් වැටි කඩොලාන වගේ වෙරළ ආරක්ෂාව සපයන ස්වාභාවික පිහිටීම් හොඳින් රැකුණු තැන්වල දී සුනාමි රකුසා පසුබැස්සා. හුණුගල් කඩා විනාශ කර තිබූ තැන් හොය හොයා පහර දෙන්න සුනාමියට හැකි වුණේ ඒ නිසයි.ඒ කොහොම වුණත් ත්‍රස්තවාදයෙන් බෙදන්නට හැදූ අපේ සහෝදරකමත්, බිඳින්නට හැදූ අපේ මිනිසත්කමත් හොඳින් මතු වුණේ සුනාමියේදී. ජාති ආගම් පක්ෂ පාට භේද කිසිවක් බලන්න කාටවත් මතක් වුණේ නෑ. හැම මනුස්සයෙක් ම තවත් මනුස්සයෙක් වෙනුවෙන් කුමක් හෝ ආධාරයක් කළා. ලෝකයම පුදුම කරවන තරමේ බැඳීමකින් හැමෝම වගේ සුනාමියෙන් බැට කෑ අයට උදව් කළේ . ඒ අතර මිය ගියවුන්ගේ මුදු ගලවාගන්න ඇඟිලි කපා ගත් තිරිසනුත් නොසිටියා නොවේ. ඒත් ඒ අතේ ඇඟිලි ගානටත් අඩුවෙන්.අහිමි වූ මිනිස් ජීවිත හැර අන් සියල්ල අපට ගොඩනඟා ගත හැකියි. කියන දැඩි අධිෂ්ඨානයෙන් සියලු දෙනා ක්‍රියා කළේ එකම හිතින්. කූඩාරම්වල, කඳවුරුවල හිටිය අවතැන්වූවන්ට දෙස් විදෙස් ආධාර මත ගෙවල් දොරවල් ලැබුණා. අසරණ වූ දරුවන්ට අනාගතයක් හදන්න දරු සෙනෙහස ඇති අය එකතු වුණා. න්‍යෂ්ඨික බෝම්බ වැටුණු ජපානය මේ තරම් නැඟී සිටියා නම් අපටත් බැරි ඇයි කියන දේ හැම හදවතකම එක වගේ පැළවුණු නිසා අවුරුදු 7 ක් ගත වෙද්දී ශ්‍රී ලංකාවට සුනාමි උවදුරක් ආවද කියලාවත් හොයාගන්න බැරි තරම් වෙනසක් වෙලා.එහෙමය කියලා ස්වාභාවික අනතුරු ගැන හිතෙන් අත හරින්න බෑ. මොකද ඊයේ පෙරේදා සුළි කුණාටුව වගේ තවත් දේවල්ට කොයි මොහොතක හරි අපට මුහුණ දෙන්න සිදු වෙන්න පුළුවන්. කාර්මිකරණයත් අධික සංවර්ධනයත් අධි පාරිභෝජනයත් නිසා සොබාදහමට මිනිසුන් අතින් වන හිරිහැර ඉවසන්න බැරි වුණු වෙලාවට සොබා දහමත් වියරු වැටෙනවා.දේශගුණ විපර්යාස නිසා අයිස් කඳු කඩා වැටුණොත්, මුහුදු යට න්‍යෂ්ඨික අත්හදා බැලීම් කළාම, භූමි චලන වුණාම, උල්කාපාත මුහුදට වැටුණාම, ගිනිකඳු පිපිරීම්වලදී, විශාල භූමි කම්පාවලදී සුනාමි තත්ත්ව ඇතිවෙන්න පුළුවන්. ඒ වෙලාව කාටද කියන්න පුළුවන් වෙන්නේ.හැමදේටම සූදානම් ශරීරෙන් ඉන්න එකයි වඩා වැදගත්. ඒ නිසයි මේ වෙනකොට සුනාමි පූර්ව අනතුරු ඇඟවීම් ස්ථාන 67 ක් රට පුරා ස්ථාපනය කරලා තියෙන්නේ, උතුරු නැෙඟනහිරත් ඇතුළුව. තවත් 8 ක් ස්ථානගත කරන්න තියෙනවා. මුළු වෙරළ තීරයට ආවරණය වෙන්න.ඒ මඟින් යම් මොහොතක භූ චලන සිදු වුණොත් පැය එක හමාරකට කලින් ඒ ගැන දැනුම් දෙන්න පුළුවන්.තව රේඩියෝ තරංග තාක්ෂණයෙන් ආරක්ෂක අංශ ඔස්සේ ජනතාවට දැනුම් දෙන්නත් සාමාන්‍ය සන්නිවේදන ක්‍රමවලින් ජනතාවට අනතුරු දැනුම් දෙන්නත් රජය විවිධ ආයතන සමඟ අවබෝධතා ගිවිසුම් අත්සන් කර තිබෙනවා.2005 අංක 15 දරන ව්‍යසන කළමනාකරණ පනතින් හඳුන්වාදෙන ආපදා 20 න් දරුණුම එකක් සුනාමිය.ඒ නිසා වෙරළ තීරයේ ජනජීවිත සුනාමි අනතුරක් සිදුවුවොත් බේරා ගන්න නම් ඔවුන්ට පුහුණුවක් දීම අවශ්‍යයි. ඒ නිසයි ආපදා කළමනාකරණ අමාත්‍යාංශ හා තවත් ආයතන එක්ව දිස්ත්‍රික් 14 ක පසුගිය වසර 6 පුරා ම සුනාමි පූර්ව දැනුම්දීම් පුහුණුවක් කරගෙන යන්නේ.අපට කවදාවත් අමතක කළ නොහැකි දෙසැම්බර් 26 ජාතික ආරක්ෂක දිනය ලෙස නම් කර ඇති නිසා ඒ දිනය සමරන්න ගාල්ල, රත්නපුර, නුවර, කුරුණෑගල, යාපනය දිස්ත්‍රික්කවල පසුගිය කාලේ වැඩසටහන් පැවැත්වුණා. මෙවර එය මඩකලපුවේ කාන්තන්කුඩි ප්‍රදේශයේ පවත්වන බව අපට කීවේ ආපදා කළමනාකරණ අමාත්‍යාංශයේ නියෝජ්‍ය අධ්‍යක්ෂ සරත් ලාල් කුමාර මහත්මයා.ස්වාභාවික අනතුරක් ගැන පෙර දැනුම් දීමක් කරන්න පුළුවන් වෙයිද බැරි වෙයිද කියන්න මේ ලෝකේ සමත් වුණු කෙනෙක් නෑ. ඒ නිසා අපි අපි ගැන අපේ දරුවන් ගැන අපි අමාරුවෙන් හරි හම්බ කරගත් දේ ගැන වගේ ම සොබා දහමේ වෙනස්කම් ගැනත් මීට වඩා සැලකිල්ලෙන් සිටිය යුතුයි.පරිසරයට හානි කළාම අද එය නොදැනුනත් හෙට වැඩියෙන් දැනෙන්න පුළුවන්. ඒ වගේ ම මේ දේවල් නීති රීතිවලින් පාලනය කරන්න පුළුවන් ද? ඒ නිසා වෙරළේ මීටර් 100 නීතිය වගේ තමන්ගේ ම ආරක්ෂාවට තියෙන නීති රීති වලට අවනත වෙලා. අපේම හොඳට දෙන අවවාද පිළිපැදලා මීට වඩා සොබා දහමට ළංව ජීවත් වෙනවා නම් අඩුම ගානේ අපේ ජීවිතවලට සිදුවන අනතුරු අවම කරගන්න පුළුවන්.වනේ වන හතුරෙකුටවත් සිදු වෙන්න කියලා හිතන්න හොඳ නැති මේ වගේ අනතුරුවලින් අපේ රටත් මුළු ලෝකයටත් උපනුපන් හැම ජිවිතයක්මත් බේරෙන්න කියලා මෛත්‍රි සහගතව හිතන්න ඒ වෙනුවෙන් කටයුතු කරන්න අපි පුරුදු වෙමු.නොසිතූ මොහොතක සුනාමියට බිලි වුණු අපේ ම නෑ හිතමිතුරන් සිහිකරලා මතු අත් භවයකදීවත් මෙවන් විපතක් අත් නොවේවා කියලා හෙට උදේ 9.25 ඉඳන් විනාඩි දෙකක් නිශ්ශබ්දව ඉඳලා පහනක් දල්වා ප්‍රාර්ථනා කරමු.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af1112257</link>
    <topic>MD අකුරු දෙක ඉතිරි කොට අලෙවි දෙපාර්තමේන්තුව අභාවප්‍රාප්ත විය</topic>
    <author>කැන්දලියද්දපාලුවේ ඇල්බට් ඇම්. ලියනගේ</author>
    <content>පසුගිය දශක කීපයකට පෙර කෘෂි ද්‍රව්‍ය අතර, එළවළු හා පලතුරු අලෙවි ක්ෂේත්‍රය ශ්‍රී ලංකා නිෂ්පාදන ව්‍යුහයෙහි ඉතාම දුබල ස්ථානයන්ගෙන් එකකි. දෙවන ලෝක යුද්ධ සමයෙන් පසු පැන නැගුන ආහාර හිඟයත් සමඟ රාජ්‍යය අවධානය ද මේ සම්බන්ධ යොමු විය. එළවළු හා පලතුරු පමණක් නොව සියලුම කෘෂි ද්‍රව්‍ය එකම දෙපාර්තමේන්තුවක් යටතට පත්කර ගැනීමෙන් පාරිභෝගිකයන් අතරම ද්‍රව්‍ය බෙදා හැරීමේ කර්තව්‍යය හා නිෂ්පාදන මිලදී ගැනීම ව්‍යවස්ථාපිත නීති රේගුලාසි මත කරගෙන යන ලදී.මේ සම්බන්ධ පුරෝගාමීව කටයුතු කළ පළමුවැනි කොමසාරිස් වරයා වූ එස්. ආර්. බැසට් මහතා ගෞරවයෙන් සිහිපත් කළ යුතුය. දෙපාර්තමේන්තුව සම්බන්ධ ඉතිහාසය දන්නා ආදිතමයන් පවසන අන්දමට බැසට් මහතා ඉතා අවංක වූ ද, සංවේදී වූ ද, ඉතා පෞරුෂත්වයකින් හෙබි ප්‍රාංශු දේහධාරී පුද්ගලයෙකි. ඔහුගේ එක ඇසක් අන්ධ වීම විශේෂ ලක්ෂණයකි. ඒ නිසාම එකැස් පුද්ගලයන් කෙරෙහි දැඩි විශ්වාසයක් තැබු බව ද කියති. ඔහුගේ පාලන කාලය තුළ එවැනි නිලධාරීන් කීප දෙනෙක්ම ඔහු විසින් තෝරා පත් කර සේවය කළ බව කියති. එලෙසම දෙපාර්තමේන්තුව ආරම්භ කිරීමට හේතු සාධක වූ කරුණු ද සමහරු පවසති.බැසට් මහතා පලතුරු කෑමට රුසියෙකි. දිනක් ඔහු සුපුරුදු පරිදි පරණ නගර ශාලාව අසල පදික වෙළෙදුන්ගේ තිප්පොළට පලතුරු ගැනීමට ගොස් ඇත. එහිදී එක්තරා වෙළෙන්දියක් ළඟ තමා කැමැති කෝලිකුට්ටු කෙසෙල් ඇති බව දැක මිල ඇසීමෙන් තුට්ටු දෙකක් කී නිසා ඉන් ඇවරියක් ද රැගෙන තවත් ඉදිරියටම ගොස් ඇත. මෙසේ වැඩිදුරක් යන්න ප්‍රථම ඒ අසළ වෙළෙන්දියක්‘එන්න මහත්තයා එන්න එන්න ලාබයි ලාබයි ගෙඩියක් තුට්ටුවයි’කියමින් පළමු ගත් කෝලිකුට්ටුවලටත් වඩා පෙනුම ඇති ගෙඩි විකුණන බව සියැසින්ම දැක ඇත. ඊට පසුව තමාට සිදුවූ අසාධාරණය ගැන කළකිරීමෙන් යුතුව එදා ආපසු ගෙදරට ආවාලු. එදිනට පසු කිසිම දෙයක් මිලදී ගැනීමට ඔහු පදික වේදිකාවට ද ගියේ නැතිලු. පසුව මේ ගැනම කල්පනා කරමින් සිටි බැසට් මහතා ගත් තීරණයේ හා ව්‍යායාමයේ ප්‍රතිඵලය වී ඇත්තේ මේ දෙපාර්තමේන්තුවය.වෙස් පෙරළියකරුණු කෙසේ වුවද, බැසට් මහතාගේ මඟ පෙන්වීම මත පළමුව ආරම්භ වූ වෙළෙඳ දෙපාර්තමේන්තුව, කාලීන වෙස් පෙරළියෙන් අලෙවි කිරීමේ දෙපාර්තමේන්තුව වී එය ද භින්න වී අලෙවි සංවර්ධන දෙපාර්තමේන්තුව නමින් දීර්ඝ කාලයක් පවත්වා ගෙන ආවේය.කාලය ඇවෑමෙන් අති මහත් මහජන සේවාවක් සැලසූ මෙම කෘෂි ද්‍රව්‍ය අලෙවි ආයතනය 1962 - 1963 වර්ෂය වන විට බැසට් යුගය ද ගෙවී විවිධ කොමසාරිස්වරුන් යටතේ සෑහෙන දියුණුවක් අත්පත් කරගෙන ඉදිරියෙන් සිටියේය. මේ වන විට පරිපාලනය ගෙන ගිය එල්. බී. රාජකරුණා හා කේ. බී. දිසානායක වැනි දක්ෂ රාජ්‍ය පරිපාලන නිලධාරීන්ගේ සේවය ද අගේ කොට සැලකිය යුතුය. මේ කාලය තුළ දෙපාර්තමේන්තුවේ දියුණුව කොතෙක් ද යත් විවිධ වූ සේවා රැසක්ම ක්‍රියාත්මක වෙමින් තිබුණේය.දෙපාර්තමේන්තුවේ මූලික පරමාර්ථ අතර, එළවළු පලතුරු එකතු කිරීම හා බෙදා හැරීම අලෙවි කිරීමේ වෙළෙඳ සල්, කඩ බක්කි, පලතුරු කම්හල, ශීතාගාර පහසුව, අලෙවි ප්‍රවෘත්ති සේවාව, අරෝග්‍යශාලා ආහාර ද්‍රව්‍ය සැපයීම, මුළුතැන් ගෙය සහ භෝජනාගාර, බේකරිය ආදිය ද කෘෂි ද්‍රව්‍ය පාලනය කිරීමේ ආඥා පනත්, ආදි බහුවිධ සේවාවන් එලෙස හඳුන්වා දීමට හැකිය.ලංකා කෘෂි ඉතිහාසය ඇතුළත එළවළු පලතුරු සඳහා යම් සේවාවක් සලසා ඇති එකම ආයතනය අලෙවි සංවර්ධන දෙපාර්තමේන්තුවයි. එළවළු ගොවියා අතරමැදියාගෙන් බේරා ගැනීමට ද පාරිභෝගිකයාට සාධාරණ මිලකට ලබා ගැනීමට සැලැස්වීම ද මෙහි මූලික වූ අරමුණක් විය. මෙවැනි සේවාවක් සඳහා ප්‍රධාන කාර්යාලයට අමතරව ප්‍රාදේශීය කාර්යාල නවයක් මඟින් දෙපාර්තමේන්තුවේ වැඩ කටයුතු පරිපාලනය විය. මෙහි දී විශේෂත්වය වූයේ එළවළු හා පලතුරු එකතු කිරීමේ මධ්‍යස්ථාන මහජන සේවා තත්ත්වයෙන් පවත්වාගෙන යාමය. එවැනි මධ්‍යස්ථාන ඒ ඒ ද්‍රව්‍ය ආවරණය වන පරිදි අනුරාධපුරය, බිබිල, බුත්තල, බණ්ඩාරවෙල, බෝලපේ, මඩකලපුව, චුන්නාකම්, චාවාකච්චේරි, කොළඹ, ඇඹිලිපිටිය, ගම්පහ, ගොඩකවෙල, ගල්ගමුව, ගාල්ල, කිළිනොච්චිය, කෑගල්ල, කුරුණෑගල, කොච්චිකඩේ, මහනුවර, මොනරාගල, මාතලේ, නවගමුව, නුවරඑළිය, පුත්තලම, මුලතිව්, රත්නපුරය, තංගල්ල, තිස්ස සහ වවුනියාව යන ස්ථානගතව පවත්වාගෙන යන ලදි.එළවුළු ශ්‍රේණිගත කිරීමමේ ස්ථාන ඇසුරෙහි වූ ගොවි සංවිධාන හා ගොවීහු දෛනිකව සිය නිෂ්පාදන දෙපාර්තමේන්තුවට ලබා දීමට කටයුතු කළහ. ඒ අතරම ලංකාව පුරා පවතින මිල ගණන් හා අලෙවි ප්‍රවෘත්ති ගුවන් විදුලි මාධ්‍යයෙන් ගොවියාත් වෙළෙන්දාත් දැනුම්වත් කිරීමේ කඩිනම් සේවාවක් ද සිදුවිය. අදාළ වූ ක්‍රියා පටිපාටිය අනුව ගොවියාට සාධාරණ වූ මිලක් ලැබුණ අතරම වෙළෙන්දා සහ පාරිභෝගිකයා ද දැනුම්වත් වූහ. තවද, එළවළු හා පලතුරු වර්ග සඳහා තත්ත්වය හා ශ්‍රේණි ගත කිරීමට දෙපාර්තමේන්තුව කටයුතු කළේය. ඒ ඒ ද්‍රව්‍ය අසුරාලීමට ගැළපෙන සේ ලී පෙට්ටි සහ කුඩා සකස් කර නිෂ්පාදන බෙදා හැරීම පුරුදු පුහුණු කළේය. ඒ අතර ජනපි‍්‍රය එළවළු හා පලතුරු වර්ග හඳුන්වා දී ඒවා අපතේ නොයන පරිදි අසුරා ප්‍රවාහනය කිරීම පිළිබඳව ගොවියන් දැනුම්වත් කරන ලදි. ලෙවි දෙපාර්තමේන්තුවේ සේවාව අනුව අවුරුදු පතා එළවළු වර්ග 50 - 55 ක් පමණ ප්‍රමාණයක් තොග වෙළෙඳපොළ මඟින් අලෙවි කරන ලදි. සමශීතෝෂ්ණ රටක එළවළු වර්ග බහුල වීම ද විවිධ ගැටලු මතු වීම හේතු වන්නේය. දන්නා පරිදි වෙනත් රටක මේ නිෂ්පාදනය වර්ග 10 - 12 ට පමණ සීමා වන්නේය.දෙපාර්තමේන්තුව දෛනිකව මිල දී ගන්නා එළවළු තොග අපතේ නොහැර බෙදා හැරීමට ක්‍රමවත් වූ වැඩ පිළිවෙළක් ද විය. ඒ සඳහා සෑම නගරයකම පාරිභෝගික අලෙවි මධ්‍යස්ථාන තිබුණි. කඩ බක්කි සහිත සති පොළවල් තිබුණි. අතිරික්තයන් කල් තබා ගැනීමට ශීත ගබඩා තිබුණි. රාජ්‍ය ආයතන නඩත්තු කිරීමේ ඒකක තිබුණි. පලතුරු ටින් ආහාර සකස් කිරීමට අංග සම්පූර්ණ පලතුරු කම්හලක් ද විය. මේ සියල්ලටම කඩිනම් සේවයක් සැලැසීම සඳහා ක්‍රමවත් ප්‍රවාහන සේවයක් නිරතුරුව සූදානම්ව තිබුණි.මෙවැනි සේවාවක් සැලසු දෙපාර්තමේන්තුවේ එළවළු හා පලතුරු අපතේ යාම පිළිබඳව හඳුනා ගත් ප්‍රධාන සාධකය වූයේ ද අසුරාලීමේ අවිධිමත් ක්‍රම භාවිතයයි. අනෙක් කරුණ සැලසුමක් නැති ප්‍රවාහනයයි. ඊළඟට වූයේ නිෂ්පාදන බහුල වීමයි.මේ කරුණු සඳහා දෙපාර්තමේන්තුවේ විශේෂ අවධානය යොමු වූ අතර, විවිධ අත්හදා බැලීම් කාලානුරූපව කරන ලදි. අස්වනු වැඩිවන විට ශීත ගබඩා උපයෝගී කරගෙන කල් යල් බලා කටයුතු කිරීමත්, වට්ටක්කා, පුහුල්, තක්කාලි, මිරිස් සහ අඹ, දොඩම්, දෙහි, පැපොල් අන්නාසි වැනි පලතුරු වර්ග ටින් ආහාර වර්ග සකස් කිරීමට පලතුරු කම්හල වැඩි දියුණු කිරීමත්, මනා කළමනාකරණයක් අනුව කරන ලදි. මේ නිසා ද්‍රව්‍ය බහුලත්වයේ අපතේ යෑම බොහෝ දුරට අඩු කර ගැනීමට හැකි වූවා පමණක් නොව නිෂ්පාදන ගොවියාගේ මිල ස්ථාවරය ද රඳවා ගැනීමට හැකි විය. මෙහිදී බල පෑ එක් කරුණක් වූයේ ගොවියා සිය නිෂ්පාදන අවශ්‍ය ප්‍රමිතියෙන් තොරව අස්වනු නෙලීමයි. ඒ සඳහා විශේෂ වූ අවධානය යොමු කළ දෙපාර්තමේන්තුව, එවැනි ප්‍රදේශ තෝරා ගොවීන්ට උපදෙස් දීම හා පළපුරුදු නිලධාරීන් ඔවුන්ගේ ගොවි බිම් පරීක්ෂා කර, එම අස්වනු සුදුසු පරිදි නෙළා ගැනීම ආදි කටයුතු කරන ලදි. ඒ හේතුව උඩ ඉතා සුදුසු තත්ත්වයට අදාළ ද්‍රව්‍ය අපතේ නොදමා ලබා ගැනීමට හැකි විය. ඊළඟට ඇසුරුම් රටාව කෙරෙහි සැලකිලිමත් වූ අතර එය සංකීර්ණ ක්‍රියාවලියක් විය. එහිදී තෝරා ගත් ශ්‍රේණි ගත කළ එළවළු, පලතුරු වර්ග ගණනාවක් සඳහා ප්‍රමිතියක් ඇති ලී පෙට්ටි සහ වේ, බට, කූඩ භාවිත කරන ලදි. ඒ සඳහා දෙපාර්තමේන්තුවේම හිස් භාජන නිපදවීමේ වඩු කාර්මික අංශයක් ද පුරුදු පුහුණු කර ක්‍රියාත්මක කරන ලදි. මේ භාණ්ඩ ලියාපදිංචි ගොවියන්ට දෙපාර්තමේන්තුව භාරයේ නොමිලයේම ලබා දී අස්වනු ලබා ගන්නා ලදි.එය සාර්ථක ක්‍රියාවලියක් වූ අතර, ගොවිබිම් ආශි‍්‍රතව ඔවුනොවුන්ම මෙම භාණ්ඩ නිපදවා ගැනීමත් නිසා නිෂ්පාදන පෞද්ගලික අංශයන්ට ද අලෙවි කර ගැනීමට ද උනන්දු විය. අදත් බණ්ඩාරවෙල, වැලිමඩ, ආදි ප්‍රදේශවල මෙම භාණ්ඩ නිෂ්පාදනය කරන වඩු කර්මාන්තශාලා දක්නට ඇත. ඒ අතර ගෝනි පඩංගු ක්‍රමය ඉවත්කර සුදුසු තත්ත්වයේ දැල් ගෝනි ගොවීනට ලබා දීම ද කරන ලදි. එම දැල් ගෝනි බෝංචි, කැරට්, බීට්, රාබු, ගෝවා, මෑ, වම්බටු, මාලුමිරිස් ආදි තෝරා ගත් එළවළු වර්ග ගණනාවක් අසුරාලීම සඳහා ඔව්හු භාවිත කළහ. බොහෝ එළවළු වර්ග භාජනවල දැමීමට වඩා ගෝනිය සුදුසු බවට තෝරා ගත්තේ වෙළෙඳපොළට යැවීමේ දී ලොරිවලට පැටවීමේ ධාරිතාව පිරිමසා ගැනීමටය. එහිදී සුළු අලාභයක් වුවද ප්‍රවාහන වියදම් අනුව වාසි දායක විය. එලෙසම යම් යම් ද්‍රව්‍ය සඳහා ගොවියා අනුගමනය කරන පිළිවෙළ ද එතරම් හානි දායක නොවීය. සමහර ද්‍රව්‍ය අපතේ යන්නේ ඔවුන්ගේ ආවේණික ක්‍රියාවලියෙන් බැහැර වූ විටය. උදාහරණයක් වශයෙන් ගොවියා ගෙඩි ගෝවා ගෝනි තුළ අසුරන්නේ එහි ඇති අපතේ යන බාහිර කොළත් සමඟය. මේවා පැටවීමේ දී කොපමණ තදබද වුවත් ගෙඩිය පළදු නොවන්නේය. එම තොග වෙළෙදුන් මිල දී ගන්නේ කොළ බර අඩු කිරීමෙන්ය. මේවා වෙළෙඳ පොළට ගෙන ගිය පසු සිල්ලර වෙළෙදුන්ට අලෙවි කරන්නේ ද අදාළ සුද්ධ බර අනුවය. එහිදී මිල දීගන්නා සිල්ලර වෙළෙන්දෝ කොළ ඉවත්කර පවිත්‍ර කර ගැනීම කරති. මෙම ක්‍රියාවලිය නොදන්නෝ ඉවත් කළ කොළ කන්දරාව දැක අපතේ යන එළවළු ලෙස ගණන් මිමි හදති.කෙසෙල් තවලම්භාජනවල අසුරා ප්‍රවාහනය කළ නොහැකි එළවළු පලතුරු ද ඇත. ප්‍රධාන වශයෙන් කෙසෙල් වර්ග දුර බැහැර සිට වෙළෙඳ පොළට එන තෙක් පළදු වන්නේය. මාර්ග පහසුකම් අඩු ග්‍රාමීය ගොවි බිම්වල සිට ප්‍රධාන පාරට ගෙනෙන තෙක් ගොවිහු මේවා කද බැඳ හෝ තවලම් පිට හෝ රැගෙන එති. විශේෂයෙන් සියඹලාණ්ඩුව වැනි වන්නි කරයේ නොදියුණු ප්‍රදේශවල ගොවීහු කෙසෙල් වර්ග බොහෝ විට තවලම් පිට ගෙන ඒම අදටත් දැකගත හැකිය. ඒ අතරතුර තැලීම් සීරීම්වලට ලක්වන මේවා ලොරිවලට පැටවීමේ දී එක උඩ එක සිටින සේ තට්ටු පිට තට්ටු අසුරා ගැනීම පවතින සිරිතය. සමහරු මේ සඳහා තැලීම වළක්වා ගැනීමට පිදුරු හෝ පරඬැල් හෝ ඔතා අසුරාලීම කරති. ඒ සඳහා ඉන් බාහිර කළ යුතු දෙයක් මෙතෙක් භාවිතයේ නැත. ඇවරි ගසා පෙට්ටිවල අසුරාලීම සාම්ප්‍රදායික ක්‍රමයක් නොවන්නේය.අතරමැදි ක්‍රියාවලියෙන් බැහැර වූ එළවළු නිෂ්පාදකයාගේ ආවේණික ඇසුරුම් රටාව එතරම් හානිදායක නැත. එම ක්‍රම සහ විධි ඔවුන් කාලයක් තිස්සේ පුරුදු පුහුණු වෙමින් පවතින්නෙකි. විශේෂයෙන් පලතුරු වාරයන්හිදී රඹුටන් ලොරි ගණන් ප්‍රවාහනය කරන්නේ පොල් අතු කූඩවලය. චුන්නකම් නිලාවැලි සිට කෙසෙල් කැන් පොලොන්නරුවට එක්තරා කලෙක මා ගෙන්වා ගත්තේ දුම්රියෙන්ය. ඔවුන් ඒවා දවටා තිබුණේ ඒ ගසේම පරඬැල්වලින්ය. බීට් රූට්, කරනෙයි අල, අමු මිරිස්, වට්ටක්කා එවා තිබුණේ තල්කොළ පෙට්ටිවලය. බෙලිඅත්ත ප්‍රදේශයේ, තිස්සමහාරාමයේ, දඹුල්ල විහාර රක්ෂිත බිමේ පතෝල වැටකොලු වැනි දිග දිග එළවළු කෙසෙල් පතුරු ආශි‍්‍රතව වටකර බැඳ ප්‍රවාහනය කරති. මේවා පාරම්පරික ගොවියාගේ දක්ෂකම්ය. ඔව්හු ඔවුන්ගේ වගාවන්ට කැපවී ගරු කරති. කල් තබා ගැනීම, ප්‍රවාහනයේදී ඇතිවන නාස්තිය හා ඉඩකඩ ධාරිතාව අවම කර ගැනීම සඳහා දිවයිනේ බුලත් ගොවියා සිය ආවේණික ක්‍රමවේද භාවිත කරන විලාශය අප පුදුම වන සුලුය. ගාල්ල, මාතර වැනි ප්‍රසිද්ධ වෙළෙඳ පොළවල්වලට ආවේණික වූ ඇසුරුම් රටා අද ද සුළු වශයෙන් දැක ගන්නට ඇත. මෙහි එන පාරිභෝගිකයන් හට සිය එළවළු පලතුරු අසුරා ගෙන යාම සඳහා පොල් කොළ භාවිතයෙන් ඒ අවස්ථාවේදීම වියා සකසා දෙන භාජනයක් ඇත. ‘පැස්ස’ යනුවෙන් නම් කරන මේ භාජන සුළු මුදලකට දුප්පත් ස්ත්‍රීන් ඒ මොහොතේම සකස් කර දීම අදත් දැකීමට ඇත. ඒ අතර මුදවාපු කිරි හට්ටි ආවරණ පැණි රසකැවිලි වර්ග බුලත්විට කන හුණු ඇසුරුම් විවිධ මාදිලියේ කොළ උපයෝගී කරගෙන ඇති බව දැකිය හැකිය. එහෙත් අද මෙවැනි දේශීය ඇසුරුම් පොලිතින් හා ප්ලාස්ටික් අනුකරණයෙන් අභාවයට යමින් පවතින්නේය.කරුණු කාරණා කෙසේ වුවද තෝරා ගත් එළවළු වර්ග භාජනවල අසුරා වෙළෙඳ පොළට යැවීම සුදුසුය. එහෙත් ඒවා දේශීය වර්ග වුවහොත් ඉතා වැදගත්ය. ඒ අතර මෙම භාජන ගොවියා අතරට අඩුම මුදලකට ලබා දී සුලභ කළ යුතුව ඇත.රාජ්‍ය අනුග්‍රහය ලත් අලෙවි සංවර්ධන දෙපාර්තමේන්තුව ද අද නැත. මෙහි මුල් වකවානුව යහපත් වුවත් අවසාන භාගය අසතුටුදායක විය. අවසාන කාල පරිච්ඡේදය තුළ පාලකයෝ අති උදාසීන පුද්ගලයෝ වූහ. අලෙවිකරණය නොදත් පාලන බල අධිකාරිය මෙයට වගකිව යුතුය. උදාහරණයක් වශයෙන් අවසාන භාගයේ සිටි කොමසාරිස්වරු දෙපාර්තමේන්තු නියායන් නොදත්හ. එවකට බලය ලත් එක කොමසාරිස් වරයෙක් දැන සිටියේ නාඩගම් නැටීමටය. නාඩගමේ පොතේ ගුරුකම කළාට දෙපාර්තමේන්තුවේ භාවිත වන මුද්‍රිත පොත පතක සාම්ප්‍රදායික අගය වටහා ගැනීමට අවශ්‍ය දැනුම නොතිබුණේය. එහෙයින් දෙපාර්තමේන්තුව පාඩු ලබන ආයතනයක් බවට පත්විය. ඒ අතර දෙපාර්තමේන්තුව සම්බන්ධ දැනුම ඇති පුද්ගලයාට අවශ්‍ය තැන ඔවුන් ලබා දුන්නේ නැත. ඒ ඒ පුද්ගලයන් කෙරෙහි වපර ඇසින් බලා ඔවුන්ගේ මට්ටම උසස් කර පඬුරු පාක්කුඩම් ලබාගන්නට උත්සාහ කළහ.නගා සිටුවීමට විවිධ යෝජනාමේ අතර අතළොස්සක් දෙනා දෙපාර්තමේන්තුව නගා සිටුවීමට විවිධ යෝජනා ඉදිරිපත් කළත් බලධාරීන්ට වැටහුණේ ද නැත.1984 වන විට බොහෝ දුරට දෙපාර්තමේන්තුව පිරිහී ගොස් තිබුණි. ඒ අවස්ථාවේ ද මෙය රැක ගැනීමට රාජ්‍ය මුදල් නොයොදා කටයුතු කිරීමට හැකි බවට මගේ නිදහස් අදහස් යෝජනාවක් මත 1984 සැප්තැම්බර් මස 6 වැනි දින බණ්ඩාරවෙල එළවළු එකතු කිරීමේ මධ්‍යස්ථානය සාම්ප්‍රදායික ක්‍රියාවන්ගෙන් බැහැර වූ ‘සමූහ ගොවි තොග පොළ’ මැයෙන් ගොවිජන සේවයකට පරිවර්තනය කරන ලදි. එය ද ඉතා සාර්ථක ක්‍රමයක් විය. එහෙත් බලධාරීහු ඒ පිළිබඳව ද පළමු ආකල්පයේම සිටියහ.මෙසේ කරුණු දැක්වූයේ රටට අවශ්‍ය අගනා දෙපාර්තමේන්තුවක පරිහානිය දැක්වෙන සාමාන්‍ය සටහනකි. දක්ෂ පාලකයන් මඟින් මෙම දෙපාර්තමේන්තුව පාලනය වූයේ නම්, අද පැන නැගී ඇති කාලීන ප්‍රශ්න අවම වන්නේය. එයට හේතුව එළවළු පලතුරු සඳහා ස්ථාවර වත්කමක් මෙහි පරිපූර්ණව තිබීමය. එහෙත් අවාසනාවක තරම මැනීමට මිනුම් දණ්ඩක් නැත. තවමත් මෙහි සුන්බුන් හැංගි හොරා එබිකම් පාමින් ඇත. ඒවා පිළිබඳ මේ වකවානුව තුළ උපන් දරුවන්වත් දන්නේ නැත. එය නම් අදත් දැවැන්ත ලෙස පවත්වාගෙන යන අන් සතු කර ඇති පලතුරු කම්හලය. 1989 දෙසැම්බර් 31 වැනිදා දෙපාර්තමේන්තුව අභාවප්‍රාප්ත වූයේ නැත. නිවන් දැක්කේය. එහි ඉතිරි වූ නාම මාත්‍රය ගරු ගාම්භීරව අදත් දැකගන්නට ඇත. ඒ ර්ච් යන අකුරු දෙකය.කැන්දලියද්දපාලුවේ ඇල්බට් ඇම්. ලියනගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af1112258</link>
    <topic>සතුන්ට ඇති ආදරේට අසරුවකු වූ මිස්කින්</topic>
    <author>ටිරෝනි වෑවලගේ</author>
    <content>මිස්කින් මහත්තයා අශ්වයන්ට පමණක් නොව පොදුවේ සතුන්ට ද ආදරය කරන්නේ ය. කාර්යාලයේ මිස්කින් මහත්තයාගේ පුටුව අසලටම වී සිටින ‘රෝවර්’ ඊට සාක්කියකි. පොලිස් අශ්වාරෝහක කොට්ඨාසයේ ප්‍රධානියා වන ටී. එස්. මිස්කින් මහත්තයාගේ පුටුව අසල දැවටි දැවටී සිටිය ද රෝවර් පොලීසියට එන කාට වුවද ‘පොලිස් පාට්’ දමන්නේ නැත. තම හාම්පුතාට රාජකාරිය කර ගන්නට ඉඩ දී නිදහසේ බිම වැතිර සිටීම උගේ පුරුද්දය.“රෝවර්” එසේ සිටිය ද මිස්කින් මහත්තයාට නම් රාජකාරි බහුලය. කොළු කාලයේ අශ්වයන් ගැන තිබු ආසාව නිසාම අශ්වාරෝහක කොට්ඨාසයේ සේවයට එක් වුවද අද එහි සියලුම වගකීම් ඔහුගේ කරපිට පැටවී ඇත. එහෙත් ඒ වැඩ කන්දරාවම සතුටු සිතින් කරන නිසාදෝ මිස්කින් මහත්තයා රාජකාරිය එපා කරගෙන නැත්තේ ය. තමන් ජීවිතයේ කැමතිම, පි‍්‍රයතම ක්ෂේත්‍රයක් පාදක කර ගනිමින් රැකියාවේ නිරත වීමට ඇතිනම් එය දුර්ලභ වාසනාවක් ම වන්නේ ය. ඒ අනුව මිස්කින් මහත්තයා එවන් දුර්ලභ වාසනාවන්තයෙකි. ඊට හේතුව ඔහුට තමන් ඉතා පි‍්‍රයකරන ක්ෂේත්‍රයක් පදනම් කර ගත් රැකියාවක නිරත වන්නට ලැබීමය. ඒ අශ්වයන් ය.“මම පොලීසියට බැඳුණේ 1971 දී. එතකොට මට වයස අවුරුදු දහනවයයි. ඉස්කෝලෙ ගියේ කළුතර මහා විද්‍යාලෙට. මගේ තාත්තා, සීයා, අම්මගේ තාත්තා මේ ඔක්කොමල්ලා පොලීසියේ තමයි රාජකාරි කළේ. ඉතින් මමත් පොඩි කාලේ හැදුණේ පොලිස් පසුබිමක. තාත්තා වැඩ කළේ කළුතර පොලිස් අභ්‍යාස විද්‍යාලයේ. ඒ නිසා මම උදේ හවස පොලිස් පුහුණුවීම් දකිනවා. පොලීසියට බැඳෙද්දි මට කිසිම බයක්, පැකිලීමක් ඇතිවුණේ නැහැ.”එලෙස පොලීසියට එක් වූ මිස්කින් මහත්තයා අශ්වයන්ට කොතෙක් ඇලුම් කළ ද ඔහුට සේවය කිරීමට ලැබුණේ මිරිහාන පොලීසියයි. පොලිස් අභ්‍යාස විද්‍යාලයේ ඉන්නා කාලේ පටන් ම ආඩම්බරයෙන් අශ්වයන් පිට යන නිලධාරීන් දැක ‘අශ්ව උණ’ සාදාගෙන සිටි මිස්කින් මහත්තයාට වැටහී ගියේ අශ්වයන්ට ආසා වූ පමණින් පොලීසියේදී අශ්වයන් පිට යාමට නොලැබෙන බවය. ඉතින් මිස්කින් මහත්තයාට සිදුවූයේ ඉවසන්නට ය.“මම මිරිහාන පොලීසියේ සේවය කරන කාලේ අශ්වාරෝහක අංශයට බඳවා ගැනීමේ සම්මුඛ පරීක්ෂණ තිබ්බා. මාත් එක්ක එකට රාජකාරි කරපු ඳරහානේ යාළුවෝ දෙන්නෙක් ඒ සම්මුඛ පරීක්ෂණයෙන් සමත් වෙලා තිබුණා. ඔවුන්ට තිබුණේ අසුන් පිට යාම පුහුණු වීම. එතකොට මම කරන්නේ යාළුවෝ මුණ ගැහෙන්න ඇවිත් ඒ අය පුහුණු වන දිහා බලාගෙන ඉන්න එක. ඒ අය අශ්වයෝ පිට නඟින හැටි. උන් පදවන හැටි. අශ්වයන්ව කීකරු කර ගන්න හැටි මම බලාගෙන හිටියා. ඒකෙන් වුණේ අශ්වයන් ගැන තියෙන ආසාව තවත් වැඩිවන එක.”දැන් මිස්කින් මහත්තයා බලාගෙන ඉන්නේ අශ්වාරෝහක අංශයට තවත් නිලධාරීන් බඳවා ගැනීමට සම්මුඛ පරීක්ෂණණ පවත්වන තෙක්ය. එහෙත් ඔහුට තිබු දැඩි උවමනාව එවකට අශ්වාරෝහක අංශයේ නිලධාරීන්ට තිබුණේ නැත. එනිසාම අවුරුදු පහක පමණ කාලයක් මිරිහාන පොලීසියට වී සිටීමට මිස්කින් මහත්තයාට සිදු විය.“සම්මුඛ පරීක්ෂණ ආයෙත් පැවැත්වුණේ 1976 දී. මමත් ඉල්ලුම් කළා. කැඳවීමක් ලැබුණා. යාළුවෝ පුහුණු වන හැටි බලා හිටපු මම ඒ වෙනකොට අශ්වයන් සම්බන්ධව බොහෝ දේ දැනගෙන හිටියා. මට තිබුණේ ඒවා කරලා පෙන්නන්න විතරයි. එතකොටත් අශ්වාරෝහක අංශයේ මූලස්ථානය පිහිටලා තිබුණේ පිටකොටුවේ මිහිඳු මාවතේ අද තියෙන තැනමයි. ස්ථානාධිපති වෙලා හිටියේ පොලිස් පරීක්ෂක එල්. පී. ජයවීර. පුහුණුව බාරව හිටියේ උප පොලිස් පරීක්ෂක ඩබ්ලිව්. එස්. එස්. අබේසේකර. සම්මුඛ පරීක්ෂණයේදී මාව පරීක්ෂණයට ලක් කළේ සහකාර පොලිස් අධිකාරී බින්දු කුමාරතුංග. ඔහු මට දුන්නා අශ්වයෙක්. උගේ නම ශිවාගෝ. මට අශ්වයා දැකලා පුරුදුයි. කරන්න කියපු දේවල් ටිකත් හොඳට පුරුදුයි. ඒ හැමදාම ඇවිත් යාළුවෝ පුහුණු වන හැටි බලාගෙන හිටපු නිසා. මම ශිවාගෝ පිට නැගලා පිට්ටනිය වටේ අරගෙන ගියා. හැමෝටම පුදුමයි. බින්දු කුමාරතුංග මහත්තයා මගෙන් ඇහුවා මීට කලින් අශ්වයෝ පැදලා තියෙනව ද කියලා. ඒ එක්කම මාව පුහුණුවට තෝර ගත්තා.”වර්ෂ 1976 මැයි පළමුවැනිදා තවත් නිලධාරීන් හය දෙනෙක් සමඟ මිස්කින් මහත්තයා අශ්වාරෝහක අංශයේ පුහුණුවට වාර්තා කළේය. කියන හැටියට නම් බලාගෙන ඉන්නවාට වඩා හැබෑවටම පුහුණුවීම් කටයුතුවල යෙදීම අමාරු වන්නට ඇත.“මම අනන්තවත් අශ්වයින්ගේ පිටින් වැටිල තියෙනවා. කකුල් අමාරු අදටත් තියෙනවා. පුහුණුවීම් දවස්වල බස් එකකවත් ඉඳගන්න බෑ. ඇඟපත තැලිලා, කකුල් තැලිලා. හරිම අමාරුයි. සමබරතාවය පවත්වා ගැනීමට දෙන පුහුණුවේදී සැදලය නැතිව අශ්වයා පිට යන්න වෙනවා. ඒක තමයි අමාරුම. අනතුරු වැඩියි. නමුත් මම මේ සේරම ආසාවෙන් කළා. අපේ මාස හයක පුහුණුවීම් වඩාත් අමාරු වෙන්න තවත් හේතුවක් බලපෑවා. ඒ පුහුණුවට අලුත් අශ්වයන් ලැබීම. 1976 නොබැඳි සමුළුවට පකිස්ථානයෙන් අලුත් අශ්වයන්ව ගෙනාවා. උන් දරුණුයි. මෙල්ල කරන්න, පුහුණු කරන්න අමාරුයි. අපට පුහුණු වෙන්න වුණේ මේ අශ්වයන්ගෙන්. කොහොම වුණත් මම හොඳින් පුහුණුවීම් කටයුතු අවසන් කළා.”ඔය අන්දමට මිස්කින් මහත්තයා අශ්වාරෝහක අංශයේ නිලධාරියෙක් බවට පත් වුණේය. දැන් ඔහුට හිතේ හැටියට අසුන් පිට යා හැකිය. එහෙත් ඒ රාජකාරි සීමාව කඩ නොකරමින් බව කිව යුතුමය. නිදහස් උත්සවය, පාර්ලිමේන්තු සැසිවාරය ආරම්භ කිරීමේ උත්සව, රාජ්‍ය නායක පදවි ප්‍රාප්ති උත්සව, පිටරටවල රාජ්‍ය නායකයන් පිළිගැනීමේ උත්සව වැනි නිල උත්සවවලදී මිස්කින් මහත්තයා ද ඉමහත් ආඩම්බරයෙන් යුතුව අශ්වයකු පිට නැගී ගමන් ගත්තේය. මහ රැජනගේ සහ පාප් වහන්සේගේ ලංකාගමනය අවස්ථාවේදී අශ්වාරෝහක පෙරගමන් ආචාරවලට සහභාගි වීමට ලැබීම මිස්කින් මහත්තයා සිහිපත් කරන්නේ ඉමහත් සතුටිනි. මෙවැනි විශේෂිත පෙර ගමන් ආචාරවලදී අශ්වාරෝහකයාගේ අණට අකීකරුව ගාල කඩාගෙන දිවූ අශ්වයන් ගැන වාර්තා වන්නේ නැද්දැයි මම විමසීමි.“මේ වගේ උත්සවවලට සහභාගි කරවන්නේ හොඳින් පුහුණු වූ නිලධාරීන්. පුහුණු කීකරු අශ්වයින්. ඒ නිසාම ඒ වගේ සිද්ධීන් වාර්තා වෙලා නැහැ. මේ වගේ පෙර ගමන්වලදී ප්‍රදර්ශනය විතරක්ම නෙමෙයි අපි ආරක්ෂාවත් බලන්න ඕනේ. පෙරගමන් ආචාරවලට අමතරව අපි රථවාහන හැසිරවීමත් කරනවා. කොළඹ කොටුවේ උදේ හවස අශ්වාරෝහක නිලධාරීන් රාජකාරිවල නියැලී ඉන්නවා. ඒ වගේම තමයි බොහෝ දෙනා අපෙන් මාර්ග විස්තර අහල දැනගන්න පෙලඹෙනවා. ඉන් බහුතරය විදේශිකයන්. පොලිස් සේවයේ අපේ රාජකාරිය විශේෂිතයි.”මිස්කින් මහත්තයා පිළිතුරු දෙයි. සුනඛයෙක් තම ස්වාමියා ලෙස පිළිගන්නේ එක් පුද්ගලයකු පමණි. එහෙත් අශ්වයෝ එසේ නැත. පරිපාලනයේ පහසුවට එක් අශ්වාරෝහකයකුට එක් අශ්වයෙක් බැගින් වෙන් කර තිබුණ ද සෑම නිලධාරියෙක්ම සෑම අශ්වයකුම පාලනය කළ හැකි අන්දමින් පුහුණුව ලබා සිටින්නේය.දැනට පොලිස් අශ්වාරෝහක අංශයේ ශාඛා නුවර සහ නුවරඑළියේ පිහිටා තිබේ. අවස්ථානුකූලව මේ ප්‍රදේශවලින් අශ්වයන් ගෙන්වා ගැනීමත්, මාරු කිරීමත් සිදු කෙරේ. එක්තරා රටාවකට අනුව දේශගුණයට හුරු කිරීමට ද මේ ප්‍රදේශවලට අශ්වයන් ගෙන යාම කෙරේ. අශ්වාරෝහක නිලධාරීන්ට අමතරව අශ්වයන් බලාගන්නා සිවිල් කාර්ය මණ්ඩලයක් ද සිටී. අශ්ව ගාල පිරිසිදු කිරීම, අශ්වයාට නිදා ගැනීම සඳහා සිමෙන්ති පොළවේ ලී කුඩු ඇතිරීම, ආහාර පාන, ජලය පිළිවෙළට සැපයීම මෙන්ම අශ්වයා පිරිසිදු කිරීම ද මේ සිවිල් නිලධාරීන්ගේ කාර්යභාරයට අයත් ය.මිනිස් ඇසුරේ ජීවත්වන සෑම සත්ත්වයකුට මෙන්ම පොලිස් අශ්වාරෝහක අංශයේ අශ්වයන්ට ද නම් ලබා දී තිබේ. බෙත්මන්, වැලම්, ක්ලියෝපැස්, අමිඩියස් වැනි නෙදර්ලන්ත නම් සහ ඇලිබි, පියුඩර්, පේවරි, ජින් වැනි ප්‍රංස නම් අතර ගැමුණු, මහසෙන්, මුගලන්, පැරකුම් වැනි සිංහල නම් ද තිබෙනු දුටු මම ඒ ගැන විමසීමි.“ඉස්සර ඉඳන් අශ්වයන්ට දැම්මේ සිංහල රජවරුන්ගේ නම්. දැන් අවුරුදු ගණනාවක් තිස්සේ මේ නම් දීලා දැන් අශ්වයන්ට දාන්න සිංහල රජවරුන්ගේ නම් නැති තරම්. දැනට ඔය නම් තියෙන්නේ ඉන්දියාවෙන් ගෙනාපු අශ්වයන්ට විතරයි. ප්‍රංසයෙන්, නෙදර්ලන්තයෙන් ගෙනාපු අශ්වයන්ට අපි එහේදි භාවිත කරපු නම් එහෙමම භාවිත කළා.”අශ්වයකුගේ සාමාන්‍ය ආයු කාලය අවුරුදු 20 - 25 පමණය. පිටරටින් අසුන් ආනයනය කරන විට ඒ සඳහා වයස අවුරුදු 4 - 6 අතර පසුවන අශ්වයෝ තෝරා ගැනෙති. මෙලෙස ආනයනය කරන අශ්වයා මසක පමණ කාලයක් නිරෝධායක ආයතනයේ තබා පරීක්ෂාවන්ට ලක් කරයි. පුහුණුවීම් පටන් ගන්නේ ඉන් පසුවය.පුහුණුවීම් අතරතුර දී රථවාහන ශබ්දවලට, බෙර සහ බෑන්ඩ් වාදනයන්ට අශ්වයන් හුරු කිරීමට සිදු වේ. පිටකොටුවේ මිහිඳු මාවත යනු රථ වාහන ශබ්දවලින් නම් කිසිඳු අඩුවක් නැති තැනකි. බෙර සහ බෑන්ඩ් වාදන හුරු කිරීම සඳහා පොලිස් තූර්ය වාදක කණ්ඩායම ගෙන්වා එහි නාද රටාවන් අශ්වයන්ට ඇසීමට සලස්වනු ලැබේ. පුහුණුවීම් අතරතුර රතිඤ්ඤා දැමීම මඟින් වෙඩි සහ රතිඤ්ඤා ශබ්දවලට අසුන් පුරුදු කරනු ලබයි.අසුන් පිට යාම, ඉතා සාඩම්බර ලෙස අශ්වාරෝහක පෙරගමන් ආචාරවල නිරත වීම ආකර්ෂණීය ලෙස පෙනුණ ද එහි අභ්‍යන්තරයේ ඇති අනතුරු සහගත බව ගැන ද නොකියාම බැරිය. මිස්කින් මහත්තයා සිහිපත් කරන අන්දමට අශ්වාරෝහක අංශ ඉතිහාසයේ එවන් අනතුරු වාර්තා කරන ඛේදජනක මරණ දෙකක් ද වේ. දක්ෂ අසරුවෙක් වූ පොලිස් සැරයන් පන්නිපිටිය එවන් අනතුරකදී මිය ගියේ පිටකොටුව ඒ ටී අයි හන්දියේදීය. කොටුව ප්‍රදේශයේ රථවාහන හැසිරවීමට ගොස් ආපසු පැමිණෙමින් සිටියදී රථවාහන ශබ්දයට බිය වූ අසු දෙපයින් සිට ගත්තේය. එහි ප්‍රතිඵලය වූයේ අසු පැදවූ පන්නිපිටිය මහතා සමඟ අශ්වයා ද බිම ඇද වැටීමයි. එහෙත් අතිශය අවාසනාවන්ත ලෙස අසලින් ගමන් කරමින් තිබු බස් රථයකට බිම ඇද වැටුණු පන්නිපිටිය මහතා යට වූයේය. තවත් නිලධාරියෙක් වූ උප පොලිස් පරීක්ෂක සිල්වා මහතා ජීවිතයෙන් සමු ගත්තේ ව්‍යායාම් කරන අවස්ථාවේදී අසු පිටින් ඇද වැටීමෙනි.තමා ගැන විස්තර පැවසීමට පසුබාන මිස්කින් මහත්තයා ඉහත කී නිලධාරීන් ගැන සඳහන් කරන මෙන් මට අවධාරණය කරයි.අශ්වයන්ට තිබු දැඩි ආශාව හේතුවෙන්ම පොලිස් අශ්වාරෝහක අංශයට එක් වූ මිස්කින් මහත්තයාට මුළු සේවා කාලයම පාහේ එම අංශයේ සේවය කිරීමේ වාසනාව උදා විය. යාපනය ප්‍රදේශයේ සේවය කළ වසර එක හමාර ඇරෙන්නට මිස්කින් මහත්තයාගේ සම්පූර්ණ සේවා කාලයම ගත වූයේ අශ්වාරෝහක අංශයටය. මා එසේ කියන්නේ ලබන මාර්තු මාසයේ මිස්කින් මහත්තයා විශ්‍රාම යාමට නියමිතව සිටින නිසාය. තම බිරිය මෙරිනා මිස්කින් මෙන්ම දියණිය සහ පුත්‍රයා ගැන ද ඔහු සඳහන් කරන්නේ සෙනෙහසිනි. වසර ගණනාවක් පුරා අසුන් සමඟ සේවය කිරීමේදී විශේෂයෙන් සෙනෙහසට ලක් වූ අශ්වයකු නැතිදැයි මම ඔහුගෙන් අසමි.“කීප දෙනෙක් ඉන්නවා. තෙමුචින්, ශිවාගෝ වගේම එන්සො ටත් මම ආදරෙයි. එන්සෝ තවම ඉන්නවා. හරිම හීලැයි. පුංචි ළමයකුට වුණත් සැදලයක් දාලා පැදගෙන යන්න පුළුවන්. වැලව් කියලා නෙදර්ලන්තයෙන් ගෙනාපු සුදු අශ්වයෙක් ඉන්නවා. ලංකාවට ආපු අලුත වැලව් හරිම අකීකරුයි. පිටට නගින්නම දෙන්නේ නැහැ. පයින් ගහනවා. ඒත් අපි වැලව්ව හීලෑ කළා. දැන් හරිම කීකරුයි.”තම සෙනෙහස වැඩියෙන් දිනා ගත් අසුන් ගැන එසේ සඳහන් කරන මිස්කින් මහත්තයා කියන්නේ අසකු මිය ගිය විට තමාට දුකක් දැනෙන බවයි. සතුන්ට ආදරය කරන, මිනිසකු ගේ මුවින් එවන් වදන් පිට වීම අමුතු දෙයක් නොවුවද මිස්කින් මහත්තයා වැනි පොලිස් සේවයේ පරිණත ඉහළ නිලධාරියකුගෙන් මෙවැනි සංවේදී වදන් පිටවීම මම අගය කරමි.සිනාමුසු මුහුණින් යුතුව තම අසුනේ හිඳ සිටින මිස්කින් මහත්තයාටත් ඔහුගේ පා සෙවණේ නිදන රෝවර්ටත් සමු දුන් අපි මිහිඳු මාවතේ කන්ද බැස්සෙමු.ටිරෝනි වෑවලගේඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af1112259</link>
    <topic>නත්තලේ සැබෑ අරුතටම යමු</topic>
    <author>අරුණි මුතුමලී</author>
    <content>සීතල වැඩි හින්දා මම එළියට ආවේ පොරෝනයකුත් දවටාගෙන. ගස් කොළන් සිලිසිලි නාදෙන් සරසාගෙන ආ සුළං පාරක් මුහුණේ වැදිලා සර්වාංගෙම හිවුඩු පිනෙ ගානයි. ඈත ආකාසෙ තරු මල් පිපිලා, හරියට පීටර් අංකල්ලැ ගෙදර නත්තල් ගහ වගේ. හිමින් සැරේ සුළඟට මුසුවෙන ඒ පයින් ගහේ සුවඳ මිහිරි නැවුම් ගතියක් ගෙනාවා. ටිලිං ටිලිං ටිලිං...සීත සුළං රැළි පෙරැළීඋඳුවප් මාසේහෙමින් හෙමින් පණිවුඩයක්පවසයි රහසේදිමුතු එකම තරුවක් ඇතපායා අහසේජේසු බිළිඳු ගව ඔරුවකසැතපෙයි සුවසේ”අන්න පීටර් අංකල්ලෑ නත්තල් පප්පා ඇවිත්” මල්ලි ගේට්ටුව ළඟට දිව්වේ පොඩි එකෙක් වගේ. ඇත්තටම පීටර් අංකල්ලා මෙහෙ පදිංචියට ආදා ඉඳන් හැම නත්තලටම අපේ ගෙදරටත් කැරොල් කණ්ඩායම එන්න ගත්තා. නත්තල් සීයා අපි දෙන්නට මොනවම හරි දෙනවාමයි. ඉතිං අපිත් නොදැනුවත්වම හරි නත්තල් සීයා එනවද කියලා බලාගෙන ඉන්න බව තේරුණේ මල්ලි දුවගෙන ගිය විදිහට. අපිත් මල්ලි පස්සෙන් ගේට්ටුව ළඟට ගිහින් කැරොල් කණ්ඩායමට ගෙට ආරාධනා කළා. රෑ තරු බබළනවා - මල් පිපිලා වාගේඑළියෙන් නැහැවෙනවා -මල් වැහැලා වාගේරැව් පිළිරැව් දෙනවා - ගීත නාද වාගේබිළිඳෙකු හිනැහෙනවා -මුහුදට සඳවාගේඒ අය ගැයුවා ගීතිකා කීපයක්ම. සමහර ඒවා මර්්සලින් ජයකොඩි පියතුමාගේ නිසාත් සමහර ඒවා ගුවන් විදුලියෙන් රූපවාහිනියෙන් ප්‍රචාරය වන නිසාත් තවත් සමහර ඒවා කැරොල් කණ්ඩායම නිසාත් අහල පුරුදුයි. ඒවා අපිත් තාලෙට අත්පුඩි ගහලා කීවා. බෙත්ලෙහෙම් පුරේ දිළිඳු ගවලෙනේඔරුව තුළේ සිසිලේ නිදයිජේසු බිළින්දාසාමේ රජින්දාකැරොල් කණ්ඩායම දිගට ම ගායනා කරන අතරේ මට මතක් වුණේ අපි නත්තල ගැන ඊයේ පෙරේදා කතා කළ දේවල්.”මේ සැරේත් කැරොල් කණ්ඩායම එක්කගෙන පීටර් අංකල් එයිද දන්නේ නෑ නේද අක්කේ” මල්ලි ඇහුවා.”එයි එයි, ඇයි? බබාත නත්තල් සීයා ගේන්නේ මොනවද කියලා බලන්න ආතද?” මම කට උල් කරමින් කීවා.”පිස්සු හැදීගෙන එනවද? මම නෙට් එකෙන් හොයා ගත්තා ඔය ගීතිකා පටන් ගත්තේ කොයි කාලෙද කියලා. ඒවා රෝමේදි 4 වැනි සියවසේලු පටන් අරන් තියෙන්නේ. ලතින් හිම්ස් වගයක් ලියලා තියෙනවාලු ඇම්බ්‍රෝස් කියලා ආච් බිෂොප්වරයෙක් මිලාන් නුවර හිටපු. තව ප්රූඩෙන්ටියස් කියලා ස්පාඤ්ඤ කවියෙක්. ක්‍රිස්තු වර්ෂ 413 දි ද කොහෙද ලියපු එකක් තාමත් සමහර පල්ලිවල ගීතිකාවක් හැටියට ගයනවලු. ඒ යෙදුම් හරි වෙනස්නේ. ඒක පටන් ගන්නේ ඔෆ් ද ෆාදර්ස් ලව් බීගොට්න් කියලාලු” මල්ලි ගීතිකා පාඩමක් කළා.”ආ! අපි සලකනවා මදිනෙ මෙයාට, ඉතිං ඉතිං තව මොනවද හොයා ගත්තේ කියමු බලන්න... ම්... එහෙනං කියනවා නත්තලේ පාට මොනවද ඒ ඇයි කියලා?” මම අභියෝග කළා.”නත්තලේ පාට කොළයි රතුයිනේ? ඒත් තේරුම නම්... නෙට් එකෙන් හොයලා කියන්නද?” මල්ලි වහා නැගිට්ටා.”අපෝ... නෙට් එකේ ම රිංගලා ඉන්නවා. ඕවයේ ඇත්ත බොරු දෙකම තියෙනවා. කෝක හරිද කියලා හොයාගෙන කියවනවා. නැත්නම් තමුනුත් වේලාවක මදුරුවෙක් වගේ ඉඳවයි.” මගේ කතාවට මල්ලී ඉබේ ඉන්දවුණා. තාත්තටයි අම්මටයි ඒ පාර නම් හොඳටම හිනා.”නත්තලේ පාට ඔය කියපුවා තමයි හැබැයි සුදුයි. රිදී රත්තරන් ඒවාත් ගන්නවා සරසන්න. කොළ පාට කියන්නේ සදාහරිත ගහේ පාට. ඒකේ ශීත ඍතුවටත් කොළ හැලෙන්නේ නෑ. ඒ වගේම අමරණීය ජීවිතයත් සංකේතවත් කරන්නේ කොළ පාටින්. රතුවලින් සංකේතවත් කරන්නේ ජේසුතුමා කුරුසේ ඇණ ගහද්දි වැගිරුණු ලේ. දැන් ගිහින් නෙට් එකේ බලනවා මම ඇත්තද කිව්වේ කියලා.” මල්ලීව අවුස්සන සිතිවිල්ලෙන් මම කීවා.ටිං ටං...”කවුද? ආ පීටර් අංකල් එන්න වාඩිවෙන්න.” මල්ලි කීවා.”අපි මේ ඕගොල්ලන්ගේ නත්තල් ගැන තමයි කතා කර කර හිටියේ.” තාත්තා පීටර් අංකල්ව පිළිගන්න ගමන් කීවා.”මොනවද ඉතින් ඕගොල්ලෝ කතා වුණේ?””දන්නැද්ද ඔය එක එක ඒවා.” අම්මා කියද්දී”අංකල්ට මතකද අපි පුංචි කාලේ අංකල් අපිට නත්තල් ගහෙන් කඩලා තෑගි අරන් දෙනවා.” මල්ලි කීවා.”හාහ් හහ්... තාමත් මතකයි නේද? ඒවා හරි මං ආවේ ඕගොල්ලන්ට අපේ ගෙදර ක්‍රිස්මස් ලන්ච් එකට එන්වයිට් කරන්න. එතකොට මං දෙන්නටම තෑගි දෙන්නම්කෝ ක්‍රිස්මස් ගහෙන් කඩලා.” පීටර් අංකල් හිනාවෙවී කීවා.”අනේ මේ පිස්සු ළමයි. පීටර් ඕවා ගණන් ගන්න එපා.” තාත්තා ලැජ්ජාවෙමින් කීවේ අපි තෑගි ඉල්ලුවා කියලා පීටර් අංකල් හිතයි කියන බයට. අම්මත් ඒකට ඔළුව වැනුවා.”නෑ නෑ. ඒ ගැන එච්චර හිතන්න එපා.” පීටර් අංකල් තාත්තාව තේරුම් ගෙන දෝ කියා අපේ පවුලටම ආරාධනාව යළිත් කර පිටත් වුණා.”ඔය නත්තල් ගහ ප්‍රධාන ආගම්වලට නැති වෙනත් ලබ්ධිකයන්ගේ සම්ප්‍රදායක් ක්‍රිස්තියානිකරණය වීමෙන් ආව රිචුවල් වගයක්ලු නේද? ශිශිර සූර්ය නිවෘත්තියේ පැතිවල ඉන්න? ඒ අය ඔය සදාහරිත ගහට වඳිනවලු. ඒකේ මුදුන ස්වර්ගයට යොමු වෙලා තියෙන නිසයි ශුද්ධ වූ ත්‍රිත්වය සංකේතවත් වෙන්න ත්‍රිකෝණාකාරව තියෙන නිසයි.” තාත්තා කීවා.”අනේ මන්දා එක එක අය එක එක ඒවා කියනවනේ. ඔය ඉංගි‍්‍රසියෙන් ක්‍රිස්මස් ට්‍රී කීවේ ජර්මනියෙන් අරගෙන 1835 විතර කියලත් කියනවා. ඒ සම්ප්‍රදාය තුන්වෙනි ජෝජ් රජ්ජුරුවන්ගේ බිසවලුනේ එංගලන්තෙට අදුන්නලා දුන්නා කියන්නේ. ඒත් වික්ටෝරියා රැජිනගේ කාලෙලු හොඳට බ්‍රිතාන්‍ය පුරාම ඒක පැතිරුණේ. ඇමරිකන්කාරයෝ ඊට පස්සේ ඒක පුරුද්දක් හැටියටම කරන්න අරගත්තලු.” අම්මාත් දන්න දේවල් ටික කිව්වා.”එතකොට සැන්ටා?” මල්ලි ඇහුවේ පොඩි එකෙක් වගේ.”ඔය කතාව පටන් අරන් තියෙන්නේ ශාන්ත නිකලස් කියලා බිෂොප්වරයෙක්ලු නේද? දහතුන්වැනි සියවසේ ඉඳන්ම ආපු එකක්ලුනේ. ඒ කාලේ නම් ඇන්දේ පාදිලි ඇඳුම්මලු. පස්සේ ඇමරිකාවේ විප්ලවයෙන් පස්සේ නිව්යෝක්වල ඉතිරි වුණු යටත්විජිතකාරයෝ ටිකලු ආපහු ඕක පටන් ගත්තේ. ඇත්තෙන්ම ශාන්ත නිකලස්තුමා කාලේ නම් පහුගිය වසර පුරාම හොඳට හිටි ළමයින්ට දුප්පත් අයට තෑගි බෙදා දුන් එකලු. ඒ නිසා හුඟක් ජනපි‍්‍රයත් වුණාලු.” තාත්තා ඒ ටික කීවේ තරමක් මතකය අවදි කරමින් හෙමින් හෙමින්.”ඇයි පීටර් අංකල් අපිටත් කියන්නේ ඉස්සර. දඟකලොත් සැන්ටා රෑට කොට්ටෙ යටින් තෑගි තියන එකක් නෑ කියලා.” මම මතක් කළා.”හ්ම්... හරි අහිංසක දෙයක් නේද?” අම්මා කීවා.”දැන් ඔය ක්‍රිස්තියානි, කතෝලික අය ඡ්‍යොතිෂය විශ්වාස නොකළට ජේසු බබා ඉපදුණු බව දැන ගත්තේ තරුවක් නිසා නේද?” මල්ලි අද නම් පොඩි ළමයෙක්ම වෙලා.”ඔව් රජතුන් කට්ටුව වල්ගා තරුව දිහා බලාගෙනලුනේ බෙත්ලෙහෙමට ආවා කියන්නේ. ඒ පැත්තේ කාන්තාරවල යන්න ඒ හැමදේටම තරු හුඟක් වැදගත්. ඒ අය තාරකා ශාස්ත්‍ර හොඳට දන්න අයලුනේ.” තාත්තා කීවේ නළලත් රැළි කරලා.”මොකක්ද ඔය ජනවාරි 6 වැනිදා කතා?” අම්මාටත් ප්‍රශ්නයක්.”ඒක.. ඇත්තටම ඕක එක එක මතනේ... සමහරු කියනවා පෙරදිග ක්‍රිස්තියානි ක්‍රමේට රජතුන් කට්ටුව ජේසු බිළින්දාව දැකපු දවස තමයි නත්තල් කියලා. එක ජනවාරිලු. අනික කොහොමත් අලුත් ජෝර්ජියන් කැලැන්ඩරෙයි පරණ ජුලියන් කැලැන්ඩරෙයි දවස් 13 කද කොහෙද වෙනසකුත් තියෙනවලුනේ. කොහොම හරි ඔය ආමේනියාවේ එහෙම තව යුක්රේන්, රෂියා ඉතියෝපියා වගේ රටවල් එහෙම ජනවාරි හය, හතවගේ දවස් තමයි නිවාඩු දීලා ක්‍රිස්මස් සමරන්නේ කියලා තියනවා.” තාත්තා අමාරුවෙන් ප්‍රශ්නෙන් ගොඩ ආවා.”ඒත් ඉතින් 25 නේ ඔක්කොම ලස්සනට ලෝකෙ පුරාම උත්සව තියෙන්නේ නේද?” මල්ලි තවමත් ඉන්නේ පොඩි කාලෙමයි.ඔක්කොම සාවධානව අහගෙන හිටිය ආච්චි ප්‍රශ්නයක් නැඟුවා. “හොඳයි දැන් ඔක්කොමලා එක එක ඒවා කීවනේ. දැන් කියමු බලන්න නත්තලේ අරමුණ මොකක්ද කියලා.””අපි නම් දන්නේ ජේසු බබා ඉපදුණු එක සෙලිබ්‍රෙට් කරන්න හොඳට කාලා බීලා නටලා සින්දු කියලා බර්ත්ඩේ පාටියක් වගේ මිනිස්සු ජොලියේ ඉන්න එක.” මල්ලි පැන්න ගමන් කීවා.”මෝඩයා! අපි කියලා මාව එහෙම ඕවට ගාව ගන්නෑ” මම කේන්තියෙන් කීවා.”නැහැ” ආච්චිගේ හඬ ස්ථාවරයි.”මිනිස්සු කාලා බීලා විනෝද වෙන එක කමක් නෑ. ඒත් නත්තලේ එකම අරමුණ ඒක නෙවේ. ඔය ඔක්කොම බාහිර ආටෝප විතරයි. ජේසු තුමා ඉපදුනේ මිනිස්සුන්ව පාපයෙන් මුදවන්න. ඒ වෙනුවෙන් උන්වහන්සේට කල්වරි කන්දේ කුරුසියක් කරගහගෙන නගින්න වුණා, කටු ඔටුනු පලඳින්න වුණා. උන්වහන්සේ අසරණයන් වෙනුවෙන් පෙනී සිටියා. ප්‍රසිද්ධම කතාව මද්දලාවේ මරියාට ගල් ගහන්න යද්දි කිසිම පවක් නොකරපු කෙනෙක් පළමුවැනි ගලගහන්න කීවා. ඔක්කොම හිමින් විසිරුණා. ඒ වගේ තව දසදහස් අහිංසක අසරණයන් රෝගීන් සුවපත් කළා. එක රොටියක් අරගෙන මහ සෙනඟකට බෙදලා දීලා බෙදා හදාගෙන කෑමේ වටිනාකම පෙන්නුවා. ඔය එකක් දෙකක් විතරයි. නිහතමානීකම, වරදට සමාව දීම, මිනිසුන් අතර ප්‍රේමය පැතිරවීම මේ හැම ගුණාංගයක්ම උන්වහන්සේ ලෝකෙට කියා දුන්නා. ඒත් අද සමහරු ඒවා ඔක්කොම අමතක කරලා බාහිර ආටෝපේට විතරයි තැන දෙන්නේ. ක්‍රිස්තුන් වහන්සේගේ ධර්මය හරියට අවබෝධ කර ගත්තා නම් ලෝකේ මේ තරම් යුද වැදීගෙන දඟලයිද? සාමයේ කුමාරයාගේ පණිවිඩය ගෙනියන්නේ මෙහෙමද?” ආච්චි වේදනාවෙන් කියාගෙන ගියා. අපි සේරම බලාගෙන හිටියේ ගල් ගැහිලා වගේ. ආච්චි ඒත් නැවැත්තුවේ නෑ.”ජේසුතුමා කීවා වපුරන්නා වපුරන්නට ගියාලු. ඒ බීජ කුඹුරෙත්, ගල් තලාවේත්, මඟ දෙපසත් ඔය හැම තැනම වැටුනලු. ගල්තලාවේ පැළ හට ගත්තේ නෑ. මඟ දෙපස ඒවයින් අස්වැන්නක් ගන්න බෑ. කුඹුරක තමයි වී නියම විදිහට පැළවෙන්නේ. ඒ වගේ ධර්මයේ බීජ හැම තැනම තියෙනවා. ඒවායින් අස්වැන්න ගන්න පුළුවන් කුඹුරක් වගේ යහපත් මිනිස්සු වෙන්න අපි දැනගන්න ඕන. අපේ හිත ගල් තලාවක් වගේ නම් කවදාවත් ධර්මයේ බීජ වපුරන්න බෑ. ඒක කොයි දහමටත් එකයි. ඒ නිසා නත්තලත් එක්ක එන අලුත් අවුරුද්දේ හැම ආගමකම අය ඔය ටික හිතට අරන් වැඩ කරනවා නම් ලෝකේ කොච්චර ලස්සන වෙයිද?” ආච්චි කළේ ප්‍රාර්ථනාවක්.ඒ දේවල් කතා වුණ හැටි හිත හිත ඉද්දි කැරොල් ගීත ඉවරවෙලා මල්ලී මට වැලමිටෙන් ඇන්නාමයි ආපහු පියවි ලෝකෙට ආවේ. නත්තල් පප්පාගේ නැටුමකුත් එක්ක ඒ කණ්ඩායම අපිට සුබ පතන්න ගත්තා. වී විෂ් යු අ මෙරි ක්‍රිස්මස්වී විෂ් යු අ මෙරි ක්‍රිස්මස්වී විෂ් යු අ මෙරි ක්‍රිස්මස්ඇන්ඩ් අ හැපි නිව් ඉයර්!!අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af11122510</link>
    <topic>ගැබිනි මවුවරුන්ට සෙත සලසන පාණදුරේ කේතුමතිය</topic>
    <author>ඉසවි</author>
    <content>අතීතයේ ලංකාවේ තිබුණේ විස්තෘත පවුල් ක්‍රමයකි. එහෙත් වර්තමානයේ ඇත්තේ න්‍යෂ්ටික පවුලකි. මේ නිසා න්‍යෂ්ටික පවුල තුළ උපදින දරුවාට බොහෝ වටිනාකමක් ඇත්තේය. ඒ පුංචි පවුල රත්තරන් බැවින් නිරෝගීමත්, දරුවකුගේ ආරක්ෂාකාරී උපත එම පවුලට වැදගත් බැවිනි. මවකට මෙන්ම සෞඛ්‍ය සම්පන්න දරුවකු මෙලොවට බිහි කිරීමේ කාර්යයේදී රෝහල සතු කාර්යය භාරයක් ද තිබේ. සුහදශීලී භාවය, කාරුණික භාවය මෙන්ම සුරක්ෂිතව ඕනෑම හදිසි අවස්ථාවකදී ක්‍රියා කිරීමට හැකි වෛද්‍ය කණ්ඩායම් සිටින මාතෘ නිවාසවලට හොඳ ඉල්ලුමක් තිබේ.වර්තමානයේ රජයේ මාතෘ නිවාස අතුරින් පාණදුර කේතුමති මාතෘ නිවාසය ද ප්‍රධාන වේ. වසර ගණනක් පුරා ලක්ෂයකට වඩා වැඩි දරු උපත් සඳහා ජන්ම නිවහන වූ කේතුමතී රෝහල වර්තමානයේ නව මඟක් කරා ගමන් කරමින් සිටී. දරු උපත් සඳහා පැමිණෙන ගැබිනි මවුවරුන්ට හොඳ සේවයක් ලබාදීම සඳහාත් වඩාත් පහසුකම් ඇති මධ්‍යස්ථානයක් බවට පත්කිරීමටත් වත්මන් රජය හා පාණදුර ප්‍රදේශයේ දානපතියෝ වෙහෙස දැරූහ. එහි ප්‍රතිඵලයක් ලෙස අභිනවයෙන් සදා නිම කළ අංග සම්පූර්ණ නව ගොඩනැගිල්ල විවෘත කිරීම ඊයේ සිදු කැරිණි.කේතුමතී රෝහල හා බැඳි වටිනා අතීතයක් පවතින්නේය. එය බෙහෙවින් සොඳුරු අතීතයකි. සියලු ඉසුරින් පිරි කාරුණික මිනිසුන් සිටින්නේ යම් තැනෙකද එය කේතුමතිය නම් වේ. ‘කේතුමතී’ යනු මතු බුදු වන මෛත්‍රී බෝධිසත්ත්වයන් උපදින රාජධානිය යැයි මතයක් ඇත. අප මේ කියන්නට යන්නේ එම රාජධානිය පිළිබඳව නොවේ. එහෙත් අදින් වසර අසූ අටකට පෙර පාණදුර ප්‍රදේශයේ දානපතියකු විසින් ගොඩනඟන ලද ‘කේතුමතී’ නම් වූ සුවිසල් මන්දිරය පිළිබඳවය. 1923 වසරේ පාණදුරේ ඉදිකරන ලද ‘කේතුමතී’ මන්දිරය එකල වෙනම රාජධානියක් ලෙස තිබෙන්නට ඇතැයි නිවෙස සිසාරා බැලීමේදී යමෙකුට සිතෙන්නට පුළුවන.“පාණදුරාවාදය” නිසා බෙහෙවින් ප්‍රසිද්ධියට පත්ව තිබු පාණදුරය එකල බෞද්ධ දානපතියන් විශාල පිරිසක් විසූ ප්‍රදේශයකි. ඔවුන් විසින් ප්‍රදේශයේ දියුණුව සුබ සිද්ධිය සඳහා බොහෝ කටයුතු ඉටුකළ අතර පසුකාලීනව ඔවුන් සතු වූ සුවිසල් නිවාස සමාජ කටයුතු සඳහා ද රාජ්‍ය ආයතනය පවත්වාගෙන යාම සඳහා ද පවරා දෙන ලදි.“කේතුමතිය” ද එවැනි පරිත්‍යාගශීලී නිවෙසකි. පොන්නහැන්දිගේ චාල්ස් හෙන්රි දියෙස් හා වරුෂහැන්දිගේ ඇන්ජලා ඇලන් ප්‍රනාන්දු දෙපළට අයත් ‘කේතුමතී’ නිවෙස එකල බෙහෙවින් ප්‍රසිද්ධ ස්ථානයක් විය. එකල නක්ෂත්‍රය ප්‍රගුණ කළ දෙල්දූවේ ඥානරතන හිමියන්ගේ නැකැත් අනුව සාදන ලද කේතුමතී මන්දිරය කොටස් අනූනවයකින් යුත් සුවිසල් නිවෙසක් විය. මෙහි කාමර සංඛ්‍යාව තිස්දෙකකි. නිවෙස ඉදිකිරීමේදී බුරුමයෙන් ගෙන්වන ලද තේක්ක දැව යොදාගෙන ඇති අතර කේතුමතියේ එවක සේවකයන් දොළොස් දෙනකු සේවය කර ඇත.පාණදුර ප්‍රදේශයට සුවිසල් සේවයක් කළ පී. සී. එච්. දියෙස් මැතිතුමා 1931 දී පරලෝ සැපත් වුවද ඔහුගේ පවුලේ අය පරිත්‍යාගශීලී කටයුතුවලට නැවතීමක් නොතැබූහ. ඔහුගේ බිරිඳ වූ ඇන්ජලා ඇලන් ප්‍රනාන්දු 1947 අවුරුද්දේදී පාණදුර පොන්සේකා පාරේ ඉඩමක මුල් ගොඩනැගිල්ල සාදා පරිත්‍යාග කිරීමෙන් වැඩිහිටි නිවසක් ආරම්භ කළේය. සුවිසල් කේතුමතී මන්දිරය නඩත්තු කිරීම තමන්ගේ දරු මුණුබුරන්ට අසීරු කරුණක් බැවින් තම මරණයෙන් පසුව කේතුමතිය රෝහලක් ඉදිකිරීම සඳහා රජයට බාර දිය යුතු ය යන බව ඇගේ කැමැත්ත විය.1967 වසරේ ඇය අභාවප්‍රාප්ත වූ අතර ඇගේ මරණයෙන් වසර පහකට පසුව මෙම නිවෙස රජයට පවරා දෙන ලදි. වසර කිහිපයක් යනතුරුම එහි කිසිවක් සිදු නොවිණි. එහෙත් 1977 ශ්‍රී ලංකාවේ අටවැනි පාර්ලිමේන්තු මැතිවරණය සඳහා පාණදුරෙන් ඉදිරිපත් වූ දොස්තර නෙවිල් ආතර් ප්‍රනාන්දු මහතාගේ ඡන්ද පොරොන්දුව වූයේ පාණදුරයේ මන්ත්‍රීවරයා ලෙස තමන් පත්කළහොත් ‘කේතුමතී’ මන්දිරය කාන්තා රෝහලක් බවට පත්කරන බවය.අවසානයේ ඔහු ඡන්දය ජයග්‍රහණය කළේය. 1979 වසරේ ඔක්තෝබර් හත්වැනිදා ජනාධිපති ජේ. ආර්. ජයවර්ධන මහතා හා අගමැති රණසිංහ පේ‍්‍රමදාස මහතාගේ ප්‍රධානත්වයෙන් කේතුමතී රෝහල විවෘත කෙරිණි. පසුකාලීන එම ප්‍රදේශයේ විසු දානපතියන්ගේ පරිත්‍යාගයෙන් රෝහලට තවත් අංග රැසක් එකතු විය. එතැන් පටන් ‘කේතුමතිය’ මාතෘ රෝහලක් ලෙසින් කටයුතු කරන්නට පටන් ගත්තේය. අතීතය එලෙසින් වුවද මෙහි වර්තමානය ඊට වඩා වෙනස්ය.ඇඳන් පනස් දෙකකින් යුත් කේතුමතී මාතෘ රෝහලේ වසරකට දරුවන් හාරසීයක් - හාරසීය පනහක් පමණ උපත ලබති. අතීතයට වඩා තාක්ෂණය විද්‍යාව දියුණු මෙකල සියලු අංගෝපාංග වලින් සමන්විත අංග සම්පූර්ණ නව වාට්ටු සංකීර්ණයක් මහින්ද රාජපක්ෂ ජනාධිපතිතුමා අතින් ඊයේ (24) විවෘත කෙරිණි. මේ සම්බන්ධව අදහස් දක්වන නියෝජ්‍ය වෛද්‍ය අධිකාරි වෛද්‍ය ප්‍රදීප් රත්නසේකර මහතා.“1980 සිට මේ දක්වා මෙම රෝහලේ දරුවන් එක්ලක්ෂ හැත්තෑ දෙදහස් අටසීයක් පමණ බිහි වී තිබෙනවා. අපට එදා මෙදාතුර දක්ෂ වෛද්‍ය කණ්ඩායමක් හා කාර්ය මණ්ඩලයක් හිටියා. අපි හැමවිටම බලාපොරොත්තු වන්නේ මහජනතාවට හොඳ සේවයක් ලබාදීමටයි. ඒ නිසාම තමයි නව වාට්ටු සංකීර්ණය සාදා නිම කිරීම ආරම්භ කළේ. මෙම තෙමහල් ගොඩනැගිල්ලේ ද්විත්ව ශල්‍යාගාරයක්, දැඩි සත්කාර ඒකකයක් හා වෙනත් පහසුකම් තිබෙනවා.ගොඩනැගිල්ල ඉදිකිරීමේදී මිලියන සියයකට වැඩි ප්‍රමාණයක් වැය වී තිබෙනවා. මේ කටයුත්තේදී පළාත් සෞඛ්‍ය අධ්‍යක්ෂ වෛද්‍ය අමල් හර්ෂ ද සිල්වා, පළාත් සභා සෞඛ්‍ය ඇමැති ජගත් අංගගේ මහතාගේ නොමඳ සහාය ලැබුණා. ඒ වගේම පරිත්‍යාගශීලීන්ගෙන් බොහෝ උදව් ලැබුණා. රෝහල් සංවර්ධන කමිටුවේ නොමඳ සහාය ලැබුණා. දැන් අපට පෙරටත් වඩා හොඳ සේවාවක් මේ ප්‍රදේශයේ මෙන්ම පිටස්තර ප්‍රදේශවලින් පැමිණෙන ගැබිනි මවුවරුන් සඳහා ලබා දීමේ හැකියාව තිබෙනවා.(විශේෂ ස්තුතිය කේතුමතී රෝහලේ දුරකථන ක්‍රියාකාරී කාර්යාලයේ හා හෙද පාලිකා කාර්යාලයේ අරුණි පෙරේරා මහත්මියට)ඉසවිඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af11122511</link>
    <topic>“සර්, මෝටර් සයිකලයක් රෙද්දකින් වහලා තියෙනවා”</topic>
    <author>කීර්ති මෙන්ඩිස් පිංතූර රංජිත් දිසානායක</author>
    <content>කරවිලගල ඝාතනයේ සුලමුල හෙළිවේමේ අදින් මාස හයකට කලින් වූ සිදුවීමකි. දිනය හරියටම කිවහොත් 2011 වසරේ ජුනි මස 20 වැනිදාය. වේලාව උදෑසන දහය ද පසුවී තිබුණි. ගල්කිරියාගම පොලීසියට ලැබුණු දුරකථන ඇමතුමකි.“මහත්තයො... කරවිලගලවැව ගාව කවුදෝ මනුස්සයෙක් වෙඩි තියලා මරලා දාලා”වහා ක්‍රියාත්මක වූ නිලධාරියා මේ බව ස්ථානාධිපතිවරයා වෙත දැනුම් දීමත් සමඟ පොලිස් කණ්ඩායමක් කරවිලගල පෙදෙසට පිටත් ව ගියේය.හිසට වෙඩි තබා ඝාතනය කරන ලද තරුණයකුගේ සිරුර කරවිලගල වැව ඉස්මත්තේදී පොලීසිය විසින් සොයා ගන්නා ලදි. සිද්ධිය සැලවීමත් සමඟ එතැනට ගම්මු ඇදී ආහ. මරා දමා ඇත්තේ කවුරුන්දැයි ඔවුහු පැහැදිලිව හඳුනා ගත්හ.“සර් මේ ධර්මසිරි අයියනේ...”“සර් මෙයා කමාන්ඩො එකේ කොල්ලෙක්...”ඝාතනයට ලක්වූ තරුණයා පහළගම කරවිලගල පදිංචි ධර්මසිරි රණතුංග බව පොලීසිය හඳුනා ගත් අතර සිද්ධිය පිළිබඳ පරීක්ෂණ ඇරැඹිණ.“සර් අපි වත්ත සුද්ද කර කර හිටියේ... මෙයා මගේ බයිසිකලෙත් ඉල්ලගෙන කඩේ ගිහින් බිස්කට් අරන් එනවා කියලා ආවේ.”එතැන සිටි කෙනෙක් පොලීසියට කීය. ඔහු කීවේ තමාද කැකිරාව පොලීසියේ සේවය කරන කොස්තාපල්වරයකු බවය. මෝටර් සයිකලේ හිමිකරු ඔහු විය.ඒ අනුව පොලීසිය සැක කළේ ඝාතකයා මෝටර් සයිකලය පැහැර ගැනීමේ අදහසින් රණතුංගට වෙඩි තබා මරා දමන්නට ඇති බවය. ඊට හේතුව වූයේ රණතුංග මරා දැමු තැන මෝටර් සයිකලය නොමැති වීමය.තවදුරටත් සොයා බැලීමේදී රණතුංග ඊට මොහොතකට පෙර මිතුරන් සමඟ ගහක් කැපීමේ කර්තව්‍යයේ යෙදී ඇති බවත් එතැන සිටි පිරිසට බිස්කට් හා තේ සෑදීමට අවශ්‍ය සීනි ගෙන ඒමට මෝටර් සයිකලය ඉල්ලාගෙන කඩයට පැමිණ ඇති බවත් අනාවරණය විය.කෙසේ වෙතත් ඝාතකයා පිළිබඳ කිසිදු හෝඩුවාවක් පොලීසිය සතුව නොතිබිණ. මරා දැමුණු රණතුංග ශ්‍රී ලංකා යුද හමුදාවේ කොමාන්ඩෝ බළකායේ ලාන්ස් කෝප්රල්වරයෙක් විය. එහෙත් මවගේ ඇවිටිල්ල මත ඔහු හමුදාවෙන් ඉවත් වී සිටියේය.පෞද්ගලික ප්‍රශ්නයක් මත ඔහු වෙඩි තබා මරා දමන්නට ඇතැයි පොලීසිය වරෙක සිතුවේය. ඊට එක් හේතුවක් තිබිණ. මාස කිහිපයකට පෙර කිසියම් පිරිසක් විසින් ඔහු වාහනයක දමාගෙන පැහැරගෙන යනු ලැබ තිබිණ. ඒ බළලුවැව ප්‍රදේශයේ ත්‍රිවිලර් පාක් එකේ සිටියදීය. එහෙත් පසුව මුදා හැර තිබුණත් ගම පුරා ප්‍රචාරය වූයේ රණතුංග පාතාලයෙන් පැහැරගෙන ගිය බවකි. ඒත් සිද්ධිය පිටුපස සිට ඇත්තේ පොලිස් නිලධාරීන් කිහිප දෙනෙකි. එවැනි සිදුවීමක් නිසා මොහු ඝාතනය කරන්නට ඇත්දැයි පොලීසිය සැක කළත් ඊට එහායින් කිසිදු හෝඩුවාවක් පොලීසිය සතුව නොවීය. දින සති ගණන් මෙසේ ගෙවී ගොස් පුරා මාස හයක් ද ගත විය.මේ අතරතුර කැකිරාව පොලීසියේ දූෂණ මර්දන අංශයේ ස්ථානාධිපති පොලිස් පරීක්ෂක ජාගොඩ මහතාට තොරතුරක් ලැබිණි.“සර් නම්බර් ප්ලේට් නැති මෝටර් සයිකලයක් ගෙදරක හංගලා තියෙනවා...” කැකිරාව පොලිස් ස්ථානාධිපති කපිල අබේනායක මහතාට කළ දැනුම් දීමත් සමඟ සේනපුර ප්‍රදේශයට ගිය පොලිස් පරීක්ෂක ජාගොඩට දකින්නට ලැබුණේ ගෙය තුළ රෙදිවලින් වහා තිබු අංක තහඩු නොමැති පල්සර් වර්ගයේ මෝටර් සයිකලයකි.“කොහෙන්ද උඹට මේක”“සර් අපේ මල්ලි විකුණන්න කියලා ගෙදර තියාගන්න කිව්වා...”“මල්ලි කොහේද වැඩ කරන්නේ”“පොලිසියේ සර්... දැන් ඉන්නේ...”පොලිස් පරීක්ෂකවරයා නිවසේ සිටි පුද්ගලයාත් මෝටර් සයිකලයත් කැකිරාව පොලීසියට ගෙනැවිත් ප්‍රශ්න කරන්නට විය. ඒ වන විටත් සැකකරුගේ මල්ලී බව කියන ප්‍රභු ආරක්ෂක සේවයේ රාජකාරි කළ කොස්තාපල්වරයා හිටි හැටියේ අතුරුදන් විය.ඔහුගේ බිරිය ද තම සැමියා ආගිය අතක් නැති බව පොලීසියට පැමිණිල්ලක් කර තිබුණි.මේ අතර කැකිරාව පොලීසිය විසින් සොයා ගත් මෝටර් සයිකලයේ චැසි අංකය හා ඇන්ජින් අංකය මෝටර් රථ ප්‍රවාහන දෙපාර්තමේන්තුව වෙත යවා තිබුණේ බයිසිකලේ නියම අයිතිකරු සොයා ගැනීමේ අටියෙනි.“සර් මේ බයිසිකලේ මගේ... මේක තමයි එදා රණතුංගට වෙඩි තියලා අරගෙන ගිය බයිසිකලය”මේ අතරතුර කැකිරාව පොලීසියේ කොස්තාපල්වරයකු ස්ථානාධිපතිවරයාට කියන්නට වූයේ මීට මාස හයකට උඩදී වූ සිදුවීම යළි ගෙන හැර පාමිනි. සිද්ධිය කාගේත් විමතියට ලක්විය.“රාලහාමිට ෂුවර්ද මේක ඔයාගෙමයි කියලා”“ඔව්. සර් දැනට මාස හයකට කලින් රණතුංග කඩේට යන්න මගෙන් ඉල්ලගෙන ගිය බයිසිකලේම තමයි සර්...”රාලහාමිගේ කතාව සත්‍ය බවක් ඔප්පු කරමින් මෝටර් රථ ප්‍රවාහන දෙපාර්තමේන්තුවෙන් පිළිතුරක් ද ලැබිණි. අදාළ මෝටර් සයිකලේ නියම හිමිකරු එකී කොස්තාපල්වරයා බව ඉන් තහවුරු විණි. ඒ අනුව අතීතයේ වූ සිදුවීමක් යළි ඇවිස්සී ගියේ කවුරුත් පුදුමයට පත් කරමිනි. නිවෙසේ සිටි පුද්ගලයා අධිකරණයට ඉදිරිපත් කොට රිමාන්ඩ් ගත කළ අතර සොයා ගත් බයිසිකලය පිළිබඳ ගල්කිරියාගම පොලීසිය දැනුම්වත් කිරීමට ද කැකිරාව පොලීසිය පියවර ගෙන තිබිණි.ගල්කිරියාගම පොලිස් ස්ථානාධිපති දයාවංශ මහතා විසින් යළි අතීත සිදුවීම ඔස්සේ පරීක්ෂණ ආරම්භ කරන්නට විය. ඔහුගේ මූලිකම පියවර වූයේ කෙසේ හෝ ඒ වන විටත් අතුරුදන්ව සිටින ආරක්ෂක අංශයේ කොස්තාපල්වරයා කොටුකර ගැනීමය. ඒ අනුව පොලිස් කණ්ඩායමක් නොයෙකුත් පළාත්වලට ගිය ද සැකකාර කොස්තාපල්වරයා සොයාගත නොහැකි විය.නන්දන විජේරත්න අනුරාධපුර කොට්ඨාස බාර එවකට ජ්‍යෙෂ්ඨ පොලිස් අධිකාරිවරයාය. ඔහු මේ සිදුවීම පිටුපසම සිටියේය. කෙසේ හෝ ඝාතකයා අල්ලා ගැනීමට අවශ්‍ය උපදෙස් ගල්කිරියාගම පොලිස් නිලධාරීන්ට දෙමින් සිටියදී ඔහු නියෝජ්‍ය පොලිස්පති තනතුරට උසස්වීමක් ලබා තංගල්ල බලා යෑමත් සමඟ පරීක්ෂණ වත්මන් කොට්ඨාස බාර ජ්‍යෙෂ්ඨ පොලිස් අධිකාරීවරයා බාරයට පත් විය.එහෙත් පොලිස් කොස්තාපල්වරයා සොයා ගැනීමට කිසිදු හෝඩුවාවක් පොලීසියට ලැබුණේ නැත. මරා දමන ලද රණතුංග නමැත්තාගේ ඝාතනය සම්බන්ධ නඩුව කැකිරාව මහේස්ත්‍රාත් අධිකරණයේ විභාග වන දිනය ළංව තිබුණේය. මෝටර් සයිකලය සමඟ අත්අඩංගුවට ගෙන රිමාන්ඩ් බන්ධනාගාර ගත කර සිටි පුද්ගලයා ද එදින අධිකරණය වෙත ගෙන එනු ලැබීය. ඒ පිළිබඳ අවධානයෙන් සිටි පොලිස් ස්ථානාධිපතිවරයාට ඔත්තුකරුවකුගෙන් තොරතුරක් ලැබුණේ ඒ අතරතුරය.“සර් මිනිහා උසාවියට ඇවිත් ඉන්නවා... නඩුවට මොකද වෙන්නෙ කියලා හොයලා බලන්න...”ස්ථානාධිපතිවරයා වහා ක්‍රියාත්මක විය. ඒ වන විට ඝාතන නඩුව කැඳවා අවසන්ව තිබිණ. සැකකාර කොස්තාපල්වරයා උසාවි භූමියේ නොවීය. තව දුරටත් සොයා බලද්දී ඔහු පලා යෑම සඳහා හීන්සීරුවේම එතැනින් මාරුවී කැකිරාව නගරයට ගොස් සිටියේය. ස්ථානාධිපතිවරයා ඇතුළු කණ්ඩායමට සැකකරු කොටුවන්නේ කැකිරාව නගරයේදීය.“මම මේ මුකුත් දන්නේ නැහැ සර්. මම ආවේ උසාවි ගෙනාපු අයියව බලන්න.”ඔහු මුලින්ම පොලීසියට කීවේය. ඒත් ස්ථානාධිපතිවරයා ඒ වන විටත් සැකකරු ගැන හොඳ අවබෝධයකින් සිටියේය.“අපිට බොරු කරන්න උඹට බැහැ... අපි සේරම හොයාගෙන ඉවරයි.”සියල්ල හෙළි වන්නේ ඉන් පසුවය. සැකකාර කොස්තාපල්වරයා රණතුංග ඝාතනය කළ හැටි පොලිස් ස්ථානාධිපතිවරයා ඉදිරියේ කීවේය.“මම රණතුංගව හොය හොයා හිටියේ සර්... එදා මිනිහ හම්බ වුණා... මම එයාගේ බයිසිකලේ නැගලා කරවිලගල වැව ඉස්මත්තට ආවා...”සැකකරු සිදුවීම කීවේය. රණතුංග හා තමා මිතුරන් බවත් තමා විසින් දෙනු ලැබු කොන්ත්‍රාත්තුවක් හරිහැටි ඉටු නොකිරීම නිසා තමා ඔහු ඝාතනය කළ බවත් සැකකරු පොලීසිය හමුවේ කීවේය. එහෙත් පොලීසිය ඔහුගේ කතාව විශ්වාස කළේ නැත.“කෝ උඹ රණතුංගට වෙඩි තියපු තුවක්කුව““ඒක එයාම තමයි සර් ගෙනාවේ...”සැකකාර කොස්තාපල්වරයා මුලින් කීවේ එවැනි කතාවකි. පසුව කීවේ වෙඩි තැබු පිස්තෝලය මුහුදට විසි කළ බවය. ඒත් ඒ කිසිදු කතාවක් පොලීසිය විශ්වාස කළේ නැත. පිස්තෝලය සොයා ගැනීමට පොලීසිය තවමත් පරීක්ෂණ පවත්වන්නේය.මීට මාස හයකට පමණ පෙරදී හිටපු කොමාන්ඩෝ සෙබළකු වූ ධර්මසිරි රණතුංග වෙඩි තබා ඝාතනය කළ අයුරු ඔහුගෙන් හෙළිදරව් කරගැනීමට පොලීසියට හැකි විය. මරා දමන ලද රණතුංග බිස්කට් ගැනීම සඳහා කඩයට පැමිණ සිටියදී ඔහු මුණ ගැසී ඇති සැකකාර කොස්තාපල්වරයා “උඹත් එක්ක මට කතා කරන්න තියෙනවා. වරෙන් වැවට යමු.” කියා ඇති අතර සැකකරු ඉන්පසු රණතුංගගේම මෝටර් සයිකලයේ නැග වැව් ඉස්මත්තට ගොස් ඇත. එතැනදි රණතුංගට වෙඩි තැබු සැකකරු මෝටර් සයිකලය ද රැගෙන පලා ගොස් තිබිණ. රණතුංග මියයන විට තිස්හය වියේ පසුවිය. ඔහු එක් දරු පියෙකු වූ අතර මැදවච්චිය ආර්ථික මධ්‍යස්ථානයේ ඉදිකිරීම් බාරව කටයුතු කරමින් සිටියේය.“මෙම ඝාතනය පිටුපස පොලීසියේ තවත් අය ඉන්නවා” පොලිසිය කීවේය.කාලයේ වැලිතලාවෙන් වැසි යෑමට තිබු අපරාධයක් මාස හයකට පසුව අනාවරණය කරගැනීමට කැකිරාව හා ගල්කිරියාගම පොලීසිය සමත් වූයේ එලෙසය. අපරාධයක් කොට කිසිදා සැඟව සිටිය නොහැකි බවට ඇති කියමන සක්සුදක් සේ යළි ඔප්පු කරමින් රණතුංගගේ ඝාතනය මෙසේ හෙළි වූයේ පොලීසිය වෙත ලැබෙන මහජන සහයෝගය නිසා බව මින් මනාව පැහැදිලි වනු ඇත.අනුරාධපුර කොට්ඨාස බාර හිටපු ජ්‍යෙෂ්ඨ පොලිස් අධිකාරී නන්දන විජේරත්න මහතාගේ අවධානය මෙම ඝාතනය සඳහා යොමුවී තිබුණේය. කැකිරාව පොලිස් ස්ථානාධිපති කපිල අබේනායක හා ගල්කිරියාගම පොලිස් ස්ථානාධිපති එස්. කේ. සී. එස්. දයාවංශ ඇතුළු නිලධාරීහු රැසක් මේ පිළිබඳ පරීක්ෂණ පවත්වති.පොලීසිය කළ විමර්ශනය අනුව ලිපිය සකස් විය.කීර්ති මෙන්ඩිස් පිංතූර රංජිත් දිසානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af11122512</link>
    <topic>දුම්රිය නිදන මැදිරි පරීක්ෂක මැරුවේ කාගේ උවමනාවට ද?</topic>
    <author>අමල් යශෝමන් ජයසිංහ</author>
    <content>රාත්‍රි ඝනාන්ධකාරය කල් තියා බැලූ බැලූ අත වෙලාගෙන වැන්න. හාත්පස පරිසරය ද ගොළු වූ නිහඬතාවක ගිලී ඇතිවාසේ ය. එළැඹෙන්නට තතනන රාත්‍රියේ නිසල බව විටෙකදී බිඳී යන්නේ යකඩයකාගේ ගොරහැ¼ඩි ගෝරනාඩුවෙනි. තමන් පැමිණි ගමන යා ගන්නට දුම්රිය එනතුරු බදුල්ල දුම්රිය පළේ තැන තැන අසුන් ගත වූ බොහෝ දෙනකු නිදිබර ව මෙනි. සුපුරුදු අන්දමින් අංක 46 රාත්‍රි තැපැල් දුම්රිය බදුල්ල දුම්රිය පළින් පස්වරු 6 ට කොළඹ කොටුව බලා ගමනාරම්භ කළේ ය. ඒ ඉකුත් 17 දා ය. වසර ගණනාවක් තිස්සේ දුම්රිය දෙපාර්තමේන්තුවේ මාලිගාවත්ත අංගනයට අනුයුක්ත ව සේවයෙහි නිරත නිදන මැදිරි පරීක්ෂක ආර්.එම්. වීරසිංහ මහතා ද මෙම දුම්රියේ පළමු වන මැදිරියේ රාජකාරියේ පසු වූයේ ය.තම සේවා ආයතනයේ කාගේත් සැලකිල්ලට බඳුන්ව හොඳ හිත දිනා සිටි හෙතෙම වඩාත් ප්‍රකටව සිටියේ අහිංසක මිනිසකු ලෙසිනි. තවත් විදිහකින් කියතොත් රාජකාරිය ඉස්මුදුණින් සලකා කලට වේලාවට රාජකාරියට පැමිණෙන අයකු ද ලෙසිනි. බිංගිරිය, පනාවැව පදිංචිකරුවකු වන ආර්.එම්. වීරසිංහ මහතා සමඟ එදින රාත්‍රි තැපැල් දුම්රියේ පළමු වැනි පන්තියේ නිදන මැදිරියේ රාජකාරියේ යෙදුණු තවත් පරීක්ෂක මහත්වරු දෙතුන් දෙනකු ද අනෙක් මැදිරියක වූහ. දුම්රිය මැදිරියක ගමන් ගත් පුද්ගලයකු වීරසිංහ මහතා සමඟ ගැටුමකට ගොස් ඇති බවත් එම ගැටුමට හේතුව වී ඇත්තේ ප්‍රවේශ පත්‍ර පරීක්ෂා කිරීමට යාමේදී බවත් දුම්රිය ග්‍රේට් වෙස්ටර්න් දුම්රිය පළට ළඟාවෙද්දී කසුකුසුවකින් මෙන් දුම්රිය සේවා නිලධාරිනට දැනගන්නට ලැබී තිබිණි.ග්‍රේට් වෙස්ටර්න් දුම්රිය පළේ දී නතර කළ දුම්රියෙන් පිට වී එහි ස්ථානාධිපතිවරයා හමුවට යාමට වීරසිංහ මහතා උත්සාහ කළ ද මේ කිසිත් නොදත් ප්‍රධාන නියාමකවරයා දුම්රිය ගමනාරම්භ කරන්නට සංඥා නිකුත්කොට තිබිණි. ඒ පිළිබඳව අදහස් දැක්වූ සැලසුම් අධ්‍යක්ෂ විජය සමරසිංහ මහතා මෙසේ ද කීවේ ය.“අපට ආරංචි විදිහට ටිකට් පරීක්ෂා කිරීමට යාමේදී කිසියම් ගැටුමක් සිදුවී තිබෙනවා. ටිකට් පත් පරීක්ෂා කිරීමේ බලතල වීරසිංහ මහතාටත් තිබෙනවා. ග්‍රේට් වෙස්ටර්න් වලදී එහි එස්.එම්. ට මේ බව දැනුම් දීමට ඔහු ගියත් ඔහු අසල තවත් පිරිසක් ද සිටි බවයි ආරංචි වුණේ. මේ කලබල තත්ත්වයක් නොදැන සිටි ප්‍රධාන නියාමක දුම්රිය ගමනාරම්භ කිරීමට සංඥා නිකුත් කළ නිසා ආපසු හැරී ඇවිත් නගිද්දී එම පිරිසත් වීරසිංහ පසුපසින් දුම්රිය මැදිරියට ගොඩවෙලා තියෙනවා.කෙසේ නමුදු දුම්රිය මැදිරියක කලබලයක් පවතින බවට ඒ වනවිට තලවාකැලේ දුම්රිය ස්ථානයට ද සැල වී තිබිණි. දුම්රිය මැදිරියේ දී වීරසිංහ මහතාට පහර දීමේ සිද්ධියක් ද පැවසේ. මේ කිසිවක් වගේ වගක් නැති දුම්රිය එක හැල්මේ ඉදිරිය බලා ධාවනය වන්නට විය. අවිහිංසක මිනිසකු හට කිසියම් බාහිර උවදුරක් එල්ල වී නම් ඔහුට සහායට කිසිවකුත් නොපැමිණියේ නම් ඒ අසරණකම කාට නම් කියන්නද? ඔහුට ඔහුගේ සුරතල් ආදරණීය දියණියන් තිදෙනා සිහිපත් වන්නට ඇත. සිය බිරිඳ සිහිපත් වන්නට ඇත. අත් පා හිරි ඇර ගත්තවුන් හමුවේ ඊට එරෙහිව අත් පා නොඔසවන්නකු තුළ ඇතිවන බිය, දුක වේදනා කෙසේ නම් විය හැකි ද? ඔහු නෙත් කඳුළට බරවන්නට ඇත. ඒ සැබැවින් ම අතිශය සංවේදී මිනිසකු බවට ඔහු පිළිබඳ අසන්නට ලැබුණු තොරතුරු නිසාවෙනි. අනේ මාව බේරා ගන්න යැයි අහිංසකයකු මෙවන් සිදුවීමක දී කෑ මොර දී උපකාර ඉල්ලනු ඇත. සිය මැදිරියේ තව අය සිටියත් ඉන් කිසිවකු පිළිසරණයට නොමැති කමින් ඔහු අසරණ වන්නට ඇත. එහිදී කිසියම් සිදුවූවක් තිබේ. එහෙත් ඇසින් දුටු අයකු නැතිලු.“මගේ මහත්තයා හරිම අහිංසකයි. කාටවත් නරකක් නපුරක් වෙනව දකින්නවත් කැමති නැහැ. ඒ ටික එයාව ඇසුරු කරන කවුරුත් දන්නවා...” ලොකු දුවත් එක්ක මම කොළඹ ගිහින් බැලුවාමයි දැනගත්තෙ මගෙ මහත්තයව කෝච්චි පෙට්ටිය ඇතුළේ ගහල මරලයි කියලා...” වීරසිංහ මහතා ගේ බිරිඳ ඒ.ඒ. සුභද්‍රවතී මහත්මිය කඳුළු පිරි දෙනෙතින් යුතුව පැවසුවා ය.තලවාකැලේ දුම්රිය ස්ථානයට ළඟාවූ දුම්රියේ මැදිරියක් තුළ වීරසිංහ මහතා නිරුත්තරව ම බිම වැටී වැතිරී සිටියේ ය. මේ වනවිට මැදියම් රැයේ 12 පසු වී තිබිණ. දුම්රිය හැටන් දුම්රියපළ බලා ඉදිරියට එමින් තිබියදී වීරසිංහ මහතා සමඟ කළහ කළ පුද්ගලයින් සොයා දුම්රිය ආරක්ෂක නිලධාරීහු ද දුම්රිය සේවක පිරිස ද දුම්රිය මැදිරි පීරන්නට වූහ. එහෙත් කිසිවකු අල්ලා ගැනීමට නොහැකි විණි. හැටන් දුම්රියපළට ළඟා වූ දුම්රියේ මැදිරියක බිම වැතිර පසුවූ වීරසිංහ මහතා පොලිසියේ ද සහය ඇතිව දුම්රියපළ නිලධාරීහු පොලිසියේ ජීප් රියෙන් ම රැගෙන යනු ලැබුවේ දික්ඔය රෝහලට ය. එහෙත්... එහෙත්... රෝහලට ඇතුළත් කරන්නටත් පෙරදී කාගේත් හොඳ හිත දිනා සිටි වීරසිංහ මහතා නොඑනා ගමන් යන්නට ම ගොස් සිටියේ ය.මේ අතරේ දී ද දුම්රිය මැදිරි දැඩි පරීක්ෂාවකට ලක් කෙරිණි. එහෙත් මෙම සිද්ධියට අදාළ කිසිවකු අල්ලා ගන්නට අසමත් විණි. දුම්රියක ගමන් ගන්නා මගී ජනතාවගේ ආරක්ෂාව පිණිස දුම්රිය ආරක්ෂක නිලධාරීන් කිහිප දෙනකු හෝ දුම්රියෙහි පසුවන බව කියැවේ. එය ද මෙහි ලියන්නට ඇවැසි කරුණක් වී තිබේ.මෙවන් සිදුවීමක් වූයේ දුම්රියේ දී ය. පැය 4 ක් පමණ මෙම ගැටුම සිදුවී තිබෙන බව ද පැවසේ. දුම්රිය දෙපාර්තමේන්තුවේ නිලධරයකුම ගමන් ගනිමින් තිබූ දුම්රියක රාජකාරියෙහි නිරත වෙමින් සිටියදී මෙවන් අනපේක්ෂිත ඛේදවාචකයකට ගොදුරු වී නම් එහි ගමන් ගන්නා සාමාන්‍ය මගියකුගේ ආරක්ෂාව, හව්හරණය පිළිබඳව තවත් දේ ලිවිය යුතු ද? නැත, කෙසේ නමුදු එම අවස්ථාවේදී දෙවන පන්තියේ නිදන මැදිරියක දුම්රිය සේවක මහතකු සිට ඇති බව ද පැවසේ. ඔහු කිසිත් නොදන්නා බවක් ද පැවසේ. ඒ පිළිබඳව වැඩි යමක් ලිවිය යුතු නොහේ. කිවයුත්තක් ඇත. තවත් අයකුට සිදුවන අසාධාරණයකදී ඊට එරෙහිව ඒ මොහොතේ දී නැඟී සිටිය නොහැකි වේ නම් දුටුදේ හෝ දන්නා දේ පිළිබඳ යමක් නීතිය හමුවේ කිවයුතු ය. එය මිනිසත්කමට ඉටු කරනා යුක්ති ධර්මයකි. මහ රෑ සිද්ධ වුණු මේ අපරාධයෙන් පස්සේ අපට ඒ ගැන දැනගන්ට ලැබුණේ පාන්දර 5 ට විතර. වීරසිංහ මගේ ලොකු මල්ලි. මගේ බාල මල්ලි මුණසිංහ. මල්ලි ලොකු මල්ලිගෙ (වීරසිංහගෙ) ෆෝන් එකට ගත්තා. ෆෝන් එක වැඩ කරනවා. ඒත් ලොකු මල්ලි නෙමේ. ඔයා කවුද? ඔය ෆෝන් එක වීරසිංහ ලොකු මල්ලිට දෙන්න කිව්වා ම ඒ පුද්ගලයා අපට කිව්වා එයා නිදි කියලා. එයාට ෆෝන් එක දෙන්න කියල අපි ඔහුට වද කළා. එවිට ඔහු කට් කළා. පස්සෙ අපි ආයෙත් ගත්තාම ඒ නාඳුනන කටහඬම ඇසුණා. ලොකු මල්ලිට ෆෝන් එක දෙන්ඩ කීවාම ඒ මිනිහා කිව්ව අපි දෙන්නා අතරෙ පොඩි ප්‍රශ්නයක් වුණා. දැන් එයා නිදි කියලා. මගේ පර්ස් එක එයා උදුරන කොට මං එයාගෙ ෆෝන් එක උදුරා ගත්තා කියලත් ඒ මිනිහා කිව්වා. අපේ ලොකු මල්ලිට මේ අපරාධය කළේ ඒ මිනිහමයි කියල අපිට වැටහුණා. අනේ දූලා තුන් දෙනයි ලොකු මල්ලිගෙ බිරිඳයි පොළවේ හැපෙනවා...” යි වීරසිංහ මහතාගේ ලොකු අක්කා සෝමා රණසිංහ මහත්මිය හැඬූ කඳුළින් යුතුව එසේ කීවා ය.ලොකු දුව නදීෂා තරංගනී, මද්දුමී ශානිකා සහ බාල දියණිය වත්සලා සිය පියාට අත්වූ ඛේදජනක ඉරණමින් කම්පිත ව වැලපෙති.බිරිය ඇතුළු දියණියන් තිදෙනාට එකම සවිය වී තිබුණේ වීරසිංහ මහතාගේ සවිය පමණි. අද එහි තිබූ සතුට සැනසීම ද පලා ගොස් ඇතිවාක් මෙනි.නාවලපිටිය ප්‍රාදේශීය ප්‍රවාහන අධිකාරි සී.එන්. රණසිංහ මහතා, එදා රෑ නානුඔය හරියේ දී දුම්රිය මැදිරියේ දී කුමක් හෝ සිද්ධියක්, පහරදීමක් වෙලා තියෙනවා කියනවා. ඔහුගේ සේවා කාලයත් වසර 30 කට වැඩියි. ඉතාම හොඳ ගුණයහපත් මනුෂ්‍යයෙක්. කිසිම කලබලකමක් නෑ” යැයි කීවේ ය.“වීරසිංහ මහත්මයා ගෙදර පවුල් දිවිය ගැන නිතර සිතූ කෙනෙක්. අකුරට රාජකාරියේ යෙදෙන රැකියාවට ගරු කරන හොඳ නිලධාරියෙක්. ඔහුට සිදුවූ මේ සිදුවීම නම් අපට හිතට අමාරුයි” වීරසිංහ මහතා අනුයුක්තව සිටි මාළිගාවත්ත දුම්රිය අංගනයේ අංගනාධිපති එම්.කේ. තිලක් කුලරත්න මහතා සෝබරව එසේ කීයේ ය.කෙසේ නමුදු රෝහලට ඇතුළත් කිරීමට ද මත්තෙන් මියගිය අයගේ මරණය පිළිබඳව පැවති මරණ පරීක්ෂණයේදී තීන්දු වූයේ තල්ලු කිරීමකින් හෝ බිම වැටීමකින් සුසුම්නාව බිඳ යාමෙන් සිදුවූ මරණයක් බවට ය.“මගෙ මහත්තයාට එහෙම ට කියල අසනීපයක් අමාරුවක් තිබුණේ නැහැ. මගේ මහත්තයව කෝච්චි පෙට්ටියෙ මරලා දාල කියන එක අප දන්නවා. මේ සිද්ධියේදී මගෙ මහත්තයට අරියාදුව කරල තියෙන්නෙත් මහත්තයවත් දන්න කෙනෙක් කියල අප හිතනවා... ඒත් වචනයකින්වත් මගෙ මහත්තයා කාටවත් වරදක් කරල නැහැ...” බිරිය හඬා වැලපෙන්නීය.වීරසිංහ මහතාට අත්කළ සාහසික ඉරණමට සැක කටයුතු පුද්ගලයා සොයා දිවෙන දුම්රියේ සෝදිසි කිරීම් නොනැවතී සිදු වුව ද ඉන් පළක් නොවිණි. දුම්රිය රඹුක්කන දුම්රියපලට ආසන්න වෙද්දී තවදුරටත් පරීක්ෂා කරන ලෙසට දුම්රිය සාමාන්‍යාධිකාරිවරයා නියෝග දුනි. රඹුක්කන දුම්රියපළේ දුම්රිය ස්ථාන නිලධාරින්, සේවකයන් ද සිය උකුණු ඇස් මානා තිබුණේ අදාළ සැකකරු අල්ලා ගැනීමට ය. එහිදී සියල්ලන් දැඩි පරීක්ෂාවට බඳුන් කැරිණි. මේ සෝදිසියේ දී එක් පුද්ගලයකු සන්තකයේ තිබී ජංගම දුරකථනයක් සොයා ගැනිණි. එය ඔහුගේ නොව මියගිය වීරසිංහ මහතා ගේ ය.“අර කෝච්චි පෙට්ටියෙ වැටිල හිටිය මහත්තය ළඟ මේක වැටිල තිබුණේ. මෙහෙ ලොකු මහත්තයාට දෙන්න කියල මං අරන් ආවෙ.”ඉන් පොටක් පෑදී ගිය බව සැක හැර දත් රඹුක්කන දුම්රියපළ නිලධාරීහු දන්නා සැටියෙන් කට ඇරවීය. තමන් ඔහු සමඟ ගැටුණු බවත් ඔහුට කුමක් වූයේ ද තමන් නොදන්නා බවත් කියමින් හේ සියල්ල වමාරන්නට විය. රඹුක්කන පොලිසිය විසින් එහිදී අත්අඩංගුවට ගත් එම සැකකරු වැඩිදුර පරීක්ෂණ සඳහා හැටන් පොලිසියට බාර දුනි. “පුද්ගලයා දැන් අපි බාරයේ. අපි දිගින් දිගටම ඔහුගෙන් ප්‍රශ්න කරමින් සිටින බව හැටන් පොලිසියේ අපරාධ අංශයේ වැඩබලන ස්ථානාධිපති එස්.එම්. කාරියවසම් මහතා ‘සිළුමිණ’ ට පැවැසීය.“අපේ වීරසිංහ මහත්මයා මේ ඛේදජනක සිද්ධියට මුහුණපෑවේ රාජකාරියේ නිරතව සිටියදීයි. මේ සිද්ධිය සම්බන්ධයෙන් විධිමත් මූලික පරීක්ෂණ මේ වනවිට දුම්රිය දෙපාර්තමේන්තුව විසින් ආරම්භකර තිබෙනවා. ඒ වගේ ම ඔහු වෙනුවෙන් අග්‍රහාර රක්ෂණ ක්‍රමය යටතේ පවුලේ අයට ගෙවීමක් කිරීමටත් රාජකාරියේ යෙදී සිටිය දී මෙම අනතුර සිදුවූ නිසා රාජ්‍ය පරිපාලන අමාත්‍යාංශය හරහා සෑහෙන දීමනාවක් ලබාදීමටත් කටයුතු කෙරෙනවා” යැයි සිළුමිණ කළ විමසුමක දී මාළිගාවත්ත දුම්රිය අංගනාධිපති එම්.කේ. තිලක් කුලරත්න මහතා පැවැසීය.අමල් යශෝමන් ජයසිංහපසුබිම් වාර්තා හා පින්තූර සරත් කුමාර බිංගිරිය මධ්‍යම සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af11122513</link>
    <topic>සංචාරක ආකර්ෂණයට පණ පොවන ඩොල්ෆින් හා තල්මසුන්</topic>
    <author>සටහන හා ඡායාරූප</author>
    <content>ශ්‍රී ලංකාව අවට මුහුදු ප්‍රදේශය, ලෝකයේ තල්මසුන් ගහන ප්‍රදේශයක් බවට හඳුනාගෙන තිබේ. දේශීය හා විදේශීය වශයෙන් අතීතයේ සිටම තල්මසුන් හා ඩොල්ෆින් මත්ස්‍යයින් විශාල වශයෙන් ජීවත්වූයේ ත්‍රිකුණාමලය හා කල්පිටිය අවට මුහුදු ප්‍රදේශයේ වුවත් මේ වනවිට දකුණු මුහුදු තීරයේ දෙවුන්දර හා මිරිස්ස මුහුදු කලාපය ද තල්මසුන් හා ඩොල්ෆින් මසුන් ගහන කලාපයන් ලෙස ජනප්‍රිය වෙමින් පවතී.දෙවුන්දර හා මිරිස්ස ප්‍රදේශයේ ජල ක්‍රීඩා සංගම් ඔවුන්ගේ ජල ක්‍රීඩාවන් ගැඹුරු හා නොගැඹුරු මුහුදේ ක්‍රියාත්මක කරද්දී දෙවුන්දර හා මිරිස්ස මුහුදු තීරයේ තල්මසුන් දැකීමෙන් අනතුරුව ක්‍රමයෙන් මේ බව ප්‍රචලිත වූ බව රුහුණු විශ්වවිද්‍යාලයේ කථිකාචාර්ය, ටර්නි ප්‍රදීප් මහතා ප්‍රකාශ කළේය.ලෝකයේ තල්මසුන් වර්ග 80ක් පමණ ජීවත් වෙති. එයින් වර්ග 26ක් ශ්‍රී ලංකාව අවට මුහුදේ දැකිය හැකිය. ඔවුන් අතරින් බ්ලූ වේල්ස්,, ස්ප්‍රිම් වේල්ස් හා කිලර් වේල්ස් යන තල්මසුන් වර්ග 3 දෙවුන්දර හා මිරිස්ස වෙරළ තීරයේ දක්නට ලැබේ. ලෝකයේ වඳවී යන සත්ත්ව විශේෂ අතර තල්මසුන් ද ප්‍රධාන තැනක් ගනී. මොවුන්ගේ බෝවීමේ වේගය 5.8%ක් වන විට වඳවීමේ වේගය 3.7%ක් වේ.තල්මසුන් වඩාත් ප්‍රියකරන ආහාරය කූනිස්සන්ය. තල්මසුන් වඩාත් විශාල සතෙකු නිසාම කූනිස්සන් කෑම වෙනුවට බීම කරනු ලබයි. කූනිස්සන් ගැවසෙන්නේ කොරල් ආශ්‍රිත ප්‍රදේශයේය. දෙවුන්දර මිරිස්ස අවට මුහුදු කලාපය විශාල වශයෙන් කොරල් සහිත කලාපයක් බැවින් කූනිස්සන් ආහාරයට ගැනීම සඳහා තල්මසුන් මේ ප්‍රදේශයේ ගැවසෙන බව ඒ පිළිබඳව කරන ලද පර්යේෂණවලදී තහවුරු කරගෙන තිබේ. තල්මසා ගැඹුරු මුහුදේ ජීවත් වන සත්ත්වයෙකි. විශේෂයෙන්ම දෙවුන්දර, මිරිස්ස අවට මුහුදු කලාපයේ මහද්වීපික පටකය ඉතා පටුය. සැතපුම් කීපයක් යන්නට මත්තෙන් එක්වරම මුහුද විශාල ගැඹුරකින් යුක්ත වේ. මේ හේතුව නිසාත් මෙම ප්‍රදේශය තල්මසුන් ගහනවීමට බලපා තිබේ. දකුණු මුහුදු තීරයට වැටෙන ගංගාවන් ප්‍රමාණය ද දිවයිනේ වෙනත් ප්‍රදේශවලට සාපේක්ෂව ගණනින් වැඩිය. මේ නිසාම ගංගාවලින් ගලා එන පෝෂක ද්‍රව්‍ය ආහාරයට ගැනීමේ හැකියාව ද දකුණු මුහුදු තීරයේ තල්මසුන් ගහන වීමට බලපා තිබේ.දෙවුන්දර හා මිරිස්ස ප්‍රදේශයට පමණක්ම ආවේණික වූ තල්මසුන් රංචු කීපයක් ද වෙසෙති. ඔවුන් දකුණු මුහුදු ප්‍රදේශය හැර නොයන බව ද ආචාර්ය ටර්නි ප්‍රදීප් ප්‍රකාශ කළේය. නැෙඟනහිර බෙංගාල බොක්කේ සිටින තල්මසුන් රංචු ද දෙවුන්දර තුඩුව හරහා අරාබි මුහුදට සංක්‍රමණය වීම ද මේ ප්‍රදේශයේ තල්මසුන් බහුල වීමට බලපා තිබේ.මුහුදේ වඩාත් ඈතට නොගොස් තල්මසුන් හා ඩොල්ෆින් මත්ස්‍යයින් නැරඹීමට හැකිවීම, දෙවුන්දර මිරිස්ස ප්‍රදේශය තල්මසුන් නැරඹීම වඩාත් ජනප්‍රිය වීමට ද හේතුªවී තිබේ. මේ ප්‍රදේශයේ නාවුක සැතපුම් 6-10ත් අතර දුරකට යනවිට පහසුවෙන්ම තල්මසුන් නැරැඹිය හැකිය.මුහුදේ වාරකන් කාලයට තල්මසුන් නැරඹිය නොහැකිය. වලාලේ කාලයේදී උදේ අව්වට වඩාත් ප්‍රියකරන තල්මසුන් දිය මතුපිට විශාල වශයෙන් දැකිය හැකිය. මුහුද කලම්බනයට පත් නොකරන වර්ගයේ යාත්‍රාවක් භාවිත කිරීමෙන්, පහසුවෙන්ම මෙම තල්මසුන් නැරඹිය හැකිය. තල්මසුන්ගේ ප්‍රධාන ආහාරය වන කූනිස්සන් ගහන කාලයක් ද ඇත. මෙම කූනිස්සන් හැදෙන කාලය, තල්මසුන් විශාල වශයෙන් සංක්‍රමණය වන කාලය බවට ද හඳුනාගෙන තිබේ. සංචාරක ව්‍යාපාරය ශ්‍රී ලංකාවට විදේශ විනිමය ලැබෙන ප්‍රධාන මාර්ගයකි. මෙහිදී විදේශ සංචාරකයෝ ලංකාවේදී නැරැඹිය හැකි තල්මසුන් හා ඩොල්ෆින් මත්ස්‍යයින් දැකබලා ගැනීමට වැඩි කැමැත්තක් දක්වති. මේ නිසාම, යෞවන කටයුතු සහ නිපුණතා සංවර්ධන අමාත්‍යාංශය ඒ යටතේ ඇති සාගර විශ්වවිද්‍යාලය තල්මසුන් හා ඩොල්ෆින් මත්ස්‍යයින් නැරැඹීමේ විශේෂ ව්‍යාපෘතියක් ඉකුත් දා ආරම්භ කළේය. ගාල්ල ධීවර වරායෙන් ආරම්භ කෙරුණු මෙම ව්‍යාපෘතියට සාගර විශ්වවිද්‍යාලය සතු නෞකාව හා යාත්‍රා යොදාගැනීමට නියමිතය.මහින්ද රාජපක්ෂ ජනාධිපතිතුමා, ධීවර හා ජලජ සම්පත් අමාත්‍යවරයාව සිටියදී පිහිටුවන ලද ජාතික ධීවර හා නාවුක ඉංජිනේරු අභ්‍යාස ආයතනය පසුව කැබිනට් පත්‍රිකාවක් මඟින් සාගර විශ්වවිද්‍යාලය බවට පරිවර්තනය කරන ලදී. ශ්‍රී ලංකාවේ සංවර්ධනයට, සාගරය ආර්ථිකය ප්‍රයෝජනයට ගැනීම සාගර විශ්වවිද්‍යාලය පිහිටුවීමේ ප්‍රධානතම අරමුණ විය. එය මේ වනවිට කෙතෙක් දුරට සාර්ථක වී තිබේද යන්න වෙනම කරුණකි. නමුත් සාගර සම්පත්, ශ්‍රී ලංකාව ගොඩනැඟීම සඳහා නිසි පරිදි ප්‍රයෝජනයට ගන්නේ නම් එය ශ්‍රී ලාංකේය ජනතාවගේ හිතසුව පිණිස වනු ඇත.සාගර විශ්වවිද්‍යාලය වර්තමානයේ යෞවන කටයුතු සහ නිපුණතා සංවර්ධන අමාත්‍යාංශය යටතේ පවතී. අමාත්‍ය, ඩලස් අලහප්පෙරුම මහතා යෞවන කටයුතු සහ නිපුණතා සංවර්ධන අමාත්‍යාංශය භාරගැනීමෙන් අනතුරුව පෙරළිකාර තීරණ කිහිපයක්ම ගත්තේය. තරුණ පරම්පරාවේ මෙන්ම සමස්ත ලාංකීය ජාතියේ සුබසිද්ධිය උදෙසා ගනු ලැබූ මෙම තීරණ අතර සාගර විශ්වවිද්‍යාලය සතු යාත්‍රා පුහුණු කටයුතු සඳහා යොදා නොගන්නා කාලයේදී, මහා භාණ්ඩාගාරය මතම යැපෙන ආයතනයක් බවට පත් නොවී සංචාරක ව්‍යාපාරයට සම්බන්ධව යම් මුදලක් උපයා ගැනීමට ගත් තීරණය ද පැසසිය යුතුය. ඒ සතියකට දිනක් හෝ දෙකක් ගාල්ල ධීවර වරායෙන් දකුණු මුහුදු තීරයේ තල්මසුන් හා ඩොල්ෆින් මත්ස්‍යයින් නැරඹීම සඳහා දේශීය හා විදේශීය සංචාරකයන් රැගෙන යාමේ ව්‍යාපෘතිය තුළිනි. සාගර විශ්වවිද්‍යාලයට වසර 12ක් පිරීමේ ජන්ම දිනය සමරමින්, ඉකුත් 17දා අමාත්‍ය, ඩලස් අලහප්පෙරුම මහතාගේ ප්‍රධානත්වයෙන් මෙම ව්‍යාපෘතිය ආරම්භ කරන ලදී. එදින උදෑසන කරන ලද සර්ව ආගමික වතාවත්වලින් අනතුරුව තල්මසුන් හා ඩොල්ෆින් මත්ස්‍යයින් නැරඹීමේ මංගල ගමනට අමාත්‍ය, ඩලස් අලහප්පෙරුම මහතා සමඟ සාගර විශ්වවිද්‍යාලයේ අධ්‍යක්ෂ ජනරාල්, විජය වික්‍රමරත්න මහතා ඇතුළු නිලධාරීන් ද, මාධ්‍යවේදීන් කීපදෙනකු ද එක්වීය. මෙම ගමනට සුබ පතන්නෙකු ලෙස සබරගමු පළාත් ප්‍රධාන අමාත්‍ය, මහීපාල හේරත් මහතා ද සහභභාගි විය.පැය 03කට අධික මුහුදු ගමනකින් පසුව අප, ඈත දියඹේ තල්මසුන් සහ ඩොල්ෆින් මත්ස්‍යයින් සිටින ඉසව්වට ළඟා වූයෙමු.ඈත දියඹේ ඩොල්ෆින් මත්ස්‍යයින් රැසක්ම කරනම්, පිනුම් ගසන අයුරු ද දැකගැනීමට හැකිවූ අතර තද අව්ව වැටී තිබුණු හෙයින් වෙනදා මෙන් තල්මසුන් විශාල වශයෙන් පෙනෙන්නට නොමැති බව යාත්‍රාපති, සාගර විශ්වවිද්‍යාලයේ නිශ්ශංක අබේසුන්දර මහතා ප්‍රකාශ කළේය.කෙසේ වෙතත් තල්මසුන් කීපදෙනකු ද දැක බලා ගැනීමට ද අප වාසනාවන්තයෝ වීමු. සාගර විශ්වවිද්‍යාලයට මෙන්ම ශ්‍රී ලංකාවේ ආර්ථිකයට ද විශාල පිටුබලයක් සපයන මෙම ව්‍යාපෘතිය, රටේ සුබ අනාගතයකට පෙර නිමිත්තක්ම බව මෙහිදී අමාත්‍ය ඩලස් අලහප්පෙරුම මහතා මෙහිදී මාධ්‍ය අමතමින් ප්‍රකාශ කළේය.සටහන හා ඡායාරූපජයකාන්ත ලියනගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af11122514</link>
    <topic>‘මේ ශ්‍රී ලංකා ගුවන් විදුලි සංස්ථාවයි’</topic>
    <author>රූපාන්ති බුලත්සිංහල</author>
    <content>කෙළින් යන රාජ්‍ය ආයතනඇසේ මදුර ජීවනයේ, ගීතා නාමු අමා දහරේ’ සවන වැකුණ ගීතයේ මාදුර්ය සිත අමන්දා නන්දයට පත් කරයි. සිතක් පිනවන ගීතයක් නම් ඒ ගුවන් විදුලියෙන් විකාශනය වූ ගීතයක් පමණි. අපගේ පැරැණි ගීත තවමත් මියැදී විනාශ නොවී තිබෙන්නේ එහෙයිනි. බොහෝ දෙනා තවමත් ගීතයේ ප්‍රෞඩත්වයට පැරැණි බවට පෙම් බදිති. අපේකම අපට කියා දෙන සිතේ රිද්මය හඳුනන ඔවුන් සොයා පසුගියදා අපි පියමං කෙළෙමු.“ඒ සොඳුරු බව අපේකම තවමත් ඒ බිම්හි නොනැසී තිබෙනු දැකීම සතුටකි. ඔබත් මමත් ආදරය කරන ගුවන් විදුලි මහ ගෙදරට අප පිය නැගුවේ ඔවුන් ගේ තතු ඔබට කියන්නට ය. මියුරු සෞම්‍ය, මධුර මනෝහර ගීතයක් නම් ඒ විකාශනය ගුවන් විදුලියැයි අපේ දෙසවන් හඳුනයි. පැහැදිලි නිරවුල් වාග් විලාසය, ප්‍රවෘත්ති නිවේදනයේ ගාම්භීරත්වය අපි හොඳින් හඳුනමු. අපේ ඇත්තෝ අපිට හුරු ය. ඔවුන්ගේ විකාශන හැසිරවීම එදා මෙදා තුර නොඑසේ නම් උපන්දා සිට අපට හුරු ය.සුවහසක් දනන්ගේ දිවි මඟ හෙළි කළ සරසවි බිමක් වැනි ගුවන් විදුලි මහ ගෙදර සුපෝෂිත නිවේදක නිවේදිකාවන් මඬුල්ලකින් සමන්විත ය. අනුවේදනීය පුවත් මෙන් ම විශ්වාසනීය ලෙස පුවත් ගෙන යාම සඳහා වාර්තා කරන පළ පුරුද්ද ලත්තෝ බොහෝ ය. ගීතය, පුවත, නාට්‍ය, අධ්‍යාපනය, දස දෙස තොරතුරු මේ හැම දෙයක් ම තමකම අනුව ගලපා ගනියි. රැල්ලට හසු නොවී අපේ දරු පරපුරට විටින් විට අපේකම සිහිගන්වයි. මාධ්‍ය රැල්ලේ තවත් එක් වීරයෙක් නොවන්නට උත්සාහ නොදැරුව ද, වීරත්වය හුවා දක්වන්නන්ට වඩා වීරයෙකි.හතු පිපෙන්නා සේ කොතෙක් ගුවන්විදුලි නාළිකා බිහි වූවත් තවමත් අපේ ගුවන් විදුලි මහගෙදර අපිට අමතක කළ නොහැකි ය. කාලෙන් කාලයට පැමිණෙන ව්‍යාජ වෙළෙඳ රැල්ලට හසු නොවෙමින් අපටම ආවේණික වැඩසටහන් පමණක් ඔවුහු ඉදිරිපත් කරති. වැටීම්, නැගිටීම් අබියස නොසැලී දේශීයත්වය සුරකින මේ ඔවුන්ගේ කතාවයි. ඔවුන් ගැන ඔබ ද දැනගැනීම වටී. ඒ ඔබේත් මගේත් ජාතික ගුවන් විදුලි නාළිකාව බැවිනි. මේ ඔවුන් අපට කිවු කතාවයි.“මං මේ ගුවන්විදුලියට ආපු හතරවෙනි වතාව. ගුවන් විදුලි සංස්ථාවේ සභාපතිතුමා හඩ්සන් සමරසිංහ මහතා අතීත මතකයන් අවදි කෙළේ ය. පළවෙනි වතාවට මං වැඩ කළ ආයතනයේ සභාපතිවරයා ලෙස එනවිට මගේ හිතට තිබුණේ මහා බරක්. ඒ මුකුත් නිසා නෙවෙයි. මෙතන හිටියේ මගේ හිත මිතුරෝ, මගේ ගුරුවරු, ලස්සනම කතාව කියන්නේ ඒ අය මට සර් කියනවා. මං ඒ අයට සර් කියනවා. හැබැයි කාගෙන්වත් ගැටලුවක් මතු වුණේ නැහැ. අපි හැමෝම එකා වගේ වැඩ කළා. පාන්දරම ගුවන් විදුලියට එනවා. අඳුරේ ගෙදර යනවා.මං විතරක් නෙවෙයි හැමෝම කැපවීමෙන් වැඩ කළා. කැපවීම හැමෝගෙන්ම ලැබුණ නිසා මහත් ශ්‍රාවක පිරිසකට අපේ හඬ ගෙනියන්න අපිට හැකි වුණා. එවකට හිටපු නිවේදක නිවේදිකාවන් ගේ නම් විතරක් නෙවෙයි. හඬ පවා ජනතා සිත් සතන්වල තැන්පත් වුණා. නම ඇහෙන පමණින් ඒ පුද්ගලයා වෙත ශ්‍රාවක පිරිස් ආකර්ෂණය වුණා. ඒ කාලෙ හැමෝම හිටියේ දැනුම සොයමින් දැනුම ගවේෂණය කරමින්, හැමදාම අලුත් දෙයක් ඉදිරිපත් කරන්න හැමෝටම හැකි වුණා.එදාට වඩා අද ගොඩක් වෙනස්. ඒ කියන්නෙ තිබුණ පිළිවෙළ එතරම් සුබදායි නැහැ. අපේකම යළිඳු නංවන්න බොහෝ පරිශ්‍රමයක් දරන්න සිද්ධ වුණා. නිවේදක නිවේදිකාවන් සමඟ වැඩසටහන් නිෂ්පාදකවරුන් සමඟ සාකච්ඡා කරන්න සිද්ධ වුණා. ඇත්තටම කියනවා නම් කවුරුත් ගුවන් විදුලියට දැන්වීමක් දෙන්න අකමැති යුගයක තමයි මං සභාපතිවරයා විදිහට වැඩ බාරගත්තේ. හැමෝම හිටියේ කලකිරීමෙන්. අනාගතය පිළිබඳ දැක්මක් තිබුණෙ නැහැ. ඔහේ වැඩසටහන් කළා විතරයි.මේ තත්ත්වය යළි ප්‍රතිසංස්කරණය කරන්න අපිට සිද්ධ වුණා. මං හිතනවා මේ අඳුරු කාල පරිච්ඡේදය ඉක්මනින් නිමා කරගන්න අපිට හැකිවෙයි කියලා. “රටම කතා කරයි”, වැනි වැඩසටහන්වලින් යළිත් නැතිවී ගිය ශ්‍රාවක පිරිස මෙන් ම අලුත් ශ්‍රාවක ප්‍රජාවක් නතු කරගන්නත් හැකි වුණා. නටන දඟලන ගීතය වෙනුවට සුභාවිත ගීතයේ මියුරු බව යළිඳු ජනතාව ග්‍රහණය කරගන්න යොමු වුණා. වැඩසටහන් වල ක්‍රමික බව, ගීත තේරීමේ උචිත බව මේ හැම දෙයක් ගැන අපේ කාර්යය මණ්ඩලය සැලකිලිමත් කරන්න මම උත්්සාහ දරනවා.ජාතික ගුවන් විදුලියේ ඵලදායිතාව පිළිබඳ එහි මුදල් අධ්‍යක්ෂ ලලිත් හෙට්ටිගේ මහතා කීවේ මෙබන්දකි. “ඉස්සර ගුවන් විදුලියටම බලපත්‍ර ගාස්තුව එකතු කරගැනීමේ හැකියාවක් තිබුණා. පසුව ඒ තත්ත්වය නැති වුණා. ඊට පස්සේ රජයෙන් යම් අරමුදලක් අපිට ප්‍රදානය කළා. හැබැයි මේ අරමුදල එන්න එන්නම අඩුවුණා. ඒ නිසා අපේ සැලැසුම් ක්‍රියාත්මක කළ නොහැකි වුණා. මේ තත්ත්වය මත අපි පසුගාමී වුණා. ඒත් දැන් අපි ටිකෙන් ටික ලාබ අරමුණු සොයා පියමං කරනවා. ඉස්සරට වඩා වෙළෙඳ දැන්වීම් අපිට ලැබෙනවා. නව්‍යකරණයත් සමඟ අපිත් ඒ දෙසට අවනත වුණා. 2011 අවසානය වන විට ඇස්තමේන්තු ගත ලාභය මිලියන 40ක් අපේක්ෂාවෙන් ඒ අනුව වැඩ සටහන් පෙළගැස්වීමත් ආරම්භ කර හමාරය”.ගුවන් විදුලි සංස්ථාවේ අතිරේක අධ්‍යක්ෂ ජනරාල් ඒරානන්ද හෙට්ටිආරච්චි මහතා අදහස් දක්වමින් “වර්තමානයේ ජාතික ගුවන් විදුලියෙන් වැඩසටහන් පෙළ ගැස්මක් නවතාවයෙන් ඉදිරිපත් කරනවා. ‘වෙළෙඳ පොළ’ මගින් වෙළෙඳ පොළ මිල ගණන් වලට බලපෑමක් කරලා තියෙනවා.ඒ වගේ අපේ සාරධර්ම සංගීතය ගැන හැඟීමක් ඇති කරන්න අපි මේ දවස්වල කටයුතු කළා. සරල ගී පරීක්ෂණ අලුත් ගීත නිර්මාණය කරන්න නැවතත් පටන් අරගෙන දරුවන්ට අවශ්‍ය ආකාරයට ගුවන් විදුලි වැඩසටහන් මෙහේවන්න අපි පටන් ගත්තා. මෙහිදී වැඩසටහන් නිර්මාණය කරන්නෙත් දරුවන්. ඒවා මෙහෙයවන්නෙත් දරුවන්. අවශ්‍ය පහසුකම් අපි ලබාදෙනවා විතරයි. මෙයින් සිදුවෙන්නේ දරුවන් සන්නිවේදනයට හුරු කිරීමක්.”ගුවන් විදුලිය පිළිබඳ එහි වෙළෙඳ සේවා අධ්‍යක්ෂ මයුරි අබේසිංහ මහත්මිය පැවැසුවේ “ආයතනයක් අනාගතයට නම් වෙළෙඳ අංශය ශක්තිමත් කළ යුතුයි. මෙහිදී අපි වැඩසටහන් ප්‍රතිනිර්මාණය කළා. ඉස්සරත් ‘ගීතයෙන් ගීතය’ වැනි වැඩසටහන් ක්‍රියාත්මක කළා. අලුත් ගායක ගායිකාවන් රටටම හඳුන්වා දුන්නා. තරු අතරට තරුවක් අපේ අලුත්ම වැඩසටහන. මෙහි අවසාන තරගය දෙසැම්බර් 29 වෙනිදා පවත්වනවා. මේ වැඩසටහනට සහභාගි වෙන්නේ නීතිඥවරු, වෛද්‍යවරු වැනි වෘත්තිකයන්, රටේ උසස් තල වල සිටින පුද්ගලයන් කලාවට සංගීතයට තිබෙන ඇල්ම දක්ෂතාව පෙන්නුම් කිරීම මෙහි අරමුණක්”.ගුවන් විදුලි සංස්ථාවේ ප්‍රවෘත්ති හා කාලීන වැඩසටහන් අධ්‍යක්ෂ ඉන්දික ජයරත්න මහතා තම අංශය ගැන පැවැසුවේ මෙවැනි අදහසකි. “අපේ අරමුණ නිවැරැදි ප්‍රවෘත්ති කඩිනමින් ජනතාවට ලබාදීමයි. තවමත් ජනතාව අපිත් එක්ක ඉන්නවා. රජයේ නියෝජනයක් වුණත්, මහජන විශ්වාසනීය බව සුරැකීමට අපි හැමදාමත් පෙරමුණ ගන්නවා. භාෂාව හැසිරවීම මගින් අපි අපේ අනන්‍යතාවන් ඔප්පු කරනවා. තවමත් හොඳ ප්‍රවෘත්තියක් නම් ගුවන් විදුලිය කියන තරමට ඔවුන් අපිත් එක්ක ඉන්නවා. ඒ සෑම අංශයකම ප්‍රගතිය ඔවුනොවුන් ආයතනික හැඟීමෙන් වැඩකරන නිසාවෙනි.රූපාන්ති බුලත්සිංහලසේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af11122515</link>
    <topic>දුරකථනය හා මරණය</topic>
    <author/>
    <content>ජංගම දුරකථනයක් අතට ගත්තම සමහර මිනිස්සුන්ට ඉන්න හිටින තැන පවා අමතක වෙනව. මෙව්චර අපරාධයක් වෙයි කියලා කවුද හිතුවේ. තැන නොතැන නොබලා කරන දුරකථන සංවාද බොහෝ විට කෙළවර වෙන්නෙ මරණයෙන්. සිහිය අවසිහිය කරන දුරකථන සංවාද තමන්ට විතරක් නෙවෙයි අනෙක් අයටත් කරදර ගේනවා.නිමක් නැති කෙළවරක් නැති බොහෝ අනතුරුවලට මුල දුරකථන සංවාදයි. එහෙම නැත්නම් ජංගම දුරකථනය මරු කැඳවයි කියලා අපිට ඌණපූර්ණයක් කරන්න පුළුවන්. පාරේ යන කොට අල්ලාප සල්ලාපයේ යෙදෙමින් දුරකථන සංවාද කරගෙන යන තරුණ තරුණියන්ට මෙලෝ සිහියක් නැහැ.කහ ඉර මාරුවීම්, පාර පැනීම් මේ හැමදෙයක්ම වෙන්නේ ජංගම දුරකථනය කනේ ගහගෙන. ඒ විතරක් නෙවෙයි. උදේ ම - ජංගම දුරකථනයේ වයර් කනේ ගහගෙන බස් එකට නගින තරුණ තරුණියෝ. හවසට ඒ වගේ ආයෙත් ගෙදර යනවා. දුරකථනය විතරයි. පාර තොට මඟ එන සියලු දෙනා ගැන මෙලෝ සිහියක් නැහැ.අනතුරක් සමඟ මිතුරු වීම හැර වෙන කිසිවක් නොවීය. මිනිසා දුරකථනය පාලනය කරන්නෙකු නොව දුරකථනය මිනිසා පාලනය කරන්නෙකු බවට පත්වෙලා. මේ සිද්ධිය වුණේ හැටන් ඩයගම බලා ධාවනය වූ බස් රථයක. බසය වේගයෙන් ධාවනය වුණා. හැමෝම හිටියේ තම තමන්ගේ ගමනේ අරමුණින්. සමහරු බස් රථයේ කෙළවර ආසනයකට වී නිදා වැටුණා. තවත් අය ඒ ඒ අයගේ මිතුරන් සමඟ අල්ලාප සල්ලාපය. වේගයෙන් ගමන් කළ බස් රථය අනෙකුත් රථ පරයා ඉදිරියට ඇදුණා. එකෙනෙහිම රියදුරුට ආ දුරකථන ඇමතුමකින් ඔහුගේ සිහිය වෙනතකට හැරවිණ. එක අතකින් සුක්කානමද අනෙක් අතෙහි ජංගම දුරකථනය ද දරාගත් රියදුරු තැන බසය ධාවනය කෙළේ තමන්ගේම ලෝකයක තනි වෙමිනි.19 වෙනිදා රාත්‍රි දහයයි තිහ ඉක්ම නොගොස් ය. එක් වනම බස් රථය ධාවන මාර්ගයේ හසුරුවා ගැනීමට රියදුරුට නොහැකි විය. ජංගම දුරකථනයේ රැඳි අත සුක්කානම මත තැබීමට නොහැකි වූ අවසරයේදී බසය ප්‍රපාතයට පෙරළුණි.ජංගම දුරකථනය අපට වැදගත්. එහෙත් තැන නොතැන බලා පරිහරණය කිරීම අපේ යුතුකමක්. එහෙම නැත්නම් ඉරණම මරණය විය හැකි ය.මගේ මතකයට එක පාරටම ආවේ දයානන්ද ගුණවර්ධනයන්ගේ නරි බෑනා නාට්‍යය. ඒකෙ මෙහෙම අපූරු කතාවක් තියෙනව. “මිනිසුන් තිරිසන් නැහැ ගැළපෙන්නෙ.” ගම දියණිය විවාහ කරගන්න ඇවිත් වැරැදුණු නරියාට එහෙම හිතෙනව.ඒත් ඒ ආවාහ විවාහ වලදී. මිනිසුන්ට මිනිසුන්වත් නොමැති අවස්ථාවන් කොච්චරවත් තියෙනව. එවැනි අවස්ථාව තිරිසනෙක් හරි පිහිටට ආවොත්. ඒ තරම් දෙයක් තවත් නැහැනෙ.මේ සිද්ධිය වුණේ පඬුවස්නුවර, ඇගේ දෑසම පෙනුණෙ නැහැ. යන එන තැන ගියේ සැරයැටිය වාරුවෙන්. ඈට කියලා කවුරුත් නැහැ. ඒත් ඇගේ සුරතලා ඇගේ තනියට පෙර ගමන් ගියා. ඇගේ සැරයැටිය අල්වා ගෙන ඉදිරියට ගියා. ඈ හරි මඟ ගෙන ගියේ පුංචි බලු පැටවා ය.බණ මඬුවෙ බණ අහන කොට ඈ ළඟින් වාඩිවෙලා බණ ඇහුවා. නිදා වැටුණෙ නැහැ. සද්ද කළේ නැහැ. දෙසවන් අයාගෙන දෑස් විසල් කරගෙන අවට හිටි හැමෝටම පුදුමයක්. ඒත් එයාට නම් වගක් වත් නෑ. දෑස නොපෙනෙන තම ස්වාමි දුව සුරක්ෂිත කිරීම ඔහුගේ වගකීම.මිනිසෙකුට මිනිසෙක් එරෙහිව එන මොහොතක මිනිසෙකුගෙ පිහිට ආ තිරිසනෙක් කෙතරම් වටී ද?රූපාන්තිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=af11122516</link>
    <topic>නත්තල් සීයා ඇවිත්!</topic>
    <author>රංජිත් සියඹලාපිටිය</author>
    <content>නත්තලේ සතුට වැඩිපුරම භුක්ති විඳින්නේ කුඩා දරුවන් යැයි කීවොත් නිවැරැදි යැයි මට සිතේ. මාගේ කුඩා කාලය ද මතකයට එන්නේ නිතැතිනි. කෑගලු ශාන්ත ජෝශප් බාලිකා විද්‍යාලයේ නේවාසික ශිෂ්‍යාවන් වූ අක්කා සහ වැඩිමහල් නැඟණිය නිර්මාණය කරන නත්තල් ගසට මාත් බාල නංගීත් හවුල් වුණේ නිතැතිනි. කතෝලික හා ක්‍රිස්තියානි ආගම් අදහන පවුල්වල දරුවන් වැඩි පිරිසක් ආශ්‍රය කරන අක්කා සහ ලොකු නංගීගේ නත්තල් සීයා සහ නත්තල් ගහ පිළිබඳ වූ විශේෂ දැනුම මටත් බාල නැඟණියටත් විමතියට කරුණක් වූවා මට මතකය. කුඩා දරුවන් කුමන ආගමක් අදහන පවුලකට අයත් වුවත් නත්තල සහ නත්තල් සීයා ඔවුන්ගේ සමීපතම මිතුරෙක් විය.නත්තල් සීයාගේ ආරම්භය පිළිබඳ විවිධ කතන්දර තිබුණත් ක්‍රි.ව. දෙසිය ගණන්වලදී පමණ තුර්කියේ මයිරා නගරයේ විසූ ශාන්ත නිකොලස්තුමාගේ කාරුණික සහ ත්‍යාගශීලීභාවය නිසා එතුමාට ලැබුණු විශේෂ ප්‍රතිරූප තුළින් නත්තල් සීයා බිහි වූ බව ප්‍රකට මතයයි. ඒ පිළිබඳ කියනවා නම් නිකොලස්තුමා ජීවත් වූ ප්‍රදේශයේ පුද්ගලයකු තම රූමත් දියණියන් තිදෙනා විවාහ කරදීමට දෑවැද්දට මුදල් නැතිකමින් බොහෝ ලෙස තැවෙමින් සිටියේලු. මෙය දැනගත් නිකොලස්තුමා වරින් වර දින කීපයක් තුළ දිළිඳු පුද්ගලයාගේ නිවෙසේ දුම් කවුළුවෙන් රන් කාසි මලු දැම්මේලු. රන් කාසි ලැබෙන ක්‍රමය ගැන සොයා බැලීමට රැක සිටි ගෙහිමියාට එක් දිනක් මේ මහා පරිත්‍යාගශීලී, කරුණාවන්ත පුද්ගලයා ශාන්ත නිකොලස්තුමා බව දැකගැනීමට ලැබුණේලු. නිකොලස්තුමාගේ කාරුණික හා පරිත්‍යාගශීලීභාවය පිළිබඳ ඔවුන්ගේ කටින් කට ගිය ආරංචිය නෙදර්ලන්ත ජාතිකයන් අතරට පැමිණෙද්දී එතුමා “සෙන්ටර් ක්ලාස්” යැයි නම් වූයේලු. මෙය බ්‍රිතාන්‍යයට පැතිරීමේදී එය “සැන්ටා ක්ලෝස්” වූයේය.නත්තල් සීයා නැත්නම් සැන්ටා ක්ලෝස්ට, නත්තල් සීයා, ශාන්ත නිකොලස්, සින්ට ක්ලාස්, ක්‍රිස් හිරිංගල්, පියරේ නොයෙල්, බැබෝ නටාලේ, ශාන්ත බැසිල්, ජ්චබඩඥප ෆාලෝස් යන විවිධ නම් වලින් හැඳින්වෙන අවස්ථා ඇත.එක් දහස් අටසිය ගණන්වල මැද භාගයේ විසූ ජර්මානු ඇමෙරිකානු මිශ්‍ර සම්භවයකින් යුතු චිත්‍රශිල්පියකු වූ තෝමස් නාස්ට් නමැත්තා විසින් 1863 සිට වසරක් පාසා විවිධ හැඩරුවෙන් යුතු නත්තල් සීයලා ස්වරූපය ඬර්මාණය කර ඇත. ඒ අතරින් 1880 දී ඔහු නිර්මාණය කළ නත්තල් සීයාගේ ස්වරූපය අද අපි සියලු දෙනාගේ සිතේ මැවෙන සිනාවෙන් පිරුණු, දිගු සුදු රැවුළක් ඇති රතු පැහැති ඇඳුමකින් සහ දිග තොප්පියකින් සැරසුණු තරබාරු සීයා නිර්මාණය වූ බව කියවේ. මේ සඳහා ජර්මනියේ ජන කතාවල සිටි පැරණි දෙවියකු වූ තෝර්ගේ ස්වරූපය යම් තරමකට ගෑවී ඇති බවද කියවේ.අහසේ පියාඹන පිනිමුවන් අදින කරත්තයකින් පැමිණෙන්නේ යැයි කියන නත්තල් සීයා තෑගි ගෙනෙන තුරු අද ලෝකයේම ළමයි බලා සිටිති. ජර්මනියේ ළමයින් නත්තල් සීයාගෙන් ලබාගැනීමට බලාපොරොත්තු වන තෑගි ලැයිස්තුව කලින් පිළියෙළ කිරීමේ සිරිතක් ද පවතී. බොහෝ දරුවෝ නත්තල් සීයා තෑගි නත්තල් ගසේ තබා යනතුරු බලා සිටිති. ප්‍රංසයේ ළමයි සීයා ගෙනෙන තෑගි පිරවීම සඳහා තමාගේ පාවහන් ගිනි උදුන අසලින් තැබීම සිරිතකි. ස්පාඤ්ඤ ළමයින්ට නත්තල් සීයා තෑගි ගෙනෙන්නේ ජනවාරි 05 වැනි දිනය. ශාන්ත නිකොලස්තුමාගේ දිනය දෙසැම්බර් 06 වුවත් නත්තල් දා තෑගි ලැබීමට ළමයි බලා සිටිති.වැදගත්ම දේ වන්නේ ලොව වටිනාම සම්පත ලෙස කවුරුත් සලකන දරුවනට ආදරය, කරුණාව යහ බලාපොරොත්තුව සමඟ ලැබෙන මේ සුවිශේෂ තත්ත්වයයි. මහින්ද රාජපක්ෂ ජනාධිපතිතුමා එක් අවස්ථාවකදී ප්‍රකාශ කළේ “හොඳම දේ දරුවන්ට” කියා යැයි මට මතකය. එම සිතුවිල්ල රට පුරා ක්‍රියාත්මක වන මේ යුගයේ ලොව පුරා කිතුනු බැතිමතුන් නත්තල් අසිරිය සමරන අද දිනයේ මා දකින ඉතා වැදගත් අංගය පොදුවේ ලොවේ දරුවන් ලොවේ අත්විඳින ඉහත සඳහන් ප්‍රීතියයි.අනෙකුත් උත්සව මෙන්ම නත්තල ද වෙළෙඳාම සඳහා වූ හොඳම වේදිකාවක් කරගන්නා අයුරු ද අපට දැකිය හැකිය. එහිදී නත්තල් සීයාට ද ගැලවුමක් නැත. වෙළෙඳ ප්‍රචාරක දැන්වීමේ, පෝස්ටරයේ, රූපවාහිනී දැන්වීමේ පමණක් නොව වෙළෙඳපොළෙහි වෙළෙඳසල්වලට ඇතුළු වන තැන සජීවී නත්තල් සීයලා වැහි වැහැලාය. එහි වරදක් නැත. එහෙත් නත්තල් සීයා තුළ ගැබ්වී තිබෙන ආදරය, කරුණාව අවංක පරිත්‍යාගශීලීභාවය මේ සෑම තැනකදීම ආරක්ෂා කරගැනීම කළ යුතුය. එමෙන්ම සිදුවිය යුතුය.නත්තල් සීයා සමඟ නත්තල් සේල් ද නිමක් නැතිව දැකිය හැකිය. 10%, 15%, 50% දක්වා පාරිභෝගිකයන්ට පරිත්‍යාග කිරීමට කැමැති වෙළෙඳපොළ හිමියෝ වැහි වැහැලාය. සැබැවින් වර්ෂයේ තොග අවසන් කිරීම සඳහා තමාට හිමි ලාභ කොටසින් යම් ප්‍රමාණයක් කැප කිරීමට සූදානම් ව්‍යාපාරිකයන් ද සිටින අතර උත්සව සමයේ අතට ලැබෙන බෝනස් ආදී වර්ෂයේ ඉහළම වත්කම රැගෙන කඩිමුඩියේ අත්‍යාවශ්‍ය බඩු ටික රැගෙන ගේ දොර බලා යාමට පැමිණෙන පාරිභෝගිකයන්ට අත්‍යවශ්‍ය දේ පමණක් නොව බාල ද්‍රව්‍ය ඇඟේ ගසන සේල් කාරයන් ද නැත්තේ නොවේ. එවැනි නත්තල් සීයලාගෙන් අප පරිස්සම් විය යුතුය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=as1112251</link>
    <topic>නත්තල් සීයාට කැප කළ පුංචි රෝමයේ දෙව්මැදුර</topic>
    <author>සේමාලි කැල්ලපත</author>
    <content>නත්තල් සීයාට කැප කළ පුංචි රෝමයේ දෙව්මැදුරකොහොඹ ලීයෙන් කළ වසර 125 ක් පැරැණි මුනිඳු ප්‍රතිමාවමීගමු කළපුව දෙසින් හමා එන සුළඟ වියළිය. එහෙත් ගිනි ගහන අව්වේ ඒ වියළි සුළඟ ද සුබදායක ය. ඈතින් පෙනෙන්නේ සුන්දර කඩොළාන ය. කළපුවෙන් හා කඩොළානෙන් වට වූ මුන්නක්කරය ග්‍රාමය පුංචි රෝමය ලෙසින් විරාදාවලි ලත් මීගමු පුරවරය හා යාවෙනුයේ පාලමෙනි. දූපත් ග්‍රාමයක් වුව ද මීගමු පුරවරය හා යාවූ පාලම නිසා මුන්නක්කරය කිසි ලෙසකින්වත් දූපතක් ලෙස නොපෙනේ.සින්න රෝමය හෙවත් පුංචි රෝමය ලෙසින් හැඳින්වූ මුන්නක්කරය අද රටපුරා ප්‍රචලිතව ඇත්තේ එහි පිහිටි දේවස්ථානය නිසා ය. කුඩා දරුවන්ගේ ආරක්ෂකයා, නත්තල් සීයා සහ සැන්ට ක්ලෝස් නමින් ප්‍රකට ශාන්ත නිකුලා තුමා වෙනුවෙන් පුද කළ දේවස්ථාන රටපුරා ඇත්තේ අතළොස්සකි. ඉන් මුන්නක්කරය ශාන්ත නිකුලා දේවස්ථානය ට වසර 125 ක් තරම් දිගු ඉතිහාසයක් ඇත්තේ ය. ශාන්ත නිකුලාතුමා හෙවත් සැන්ටා ක්ලෝස් හෙවත් නත්තල් සීයා ගැන වඩාත් අවධානයෙන් පසුවන්නේ කුඩා දරුවෝ ය.සැන්ටා ක්ලෝස් තමන්ට තෑගි රැගෙන එනතුරු කුඩා දරුවෝ බලා සිටිති. එතුමා වෙනුවෙන් පුද කළ මුන්නක්කරය දේවස්ථානයේ තොරතුරු විමසීමට මුන්නක්කරය බලා ගිය අපට සිය ගමේ නාම සාන්තුවරයා පිළිබඳව තොරතුරු පැවසුවේ බොස්කෝ ප්‍රනාන්දු මහතා ය. තරුණ වියේ සිටම ගමේ වැඩ කටයුතුවලට දායක වන හෙතෙම දේවස්ථානයේ කොට්ඨාස නායකයෙකි. විශ්‍රාමික විදුහල්පතිවරයෙකි.“මේ ගමේ දැන් ඉන්න පරම්පරාවල ඉතිහාසය වංකනාකතිස්ස රජුගේ කාලය දක්වා දිවෙනවා. එකල සොළී ආක්‍රමණයෙන් පසු ලාංකිකයන් 14000 ක් ඉන්දියාවට ගෙන ගොස් ඉන්දියාවේ මුහුදු බඩ ප්‍රදේශවල පදිංචි කළ බව කියැවෙනවා. මේ අය සිංහලයන් මුහුදු බඩ පදිංචිය නිසා ධීවර කර්මාන්තයට තමයි හුරු වුණේ. කතා කළේ දෙමළ භාෂාව.පස්සෙ ගජබා රජ්ජුරුවන්ගෙ කාලෙ අර ගෙනගිය 14000 වෙනුවට 28000 ක සෙනඟ රැගෙන ආවා යැයි කියැවෙනවා. එසේ ආ පිරිසගෙන් කුල තුනක් ඒ කියන්නේ කුරුකුලසූරිය, මිහිඳුකුලසූරිය සහ වර්ණකුලසූරිය මේ ප්‍රදේශයේ පදිංචි කෙරෙව්වාලු. මින් කුරුකුලසූරිය කට්ටිය ධීවර කර්මාන්තය නිසා මුහුදු බඩ පදිංචි කෙරෙව්වාලු. මිහිඳුකුලසූරිය කට්ටිය එහාගොඩේත් වර්ණකුලසූරිය කට්ටිය මීගමුවේ නැගෙනහිරත් පදිංචි කෙරෙව්වා. මේ සැවොම ජාතියක් වශයෙන් සිංහල, ආගම කතෝලික ඉන්දියානු ආභාෂය නිසා භාෂාව වුණේ දෙමළ.ගමට නම හැදුණෙත් දෙමළ භාෂාවෙන්. මුන්අක්කරය කියන වචනයේ මුන් යන්නෙහි තේරුම ඉස්සරහ කියන එකයි. මීගමුවේ සිට එනවිට තියෙන පළමු දූපත මෙයයි. මුන්නක්කරය යන්නෙහි තේරුම ඉදිරියෙන් තියෙන දූපත යන්නයි.මේ ගමේ බොහෝ දෙනෙක් එකල භාවිතා කළේ දෙමළ භාෂාවයි. පසුව ක්‍රමයෙන් සිංහල භාෂාව කතා කිරීමට හුරු වුණා. ඒ අනුව මෙහේ තිබුණු දෙමළ පාසල් ද ක්‍රමයෙන් සිංහලට පරිවර්තනය වුණා.ඉස්සර ගමේ අයට අධ්‍යාපනය ගැන එතරම් අවශ්‍යතාවක් තිබුණෙ නැහැ. ඔවුන්ට අවශ්‍ය වුණේ තම දරුවන්ට 5 වැනි පන්තිය දක්වා දිව්‍ය සත්ප්‍රසාද ලබන තෙක් පාසල් යවන්නයි. හැමදාම දුප්පත්කමට හේතුව අධ්‍යාපනය මදිකම. ධීවර කර්මාන්තයෙත් යහමින් මුදල් ඉපයුවත් සකසුරුවම් කම නොදත්තේ අධ්‍යාපනයක් නොමැතිකම නිසා බව වටහාගෙන පසුව හැමෝම අධ්‍යාපනයට නැඹුරු වුණා. පසුව ගම දියුණු වී අලුත් පරම්පරාව අධ්‍යාපනයේ ඉදිරියට ගියා.ධීවර ජනතාවක් වෙසෙන මුන්කක්කරය ගමේ දැන් පවුල් 2000 ක් විතර ජීවත්වෙනවා. ඒ සැමදෙනාගේ මුදුන් මල්කඩ ගමේ දේවස්ථානයයි. දේවස්ථානය ඉදි කළේ 1886 අවුරුද්දේයි. මේ වසරේ අපේ දේවස්ථානය 125 වැනි සංවත්සරය සැමරුවා.මුන්නක්කරය ශාන්ත නිකුලා දේවස්ථානය බාර පියතුමා වශයෙන් කටයුතු කරන්නේ උදයදාස් අරුලානන්දන් පියතුමා ය. ගමේ බුද්ධිමත් උගත් පිරිස එකතු කරගෙන ගම්වැසියන්ගේ අධ්‍යාත්මික ගුණ දම් වැඩි කිරීමට එතුමෝ වෙහෙස වන්නාහ.“පෘතුගීසි සමයේ කතෝලික ආගම මෙරටට ලැබුණු පසු ඕලන්ද යුගයේ කතෝලික දහම ඇදහීම තහනම් වුණා. ඒත් මුන්නක්කරේ ජනතාව අපමණ දුක්කම්කටොලුවලට මුහුණ පාමින් වන්දනාමාන පවත්වමින් ආගම රැක ගත්තා. මුන්නක්කරේ ඉදිවූ මේ දෙව් මැදුර ශාන්ත නිකුලා තුමාගේ නමින් ආසිරිගැන්වූවක්. මේ පල්ලියට පවුල් 1100 ක් පමණ අයිතියි. මෙහි ඇති කොහොඹ ලීයෙන් කළ ශාන්ත නිකුලාතුමාගේ ප්‍රතිමාව ඉතා පැරැණි එකක්. කුඩා දරුවන්ට ආරක්ෂාව හා ආශිර්වාදය පතා බොහෝ අය මෙතැනට පැමිණෙනවා. බාරහාර වෙනවා. ගමේ අය පමණක් නොවෙයි ධීවර ගමක් නිසාත් ධීවර වරාය නිසාත් ධීවරයන්ගේ ආරක්ෂක මුනිතුමා ලෙසත් මේ දේවස්ථානයට බැතිමතුන් ඇදී එනවා” යැයි පියතුමා පැවසුවා.කවුද මේ ශාන්ත නිකුලාතුමා?ශාන්ත නිකුලා දේවස්ථානයශාන්ත නිකුලාතුමා ධන කුවේරයකුගේ පුතෙක්. ඉතාමත් භක්තිමත් කතෝලික පවුලක සාමාජිකයෙක්. මව සහ පියාගේ ඇවෑමෙන් එතුමා සිය ධනය දුප්පතුන්ට සහ අවිවාහක තරුණ තරුණියන්ට හා කුඩා දරුවන්ට බෙදා ජන්නා. මෙතුමාගේ උපන් දිනය දෙසැම්බර් 06 වැනිදායි. එය නත්තලට ඉතා ආසන්න දිනයක්. මිනිසුන් මෙතුමා නත්තල් සීයා ලෙසත් හැඳින්වූවා.කතෝලික ආගම අනුව රදගුරුතුමකු වීමට ස්වාමිකෙනකු විය යුතුයි. ඉතාලියේ මිලාන් ජනපදයේ එකල සිටි අගරදගුරුතුමා අභාවප්‍රාප්ත වූ විට ඒ පුරප්පාඩුවට ක්‍රියාකාරී රදගුරුතුමකු පත් කිරීම අවශ්‍ය වුණා. ඒ කාලයේ ශාන්ත නිකුලා තුමා සාමාන්‍ය ගිහියෙක්. ඉතාම පරිත්‍යාගශීලියි. ආගමට ලැදියි.මිලාන් ජනපදය සඳහා අගරදගුරුතුමකු තේරීමට සිටියදී අනෙක් රදගුරුතුමන්ලාට ඉඟියක් ලැබුණා පසුදා උදෑසන පල්ලියට එන කෙනා රදගුරුතුමා ලෙස පත් කරන ලෙසට. එදා උදෑසනම පල්ලියට ආවේ ශාන්ත නිකුලා තුමායි. ඒ අනුව මිලාන්හි රදගුරු තනතුරට එතුමා තෝරාගත්තා. ඒත් එතුමා එය ප්‍රතික්ෂේප කළා. එහෙත් ඇවිටිල්ල නිසාම එතුමා මේ බාරදූර කටයුත්ත බාරගත්තා.මෙම දේවස්ථානය ශාන්ත නිකුලාතුමාට කැප කළ දේවස්ථානයක් වුණේ ඇයි?ශාන්ත නිකුලා දේවස්ථානය බාරඋදයදාස් අරුලානන්දන් පියතුමාශාන්ත නිකුලස් මුනිතුමා දුප්පතුන් කුඩා දරුවන්ට සියල්ල කැප කළ කෙනෙක්. වරක් මෙතුමා ශුද්ධ වූ දේශය බලා මුහුදු චාරිකාවක යෙදෙද්දී කුණාටුවකට හසුවුණා. එහිදී මෙතුමා දෙවියන් වහන්සේට යාඥා කර මුහුදත් සුළඟත් නිශ්චල කළා. ඒ ආශ්චර්ය නිසා අපේ පැරැන්නෝ ශාන්ත නිකුලස් මුනිතුමාට කැප කළ දේවස්ථානයක් මෙහි තැනීමට තීරණය කළා.ධීවර ගම්මානයක් වන මුන්නක්කරයේ වැසියෝ මහ මුහුද මැද මුහුණපාන ව්‍යසනවලදී ශාන්ත නිකුලා මුනිතුමාගේ පිහිට පතති. ඔව්හු මුනිතුමා හඳුන්වන්නේ ධීවරයන්ගේ ආරක්ෂකයා ලෙස ය. ඔවුන් ගමේ නිවෙස්වල සිය අඹු දරුවන් දමා ධීවර රැකියාවට යන්නේ මුනිතුමා කෙරෙහි අචල විශ්වාසය තබමිනි.මුන්නක්කරයේ පදිංචි එල්සි ප්‍රනාන්දු මහත්මිය වසර ගණනාවක සිට ශාන්ත නිකුලා දේවස්ථානයේ කොට්ඨාස නායිකාවක ලෙස කටයුතු කරන්නීය. දරුවන්ගේ ආරක්ෂක මුනිතුමා සහ ධීවරයන්ට සෙත සලසන මුනිතුමා ලෙස ශාන්ත නිකුලා මුනිතුමා ගේ අනුහස් ගැන ප්‍රනාන්දු මහත්මිය අප හා තොරතුරු පැවසුවා ය.“මේ ගමේ වැඩිපුර ඉන්නේ සුළු ආම්පන්න ධීවරයෝ.. මුහුදෙදි සැඩ සුළංවලින් අනතුරක් වුණොත් පවුලේ අය ඉස්සෙල්ලාම දුවගෙන එන්නේ පල්ලියට. පල්ලියට ඇවිත් නිකුලා මුනිතුමාට කන්නලව් කරනවා. ඒ කන්නලව් කරන කොට මුහුදු ගිය අය ගැන සැනසිලිදායක තොරතුරක් ලැබෙනවා. ඒ ගැන මේ පළාතේ ධීවරයන්ගේ ගැඹුරු විශ්වාසයක් තියෙනවා.බොස්කෝ ප්‍රනාන්දුඑල්සි ප්‍රනාන්දුනිකුලා මුනිතුමා ගැන ඉතිහාසයේ කතා ගණනාවක් තියෙනවා. ඒවායින් කියැවෙන්නේ එතුමාගේ ප්‍රාතිහාර්ය ගැනයි. එතුමාගේ නුවණ ගැනත් ඒ කතාවලින් කියැවෙනවා. කුඩා දරුවන්ට මුනිතුමාගෙන් විශේෂ පිහිටක් තියෙනවා. දරුවන් මෙන් ම විවාහ වීමට සිටින තරුණ ජෝඩු ද නිකුලා මුනිතුමාගේ පිහිට පතා මේ දේවස්ථානයේ යාඥා කරනවා.”මුන්නක්කරය වැසියන් ගේ වැදගත්ම ස්ථානය ගමේ දේවස්ථානයයි. ඔවුන් කුදුමහත් සෑම කටයුත්තකදීම දිව එන්නේ දේවස්ථානය වෙත ය. ගමේ ප්‍රධානම හා පොදු ස්ථානය ද වන්නේ පල්ලියයි. දරුවකු උපන් දා සිට ජීවිතයේ සෑම අවස්ථාවකම ඔවුන්ට මඟ පෙන්වනුයේ ද පල්ලියයි.මේ ගමට වැදගත්වන තවත් පල්ලියක් පිළිබඳව ද ගමේ පැරැණි අය අප හා තොරතුරු පැවසූහ. ඔවුන් එම දේවස්ථානය හඳුන්වන්නේ කුරුස පල්ලිය ලෙසිනි. එහි සැබෑ නාමය සිරිකුරුස දේවස්ථානයයි. එයට ද ඉතිහාසයක් ඇත.මීගමු කළපුවේ කඩොලාන ඈතට පෙනෙන අන්දමඉංග්‍රීසි පාලන සමයේ දී මුන්නක්කරේ දකුණු දිසාවේ එක්තරා ස්ථානයක් සිය සොල්දාදුවන්ට වෙඩි පුහුණුව ලැබීම සඳහා වෙඩි පිටියක් සැකසීමට ඉංග්‍රීසි ආණ්ඩුකාරවරයා සූදානම් විය. එම ප්‍රදේශය අදටත් ‘වෙඩි පිට්ටි’ නමින් ප්‍රසිද්ධ ය.පසුකලෙක දී එම ස්ථානයේ දෙව් මැදුරක් ඉදිවිය. එය සිරිකුරුස දෙව්මැදුර ය. පාස්කු උත්සවය සැමරීමේ දී මුළුමහත් මීගමුව ජනතාව මේ දෙව් මැදුරට එක්රොක්වෙති.සේමාලි කැල්ලපතසේයාරුව - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=as1112252</link>
    <topic>යහපත අයහපත දෙකම සිදුකරන මිතුරු ඇසුර</topic>
    <author>සාකච්ඡා කෙළේ,</author>
    <content>යහපත අයහපත දෙකම සිදුකරන මිතුරු ඇසුරප්‍රංශයේ ප්‍රධාන සංඝනායක පැරිස් නුවර ජේතවනාරාමාධිපති,මුරුංගාගස්යායේ ඤාණිස්සර හිමිගිහි සමාජයටත් පැවිදි සමාජයටත් එක සේ වැදගත්වන වටිනා ගාථා රත්නයකි. බාලයන් හෙවත් පවුකාර අනුවණ පුද්ගලයන්ගෙන් වෙන්ව කටයුතු කිරීමේ උසස් බව එයින් පැහැදිලි කරයි. සමාජයේ සිදුවන බොහෝ වැරැදි පවුකාර මෝඩ මිනිසුන් නිසා සිදුවන බව පැහැදිලි කරුණකි. බුදු දහමේ බොහෝ තැන්වල එය පැහැදිලිව පෙන්වා දේ.‘ඉමිනා පුඤ්ඤ කම්මේන මාමේ බාල සමාගමෝ සතං සමාගමෝ හෝතූ යාව නිබ්බාන පත්තියා’පිංකමක් සිදුකොට අවසානයෙහි බෞද්ධයන් විසින් සිදු කරනු ලබන ප්‍රාර්ථනාවකි මේ.“උතුම් වූ නිර්වාණ සම්පත්තියට ළඟා වන තුරු මට පවුකාර මිත්‍රයන් ඇසුරට නොලැබේවා. යහපත් මිතුරන් ම ආශ්‍රයට ලැබේවා” යනු ඒ පැතුමයි.පින් පව් නො හඳුනන, හොඳ නරක නොදන්නා පවුකාර මිනිසුන් ගේ ක්‍රියා නිසා නො මඟ ගිය ජීවිතයක් යහපතට ගැනීම පහසු නොවේ. ඇතැම් විට යහපතට ගන්නා විට ඒ පුද්ගලයා ගේ ජීවිතය නිවැරැදි කළ නො හැකි තරමට ම විනාශ වී තිබීමට පුළුවන. අජාසත් - දෙව්දත් මිත්‍ර සංගමය මීට හොඳම උදාහරණයකි. පාපකාරී සිතිවිලි සහිත දෙව්දත් ගේ මෙහෙය වීම මත අජාසත් කුමරු තම පියා මරවා ආනන්තරීය පාපකර්මයක් කර ගැනීමට තරම් මුලාවේ වැටුණි. මිතුරු ඇසුර අපගේ ජීවිතයට මොන තරම් බලපෑමක් කරනවා ද යන්න මේ අනුව පැහැදිලි වේ. එක් අවස්ථාවක ආනන්ද හිමියෝ බුදුරජාණන් වහන්සේට මෙසේ ප්‍රකාශ කළහ.“ස්වාමීනි! භාග්‍යවතුන් වහන්ස. මේ ලෝකයෙහි සිදුවන යහපතෙන් භාගයක් ම සිදුවන්නේ කල්‍යාණ මිත්‍රයන් නිසා ය.”එවිට බුදුරජාණන් වහන්සේ,“නැත, ආනන්ද? එය එසේ නොවේ. භාගයක් නොව සම්පූර්ණ යහපත සිදුවන්නේ කල්‍යාණ මිත්‍රයන් ගේ ආශ්‍රය නිසා ය” යනුවෙන් ඒ ප්‍රකාශය නිවැරැදි කළහ.අන් කවරදාටත් වඩා මෙකළ විශේෂයෙන් තරුණ පරපුර නොමඟට බර වීමට හේතු සාධක වර්ධනය වී තිබේ. මත් උවදුර එහි දී ප්‍රධාන වේ. ඇතැම් පාසල් දරුවන් පවා මේවාට ඇබ්බැහි වී අනාගතයම අඳුරු කරගන්නේ ඔවුන් ඇසුරු කරන අයට රැවටීම නිසා ය. මතට හුරු වූ පුද්ගලයා ඉන් ගලවා ගැනීම පහසු නොවේ. ඒවා මිල දී ගැනීමට මුදල් නැති තැන ඔහු සොරකමට ද පෙළඹේ. පළමුව නිවෙසේ ඇති දේ සොරා ගෙන පසුකාලීනව මහා මංකොල්ලකෑම්වලට පවා නැඹුරු වේ. වරක් දෙවරක් සොරකම් කළ පුද්ගලයාට නැවත නැවතත් එය කිරීමට ලජ්ජාවක් හෝ බියක් නැත. මේ වැනි වැරැදි හැසිරීම් ඇති අය ඔබ අවට කොතෙකුත් සිටිනවා ඔබ දැක ඇත. එසේත් නැති නම් පුවත්පත් වාර්තාවල කොතෙකුත් දැක තිබීමට පුළුවන.තමන් ලොකු මහත් කරන්නට මහ මෙරක් තරම් දුක් ඉසිලූ සැත්තෑ හැවිරිදි අම්මා ගේ ගෙල මිරිකා ඇය පැලඳ සිටි මුදුවක් සහ කරාබු දෙකක් ගලවාගෙන ගිය පුතකු පිළිබඳ ඉතා කනගාටුදායක පුවතක් පසුගිය දිනෙක වාර්තා විය. ඒ පුද්ගලයා ඇසුරු කළ අය නිසා මතට ඇබ්බැහි වීම නිසා බව පසුව අනාවරණය විය.තමන්ට ලෝකය දිනන්ට අකුරු කියා දුන්, හොඳ නරක කියා දුන් ගුරුතුමිය ගේ බසට ඇහුම්කන් නොදී, මිතුරන්ට මුලා වී ඇය ඝාතනය කොට මුදල් පැහැරගෙන මත් වතුර මිල දී ගත් අවාසනාවන්ත පුද්ගලයකු ගැන ද තවත් පුවතකින් කියැවුණි. මෙවැනි අමිහිරි සිදුවීම් විවිධ මාධ්‍යයන් ඔස්සේ අපට අසන්නට දකින්නට ලැබේ.මව ගේ ඇකයේ සිටින කිරි දරුවා ගේ සිට කෙස් ඉදී, සම රැළි වැටී ඇවිද ගන්නට තරම්වත් වාරු නැතිව සිටින මහලු අම්මාවරුන්ගෙන් පවා තම පාපකාරී අවශ්‍යතා සංසිඳුවා ගන්නට උත්සාහ කරන පාපකාරී පුද්ගලයන් අප අතර වෙසෙන බව අකැමැත්තෙන් වුව ද පිළිගත යුතු වී තිබේ. මෙවන් අවාසනාවන්ත හැසිරීම් ඇති අධම මිනිසුන් බිහි වූයේ ඇයි? මූලාරම්භය විමසුවේ නම් අයහපත් ඇසුර නිසා බව පැහැදිලිවේ. අප ගේ ඇතැම් බෞද්ධ ජනතාව, බෞද්ධ ඉගැන්වීම් ගණනකට නො ගෙන කටයුතු කිරීමේ විපාක මෙයින් පැහැදිලි වේ.දරුවන් හදා වඩා ගැනීමේ දී මවුපියන් විසින් දරුවන් පවින් වළකා ගැනීම, යහපතෙහි පිහිටුවීම, ඉගැන්වීම ආදී කරුණු රැසක් පිළිබඳ සිඟාලෝවාද සූත්‍රයේ දී බුදුරජාණන් වහන්සේ අවධාරණය කළහ. අද බොහෝ මවුපියන් දරුවන්ට අධ්‍යාපනය ලබාදීම සඳහා මුල් තැන දුන්නත්, අනෙකුත් කරුණු පිළිබඳව එතරම් අවධානයක් යොමු නොකරන බවක් පෙනේ.අධ්‍යාපනයෙන් මොන තරම් ඉහළ ප්‍රතිඵල ලබාගත්තත් ඒ පුද්ගලයා ගේ හැසිරීම් අයහපත් නම්, පාපකාරී නම් ඔහුගෙන් සමාජයට සිදුවන්නේ අයහපතක් ම මිස යහපතක් නොවේ. තමන් ගේ දරුවා වරදකරුවෙක් ලෙස පාපකාරී පුද්ගලයෙක් ලෙස සමාජයේ අපවාදයට, දෝෂ දර්ශනයට ලක්වනවා දකින්නට කිසිම අම්මා කෙනෙක්, තාත්තා කෙනෙක් කැමැති නොවේ. එසේ නම් බාල වියේ පටන් ම දරුවාට නිවැරැදි මඟ පෙන්වා, නිවැරැදි ඇසුරට යොමු කරවා ගැනීම මවුපියන් සතු වගකීමක් වේ.සිඟාලෝවාද සූත්‍රයේ දී අප ගේ ඇසුරට ලැබෙන පාප මිත්‍රයින් සිවු දෙනකු හා කල්‍යාණ මිත්‍රයන් සිවු දෙනකු පිළිබඳ විස්තර කර තිබේ. ඒ අනුව අප අතර වෙසෙන මිනිසුන් හඳුනාගෙන, ඇසුරට ළංකර ගත යුතු අය හා ඇසුරින් දුරස් විය යුතු අය හඳුනාගෙන කටයුතු කිරීම අප සතු වගකීමක් වේ. ඒ අනුව අප ගේ ජීවිතයේ දියුණුව හෝ පැරදුම, යහපත හෝ අයහපත තීරණය වනු ඇත.භික්ෂුන් වහන්සේ පිරිසක් තම අවවාද නොපිළිගෙන කටයුතු කිරීම නිසා බුදුරජාණන් වහන්සේ පාරිල්‍යෙයක වනයට වැඩම කළේ ඔවුන් හික්මවීමට මාර්ගය එය වන නිසා ය. තම වරද අවබෝධ කොටගෙන, බුදුරජාණන් වහන්සේ ගේ ධර්මය අවබෝධ කොටගෙන උන්වහන්සේ රහත් ඵලයට පත්වූ පුවත එම කතාවේ සඳහන් වේ.ගිහියාට සමාජයේ ජීවත්වීමේ දී තනිව ජීවත්වීම අපහසු කරුණක් විය හැකි ය. එහෙත් පුද්ගලයන් ගේ ස්වභාවය කවරාකාර ද යන බව හඳුනාගෙන ඇසුරු කිරීමේ ශක්තිය හෝ තිබිය යුතු ය. වරදක් නොකළත් ඔබ වරදට හසු කොට තමන් ගේ ඇඟ බේරා ගන්නා අය, ඔබ ගේ නම පෙන්වා තමන්ගේ පරමාර්ථ ඉෂ්ඨ කර ගන්නා අය මේ සමාජයේ විරල නොවේ. පාසලේ, රැකියා ස්ථානයේ ආදී වශයෙන් මේ කවර හෝ තැනක එවන් අය සිටීමට පුළුවන. මිහිරි ප්‍රිය තෙපුල් ඉදිරිපත් කළ පමණින් අපට මිනිසා කවුද, නොමිනිසා කවුද යන වග හඳුනා ගත නොහැකිය. ඔහු ගේ හෝ ඇය ගේ හෝ ක‍්‍රියාවෙන් ම ඒ බව වටහා ගෙන ඇසුරු කළ යුතුය.එක් අවස්ථාවක බුදුරජාණන් වහන්සේ‘නජච්ඡා වසලෝ හෝති නජච්ඡා හොති බ්‍රාහ්මණො කම්මනා වසලො හොති කම්මනා හොති බ්‍රාහ්මණො’ යනුවෙන් කෙනෙක් උපතින් බ්‍රාහ්මණයකු හෝ වසලයකු නොවන බවත් ක්‍රියාවෙන් ම බ්‍රාහ්මණයකු හෝ වසලයකු වන බවත් දේශනා කොට වදාළහ. මේ අනුව අප අතර වෙසෙන අය හඳුනා ගැනීමට අපට ඔවුන් ගේ ක්‍රියාකාරකම් දෙස විමසිල්ලෙන් බලා සිටීමට සිදුවේ.තමන් වරදක් කරන බව, වැරැදි හැසිරීම් ඇති කෙනෙක් බව සමාජයට හැඟවීමට කිසිවෙක් කැමති නොවේ. මේ නිසා ඔවුහු වැරදි සඟවා ගැනීමට උත්සාහ ගන්නා අතරම තමන් ගේ මිතුරු මිතුරියන් ද ඒ වරදට පොළඹවා ගැනීමට උත්සාහ ගනිති. ඒ තමන් ගේ අඩුපාඩු වසා ගැනීමට ය. බෞද්ධයන් ලෙස අප ජීවත් විය යුතු වන්නේ තමන්ට මෙන් ම අනුන්ට ද කරදරයක් නොවන ලෙසට ය. ඒ සඳහා අප ගේ ජීවිතයට ප්‍රතිපත්තියක් තිබිය යුතු ය. විශේෂයෙන් බුදුරජාණන් වහන්සේ ගිහියාට අනුදැන වදාළ පංචශීල ප්‍රතිපදාව නිවැරැදි පුද්ගලයකු ලෙස ජීවිතය හැඩ ගස්වා ගැනීමට ශක්තිමත් ප්‍රතිපත්ති මාලාවකි.සිල්වත්, සමාජය ගැන අවබෝධයෙන් සිටින පුද්ගලයාට අනතුරක් කිරීම අපහසු ය. මේ නිසා පංචශීල ප්‍රතිපදාව ජීවිතයට ශක්තියක් කරගනිමින්, තමන්ටත් සමාජයට වැඩදායි පුද්ගලයන් ලෙස ජීවත්වීම අප ගේ අරමුණ කරගත යුතු ය. ඒ අරමුණ සාර්ථක කරගැනීම සඳහා අපට ශක්තිමත් වීමට ඇසුරට හොඳ මිනිසුන් තෝරා ගත යුතු ය. එවිට අප වෙතින් අපට හෝ සමාජයට වරදක් සිදු නොවේ. පාපකාරී ක්‍රියාවක් සිදු නොවේ. එය අප ගේ මෙලොව ජීවිතය, වාසනාවන්ත කර ගැනීමටත් පරලොව ජීවිතය යහපත් කර ගැනීමටත් හේතු වේ.සාකච්ඡා කෙළේ,රමණී සුබසිංහඡායාරූපය -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=as1112253</link>
    <topic>සැන්ටා වූ නත්තල් සීයා</topic>
    <author>- ඉසවි</author>
    <content>සැන්ටා වූ නත්තල් සීයාමහන්සිය වැඩිකමට නින්ද යාගෙන ආවත් තැන තැන පිපිරෙන රතිඤ්ඤා හඬට මං ගැස්සිලා ඇහැරුණා. දවස් ගාණක් තිස්සේ නගරයෙන් නගරයට ඇවිදලා හොඳටම වෙහෙසයි. කවුරුහරි දැක්කොත් හඳුනාගන්න බැරි තරමට මං වෙනස් වෙලා. මට ඒ බව හොඳටම තේරුණේ කවුදෝ ඇවිල්ලා කෑම පාර්සලයක් දුන්නට පස්සේ.”මං මේ කියන කතාව කිසිම අගක් මුලක් නෑ කියලා ඔහේලට හිතේවි. මං කියන්නම්කෝ මං කවුද කියලා. සමහරු මට සැන්ටා කියනවා. තව සමහරු සැන්ටා ක්ලෝස් කියනවා. තවත් සමහරු නත්තල් සීයා කියනවා. මගෙ නම ශාන්ත නිකුලස්. මම තුර්කියේ රදගුරුවරයෙක් ලෙස හිටියේ. මම පූජකවරය ලැබීමට පෙර මගෙ දෙමවුපියන් මියගියා.ඒත් මට දෙමවුපියන්ගෙන් උරුම වූ විශාල ධනයක් තිබුණා. මම කොහොමද නත්තල් සීයා වුණේ කියලා නම් දන්නේ නැහැ. ඒත් ඒ කාලේ හිටපු මිනිස්සු මගේ පරිත්‍යාගශීලී බව නිසා මට එහෙම කියන්න ඇති. ඒ කාලේ විවාහ වීමට වත්කමක් නැතිව සිටි තරුණියන් තිදෙනකුට මම රන්කාසි මලු තුනක් බෙදා දුන්නා. ඉස්සර නම් දෙසැම්බර් මාසේ හයවැනිදා තමයි මා සැමරුවේ. ඒත් පසුකාලීනව ජේසු බිලිඳුන්ගේ උපන් දිනය සමරන ලෝකයේ හැම රටකටම මාව නැතිවම බැරි වෙලා.එදා ඉඳලා පුංචි දරුවන් සමඟ මමත් කටයුතු කරන්න හරිම කැමැත්තෙන් හිටියේ. පුංචි දරු පැටවුන්ට තෑගි බෙදන්න ඒ පුංචි ලෝකයේ සැරිසරන්න මම හරිම කැමැතියි. අවුරුද්දෙන් අවුරුද්ද ලෝකයේ රටින් රට ගිය මට හිතුණා මෙවර ආසියාවේ රටකට එන්න. මං අහලා තියෙනවා ශ්‍රී ලංකාව කියන පුංචි දිවයින හරිම සුන්දරයි කියලා. මම ඒ දිවයිනේ සොඳුරු බව විඳලා තියෙනවා. ගහකොළ පරිසරයේ සිසිලස විඳලා තියෙනවා. ඒ මීට අවුරුදු ගාණකට කලින් ආ වෙලාවේ.රටතොට ඇවිදින්න පුංචි දරුවෝ බලන්න යන්න හිතුණු නිසාත් මේ පුංචි රටේ සවාරියක් යන්න ඕනෑකම තිබුණ නිසාත් මම මෙහෙට ආවේ නොවැම්බර් මාසේ අන්තිම දවසේ. එදා රෑ ගමන් වෙහෙස නිවාගත්ත මම පහුවදා උදේම ඇවිදින්න පටන් ගත්තා.උදෑසන පරිසරය හරිම ලස්සනයි. හීන් වැහි පොදක් වැටෙමින් තිබුණා. මම නගරයේ කඩපේළි අතරින් ඇවිදගෙන ගියා.”ආ.. උදේ පාන්දරම පාරට බැහැලා. මොනවා විකුණන්නද දන්නේ නැහැ.. මේ ලොකු උන්නැහේ මොනවද ඔහේ අද මාකට් කරන්නේ.”මගෙ ළඟට ආව ඉලන්දාරියෙක් කිසිම ගරු සරුවක් නැතිව ඇහුවා. මම ඔහු දිහා බැලුවේ පුදුම වෙලා.”ළමයා ඔයා දන්නවද මම කවුද කියලා. මම තමයි...””අපෝ අපි දන්නවා. ඔහේ අර .... කොම්පැණියේ බඩු විකුණන කෙනානේ”ඔහුට කතාකරලා වැඩක් නැහැ කියලා හිතුණු නිසා මම ආයෙත් මගෙ ගමන ආරම්භ කළා. ලංකාව කොච්චර වෙනස් වෙලාද? කඩසාප්පුවල මගේ පින්තූරය අලවලා. තවත් ඇඳුම් ප්‍රදර්ශනාගාරවල මගේ ඇඳුම අන්දවපු සැන්ටලා ඉන්නවා.”මේ අය කොච්චර මට ආදරේද?” ඒ හැම දෙයක්ම දුටුවම මට හිතුණා. උදේ වරුව ගෙවිල ගියා. අව්රස්නයට දාඩිය දාන්න ගත්තා. වතුර පිපාසය ඉවසගන්න බැරිවුණා. මම සුපිරි වෙළෙඳ සලකට ගොඩවුණා.බීම බෝතලයක් අතට අරගෙන මම බිල ගෙවන්න පෝලිමට එකතු වුණා. මෙන්න බොලේ මුදල් ගන්න ළමයත් මගෙ ඇඳුම වගේ ඇඳුමක් ඇඳගෙන.”හානේ.. හරි ෂෝක් ඔයා මොන කොම්පැණියෙද?” ගෑනු ළමයා හුරතල් හඩින් මගෙන් ඇහුවා.මෙතන මොකක් හරි වැරැද්දක් වෙලා තියෙනවා. මම නගරයෙන් නගරය ඇවිද්දා. මට අරමුණක් තිබුණේ නැහැ මොනවද කරන්න ඕන කියලා. සමහරු මාව බලෙන් වගෙ එයාලගේ වෙළෙඳසල් ඉදිරියේ නතර කරගත්තා. අතට සීනුවකුත් දුන්නා. උදේ ඉඳන් රෑ වෙනතුරු එතැන හිටපු මගෙ අතට කීයක් දෝ ලැබුණා. කෑම එකකුත් ලැබුණා.මිනිස්සුන්ට මොනවද වෙලා තියෙන්නේ කියලා මට හිතාගන්න අමාරුයි. පොඩි දරුවෝ වුණත් ඉස්සරට වඩා වෙනස්වෙලා. නත්තල් සීයා විකිණිලා කියලා මට හිතුණා. හිතේ දුක වැඩිකමට මට ඕන වුණේ කොහෙට හරි වෙලා අඬන්න.“හා.. හා.. අපි ඔහේට කිව්වනේ හොඳට ගෙවන්නම් කියලා. මේ දවස් ටිකේ විතරයි අපිට බිස්නස් එකක් තියෙන්නේ. එනවා එනවා. ඔහේට තියෙන්නේ ආන් අතනට වෙලා පොඩ්ඩක් පැද්දි පැද්දි ඉන්න.”කොහේද ඉඳලා ආව මිනිස්සු දෙන්නෙක් බලෙන් වගේ මාව අරගෙන ගිහිල්ලා සාප්පුවක් ඉස්සරහ නතර කෙරුවා.”පුළුවන් වගේ සුදු රැවුල දිගයි ලස්සන ඇඳුම හැඩයි කදිමයි රබන් ගසයි ගෙජ්ජි ද සොලවයි මේ එන්නේ නත්තල් සීයයි..”සුන්දර ළමා ලෝකයේ සැරිසැරූ මට මේ මොකද වුණේ. කන පැළෙන්න දාලා තිබුණ සංගීතය අමතක කරලා මං මා ගැන හිතන්න ගත්තා. මං ආ කාරණාව මම ඉටුකර ගන්න බැරිවුණා. මහ රෑ කඩපිළක වාඩිවෙලා මං හුඟාක් කල්පනා කළා. මේ ඇඳුමත් එක්ක මට මගේ අරමුණු ඉටුකරගන්න බැරි බව මට තේරුණා. හැමදේම වාණිජකරණය වූ ලෝකේ මගෙ ඇඳුමත් වැඩිම ගාණට විකිණිලා. මිනින්සුන්ට මාව හඳුනාගන්න බැහැ. දරුවන්ටත් එහෙමයි.”ඈත බටහිර අහසේ පෑයූ පහන් තරුව දිලිසෙනවා. “අනේ ජේසුනේ මා ගලවා ගනු මැන, මට ඔබ හැර කියන්නට වෙනත් කෙනෙක් නැහැ.” මම තනිවම යාඥා කරන්න ගත්තා. ඒත්....”හා.... මේ ඉන්නේ මිනිහා. මේ මිනිහා හරි කම්මැලියි. ... අපි වෙන කෙනෙක් හොයා ගමු.””අනේ ළමයිනේ මගෙ ඇඳුම දීලා යන්න. ඕක ඇන්දම තමයි කවුරුත් මාව අඳුනන්නේ.” මම එහෙම කෑගැහුවට ඒ අය මාව තේරුම් ගත්තේ නැහැ. ඔවුන් මගෙ ඇඳුම ගලවගෙන ගියා. තොප්පිය අරගෙන ගියා. ඊට පස්සේ මම දැක්කා ඒක ඇඳගත්ත තරුණයෙක් වෙළෙඳසල ඉදිරියේ ඉන්නවා. ඒ අය දිග රැවුලෙන් ඇදලා ගලවන්න හදපු පාරට මුහුණ තාමත් රිදෙනවා. මම පිනිමුවන් බැඳි කරත්තෙන් ආවෙ නැති එක හොඳයි කියලා දැන් මට හිතෙනවා. එහෙම ආවනම් අර අහිංසක සත්තු දෙන්නත් දුක් විඳිනවා. මට දැන් වෙන කරන්න දෙයක් නැහැ. මා අතේ තිබුණු මුදල්වලින් මං තෑගි ගත්තා. පල්ලිය ඉස්සරහට මං ආවේ මගේ අතේ තියෙන තෑගි පොඩි දරුවන්ට දෙන්න හිතාගෙන. පල්ලියේ සීනු හඬ මිහිරියි. හැමෝම වගේ පල්ලි ඇවිල්ලා.”ජේසුනේ මට ඔබට හැර කියන්නට වෙන කෙනෙක් නැහැ” මම පල්ලියට යන දොරකඩ සිට කුඩා දරුවන්ට තෑගි බෙදන්න ගත්තා. සමහරු ඒ තෑගි ගත්තා. ඒත් සමහරු....”හිඟන මනුස්සයෙක්ද කොහෙද?””පිස්සෙක්ද කොහෙද?””කිලුටු පෙනුමක් තියෙන දුප්පත් මනුස්සයෙක්””බබා එපා ඕව ගන්න... ඔයිට වඩා ලස්සන ඒවා ගෙදර තියෙනවා.”දරුවන්ගෙ අම්මලා නොයෙක් දේවල් මා ගැන කිව්වා. අනේ ජේසුනි මගෙ හිතට දැනිච්ච වේදනාව කියා නිමකරන්න බැහැ.”ආ.. මේ ඉන්නේ අපි හොයන කෙනා.” තරුණයෝ ටිකක් මගෙ වටේ හිටගත්තා.”අන්කල් අපි අද පොඩි නත්තල් උත්සවයක් තියනවා. අන්කල්ට අපි නත්තල් සීයගෙ ඇඳුම අන්දවනවා. අන්කල්ට තියෙන්නේ අපි කියන විදිහට හැසිරෙන්න.නත්තල් දවසේ නිකම්ම හිත රිදවගෙන ඉන්නවට වඩා ඒ අදහසත් හොඳයි කියල මට හිතුණා. ඒ ඔක්කෝටම වඩා මගෙ වගේ ඇඳුමක් මට ලැබුණ එක ගැන සතුටුයි. කාලේ ගෙවිලා ගිහින් ලෝකේ වෙනස් වෙලා. මේ පුංචි රටේ විතරක් නෙමෙයි ලෝකේ හුඟක් රටවල මාව විකිණිලා. මේවා ගැන දුක්වෙලා පලක් නැහැ කියලා මට තේරෙනවා. ඊළඟ නත්තලේදි මං මොකද කරන්නේ කියලා හිතන්න මට මාස දොළහක්ම ඉතිරි වෙලා තියෙනවා.ඒ කොහොම වුණත් ආදරණීය පුංචි දරුවනේ වැඩිහිටියනි, ඔයගොල්ලෝ හැමෝටමත් මුළු ලෝකෙටමත් සුබ නත්තලක් වේවා!මම, නත්තල් සීයා- ඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=as1112254</link>
    <topic>ඉස්කෝලෙන් කට්ටි පැන්න මට පිරිවෙන් අධ්‍යාපනය දුන්නෙ අම්මා</topic>
    <author>උපාලි සමරසිංහ</author>
    <content>ඉස්කෝලෙන් කට්ටි පැන්න මට පිරිවෙන් අධ්‍යාපනය දුන්නෙ අම්මාගොවිජන සේවා හා වනජීවි ඇමැති එස්. එම්. චන්ද්‍රසේනඔහු ඉපදුණේ හද්දා පිටිසර ගමකය. ගහකොළ, සතා සීපාවා ඔහුට නුහුරු නුපුරුදු නොවේ. පැටි වියේ සිට ඔහු අපේ කමත බැත කෙත නියර හොඳින් හඳුනන්නෙකි. අදත් බටු හරකෙක් එළ හරකෙක් හොඳින් හඳුනා ගැනීමටත්, ඇළක, දොළක මිටියාවතක වෙනස කීමටත් නියරක් දිගේ කෙළින් දිවීමටත් ඔහුට හැකිය. “මගේ අම්මා” සුවිශේෂි විශේෂාංගය සඳහා ඔහුව කැඳවා ගැනීමට අපට නිමිත්ත වූයේ ඔහු දේශපාලනඥයෙක් වීම නිසා ද නොවේ. ඔහු හද්දා පිටිසර ගැමියකු වූ නිසාය.එමතු ද නොව අපේ ගැමි ඇවතුම් පැවතුම් පිළිගත්, දරුවන් වෙනුවෙන් මහත් දුක් කඳුළක් ඉසුලු ඒ ගැමි අම්මා පිළිබඳ පුවත ඔබට කීමටය.ඉකුත් දා අලි සංගණනයට ගොස් අලි කරදරයකට පත් වනජිවි හා ගොවිජන සේවා ඇමැති එස. එම්. චන්ද්‍රසේන නොහොත් සමරකෝන් මුදියන්සේලාගේ චන්ද්‍රසේන දැන් මා අබිමුව හිඳී. මේ ඔහුගේ හඬයි.මගෙ අම්මා නම්වර ලැබුවෙ රත්නායක මුදියන්සේලාගේ සුදු මැණිකේ නමින්. කලාවැව දෙවැනි පලුගස්වැව කියන සුන්දර ගම්මානයේ කෙනෙක්. අප්පච්චි සමරකෝන් මුදියන්සේලාගේ ඩිංගිරි බණ්ඩා. එතුමා ගොවියෙක්. ඇළ, දොළ, කමත, බැත, කෙත, නියර වදුල මේ හැම දෙයකින්ම සපිරි පලුගස්වැවම අප්පච්චි හැදු ගෙදරක අප පදිංචි වෙලා හිටියෙ.මට පුංචි දවසෙ ඉඳන්ම පෙනුණේ ගැමි සංස්කෘතික රටාවන්. උදේ රැයින් අවදි වන අම්මා අපට පිට්ටු, රොටි, ආදි කඩයප්පන් මොනවා හරි කවලා පාසල් අරිනවා. ඊට පස්සෙ ගෙදර වැඩපළ අහවර වුණාම ඇය යන්නෙ අප්පච්චි වැඩ කරන හේනට නැත්නම් කුඹුරු යායට. මාත් පවුලෙ වැඩිමල් දරුවා වශයෙන් පාසල ඇරිලා ගෙදර ඇවිත් කෙළින්ම යන්නෙ කුඹුරට. කුඹුරක කරන හැම වැඩක්ම මටත් පුළුවන්. පෝරු ගාන්න, කොළ මඩවන්න, අස්වනු නෙළන්න වගේම හේනේ පැල් කොටේ ඉඳන් අප්පච්චිට තනි රකින්ඩත් මාත් දක්ෂයි. කමත මැද කරන නොයෙක් ගොවිකමට අදාළ ජනශ්‍රැතික කාරණ, අභිචාර අපේ හිතේ පැළපදියම් වන්නේ ඒ විදියට.අම්මා ඇඹුල අරන් ආවාම අප්පච්චිත් අනෙත් ගොයියොත් අපත් වටවෙලා ඒවයෙ රස විඳිනවා. ගොයම් නෙළන කාලෙක කියැවෙන සුන්දර කවි අපේ හිත් ආනන්දයට පත් කරනවා. මේ ගම්වල ගැමි ජනතාව කොතරම් සහජීවනයෙන් ජීවත්වුණා ද කියන එකත් අපේ හිත්වල සනිටුහන් වෙනවා.අපෙ අම්මට හොඳට ලියන්න කියන්න පුළුවන්. මං හිතන්නෙ සිංහල පහේ පන්තිය සමත් වෙලා තියෙනවා. අද අවුරුදු 73 ක් වුණත් තවමත් අම්මගෙ මතක ශක්තිය විශිෂ්ටයි. අදත් ඇය පොත් පත් කියවනවා. ඇය මවන පැදුරු රටාවන් අපට මවා දුන්නෙ ලෝකය හා ජීවිතය. ඒවා ඉතාම සුන්දරව කරන්න අම්මට පුළුවන්. මුලින්ම මං ගියේ කලා කරඹෑව විද්‍යාලයයට. ඒක අපෙ අම්මත් ගිය ඉස්කෝලෙ.අම්මගෙ අතේ එල්ලිලා පාසල් ගිය මුල්ම දවස මට මතකයි. පාසල් ගේට්ටුවෙන් ඇතුළු වෙලා හෝඩියේ පන්තියෙ වාඩි කරවපු අම්මා අනෙත් දරුවන්ගේ වැඩත් තියෙන හින්දා හොරෙන්ම ගිහින්. අපෙ පවුලෙ දරුවො 7 ක්. ඉතින්! අම්මට කාල වේලාව වටිනවා. මං “අ” යන්න කියන්න ඉගෙන ගත්තෙ අම්මගෙත් ගුරුවරයා වශයෙන් සිටි ගුරු මහත්මයෙක් ළඟයි. දැන් එතුමා ජීවතුන් අතර නෑ. අම්මා නැතිව මං දැන් ඉස්කෝලෙ ඇරෙනකම්ම අඬනවා. ඒත් ඒ රුව ආයිත් ගේට්ටුව ළඟින් මතුවුණේ ඉස්කෝලෙ ඇරෙන වෙලාවෙ.අපෙ අම්මා උපදේශ කාව්‍යවල තිබුණු කවි කොහොම කීවාද දන්නෙ නෑ. පන්සලේ බණ මඩුවෙ අහපු කතා, වීරයන්ගේ කතා ඇය අප එක පොකුරට වාඩි කරවාගෙන කීවෙ කුමන බලාපොරොත්තුවකින් ද කියලා හැම අම්මා කෙනෙකුම නැවත හිතන්න වටිනවා. ඒකෙන් අපට අපේකම, ජාත්‍යාලය, තිර අඳිටන, ප්‍රගතිශීලීත්වය වැඩුණා. ජීවිතය සරල රේඛාවක් කියලා අම්මා අපට ඉගැන්නුවෙ නෑ. ඒකෙ ගිරි දුර්ග, බාධක කම්කටොලු එමට තියෙනවා කියලා ඇය පුංචි සන්දියේදීම කීවා. ඇත්තටම ඒක පුදුමාකාර ඉගැන්වීමක්.ඇය ජීවිතයේ බොහෝ දේ දරුවන්ගේ ප්‍රශ්න තැවුල් ඕනෑම දේකදී හැරිලා වැන්දේ අනුරාධපුරයේ ශ්‍රී මහා බෝධිය පිහිටි පැත්තට. ඉස්පාසුවක් ලද හැම මොහොතක ඇය ගියෙත් ඒ බෝධි පාමුලට. අහිංසකකම දයාව, කරුණාව වගේම වරද දුටු තැන දඬුවම් දීම අම්මගෙ ජීවිතය එළිය කළ ලක්ෂණ.“යෝධ ඇළ සිංහලයේ විශිෂ්ටතම නිර්මාණයක්. හැතැප්මකට අඟලක් දිය බස්නා ක්‍රමයට මේක නිර්මාණය කළේ සිංහල වාරි කර්මාන්ත ශිල්පීන්. ඒ විදියට වැව් නිර්මාණය කරන්න පුතේ අපි එදා දැන හිටියා. ඇළ මාර්ග කපන්න අපට පුළුවන් වුණා. ඒ වැව් නිර්මාණය කළ එවැනි විශිෂ්ට ඇළ මාර්ග නිර්මාණය කළ ශිල්පීන් බිහි කරන්ඩ එදා අපට තිබුණු අධ්‍යාපන තත්ත්වය කෙබඳු ද? ඒ අධ්‍යාපනය මෙහෙයවපු අධ්‍යක්ෂ මණ්ඩලය කෙබඳු වන්නට ඇද්ද? ඒ අය මෙහෙයවපු රජු කොච්චර බුද්ධිමතෙක් වන්නට ඇද්ද?මේ වගේ දේවල් අම්මා අපට කියා දුන්නේ අපේ දඟ වැඩවල තිබෙන දියාරුකම පහදා දෙමින්. යෝධ ඇළේ උඩු පිනුම් යටි පිනුම් ගහලා ඇස් රතු වෙනකම් නාලා ආපු දවසක අම්මා එහෙම කීවා. අප හිතුවෙ යෝධ ඇළේ නිර්මාණය ගැන නොවෙයි. ඒ ළඟ ඉවුරෙ තිබුණු කරඳ ගසක ඉහළම අත්තෙ ඉඳන් වතුරට පැන්න වීරයා හොයන්නයි අප උත්සාහ කළේ. ඒත් අම්මා කී ගැඹුරු වචන මට පසුව හුඟාක් සංවේදී වුණා. ඒක නේද? ඇත්ත කියලා හිතුණා.රත්නායක මුදියන්සේලාගේ සුදු මැණිකේදරුවන්ට කවලා පොවලා සතුටු වෙන එහෙම අම්මා කෙනෙක් මං දැකලම නෑ. අලුත් අවුරුද්දට තමන්ගෙම අතින් කැවුම්, කොකිස්, අතිරස හදලා මුං කැවුම් එක්ක කලින් දුම් ගසා ඉදවා ගත් කෙසෙල් ගෙඩි පිඟන්වල පුරවලා ළමයින් ඒවා ආසාවෙන් කන හැටි බලා ඉන්න ඇය හරිම ආසයි. මොන තරම් සුන්දර රසවත් කෑම බීම තිබුණත් නෑ ගමන් ගියත්, ගෙදරට නෑයින් පිරුණත් අම්මගෙ “වැලි තලප” එතැන නැත්නම් අපට අවුරුදු නෑ. ඇය පුදුමාකාර රසයකට වැලි තලප හැදු ගැහැනියක්. ඒ වැලි තලප රසය මට ලෝකයේ කොතැනකදීවත් විඳින්න ලැබිලා නෑ.හේන කුඹුර හා සබැඳි නියම කෘෂි ආර්ථික රටාවක් අපට තිබුණේ. අප්පච්චි කුඹුරෙ වැඩ කළත් හේනෙ මිරිස්, තක්කාලි, බටු, මුං බොහෝ විට හැදුවෙ අම්මා. මේ හදන හැම බෝගයකම මුල්ම බීජය නැත්නම් මුල්ම ඵලදාව ඒ දෙන්නාට (අම්මයි - අප්පච්චියි) පූජා කළේ පන්සලට. ඒ පුරුද්ද අපටත් ලැබුණා. ගෙදරට ආ කෙනෙකුට වතුර ටිකක් බත් ටිකක් නොදී ඇරීම හොඳ නැතැයි කියන කල්පනාව අම්මට තිබුණා.ගමේ තිබුණු පත්තිනි දේවාලය අම්මගෙ වැඳුම නැමැඳුමට ලක්වන ඊළඟ තැන. කුඹුරෙ පළමු සහල් ටික පන්සලට වගේම මේ දේවාලයටත් අම්මලා ගෙන ගියා. එහිදී කිරි ඉතිරෙව්වා. “කිරිහර” පන්සලට ගෙන යාම කියන වචනයයි ගමේ කියැවුණේ. කොච්චර වගාවන් කළත් ඒවයින් කොටසක් මේ ලෝකයේ ජීවත්වන සතුන්ටත් අයිතියි කියලා අම්මා හිතුවෙ. ඒ නිසා කුරුලු පාළුවටත් කොටසක් කුඹුරේ වෙන් කළා. හේනෙත් ගහක් දෙකක් සතුන්ගේ කෑමට වෙන් කළා. බෙදා හදා ගැනීම සහජීවනය අපේ ගැමි අම්මලා අපට පුරුදු කළේ එහෙමයි.අපේ ගම් මායිමේ වන අලි ඉන්නවා. රාත්‍රියට කෙටි පාර තිබෙන්නෙ කැලෑ මැදින්. ඒත් දරු සෙනෙහස ඉදිරියේ අම්මලා මේ උවදුරු ගැන හිතන්නෙ නෑ. මට පුංචි දවස්වල ‘වලිප්පුව‘ කියන අසනීපය තිබුණා. දවසක් රාත්‍රී දොළහට විතර මේ අසනීපය හැදිලා. අම්මයි - අප්පච්චියි මාවත් අරන් කැලෑ මැද්දෙන් දුවලා තියෙන්නේ කැකිරාව රෝහල දක්වාම. අම්මගෙ සෙනෙහස ඉදිරියේ ඒ අයට කිසිම බාධාවක් වෙලත් නෑ.අපේ අම්මට හරියට පිළිවෙළ අවශ්‍යයි. පිරිසුදුකම අත්‍යාවශ්‍යයි. අපේ ඇඳුම් සෝදා වේලා නියම වෙලාවට නියම ඇඳුම අන්දනවා. ඇයටත් යම් බඳු දේශපාලනයක් තිබුණා. 1970 ගණන්වල මට මතකයි සිරිමාවෝ මැතිනිය ඒ පළාත්වල රැස්වීම්වලට එනකොට අම්මා තමයි උදේ පාන්දර කැකිරාවට යන්නෙ. ඇය නිල්පාට සාරිය උදේ ඉඳන්ම ඇඳගෙන හිටියා. ඒ කාලෙ මාත් අම්මත් එක්ක මේ රැස්වීම්වලට යනවා. ඇත්තටම මට දේශපාලන උණ හැදුණෙ අම්මා නිසයි. 77 ගණන්වල අපේ ගමේ රේඩියෝ එකක් වුණත් තිබුණු ගෙවල් කීපයෙන් එකක් අපේ ගෙදරත්. ප්‍රතිඵල අහන්න කවුරුත් රසකැවිලි හදාගෙන රාත්‍රියෙ නිදි වර්ජිතව සිටියා. හැම පැත්තෙන්ම ආවෙ එජාප කට්ටිය. අම්මගෙ මුහුණ අඳුරු වෙලා. එදා බත් මුට්ටියවත් ලිපේ තිබ්බෙ නෑ. අත්තනගල්ල සිරිමා මැතිනිය බේරගත්ත බව ඇහුවා විතරයි අම්මා පිබිදුණා. ඒ වෙලාවෙ තමයි බත් ටික වුණත් ඉව්වෙ. අපේ ගේ ඉදිරිපිටින් අපට වහසි බස් කියමින් පෙළපාළි පවා ගියා. ඒත් අම්මා කලබල වුණේ නෑ.7 වැනි පන්තියේදී අත්වැඩ විෂයය සඳහා පංති භාර ගුරුතුමා කොහු ටිකක් ගෙනෙන්නැයි මට කීවා. මට දවස් දෙකක් ඒවා ගෙන යන්න බැරි වුණා. ගුරුතුමා ඊළඟ දවසෙ මහ දවල් පිට්ටනියෙ දැඩි හිරු තාපයට මුහුණ දීලා ඉන්න කියලා මට දඬුවමක් දුන්නා. මට ඉස්කෝලෙ එපා වුණා.අම්මගෙ බලවත් කරදර මැද්දෙ මං මාස 8 ක් ඉස්කෝලෙ නොයා ගමේ කට්ටි පනිමින් හිටියා. ඒ වතාවෙ අම්මා කියනවා පුතේ, නුඹට ඉස්කෝලෙ යන්ඩ බැරිනම් පිරිවෙනට යන්ඩ ඕනෑ. කියලා එතුමිය මාව ඇදගෙන කලා කරඹෑවේ විද්‍යාධාර මහා පිරිවෙනට. නායක හිමියන් මැදගම ධම්මාරාම නාහිමි මගෙන් ප්‍රශ්න කීපයක් අහලා පිරිවෙනට ඇතුළු කැරගත්තා. අම්මගෙ උත්සාහය නිසාම මා නැවත ඉගෙන ගන්ඩ ගියා.වාණිජ විෂය ධාරාවෙන් මං ඒ වතාවෙ විෂයයන් 7 යි සම්මාන 5 කුත් එක්ක සමත් වුණා. මට කලා විෂයයන් හදාරන්නත් ආසයි. ප්‍රතිඵල එන තෙක් ඉන්නා කාලය තුළ මං කලා අංශයෙන් ද සාමාන්‍ය පෙළ විභාගය ගත්තා. කලා අංශයට අදාළ පොත් පත් මා හොයා ගත්තෙ ඇට්ලස් හෝල් පොත් ආශ්‍රයෙන්. ඒ පැත්තෙන් විෂයයන් 6 යි සම්මාන 5 යි. මේ අනුව මට සාමාන්‍ය පෙළට විෂයයන් 13 කුත් සම්මාන 10 ක් තියෙනවා.අම්මා මගේ අලුත් උනන්දුව දැකලා හරියට සතුටු වුණා. ඇය කීවා ‘උගත්කමින් ජීවිතය ජයගන්න පුළුවන් පුතේ’ කියලා. උසස් පෙළත් ගත්තා. පළමු වතාවෙ තුනයි දෙකයි. දෙවැනි වතාවෙ හතරයි දෙකක්. එක ලකුණකින් විශ්ව විද්‍යාලෙ මට්ටම අහිමි වුණා. ඒත් මං බාහිරව කලා උපාධිය සම්පූර්ණ කළා.මගෙ අප්පච්චිගෙ මරණය අම්මා කම්පා වුණත් එදා අම්මා තවත් හයිය අරන් නැඟිට්ටා කියලා මට හිතුණා. මං එතකොට ශ්‍රීලනිප අක්කර පන්සියය ශාඛා සමිතියේ ලේකම්. 80 ගණන්වල ඒ පැත්තෙ හිටපු දේශපාලන බලවතා මට හරියට තර්ජන කළා. දේශපාලනය නොකරන්න ය කියලා. ඒත් මගේ අම්මා මට හයිය දුන්නා. 89 දි තමයි භයානකම කාලය. මං එතකොට කලාවැව ශ්‍රීලනිප මධ්‍ය සංවිධානයේ ලේකම්. ජේවිපි එකයි කොළ කොටියි දෙපාර්ශ්වයම මටත් මරණ තර්ජන එල්ල කළා. අම්මා කීවේ දුප්පතුන්ගේ ප්‍රශ්න වෙනුවෙන් පෙනී සිටින්න. වැඩ කරන්න හැබැයි පුතේ! පරිස්සමින් කියලයි. ඒ කාලෙ මහ මතිවරණයට මං වැඩ කළා. ජේවිපි එක කීවෙ පළමු ඡන්ද දාන මිනිහගෙ අත කපනවා කියලයි. මං උදෙන්ම ඡන්දෙ දාලා ඇවිත් ඇඟිල්ලේ පාට පෙන්වලා ජනතාවට කීවා. මුලින්ම ඡන්දෙ දාන එක්කෙනාටයි එහෙම කරන්නෙ. ඔය අය බය වෙන්ඩ එපා. දැන් ඡන්දෙ දාන්න යන්න කියලා. මිනිස්සු ඡන්දෙ දැම්මා.හැබැයි! ජේවිපි කාරයො ඒ මිනිස්සු ගෙවල්වල වහල උඩ නංවලා කට්ට අව්වෙ තිබ්බා. සමහරුන්ට කූඩැල්ලො පිරිලා ඉන්න වැව්වල දහවල් කාලය තිස්සෙ ඉන්න කියලා අණ කළා.මමත් අම්මත් සූදානමින් හිටියෙ. කොට තුවක්කුවක් අරන් සවස් වරුවෙ ඇඳිරිය ලෝකය ගිලගන්නා වෙලාවෙ හය දෙනෙක් අපේ ගේ පැත්තට එනවා කියලා ආධාරකරුවෙක් ඇවිත් කියලා දිව්වා. අම්මා පිටුපස්සෙ ලඳු කැලෑවට පනින්න කියලා එයා ඉදිරියට ඇවිත් මුහුණ දුන්නා. කෝ උඹගෙ පුතා කියලා ගේ හැම තැනම හොයලා කක්කුස්සියත් බලලා අම්මට නොසරුප් වචන කියලා උන් ගිහින් තියෙන්නෙ. මේ විදියට හය වතාවක් ආවා.දවසක් රෑ එනකොට කළු ඇඳගත් පිරිසක් මා ඉදිරියට පැන්නා. එතැන නායකයා කීවා ‘බඩුව හරි’ කියලා. මං ආවෙ මගෙ යාළුවෙක් එක්ක. එයා ඒ නායකයා අඳුනනවා. මාව ඒ අය අත්අඩංගුවට ගත්තා. ඒ වෙලාවෙ තවත් පුද්ගලයෙක් අල්ලාගෙන හිටියා. තමුසෙද, චන්ද්‍රසේන කියන්නෙ එකෙක් ඇහුවා. මං ඔව් කීවා. ඒ වෙලාවෙ මගෙ යාළුවා මැදිහත් වෙලා කොහොමහරි එතැන හිටි නායකයාගෙන් මා බේරා ගත්තා. වෙලාවට එයා ඒක ඇහුවා. පැය භාගයක් විතර යනකොට වෙඩි ශබ්ද කීපයක් ඇහුණා. පහුවදා උදේ යෝධ ඇළේ මළ සිරුරක් ඉලිප්පී තිබුණා. ඒ පෙරදා රාත්‍රියේ මා අල්ලා ගන්නා විට අල්ලාගෙන හිටපු අනෙත් පුද්ගලයාගේ බව මට තේරුණා. අම්මා මේ කතාව දැනගත්තාම ඉස්සෙල්ලාම දිව්වෙ පත්තිනි දේවාලයට. ඊළඟට ශ්‍රී මහා බෝධිය ළඟ බෝධි පූජා පවත්වන්න.පුංචි කාලෙ පෙතියො, කාවයියො වැලක් අල්ලගෙන ආපු දවසක අම්මා කී කතාව හා ඇය කේන්තියෙන් දුන්නු ඉරටු පාර මට මතක් වුණා.“පුතේ, බුදුරජාණන්ටත් තදබල හිසේ කැක්කුමක් ඉඳහිට හැදුණා. හේතුව මාළු වැලක් අල්ලගෙන එන කෙනෙක් දිහා බලලා සතුටු වූ වරදට. ඒ මාළු පණ ගැහිලා නටන දර්ශනය බලලා එදා ඒ කුමාරයා සතුටු වුණා. බුදු වෙලත් කර්මය පල දුන්නා. මේවා අකල් මරණ සිද්ධ වෙන වැඩ. අම්මා ඒ කියු කතාව ඇත්ත නේද? කියලා මට ඒ භයානක අවස්ථාවේ මතක් වුණා. අනෙක අපේ අම්මා හැම තිස්සෙම මගේ දේශපාලනය සම්බන්ධව කීවෙ මෙහෙමයි. පුතේ, නම නරක් කරගන්ඩ එපා. නම නරක් වුණොත් මොන දේ ලැබුණත් වැඩක් නෑ.අපෙ අම්මා හරිම පරාර්ථකාමි කෙනෙක්. තමන්ගේ බත් පත විතරක් නොවේ අපේ බත් පතත් බඩගින්නෙ කෙනෙක් ආවොත් දෙනවා, සමහර විට පාසල් ගිහින් ඇවිත් අම්මත් එක්ක පුංචි සන්දියේ රණ්ඩු වෙලත් තියෙනවා. නමුත් ඒ පුරුද්ද මටත් ආවා. ඒ නිසා තමයි මානුෂිය මෙහෙයුමේදී ප්‍රභාකරන්ගෙන් ගැලවිලා මේ පැත්තට ආපු ලක්ෂ 5 ක් සිවිල් ජනතාව (හිටියේ ඇවිදින ඇටසැකිලි වගේ) ඒ අයට මාස 1 1/2 ක් දිනකට බත් පාර්සල් 4,65,000 ක් අපි බෙදා දුන්නා. ජනාධිපතිතුමත් හෙලිකොප්ටරයෙන් මේ බත් පාර්සල් එවන්න කටයුතු කරද්දි මං අනුරාධපුරයේ විශාල පිරිසක් සම්බන්ධ කරගෙන ඒ කටයුත්ත කරන්ඩ බලාගත්තෙ අම්මගෙ ඒ පුරුද්ද අනුවයි.ඊළඟට මානුෂිය මෙහෙයුම පටන් ගන්නා කාලෙ ඉඳන් පල්ලේගම හේමරතන නායක හාමුදුරුවො හා ජපන් දානපතියන්ගේ අනුග්‍රහයෙන් දොළොස් මහේ පිරිතක් පැවැත්වූවා රුවන්වැලිසෑය අබියස. දවස් 365 ක් මේ පින්කම කළා. මගෙ රත්තරං අම්මවත් මේ පින්කම්වලට මා සහභාගි කරගත්තා. ඒවාට මට ශක්තිය ලැබුණෙ ඇත්තටම අම්මගෙන්.දැන් අපි දොළොස් මහේ බත් දන්සලක් රුවන්වැලිසෑය ඉදිරිපිට කරනවා. 2011 නොවැම්බර් 19 පටන් ගත්තෙ. අවසන් වන්නේ 2012 නොවැම්බර් 19 වැනිදා. ඒකෙ අරමුණ ජනාධිපතිතුමන්ට, ත්‍රිවිධ හමුදා රණවිරුවන්ට ආසිරි පැතීම. මේ වගේ දේවල් කරන්ඩ මට ආභාසය ලැබුණේ අම්මා නිසයි.ඇත්තටම මගේ අම්මා මට කියා දුන් සමාජ සේවය හා දේශපාලනය හරිම උතුම්. දුප්පතුන් වෙනුවෙන් බොහෝ වැඩ කරන්ඩ ඒ උදාර මව් සෙනෙහස මට කියා දුන්නා.යාපන අර්ධද්වීපයේ නාගදීපයේ සිටඋපාලි සමරසිංහඡායා රූපය -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=as1112255</link>
    <topic>නෙළුම් විල</topic>
    <author/>
    <content>නෙළුම් විලපාදයේ ආබාධයක් සහිත මම බසයේ ඉදිරි දොරින් ගොඩ වීමි.මහත්මයෙක් මට සිය’සුන පිරිනැමුවේ ය. මම ඔහුට සිනාවකින් තුති පළ කර හිඳ ගතිමි.කොන්දොස්තර මහතා මවෙත ආවේ ය.මම ඔහුට නෝට්ටුවක් දිගු කළෙමි. එය පන්සියයකි.‘රුපියල් එකසිය හතළිහක් නැද්ද? දහයෙ, විස්සෙ කොළවලිං හරි කමක් නෑ තියනව නං දෙන්ඩ අක්කෙ’ ඔහු කී ය.මම මාරු සල්ලි සියල්ල එකතු කළෙමි. වේලාවට එකසිය හතළිහ සොයා ගත හැකි විය.මේ සිද්ධිය වූයේ මගේ පාදයේ ආබාධයකට ප්‍රතිකාර ගනු පිණිස පොතුහැර බලා ගොස් ආපසු එමින් සිටිය දී ය. මා සමඟ ගිය මගේ මිතුරිය ද බසයේ සිටියා ය.මා කොන්දොස්තර මහතාට මුල දී දුන් රුපියල් පන්සියයේ නෝට්ටුව ආපසු ඉල්ලා ගැනීමට බැරි වූ බව මට සිහිපත් වූයේ තිහාරිය ද පසු වූ කල ය. මම කොන්දොස්තර මහතාට සන් කළෙමි. ඔහු මා ළඟට ආවේ ය.‘මල්ලි, මං ඔයාට දීපු රුපියල් පන්සීය ඔයා මට ආපහු දුන්නෙ නෑනෙ.’ මම කීමි.‘මං පන්සීයක් ගත්තෙ නෑනෙ. අක්ක බෑග් එක හොඳට බලන්ඩ’ ඔහු ඉල්ලුවේ ය.‘බෑග් එක බැලුව. ඒකෙ නෑ. බොරුවක් නෙමෙයිනෙ මල්ලි. මං ඔයාට දුන්නනෙ.’කොන්දොස්තර මහතා නිහඬ බව පළ කළේ ය.‘හා කමක් නෑ’ මම කීමි.‘හරි, මං ටිකට් පොත, චෙක් කරල බලල වැඩිපුර තිබුණොත් දෙන්නං’ ඔහු බසයේ පිටුපසට ගියේ ය.වැඩි වේලාවක් නොගියේ ය. ඔහු මවෙත ආයේ ය.‘මං ටිකට් පොත චෙක් කෙරුව. අක්කට ෂුවර්නේ මට පන්සීයක් දුන්න කියල’ඔහු අමතර මුදල සොරා ගත් බව මට වැටහිණ. තමාගේ ප්‍රමාද දෝෂය වසා ගනු පිණිස විහිළුවකින් කටයුත්ත අවසන් කිරීමට සැරසෙන බව ද මට සිතිණ. මම සිනාසුණෙමි.ඔහු නෝට්ටුව මා අත තැබුවේ ය.‘ඔයා හරි අවංකයි මල්ලි’ මම කීමි.‘අක්කෙ, හැමදාම බුදුන් වැඳල, අම්මටයි තාත්තටයිත් වැඳල ගෙදරින් පිටවෙන මං කවදාවත් රුපියල් දහයකටවත් වංචාවක් කරන්නෙ නෑ’ ඔහු කීවේ ය.මේ අවස්ථාවේ අපේ මිනිස්කම විසින් අප වඩාත් හිතවත් කරන ලදි. ඔහු කුරුණෑගල පදිංචි සංජීව නමැති තනිකඩයකු බව එහි දී හෙළි විය.‘සොහොයුර, ඔබට ඔබ මෙන් ම ගුණවත් සහකාරියක් හමු වේවා! දිවිය යහපත් වේවා!’  ඉඹුල්ගොඩ, බැලුම්මහර, ශි‍්‍රයානි වීරසිංහ මහත්මිය විසින් යොමු කරන ලද ලිපියක් ඇසුරිනි.මා සත්ව ඝාතනාගාරයට ගියේ සතකු මිල දී ගෙන අභයදානය දෙනු පිණිස ය.ගැබිණි එළු දෙනක මරණින් මුදා ගෙන පින් රැස් කර ගැනීමට මට හැකි විය.මා ආපසු ඒමට සූදානම් වෙද්දී කෙනෙක් මා ඇමතී ය.‘මහත්තයො මටත් ඔය එක්ක නුගේගොඩට යා ගන්ඩ පුළුවන් ද?’‘පුළුවන්’ මම කීමි. හේ රියට ගොඩ විය. ඒ, සත්ව ඝාතකයෙකි.යන ගමන් අපි කතාවට වැටුණෙමු.සතුන් මැරීම ගැන යම් යම් දේ ඔහු මට කීවේ ය.‘එළුවෙක් මරනවට කීයක් ගෙවනව ද?’ මම ඇසීමි.‘රුපියල් දහයයි’‘මොනව? එච්චර අඩු ගාණට ද සත්තු මරන්නෙ?’‘දුප්පත්කම හින්දනෙ මහත්තයො. ඒ වගේ කීප දෙනෙක් මං ළඟ වැඩ කරනව.’ ඔහු කීවේ ය.ඔහු තමන් ගැන පෞද්ගලික තොරතුරු ද මා සමඟ කීමට මැළි නොවී ය. ඒ අනුව ඔහු සිංහල බෞද්ධයෙකි. බිරිය අන්‍යාගමික ය. ඔහු ගේ මාමණ්ඩිය ගේ හෙවත් බිරිය ගේ පියා ගේ ඇවෑමෙන් ඔහුට ව්‍යාපාරය අතට ගැනීමට සිදු විය. තමා එය බාර ගත්තේ කැමැත්තකින් නොවන බව ද ඔහු කීවේ ය.තමන් දන්නා වෙනත් සත්ත්ව ඝාතනාගාරයක හිමිකරුවකු වාහනය පිටින් ම දුම්රියක හැපී මිය ගිය බව ඔහු කීවේ ය.‘සත්තු මරන අය ජීවිතේ අවසාන කාලෙ දුක් විඳල මැරෙන බව අහල නැද්ද?’ මම ඇසුවෙමි.‘ඒක නං සහතික ඇත්ත මහත්තයො. හුඟක් මැරුණෙ හරක් වගේ, ඌරො වගේ කෑගහන ‘විඳෙී - විඳෙී.“මේ ආත්මෙදිම පල දෙන කර්ම ගැන මහාචාර්ය නන්දසේන රත්නපාල මහත්තය පර්යේෂණ කරල පොතක් ලියල තියනව. ඒක කියවල තියනව ද?” මම ඇසීමි.“මට ඒක හොයල දෙන්ඩ. කීය උනත් ගන්නව“ ඔහු කීවේ උනන්දුවෙනි.ඉකුත් පුන් පෝ දා ඔහු හමුවීමට ගිය මම ඔහු ගේ ඉල්ලීම ඉටු කළෙමි. මා පොත ද රැගෙන තමා සොයා පැමිණිම ඔහු ගේ පුදුමයට මෙන් ම සතුටට ද හේතු විය.වධක වෘත්තියේ යෙදෙන්නකුට පොහෝ දිනක ඉන් මිදීමේ මග පසක් කර දෙන පොතක් තිළිණ කිරීමට හැකි වීම මගේ සතුටට ද හේතු විය. සියලු දානයන්ට වඩා ධර්ම දානය උතුම් ය.මතු දිනෙක ඔහු අඳුරින් එළියට එනු ඇත.  නුගේගොඩ ප්‍රදීප් සමරසිංහ මහතා විසින් යොමු කරන ලද ලිපියක් ඇසුරිනි.වත්ත පහළින් ශබ්දයක් ඇසිණ.ගෙහිමියා පරීක්ෂාකාරි විය.ඔහු බලාගෙන සිටිද්දීම තැඹිලි ගෙඩියක් වැටිණ.‘ඔහෙ හිටු!’ ගෙහිමියා කෑගාගෙන වත්ත පහළට දිවිය. සෙස්සෝ ද ඔහු පසු පස දිව ආහ.පාසල් ඇඳුමැ’ති තැඹිලි හොරු කොටු වූහ.අට දෙනෙක් බිම සිටියහ. එක සිසුවෙක් ගස උඩ සිටියේ ය.‘එහෙනං උඹල තමයි පහුගිය ටිකේ ම තැඹිලි කැඩුවෙ ඈ. මං උඹලට යස දඬුවමක් දෙන්නං. කියපල්ල උඹලගෙ නං!’ගෙහිමියා කොළයකුත්, පැන්සලකුත් ගෙන්වා ගෙන ගස උඩ සිටි සිසුවා ගේ නම ඇසුවේ ය. ඔහු නමක් කීවේ ය. ගෙහිමියා එය උඩින්ම ලියා ගත්තේ ය.ඊළඟට ඔහු බිම සිටි සිසුන් එකිනෙකා ගේ මුහුණ දෙස බැලුවේ ය.ඔවුහු ද නම බැගින් කීහ.ගෙහිමියා නාමලේඛනය දෙස බලා හොඳ හිනාවක් පෑවේ ය.‘හ්ම් දැං ඉස්කෝලෙම පලයල්ල! මං ගිහිං ලොකු ඉස්කෝලෙ මහත්තය හම්බ වෙන්නං’සිසුවෝ මාරු වී ගියහ.හොඳින් හැඳ පැලඳ ගෙන ගමේ පාසලට ගිය ගෙහිමියා විදුහල්පතිවරයාට ලේඛනය බාර දුන්නේ ය.‘මෙන්න සර් තැඹිලි හොරුන්ගෙ නං. අද අතටම අහුවුණා!’ලේඛනයේ උඩින්ම තිබු නම කියවූ හැටියේ ම විදුහල්පතිගේ දෑස් උඩ ගියේ ය.‘මොනව? මේ මගෙ නමනෙ උඩින්ම තියෙන්නෙ!’ගහ උඩ හිටපු ළමය ඔය නම තමා දුන්නෙ සර්!’විදුහල්පති ගේ අවධානය ඊළඟ නම් ටිකට ද ගියේ ය.‘ඈ අප්පච්චියෙ, මේ ඊළඟට ලියල තියෙන්නෙ මගෙ ගුරු මණ්ඩලේ ගුරුවරු නම දෙනෙකු ගෙ නම්නෙ!’ විදුහල්පති හයියෙන් හිනා වුණේ ය.‘ඔය නං තමයි බිම හිටපු ළමයි දුන්නෙ සර්’ගෙහිමියා විමතිය පළ කළේ ය.‘දැන් ඉතිං අපි මොකද කරන්නෙ?’ විදුහල්පති ඇසුවේ ය.‘මොනව කරන්ඩද සර්?’ ගෙහිමියා ආපහු හැරුණේ ය.එහෙත් විදුහල්පතිවරයා තැඹිලි හොරුන් අල්ලා ගෙන දැඩි දඬුවම් දුන්නේ ය.කෙසේ වුව ද සිද්ධියෙන් පාසල රස සාගරයක ගිළී ගියේ ය.එතැන් පටන් පාසල් සිසුන් අර සිසුන් දහ දෙනා ඇමතුවේ ඔවුන් ගේ සැබෑ නම්වලින් නොව ඔවුන් දී තිබු ව්‍යාජ ගුරු නම්වලිනි. එය ඔවුන් දිගු කාලීනව ලද යස දඬුවමක් විය.  බිංගිරිය, කොස්වත්තේ සාම විනිසුරු, විශ්‍රාම ලත් ආචාර්ය ඩී. එන්. දිසානායක මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=as1112256</link>
    <topic>බෙත්ලෙහෙමට ගියෙමි</topic>
    <author>ජැක්සන් ඇන්තනී</author>
    <content>බෙත්ලෙහෙමට ගියෙමි1997 මැයි මස 4 වැනි දින මම පළමු වරට ලෙබනන් හී බීරූට් වෙත පා තැබුවෙමි. එවර මගේ සංචාරය යෙදී තිබුණේ සංගීත කණ්ඩායමක් සමඟ යි. “සිහ ශක්ති” සංගීත කණ්ඩායමේ ආනන්ද පෙරේරා, ජයන්ත රත්නායක ඇතුළු පිරිවරට නිරෝෂා විරාජිනී සහ මා ද ඇතුළු වී අපි මාසයකට වඩා වැඩි කාලයක් මැද පෙරදිග රටවල් කීපයක ම සංචාරය කළෙමු. ලෙබනන්හී සුමාන දෙකක් ගත කළ හෙයින් බීරූට් නගරාසන්නව ඇති හිම සහිත බෘම්මානා කඳු වැටිය පිළිබඳ මම බොහෝ සුන්දර මතක රැස්කර ගත්තෙමි.අප ලෙබනන් සිට ජෝර්දානය තෙක් ගමන් කළේ මහා මාර්ගයේ ය. මේ සංගීතමය සංචාරය සූදානම් කොට තිබුණේ ශ්‍රී ලංකාවේ ඇති අන්තර්ජාතික සමාගමක් වූ ට්‍රයිකෝ ලංකා සමාගමයි. ලෙබනනය, ජෝර්දානය, දෝහා කටාර් සහ බහරේන් අපේ නවාතැන් පොළවල් ය. කටුනායක සිට ලෙබනන්වලට ගොස් එතැන් සිට අභ්‍යන්තරික ගුවන් මාර්ග ඔස්සේ සෙසු රටවල් ආවරණය කිරීමට සංවිධායකයෝ සැරසී සිටියහ. එහෙත් බීරූට් සිට ජෝර්දානය තෙක් වැටී ඇති අධිවේගී මාර්ගයේ වාහනවලින් ගමන් ගනිමු යැයි මම ඔවුන්ට යෝජනා කෙරුවෙමි.මම සංචාර පි‍්‍රය මානවයෙක්මි. එහෙත් සැමුවෙල් බේකස්ට මෙන් පෞද්ගලික පොහොසත්කම වියදම් කොට ලෝකෙ වටේ යාමේ හැකියාව මට නැත. දැනට මා ගුවන් ගමන් බලපතු හතරක පිටු ඉවර වෙන තුරුත් රට රාජ්‍යවල සංචාරය කර ඇතත් මගේ පෞද්ගලික වියදමින් ගුවන් ගමන් ප්‍රවේශ පත් මිල දී ගත් වාර ඇත්තේ එකක් හෝ දෙකක් පමණි. ඒ වෙනුවට මා වැය කරන්නේ මගේ වෙනත් කුසලතාවයකි. නාට්‍යය, චිත්‍රපට, සංගීත, කථන හා දේශන කුසලතා වැය කොට මම මගේ සංචාරය පි‍්‍රය මනස සතප්පාලමි.බෙත්ලෙහෙමට හූවක දුරින්කිනම් කාරණාවක් උදෙසා මා විදේශ ගත වුවද මා සංවිධායකවරුන්ට දන්වා සිටින්නේ මගේ සංචාර ආසාවයි. විදේශයකට ගොස් සියල් සුඛ විහරණ විඳ සැප පහසු කාමරයකට වී විවේක ගැනීම මට වලංගු වන්නේ නැත. මම මගේ ජීවිතයේ හැම තත්පරයක් ම අලුත් දැනුමක සහ නව අත්දැකීමක සාක්ෂිකාරයෙක් වීමට කැමැත්තෙන් සිටිමි.මගේ ඉල්ලීම පරිදි ට්‍රයිකෝ සමාගම අභ්‍යන්තරික ගුවන් ගමන් බලපත්‍ර අවලංගු කොට, සැප පහසු බස් රථයක් වෙන් කරවාගෙන, අප කණ්ඩායම එහි නංවාගෙන, බීරූට් සිට ජෝර්දානය තෙක් වැටී ඇති අධිවේගී මාවතේ ගමන් ගත්තේ ය. කිලෝ මීටර් 250 කට ආසන්න දුරක් අපට ගමන් කරන්නට තිබේ. සංගීත නඩයක ළෙන්ගතු සල්ලාපය මැද සිදුවන මේ දීර්ඝ සංචාරය පි‍්‍රයජනක ය.අපේ ගමනාන්තය යෙදී තිබුණේ ජෙරුසලම් නුවර බෙත්ලෙහෙම් ගම දෙසටයි. පුංචි සන්දියේ නත්තල් පූජාවට හපුගොඩ පල්ලියට හෝ රාගම පල්ලියට ගිය සැණින් අප දිව ගියේ බෙත්ලෙහෙමේ ගවහල බැලීමට ය. මේ ගව හලේ පිදුරු වහලයට උඩින් සහ හාත්පස පෙදෙසේ සුදු හිමි වැටී තිබුණේ කපු පුලුන්වල ආධාරයෙන් ය. නත්තල් ගස නිම වුණේ තලවාකැලෙන් ගෙනා සයිප්‍රස් අත්තකින් ය. නත්තල් ගසේ ද තැන තැන සුදු හිම පොදි වැටී තිබුණි.එහෙත් මා බීරූට් නගරයේ සිට ජෙරුසෙලමේ බෙත්ලෙහෙමට ගමන් කළ මාවත වැටී තිබුණේ මහා වාලුකා කාන්තාරයක් මැදින් ය. සුදු හිම කිරම තබා පිපාසයට දිව තෙමා ගැන්මට වළක්, වක්කඩක්වත් ඇස නො ගැටෙන මිරිඟු කාන්තාරයේ මම බෙත්ලෙහෙම සොයා ගියෙමි.මේ අධිවේගී මාර්ගය බීරූට් සිට සෑහෙන දුරක් මධ්‍යධරණී මූදේ නැඟෙනහිර සීමාව දිගේ දකුණට ගමන් කරයි. මොහොර බෑවුම් සහිත වෙරළ ඉම දිගට ම ඛාදිත ශේෂ කඳු මුඩු පර්වත පේළියක් සේ ඈතට දර්ශනය වෙයි. මේ රටවල අති විශාල ජනශූන්‍ය ප්‍රදේශ හමුවෙයි. ගහක් කොළක් නො වැඩෙන වියළි මුඩු බිම් හාත්පස පෙනෙන තෙක් මානයේ පැතිරී ඇත. අධිවේගී මාර්ගය වැටී ඇත්තේ මේ ජනශූන්‍ය මුඩු කලාපය හරහා ය.බෙත්ලෙහෙම් පල්ලියේ ජේසු උපන් බිමමෑතකදී මා දක්ෂිණ ලංකා අධිවේගී මාර්ගයේ පැයට කිලෝ මීටර 100 ට ධාවනය කළෙමි. ලොව පුරා පැතිරී ඇති අධිවේගී මාර්ග බොහොමයක ගමන් කොට ඇති මට මගේ මව් රටේ ඉදි වූ අධිවේගී මාර්ගය මහමෙරකි. එහෙත් ඒ මාතෘ භූමි මමඞකාරයෙන් මිදී මධ්‍යස්ථ ලෝක පුරවැසියෙකුගේ ඇසින් බැලුව ද මට ලංකාවේ ඉදිවුණු අධිවේගී මාර්ගය මුල් තැනට එයි. බොහෝ අධිවේගී මාර්ග ගමන් කරන්නේ මුඩු බිම් හරහා ය. එක්කෝ කාන්තාර හරහාය. එසේත් නැත්නම් ජනශූන්‍ය වූ අතිවිශාල කෙත් ලියදි හරහා ය. අධිවේගී මාර්ගවල ගමන් කරන සංචාරකයෙකුට නරඹමින් යාමට දෙයක් නැත.ඇත්තේ අලස ඒකාකාරී පරිසර පද්ධතීන් ය. එහෙත් දක්ෂිණ ලංකා අධිවේගී මාර්ගය ඉදිවී ඇත්තේ පොල් වතු, රබර් වතු, කෙත් වතු පෙනෙන තෙක් මානයේ සුන්දර පාරිසරික භූ විෂමතාවක් හරහා ය. එහි හමුවන වංගු, කඳු ගැට, වගුරු බිම් හරිතාකාරය. ඇසට පි‍්‍රය පරිසර පතන්නෙකුට දක්ෂිණ ලංකා අධිවේගී මාර්ගය සොඳුරු දසුනකි.බීරූට් සිට රළු ගල් තලා සහිත මොහොර වෙරළ තීරයක සැදී තිබු ජෙරුසෙලම් බලා යන අධිවේගී මාර්ගය මද දුරකින් පසු රට තුළට පිවිසුණේ ය. වියළි කාන්තා ලක්ෂණ සහිත භූමියේ තැන තැන කෙම් බිම් බිහි වී ඇත. ලෙබනන් සිට ආරම්භ වන නිම්න ලක්ෂණයක් දකුණට රේඛාවක් සේ හැරී ඇත්තේ එය රතු මුහුදේ ඇකබා බොක්ක (Gulf of Aqaba) දක්වා නිම්නයක් සේ පිහිටන නිසා ය. නිම්නවල යම් තරමින් හෝ වෘක්ෂලතා හට ගනී. එහෙයින් ඒවා වනාහී කාන්තාරවල ඇති කෙම් බිම් ලක්ෂණ ය.මේ කෙම් බිම් අතර තිබූ කුඩා ගම්මානයක අපි ගිමන් හැරියෙමු. ඉතා ම සාම්ප්‍රදායික අරාබි ගැමියන් වන ඔවුන් අපට හිතෛෂිවන්ත ය. අප මේ ගම්මානයේ තිබූ පොළකට රිංගුවෙමු. මට අපේ ගමේ ඉරිදා පොළ මතකයට එයි. එහෙත් මේ පොළේ ඇති ටෙන්ට් කූඩාරම්වල විකුණන්නේ එළවළු සහ වියළි ඇට වර්ග පමණි. අරාබීහු විවිධ ඇට වර්ග ආහාරයට ගනිති. සමහරුන් ඒවා තම්බා, පුළුස්සා සහ බැදගෙන බුදින අතර සමහරු අමුවෙන් ම ද ආහාරයට ගනිති. රටඉඳි තුළට මේ ඇට දමා ආහාරයට ගන්නා පිළිවෙළට මම බොහෝ සේ පි‍්‍රය වීමි. මේ ගමන පුරා මම ඊට ඇබ්බැහි වූයෙමි. සෙසු අයට ද මගේ පුරුද්ද බෝ විය. අපේ නඩය මේ ඇට ආහාරයට කොතෙක් ඇබ්බැහි වූවා ද යත් එදා පොළෙන් ගත් ඇට තොගය ලංකාවට ගෙන ඒමට බහාලනයක් පිළියෙල කිරීමට ද ට්‍රයිකෝ ආයතනයට සිදුවිය.අතරමඟදී අපට විශාල පුරාවස්තු සහිත ප්‍රදේශයක් හමුවෙයි. චීනයෙන් ආරම්භ වූ අතීත සේද මාවතේ බටහිර අන්තය වනාහී රතු මුහුද ආශි‍්‍රත මධ්‍යධරනී කලාපයයි. එහෙයින් මේ ප්‍රදේශවල අතීතයේ පැවති වෙළෙඳ පොහොසත්කම් මේ යෝධ පුරාවස්තු ගොඩනැගිලිවලින් මොනවට ඔප්පු වෙයි. වාහනයෙන් බට සැණින් මා පුරාවස්තු පරිශ්‍රයට රිංගන්න වූ කල එහි තොරතුරු දැන ගැනීමේ අභිලාෂ ඇති නිරෝෂා, ජයන්ත, මහී, ධනංජය, සංගීත් සහ අශෝක මා සමඟ එක් වූ අතර ආනන්දට කම්මැලිකමක් දැනී තිබුණේ ය. පුරාවස්තු නරඹන්නට එන සංචාරකයින්ට තොරම්බල විකුණන කඩ වීදියක් අසල සාම්ප්‍රදායික අරාබි වාදකයෙකු තනි කම්බියේ තත් භාණ්ඩයක් වාදනය කරමින් සිටියේ ය. ආනන්ද පෙරේරා ඒ වාදනයට පි‍්‍රය වී ඔහු අසලින් ඉඳගෙන අප පුරා පරිශ්‍රයට යැව්වේ ය.පැය ගණනක් පුරාවස්තු නැරඹු අප යළි කඩ වීදිය දෙසට එන විට වාදකයා සිටි ස්ථානයේ විශාල ජනතාවක් එක පොදියට රැස් වී යමක් නරඹමින් සිටිති. ආනන්ද පෙනෙන්නට නැත. තවත් ළං වූ කල මේ සෙනඟ පොදිය අතරින් මිහිරි සංගීතයක් ඇසෙන්නට වූවේ ය. මේ ඇසෙන්නේ පෙර වාදකයා වැයූ අරාබි ගැමි වීණාවේ නාදයයි. එහෙත් ඉන් නැඟෙන මිහිර වාදනය අපට හොඳින් හුරු ලංකාවේ වාදනයකි.ආනන්දනීය ආනන්දළං වී බැලූ කල රහස හෙළි විය. වෙළෙන්දාගෙන් එක තතේ වීණාව ඉල්ලා ගත් ආනන්ද ඉන් පෙරදිග රාග තාල වාදනය කරයි. වාද්‍ය භාණ්ඩය හිමිකරුවා ඇතුළු මුළු නුවර ම ආනන්දගේ වාදනයට වශී වී සිටී. අවසානයේ අප මේ ගමන රැගෙන යෑමට හවුල් වූ ලෙබනන් ජාතිකයා අරාබි වාදකයාට මිල ගෙවා ඒ වාද්‍ය භාණ්ඩය ගෙන සියල්ලන් සතුටු කරමින් ආනන්දට තෑගි කළේ ය.එතැන් සිට මුළු සංචාරය පුරාම ආනන්දගෙන් අපට අරාබි වීණාවේ සිංහල වාදන ඇසෙන්නට වුණි. රබානකට යෂ්ටියක් සවිකොට එය දිගේ, තනි කම්බියක් දමා තිබූ මේ තත් භාණ්ඩයේ සත්‍ය නම අපට අමතක ව ගිය නිසා අපි එය “රබකිඤ්ඤය” කියා නමක් තැබුවෙමු. ලංකාවට පැමිණ පසුත් ආනන්ද පෙරේරා වාදනය කළ යම් යම් ගීතවල ද මට රබකිඤ්ඤයේ හඬ තවමත් ඇසෙයි.අපි මේ වන විට ලෙබනන් සිට ඊශ්‍රායලයට ඇති දේශ සීමාව තරණය කොට සිටියෙමු. ෂියා සුන්නි ගැටුම් උග්‍රව තිබු කාලයක් වූ නිසා අපට අපේ ගමනාන්තයට රිසි සේ ඇතුළු විය නොහැකි විය. ජෙරුසලමේ සිට තවත් දකුණට ගමන් කොට බෙත්ලෙහෙම් නුවරට යා හැකි ය. එහෙත් සාමයේ කුමාරයා උත්පාද වූ බෙත්ලෙහෙම් ක්ෂේම භූමියේ යුද ගැටුම් ඇවිලී තිබුණි. ලංකාවේ ත්‍රස්ත යුද්ධය හේතු කොටගෙන වරක් මහවැලි ගඟේ මෝය කටට යන්නට මට අවසර නො ලැබුණි. එලෙසින් ම මැද පෙරදිග යුද්ධය නිසා ජෙරුසලමේ සිට බෙත්ලෙහෙමට වැටී තිබූ මාවත මට ඇහිරී ගියේ ය. මම බෙත්ලෙහෙමට නුදුරු කාන්තාර ගොඩනැගිල්ලක් මත නැඟ ඈතින් පෙනෙන බෙත්ලෙහෙම් නගරය දෙස බලා සිටියෙමු.මට ජේසු තුමන් පිළිබඳ පුදුමාකාර අනුකම්පාවක් සහ ආදරයක් ඇති විය. මේ අව් කට්ටේ පුපුරු ගසන ශුෂ්ක කාන්තරයේ රාජ්‍ය විරෝධි චූදිතයකු ලෙසින්, ගව හලක ඉපිද, දරිද්‍රයෙන් යුතු වඩු ගෙදරක හැදී වැඩී, තමා ලෙසින් ම දුක් විඳන තම සහෝදර ජනතාව පවින් මුදා ගැනීම සඳහා අනෝරා දුක් විඳ කුරුස ගසේ ප්‍රාණ පරිත්‍යාග කළ ශ්‍රේෂ්ඨ ශාස්තෘවරයාණන් කෙනෙකුන් වහන්සේගේ උපන් දිනය වෙනුවෙන් සමස්ත වර්තමානය ලෝකය ම මොනතරම් පී‍්‍රති ප්‍රමෝදයකට පත්ව සිටිත් ද? ජේසු තුමන් උපන් කාන්තරයේ සයිප්‍රස් ගස් නැත. සුදු හිම කිරම නැත. හිමි කරත්තයේ නැගී එන නත්තල් සීයලා නැත.බෙත්ලෙහෙමේ සිට ජෙරුසලම් දෙවස්ථානයට පැමිණි ජේසුස් වහන්සේ එහි සිටි වෙළෙන්දන්ට පහර දී ඔවුන්ව දේව මාලිගාවෙන් පිටතට පන්නා දමන ලදී. උන්වහන්සේ යළි මේ දෙරණතට වැඩියහොත් කසෙන් තලා පන්නා දමන්නට කොයිතරම් වෙළෙන්දන් පිරිසක් අද ලෝකයේ ඇද්ද?ලබන සතියේජෙරුසලමෙන් මළ මුහුදටජැක්සන් ඇන්තනීwww.jacksonanthony.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=as1112257</link>
    <topic>ඉටු දෙවියොයි ශ්‍රියා කාන්තාවයි එකතු වුණොත් හැමදාම නත්තල්</topic>
    <author>කේ.සී.ජේ.රත්නායක</author>
    <content>ඉටු දෙවියොයි ශ්‍රියා කාන්තාවයි එකතු වුණොත් හැමදාම නත්තල්“සාමයේ සුබාරංචිය ගැන කියන අසිරිමත් නත්තල් දිනය අදයි.” “නත්තල් හැමදාම නෑ” “සල්ලි ඇත්නම් හැමදාම නත්තල් තමයි” මේ කියමන් බොහෝ වාර ගණනක් අසා ඇති. පවුලේ සාමය - සමගිය හා ප්‍රේමය රැකගෙන සමාජයටත් යහපත්ව ජීවත් වෙනවා නම් හැමදාම නත්තල් තමා කියන කතාවට නියම අරුත ලැබෙනවා. නමුත් සල්ලි තිබුණත් හැමදාම නත්තල් කියන කතාවේ නම් කිසි ගත යුත්තක් නෑ. මොකද කොයි තරම් මිල මුදල් තිබුණත් පවුලක සාමය, සමඟිය හා අන්‍යොන්‍ය බැඳීම ඇති වන්නේ වෙනත් හේතූන් නිසයි.”ගෘහ ජීවිතයේ සාමය, දියුණුව හා අන්‍යොන්‍ය බැඳීම සම්බන්ධයෙන් මෙවර අදහස් පළ කරනුයේ ප්‍රවීණ ඡ්‍යොතිෂවේදී මීපේ ගණිත ගේ චන්ද්‍ර භාරතී මහතා ය.“...ඡ්‍යොතිෂය, ගුප්ත විද්‍යාවත් පවුල් ජීවිතය ඇතුළේ ඍජුවත්, වක්‍රවත් ක්‍රියාත්මක වන හැටි දකින්න පුළුවන්. පුරාණ මතය අනුව ගෙදර ගෘහ මූලිකයා සංකේතවත් කරන්නේ බලදේවතා භූමිකාවයි... සමහරුන් මෙය ඉටු දෙවියන් හැටියටත් නම් කරනවා. නිවසේ තේජස, ගෞරවය, පිළිගැනීම, මිල - මුදල් - වස්තු සම්පත් යනාදිය බල දෙවියන් එසේ නැත්නම් ඉටු දෙවියන් ගෙන් සංකේතවත් වෙනවා. බිරිඳගේ සැමියා - ළමයින් ගේ පියා, ගෘහ මූලිකයා ක්‍රියා කළ යුත්තේ දෙවියන් ගේ සංකේතයක් හැටියටයි. ඔහු යහ පැවැත්මෙන් තම පවුල ආරක්ෂා කළ යුතුයි.රෑ තිස්සේ බීමත්ව මහා පාන්දර ගෙදර ඇවිත් ප්‍රමාද වෙලා රැකියාවට දුවලා ආපහු අර විදිහටම ගෙදර එන ගෘහ මූලිකයා බල දේවතාවා සංකේතවත් කරන්නේ නෑ. එවැනි පවුල් ගමන් කරන්නේ පරිහාණියටයි. බිරිඳගෙන් සංකේතවත් වන්නේ ශ්‍රියා කාන්තාවයි. ඇය හිමිදිරියේ අවදිවෙලා ගේ දොර සුද්ධ පවිත්‍ර කරලා දෙවියන් බුදුන්ට මල් පහන් පූජා කරලා දවසේ වැඩ ආරම්භ කළහම ඒ ගෙදරට ඉබේටම ශ්‍රියා කාන්තාව ගේ බැල්ම වැටෙනවා. ඒ කියන්නේ ගෙදරට වාසනාව - ලැබීම් - ධන ධාන්‍ය වස්තු සම්පත්, සාමය - සමඟිය - නිදුක් නිරෝගී බව ඉබේටම ලැබෙනවා.නමුත් ගෙදර ස්වාමිදුව රෑ නිදි මරාගෙන ටෙලිනාට්‍ය බලලා, උදේ හතට - අටට අවදි වෙලා මොනවා හරි දෙයක් තම්බලා ළමයින්ට හා ස්වාමි පුරුෂයාට කන්න දීලා ආපහු උදාසීන විදිහට දවස ගෙවලා ටෙලිනාට්‍ය බල බලා රෑ නිදි මරලා ආපහු පෙර විදිහට ම අවදිවෙලා දවස ආරම්භ කළොත් ඒ ගෙදරට ශ්‍රියාකාන්තාව ගේ බැල්ම වැටෙන්නේ නෑ. මූදේවිය මිස සිරිදෙව්දුව ඒ ගෙදරට එන්නේ නෑ. මෙන්න මේ මූලික කාරණා දෙක හැම ගෙදරකට ම අදාළයි. දෙමවුපියන් දෙස බැලීමෙන් දරුවන් බොහෝ දේ ඉගෙන ගන්නවා. යහගුණ, පුරුෂාර්ථ පරම්පරාවෙන් පරම්පරාවට ගමන් කරන්නේ ඒ ආකාරයටයි.”“මීළඟට වැදගත් වන්නේ කැප කිරීමයි. දෙන්නා දෙමහල්ලන් ඔවුනොවුන්ට හා දරුවන් වෙනුවෙන් කැපකිරීම් කරන්නේ නැතිනම් ඒ පවුලේ සමඟියක් දියුණුවක් දකින්න අමාරුයි. මොන ගුප්ත ශාස්ත්‍ර ය, මොන වාස්තු විද්‍යාව ඉහට ගත්තත්ත මේ දේ නැත්නම් ඒක ජීවිතයක් නෙවෙයි.”අපේ පෙරදිග සමාජයේ දික්කසාදයට පිළිගැනීමක් නෑ. දික්කසාද වුණ පිරිමියෙක් දිනා සමාජය බලන්නේ පවුලක් නඩත්තු කරන්න බැරි මිනිහෙක් විදිහටයි. දික්කසාද වුණ ගැහැනියක් දිහා සමාජය බලන්නේ අවාසනාවක් හැටියටයි. ඔවුන් අයත් වන පවුල්වල අවිවාහක සහෝදර - සහෝදරියන්ටත් විවාහයක් කරගන්න ගියහම ඒ ප්‍රශ්නය බලපාන්න පුළුවන්. කියමනක් තියෙනවා. බිත්තියකට පොල් අතු ඉරු දෙකක් හේත්තු කරලා සැමියා හා බිරිඳ එකතු වෙලා බතක් ලිපට තැබුවොත් එතැනටත් පත්තිනි දේව මෑණියන්ගේ බැල්ම වැටෙනවාය කියලා. මෙතන අවධාරණය කෙරෙන්නේ පවුලක ඇති සමඟියේ බලයයි.”“දරුවන්ට ජාතක පියා සහ වැදූ මව ගෙන් ලැබෙන ආදරය, ආරක්ෂාව, පෝෂණය වෙත කිසි කෙනෙකු ගෙන් ලබා ගන්න බෑ. කොයි තරම් මිල මුදල් තිබුණත් ඒ අඩුව සම්පූර්ණ වෙන්නේ නෑ.”“විවාහයට පෙර පොරොන්දම් බැලීම පෙරදිග සංස්කෘතියේ අනිවාර්ය අංගයක්, නමුත් හරිහැටි පොරොන්දම් පරීක්ෂාව කෙරෙන්නේ 20% යි. අනෙක් 80% ම විකාර හැටියටයි පෙනෙන්නේ. පොරොන්දම් පරීක්ෂාවේ මූලික අර්ථය දෙදෙනාගේ ගැලපීම පිරික්සීම මිස නොගැලපීම් උළුප්පා පෙන්වීම නෙවෙයි. ගෙදරක් වුණහම කතාබහ, සිනහව, සතුටු සාමීචිය වගේ ම මත ගැටුම් ඇති වීමත් ඉතා ස්වභාවිකයි. මත ගැටුම් නැත්තේ කනත්තක විතරයි. නමුත් ගෙදරක් පවුලක් කියන්නේ සජීවී තැනක්.ඒක සමාජයේ හරස්කඩක්. දෙන්නා දෙමහල්ලන් අතර මත ගැටුම් ඇති වෙන හැටි දරුවෝ දකිනවා. බත් හැලිය ඉදෙන්න කලින් ඒ මත ගැටුම් දුරු වෙලා දෙන්නා දෙමහල්ලෝ හිනා වෙලා කතා බහ කරන හැටිත් දරුවෝ දකිනවා. ජීවිතේ ප්‍රශ්න ඇතිවෙන විදිහත්, ප්‍රශ්න නිරාකරණය වෙන විදිහත් ඔවුන් නො දැනුවත් ම ඉගෙන ගන්නවා. පවුල් ජීවිතයට සර්ව අසුබවාදී දෘෂ්ටියත්, සර්ව සුබවාදී දෘෂ්ටියත් කියන දෙකම උචිත නෑ. මොකද ඇත්ත සමාජයට ඔරොත්තු දෙන අනාගත පරම්පරාව බිහි වෙන්නේ ගෙදරිනි. ගෙදර අත්දැකීමයි ඔවුන් සමාජයට රැගෙන යන්නේ.”“...විවාහයකදී සමහරුන් බලන්නේ උස - මහත, ඡවි වර්ණය වගේ ;ද්වල් විතරයි. එතැන තිබෙන්නේ කාම තෘෂ්ණාවක් විතරයි. නමුත් අත්‍යවශ්‍ය වන්නේ ආධ්‍යාත්මික ශක්තිය හා බැඳීමයි. කාමාශාව ඉක්මනින් සංසිඳෙනවා. නමුත් ආධ්‍යාත්මික බැඳීම දවසින් දවස වැඩි වර්ධනය වෙලා තහවුරු කෙරෙනවා. පවුලක දියුණුවට මේ ආධ්‍යාත්මික බැඳීම අත්‍යවශ්‍යයි.” සහකරුවා - සහකාරිය තෝරා ගනිත්දී මා නිතර කියන උපමාවක් තියෙනවා.ඒ තමා දරමිටියේ උපමාව. කෙනෙක් මඟ වෙහෙස දරා ගෙන කැළයට යනවා. එහෙම ගිහිං දර කෑලි දෙක තුනක් විතරක් අරගෙන ගෙදර එනවා නම් ඒ ගමනෙන් පලක් නෑ. ඒ වගේ ම කෙනෙක් කැළයට ගිහිං තමන්ට ඔසව ගන්න බැරි තරම් මහා දර මිටියක් බඳිනවා. ඒක දරාගෙන ඔසවා ගෙන එන්න අසීරුයි. මේ වැඩේනුත් පලක් නෑ. උචිත වෙන්නේ තමන් ගිය ගමනටත් සෑහෙන්න තමන්ට ඔසවා ගත හැකි පමණට දර මිටියක් බැඳගෙන ගෙදර ඒමයි.සහකරුවා - සහකාරිය තෝරා ගනිත්දී තමන්ට සෑහෙනවාද? දරන්න පුළුවන් ද? කියන කාරණය නිතරම විමසීම වැදගත්.”“... පවුලක අඬ දබර හට ගැනීම ඉතා ස්වභාවික බව මා කීවා. මේ වේලාවේදී දෙපාර්ශ්වයේ දෙමාපියන්, ඥාතීන් ඉතා පරෙස්සම් විය යුතුයි. හොඳම විසඳුම දෙන්නා දෙමහල්ලන්ටම ප්‍රශ්නය විසඳා ගන්න ඉඩ හැරලා පැත්තක් නො ගෙන උපේක්ෂාවෙන් බලා හිඳීමයි. එක පැත්තක් ගත්තොත් ඒ පවුල අවුල් වෙනවා. කැලතුණු ජලය පෑදෙන්නේ කාලයක් ගත වුණ විටයි. කැලතුණු ජලය අතින් පිරිමැදලා පාදන්න ගියොත් ජලය තව තවත් කැලඹෙනවා. හොඳම දේ ඉවසීමෙන් බලා හිඳීමයි. නොදැනීම ප්‍රශ්නය නිරාකරණය වෙනවා. පවුලක අඹු සැමියන් අතර ආරවුලක් ඇති වුණොත් සම වයසේ හෝ අත්දැකීම්වලින් පොහොසත් නැති අය ගේ අවවාද උපදෙස් ගැනීම ඉතා භයානකයි.ඇසූ පිරූ තැන් ඇති, ජීවිත පරිඥානයෙන් පොහොසත් වැඩිහිටියෙක් සමබර මානසිකත්වයකින් ඒ දෙදෙනා අතර දබරය - විරසකය සමඟත් කරන්න මැදිහත්වීම වැදගත්. සමහරු පවුල් අවුල් විසඳන්න අතට ගන්නෙම කේන්දරය සහ ගුප්ත ශාස්ත්‍රයයි. එහි යම් බලපෑමක් තියෙන බව ඇත්ත. නමුත් ඒ පමණකින් ම සියල්ල විසඳෙන්නේ නෑ. සමාජ අත්දැකීම්වලටත් මෙහි විශාල භූමිකාවක් පැවරෙන බව මතක තබා ගැනීම හොඳයි. ඡ්‍යොතිෂයෙන් අනාගතය දකින්න පුළුවන්. නමුත් තමන්ගේ අනාගතය සකස්කර ගත්තේ තමන්මයි.”“දිව්‍යලෝකයයි - අපායයි කියන දෙකම තියෙන්නේ පවුල් සංස්ථාව ඇතුළෙයි.. ස්වාමි දුව ගෙදරක ශ්‍රියා කාන්තාව වගේ ක්‍රිියා කරනවා නම් ස්වාමි පුරුෂයා ගෙදර බලදේවතාවා වගේ ක්‍රියා කරනවා නම් ඒ පවුල වාසනාවන්ත පවුලකි. සාමයේ කුමරා උපන් අසිරිමත් නත්තල් දවසේ මෙන්න මේ අදහසයි මම හැමෝටම තෑගි කරන්නේ.”කේ.සී.ජේ.රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av1112252</link>
    <topic>යාත්‍රා</topic>
    <author>තුෂාරි</author>
    <content>යාත්‍රාප්‍රවීණ නිරූපිකාවක් වන වාසනා දන්තනාරායනට අධ්‍යක්ෂ ධූරයක් හිමිවෙලා කියලා කවුදෝ කියනවා අපිට ඇහුණා. ඇත්තටම, වාසනාට හිමිවුණු මේ තතනතුර මොකක්ද? මේ ගැන වැඩිමනත් තොරතුරු දැනගන්න අපි ඇයට කතා කළා.”මේ වසරේ අන්තර්ජාතික අවිවාහක සංචාරක රූ රැජන 2011 තරගාවලිය (Miss Tourism Queen 2011) පැවැත්වෙන්නේ චීනයේ ෂියෑන් නුවරයි. මේ තරගාවලියේ ජාතික අධ්‍යක්ෂිකාවක ලෙස කටයුතු කරන්න මට අවස්ථාව හිමිවෙලා තිබෙනවා. මගේ R &amp; V එන්ටර්ටේන්මන්ට් නිරූපණ ඇකඩමිය හරහායි මෙහි නියෝජනය මට හිමිවුණේ.ඇත්තටම මේ තරගාවලියට රටවල් 112ක් ඇතුළත් වෙනවා. ඒ අතුරින් ලංකාව නියෝජනය කරන්නේ පුෂ්පිකා සඳමාලි ද සිල්වා. පුෂ්පිකාගේ ගුවන් ටිකට්පත ඇතුළු ඇගේ මිනිටයිටල් එක හා සම්බන්ධ සියලුම දේ පිළියෙල වන්නේ මගේ ඇකඩමිය හරහායි.ඒ වගේම මේ කාර්යයට අපිත් එක්ක අත්වැල් බැඳගෙන අපිට අනුග්‍රාහකත්වය සපයන්නේ ලංකාවේ සංචාරක අමාත්‍යාංශයයි. මෙවැනි කාර්යයක් ඉටුකරන්නට මට අවස්ථාව ලැබීම ගැන හරිම සතුටුයි.  එදා රිදී තිරයේ ඉතා ජනප්‍රියත්වයට පත්වූ දැවැන්ත සිනමා නිර්මාණ වර්තමානයේ පුංචි තිරයේ ටෙලි නිර්මාණ බවට පත්වෙමින් පවතිනවා. මේ ආකාරයට 80 දශකයේ ජනප්‍රියතම චිත්‍රපටයක් වූ ‘එක්ටැම් ගේ’ ටෙලි නිර්මාණයකට නැඟෙන බව පසුගියදා අපිට දැනගන්නට ලැබුණා. රවීන්ද්‍ර රන්දෙණිය, මාලිනී ෆොන්සේකා, ජෝ අබේවික්‍රම වැනි ප්‍රවීණ නළු නිළියන් මෙම චිත්‍රපටයේ රඟපෑවා.මාලිනී රඟපෑ අතිශය හැඟුම්බර චරිතය වූ ‘මාලි’ ගේ චරිතය මෙදා රඟපාන්නේ යොවුන් පරපුරේ දක්ෂ චරිතාංග නිළියක වන පියුම් ශානිකා බොතේජුයි.”මේ චරිතය මට රඟපාන්න ලැබීම මගේ ජීවිතයේ මට ලැබුණු හොඳම අවස්ථාවක් ලෙසයි මම දකින්නේ. මාලිනී අක්කට මම මේ ගැන කිව්වහම ඇය හුඟාක් සතුටු වුණා. මට හදවතින්ම සුබ පැතුවා. හර්බට් රංජිත් පීරිස්ගේ ගෝලයෙක් වෙන ඉරේෂ් ලොකුබණ්ඩාරයි මෙය අධ්‍යක්ෂණය කරන්නේ. මෙයට සම්බන්ධ වීමට ලැබීම ලොකු භාග්‍යයක් ලෙස මම සලකනවා.”අපේ සංගීත ක්‍ෂේත්‍රයේ නමක් දිනූ ගායකයෙක් විදිහට දයාන් විතාරණ හඳුන්වන්න පුළුවන්. ඒ විතරක් නෙවෙයි බොහෝ දෙනා දයාන්ව දන්නේ දක්ෂ ප්‍රවීණ ඡායාරූප ශිල්පියෙක් විදිහට. පසුගිය දවස්වල දයාන් ගැන වැඩිමනත් තොරතුරු රසිකයන්ට දැනගන්න නොලැබුණු තරම්.ඒ තරමටම ඔහු අදටත් කාර්යබහුලයි. ඇත්තටම දයාන් මේ දවස්වල මොකද කරන්නේ කියලා අපි හොයලා බැලුවා. ඒ නිසාම අපි දයාන්ව දුරකථනයෙන් සම්බන්ධ කරගත්තා. “මොකද දයාන් වැඩි සද්දයක් බද්දයක් නැත්තේ?” අපි අහපු ප්‍රශ්නෙට දයාන් පිළිතුරු දුන්නා.”මේ දවස්වල මගේ ජීවිතය කැමරාව අත්හරින්න බැරි තරමට කාර්යබහුල වෙලා. හැමතැනම මංගල උත්සව. ඒ නිසා අලුත් වැඩක නිරතවෙන්න ලැබෙන කාලය සීමිතයි. ඒත් ලබන වසරේ මම සීඩී තැටියක් එළිදක්වන්නට සූදානම් වෙලයි ඉන්නේ. මම මේ වෙනකොට හතළිහකට ආසන්න ප්‍රමාණයක් ගීත ගායනා කර තිබෙනවා. මේවායින් ජනප්‍රියතම ගීත විස්සක් තෝරාගෙන මෙය නිර්මාණය කරන්නයි මම සූදානම් වෙන්නේ. ඊට අමතරව, මීට සමගාමීව හෝ පසුව මම ගත් විවිධ දුර්ලභ ඡායාරූප ඇසුරින් ඡායාරූප ප්‍රදර්ශනයක් පවත්වන්නටත් අදහසක් තිබෙනවා.”එළැඹ ඇත්තේ සාමයේ කුමරා උපත ලැබූ ඒ සොඳුරු නත්තලයි. අද දවසේ නත්තල් කැරොල් ගී හඩින් මුළු රටම නැහැවෙද්දී මේ අතර අපිට අමතක කරන්නට බැරි පුද්ගලයකුත් ඉන්නවා. ඒ වෙන කවුරුත් නෙවෙයි. අනිල් භාරතී. නත්තල වෙනුවෙන් අනිල් භාරතී ගැයූ ගී රැසක්ම තිබෙනවා. ඒ ගීත ගුවන්විදුලියෙන්, රූපවාහිනියෙන් ඇසෙත්ම නත්තල් අසිරියෙන් අපේ සිත් පිරී යන්නේ නිරායාසයෙන්. නත්තල් දිනයේ අනිල් භාරතී එක්කත් කතාකරන්න ඕනෙ කියල අපි හිතුවා.”නත්තල් උදාවත් එක්ක මගේ ජීවිතේ ගෙවෙන්නේ නත්තල් කැරොල් ගී ප්‍රසංග එක්කමයි. ඒත් එක්කම රූපවාහිනී, ගුවන් විදුලි වැඩසටහන් ගණනාවකටත් මම සහභාගි වුණා. නත්තල් කාලයේ මගේ ගීත බොහොමයක්ම ප්‍රචාරය වෙනවා ප්‍රසංග වේදිකාවේ ගීත ගායනය සඳහාත් බොහෝ ඇරැයුම් ලැබී තිබෙනවා. උදාවුණු නත්තල ඉතාම සතුටින් සමාදානයෙන් අපි හැමදෙනාම සමරනවා.”නත්තල සමරන අනිල් පැවසුවා.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av1112253</link>
    <topic>සු.මිගෙන් අහන්න</topic>
    <author/>
    <content>සු.මිගෙන් අහන්නමොරතිහේ ටී. ඇම්. තෙන්නකෝන්ප්‍රශ්නය - සිංහල සිනමාවේ නිළි රැජන ලෙස ඔබ සලකන්නේ රුක්මණි දේවි ද? එසේත් නැත්නම් මාලිනි ෆොන්සේකා ද?පිළිතුර - රුක්මණි පුරෝගාමි නිළිය. ඇය වඩාත් දක්ෂ ගායිකාවක් වශයෙන්. ඒ අනුව මාලිනි තමයි නිළි රැජන.දංකොටුවේ විජිත දාබරේප්‍රශ්නය - ප්‍රවීණ කිවිඳියක වූ මොනිකා රුවන් පතිරණගේ පෞද්ගලික පුස්තකාලයේ තිබු පොත් දෙල්කඳ හන්දියේ විකුණන්න දමා තිබුණායැයි කියන්නේ ඇත්ත ද? ඒ අධම ක්‍රියාව කළේ කවුද?පිළිතුර - කතාව ඇත්ත. ඒක කරන්න ඇත්තේ ඇගේ පවුලේ කෙනෙක්ම වෙන්න ඇතිනේ.මාදිවෙල ලලිත් පෙරේරාප්‍රශ්නය - සිරිල් පී. අබේරත්න අධ්‍යක්ෂණය කළ චිත්‍රපට මොනවා ද?පිළිතුර - ‘සුරතලි’, ‘සුසී’, ‘සැලි’.හෝමාගම අනුර කල්දේරාප්‍රශ්නය - ලාල් හෑගොඩ, නන්දන වීරසිංහ, ආරියවංශ රණවීර, එරික් ඉලයප්ආරච්චි, රත්න ශ්‍රී විජේසිංහ යන කවීන් අතරින් දක්ෂතමයා කවුද?පිළිතුර - ඔබේ නම් ලැයිස්තුවට අනුව ඔබම දක්ෂයන් එකිනෙකා පෙළ ගස්වා තිබෙනවා. ඉතින් මගේ පිළිතුරක් අවශ්‍ය නැහැනේ.මත්තෙගොඩ කිත්සිරි ඒ. මද්දෙවිතානප්‍රශ්නය - ‘පැදුරු පාටි’ කියා පුටුවල ඉඳගෙන කරන සංගීත ප්‍රසංග ගැන ඔබ මොනවද කියන්නේ?පිළිතුර - ඒවා පුටු පාටි.ග්‍රෑන්ඩ්පාස් හි විමල් රණසිංහප්‍රශ්නය - ‘පරසතුමල්’ චිත්‍රපටයට පාදක වූයේ සත්‍ය සිද්ධියක් ද?පිළිතුර - ඔව්. එහි බොනි මහත්තයගේ චරිතය මැව්වේ ප්‍රකට දේශපාලනඥයකු වූ ලක්ෂ්මන් ජයකොඩි මහතාගේ පියා - ලයනල් ජයකොඩිගේ චරිතය ආශ්‍රයෙන්.නිවිතිගල අසේල වික්‍රමබාහුප්‍රශ්නය - කපිල හේරත් නමින් ගායකයෙක් සිටිනවා ද?පිළිතුර - මම නම් අහලා නැහැ.වස්කඩුවේ සිරිල් වන්නිනායකප්‍රශ්නය - සිඩ්නි ආටිගල ගයන ‘පැලේ වසන රන්මලි’ ගීතය කාගේ පදමාලාවක් ද?පිළිතුර - ප්‍රවීණ නළුවකු වූ උපාලි අත්තනායකගේ පදමාලාවක්.මොනරාගල නාලිකා පද්මපෙරුමප්‍රශ්නය - නව පරපුරේ ගායක අමල් පෙරේරා ඔහුගේ පියා වන මර්වින් පෙරේරා තරම් දක්ෂයෙක් ද?පිළිතුර - අපොයි නැහැ. මර්වින්ගේ තියෙන දක්ෂතාව හා මධුර ගී හඬ ඔහුට නැහැ.මේ සතියේ පහත නම් සඳහන් අයත් ප්‍රශ්න එවා තිබුණා. වැල්ලවත්තේ ඩබ්ලිව්. ඒ. විජේරත්න, කෑගල්ලේ ඩබ්ලිව්. ඒ. බුද්ධික දිලංක, බෙලිගල මනහර මහින්ද වෑකඩ, හාරිස්පත්තුවේ ආර්. ජී. ධර්මසේන, කලවානේ සුමනරත්න පොරහිතගම, ගම්පහ ඩබ්ලිව්. එම්. කල්පනි, ගාල්ලේ ආර්. සී. සෝමතිලක, මිනුවන්ගොඩ ඩබ්ලිව්. එම්. ඩී. ඉන්දිවරි, ඉඹුල්ගස්දෙණියේ පී. ජී. එන්. ශිලානි, මතුගම වැලිකලගේ සිරිපාල, ගම්පහ ඩබ්ලිව්. එම්. කල්පනි, අජිත් ජෝතිය කරසිංහ, කඩවත සුජාතා ගුණවර්ධන, කපුගොඩ මාළිද සරත් රණසිංහඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av1112254</link>
    <topic>ඒ චිත්‍රපටයේ රඟපෑම ගැන දැන් මම දුක් වෙනවා</topic>
    <author>ගාමිණී සුසන්ත</author>
    <content>ඒ චිත්‍රපටයේ රඟපෑම ගැන දැන් මම දුක් වෙනවාඋත්පලා මධුශානිමේ දිනවල ජාතික රූපවාහිනියෙන් විකාශය වන ”ඉසිවර රණකෙළි” ටෙලි නාට්‍යයේ ඕෂිනී ඇයයි. එසේම සිරස රූපවාහිනියෙන් විකාශය වන ”ආදරේ අහස තරම්” ටෙලි නාට්‍යයේ දිනුෂා ද ඇයයි.රංගන ක්ෂේත්‍රයට පැමිණ ඉතා කෙටි කාලයක් තුළ තම රංගන හැකියාව නිර්මාණ කීපයක් තුළින්ම මනාව පෙන්වීමට සමත් වූ ඇය උත්පලා මධුශානි.උත්පලා කොහොමද මේ දවස්වල ඔබේ කාලය ගත වෙන්නේ?මේ දවස්වල ‘සංසාර ප්‍රාර්ථනා’ ටෙලි නාට්‍යයේත් ‘ආදරේ අහස තරම්’ ටෙලි නාට්‍යයේත් රූපගත කිරීම්වලට සහභාගි වෙනවා.ඔබ රංගනයට පැමිණි ආකාරය සිහිපත් කළොත්...?2007 වසරේ පැවැති සිරස කුමරිය තරගයේ “ඡවි කල්‍යාණිය” කොටසේ දෙවැනි ස්ථානය හිමිවුණේ මට. ඉන්පසුව මම සිරස නාලිකාවම නිර්මාණය කළ “පතිනි” ටෙලිනාට්‍යයේ රංගනයට එක්වුණා. ඒක තමයි මගේ පළමු රංගනය. සිරස කුමරිය තරගයට මගෙ නම දාල අයදුම්පතක් යැව්වෙ මගෙ ඥාතිඅක්කා කෙනෙක්. ඒ විදියට තමයි මම කලාවට පිවිසුණේ. මම කලාවට පැමිණීම තරමක අහම්බයක්.ඔබේ පාසල් කාලය ගෙවුණේ කොහොමද?මගෙ ගම රත්නපුරය කුරුවිට. පාසල් ගියේ කුරුවිට මධ්‍ය මහා විද්‍යාලයට. පාසල් යන කාලයේ රංගනයට ආශාවක් හිතේ තිබුණේ නෑ. හැබැයි නැටුම්වලට ගොඩක් ආශා කළා. නැටුම් ගුරුවරියක් වීම තමයි මට පුංචි කාලෙ තිබුණු හීනය. පාසලේ නැටුම් අංශයෙන් පැවැත්වුණු සෑම වැඩසටහනකටම මම සහභාගි වුණා. නර්තනය පැත්තෙන් යමක් කිරීමේ ආශාව මට තවමත් තියෙනවා.’ආදරණීය පූර්ණිමා’ ටෙලිනාට්‍ය ඔබේ රංගන දිවියට ආලෝකයක් නේද?ඇත්තෙන්ම ඔව්. ‘ආදරණීය පූර්ණිමා’ මගෙ පළමු ටෙලිනාට්‍යය නෙමෙයි. නමුත් එහි මම කළ සඳුනි කියන චරිතය නිසා තමයි ප්‍රේක්ෂකයින් මාව හඳුනා ගත්තේ. මගේ රංගන හැකියාව මතුවුණේ ඒ චරිතයෙන්. “ආදරණීය පූර්ණිමා” ටෙලිනාට්‍යය අවසන්වෙලා කලක් ගත වුණත් එහි මගේ රංගනය ප්‍රේක්ෂකයින්ට තාම මතකයි.සැබෑ ජීවිතයේදීත් ඔබ සඳුනි වගේද?ගොඩක් දුරට සමානයි.ඔබ දක්ෂ නර්තන ශිල්පිනියක් වෙලත් පසුගිය කාලෙ පැවැත්වුණු නර්තන තරගාවලිවලට ඔබ සහභාගි නොවුණේ ඇයි?ඒ නර්තන වැඩසටහන්වලට මටත් ඇරයුම් ලැබුණා. ඒත් මම ඒවාට සහභාගි නොවුණේ මගේ ප්‍රතිපත්තිවලට එම නර්තන වැඩසටහන් නොගැළපෙන නිසයි.ඔබ රූපවාහිනී වැඩසටහන් නිවේදිකාවක ලෙසත් කටයුතු කළා නේද?ඔව්. ස්වර්ණවාහිනි නාලිකාවේ “රසලිය” වැඩසටහන මම වසර 2 ක් පුරා නොකඩවා ඉදිරිපත් කළා. මම හරිම ආශාවෙන් ඒක කළේ. ඒත් රංගන කටයුතු නිසා මම එයින් ඉවත් වුණා. මට හිතෙනවා වැඩි හැකියාවක් මා තුළ තියෙන්නෙ රංගනයට කියලා.රංගනය පැත්තෙන් ඔබේ ඉලක්කය කුමක්ද?ජනපි‍්‍රයත්වය පසුපස යාම මගේ අරමුණ නෙමෙයි. විවිධ චරිත රඟපෑම තමයි මගේ තිබෙන ආශාව, ඉලක්කය. මේ දවස්වල රූපගත කිරීම් සිදු කෙරෙන ‘සංසාර ප්‍රාර්ථනා’ ටෙලි නාට්‍යයේ මම චරිත 4 ක් කරනව. මෙය මට ජීවිතයේ ලැබුණු අගනා අවස්ථාවක්. මේ නිර්මාණය මම භාර ගත්තේ එහි මට යමක් කරන්න තියෙනවා කියන විශ්වාසය නිසයි.ඔබ කලා ක්ෂේත්‍රයේ දිගටම රැඳී සිටිනවාද?නැහැ. මගේ බලාපොරොත්තුව විවාහයෙන් පසුව මේ ක්ෂේත්‍රයෙන් ඉවත් වෙන්නයි. සමහරවිට ලබන අවුරුද්දේ මගේ විවාහය සිදුවේවි. කලා කටයුතුවලින් මම ඉවත් වෙන්නේ හොඳ පවුල් ජීවිතයක් ගත කිරීමට මට අවශ්‍ය නිසයි. ඒක මගේ පෞද්ගලික තීරණයක්.ඇයි ඔබේ පෙම්වතා ඔබ රඟපානවට අකැමැතිද?නැහැ. ඔහුගේ කිසිම අකැමැත්තක් නැහැ මම රඟපානවට. නමුත් මම හිතනව විවාහයෙන් පසුව රංගනයට වඩා පවුල් ජීවිතයට මුල්තැන දීම සුදුසුයි කියලා.ඔබේ පෙම්වතා කවුද?ඔහු රංගන ශිල්පියෙක් නෙමෙයි. හැබැයි කලා ක්ෂේත්‍රයට සම්බන්ධ වුණ කෙනෙක්. ලබන වසරේ අග වන විට ඔහු ගැන කියන්නම්.මොනවද ඔබේ පවුලේ තොරතුරු?මට සහෝදරයකුට ඉන්නේ අයිය විතරයි. මගෙ තාත්තයි අයියයි දෙන්නාම ඉන්නෙ පිටරට රැකියාවල නිරත වෙලා. අම්මයි මමයි තමයි ගෙදර ඉන්නේ.ඔබේ කලා දිවියට පවුලේ උදවියගෙන් ලැබෙන සහයෝගය...?මගෙ අම්ම තමයි මට හෙවණැල්ල වගේ ඉන්නෙ. මම කලා ක්ෂේත්‍රයේ ඉන්නව දකින්න මගෙ අම්මට මම පුංචි කාලෙ ඉඳලම ආශාවක් තිබිල තියෙනව. තාත්තා මම කලා කටයුතුවල යෙදෙනවට වැඩි කැමැත්තක් දැක්වූවේ නැතත් දැන් තාත්තත් එතරම් විරුද්ධත්වයක් නෑ. තාත්තා මගේ නිර්මාණ අන්තර්ජාලයෙන් නරඹනවා.ඔබ රඟපෑ ‘වියපත් බඹරා’ චිත්‍රපටය ගැන කතා කළොත්..?මම රංගනයෙන් දායක වුණු පළමු චිත්‍රපටය තමයි එය. නමුත් ඒ චිත්‍රපටයට සම්බන්ධ වීම ගැන මම දැන් දුක් වෙනවා. ඒකට හේතුව තමයි ඒ චිත්‍රපටයේ ප්‍රචාරක වැඩ කටයුතුවලින් මගේ ප්‍රතිරූපයට හානියක් සිදුවීම. ඒකට නීතිමය පියවර ගන්න කියල ගොඩක් දෙනෙක් මට කිව්වත් එච්චර ඒ පසුපස එළවන්න මට හිතුනෙ නෑ.ගාමිණී සුසන්තඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av1112255</link>
    <topic>රණවිරුවන් සමඟ වැඩ කිරිමෙන් විශාල සතුටක් ලබනවා</topic>
    <author>වසන්ත ජයසිංහ ආරච්චිගේ</author>
    <content>රණවිරුවන් සමඟ වැඩ කිරිමෙන් විශාල සතුටක් ලබනවාගයාන් වික්‍රමතිලක‘ගයාන් වික්‍රමතිලක’ තරුණ පෙළේ රංගන ශිල්පීන් අතර කැපී පෙනෙන්නකු විදිහටයි අපට මුණ ගැහෙන්නේ. වෙනස්ව විදිහට හිතන පතන ඔහු තවත් නොබෝ දිනකින් ජාතික නාලිකාවේ රණවිරු රියැල් ස්ටාර් දෙවන අදියරේ නිවේදකයකු විදිහටත් ඔබට සමීප වෙන්න සූදානම්. මේ කතාබහ ගයාන් සමඟ ගොඩනැඟුණේ ඒ ගැනත් තවත් බොහෝ දේ පිළිබඳවත් කතාබහ කිරීමේ බලාපොරොත්තුවෙන්.ගයාන් වික්‍රමතිලක කොහොම කෙනෙක්ද?බොහෝ දුරට සාමාන්‍ය කෙනෙක්. මම හිතන පතන විදිහ අනෙක් අයට වඩා වෙනස්. ගොඩක් වෙලාවට මම උත්සාහ කරන්නේ ගයාන් වික්‍රමතිලක කියන නළුවාගෙන් ඈත්වෙලා සාමාන්‍ය විදිහට ජීවත්වෙන්න.අනෙක් අයට වඩා වෙනස් පැත්තකින් කැපී පෙනෙන්න ද ඔබ උත්සාහ කරන්නේ.නැහැ. එහෙම වුවමනාවක් මට ඇත්තේ නැහැ. මේ මගේ විදිහ. මම හිතන පතන විදිහ.හොඳයි රංගන දිවියේ ඔබේ හැරවුම් ලක්ෂ්‍ය වුණේ කොතැනද කියා මම ඇහැව්වොත්.මගේ ළඟ ලොකු ආශාවක් තිබුණා. ඒ රංගනයට එන්න. එය සාර්ථක වෙන්නේ මම පේරාදෙණිය සරසවියේ බාහිර උපාධිය කරන කලේදියි. අත්තනායක එම්. හේරත් සර් මාව දිරිගන්නනවා රංගනයට. ඒ හරහායි මම මහේන්ද්‍ර පෙරේරාගේ නාට්‍ය වැඩමුළුවට එකතු වෙන්නේ. ඒ තමයි මගේ රංගන දිවියේ හැරවුම් ලක්ෂ්‍ය.අද මෙතන ඔබ නොහිටියානම් කොතැනක නතර වෙයිද?ගුරුවරයකු විදිහට මම කොහේ හෝ පාසලක ඉදීවි. මගේ ප්‍රියතම විෂය වුණේ දේශපාලන විද්‍යාව. ඉතිං මගේ කැමැත්ත තිබුණේ දේශපාලනයට සම්බන්ධ වෙන්න. ඒ පිළිබඳ විශාල ඇල්මක් මා තුළ තිබුණා. නමුත් මගේ රංගන දිවියක් එක්ක ඒ අදහස වෙනස් වුණා. මම හිතනවා මට හරියන දේ තමයි මේ ලැබිලා තියෙන්නේ කියලා.හැබැයි කලාකරුවන් අද ක්‍රියාකාරීව දේශපාලනය තුළ ඉන්නවා අපි දකිනවනේ. ඔබ කැමැතිදේත් එක්ක දැන් ඔබටත් ඒ මඟ යන්න පුළුවන්නේ.මුලිනුත් මම කිව්වේ ඒකයි. මම හිතන පතන විදිහ වෙනස් කියලා. කලාකරුවා තුළ යම් මතයක් තිබිය යුතුයි. නමුත් මම කලාකරුවා දකින්නේ වෘත්තියට සීමාවුණු කෙනෙක් විදිහටයි. ඔහු සමාජය දෙස මිනිසුන් දෙස උපේක්ෂාවෙන් බලන කෙනෙක් වෙන්න ඕන. නමුත් ඔහුට හෝ ඇයට වෙනත් කෙනෙකුගේ මතවාදයක් වෙනුවෙන් පෙනී හිටින්න අයිතියක් නැහැ කියලයි මම හිතන්නේ. ඒ නිසා මේ යන ක්‍රමවේදයට මම එකඟ නැහැ. ගෙයක් ගන්නවත් ලේකම් තනතුරක් ගන්නවත් මට අවශ්‍ය නැහැ.ඒ කියන්නේ ඔබට දේශපාලන මතවාදයක් නැහැ කියන එකද?මම දේශපාලනයට කැමැතියි. මා තුළ මතවාදයක් තියෙනවා. එය මට දැනෙන දේ මම මගේ ඩයරියේ ලියා තබනවා. එය රූපවාහිනියක් හෝ පත්තරයක් හරහා කියන්න මම උත්සාහ ගන්නේ නැහැ. කවදාහරි දවසක මම දේශපාලනය කරනවා නම් කලාවෙන් ඈත්වෙලා එළියට එයි. එදාට මගේ මතවාද මම සමාජගත කරනවා. දවසක ඒක සිද්ධ වෙන්න පුළුවන්.අද කලාකරුවා කොතැනක හෝ වරද්ද ගෙන කියල ද ඔබ කියන්නේ.ඒකට දීර්ඝ පිළිතුරක් මා ළඟ තියෙන්නේ. නමුත් මම මුහුණ දුන්න සිදුවීමකින් ඔය දේට පිළිතුරක් මම දෙන්නම්. මෑතකදී එක්තරා පුද්ගලයෙක් මට කිව්වා අපිව දැක්කම හිනාවෙන්න අපි හින්දනේ ඔයාලා ඉන්නේ කියලා. මම කිව්වා ඇත්තටම මම වෙන කල්පනාවක හිටියේ කියලා. පස්සේ මම ඒ පුද්ගලයාගෙන් ඇහැව්වා ඔබ කියූ කතාවේ තේරුම මොකක්ද කියලා.ඔයාලට SMS එකක් හරි ගහන්න ඉන්නේ අපිනේ කියලා ඔහු කියනවා. මම දන්නවා මම කවදාවත් ඔයාලගෙන්SMS ඉල්ලලාවත් ඉල්ලන්නෙවත් නැහැ කියලා මම කිව්වා. ඇත්ත නළු නිළියන් හිනා වෙලා ඉන්න ඕන. නමුත් මට බොරුවට මිනිස්සු එක්ක හිනාවෙන්න බැහැ. මට කියලා ජීවතයක් තිබෙනවා. නමුත් කලාකරුවා අද කොතෙන්ට ද වැටිලා ඉන්නේ බලන්න.‘හාට් එෆ්.එම්’. චිත්‍රපටයෙන් පසු ඔබට චිත්‍රපටයකට අවස්ථාවක් ලැබුණේ නැහැ.කිහිපයකටම ආරාධනා ලැබුණා. නමුත් මම එකක් ඉවත දැම්මා. තවත් එකකට විශාල දින ගණනක් ඉල්ලුවා. ඒ නිසා මඟ හැරුණා. මේ මට ලැබිලා තියෙන හැටි. ‘හාට්.එෆ්.එම්’ සඳහා සෙනේශ් කතා කරද්දී මම කිව්වේ තාම මට අත්දැකීම් මදි කියලයි. ඉතිං ඒ ගැන දුකක් මට නැහැ. කොහොමත් මම නිෂ්පාදකවරු අධ්‍යක්ෂවරු පසුපස යන කෙනෙක් නෙමෙයි. ඒ නිසා මැරෙන කොට එක චිත්‍රපටයක් කළා කියලා හරි සතුටු වෙලා මැරෙන්න පුළුවන්.අදට ඔබ වෘත්තියෙන් ම රංගන ශිල්පියෙක් ද?පැහැදිලිවම ඔව්.රංගනය වෘත්තිය කරගෙන ජීවත්වෙන්න අද පුළුවන්ද?ඇත්තටම එහෙම වටපිටාවක් අද තියෙනවා. මගේ වයසේ අද බොහෝ දෙනෙක් රංගනයෙන් ජීවත් වෙනවා. මෙය හොඳ වෘත්තියක්. නමුත් අද මේ ක්ෂේත්‍රයට කිසිම දෙයක් දන්නේ නැති කලාව, ටෙලිවිෂන් දන්නේ නැති නිෂ්පාදකවරු, අධ්‍යක්ෂවරු, නළු නිළියන් එක්වෙනවා. අද ඒ නිසා කලාව හෑල්ලු වෙලා. දවසක මෙය කඩා වැටෙනවා. මම නම් ඒකට විරුද්ධව කතා කරනවා. මොකද ඒ අය හෑල්ලු කරන්නේ මගේ වෘත්තිය. සමහරු මට කියයි ගයාන් එක්ක වැඩ කරන්න අමාරුයි මම නපුරුයි කියලා. ඒත් මට දිගටම හොඳ අධ්‍යක්ෂකවරු නිෂ්පාදකවරු සමඟ වැඩ කරන්න ලැබිලා තියෙනවා. අධ්‍යක්ෂවරයෙක් වෙන්න හොඳ අත්දැකීම් බහුල කෙනෙක් වෙන්න ඕන. නමුත් එහෙම අය යට ගිහින් පුස්ගොම උඩට එනවා.ගයාන් තාරුණ්‍ය පිළිබඳ මොකද හිතන්නේ.ඔව් අද ඒ පිළිබඳ වැරැදි වැටහීමක ගොඩක් අය ඉන්නේ. අලුත් ෆැෂන් එකට ඇඳලා, රැප් හිපොප් සින්දු අහන එකයි තාරුණ්‍ය කියලා බොහෝ අය හිතාන ඉන්නේ. තාරුණ්‍යය කියන්නෙ අපේ පරම්පරාව. රට ජාතිකත්වය ආරක්ෂා කරගන්න පුළුවන් ඊළඟ පුරුක. නමුත් එහෙම හිතන පිරිස අඩුයි. මම හිතන්නෙ තාරුණ්‍යය වඩා පරිණත කොට්ඨාසයක් විය යුතුයි කියලා. අද අපේ රටේ පිරිමි ළමයි කලිසම් අඳිනවා බලන්න ලැජ්ජයි. කිලිසම පහතට වැටිලා ඔක්කොම එළියේ. සමහරු කියන්නේ අපි ඇමරිකාව වෙන්න ඕන කියලා. අපි ඇමරිකාව වෙන්න ඕන නම් ඇමරිකාවක් මොකටද?ඔබේ තරුණ්‍යයෙන් ඔබ වැඩක් ගත්තා කියලා හිතනවද?බොහෝ වෙලාවට මගේ ජීවිතේ අතපසු වුණ දේවල් තිබෙනවා. නමුත් කවදාහරි දවසක මැරෙනකම්ම හිත තරුණයි. නමුත් මම ජීවිතය සාර්ථක කරගෙන ඉන්නවා.හොඳයි අවසන් වශයෙන් ඔබේ අලුත් ම භූමිකාව රණවිරු රියැල් ස්ටාර් ගැන කතා කරමු.මම මීට කලින් එක නාලිකාවකට කෙටිකලක් රියැලිටි වැඩසටහනක් කළා. රණවිරු රියැල් ස්ටාර් සඳහා ලක්ෂ්මන් හුළුගල්ල මහත්තයා මට කතා කළා. මම එය භාර ගත්තා. නිවේදකයකු විදිහට රණවිරුවන් සමඟ මම පුදුමාකාර අත්දැකීමක් ලබනවා. ඇත්තටම විශාල සතුටක් තියෙනවා රණවිරුවන් සමඟ වැඩ කරන්න ලැබීම පිළිබඳව.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av1112256</link>
    <topic>හිනා කතා</topic>
    <author/>
    <content>හිනා කතා’හරි වැඩේනෙ අනේ ඊයේ වුණේ’සඳුදා උදේ කාර්යාලයට පැමිණි චම්පා එසේ කියමින් අනුලාගේ මේසය අසලට විත් සිට ගත්තාය.”ඊයේ රෑ අපේ ගේ ගිනි ගත්තනෙ” චම්පා දෑස් අයා කීවාය.”ඉතින් ඔයගොල්ලො ගිනි නිවන හමුදාවට දැන්නුවේ නැද්ද?” කනේ ගසා සිටි සෙලියුලර් දුරකතනය අතට ගනිමින් අනුලා මුව අයා ඇසුවාය.”දැන්නුවා. ඒත් වාසනාවකට වගෙ ගිනිනිවන හමුදාව ඇවිල්ලා ලොකු විනාසයක් කරන්ඩ කලින් අපි අපිම ඒක නිවා ගත්තා” චම්පා සැනසුම් සුසුමක් හෙළමින් කීවාය.ධම්මික සමාජ ශාලාවට ගොස් තම මිතුරන් සමඟ විනෝද වී ආපසු ගෙදර ආවේ පාන්දර යාමයේය. ඔහු සාක්කුවට අත දමා යතුර ගෙන, හෙමින් සීරුවේ දොර හැර, සපත්තු දෙක ගලවා, එක් අතකින් ගෙන ඇඟිලිතුඩු බිම තබමින් හොර බළලකු මෙන් පඩිපෙළ නගින්නට වූයේ තම බිරිඳ ඇහැරෙතැයි බියෙනි.හදිසියේම අමුතු සද්දයක් ඇසී හේ වහා හිස හරවා තමා පසුකර ආ පියගැට පෙළ වෙත නෙත් හෙළීය. ඔහුගේ බිරිඳද සෙරෙප්පු දෙක අතින් ගෙන, පා ඇඟිලි තුඩු හෙමිහිට බිම තබමින් පඩිපෙළ නඟිමින් සිටියාය.පොත් සාප්පුවේ කළමනාකරු එහි සේවය කරන සේවිකාවක සිපගන්නවා හදිසියේම පොත් සාප්පුවට ඇතුළු වූ සාප්පු හිමියා දුටුවේය.”මම මේකටද තමුසෙට සල්ලි ගෙවන්නෙ?” තමා දුටු දර්ශනයෙන් ඉමහත් කෝපයට පත් සාප්පු හිමියා කළමනාකරුට බැණවදිමින් කීවේය.”නෑ.. නෑ.. සර්.. ඒවට මං සල්ලි අය කරන්නෙ නැහැ.” කළමනාකරු ගොත ගසමින් කීවේය.”උඹට ලැජ්ජ නැද්ද මිනිහෝ, එක එක්කෙනාගෙන් සල්ලි ඉල්ලන්න. ඇයි උඹ ඒ විදිහට සල්ලි ඉල්ලන්නෙ?” තමාගෙන් රුපියල් සියයක් ණයට ඉල්ලූ සයිමන්ගෙන් වික්ටර් කෝපයෙන් විමසීය.”බොන්ඩ” සයිමන් කිසිදු පැකිලීමකින් තොරව කීවේය.”මොන එහෙකටද බං ඔය තරම් බොන්නෙ?” හෙන්රි නැවතත් ඇසීය.”සල්ලි ඉල්ලන්ඩ තියෙන ලැජ්ජාව නැති කරගන්ඩ” සයිමන් කීවේය.පීටර් මුදලාලි බොහෝ වෙර වීරියෙන් තම වෙළෙඳාම ගොඩනඟා ගත්තෙකි. ව්‍යාපාරයේ දියුණුවට ඔහුගේ තරුණ බිරිඳ මෙන්ම සිල්ලර වෙළෙඳ සල් ප්‍රධාන සේවකයා වූ රතු මල්ලිගේ කැපවීම ද හේතු විය. දිනක් කඩයට ගෙනා බඩු තොගයකට ගෙවිය යුතු මුදලට අඩුපාඩුවක් සම්පූර්ණ කර ගැනීම පිණිස පීටර් මුදලාලි රතු මල්ලි වහා නිවෙසට පිටත්කළේ එම මුදල තම බිරිඳගෙන් ඉල්ලා ගෙන ඒමටය. රතු මල්ලි බොහෝ ප්‍රමාද බැවින් නොඉවසිලිමත් වූ මුදලාලි කවදාවත් නැතිව කඩය වසාදමා ගෙදර ගියේය.අනපේක්ෂිත මොහොතක නිවසට ගොඩවූ ඔහු දුටුවේ සාලයේ තිබූ සෝපාවේ තම බිරිඳ රතු මල්ලීට තුරුළුවී පෙම්බස් දොඩමින් සිටිනා අයුරුය. කෝපයෙන් වියරු වැටුණු මුදලාලි වහා ආපසු හැරී කෙළින්ම ගියේ තම මිතුරා සූරියආරච්චි නීතිඥ මහතාගේ කාර්යාලයටය. මුදලාලිගේ කතාව අසා සිටි නීතිඥ මහතා මෙසේ කීය.”මුදලාලි ඔය කොල්ලව කඩෙන් අස්කරලා දාන්න””අපෝ ඒක කරන්න නං බෑ මහත්තයා. මිනිහා තමයි මගෙ බිස්නස් එක සම්පූර්ණයෙන්ම කරගහලා කරන්නෙ” මුදලාලි කීවේය.”එහෙමනං නෝනව දික්කසාද කරන්න” නීතිඥ මහතා ඊළඟ විසඳුම ඉදිරිපත් කළේය.”ඒක කරන්නෙ කොහොමද මහත්තයා. මගෙ බිස්නස් මගඩි ඔක්කොම දන්නෙ ඒ ගෑනිනෙ” මෙසේ කී මුදලාලි කඩේ මතක් වී වහා ආපසු ගියේය.මාස තුනකට පසු බැංකුවේදී නීතිඥ සූරියආරච්චිට පීටර් මුදලාලි හිමුවිණ. ඔහු මුදලාලි ගෙන් මෙසේ ඇසීය.”මුදලාලි අර ප්‍රශ්නෙට මොකද කළේ? නෝනව දික්කසාද කළාද? කොල්ලව අස් කළාද?””මහත්තයෝ; මම ඒ දෙකම කළේ නෑ. මං හොඳට කල්පනා කරලා බලලා සාලෙ තිබුණු සෝපාව විකුණලා දැම්මා” මුදලාලි කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av1112257</link>
    <topic>‘රෑ තරු බබළනවා’ මුලින් කියද්දි මගේ වයස අවුරුදු දහතුනයි</topic>
    <author>ජෝජ් රොබ්සන් ද සිල්වා</author>
    <content>‘රෑ තරු බබළනවා’ මුලින් කියද්දි මගේ වයස අවුරුදු දහතුනයිඇන්ජලින් ගුණතිලකරෑ තරු බබළනවා මල් පිපිලා වාගේ එළියෙන් නැහැවෙනවා මල් වැහැලා වාගේ...!(පද – මර්සලින් ජයකොඩි පියනම)“රෑ තරු බබළනවා” ගීතය දැනට දශක හතරක පමණ කාලයක සිට සෑම නත්තල් සමයකදී ම අපගේ සවන් වැකෙන ගීතයකි. 1958 දී මෙම නත්තල් ගීතය එදා සී.ටී. ප්‍රනාන්දු ඇතුළු පිරිස සමඟ ගයන්නට එක් වූ දහතුන් හැවිරිදි දැරියකගේ මාධූර්යෙන් පිරි හඬක් විය. කිතු බැති ඇය – “ඇන්ජලින්” නම් වූවා ය. අදත් එදා මෙන්ම ඒ මාධූර්යෙන් පිරි හඬින් ගී ගයමින් රසිකයන්ගේ ආදරය දිනාගෙන සිටින ආදරණීය ගායිකා ඇන්ජලින් ගුණතිලක මෙවර නත්තල නිමිත්තෙන් “ස්වර වර්ණ” වර්ණ ගන්වන්නී ය.”ඉස්සෙල්ලාම මම ‘රෑ තරු බබළනවා’ ගායනා කරන කොට මට වයස අවුරුදු දහතුනක් විතර ඇති. සී.ටී. ප්‍රනාන්දුයි, මමයි, නොයෙලින් හොන්ටර් සහ තවත් කට්ටියකුයි තමයි එදා පටිගත කිරීමට සහභාගි වුණේ. ඉන්පසුව ‘ශාන්ත වේ රාත්‍රී’ (Silent Night)සහ සී.ඩී. ෆොන්සේකාත් බර්ට්‍රම් දෙනිපිටියත් සමඟ ‘පුළුන් වගේ සුදු රැවුල දිගයි’ වැනි නත්තල් ගීත ගායනා කළා. ඒ ගීත තාමත් ජනපි‍්‍රය යි. නත්තලේ දී අපි කරන්නේ අපේ පව් ගෙවන්න එවුව දෙවියන් වහන්සේගේ පුත්‍රයාගේ එනම් යේසුස් වහන්සේගේ උපත සැමරීමයි.”හැම අවුරුද්දේම නත්තල් සමයේ දී ඔබ අවිවේකයි නේද?“ඔව්. නත්තලට කෑම බීම හදන්න මම පටන් ගන්නේ පහළොස් වැනිදා ඉඳලා. නත්තල් කේක්, කැවුම්, මුං කැවුම්, මුං ගෙඩි වගේ හැම කෑම බීමක්ම මම තනියමමයි හදන්නේ. ඉස්සර නම් පිටි කොටලා ගත්තෙත් මමමයි. සමහරදාට රෑ එක දෙක වෙනකම් මං වැඩ කරනවා. ගෙදර අයට, අසල්වාසීන්ට, මිතුරු මිතුරියන්ට මගේම අතින් හදපු කෑම බීම කන්න බොන්න දෙන එක තමයි මගේ පී‍්‍රතිමත්ම කාරිය. විශේෂයෙන්ම දුප්පතුන්ට සංග්‍රහ කරන්නමයි වැඩිපුර කෑම බීම හදන්නේ.”දෙව් මැදුරුවල පැවැත්වෙන නත්තල් පූජා ආදියට ඔබ සහභාගි වෙනවාද?“මම කෝට්ටේ ශාන්ත තෝමස් දෙව් මැදුරේ පූජා මෙහෙයට සහභාගි වෙනවා. හරි කතෝලිකයන් නම් විසිහතර වැනිදා රෑ දොළහට පැවැත්වෙන පූජා මෙහෙයට සහභාගි වෙන්න ඕනේ.”යම් හෙයකින් එම වේලාවට ම ඔබට සංගීත ප්‍රසංගයකට සහභාගි වීමට තිබෙනවා නම්...?”එවැනි අවස්ථා අනන්තවත් උදා වෙනවා. එහෙම වුණාම මම කරන්නේ ගීත ප්‍රසංගයට යන එකයි. හැබැයි මම ඉල්ලන මුදල ලැබෙනවා නම් විතරයි මම යන්නේ. එවිට උදෑසන පූජාවට සහභාගි වෙනවා.බාල අවදියේ දී නත්තල සැමරූ අයුරු ඔබට මතක ද?“හ්ම්..., මතකයි, මතකයි. නත්තල් සීයා එනවා කියලා රැවටිලා තියෙනවා. නත්තල් ගස්වල තෑගි තිබුණා මතකයි. ලොකු වූ පසු අපිම නත්තල් ගස් හැදුවා. ක්‍රේප් පටි ඇදලා, නත්තල් කේක් හදද්දී ගන්න බිත්තරවල කටු පාට කරලා අරගෙන නත්තල් ගස් සැරසුවා. ඊටත් පසු කාලයක දී අක්කාගේ දරුවන්ට මම රතු පාට ඇඳුම් ඇඳලා, රැවුලකුයි පත්තරවලින් හදාගත්ත තොප්පියකුයි දා ගෙන නත්තල් සීයා වුණා. තෑගි ඉල්ලලා ලියුම් ලියුවා.”ඔබ මවක් වූ පසුවත් එලෙස කළා ද?“ඔව්. මගේ දරුවන්ටත් එහෙම කළා. තෑගි නත්තල් ගහේ එල්ලනවා. එයාලගේ සිත් සතුටින් පුරවනවා. මගේ දරුවන්ට විතරක් නෙමේ අසල්වැසි දුප්පත් දරුවන්ටත් කෑම බීම, ඇඳුම්, තෑගි අරන් දීලා සතුටු කරනවා. කුඩා දරුවන්ට කලින්ම තුණ්ඩු කෑලි දීලා ඒ අනුව තමයි තෑගි දෙන්නේ.”කිතුනු ගී එකතුවක් කිරීමට ඔබට පුළුවන් නේද?“බැරි නැහැ. ඒත් මම ලක්ෂ ගණනක් වියදම් කරලා කරපු මගේ ගීත 16 ක් තාම මා ළඟ තියෙනවා. මුලින්ම මෙම ගීත එකතුව එළිදක්වන්න ඕනේ. ඉන්පසුව තමා මොනවා වුණත් කරන්නේ.”නත්තල් සමයේ දී වැඩිපුර ගීත ප්‍රසංග පැවැත්වෙන නමුත් ඔබට ප්‍රසංග අඩු ඇයි?“මං වැඩි මුදලක් ඉල්ලන නිසා තමයි මට ප්‍රසංග අඩු. ඒ වගේම මම ගීත ගයන්න යන්නේත් තෝරා බේරා ගත්ත ප්‍රසංග සඳහා පමණක් වීම නිසාත් මට ප්‍රසංග අඩුයි. හැබැයි ඉතින් විවිධ වැඩසටහන්වලට ඇරියුම් නම් කරනවා හිස් තැන් පුරවන්න. ඒත් මම එහෙම ඒවාට යන්නේ නැහැ. මම සාධාරණ අයකිරීමක් කරනවා. අපි කන්න, බොන්න, අඳින්න වගේම ආදායම් බදු ගෙවන්නත් ඕනේ.ඒවාට මුදල් ඕනේ. ඒ නිසා සුදුසු සාධාරණ මුදලකුයි මං ඉල්ලන්නේ. මම මගේ වෘත්තියේ ගෞරවය රැකගෙනයි සංගීත ක්ෂේත්‍රයේ රැඳී සිටින්නේ. මට හැමදේම දීලා තියෙන්නේ, මගේ මේ ගායන හැකියාව පවා දීලා තියෙන්නේ දෙවියන් වහන්සේ යි. ප්‍රසංග අඩු වුණාට දෙවියන් වහන්සේගේ ආශිර්වාද මට ලැබිලා තියෙනවා ජීවත් වෙන්න. ඒ නිසා මම සාමයෙන් සතුටෙන් ජීවත් වෙනවා.”ඔබේ නත්තල් පැතුම කුමක් ද?“දෙවියන් වහන්සේවයි අපේ පව් ගෙවන්න දුක් වින්ඳ යේසුස් වහන්සේවයි විශ්වාස කරන හැමෝම මිනිසුන්ට ආදරය කරනවා. ඒ නිසා ‘මිනිසුන්ට ආදරය කරන්න මිනිසුන්ට හැකිවේවා’ කියාත්, සැමටම සාමය සතුට ලැබෙන්න කියාත් ප්‍රාර්ථනා කරනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av1112259</link>
    <topic>මගේ නාට්‍ය විචාරකයන්ට තේරෙන්නෙ නැහැ</topic>
    <author>සු. මි.</author>
    <content>මගේ නාට්‍ය විචාරකයන්ට තේරෙන්නෙ නැහැබුද්ධික දමයන්ත‘සින්දු කිරිල්ලී’ නව පරපුරේ ප්‍රතිභාසම්පන්න නාට්‍යවේදී බුද්ධික දමයන්තගේ අලුත්ම වේදිකා නාට්‍ය නිර්මාණයයි. එසේම එය ඔහුගේ 15 වැනි නාට්‍ය නිෂ්පාදනය වීම ද සුවිශේෂීය.බුද්ධික, මොකද්ද ඔබේ මේ අලුත්ම නාට්‍යය?මේක දකුණු අපි‍්‍රකානු නාට්‍යයක්. එය අපේ සමකාලීන සමාජ සංස්කෘතික යථාර්ථයටත් මනාව ගැළපෙනවා. එය ගායිකාවක වීමට ගම හැරදා නගරයට සංක්‍රමණය වන තරුණියක් පිළිබඳ කතාවක්. මා මෙය නම් කර තිබෙන්නේ සුපිරි ගීත තාරකාවක් වීමට සිහින දකින අපේ කාලයේ මානවිකාවකගේ ගීතමය අඩහැරය ලෙසයි.ඔබ අවුරුදු 20 ක් තුළ වේදිකා නාට්‍ය 15 ක් පමණ නිපදවා තිබෙනවා. ඒ පිළිබඳ ඔබට මොන වගේ හැඟීමක් ද තිබෙන්නෙ?මට තියෙන්නෙ කිසියම් ආකාරයක තිගැස්මක්.ඇයි ඒ?මට බය හිතෙනවා. මම තවමත් ඉන්නේ දවසින් දවස අස්ථාවර වන කලා මාධ්‍යයක් එක්ක. මම නාට්‍ය කරන්නේ කවුරුත් කියලා නෙමෙයි. අවදානම ගැන දැන තමයි මම මේ නාට්‍ය කරලා තියෙන්නේ. කොටින්ම නාට්‍යයයි ජීවත්වීමයි දෙකක් නෙමෙයි එකක්. පහුගිය අවුරුදු විස්ස තුළ හුඟක් දේවල් මට අතපසු වුණා. ඒත් මම තාමත් නාට්‍ය කරනවා. මොකටද මම තවත් නාට්‍යයක් කරන්නෙ කියලා වෙලාවකට හිතෙනවා. ඒත් හෙට උදේ වෙනකොට හිතෙන්නේ ආයෙත් නාට්‍යයක් කරන්න ඕනැ කියන හැඟීම.ඔබ නාට්‍ය නිෂ්පාදනය කරනවා මිසක් ඒවා පවත්වගෙන යන්න උනන්දු වෙන්නෙ නැහැ කියලා සමහරු කියනවා.ඒ අය කියන්නේ මම නාට්‍ය කරලා ඒවා ගෙවල්වල තියාගෙන ඉන්නව කියලයි. නාට්‍ය නිෂ්පාදනයයි ඒක පවත්වගෙන යෑමයි සමාන්තරව යන්නෙ නැහැ.ඇයි ජුඩ් ශ්‍රීමාල් වගෙ පළපුරුදු නාට්‍ය සංවිධායකයන් ඉන්නෙ. ඔබට පුළුවන්නේ ඒ අයට කොන්ත්‍රාත්තුව දෙන්න?හොඳ නාට්‍ය තෝරගෙන ඒවා ජනතාව අතරට ගෙනයන්න ඕනැ කියන ආස්ථානයක ජුඩ්ලා නැහැනේ. මොකක් හරි සම්තින් එකක් හොයාගන්න පුළුවන්ද කියලනෙ ඔවුන් බලන්නේ. අනික අපි කරන නාට්‍ය ඒ අයට තේරෙන්නෙ නැහැ. ඔවුන්ට වැඩක් නැහැ අපේ නාට්‍ය. තවත් කාරණයක් තමයි ඉබ්සන්ගේ හරි පින්ටර්ගෙ හරි නාට්‍යයක් දර්ශන වාර තුනක් පෙන්නුවම හොඳටෝම ඇති. ඒක තමයි ගාණ. ඒ නාට්‍ය අරන් ගමට යන්න බැහැ. ඒවා ගිරාඳුරුකෝට්ටේ පෙන්වන්න බැහැ. ඒවට ඉන්නේ සීමිත රසික පිරිසක්.දැන් ඔය පරාක්‍රම නිරිඇල්ලලා ජනකරළිය මඟින් ‘චරන්දාස්’, ‘මැටි කරත්තය’ වගෙ සම්භාව්‍ය නාට්‍ය ගමට ගිහින් පෙන්වන්නේ?මට නම් ඒ අය ගැන තියෙන්නේ කනගාටුවක්. මේ කරන පිස්සු දැක්කම මට පුදුමයි ‘ගැලිලියෝ’ වගෙ නාට්‍ය කරපු නිරිඇල්ල ද මේ කියලා. ඒ තරම් පහළ මට්ටමකයි මේ නාට්‍ය තියෙන්නෙ.මොනව වුණත් අද රටේ කිසියම් නාට්‍ය ප්‍රබෝධයක් තියෙන බව පෙනෙනවනේ.අද හොඳ නාට්‍ය තියෙන්නෙ ගෙවල්වල. මිනිස්සු හිතන් ඉන්නේ අද නාට්‍ය කියලා කියන්නේ ජුඩ් ශි‍්‍රමාල්ගේ පුවත්පත් දැන්වීම්වල තියෙන නාට්‍ය විතරයි කියලා. ඉන්දික ෆර්ඩිනැන්ඩු, තුමිඳු දොඩන්තැන්න, අනුර ඒකනායක, චාමික හත්හලවත්ත වගෙ අයගෙ නාට්‍ය ගැන මිනිස්සු දන්නෙ නැහැ. අනික යොවුන් නාට්‍ය උළෙලින් මොනතරම් හොඳ නාට්‍ය බිහි වෙනවද ඒවාට පැවැත්මක් නැහැ.ඇයි ඔබ නාට්‍ය කරන්නේ. මොකද්ද ඒකෙ අභිපේ‍්‍රතාර්ථය?ඕකට මට බොරු උත්තර දෙන්න පුළුවන්. (මඳක් කල්පනා කරමින්) ඇයි මම නාට්‍ය කරන්නේ කියලා තමයි දැන් මමත් කල්පනා කරන්නෙ.සමහරු කියනවා ඔබ සම්මානම බලාගෙන නාට්‍ය කරනවා කියලා.ලක්ස ගණන් වියදම් කරලා ඊනියා නාට්‍ය උළෙලින් දෙන 35 දාහ ගන්න නාට්‍ය කරන්න ඕනැ නැහැනේ.ඇයි ඊනියා කිය කිය ඔබත් නාට්‍ය උළෙලට ඔබේ නාට්‍ය ඉදිරිපත් කරන්නෙ?අපිටත් කරන්න වෙලා තියෙනවා. ඒක තමයි යථාර්ථය.ඔබේ නාට්‍ය හැම එකක්ම වගෙ පරිවර්තන, අනුවර්තන?නාට්‍ය රචනයයි නිෂ්පාදනයයි කියන්නෙ වෙනමම විෂයයන් දෙකක්. මට කියාගන්න ඕනැ දෙයක් දියුණු නාට්‍ය සංස්කෘතියකින් මම ගන්නවා. ඒක තමයි මම කරන්නෙ.එතකොට අනුන්ගෙ පිටපතක් කොහොමද තමන්ගෙ ආත්ම ප්‍රකාශනයක් වෙන්නෙ?ඇයි බැරි. ලෙස්ටර්ගේ ‘නිධානය’ චිත්‍රපටයේ තිර නාටකය ලෙස්ටර්ගෙද? ඒ කෙටිකතාව ලෙස්ටර්ගෙද? ඕනැම නාට්‍ය පෙළක උප වියමනක් (SUB TEXT) තියෙනවා. නිෂ්පාදකවරයා අල්ලගන්න ඕනැ ඒක.(ගොන් ප්‍රශ්නයක් ඇසීම ගැන මම ලජ්ජාවට පත් වීමි)ඔබ වැඩ කරන්න කැමැත්තක් දක්වන්නේ ආධුනික නළු නිළියන් එක්ක?ඔව්. ඒ අය පස්සෙ ප්‍රවීණ වෙන්න පුළුවන්. සෞම්‍ය ලියනගේ, ජයනි සේනානායක මගෙ මුල් නාට්‍යවල රඟපාද්දි ඒ අය ආධුනිකයෝ. නමුත් දැන් ප්‍රවීණයි.ඔබේ නාට්‍ය නිෂ්පාදනවල තියෙන්නෙ යුරෝපීය හැඩයක්?මම පරිශීලනය කළේ යුරෝපීය නාට්‍ය. ඒවායින් තමයි මම ඉගෙන ගත්තෙ. ‘නාට්‍ය’ තමයි වැදගත්. නැතුව ‘දේශීය’ හෝ ‘ලාංකේය’ කියන සංකල්ප නෙමෙයි.විචාරකයන් ගැන ඔබ මොකද හිතන්නේ?ඔවුන්ට තේරෙන්නෙ නැහැ අපේ නාට්‍ය. මුරේ ෂිෂිගල් කියන්නෙ ඒ කවුද කියල ඒ අය අපෙන් අහනවා.(මුරේ ෂිෂිගල් යනු ඇමෙරිකානු නාට්‍යකරුවෙකි. බුද්ධිකගේ ‘දවස තාම ගෙවුන් නෑ’ නාට්‍යයට පාදක වූයේ ඔහුගේ ‘ද ටයිපිස්ට්’ නම්වූ නාට්‍ය කෘතියයි.)ඔබට පෙර පරපුරේ හිටපු (ප්‍රසන්න විතානගේ - අශෝක හඳගම) වගේ නාට්‍යකරුවන් ගැන මොකද්ද ඔබේ දැක්ම?හඳගම ප්‍රචාරකවාදී නාට්‍ය ටිකක් කරලා තියෙනවා. එච්චරයි. ‘දෙබිඩ්ඩෝ’ මම බැලුවා. හරිම සවුත්තුයි. මේ අයව ජනපි‍්‍රය සංස්කෘතිය විසින් පුම්බලයි තියෙන්නෙ.අවුරුදු විස්සක් ඔබ නාට්‍ය කරනවා. ඒත් සමහරු වේදිකාව අතහැරලා දැන් චිත්‍රපට කරනවා.නාට්‍යකරණය හරිම දුෂ්කරයි. ලේසියෙන් කරන්න බැහැ. ඊට වඩා යහමින් ගාණක් කපාගන්න පුළුවන් දේවල්වලට සමහරු ඇදිලා යනවා. ‘නාට්‍ය’ කියන්නේ ප්‍රබල කලා මාධ්‍යයක්. සිනමාව එහි දිගුවක් නෙමෙයි.බුද්ධිකගේ ‘සින්දු කිරිල්ලි’ මේ මස 30 වැනිදා සවස 6.30 ට ලුම්බිණි රඟහලේ වේදිකාගත කෙරෙනු ඇත.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av11122510</link>
    <topic>පුවත්</topic>
    <author/>
    <content>පුවත්දෙසැම්බර් 28 වැනිදාට යෙදෙන සිය සිව්වැනි උපන්දිනය නිමිත්තෙන් මීගමුව ප්‍රදේශයේ ජ්‍යෙෂ්ඨ කලාකරුවන් දස දෙනෙකුට උපහාර සම්මාන ප්‍රදානය කිරීමට සෙත් එෆ් එම් ගුවන් විදුලි නාලිකාව සැලසුම් කොට ඇත.“සිත් නිවන සෙත් කවිය පවුලේ රේඩියෝව“ යන තේමාව යටතේ සිය වැඩසටහන් ඉදිරිපත් කරන සෙත් එෆ් එම් රේඩියෝව පුද්ගලික ප්‍රාදේශීය ගුවන් විදුලි සේවාවක් ලෙස තම වගකීම් නිසි ලෙස තේරුම් ගත් ගුවන් විදුලි නාලිකාවකි.සෙත් එෆ් එම් ගුවන් විදුලියෙන් සිදුකෙරෙන මෙම උපහාර සම්මාන ප්‍රදානය සඳහා සිනමාව, සංගීතය, පුවත්පත්, සාහිත්‍ය, චිත්‍ර වැනි ක්ෂේත්‍ර ගණනාවකට අයත් ඇන්ඩෘ ජයමාන්න, ඇන්ටන් ග්‍රෙගරි, ලීනා ද සිල්වා, බර්නාඩ් රෙජිනෝල්ඩ්, අයිවෝ ඩෙනිස්, විල්බට් ඇන්තනි, විල්ප්‍රඩ් මීපුර, සුනිල් මිහිඳුකුල, මාලිජයවීර, කැමිලස් පෙරේරා යන ජ්‍යෙෂ්ඨ කලාකරුවන් දසදෙනා තෝරාගෙන ඇත.අද (25) රාත්‍රි 10.00 ට ස්වාධීන රූපවාහිනියෙන් විකාශය වන ‘සංහිඳ’ විචිත්‍රාංගමය වැඩසටහනට මර්සලිනු ජයකොඩි ගරු පියනමගේ ගී විමසුමට ලක් කෙරේ. මහාචාර්ය සුනිල් ආරියරත්න, අයිවො ඩෙනිස්, බෙනඩික්ට් ජෝශප් ගරු පියනම සහ සුනිල් මිහිඳුකුල මෙයට සංවාදයෙන් එක්වෙති. ලතා වල්පොල, අයිවෝ ඩෙනිස්, කුමාරි මුණසිංහ ඇතුළු ගායක ගායිකාවෝ ජයකොඩි ගරු පියනම ලියූ ගී, ගීතිකා ගායනා කරති. ඉන්ද්‍රසිරි සුරවීර ඉදිරිපත් කරන ‘සංහිඳ’ උදයකුමාර තෙන්නකෝන්ගේ නිෂ්පාදනයකි.නලින් මාපිටිය පිටපත ලියා අධ්‍යක්ෂණය කළ ‘තනිතරුවේ’ නත්තල් ඒකාංග ටෙලිනාට්‍යය අද නත්තල් දා රාත්‍රි 7.00 ට ජාතික රූපවාහිනියෙන් විකාශය වෙයි. සුරේශ් ගමගේ, සුජානි මේනකා, ගීතා කාන්ති ජයකොඩි මෙහි ප්‍රධාන චරිත රඟපාති.වෙන්නප්පුව ජෝශප් වාස් විද්‍යාලයීය විදුහල්පති ප්‍රියංජීව ගුණරත්න ගරු පියතුමාගේ මඟ පෙන්වීම යටතේ පසුගියදා විදුහල් පරිශ්‍රයේදී පැවති ‘අරුණ දිස්න 2011’ නත්තල් කැරොල් ගායනා ප්‍රසංගයේ සුවිශේෂී අවස්ථාවක්. මෙහිදී පාසල් දරුවන් 1000 ට වැඩි සංඛ්‍යාවක් දේවදූතයන්, නත්තල් සීයා සහ එඬේරන් ලෙස විචිත්‍රවත්ව සැරසී සිටීම විශේෂත්වයකි.ඡායාරූපය - සමන්ත වීරසිරිප්‍රවීණ ගීත රචක සුනිල් විමලවීර තමා ලියූ ‘පරවම්භන’ නම් වූ නවකතාවේ මුල්පිටපත ගොවිජන සේවා හා වනජීවි ඇමැති එස්.එම්. චන්ද්‍රසේන මහතාට පිළිගැන්වූ අයුරු.නව පරපුරේ ගායක ප්‍රගීත් චන්දන ගේ ගීත 14 ක් ඇතුළත් ’සුමුදු යසස්වන්’ සංගත තැටිය පසුගියදා එළිදැක්විණි.උපාලි බණ්ඩාර වීරසේකර, ශාන්ත දේශබන්දු, ලක්ෂ්මන් රදාවාන ඇතුළු ගීත රචකයන් කීපදෙනකු ගීත ලියා ඇති මෙම සංගත තැටියේ ගී සංගීතවත් කර ඇත්තේ ෆ්ලෑෂ් බෑක් සංගීත කණ්ඩායමය.ජානකී විජේරත්න නවතම නිෂ්පාදනය, ‘සඳ දිය සිත්තම්’ ටෙලි නාට්‍යය සඳුදා සිට බ්‍රහස්පතින්දා දක්වා සෑම දිනෙකම රාත්‍රි 9.30 ට සිරස රූපවාහිනියෙන් විකාශය වේ. ජානකී විජේරත්න, සුරාජ් මාපා, නීටා ප්‍රනාන්දු, ඩග්ලස් රණසිංහ, කොරින් අල්මේදා, සංජීවනී වීරසිංහ, සුනේත්‍රා දිසානායක සහ කාවිංග පෙරේරා චරිත මවන මෙහි අධ්‍යක්‍ෂණය සංජය නිර්මාල්ගෙනි. අමල් පෙරේරා, සමිතා මුදුන්කොටුව සහ ශානිකා මධුමාලි ගීත ගයන අතර ගීත රචනය රවීන්ද්‍ර සිරිනාත්ගෙනි.සුධර්මා නෙත්තිකුමාර නිෂ්පාදනය කළ සාරංග මෙන්ඩිස් අධ්‍යක්‍ෂණය කළ, ’භාර්යාවෝ’ නවතම ටෙලි වෘත්තාන්තය සඳුදා සිට බ්‍රහස්පතින්දා දක්වා සෑම දිනෙකම රාත්‍රි 9.00 ට සිරස රූපවාහිනියෙන් දිග හැරේ.ලකී ඩයස්, සබීතා පෙරේරා, දිල්හානි ඒකනායක, චන්න පෙරේරා, කාංචනා මෙන්ඩිස්, දමිතා අබේරත්න, බිමල් ජයකොඩි, නිලන්ති විජේසිංහ, මේනක රාජපක්‍ෂ, නෙහරා පීරිස්, නිමන්ති පෝරගේ, බුද්ධදාස විතානාච්චි, කුමාර තිරිමාදුර ඇතුළු ජනපි‍්‍රය තරු රැසක් මෙහි චරිත මවති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av11122511</link>
    <topic>ආරෝග්‍යා මාතාව වැඳපුදා ගන්නට වේලන්කන්නි පුදබිමට...</topic>
    <author>සටහන සහ ඡායාරූප</author>
    <content>ආරෝග්‍යා මාතාව වැඳපුදා ගන්නට වේලන්කන්නි පුදබිමට...අද දෙසැම්බර් 25 වැනිදා. දිව්‍ය පුත්‍ර ජේසු බිලිඳා මෙලොවට බිහිවුණු සුවිශේෂී දවස. දෙවියන් වහන්සේගේ අණට කීකරු වුණු කන්‍යා මරියතුමිය උඳුවප් මාසයේ අද වැනි සීතල දවසක ජේසු බිලිඳාට බෙත්ලෙහෙමේ ගව මඩුවකදී උපත දුන්නාය.අදින් වසර දෙදහසකටත් පෙරාතුව සිදුවුණු මේ ඓතිහාසික උපත සමඟ දේව මෑණියන් කතෝලික ජනතාවගේ අසීමිත ගෞරවාදරයට පාත්‍ර වී පිදුම් ලබන අතර නොයෙකුත් අවස්ථාවන්වලදී යළිත් දර්ශනය වී තිබේ.වේලන්කන්නි පල්ලියඑලෙස දේවමෑණියන් ජේසු බිලිඳා සමඟ තෙවරක් දර්ශන වූ ඓතිහාසික නගරයක් වන ඉන්දියාවේ තමිල්නාඩු ප්‍රාන්තයේ පිහිටි ‘වේලන්කන්නි’ පුද බිම වෙත යාමේ භාග්‍යය මට හිමිවුණා.ජෙට් එයාවේස් ගුවන් සේවයට අයත් ගුවන්යානයකින් කටුනායක ගුවන් තොටුපළින් හිමිදිරියේ පිටත්වුණු අප පැයක පමණ ගුවන් ගමනකින් චෙන්නායි ගුවන් තොටුපළට ළඟාවුණා. අපගේ ගමනාන්තය වූයේ එග්මෝර්හි පිහිටි සිංගප්පූරු හෝටලයයි. එය පිහිටියේ එග්මෝර් දුම්රිය පොළට ඉදිරිපස ඇති කෙන්ට් වීදියේ මහාබෝධි සමාගමේ විහාරය අසලයි.මෙහි සිට වේලන්කන්නි පුදබිම දක්වා කිලෝමීටර් 350කට ආසන්න දුරක් ඇති අතර ගමන් කළ හැකි ක්‍රම කිහිපයකි. පළමුවැන්න දුම්රියෙන් යාමයි. එග්මෝ දුම්රිය ස්ථානයෙන් වේලන්කන්නි එක්ස්ප්‍රස් දුම්රියට ගොඩවිය හැකි අතර ගමනාන්තය වන්නේ නාගපතිනාම් දුම්රිය නැවතුමයි. එතැන් සිට කිලෝ මීටර් 12ක පමණ දුරක් බස්රියෙන් හෝ කුලී රියකින් වේලන්කන්නි වෙත යා යුතුය.දෙවැනි ක්‍රමය වන්නේ වාහනයකින් මේ දුර ගමන් කිරීමයි. වේලන්කන්නි පුදබිමට ආසන්නම ගුවන් තොටුපළ වන ට්‍රිචි වෙත කෙළින්ම ගුවනින් යෑම හෝ චෙන්නායි සිට අභ්‍යන්තර ගුවන් සේවා යානයකින් එහි යාමට හැකියි. ට්‍රිචි සිට වේලන්කන්නි වෙත කිලෝමීටර් 165ක් තිබේ.තිස්හතර දෙනකුගෙන් සමන්විත වූ අපේ කණ්ඩායමට මඟ පෙන්වූ ප්‍රසන්න සහ චූලානි දෙදෙනා තෝරාගෙන තිබුණේ කුලී වෑන් රථවලින් වේලන්කන්නි වෙත යාමයි. ගමන් වෙහෙස අඩුකර ගැනීමත්, කාලය ඉතිරිකර ගැනීම සඳහාත් රාත්‍රි කාලයේ ගමන යොදාගෙන තිබුණු අතර, අධිවේගී මාර්ගය ඔස්සේ පැය 9ක පමණ කාලයක ගමනකින් පසු වේලන්කන්නි වෙත ළඟා වීමට අපට හැකිවිය.වේලන්කන්නි මාතා පිළිරුවවේලන්කන්නි පුදබිමට පැමිණෙන බැතිමතුන් සඳහා පල්ලියේ පාලනාධිකාරිය නවාතැන් පහසුකම් ලබාදෙයි. පැමිණෙන පිළිවෙළ අනුව ඉඩකඩ ඇති පරිදි දිනකට ඉන්දියානු රුපියල් දෙසීයකට මෙම කාමරයක් ලබාගත හැකියි. මීට අමතරව වේලන්කන්නි, ගෝල්ඩන් සෑන්ඩ්, සී ගේට්, පික්නික්, ක්ලින්ටන් පාක් වැනි හෝටල් ද ඒ අවට රාශියකි.ඉන්දියන් සාගරයේ බෙංගාල බොක්ක මුහුදු වෙරළ සමීපයේ ඉතා දර්ශනීය පරිසරයක වේලන්කන්නි පුදබිම පිහිටා තිබේ. කුඩා ජේසු පුතු එක් අතකින් වඩාගත් දෙව් මෑණියන් සංකේතවත් කරන ප්‍රතිමාව තැන්පත් කර ඇති වේලන්කන්නි බැසිලිකා දේවස්ථානය ඊටම ආවේණික (Unique) ලක්ෂණයන්ගෙන් සමන්විතව ගොතික් ගෘහ නිර්මාණ ශිල්පයට අනුව ඉදිකර තිබේ.බැසිලිකාව ඉදිරිපස ඇති වැලිපාර පාද නමස්කාරයේ යෙදීම සඳහා (way of cross) භාවිතා කරන අතර කිලෝ මීටරයකට ආසන්න දුරක් එම පාර මතින් ගමන් කළ විට our Lady’s tank පල්ලිය පිහිටා තිබේ.වේලන්කන්නි මාතා (Mother Velankanni) ආරෝකියා මාතා (Mother of Good Health) (ආරෝග්‍යා මාතා) වේලන්කන්නි අම්මා, ප්‍රනීතා ආරෝකියා අන්නායි(Saint Mother of Good Health) වැනි නම් ගණනාවකින් වේලන්කන්නි දේවමෑණියන් හඳුන්වන අතර ‘වේලන්කන්නි’ නම් නිල නාමය ලෙස හැඳින්වෙයි.වේලන්කන්නි පුදබිම මෙලෙස ලොව පුරා බැතිමතුන්ගේ ගෞරවාදරයට පාත්‍ර වී ඇත්තේ මරියතුමිය ජේසු බිලිඳා සමඟ ජීවමානව දර්ශනය වී පෑ ප්‍රාතිහාර්යයන් තුනක් නිසාවෙන් බව හැඳින්වෙයි.දණ ගාමින් බාර ඔප්පු කරන අයුරුඑක් ගොපලු දරුවකු ‘නාගපතිනම්’ නම් ධනවතකුට දිනපතා කිරිගෙන යාම කර ඇති අතර මෙහි පිහිටි කුඩා පොකුණකින් ජලය බී නුග ගස යට නැවතී විඩා නිවාගෙන යාමට පුරුදු වී තිබෙනවා. දිනක් ඔහු මෙසේ සිටින විට ලස්සන කාන්තාවක් කුඩා දරුවකු වඩාගෙන විත් දරුවාට දීමට කිරි ටිකක් ඉල්ලා තිබෙනවා.කිරි අඩුවුවහොත් තමාට සිදුවිය හැකි කරදර ගැන නොසිතා මේ දරුවා කිරි ලබාදී තිබෙනවා. එය දරුවාට පෙවූ දේවමෑණියන් ලස්සන සිනහවකින් ප්‍රතිචාර දක්වා නික්ම ගොස් තිබෙනවා.ප්‍රමාද වී කිරි රැගෙන පැමිණි ගොපළු දරුවාට නාගපතිනම් බැණවැදුණු බවත් කිරි අඩුවීම පිළිබඳව තදින් දෝෂාරෝපණය කළ බවත් දැක්වෙන අතර, පසුව භාජනය කිරිවලින් පිරී ගිය බවත් සඳහන්.දෙවැනි ප්‍රාතිහාර්යය වන්නේ මෙම ප්‍රදේශයේම නුග ගසයට බටර් මිල්ක් විකුණමින් සිටි ඇවිද ගැනීමට බැරි ආබාධිත දරුවකුට දේව මෑණියන් දර්ශනය වීමයි. එදින එම ආබාධිත දරුවාගේ බටර් කිසිවකු මිලදී නොගෙන ඉතිරිවී තිබේ. මේ ස්ථානයේ දර්ශනය වූ දේව මෑණියන් වඩාගෙන සිටි දරුවාට දීමට බටර් ටිකක් ඉල්ලා තිබේ. ඒ අනුව කිසිදු පැකිලීමකින් තොරව බටර් මිල්ක් ලබාදී ඇති අතර එය දරුවාට පෙවූ දේව මෑණියන් නාගපතිනම් වෙත ගොස් පල්ලියක් සෑදීම සඳහා තැනක් පෙන්වීමට ඔහුට පැමිණෙන ලෙස දන්වන්නැයි කියා තිබේ. මෙතෙක් ඇවිදීමට නොහැකිව සිටි ඔහුට ඇවිදීමට හැකිවූ බවත් ඔහු නාගපතිනම් වෙත දුවගෙන ගිය බවත් දැක්වේ.ශුද්ධ වූ ළිඳට එබී කුරුසිය බලමින්එසේම 17 වැනි සියවසේ මුල් භාගයේ යුරෝපයේ සිට පැමිණි පෘතුගීසි නෞකාවක් බෙංගාල බොක්ක මුහුදේ කුණාටුවකට හසුවී තිබේ. මෙහිදී නැවේ සිටි පිරිස දණගසා තමන් නිරුපද්‍රිතව වෙරළකට ගොඩ බස්සවන ලෙසත් එසේ වුවහොත් දේව මෑණියන් නමින් පල්ලියක් ඉදිකරන බවටත් පොරොන්දු වෙමින් යාඥා කර තිබේ. ක්‍ෂණිකව මුහුද සන්සුන්වූ බවත් නැව වේලන්කන්නි වෙරළට ආරක්ෂාකාරී ලෙස පාවී ආ බවත් සඳහන්. ඔවුන් පොරොන්දු වූ ආකාරයට මෙම ස්ථානයේ පල්ලිය ඉදි කර තිබේ.පාප් වහන්සේ වේලන්කන්නිය ශුද්ධ වූ නගරයක් බවට පත්කර, බැසිලිකාවක් ලෙස නම් කළහ.1771 සැප්තැම්බර් මාසයේදී ඇන්ටෝනියෝ ද රොසයිරෝ පියතුමා මෙහි භාරකාර පියතුමා ලෙස මුලින්ම පත්වුණු අතර එතැන් සිට පියවරු 36 දෙනකු මෙහි සේවාව කර තිබේ. වර්තමානයේ අධ්‍යක්ෂ පාලක පියතුමා ලෙස කටයුතු කරන්නේ ෆ‍්‍රැන්සිස් මයිකල් පියතුමා යි. මරියතුමියගේ උපන් දිනය යෙදෙන සැප්තැම්බර් 8 වැනිදා අගෝස්තු 29 වැනිදා සිට සැප්තැම්බර් 8 වැනිදා දක්වා වේලන්කන්නි මංගල්‍යය අති උත්කර්ෂවත් ලෙස පැවැත්වේ.මේ අවස්ථාවල දේව මෙහෙයනට දේශීය විදේශීය බැතිමත්හු ලක්ෂ ගණනක් සහභාගි වෙති.විශේෂයෙන් දේශීය බැතිමත්හු සති ගණනාවක සිට මෙහි පැමිණ දේවස්ථානය අවට භූමියේ තාවකාලික කූඩාරම් ගසා පදිංචි වී සිට පූජාවනට සහභාගි වෙති.ලොව සිව්දෙසින් පැමිණි බැතිමතුන්ඇවිදීමට නොහැකිව සිටි දරුවකු සුවපත් කළ දා සිට බැතිමත්හු නීරෝගී සුවය පතා ආරෝග්‍යා මාතාවට යාඥා කරති. බාරහාර වෙති. එලෙස සිදුකරන භාරහාර ඔප්පු කිරීම සඳහා ඔවුහු මුහුදු වතුර නා ප්‍රධාන දේවස්ථානයේ සිට ශුද්ධ වූ ළිඳ පිහිටි දේවස්ථානය තෙක් පාර දිගේ දණ ගාති. බඩගාති. තවත් සමහරු බිම පෙරළෙමින් යති.දෙමළ, ඉංග්‍රීසි හා මලයාලම් භාෂාවලින් දිනපතා දිනකට දිව්‍ය පූජා 8ක් පැවැත්වේ. එසේම සෑම සෙනසුරාදාවකම පෙරවරු 7.00ට ශුද්ධ වූ පූජාව Our lady’s Tank දේවස්ථානයේදී පැවැත්වේ.අපි වේලන්කන්නි මෑණියෝ වැඳපුදා ගැනීමට පැමිණියේ සැප්තැම්බර් මාසයේ මුල් සතියේ බැවින් මංගල්‍යය පූජාවන්ට සහභාගි වීමේ භාග්‍යය ලදිමු. ශුද්ධ වූ ළිඳ ආවරණය කර ඇති පිත්තල ආවරණයේ කුරුසියේ හැඩයට සිදුරු සාදා තිබේ. හොඳින් හිරු පායා ඇති අවස්ථාවක එම සිදුරට ඇස තබා බැලූ විට ළිඳේ වතුරින් කුරුසියේ ඡායාවක් දැකගත හැකිවේ.දේවමෑණියන් පිළිබඳව අසීමිත භක්තියකින් සිතත් ගතත් පුරවාගත් අප චෙන්නායි බලා පිටත්වීම සඳහා එම ශුද්ධ භූමියෙන් පිටව ආවේ හෙට දිනයේ නීරෝගීකම පතා දේව මෑණියන්ට භාර වීමෙනි.වේලන්කන්නි සංචාරයකින් පසුසටහන සහ ඡායාරූපඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av11122512</link>
    <topic>කතෝලික පූජකවරයකු ගැන බෞද්ධ භික්ෂුවක් ලියු ලෝකයේ මුල්ම ජීවිත කතා පොත</topic>
    <author>සු. මි.</author>
    <content>කතෝලික පූජකවරයකු ගැන බෞද්ධ භික්ෂුවක් ලියු ලෝකයේ මුල්ම ජීවිත කතා පොතමර්සලින් ජයකොඩි ගරු පියතුමාගේ ජීවිත කතාව ලේඛකයන් කීපදෙනකු විසින් ම ලියනු ලැබ ඇත. ඒ අතරින් වඩාත් සුවිශේෂ වන්නේ පූජ්‍ය ඉත්තෑපාන ධම්මාලංකාර හිමියන් ලියු ‘මල්පැලේ උපන් පන්සලේ පියතුමා’ නම්වූ කෘතියයි. එහි සුවිශේෂත්වය වන්නේ කතෝලික පූජකවරයකු ගැන බෞද්ධ භික්ෂුවක් ලියු ලෝකයේ මුල්ම ජීවිත කතා පොත එය වීමයි.මෙම පොත ලිවීම ගැන ධම්මාලංකාර හිමියෝ මා සමඟ මෙසේ කියා සිටියහ.“මම මුලින් ලිව්වේ බළන්ගොඩ ආනන්ද මෛත්‍රෙය මහ නාහිමියන්ගේ ජීවිත කතාව. ඊට පස්සේ මට හිතුණා ජයකොඩි පියතුමන්ගේ ජීවිත කතාව ලිව්වොත් හොඳයි කියලා. ඒත් මා තුළ කිසියම් කුහුලක් ද ඇතිවුණා. ඒ මා බෞද්ධ භික්ෂුවක වීමත් එතුමා කතෝලික පූජකවරයකු වීමත් නිසා. පස්සෙ මම මේ අදහස මගේ කල්‍යාණ මිත්‍ර මහාචාර්ය බෙල්ලන්විල විමලරතන ස්වාමින්ද්‍රයන් වහන්සේට කිව්වා. ඇත්තටම උන්වහන්සේ තමයි මගේ අදහස අගය කරමින් මා දිරිගැන්වූයේ.”මෙම පොතට යොදා ඇති නම ද කිසියම් අපූර්වත්වයක් ගනි. ‘මල්පැලේ උපන් පන්සලේ පියතුමා’ මොකද්ද මෙයින් කියැවෙන්නෙ?“ජයකොඩි පියතුමා උපන් ගෙදරට කවුරුත් කියලා තියෙන්නේ ‘මල්පැල’ කියලා. ඒ උන්වහන්සේගේ මම මේ පුංචි පැල්පතේ ලස්සනට මල් වවලා එළි පෙහෙළියට තියාගෙන ඉඳලා තියෙන නිසා. ඔය පන්සලේ පියතුමා කියන නම යෙදුවේ ප්‍රවීණ පුවත්පත් කලාවේදියකු වූ ගුණදාස ලියනගේ මහතා. වරක් හොරණ විද්‍යාරත්න පිරිවෙනේ කවි සම්මේලනයේ වාර්ෂික රැස්වීමක් තිබිලා තියෙනවා.එහි මුලසුනේ වැඩ ඉඳලා තියෙන්නේ පූජ්‍ය කාක්කපල්ලියේ අනුරුද්ධ හාමුදුරුවෝ. එතැන ජයකොඩි පියතුමත් ඉඳල තියෙනවා. එතැන කතාවක් පවත්වපු ලියනගේ මහත්තයා මෙතැන අද පල්ලියේ හාමුදුරුවොත් ඉන්නවා. පන්සලේ පියතුමාත් ඉන්නවා කියලා කියලා තියෙනවා. එහෙම තමයි ඔය නම නිර්මාණය වුණේ.”පූජ්‍ය ඉත්තෑපාන ධම්මාලංකාර හිමිජයකොඩි පියතුමා වචනයේ පරිසමාප්ත අර්ථයෙන්ම ‘පන්සලේ’ පියතුමෙකි. ඒ උන්වහන්සේ බෞද්ධ ගී රැසක් ද ලියා ඇති නිසා පමණක් නොවේ. මෙරට බෞද්ධ සංස්කෘතිය මහත් ඉහළින් අගය කළ බැවිනි. උන්වහන්සේ ලියු එක් කවියක මෙසේ දැක්වෙයි.ඇස යන යන තැන වෙහෙරක් පෙනීයන් වෙහෙරක් නැති තැනක වෙහෙරක් හැදීයන්ඇස යන යන තැන පල්ලියක් පෙනීයන්, පල්ලියක් හැදීයන් කියා උන්වහන්සේ කියා නැත. ජයකොඩි පියනමගේ මව බෞද්ධ කාන්තාවක වූවාය. තමාගේ ආධ්‍යාත්මය කෙරෙහි පියාට වඩා වැඩි බලපෑමක් කළේ මව බව උන්වහන්සේ ‘මල්පැලේ උපන් පන්සලේ පියතුමා’ ජීවිත කතා පොතේ කියා සිටී. මෙරට කතෝලික සභා ඉතිහාසයේ දළදා වහන්සේ බැලීමට මහනුවර දළදා මාළිගයට ගිය ප්‍රථම සහ එකම පූජකවරයා ජයකොඩි පියතුමාය. උන්වහන්සේ එම ගමනේදී අස්ගිරි පාර්ශවයේ අතිපූජ්‍ය පලිපාන චන්දානන්ද මහ නාහිමි, ආචාර්ය හේනේපොළ ගුණරතන හිමි, මහාචාර්ය කුඹුරුගමුවේ වජිර හිමි සමග එක්ව ගත් ඡායාරූපයක් ද, එවක දියවඩන නිලමේ වූ නිරංජන් විජේරත්න සමඟ එක්ව ගත් ඡායාරූපයක් ද ඉහත පොතට ඇතුළත් වෙයි.ජයකොඩි පියතුමාට වරක් විද්‍යාලංකාර පිරිවෙනේ පරිවේනාධිපති ශාස්ත්‍රපති වැලිමිටියාවේ කුසලධම්ම නාහිමියන් විසින් ‘කාව්‍ය ශාස්ත්‍ර ශිරෝමණි’ උපාධි සන්නස් පත්‍රයක් පිරිනැමු වග ද අපට මතකය.ඉහත කරුණු අනුසාරයෙන් සාක්ෂාත් වන්නේ ජයකොඩි පියතුමා මෙරට ආගමික සහජීවනයේ විශිෂ්ට ප්‍රතිමූර්තියක් වූ බවය.සු. මි.පිලිපීනයෙන් පිරිනැමෙන ‘මැග්සයිසයි’(MAGSAYSAY) ජාත්‍යන්තර සම්මානය හිමිකරගත් ශ්‍රී ලාංකිකයෝ 8 දෙනෙක් වෙති. ඒ නම්; මේරි රත්නම් මහත්මිය, මහජන සේවය වෙනුවෙන් (1958) ටාසි විට්ටච්චි (පුවත්පත් කලාව වෙනුවෙන් 1959), ඒ. ටී. ආරියරත්න (ජනතා නායකත්වය වෙනුවෙන් 1969) එල්. ටී. පී. මංජු ශ්‍රී (විහාර බිතු සිතුවම් සංරක්ෂණය වෙනුවෙන් 1974), ෆර්නැන්ඩස් හර්මන් ජිල් ජෝශප් සහෝදරතුමා (මහජන සේවය වෙනුවෙන් 1976), මර්සලින් ජයකොඩි පියතුමා (සංගීත කලාව වෙනුවෙන් - 1983), මහාචාර්ය එදිරිවීර සරච්චන්ද්‍ර (වේදිකා නාට්‍ය කලාව හා සාහිත්‍යය වෙනුවෙන් - 1988) සහ ආචාර්ය පණ්ඩිත් අමරදේව (පුවත්පත් කලාව, සාහිත්‍ය හා නිර්මාණාත්මක සන්නිවේදනය වෙනුවෙන් - 2001) යනාදි වශයෙනි.මෙයින් මේරි රත්නම් මහත්මිය කැනඩාවේ උපත ලබා මෙරට පුරවැසිභාවය ලබාගෙන සිටියාය. හර්මන් ජිල් සහෝදරතුමා ප්‍රංශ ජාතිකයකු වුවද විසුවේ මෙරටේය.ජයකොඩි පියතුමාට මැග්සායිසායි ත්‍යාගය ලැබීමට ද මා ද නිදහස් ලේඛකයකු ලෙස එකල සම්බන්ධව සිටි ‘කල්පනා’ මාසික සඟරාව හේතු වූ බව දන්නේ ස්වල්ප දෙනකු පමණක් විය යුතුය. එහි පසුබිම් කතාව මෙපරිදිය.1982 නොවැම්බර් මාසයේ එක්තරා දිනෙක ‘කල්පනා’ සහකාර සංස්කාරක චන්ද්‍රසේන කිරිවත්තුඩුව මහතා මා හමුවූ අවස්ථාවක මෙසේ කියා සිටියේය.“සුනිල් ‘කල්පනා’ දෙසැම්බර් කලාපයේ කවරයේ කතාව ෆාදර් ජයකොඩි ගැන ලියමු. සුනිල්ටත් එන්න පුළුවන් නේද ඉන්ටර්වීව් එක කරන්න.”මම මහත් සතුටින් ඊට කැමැත්ත දුනිමි. මා කතෝලිකයකු බැවින් ද, මා ජයකොඩි පියතුමා සමීපව ඇසුරු කරන්නකු වූ බැවින් ද කිරිවත්තුඩුව මහතා ‘කල්පනා’ සඟරාව ආරම්භ කිරීමට පෙර ‘සත්දින’ පුවත්පතේ සහකාර කර්තෘට සිටියදි පවා නත්තල් කාලයට ජයකොඩි පියතුමා සමඟ සම්මුඛ සාකච්ඡා කොට නත්තල් ලිපි සකස් කිරීමට යොදවාගත්තේ මාවය.චන්ද්‍රසේන කිරිවත්තුඩුව මහතා හා සුනිල් මිහිඳුකුල, ජයකොඩි පියතුමා සමඟ සම්මුඛ සාකච්ඡාව කරමින්. ඡායාරූපය - පාලිත ලක්ෂ්මන් ද සිල්වාඅපි කලින් නියම කරගත් දිනයකට අනුව ජයකොඩි පියතුමා හමුවන්ට උන්වහන්සේ එකල පදිංචිව සිටි කැලණිය පිලපිටිය ශාන්ත ආනා දෙව් මැදුරට ගියෙමු. කැමරා ශිල්පියා වශයෙන් සහභාගි වූයේ දැනට ජීවතුන් අතර නැති පාලිත ලක්ෂ්මන් ද සිල්වා මිතුරාය. මම සම්මුඛ සාකච්ඡාව මෙහෙයවීමි. කිරිවත්තුඩුව මහතා ලිපිය ලීවේය. එම ලිපිය ‘නත්තල් බැති ගීයට සිංහල හඬ කැවු පියනම’ යන සිරස්තලය සහිතව 1982 ‘කල්පනා’ දෙසැම්බර් නත්තල් කලාපයේ පළවූයේය.ඒ දිනවලම පිලිපීන ජාතික කාන්තාවක් ශ්‍රී ලංකාවට පැමිණ සිටියාය. ඇගේ ගමනේ අරමුණ වූයේ මැග්සායිසායි ත්‍යාගය පුද කිරීමට සුදුස්සකු ශ්‍රී ලංකාවෙන් තෝරා ගැනීමයි. ඇයට අහම්බෙන් මෙන් ‘කල්පනා’ දෙසැම්බර් කලාපය දක්නට ලැබී ඇත. ඇය එහි ජයකොඩි පියනම ගැන වූ කවරයේ කතාව ඉංගි‍්‍රසියට පරිවර්තනය කරගෙන කියැව්වාය. ඉනික්බිතිව ජයකොඩි පියතුමා ගැන තවත් තොරතුරු එක් රැස්කර ගත් ඇය යළි පිලිපීනයට ගියාය. ජයකොඩි පියතුමාට රැමොන් මැග්සායිසායි ත්‍යාගය හිමි වූයේ ඊට මාස කීපයකට පසුවය. එම ත්‍යාගය සමඟ නිකුත් කළ හේතු පාඨයේ මෙසේ සඳහන්ව ඇත.“පල්ලියේ ගතානුගතික ගීතිකා ක්‍රමය දේශීය ස්වර නාද මාලා හා පද රචනා ඔස්සේ මෙරට ජනතාවගේ හදවතට දැනෙන සංගීතමය ගීතාවලියක් බවට පත් කළේය. ආගම යනු මිනිස් ආධ්‍යාත්මය සුවපත් කිරීමේ දහමක් ලෙස සලකා එහි ඖෂධ සංයෝගය නම් සංගීත කලාව යැයි යන දර්ශනයේ පිහිටා ක්‍රියා කිරීම සම්බන්ධයෙන් එතුමනට මෙම සම්මානය පිදෙයි.”1983 අගෝස්තු මස 31 වැනි දින මැනිලා නුවරදී ජයකොඩි පියතුමාට මැග්සායිසායි සම්මානය ලැබීමෙන් අනතුරුව උන්වහන්සේට සුබ පැතීම සඳහා මම යළිත් පිලපිටිය පල්ලියට ගියෙමි. තමාට මෙම සම්මානය ලැබීමට ‘කල්පනා’ සඟරාව බොහෝ දුරට ඉවහල් වූ බව උන්වහන්සේ මා සමඟ කීවේ ඒ අවස්ථාවේය. මම වහාම ‘කල්පනා’ කර්තෘ මණ්ඩලයට පැමිණ මේ පුවත කිරිවත්තුඩුව මහතාට සැළ කළෙමි.‘කල්පනා’ ජයකොඩි පියනම කලාපයේ නැවත මුද්‍රණයක් ඉනික්බිතිව එළි දැක්විණි.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av11122513</link>
    <topic>‘කැරොල්, පසම්, කන්තාරු’ සොයා සුනිල් සමඟ මීගමු ගිය ගමනක්</topic>
    <author>සුනිල් මිහිඳුකුල</author>
    <content>‘කැරොල්, පසම්, කන්තාරු’ සොයා සුනිල් සමඟ මීගමු ගිය ගමනක්මහාචාර්ය සුනිල් ආරියරත්න පසුගිය දිනෙක තමා ලියු ‘කැරොල්, පසම්, කන්තාරු’ නම්වූ ග්‍රන්ථයේ දෙවැනි මුද්‍රණයේ පිටපතක් මට එවා තිබිණි. එහි ‘අධ්‍යාශය සහ අනුමෝදනාව‘ නම්වූ කොටසේ එක් තැනක මෙසේ සඳහන් වෙයි.“පසුකාලයකදී ක්‍රිස්තියානි සාහිත්‍යය පරිශීලනය කිරීමට උපන් ආශාව සමනය කරමින් විරල පොත්පත් සපයා දුන්නේ ද කිතු බැති ගී ශ්‍රවණය කිරීම සඳහා බොහෝ ඉඩ ප්‍රස්තා උදාකර දුන්නේ ද ප්‍රවීණ ලේඛකයකු වන සුනිල් මිහිඳුකුල මහතා ය.”ඉහත සඳහන මෙම පොතේ පළමු මුද්‍රණයට ද ඇතුළත්ය.කඩදාසි සුවඳත් සමඟ පොතේ අත් පිටු පෙරළාගෙන යන අතරවාරයේ මට අසූ ගණන්වල මුල් භාගයේදී පමණ මහාචාර්ය සුනිල් ආරියරත්නයන් සමඟ ‘කැරොල් පසම් කන්තාරු සොයා’ මගේ උපන් ගමට - මීගමුවට ගිය ගමනත් පසුව මීගමු දූවේ ඓතිහාසික මහා පාස්කු නාට්‍ය සංදර්ශනය බැලීමට ගිය ගමනත් මා සිහියට නැඟිණි.මුල් ගමනට සුනිලුත් මාත් සමඟ තවත් සුවිශේෂි දෙදෙනෙක් ද එක්ව සිටියහ. ඒ ප්‍රවීණ ගායන ශිල්පිනි නන්දා මාලිනි සහ දැනට ජීවතුන් අතර නැති ප්‍රවීණ සංගීතවේදී සේන වීරසේකරය.කැරොල්, පසම්, කන්තාරු යනු එකිනෙකට වෙනස් ගායන විශේෂ තුනකි. ‘කැරොල්’ ගී යනු ක්‍රිස්තු උත්පත්තිය සමරමින් ගැයෙන ගීතය. ඒවා වැඩි වශයෙන්ම ගැයෙන්නේ නත්තල් සමයේදීය.මීගමුව වැනි බහුතරය කතෝලිකයන් වෙසෙන ගමක - නගරයක කැරොල් ගී ප්‍රසංග ද එකලට පැවැත්වෙයි.අපේ රටේ වැඩි වශයෙන්ම නත්තල් කැරොල් ගී ලියා ඇත්තේ මර්සලිනු ජයකොඩි ගරු පියනමය. ‘රෑ තරු බබළනවා, ‘සීනු හඬින් ලොව පිබිදෙනවා’, ‘බෙත්ලෙහෙමෙ අද රෑ උපන්නා’, ‘නිසසල ඒ මිහිරි රැයේ’ වැනි නත්තල් කැරොල් ඊට නිදසුන් සපයයි. මෙයින් ‘නිසසල ඒ මිහිරි රැයේ’ යනු සුප්‍රකට ‘සයිලන්ට් නයිට්’ කැරොල් ගීයේ තනුව අනුව රචනා වූවකි.පසම් ගී වෙසෙස් ක්‍රිස්තු දුක්ප්‍රාප්තිය සමරන පාස්කු කාලයට (ඊට ‘කොරොස්ම’ කාලය යැයි ද කියනු ලැබේ) ගැයෙන්නකි. ජයකොඩි ගරු පියනම පසම් ගී රැසක් ද ලියා ඇත. උදා: ‘සඳපානේ පිපි වැටකෙයා මල සේ’ ‘රෑ මැද වෙලාවේ’, ‘යහනක සේ මා’, ‘කුරුසේ නැඟ අත් විහිදා’, ‘බෝ රුදුරු විඳ මල් උයනේ’, ‘වාදනවේ දුර වද බෙර නදිනා’, ‘සෙවණැලි මත ;සවණැලි මත’ මින් බොහෝමයක් මීගමු දූවේ ඓතිහාසික මහා පාස්කු නාට්‍ය සංදර්ශනයට ඇතුළත් පසම් ගී වෙයි.‘කන්තාරු ගී’ පල්ලියේ පූජාව අවස්ථාවේදී වරින්වර ගැයෙන්නකි. අපේ රටේ ජනපි‍්‍රයම කන්තාරු ගීවල කර්තෘත්වය හිමිවන්නේ ද ජයකොඩි පියනමටය. ‘රොනට වඩින බිඟු ඔබයි’, ‘ඔබ සෝබන අත් විහිදා’, ‘නෙළුම් පිපීලා පෙති විසිරීලා’, ‘දෙපා ළඟ තබාලා’, ‘ජේසු රජාණෙනි ඔබ වටලා’, වැනි ගී ඊට දෙස් දෙයි.අප මුලින්ම ගියේ මීගමු දූවටය. වචනයේ පරිසමාප්ත අර්ථයෙන්ම එක් කලෙකදී එය දූපතකි. දැනට ඇති පාලම ඉදිවන්ට පෙර එය ගොඩබිමෙන් සපුරා වෙන්වී තිබිණි. දූවේ ක්‍රිස්ටි ප්‍රනාන්දුගේ නිවෙසේ ගීතිකා කණ්ඩායමක් ගී ගැයිමට සූදානම් කර තිබිණි. අවුරුදු ගණනාවක් තිස්සේ දූව පාස්කු නාට්‍යයේ ක්‍රිස්තු චරිතය රඟපෑවේ ක්‍රිස්ටි ප්‍රනාන්දු ය.සුවිශද ගායන කෞශල්‍යයකින් හෙබියා වූ හෙලන් ප්‍රනාන්දු ඔහුගේ ආදරණීය බිරිය වූවාය. පාස්කු නාට්‍යයේ නිෂ්පාදක ක්ලෙමන්ට් ප්‍රනාන්දු, එහි පොතේ ගුරු ලෙස රඟපෑ සුනිල් අබිලිනු, ජුදාස්ගේ චරිතය ජීවමාන කළ නිමල් කුරේරා ලේඛකයකු හා ඡායාරූප ශිල්පියකු වන බර්නාඩ් ශ්‍රී කාන්ත ද සෙසු අය අතර සිටි බව මට මතකය.හෙලන් ප්‍රනාන්දු පසම් ගීයක් ගායනා කළාය. ඒ ගී හඬ කළපුව පැත්තෙන් හමා ආ වියළි සුළඟත් සමඟ අප සවනට වැදී ගියේය.සඳ පහනේ පිපි වැටකෙය මල සේ සුවඳ දිදි තිබිලා සඳපහනේ පිපි මානෙල් මල සේ රුවට රුවේ තිබිලා සඳපහනේ කිරි මුහුද වගේ හෝ සුදට සුදේ තිබිලා ජේසු අනේ මේ කිමද වුණේ ඔබෙ මුහුණ ලෙයින් වැසිලාසුනිල් ගීතය පටිගත කර ගනි. නන්දා මාලිනිය බෙහෙවින් මුසපත් වී ඇගේ ගායනයට සවන් යොමා සිටී. ඇගේ එම ගායනය නන්දාගේ මහත් පැසසුමට ලක්වූ බව ද මෙහිලා කිව යුතුය.“ඕක දූව පාස්කු නාට්‍යයේ එන ෆාදර් ජයකොඩිගේ පසමක්. ඒකේ විශේෂත්වය තමයි එය පාස්කුවෙ එන එකම ඒකල ගායනය වීම.”වමේ සිට මහාචාර්ය සුනිල් ආරියරත්න, ඇන්ටන් මිහිඳුකුල, සුනිල් මිහිඳුකුල, සේන වීරසේකර, ක්ලෙමන්ට් ප්‍රනාන්දු, නන්දා මාලිනි,ඡායාරූපය - බර්නාඩ් ශ්‍රී කාන්තක්ලෙමන්ට් ප්‍රනාන්දු කියයි. ක්ලෙමන්ට් කතෝලික නාට්‍ය කලාව ගැන සුවිශද දැනුමක් ඇත්තෙකි. ඔහු මහාචාර්ය සරච්චන්ද්‍රයන්ගේ ගෝලයෙකි. ඔහු කාලයක් පේරාදෙණිය විශ්ව විද්‍යාලයයේ සිංහල නාට්‍ය අනුමණ්ඩල සභාපතිවරයා වශයෙන් ද කටයුතු කළේය. පාස්කු නාට්‍යයට නව අර්ථකථනයක් දුන් ‘කටු ඔටුන්න’ ක්ලෙමන්ට්ගේ වේදිකා නාට්‍ය නිර්මාණයකි.සුනිල් අබිලිනු ‘කය දුෂ්කර ප්‍රාර්ථනාව‘ නම් වූ ගද්‍යමය පසම ගායනා කළේය. එය උච්ච ස්වරයෙන් ගැයිය යුත්තකි. ක්ලෙමන්ට් පෙන්වා දුන් පරිදි එය ජාකෝමේ ගොන්සාල්වේස් පියනමගේ ‘දේශනා නවයේ පසම් පොතට ඇතුළත් වන්නකි.ක්‍රිස්ටි ප්‍රනාන්දුගේ නිවෙසින් දිවා ආහාරය ගත් අප ඊළඟට ගියේ මීගමු පිටිපනට ය. එහි ද මෙවන්ම ගීතිකා කණ්ඩායමක් මගේ ඥාති සොහොයුරු ප්‍රවීණ වීදි නාට්‍ය ශිල්පි ඇන්ටන් මිහිඳුකුල විසින් සූදානම් කරනු ලැබ තිබිණි.අපේ දෙවැනි සංචාරය මීගමු දූවේ පාස්කු නාට්‍යය නැරඹීම සඳහාම වෙන්ව තිබිණි. ඊට නන්දා මාලිනිය සහ ප්‍රවීණ චිත්‍රපට කලා අධ්‍යක්ෂ හේමපාල ධර්මසේන ද එක් වූහ.තමාගේ ‘කැරොල් පසම් කන්තාරු’ ග්‍රන්ථය ලිවීමට සුනිල්ට මේ සියලු අත්දැකීම් සප්‍රයෝජනවත් වූ ආකාරයක් පෙනී යයි. ‘මනමෙ’ වැනි නාටකවලට මූලාශ්‍ර වී ඇත්තේ ද කතෝලික ගීතිකා බව සුනිල් පසක් කරගත්තේ මේ අත්දැකීම් ඔස්සේය.‘කැරොල් පසම් කන්තාරු’ පොතෙන් මහාචාර්ය සුනිල් ආරියරත්න අලුත් මත දෙකක් ඉදිරිපත් කරයි. පළමු මතය අපේ රටේ වෙසක් භක්ති ගී නිර්මාණය වූයේ නත්තල් කැරොල් පූර්වාදර්ශයට ගනිමින් ය යන්නයි. දෙවැනි මතය මළ ගෙවල්වල වෙස්සන්තර ජාතකය ගැයීම ක්‍රිස්තියානි ආගම ඔස්සේ (විශේෂයෙන් පසම් ගායනා ඔස්සේ) බෞද්ධ සිරිතට විරිතට එක්වූ අංගයක් ය යන්නයි. මේ මතිමතාන්තර කතෝලික සංස්කෘතික උරුමයක් ගැන කතා කරන අයගේ ආඩම්බරයට හේතු වනු නොඅනුමානය.මහාචාර්ය ආරියරත්න වැනි බෞද්ධයකු කතෝලික සංස්කෘතිය අළලා විශේෂයෙන් කැරොල් පසම් කන්තාරු, බයිලා කපිරිඤ්ඤා, ජාකෝමේ ගොන්සාල්වේස් සාහිත්‍ය සේවාව ගැන පර්යේෂණාත්මක ග්‍රන්ථ රචනා කිරීමත් ‘ක්‍රිස්තු චරිතය’ සිනමාවට නැඟීමත් යන ‘පාප ක්‍රියා’ නිසා ඇතැම් අන්තවාදීන්ගේ පරිභවයට ලක්වූ වග පැහැදිලිය. එහිලා වූ දරුණුම ප්‍රහාරය වූයේ කොලට් සේනානායක විසින් රෝනියෝ කර බෙදා හරින ලද ‘සුනිල් ආරියරත්නට නොබෙල් තෑග්ග‘ නම්වූ පොත් පිංචයි. තමා එවැනි අගතිගාමි විවේචනවලින් දුර්මුඛ වූ බව මහාචාර්ය ආරියරත්න වරක් මා සමඟ කනගාටුවෙන් යුතුව කියා සිටියේය. එසේ නොවන්නට රුක්මණි දේවි ගැන, ජයකොඩි පියතුමා ගැන, සුනිල් සාන්ත ගැන ඔහු අතින් ලියැවෙන්ට තිබු හොඳම පොත් තුනක් නොලියැවී ගියේය. එහි පාඩුව මෙරට ශාස්ත්‍ර සමාජයටම නොවන්නේ ද?සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av11122514</link>
    <topic>නත්තල් ගී</topic>
    <author>ජෝජ් රොබ්සන් ද සිල්වා</author>
    <content>නත්තල් ගීපුළුන් වගේ සුදු රැවුල දිගයි ලස්සන ඇඳුම හැඩයි කදිමයි රබන් ගසයි ගෙජ්ජි ද සොලවයි මේ එන්නේ නත්තල් සීයයි තිබෙන කරේ මල්ල පුරා සෙල්ලම් බඩුය පිරීලා පුළුන් වගේ.... පුංචි බබාලට නංගීට මල්ලිට දෙන්න තමයි ගෙන ආවේ මා බෝනික්කෝ ලස්සනයි වඳුරා කරණම් ගසයි නත්තල පී‍්‍රතියි සරුයි නත්තල් ගහේ මා එල්ලා තියන්නම් තෝරාලා දෙන්නම් ඕන දේ මට ඕනෑ කාරෙකයි බෝනික්කා මට හොඳයි සෙල්ලම් බඩු ලස්සනයිපද රචනය :- සී.ඩී. ෆොන්සේකා ගායනය :- සී.ඩී. ෆොන්සේකා ඇන්ජලින් ගුණතිලක බර්ට්‍රම් දෙනිපිටියසීනු හඬින් ලොව පිබිදෙනවා නත්තල් දොර ළඟ හිනැහෙනවා ගව හලකට තරුවක් යනවා අහසට පොළොව ගැටේ තරු එළියේ - කඳු වැටියේ බෙත්ලෙහෙමේ මංගල එළියේ මල් වැසි වසිනු පෙනේ තටු ගෙන සුදු හිම ඉගිලෙනවා අතු මත මුතු මෙන් බබළනවා හිරු කැන් සුදු ඊතල වෙනවා හැම තැන රිදී වගෙයි දිය සීරා - කඳු පීරා වන්නම් ගමනින් බැස යනවා දිය බිඳු ඇඟ සොලවා දින දින වැහි කළු බර වෙනවා මහවැලි ගඟ දිය බොර වෙනවා නත්තල කත් බැඳගෙන එනවා වැහි බර උඳුවපයේ අරලිය මල් - වතු සුදු මල් පිබිදී මල් අතු බරවෙනවා මේ නත්තල් මාසේපද රචනය :- මර්සලින් ජයකොඩි පියනමරෑ තරු බබළනවා මල් පිපිලා වාගේ එළියෙන් නැහැවෙනවා මල් වැහැලා වාගේ රැව් පිළිරැව් දෙනවා ගීත නාද වාගේ/// බිලිදෙකු හිනැහෙනවා මුහුදක රැළි වාගේ සීත සුළං එනවා උයනක සිරි වාගේ ගොපලුන් දුර එනවා පැණි බඹරුන් වාගේ රැව් පිළිරැව්... බිලිදෙකු හිනැහෙනවා පොපියන කුසුම් වගේ තුරුලත පෙරැළෙනවා හිම මත හිම වාගේ රැව් පිළිරැව්...පද රචනය :- මර්සලින් ජයකොඩි පියනම ගායනය :- සී.ටී. ප්‍රනාන්දු, ඇන්ජලින් ගුණතිලක, නොයෙලින් හොන්ටර් ඇතුළු පිරිසකලකට පෙර ඒ බෙත්ලෙහෙමේ ශුද්ධ වූ නගරේ ජේසු මෙලොවට බිහිවුණේ පුංචි ගව මඩුවේ උඳුවප් මාසේ සීතල දවසක මැදියම් රෑ යාමේ දෙව්මව් තුරුළෙ උණුසුම ලබමින් මේ ලෝකෙට ආවේ සීත සුළං රැළි දසත හමද්දී සැතපීලයි උන්නේ දුප්පත් එඩේරු ඒ බව දැනගෙන ගවලෙන වෙත යන්නේ මරියතුමීගේ පෙම්බර මුහුණේ එළියක් දිස්වූයේ ජුසේතුමා කිසිදාකත් නෑ දෙව් අණකට පිටුපෑවේ වටපිට රොක්වී උම්බෑ ගාමින් හරකුන් කෑ ගසති රජතුන් කට්ටුව බිලිඳා ළඟ වැටී පඬුරු ඔප්පු කරති මිනිස් සමාජය පාපෙන් බේරා ගන්නට මෙහි ආවා දිවැස්වරුන් බොහෝ කලකට පෙර කී දේ ඉන් ඉටුවූවාපද රචනය :- මෙල්රෝයි ධර්මරත්න සංගීතය සහ ගායනය :- ධර්මරත්න සහෝදරයෝසිසිල් සුළං පාවී දස අතට හමන්නේ මේ නත්තල් කාලේ බව ලොවට කියන්නේ ගහයි වැලයි පිරිලා මල් හරි හැඩට පිපෙන්නේ කුරුලු නදින් මත් වී මුළු ලොවම නටන්නේ රඟ දෙන්නේ රඟ දෙන්නේ// නත්තලේ මිහිර පා මේ මුළු ලොවම දිලෙන්නේ මේ මුළු ලොවම දිලෙන්නේ පල්ලියෙ ඝන්ඨාරයේ හඬ අවට ඇසෙන්නේ ඒ මැදින් රතිඤ්ඤා මල් වෙඩි පුපුරන්නේ පුංචි ළමයි එක් වී ඔන්චිලිය පදින්නේ කොමළ ළඳුන් රැස් වී කිරි කවඩි දමන්නේ රඟදෙන්නේ... අලුත් ඇඳුම් ඇඳලා අපි සින්දු කියන්නේ ගමන් බිමන් තාලේ සිත අවුල් කරන්නේ ඉවුම් පිහුම් සුවඳින් රස නහර පිනන්නේ මඟුල් ගෙයක් වාගේ අද ලොවම පෙනෙන්නේ රඟදෙන්නේ...පද රචනය :- සී.ඩී. ෆොන්සේකා ගායනය :- සී.ඩී. ෆොන්සේකා ඇතුළු පිරිසඅද නත්තල් අද නත්තල් සාමය සතුට ගෙනා බැතිබර හදවත් සතුටින් ඉපිලෙන දිනයක් උදාවුණා ගැලවුම්කරු ඉපදී පව් ගනදුර දුරුවී දහමින් සුවඳ වෙවී මුළු ලොව කලඑළි වී සතවෙන මෙත පාලා කරුණා වඩවාලා යහවැඩ සැදූ ජේසු දෙවින්දේ නමදිමු බැති පාලා සව්සත පවින් මුදා මොක් පුර මඟ පාදා ලොව්තුරු දහම බෙදා සතුරට මෙත පාලා සාමය සතුට බෙදා ජනතා පවින් මුදා අප නැළවූ ඒ ජේසු බිලින්දා සමරමු අපි සැමදාපද රචනය :- ලලිත් එස්. මෛත්‍රීපාල ගායනය :- ක්‍රිස්ටෝපර් පෝල්බෙත්ලෙහෙම් පුරේ දිළිඳු ගවලෙනේ ඔරුව තුළේ සිසිලේ නිදයි ජේසු බිලින්දා - ජේසු බිලින්දා ලෙලෙන කැන් දිදී අමුතු තරුවකි අඳුර මැදින් එළිය මවයි ජේසු බිලින්දා - ජේසු බිලින්දා නිරිඳුන් තිදෙනා තරුවෙන් දිලෙනා මඟ අහගෙන යති දැක්මට ජේසු බිලින්දා - ජේසු බිලින්දා සතවෙත කරුණා පිනිදිය ගලනා මුදු උල්පත පාදා දුනි ජේසු බිලින්දා - ජේසු බිලින්දා බෙත්ලෙහෙම් පුරේ දිළිඳු ගවලෙනේ ඔරුව තුළේ සිසිලේ නිදයි ජේසු බිලින්දා - සාමේ රජින්දාපද රචනය :- කරුණාරත්න අබේසේකර සංගීතය :- ක්ලැරන්ස් විජේවර්ධන ගායනය :- අනිල් භාරතීජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av11122515</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood News’බිග් බී’ හෙවත් අමිතාබ් භච්චන් පසුගියදා තම මිණිපිරිය වන ‘බෙටි බී’ ගැන කතා කර තිබුණා. ඒ, කෙටි සම්මුඛ සාකච්ඡාවකදීයි...දැන් ඔබ තුන්වැනි වතාවටත් සීයා කෙනෙක් නේද?(සිනාසෙමින්) “ඔව්. මේ අලුත් මිණිපිරිය අපි හැමෝටම ලොකු සතුටක් ගෙන එනවා. අපි හැමෝගෙම ඇස් යොමුවෙලා තියෙන්නෙ මේ පුංචි දූ දිහා තමයි. මමත් හැමතිස්සෙම අහන්නෙ, දුව මොකද කරන්නෙ? නැඟිටලාද? නිදාගෙනද? අඬනවද? කියලයි.”ඔබ, ඔබේ දියණිය ශ්වේතා ගේ දරුවන්ගේත් සීයායි. මේ දරුවන් දෙන්නාත් අභිෂේක්ගේ දුව අතරත් වෙනසක් දකිනවද?”අභිෂේක් සහ ඓශ්වර්යාත් එක්ක මේ පුංචි පැටියා අපේ ගෙදරයි ඉන්නේ. දුව ශ්වේතා ඉන්නෙ දිල්ලියේ. එච්චරයි වෙනස.”අමිතාබ් එලෙස උත්තර දුන්නා.බිපාෂා බාසු දෙසැම්බර් 14 දා හදිසියේම හයිද්‍රාබාද් ප්‍රදේශයට ගියා. ඒ වනවිට හතර වටින්ම සැන්දෑ අඳුර ගලමින් තිබුණා. අඳුර වැටෙන මොහොතේ ඇය ගියේ කවුරුන් හමුවෙන්නද? ඇය හයිද්‍රාබාදයට ගියේ ‘විශේෂ’ මිතුරෙකු ගේ උපන්දින සාදයකටයි. මේ මිතුරා වෙනින් කවුරුවත් නොවෙයි නවක නළු රානා ඩාගුබට්යි. බිපාෂාගේ පැමිණීමෙන් රානා පුදුමයට පත්වුණා. ඔහු කලින් දැනගෙන සිටියේ නැහැ, බිපාෂා මේ උපන් දින සාදයට පැමිණේවිය කියලා.මේ ගැන තවත් කාරණා දන්නා අයෙකු ප්‍රකාශ කර තිබුණේ පසුගිය සතියේ බිපාෂා සහ රානා, ගෝව ප්‍රදේශයේ තිබුණු චිත්‍රපට රූපගත කිරීමකට සහභාගි වී, ඉන්පසුව තවත් මිතුරු මිතුරියන් කිහිප දෙනකු සමඟ විනෝද සවාරියකට එක්ව සිටි බවයි. බිපාෂා ගුවන් ගමන්වලට වැඩි කැමැත්තක් දක්වන්නෙ නැතිලු. ඒත් රානාගේ උපන්දින සාදයට සහභාගි වීමේ ඕනෑකම නිසාම ඇය මුම්බායි සිට හයිද්‍රාබාද් දක්වා ගුවනින් පැමිණියාය කියලයි සමහරු පවසන්නේ. ඇය පැමිණියේ හිස් අතින් නොවෙයි. රානාට වටිනා තෑග්ගකුත් අරගෙනයි.  ”අපි රේස් අශ්වයෝ නෙමෙයි” මෙහෙම කියන්නේ ආක්ෂේ කුමාර්. ඔහුගෙන් මේ අදහස මතුවුණේ ඇතැමුන් බොලිවුඩ් නළු පරපුර අතර සිටින ඇතැම් ජනප්‍රිය නළුවන් ‘ඇක්ෂන්’ හෝ ‘කොමඩි’ යනුවෙන් වර්ග කිරීමට විරුද්ධත්වය ප්‍රකාශ කරන්නයි.”අපි කිසිම වෙලාවක කිසිම ලේබලයක් බලාගෙන රඟපාන අය නෙමෙයි. අපි රේස් අශ්වයෝ වගේ තරගයක යෙදිල ඉන්න නළුවො නෙමෙයි. කා එක්කවත් සටනකට ඇවිල්ලත් නැහැ. අපි හැමෝම සහෝදරත්වයෙනුයි චිත්‍රපටවල රඟපාන්නෙ” ආක්ෂේ තරමක ආවේගයකින් කියා සිටියා.ආක්ෂේ තම සිනමා ජීවිතයේ ‘ස්ටන්ට්’ දර්ශන ද නිරූපණය කර තිබෙනවා. අතිශය අවදානම් සහගත එවැනි දර්ශන රඟපාද්දි තමන්ට බියක් දැනුණ බවත් ඔහු ප්‍රකාශ කළා.”මම ඕනෑතරම් ස්ටන්ට් දර්ශන රඟපාල තියෙනවා. ඒ රඟපෑම්වලදි ඇත්තටම මට බය හිතුණා.” ඔහු තවදුරටත් පැවසුවා. ‘ඛිලාඩි’, ‘ඛිලාඩියොත් කා ඛිලාඩි’ සහ ‘මේන් ඛිලාඩි තුඅනාරි’ වැනි චිත්‍රපටවල රඟපෑම නිසා ආක්ෂේට ‘ඔරිජිනල් ඛිලාඩි’ යන නාමය පටබැඳුණා.රිතික් රෝෂන් මෑතක් වන තුරුම දුම්බීමට තදින්ම ඇබ්බැහිවී සිටියා. ඔහුට එයින් ගැලවෙන්නට අපහසුවී තිබුණා. රිතික්ගේ සිගරැට් ලෝලිත්වය රැඳී තිබුණේ සුප්‍රකට ග්‍රන්ථ කර්තෘවරයකු වන ඇලන් කා විසින් ලියන ලද දුම්බීමෙන් වැළකී සිටීමේ පහසුම මඟ කියාදෙන ’The easy way to Quit Smoking’ නම් වූ ග්‍රන්ථය කියවන තුරුයි. මේ ග්‍රන්ථය කියවූ රිතික් වහාම තම දුම්වැටි ලෝලී බව අත්හැරියා. ඒ විතරක් නොවෙයි. දුම්වැටිවලට වහල් වී සිටින තම හිතවතුන්ට ද එහි දුර්විපාක කියාදුන්නා.රිතික්ට මේ ග්‍රන්ථය කියවීම සුදුසු බව නිර්දේශ කළේ හොලිවුඩ් නළුවන් දෙදෙනකු වන ඇන්තනි හොප්කින්ස් සහ ඇෂ්ටන් කුචර්. රිතික් මේ ග්‍රන්ථය මිලදීගෙන එය කියවීම සඳහාම දිනයක් වෙන්කර ගත්තා. නිවසටම වී එය කියවා නිමවූ පසුවයි, ඔහු අනෙක් වැඩ කටයුතුවලට යොමුවුණේ.දැන් රිතික් සූදානම් වෙන්නේ මේ ග්‍රන්ථයේ පිටපත් 40ක් මිලදීගෙන ඒවා තම හිතවතුන්ට තෑගි කරන්නටයි. විශේෂයෙන්ම, සන්ජේ දත්ටත්, බොබී ඩියොල්ටත් පිටපත් දෙකක් ඔහු වෙන්කර තිබෙනවාලු.උර්මිලා මතොන්ද්කර්, අනූව දශකයේ අතිශය ජනප්‍රිය වූ නිළියක්. ඇය පදිංචිව සිටින්නේ බන්ද්‍රා ප්‍රදේශයේයි. උර්මිලා තවමත් බොලිවුඩ් සිනමාවේ ජනප්‍රිය නිළියක්. ඇය දැන් පදිංචිව සිටින බන්ද්‍රා ප්‍රදේශයේ සිට පිට පළාත්වලට යන්නට සෑහෙන කාලවේලාවක් ගතවෙනවාලු. මේ නිසා චිත්‍රපට රූපගත කිරීම්වලට සහභාගි වන්නට සිදුවී ඇත්තේ ප්‍රමාද වෙලාලු.උර්මිලාට මේ දිනවල කජ්රට් හි එන්.ඩී.චිත්‍රාගාරයෙහි සිදුවන රූපගත කිරීම් රැසකට සහභාගි වන්නට සිදුවෙලා. ඒත් ගමනාගමනය ප්‍රශ්නයක් වෙලා. “බන්ද්‍රාවල ඉඳලා කජ්රට්වලට එන්න මට පැය 3ක් විතර ගතවෙනවා. එන්.ඩී.චිත්‍රාගාරයේ වැඩකරලා ආපසු බන්ද්‍රාවලට යන්න තවත් පැය 3ක් ගතවෙනවා. ඉතින්, දවසකට පැය 6ක් අපතේ. ඒ නිසා මම තීරණය කළා එන්.ඩී. චිත්‍රාගාරයේම තියෙන කාමරයක ටික දවසක් නවතින්න.” උර්මිලා ඒ තීරණය ගත්තේ එන්.ඩී.චිත්‍රාගාරයේ නළු නිළියන් වෙනුවෙන්ම සැප පහසුවට නවාතැන් ගත හැකි කාමර තියෙන නිසයි.සුජීව තේවහෙට්ටිගේi (i)උපන් දිනය - 1985.06.02 (ii)ජාතිය - සිංහල2. උපන් ස්ථානය - කොළඹ3. උස - අඩි 5, අඟල් 74. මව - කිම් (මැලේසියානු ජාතික)5. පියා - එල්රෝයි (සිංහල)6. සහෝදරයන් - 27. සහෝදරියන් - 48. අධ්‍යාපනය ලැබූ පාසල - බහරේන් හි ‘ද සේක්‍රඩ් හාට්ස්කූල්’9. පාසලේදී සිදුකළ බාහිර කටයුතු - මුද්‍රා නාට්‍යවල සහ වේදිකා නාට්‍යවල රඟපෑම/ක්‍රීඩා කිරීම10. උසස් අධ්‍යාපනය ලැබූ ආයතන - මෙල්බර්න් හි මරේ විශ්වවිද්‍යාලය (ජනමාධ්‍ය පිළිබඳ උපාධියක් ලබා ඇත.)11. කතා කළ හැකි භාෂා - සිංහල, ඉංගී‍්‍රසි, හින්දි, ස්පාඤ්ඤ, අරාබි සහ ප්‍රංශ12. ශ්‍රී ලංකාවේ රූ රැජන වූ වසර - 200613. විශ්ව රූ රැජන තරගය නියෝජනය - 200614. නියැළී සිටි ජනමාධ්‍ය කටයුතු - (i)’ලංකා බිස්නස් රිපෝට්’ වැඩසටහනේ නිවේදිකාවක ලෙස කටයුතු කිරීම(ii)’ඩේලි මිරර්’ පුවත් පතෙහි තීරු ලිපියක් රචනා කිරීම15. මුල්ම සිනමා රංගනය - ‘ඇලඩින්’ (2009)16. මෙතෙක් රඟපෑ චිත්‍රපට - 917. ලැබූ සිනමා සම්මාන - 2කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av11122516</link>
    <topic>මම රූපවාහිනියේ නොකිව්වේ පිරිත් විතරයි</topic>
    <author>ඉනෝකා සමරවික්‍රම</author>
    <content>මම රූපවාහිනියේ නොකිව්වේ පිරිත් විතරයිසුමනා නෙල්ලම්පිටියවිවිධ ගුවන් විදුලි නාලිකා, රූපවාහිනි නාලිකා නොතිබූ අතීතයේ ජනහද බැඳගත් එකම ගුවන් විදුලි සේවය වූයේ ශ්‍රී ලංකා ගුවන් විදුලියයි. රූප මාධ්‍යයෙන් නිවේදක නිවේදිකාවන් දැක නොතිබුණ ද අසන්නන් ඔවුන් හඳුනා ගනු ලැබුවේ කටහඬිනි. ඒ තරමටම ගුවන් විදුලි හඬ අසන්නාට ළංව තිබිණි. එකල මෙන් ම මෙකලද ඇසෙන ගුවන් විදුලි කටහඬ අතර ඔබේ මතකයේ ඇති හඬකි මේ. ඇය ගුවන් විදුලියේ සිටිය ද පසුව රූපවාහිනි ක්ෂේත්‍රයේ ආරම්භකම නිවේදිකාව වන්නීය. ඇය ප්‍රවීණ ගුවන් විදුලි රූපවාහිනි නිවේදිකා ‘සුමනා නෙල්ලම්පිටිය යි.ඔබ මැදිරි නිවේදිකාවක්, වෙළෙඳ වැඩසටහන් නිවේදිකාවක් ලෙසත් පසුව වැඩසටහන් නිෂ්පාදිකාවක් ලෙසත් කටයුතු කළා. එදා මෙදාතුර ගුවන් විදුලියේ ගෙවුණු ජීවිතය කෙබඳු ද?ගුවන් විදුලි ජීවිතයේ තිබෙන්නේ සම්ම්ශ්‍රණයක්. එය විටෙක සුන්දරයි. විටෙක අසුන්දරයි. ගීත නිර්මාණ සමඟ අසන්නන් සමඟ දවස ගෙවිච්ච හැටි හරි අපූරුයි. ඒ කාලේ ගුවන් විදුලියට අලුත් ගීතයක් ලැබුණාම හැමෝම එකතු වෙලා අහනවා. රස විඳිනවා. ඒ ගැන කතා බහ කරනවා. නමුත් දැන්නම් එහෙම තත්ත්වයක් නැහැ. අසන්නන් අපිව හඳුනන්නේ අපේ කටහඬින්. ඒ වගේ ම ගුවන් විදුලියේ හිටපු අපේ ගුරුවරු අපිව අගය කළා. දිරිමත් කළා ඔවුන්ගේ අගය කිරීම් අපේ පෞද්ගලික ලිපිගොනුවලට ආවා.ගුවන් විදුලියේ සිටිය ඔබ රූපවාහිනියට සම්බන්ධ වුණේ කොහොමද?අපේ රටේ මුලින් ම රූපවාහිනි සේවයක් ආරම්භ කළේ ශාන් වික්‍රමසිංහ මහතා. එය ටී.එන්.එල් නමින් තිබුණේ. නමුත් 1980 එය රජයට පවරා ගනු ලැබුවා. රජයට පවරාගත් රූපවාහිනි සේවය ස්වාධීන රූපවාහිනිය ලෙසයි ජනතාව අතරට ආවේ. මේ සේවාවේ මුලින් ම පටන්ගත්තේ ප්‍රවෘත්ති කියන්න. ගුවන් විදුලිය ඇතුළෙම මැදිරියක් හදාගෙන තමයි බොහොම අපහසුතා මාධ්‍යයේ ප්‍රවෘත්ති කිව්වේ. සැටලයිට් කුලුන තිබුණේ පන්නිපිටියේ, මුල කොටස පටිගත කරලා පටිය පන්නිපිටියට යවනවා.ඒ ටික ඉවර වෙන්න කලින් ප්‍රවෘත්තිවල ඉතිරි කොටස පටිගත කර යවනවා. මේ සේවය ආරම්භයේ දීම මටත් ආරාධනයක් ලැබුණා. මම ගියා. මුලින් ම ගුවන් විදුලියේ සිටින ගමන් ම තමයි රූපවාහිනි සේවයේ කටයුතු කළේ. පසුව මම ගුවන් විදුලියෙන් ඉවත් වී පූර්ණකාලීනවම රූපවාහිනි සේවයේ කටයුතු කරන්න ගත්තා. ප්‍රථම රූපවාහිනි නිවේදකයා තමයි ඩී.එස්. දයාරත්න.ඔබට වෙනසක් දැනුණ ද?පැහැදිලිව ම වෙනසක් දැනුණා. අපි ගුවන් විදුලියේ කතා කළේ මයික්‍රෆෝනයක් ඉදිරිපිට. ඒත් රූපවාහිනියේ අපට කටයුතු කරන්න වුණේ කැමරාවක් ඉදිරිපිට. මේක ලොකු වෙනසක්. පහුවෙනකොට හුරු වුණා. මම රූපවාහිනියේ පිරිත් පමණයි ඉදිරිපත් නොකළේ. අනෙක් හැම වැඩසටහනක් ම වගේ ඉදිරිපත් කර තිබෙනවා.“වොයිස් ඔෆ් ලංකා සුමනා නෙල්ලම්පිටිය පදනම’ මඟින් පවත්වන්නට යන මුල් රූ හඬ අභිනන්දන උලෙළ යනු කුමක්ද?මම මේ වෙනකොට මාධ්‍යයට සම්බන්ධ වෙලා වසර හතළිස් පහක් වෙනවා. ‘සුමනා නෙල්ලම්පිටිය පදනම’ කියන්නේ තවත් නිකම්ම නිකම් සංවිධානයක් නොවෙයි. අද මේ රටේ බොහෝ තරුණ තරුණියන් මාධ්‍ය ක්ෂේත්‍රයට එන්න ගිහිල්ලා, පාඨමාලාවලට සහභාගි වෙන්න ගිහින් අතරමං වෙනවා. මේ අයට තමන් යන ගමන පිළිබඳ පැහැදිලි දැක්මක් නැහැ. ඒ නිසා අපි සූදානම් මාධ්‍ය ක්ෂේත්‍රයට අවතීර්ණ වෙන්න කැමැති දූ දරුවන්ට නොමිලේ ඒ පිළිබඳ උගන්වන්න. මෙහි මුල් ම වැඩසටහන් ජනවාරි 2 දා මහියංගණ රජමහා විහාරයේදී ආරම්භ වෙනවා. එහිදී අපි ඒ පළාතේ දරුවන්ට වැඩමුළු පවත්වනවා. මේ අයුරින් අපි රට පුරා යන්නයි සූදානම.මේ මස 30 වනදා පැවැත්වීමට නියමිත ‘මුල් රූ හඬ’ අභිනන්දන උලෙළේ දී ගරු බුහුමනට ලක්වන්නේ කවුද?මුලින් ම මම මේක කියන්නම්. එක්තරා වැඩසටහනකදී අපේ ප්‍රවීණ රූපවාහිනි නිවේදක හේම නලින් කරුණාරත්නට උපහාර තිළිණයක් තිබුණා. එහිදී නලින්ව හඳුන්වා දෙන්නට වුණේ එහි හේතු පාඨය කියෙව්වේ මම. ඉන් අනතුරුව නලින්ට මල් කළඹක් හා සමරු තිළිණ ලැබුණා.එහිදී නලින් මා ළඟට ඇවිත් මෙය ලැබිය යුත්තේ සුමනා අක්කාටයි, ඇය අපට ගුරුවරියක් ය කියා මට මල් කළඹ දී වැන්දා. මේ අවස්ථාව දුටු අපේ පදනමේ සිටින කපිල සොයුරා තමයි යෝජනාවන් ගෙනාවේ මා වෙනුවෙන් උපහාර පිදිය යුතුයි කියලා. නමුත් මම කිව්වා එසේ නම් මගේ ගුරුවරුන් හා මගේ සමකාලීනයන් මේ අවස්ථාවේදීම උපහාර පිදීම සුදුසුයි කියලා. ඒ අනුව තමයි මේ මස 30 දා සවස 6.00 ට බණ්ඩාරනායක සම්මන්ත්‍රණ ශාලාවේදි ‘මුල් රූ හඬ’ අභිනන්දන උලෙළ පැවැත්වෙනවා.මෙහිදී ගුවන් විදුලියේ හා රූපවාහිනියේ නිවේදක නිවේදිකාවන් තිස් දෙනෙකු උපහාර ලබනවා.වසර හතළිස් පහක් පුරා මාධ්‍ය ක්ෂේත්‍රයේ රැඳී ඔබ ඉන් සමුගෙන ද සිටින්නේනැහැ. මම තවමත් ගුවන් විදුලි වැඩසටහන් ඉදිරිපත් කරනවා. ප්‍රවෘත්ති ඉදිරිපත් කරනවා. මේ ඔස්සේ මම ජීවිතේ සතුටක් විඳිනවා.ඉනෝකා සමරවික්‍රමඡායාරූපය-විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av11122517</link>
    <topic>මාකලන්ද රූකාන්ත හා නත්තල</topic>
    <author/>
    <content>මාකලන්ද රූකාන්ත හා නත්තලඋඳුවප් උදාවත් සමඟම නත්තල් ගීත ගුවනට මුසුවන්නට පටන් ගනී. සෑම මිහිරි නත්තල් ගීතයක් සමඟම මට නත්තල් කේක් හා වයින් සුවඳක් ද දැනෙන්නට වෙයි.පාරම්පරික බොදුනුවන් වුවත් අප නිවෙසේ ද නත්තල් කාලයට, නත්තල් ගසක් සෑදීම සිරිතක්ව තිබුණි. එය බාරව සිටියේ මගේ බාල සොහොයුරියයි. කලකට පසු ඇය විවාහ වී නික්ම ගිය පසු ‘නත්තල් ගස’ මගේ දියණියට පැවරුණි.ඇතැම් වසරකදී නත්තල් ගසින් ඔබ්බට යමින් මධුවිතින් ප්‍රමාදවන නත්තල් භෝජනයක් ද අප නිවෙසේ පැවැත්වුණි. කිසිදු කිතුනුවකුගේ සහභාගිත්වයෙන් තොරව අපිදු එසේ නත්තල සැමරුවෙමු.1993 වසරේ ද දුරකථනයෙන් මා ඇමතූ සුනිල් කොස්තා (ටෙලි නාට්‍ය අධ්‍යක්ෂ) කොළඹ ඩීන්ස් පාරේ සමාජය හා සාමයික කේන්ද්‍රය මඟින් ගීත කැසටයක් නිෂ්පාදනය කරන්නට යන බව පවසමින් ඊට ගීත දෙකක් ලියා දෙන මෙන් පැවැසීය.”මොන වගේ ගීතද?”මම සුනිලුන් විමසුවෙමි.කැමැති දෙයක්. අපේ අදහස්වලට ගැළපෙන.”ඔහු කීවේය.අපේ අදහස් යනු කුමක්ද? මම කල්පනා කළෙමි. දේශපාලන අදහස්ද? ආගමික අදහස් ද? වැඩි දුරටත් කරුණු සෙවූ මට ගීත ව්‍යාපෘතිය සාමයික කේන්ද්‍රයේ දේවධර්ම අංශයේ වැඩක් බවද දැනගන්නට ලැබුණි.එය යුද්ධය ඇවිළුණු කාලයයි. රටේ දේශපාලන වාතාවරණය ද අඳුරු විය. මනුෂ්‍යත්වය අනාථ වී, තැන තැන ලගිමින්, සැඟවෙමින්, කෙඳිරිගාමින් සිටිනු දක්නට හැකි විය. ඒ පිළිබඳ ‘අපේ අදහස්වලට’ සීමා පවුරු නොතිබුණි. මම ගීත දෙකක් ලිවීමි.’අංජලී’ නමින් නිකුත් වූ එම ගීත එකතුව පිටුපස, තිස්ස බාලසූරිය ගරු පියතුමා, සාහිත්‍යධර ජී.එස්.බී.සේනානායක හා බර්නඩීන් සිල්වා (නිමල් මෙන්ඩිස් ගේ වැඩිමල් සොයුරිය) සිටි බව මා දැනගත්තේ පසුවය. ඔවුන්ට අවශ්‍යව තිබුණේ, ආගමික වැඩක් කිරීමට නොව හොඳ වැඩක් කිරීමටය.”සියලුම ගීතවල සංගීත අධ්‍යක්ෂණය හා ගී තනු නිර්මාණය පැවරී තිබුණේ හර්ෂ මාකලන්දයන්ටය. ගීත රචනයෙන් මා හැරුණුවිට මහින්ද දිසානායක හා අශෝක වීරසිංහ දායකත්වය ලබා දී තිබුණි. වැඩිපුර ගීත ලියා තිබුණේ සාමයික කේන්ද්‍රයක ආධුනික රචිකාවක වූ කාන්ති ශිරාණි ද සිල්වාය.හර්ෂ මාකලන්දයන් සමඟ ගීත නිර්මාණය කිරීමට සහභාගිවීම ඉතා ආස්වාදජනක කටයුත්තකි. හර්ෂ වැඩිපුර කතා නොකරයි. එහෙත් හොඳින් සවන් දෙයි. ඔහුට තම අදහස් වඩා නිරවුල්ව පැවසිය හැක්කේ සංගීත භාෂාවෙන්ම පමණි! ඒ බවට ඔහු පිය බිරිය ගායන ශිල්පිනී නිර්මලී ද සාක්ෂි දරනු ඇතැයි මට සිතේ!’අංජලිය’ සඳහා මා ලියූ එක් ගීතයකට තේමාව වූයේ නත්තල් සමයේ බංකර අතරින් උතුරට යන නත්තල් සීයා කෙනෙකි.මගේ ගීයට හර්ෂ මාකලන්ද නිර්මාණය කළ රසාලිප්ත, භාවමය සංගීත සංකල්පය, මධුර ගායනයක් බවට පත් කළේ රූකාන්ත ගුණතිලකයන්ය. එකල, වේග රිද්මයේ ජනප්‍රිය ගීත ගයන්නෙකු ලෙස ‘බඹර පහස’ විඳිමින් සිටි රූකාන්ත තම සැබෑ හැකියාව පෙන්වූ අවස්ථාවක් ලෙස ‘තල්ගස යට’ ගීතය දැක්විය හැකිය.හර්ෂ මාකලන්දගේ සංගීත භාවනාවන්ගෙන් උපන් මේ මධුර ගීත සමුච්චය, කැසට්පටයක සැඟවී අහුමුළුවල තිබීම ඛේදවාචකයකි.හැමදාම ඇසෙන, එකාකාරී නත්තල් ගී අතරට, අංජලියේ ගීත ද මුසු කරන්නට ගුවන්විදුලි මාධ්‍යකරුවනට හැකි නම් එය රසිකයිනට ලබාදෙන අමතක නොවන නත්තල් තෑග්ගක් වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av11122518</link>
    <topic>ලැබුණු ප්‍රතිචාර ඉතා ඉහළයි</topic>
    <author>වසන්ත ජයසිංහ ආරච්චිගේ</author>
    <content>ලැබුණු ප්‍රතිචාර ඉතා ඉහළයිඩුබායි උළෙලේ සම්මාන ලැබූ චාන්දනී සෙනෙවිරත්න‘චාන්දනී සෙනෙවිරත්න’ ලංකාවේ රංගන ශිල්පිනියන් අතර රංග ප්‍රතිභාව මනාව සිය චරිතය ඔස්සේ පිළිඹිබු කරන්නට හැකි චරිතාංග රංගන ශිල්පිනියක්. විවිධ භූමිකා ඔස්සේ ප්‍රේක්ෂකයාට සමීප වන ඇය වේදිකාවත්, ටෙලිනාට්‍යයත්, සිනමාවත් තුළ සිය රංග පරාසය විහිදාලමින් සම්මානනීය රංගන ශිල්පිනියක් බවට පත්ව අවසන්. පසුගියදා ඇය ඩුබායි ජාත්‍යන්තර සිනමා උලෙළේ ලංකා නියෝජනය වූ ‘නිකිනි වැස්ස’ සිනමා පටය හරහා ජූරියේ විශේෂ සම්මානයෙන් පුද ලද එකම රංගන ශිල්පිනිය බවට පත්වුණේ ජාත්‍යන්තරය නියෝජනය කළ සිනමාපට රැසක් අභිබවමින්.මේ විශේෂ කාරණයෙන් ම අපි කතාබහ පටන් ගත්තොත් හොඳයි?ඇත්තටම ඩුබායිවල පැවැත්වුණේ අටවැනි ජාත්‍යන්තර සිනමා උලෙළ. මෙය ඛාණ්ඩ දෙකක් යටතේ පැවැත්වුණා. යුරෝපා හා ආසියා අප්‍රිකා කියන කොටස් දෙක යටතෙයි පැවැත්වුණේ. ඒ අනුවයි අරුණ ජයවර්ධනගේ ‘නිකිනි වැස්ස’ සිනමාපටය මේ සඳහා නියෝජනය සිදුවුණේ. සිනමා ශාලා 12 ක පමණ මෙම සිනමාපට සියල්ල ප්‍රදර්ශනය වුණා. අපේ සිනමාපටයත් දින දෙකක් ප්‍රදර්ශනය වුණා. ඇත්තටම ලැබුණු ප්‍රතිචාර නම් ඉතාම ඉහළයි. සිංහල අය වගේ ම විදේශීය අයත් අගය කළා. අනෙක් දේ මා සහභාගි වුණ පළමු ජාත්‍යන්තර සිනමා උලෙළත් මෙයයි.ඒ පළමු සහභාගිත්වයෙන් ම ඔබ සම්මානයට පාත්‍ර වුණා.ඔව් ඇත්තටම එතැනදී අප්‍රිකා - ආසියා ඛාණ්ඩයේ ජූරියේ විශේෂ සම්මානයක් මා වෙනුවෙන් ප්‍රදානය කළා. ඒ ජූරිය ලබාදුන් එකම විශේෂ සම්මානය වීමත් විශේෂත්වයක්.ඩුබායි සිනමා උලෙළ පිළිබඳ මොකක්ද ඔබේ තක්සේරුව.ඔවුන් එය අඛණ්ඩව කරන සිනමා උලෙළක්. ඇත්තටම ඉතාම ඉහළින් ලස්සනට ඔවුන් ඒ කටයුත්ත කරනවා. මා කලාකාරිනියක් විදිහට එය අගය කරනවා. මෙතැනදී මම සිනමා නිර්මාණවල දැකපු විශේෂත්වය තමයි හැම රටක් ම කතා කරලා තිබුණේ ඒ ඒ රටවල වර්තමානයෙත් පවතින සමාජ දේශපාලන වටාපිටාව පසුබිම පිළිබඳව. නමුත් අපේ සිනමා නිර්මාණය අද පවතින සත්‍ය චරිතයක් වටා ගොඩනැඟුණු කතාවක්. යුදමය කාල සීමාවන් සමඟ ඒ පරිසරය හා මුසුව ගොඩනැඟී තිබුණේ. මා මුලින් කියූ විදිහට මෙය මගේ පළමු ජාත්‍යන්තර සිනමා උලෙළ නියෝජනය විදිහට ලැබූ අත්දැකීම් නම් ඉහළයි.‘නිකිනි වැස්ස’ මෙහි ඔබේ චරිතය අනෙක් ඔබ කළ චරිතවලට වඩා වෙනස්ම කියලා හිතෙනවා.ඔව් ඒක ඇත්ත. නමුත් රංගන ශිල්පියකුට ඕනෑම අභියෝගයක් භාරගන්න පුළුවන් විය යුතුයි කියන මතයේ මම ඉන්නේ. පිටපත කියවීමෙන් පසු මා කළ අනෙක් චරිත වලට වඩා කුමන රසයක් චරිතය තුළ ගොඩනගන්න ඕන ද කියලා මම හිතුවා. මෙතැනදී සුවිශේෂ වුණේ මේ චරිතය දැනටත් ජීවත්වන චරිතයක් නිසා එය ගොඩනගන්න මට සිදුවුණ එකයි.එහෙනම් ඇගේ දායකත්වයත් ඔබේ රංගනය ගොඩනැඟෙන්න හේතුවෙන්නේ ඇයි.කොහෙත්ම නැහැ. මා ඇය අදටත් දැක නැහැ. මා එහෙම කරන්න හිතුවෙත් නැහැ. මොකද මේ චරිතය මිනී පෙට්ටි සාප්පුවක ඉන්න සේවය කරන චරිතයක්. මම ඇයව අනුගමනය කරන්න උත්සාහ කළා නම් පිටපතට වඩා මා වෙනස් වෙන්න පුළුවන්. ඒ වගේ ම මා පෞද්ගලික ඒ සැබෑ චරිතය හා බැඳෙන්න පුළුවන්. එය මේ කතාවේ පිටපතට විශාල බාධාවක් වෙන්න තිබුණා. එහෙම නොවෙන්නයි මට ඕන වුණේ. පිටපත වගේ ම එහි යටිපෙළ තෝරාගෙන චරිතය නිරූපණය කරන්නයි මට ඕන වුණේ.ඔබ දායක වී තියෙන්නේ සිනමාපට අතළොස්සකටයි. ඇයි ඒ?යම් තෝරා බේරා ගැනීමක් මා තුළ තරමක් තියෙනවා. අනෙක් දේ අපිට කරන්න දෙයක් තිබිය යුතුයි කියලා මා විශ්වාස කරනවා. නමුත් අපේ දායකත්වය සිනමාව තුළ අඩුයි. ඒ වගේ ම රංගන ශිල්පිනියක් විදිහට අද හැදෙන සිනමාපට වලට මාව අවශ්‍ය නොවෙන්න පුළුවන්. අවශ්‍ය කියලා හිතෙන නිර්මාණවලට මට ආරාධනා ලැබෙනවා. මේ ‘නිකිනි වැස්ස’ වුණත් මාව ඒ චරිතයට අවශ්‍ය නිසයි ගත්තේ. අද තරුණ පරම්පරාවේ හැදෙන නිර්මාණ විවිධයි. ඔවුන් හිතන පතන විදිහ වෙනස්. ඒ නිසා අපි වගේ අයට ඔවුන්ගේ නිර්මාණවලට අවශ්‍යතාවක් ඇති නොවෙන්න පුළුවන්.මෙම සිනමා උලෙළේ හොඳම නිළියට ඔබ හා කරට කර තරගයක් තිබුණා කියලත් ආරංචියි.මෙහෙමයි අප්‍රිකා - ආසියා ඛාණ්ඩයේ ඔය පිළිබඳ යම් කතිකාවක් තිබුණා. එහිදී වයස අවුරුදු 12 ක ගැහැනු ළමයකුටයි හොඳම නිළිය සඳහා සම්මානය ලැබුණේ. එය ජූරිය වුණත් හැඟීමක් එක්ක කරන ගනුදෙනුවක්. මට ඔවුන් පෞද්ගලිකව කිව්වේ මේ තීරණය අසාධාරණයි කියලා ඔවුන් දන්නවා. නමුත් ලෝකයේ දරුවන් හා සතුන්ට ආකර්ෂණය වැඩියි කියලා ඔවුන් හිතනවා කියලා. ඒ නිසාම ඔවුන් ජූරියේ විශේෂ සම්මානයක් මා වෙනුවෙන් ප්‍රදානය කළා. කොහොම වුණත් ලෝකයේ කොතැනකදීවත් මෙවැනි තේමාවක් සිනමාවට නැගිලා නැතුව ඇති.මා නිකිනි වැස්ස දැක්කෙත් මෙම සිනමා උලෙළෙදීයි. බොහො දෙනෙක්ගේ පැසසුම් මට ලැබුණා. අගය කළා. ඉතිං තරුණ පරම්පරාවේ අධ්‍යක්ෂවරයකු විදිහට අරුණටත් නිෂ්පාදක කුසුම්සිරිටත් ස්තුතිවන්ත වෙන්න ඕන. මොකද මෙවැනි සිනමා උලෙළක් මා දැකපු පළමු අවස්ථාව. ඒ වගේ ම වඩා යහපත් නිර්මාණයක් කරන්න ලැබුණා කියන ආත්ම තෘප්තිය අද මට මේ සම්මානයත් සමඟ දැනෙනවා.වසන්ත ජයසිංහ ආරච්චිගේඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av11122519</link>
    <topic>ලක්ෂපතීන් 28 දෙනෙක් බිහිකළ ගුඩ් මෝර්නින් ශ්‍රී FM</topic>
    <author>වසන්ත</author>
    <content>ලක්ෂපතීන් 28 දෙනෙක් බිහිකළ ගුඩ් මෝර්නින් ශ්‍රී FMහැමදාමත් වගේ හැම උදෑසනක්ම ඔබට අපට කොයි කාටත් කාර්ය බහුලයි කියලා අපි දන්නවා. සමහර විටක කාර්යාලයට, පාසලට එහෙමත් නැතිනම් නිවහනේම වැඩකටයුතු නිසා ඒ කාර්ය බහුලකම ටිකක් තදින් දැනෙනවා වෙන්නත් පුළුවන්. හැබැයි ඒ සියලු කටයුතු අතරේ උදේ පාන්දරින් ඔබේ නිවහනට එන මේ අමුත්තන් තිදෙනා පිළිගන්නත් ඔබ අමතක කරන්නෙ නැතිවග අපි දන්නවා. ඒ නිසයි ආකාශ්, මානෙල් වගේම උක්කුං මහත්තයත් ඔබට මෙතරම් සමීප.ශ්‍රී එෆ්.එම්. ගුවන් විදුලියේ උදේ 6 සිට 9 දක්වා ආකාශ්, මානෙල් දෙදෙනා වගේම උක්කුං මහත්තයත් උදේ රැයින්ම කුකුලත් අරගෙන ඔබේ ගෙදරට ගොඩවදින්නේ හිස් අතින් නම් නෙමෙයි. දැනුම, සතුට, විනෝදය මෙන් ම තෑගි බෝග පිරිවරාගෙන ‘ගුඩ් මෝර්නින්’ ශ්‍රී එෆ්.එම් ඔවුන් ඔබට තිළිණ කරනවා.එෆ්.එම් නාලිකා රැසක උදේ වැඩසටහන් කොතෙක් තිබුණත් ශ්‍රාවක අවධානය දිනාගත් ජනපි‍්‍රයතම වැඩසටහන බවට ශ්‍රී එෆ්.එම් ගුවන් විදුලියේ ‘ගුඩ් මෝර්නින් ශ්‍රී එෆ්. එම්’ හැමදාමත් නවමු මුහුණුවරකින් ගෙන එන්නට ආකාශ්, මානෙල් මෙන්ම උක්කුං මහත්තයත් උත්සාහ ගන්නවා.”ඇත්තටම ‘ශ්‍රී එෆ්.එම් ගුඩ් මෝර්නින්’ ෂෝ එකට අපි දෙන්නම එකතු වෙන්නේ 2009 වසරේ ඉඳලයි. ඒ අතරට උක්කුං මහත්තයත් අපිත් එක්ක එකතු වුණා. අපිට අවශ්‍ය වුණේ සාම්ප්‍රදායික ගුවන්විදුලි වැඩසටහනක් ශ්‍රාවකයින් අතරට රැගෙන යන්න නෙමෙයි. හේතුව උදේ වරුව සාමාන්‍යයෙන් අපි කවුරුත් කාර්ය බහුලයි. ඒ නිසා බොහෝම සරලව රසාස්වාදයක් අපේ අසන්නන්ට ලබා දෙන ගමන්ම ඔවුන්ට එදිනෙදා සමාජීය තොරතුරු තෑගි බෝග පිරිනමන්නත් අපි සූදානම් කියලා කියන්න ඕන.එය කොතරම් ජනපි‍්‍රයද කියනවා නම් මේ වනවිට අපේ වැඩසටහන හරහා ලක්‍ෂපතියන් 28 දෙනෙක් බිහිකරලා තියෙනවා. ඒ වැඩසටහන අපි කරන්නේ හරිද වැරදිද කියන තරගයක් විදිහටයි. මෙය මේ වැඩසටහන තුළ ජනපි‍්‍රය අංගයක් කියලා අපි කියන්න ඕන. මෙතැනදි වෙන්නේ අපේ අසන්නන්ට ප්‍රකාශයක් ඉදිරිපත් කරනවා. එය හරිද වැරදිද කියලා කියන්න ඕන. ඊට පසු නිවැරැදි පිළිතුර 5 ට පසු ඔහුට හෝ ඇයට අවස්ථාව ලැබෙනවා මුදල් යන්ත්‍රයට සුදුසුකම් ලබන්න. ඊට පසුවයි ලක්‍ෂයේ වාසනාව හිමිකරගන්න පුළුවන් වෙන්නේ. ඇත්තටම අපි දෙදෙනාගෙන් එක්කෙනෙක් යනවා ඒ මුදල ඔවුන්ගේ නිවෙසටම ලබා දෙන්න.”මේ විදිහට වැඩසටහන් ගෙන එන අතරේම විටෙක උක්කුං මහත්තයාගේ විහිළු තහළු වලටත් ලක්වෙන්නට මේ දෙන්නට සිද්ධවෙනවා. ඒ වගේම උක්කුං මහත්තයා හඬලන වෙලාව අනුමාන කරලා වෙලාව කිව්වොත් අසන්නන්ට තෑගි ලබා ගන්නත් පුළුවන්.පුරා පැය තුනක කාලයක් ඔබේ නිවහනට උදේ රැයින්ම එන ‘ගුඩ් මෝර්නින් ශි‍්‍ර එෆ්.එම්’ වැඩසටහන අතර සිදුවන සුන්දර සිදුවීම් නම් බොහෝමයි.‘ඇත්තටම අපි වැඩසටහන අවසානයේ ඊළඟ දවසේ වැඩසටහන පිළිබඳ සැලසුම් කරනවා. හැමදාම අලුත් මුහුණුවරක් ගන්නයි අපිට ඕන. විශේෂයෙන් විධායක අධ්‍යක්‍ෂ රයන් හොන්ටර් වගේම සහාය වැඩසටහන් අධ්‍යක්‍ෂ චාරුක සුරවීරත් අපි සිහිපත් කළ යුතුයි’.’ගුඩ් මෝර්නින් ශ්‍රී එෆ්.එම් රැගෙන හැමදාමත් ඔබේ නිවහනට එන මේ අපූරු එකතුව වගේම දැනුම, සතුට, විනෝදය සමඟ ලක්‍ෂපතියකු වීමේ භාග්‍යය හිමිකර ගන්න නම් ඔබට 99 කොළඹ, 99.3 බස්නාහිර, 93.2 රුහුණු රජරට, 95.8 කඳුරට, 98.8 අම්පාර බදුල්ල එෆ්.එම් තරංග මාලා සුසර කරන්නට වෙනවා.වසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av11122520</link>
    <topic>පත්තරකාරයකුගේ චරිතයකටම සම්මානයක් ලැබීම සතුටක්</topic>
    <author>තුෂාරි වික්‍රමසිංහ</author>
    <content>පත්තරකාරයකුගේ චරිතයකටම සම්මානයක් ලැබීම සතුටක්ගාමිණි ජයලත්මාධ්‍යවේදය, රංගනය වූ කලී අසිරිමත් කලාවන්ය. මාධ්‍යවේදියකු ලෙසත් රංගන ශිල්පියකු ලෙසත් ඒ කලා කෙත්හි අස්වැන්න නෙළා ඔහුට හොඳහැටි හුරු පුරුදුය. නොසිඳෙන දිය උල්පතක් සේ ඔහු එය පෝෂණය කරමින් සිටී. විටෙක දිනමිණ ජාතික පුවත්පතේ සම කර්තෘ ගාමිණි ජයලත් ලෙස මාධ්‍ය ලෝකයේ සැමටත් පාඨක ජනතාවටත් සමීප වන ඔහු තවත් විටෙක පුංචි තිරය, වේදිකාව, සිනමාව යන කලා මාධ්‍ය ත්‍රිත්වයේම දස්කම් පාන ප්‍රතිභා පූර්ණ රංගන ශිල්පියෙකි. මේ නිසාම පසුගිය 16 වන සුමති ටෙලි සිනමා සම්මාන උලෙළේ දී පවා ඔහු සම්මානයට පාත්‍ර වීය.ඔබ ලැබු සම්මානයේ තොරතුරු එක්කම අපේ කතාබහත් අරඹමු?පේ‍්‍රමකුමාර ජයවර්ධන අධ්‍යක්ෂණය කළ ‘පිනිබර යාමය’ ටෙලි නාට්‍යයේ ‘නාගිත’ කියන චරිතය උදෙසායි මේ සම්මානය මට හිමි වුණේ.‘නාගිත’ චරිතය මොන වගේ ද?නාගිත කියන්නේ පුවත්පත් කලාවේදියෙක්. මේ චරිතය මගේ දිවියට සුවිශේෂියි. සැබෑ දිවියේ මම පුවත්පත් කලාවේදියෙක්. සැබෑ දිවියේ පුවත්පත් කලාවේදියෙක් විදිහට ගෙවන ජීවිතයේ විරුද්ධ පැත්ත තමයි ‘නාගිත’ චරිතය ඔස්සේ මම නිරූපණය කළේ. ‘නාගිත’ කියන්නේ හොඳ පුවත්පත් කලාවේදියෙක් නොවෙයි.ඔහු දේශපාලනඥයන් පසුපස යන, හිතට එකඟ නොවන යටි කූට්ටු වැඩ කරන, වංක පුවත්පත් කලාවේදියෙක්. මම ඒ චරිතය සාර්ථකව ඉදිරිපත් කරපු නිසයි මේ සම්මානය මට ලැබුණේ. ඇත්තටම අද මාධ්‍ය ලෝකයේ මේ නාගිත ගේ චරිතයෙන් ඉස්මතු වෙන ගති ලක්ෂණ තිබෙන මාධ්‍යවේදී චරිත අපට ඕනැතරම් හමු වෙනවා.මේ සම්මානය ඔබේ වෘත්තිය ජීවිතයට සුවිශේෂි වන්නේ කෙසේ ද?මෙහෙමයි. මේ සම්මානය මට හිමි වුණේ 16 වැනි සුමති ටෙලි සම්මාන උලෙළේදීයි. 16 කියන්නේ මට විශේෂිත දවසක්. මගේ උපත 16 වැනිදාවක සිදුවූවක්. ඒ වගේම එය මගේ සුබ අංකයක්. සැබෑ දිවියේ පත්තර කාරයෙක් වෙන මට රංගන දිවියේදීත් පත්තරකාරයෙක්ගේ චරිතය රඟපාමින් ලැබුණු මේ සම්මානය මට සුවිශේෂියි. ටෙලි නාට්‍යයක් වෙනුවෙන් හා හා පුරා කියා මෙලෙස සම්මානයට පාත්‍ර වීම මගේ දිවියේ සුවිශේෂි කඩඉමක් ලෙස මම දකිනවා.මේ දිනවල ඔබ තවත් ටෙලි නාට්‍ය කීපයක් හරහාම අප නෙතු ගැටෙනවා.ඔව්, මේ දවස්වල මා රඟ පෑ ටෙලි නාට්‍ය කීපයක්ම විකාශය වෙනවා. ඒ වගේම විකාශය වෙන්නත් තිබෙනවා.ඔබ අලුතින්ම රංගනයට දායක වුණු ටෙලි නාට්‍ය මොනවා ද?මේ දවස්වල ටෙලි නාට්‍ය හා චිත්‍රපට රූගත කිරීම් කීපයකටම දායක වුණා සහ දායක වෙමින් සිටිනවා. නාලන් මෙන්ඩිස්ගේ නවතම ටෙලි නාට්‍යයේ මම රංගනයෙන් දායක වෙනවා. එහි මම ‘ගීතදේව‘ කියන චරිතයට දායක වෙනවා. එහි දී කලාකරුවකුට මුහුණ පාන්නට සිදුවන අකරතැබ්බයන්, ඔහු අත්විඳින දේ මේ චරිතය හරහා නිරූපණය වෙනවා. ඒ වගේම මම රඟපෑමෙන් එක්වුණු ‘ආදරෙයි අහස තරම්’ ටෙලි නාට්‍යයත් මේ දිනවල විකාශය වෙනවා. ‘කළු මහත්තයා’ කියන චරිතයට මම හුඟාක් ආසයි. ඊට අමතරව අනුර මාධව ජයසේකර ගේ නවතම ටෙලි නාට්‍යය වන ‘සඳට අහස ආදරෙයි’ හි මනෝජ් කියන චරිතයටත් මම දායක වුණා.ඔබ සිනමාවටත් දායක වූ බව පැවසුවා...මහාචාර්ය සුනිල් ආරියරත්නයන් ගේ ‘කුස පබා’ හි ‘ඝෝෂක’ ගේ චරිතයට දායක වුණා. ඊට අමතරව සුගත් සමරකෝන් ගේ ‘විජය - කුවේණි’ හි මම යක්ක ගෝත්‍රික නායකයෙක් ගේ චරිතය නිරූපණය කළා.ඔබේ රඟපෑම් සඳහා ලැබෙන පේ‍්‍රක්ෂක ප්‍රතිචාර කොහොම ද?ප්‍රතිචාර ඉහළින්ම ලැබෙනවා. අන්තර්ජාලය හරහා විවිධ ප්‍රතිචාර ලැබෙනවා. ඒ වගේම රූගත කිරීම්වලට යන එනකොට මගතොටේදී ලැබෙන ප්‍රතිචාර හරිම ඉහළයි. මේ රසික ජනතාවගෙන් ලැබෙන ප්‍රතිචාර මට නම් හරි ඉහළයි.ඔබේ ආරම්භය වේදිකාව. ඔබත් බොහෝ දෙනෙක් වගේ අද වෙනකොට වේදිකාව අමතක කරල ද?අපේ මූලාරම්භය වේදිකාව තමයි. නමුත් මෑත කාලයේ වේදිකා නාට්‍යයක රඟපාන්න ලැබුණෙ නැහැ. ජයන්ත චන්ද්‍රසිරිගේ ‘ඔත්තුකාරයා’ වේදිකා නාට්‍යයෙන් පස්සේ මට වේදිකාව වෙනුවෙන් කාලයක් කැප කරන්න නොහැකි වුණා. එයට හේතු කිහිපයක් බලපෑවා. එකක් වේදිකාව කියන්නේ සෑහෙන කාලයක් කැපකළ යුතු දෙයක්. මොකද මාස තුන හතරක පුහුණු වීම් කරලා ඒවා රට වටා පෙන්වන්න යන්න වෙනවා. ඒ කාලේ නම් අපි සතුටින් ඒවාට දායක වුණා. නමුත් අද වෙනකොට මම අවිවේකී ජීවිතයක් ගත කරන්නේ. පත්තර රස්සාවයි, අනෙක් කලා කටයුතුයි එක්ක වේදිකාවට කාලයක් යොමු කරන්න බැරි තත්ත්වයක් තිබෙන්නේ. නමුත් හොඳ නිර්මාණයක හොඳ චරිතයක් රඟපාන්න අවස්ථාව ලැබුණොත් මම එය මඟ අරින්නේ නැහැ.ඔබේ මාධ්‍ය ජීවිතය ගෙවී යන්නේ මොන අයුරින් ද?මාධ්‍ය ජීවිතය බොහොම සුන්දරව ගෙවී ගෙන යනවා. මොකද මම ඉතාම ආදරයෙන් කැපවීමෙන් මේ වෘත්තියේ නියැළෙන්නේ. බොහෝ දුක් විඳි අතීතයක මිහිරියාව අද මම පත්තරකාරයෙක් ලෙසත් කලාකරුවෙක් ලෙසත් අත් විඳිනවා. මට මතකයි මම මාධ්‍ය ලෝකයට අවතීර්ණ වුණේ බණ්ඩාරගම ප්‍රාදේශීය වාර්තාකරු වශයෙන්.ඔබ ආ ගමන් මඟ පිළිබඳ ඇත්තේ මොන වගේ හැඟීමක් ද?ඇත්තටම අපි දුක කියන දේ හඳුනගෙන දුක් විඳලා මේ ක්ෂේත්‍රයට ආපු නිසා තමයි අපිට අද මේ තරම් ශක්තිමත්ව නැඟී සිටින්නට පුළුවන් වෙලා තිබෙන්නේ. මොකද දුකක් දන්නෙ නැතිව මේ ක්ෂේත්‍රයට ආපු කෙනෙකුට මෙහි රැඳී ඉන්න අමාරුයි.මම කොට කලිසම ඇඳගෙන කොළඹ නගරය පුරා පත්තරේට වාර්තාවක් ලියන්න (ඒ කාලේ අපට කෑල්ලකට ගෙව්වේ රුපියල් පහක් පමණයි) ඇවිදපු හැටි. පාරක් පාරක් ගානෙ ගිහිල්ලා ප්‍රවෘත්ති හෙව්වා. පොලීසියෙන් ගුටි කාලා හිර ගෙවල්වල ඉඳලා තියෙනවා. ඒ විදිහට දුක් විඳලයි අපි අද මෙතැන ඉන්නේ. ඉස්සර වේදිකා නාට්‍ය රඟපාලා මහ රෑ කොළඹ ඉඳන් පයින්ම බණ්ඩාරගම එනවා. බස්වල යන්න සල්ලි නැහැ.සමහරදාට කොළඹ බස් හෝල්ට්වල පත්තර කොළයක් එලාගෙන නිදියපු අවස්ථා තිබෙනවා. පහුවදා නැගිටින කොට කොණ්ඩෙ මියෝ කාලා තිබුණු අවස්ථාත් තිබුණා. වේදිකාවේ අන්තිම තැන ඉඳලා ඉහළට එනකම් හැම දෙයක්ම අපි අත්විඳල අත්දැකීම් ලබල තියෙනවා. මම හිතන්නේ ඒ දුක විඳගෙන ආපු නිසයි අද අපි ශක්තිමත්ව මේ විදිහට නැඟී සිටින්නේ.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av11122521</link>
    <topic>16 වන කේරළ අන්තර්ජාතික සිනමා උලෙළ</topic>
    <author>ඈෂ්ලි රත්නවිභූෂණ</author>
    <content>16 වන කේරළ අන්තර්ජාතික සිනමා උලෙළදෙසැම්බර් මස 09 වැනිදා ආරම්භ වූ 16 වන කේරළ අන්තර්ජාතික සිනමා උලෙළ නිමාවට පත්වූයේ 16 වැනිදා සවසය. කේරළ සිනමා උලෙළ සංවිධානය කරනු ලබන්නේ කේරළ ප්‍රාන්තයේ චලචිත්‍ර ඇකඩමියයි. එය පාලනය වන්නේ කේරළ ප්‍රාන්ත රජය මගිනි.කේරළ සිනමා උලෙළ සැලකිය හැක්කේ අද ඉන්දියාවේ පැවැත්වෙන ඉතා විශිෂ්ට සිනමා උත්සවයක් වශයෙනි. කේරළ චලචිත්‍ර ඇකඩමියේ සහ සිනමා උලෙළේ සභාපතිවරයා වන්නේ සුප්‍රකට මලයාලම් සිනමාකරුවෙක් වන එස්. පි‍්‍රයදර්ශන්ය. උලෙළේ නියෝජ්‍ය අධ්‍යක්ෂ මෙන්ම කලාත්මක අධ්‍යක්ෂවරිය වන්නේ බීනා පෝල් වෙනුගෝපාල්ය.උලෙළේ සමාරම්භක කෘතිය වූයේ චීනයේ පස්වැනි පරම්පරාවේ විශිෂ්ටතම සිනමාකරුවා වශයෙන් සැලකෙන ෂාන් යිමෝගේ Under the Hawthorn Treeය. මෙයට විෂය වූයේ චීන සංස්කෘතික විප්ලවයේ අගභාගය පසුතල කොටගෙන තරුණ පෙම් යුවළක් පිළිබඳ කතාවකි. උලෙළේ සමාරම්භක කෘතිය වශයෙන් එය තිරගත කිරීම සඳහා චීන නිෂ්පාදන සමාගමට කේරළ සිනමා උලෙළ විසින් ඉන්දියානු රුපියල් ලක්ෂ 25 ක් ගෙවනු ලැබ ඇත.සිනමා උලෙළේ ප්‍රධාන අංග වූයේ තරගකාරි අංශය, සමකාලීන මලයාලම් සිනමාව, අද ඉන්දියානු සිනමාව සහ අද ජපන් සිනමාවය. මෙයට අමතරව ප්‍රත්‍යාවලෝකන සිනමා උත්සව කීපයක්ම විය. රොබට් බ්‍රෙසොන්, නගිසා ඔෂිමා, තියෝ ඇන්ජෙලෝපෝල්ස්, ඇඩොල්ෆාස් මෙකාස්, මධූ (සුප්‍රකට මලයාලම් නළුවෙකි), ජිරිල් ඩයොප්, මබෙට් (සුප්‍රකට සෙනෙගාල් සිනමාකරු), එම සිනමාකරුවෝ වූහ. එලිසබෙත් ටේලර් හා රවුල් රුයිස් ප්‍රණාම උත්සව දෙකක් ද විය. මෙවර ඇතුළත් කර තිබූ තවත් ජනපි‍්‍රය අංශයක් වූයේ පාපන්දු ක්‍රීඩාව ප්‍රස්තුත කර ගත් සිනමා කෘතීය.කේරළ සිනමා උලෙළේ වාර්ෂිකව පවත්වනු ලබන සුප්‍රකට මලයාලම් සිනමාකරුවෙක් වූ ජී. අරවින්දන් අනුස්මරණ දේශනය මෙවර පවත්වන ලද්දේ කැපී පෙනෙන ටියුනීසියානු සිනමාකරුවකු වූ එලිස් බකාර් විසිනි. කේරළ සිනමා උලෙළේ ලාංඡනය ද අරවින්දන් ගේ නිර්මාණයකි.තරගකාරී අංශය සීමාවන්නේ ආසියා, අපි‍්‍රකා හා ලතින් අමෙරිකානු චිත්‍රපට සඳහාය. ඉහළම සම්මානය හඳුන්වනු ලබන්නේ Suvarna Chakoram – TheGolden Crow Pheasant Awad නමිනි. එම සම්මානය හා ඒ සඳහා පිරිනමන ලද ඉන්දියානු රුපියල් ලක්ෂ 15 ක තිළිණය මෙවර දිනා ගන්නේ ලද්දේ කොළොම්බියා - පැනමා හවුල් නිෂ්පාදනයක් වූ කාර්ලෝ සීසර් අර්බෙලාස් අධ්‍යක්ෂණය කළ The Colours of the Mountains නමැති කෘතියයි.හොඳම නවක අධ්‍යක්ෂවරයාට පිරිනැමෙන Rajata Chakoram සම්මානය දිනා ගනු ලැබුවේ හමීඩ් රේසා අලිගොලාන් ගේ Flamingo 13නමැති ඉරාන චිත්‍රපටයයි. ආසියානු සිනමාවේ සංවර්ධනය සඳහා වූ කේන්ද්‍ර ජාලය (Network for the Promotion of Asian Cinema) මඟින් පිරිනැමෙන හොඳම ආසියාතික චිත්‍රපටය සඳහා වූ නෙට්පැක් සම්මානය අදිති රෝයි අධ්‍යක්ෂණය කළ At the End of it All (Amosheshey) නමැති බෙංගාලි කෘතියට හිමිවූ අතර හොඳම මලයාලම් චිත්‍රපටය සඳහා පිරිනැමෙන නෙට්පැක් සම්මානය සලීම් අහමඩ් ගේ Abu, Son of Adam (Adaminte Makan Abu) විසින් දිනාගන්නා ලදී.අන්තර්ජාතික සිනමා විචාරක හා පත්‍රකලාවේදීන්ගේ සම්මේලනය වූ FIPRESCI සම්මානය තරගකාරි අංශයේ තිබූ තුර්කි – ප්‍රංශ - ජර්මන් හවුල් නිෂ්පාදනයක් වූ Future Lasts for Ever අධ්‍යක්ෂණය කළ ඔස්කාන් ඇල්පර් ට ද, හොඳම මලයාලම් චිත්‍රපටය සඳහා සම්මානය Abu, Son of Adam ද හිමිවිය. හොඳම මලයාලම් චිත්‍රපටය සඳහා NETPAC හා FIPRESCI සම්මාන දෙකම දිනූ මෙම කෘතියට හසාන්කුට්ටි සම්මානය ද හිමි විය.සුප්‍රකට ඉන්දීය සිනමාකාරියක වූ මීරා නයාර් විසින් ඇගේ සහාය අධ්‍යක්ෂවරයා වූ හසාන්කුට්ටි අනුස්මරණය කිරීම සඳහා මෙම සම්මානය ස්ථාපිත කරන ලද අතර එම සම්මානය වෙනුවෙන් ඉන්දියානු රුපියල් 50,000/- ක මුදලක් ද හිමිවේ. ප්‍රේක්ෂකයන්ගේ ඡන්දයෙන් තේරුණ හොඳම චිත්‍රපටය ලෙස ඉන්දියානු රුපියල් ලක්ෂ දෙකක මුදල් තිළිණය දිනාගන්නා ලද්දේ ස්පාඤ්ඤ - චිලී - මෙක්සිකෝ හවුල් නිෂ්පාදනයක් වූ The PaintingLesson අධ්‍යක්ෂණය කළ පබ්ලෝ පෙරෙල්මාන්ටය.අරුණ ජයවර්ධන ගේ ප්‍රථම වෘත්තාන්තය වූ “නිකිණි වැස්ස” ජගත් සිනමා අංශයේ තිරගත විය.ඈෂ්ලි රත්නවිභූෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av11122522</link>
    <topic>එදා වීදි නාට්‍යවලින් අපි පුදුමාකාර තෘප්තියක් ලැබුවා</topic>
    <author>ඉසවි</author>
    <content>එදා වීදි නාට්‍යවලින් අපි පුදුමාකාර තෘප්තියක් ලැබුවා- ගුණරත්න වික්‍රමගේමීට බොහෝ කලකට පෙර වීදි නාට්‍ය, වේදිකා නාට්‍ය හරහා කලාවට පිවිසි ඔහු ගුණරත්න වික්‍රමගේ ය. නාට්‍යකරුවකු පමණක් නොව ලේඛකයකු ලෙසින් ද නමක් දිනා සිටින ඔහු පසුගිය දිනක තම අලුත් ම කෙටි කතා සංග්‍රහය නිකුත් කළේ ය. ඒ ‘සූදු කෙළින්නිය’ යන නමිනි.නාට්‍ය කලාව සම්බන්ධව දිගු ඉතිහාසයක් ඇති ගුණරත්න වික්‍රමගේ අතීතය සිහිපත් කළේ මෙසේ ය.“අපේ කාලේ එතරම් වීදි නාට්‍ය කණ්ඩායම් තිබුණේ නැහැ. ඒ කාලේ වෙන කොට ගාමිණී හත්තොටුවේගමගේ වීදි නාට්‍ය කණ්ඩායම විතරයි තිබුණේ. හැත්තෑ ගණන් වෙනකොට ලෝකයේ වෙනත් රටවල දේශපාලන ප්‍රචාරක වීදි නාට්‍ය වගේ දේ තිබුණා. අපිත් ඒ කාලේ දේශපාලන ප්‍රචාරක නාට්‍ය කළා. එය එකල අපේ රටට අලුත් දෙයක්. එවකට පැවැති රජයට විරුද්ධව තමයි අපි නාට්‍ය කළේ. මේ නිසා අපි පහර කෑම් වලටත් ලක්වුණා. 1977 සිට 1980 දක්වා ‘ධනපති රිලා නැටුම’ නම් වූ වීදි නාට්‍යය කළා. ඊටත් පස්සේ ‘බෝසත් කැපිල්ල’ වීදි නාට්‍යය කළා.1979 දී නොබෙල් සාහිත්‍ය සම්මාලාභී බ්‍රිතාන්‍ය ජාතික නාට්‍යකරු හැරල්ඩ් පින්ටර්ගේ ‘ද බර්ත්ඩේ පාර්ටි’ නාට්‍යය ඇසුරින් ‘උපන්දා සාදය’ නාට්‍යය නිෂ්පාදනය කළා. මෙම නාට්‍යය සිංහලයට පරිවර්තනය කරනු ලැබුවේ මහාචාර්ය සුනන්ද මහේන්ද්‍ර විසින්.ඔහුගේ මාධ්‍ය කෙටිකතාව වේදිකා නාට්‍ය, වීදි නාට්‍ය වුව ද ඔහු නිරන්තරයෙන් ම නිර්මාණකරණයේ නොයෙදෙන්නේය. ඔහුගේ නිර්මාණයක් අපට දකින්නට කියවන්නට ලැබෙන්නේ වසර තුන හතරකට වතාවකි.“නාට්‍ය කියන එක කණ්ඩායම් ගතව කළ යුතු දෙයක්. නමුත් මේ කාලයේ හැටියට එවැනි කණ්ඩායම් ගතව කරන කාර්යයන් අපහසුයි. එයට මූලිකම හේතුව තමයි ආර්ථික ගැටලු. හැත්තෑව දශකයේ මම ‘උපන්දා සාදය’ කරන කාලේ එවැනි ගැටලු තිබුණේ නැහැ. ගුණසිරි සිල්වා, සුනිල් මිහිඳුකුල, කපිල කුමාර කාලිංග, රනිල් ඇල්විටිගල, ජයන්ත කළුපහන, චිත්‍රාල් ද සොයිසා යන හිත මිත්‍රයෝ මගේ සමකාලීනයෝ, 70 දශකයේ සිටි මේ තරුණ පිරිස අද විවිධ කුල ගෝත්‍රවල ප්‍රවීණයෝ. ඒ කාලේ තරුණයන්ට හොඳ අවස්ථා තිබුණෙ නිර්මාණකරණයේ නියැළීමට.“අපි ඒ කාලේ වීදි නාට්‍ය පෙන්නුවේ ගම්බද කමත්වල, පාසල්වල, මහ පාරේ මහජනතාව රැස්වන ස්ථානවල. මේවායින් විශාල මුදලක් ඉපයුවේ නැති වුණාට පුදුමාකාර තෘප්තියක් ලැබුවා.වීදි නාට්‍යයෙන්, වේදිකාවෙන් කලාවට පිවිසි ඔහු වර්තමානයේ කෙටිකතාවට සීමාව හිඳින්නේ ය.‘ගිනි බණ්ඩාර සඳ එළියෙහි සරණපාල කුමාරයා, ‘මකරා’, ‘ගිනි කූර’ වික්‍රමගේ මීට පෙර ලියන ලද කෙටිකතා අතර වේ.ඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=av11122523</link>
    <topic>2012 සිකුරු ලබන බොලිවුඩ් තරු</topic>
    <author>සුජීව තේවහෙට්ටිගේ</author>
    <content>2012 සිකුරු ලබන බොලිවුඩ් තරුඑළැඹෙන 2012 නව වසර බොලිවුඩ්පුරයට කොහොම වේවි කියලද ඔබ හිතන්නෙ? ලස්සන චිත්‍රපට අපට බලන්න ලැබේවිද? ලස්සන ගීත අහන්නට ලැබේවිද? බොලිවුඩ් සිනමාව ගැන මතක් කරන විට ඔබේ හිතට එන්නේ එවැනි සිතුවිලි තමයි. මේ සියලු සුන්දර දේ සිද්ධ වෙන්නෙ තිරය මතුපිටයි. තිරයෙන් පිටුපස තව කොපමණ කාරණා කටයුතු සිද්ධ වේවිද?තිරයෙන් පිටුපසදී සිද්ධ වෙන වැදගත් කටයුතු අතර විශේෂ තැනක් හිමිවන දෙයක් තිබෙනවා. ඒ තමයි විවාහ මංගල උත්සව. ලබන වසරේදී බොලිවුඩ්පුරයේ විවාහ මංගල්‍ය රැසක්ම පැවැත්වෙන බවයි ආරංචි. මේ විවාහ සිදුවන්නේ ජනප්‍රිය සුපිරි තරු අතරේයි. මේ අතරින් කාගේත් උනන්දුව අවධානය යොමුවන මංගල්‍යයක් තිබෙනවා. ඒ, සයිෆ් අලිඛාන් සහ කරීනා කපූර් අතර සිදුවන්නට නියමිත විවාහයයි. මේ දෙදෙනා මුලින්ම හඳුනාගත්තේ 2007 දීයි.(ඒ වනවිට සායිෆ් තම පළමු බිරිඳ අම්රිතා සිං ගෙන් වෙන්වී සිටියා) එතැනින් ඇරැඹුණු සායිෆ් සහ කරීනාගේ ආදර කතාව ලොව පුරා පැතිරී ගියා. කවුරු කවුරුත් මේ යුවළ ‘සායිෆීනා’ ලෙසින් හඳුන්වන්නට ද පටන්ගත්තා. කිහිප වතාවක්ම සායිෆ් සහ කරීනා විවාහ වෙන්නට ලකලෑස්ති වූ බවට මාධ්‍ය මඟින් ආරංචි පතුරුවා තිබුණා.විශේෂයෙන්ම පසුගිය වසරේදීත්, මේ වසරේදීත් සායිෆ් – කරීනා විවාහය සිදුවන බවට අනාවැකි පළවී තිබුණා. නමුත් මංගල්‍යය සිදුවුණේ නැහැ. ඔය අතරේදී සායිෆ්ගේ පියා වූ මන්සූර් අලිඛාන් හෙවත් නවාබ් හි පතාඋඩි කිරුළ සායිෆ්ට හිමිවුණා. මේ කටයුතු සියල්ලට පසුව දෙදෙනාගේ විවාහය සිදුවන බවයි නිවේදනය කෙරුණේ. ඒ අනුව දැන් තීරණය වී තිබෙන්නේ 2012 පෙබරවාරි මාසයේදී ‘සායිෆීනා’ විවාහ මංගල්‍යය සිදුවන බවයි. කරීනාගේ සහ සායිෆ්ගේ සමීප හිතවතුන් පවසන්නේ සායිෆ් නිෂ්පාදනය කළ ‘ඒජන්ට් විනෝද්’ චිත්‍රපටය තිරගත කිරීම ඇරැඹූ පසුව දෙදෙනාගේ විවාහය සිදුවනු ඇති බවයි.බොලිවුඩ්පුරයේ තවත් යුවළක් ද ලබන වසරේදී එක්තැන්වෙන්නට කල්බලමින් සිටිනවා. ඒ දෙදෙනා තමයි, රිටීෂ් දේශ්මුඛ් සහ ජෙනෙලියා ඩි සෝසා. ‘ඇලඩින්’ චිත්‍රපටයේ ජැකලින් ෆර්නැන්ඩස් සමඟ රඟපෑ රිටීෂ් ඔබට මතක ඇති. රිටීෂ් සහ ජෙනෙලියා අතර ආදරයක් ජනිත වුණේ 2003 දීයි. ඒ, ඔවුන් දෙදෙනාගේම මුල්ම චිත්‍රපටය වූ ‘තුජේ මේරි කසම්’ හි රඟපාද්දියි. එතැනින් පසුව රිවීෂ් සහ ජෙනෙලියා ගැන නොයෙකුත් ආරංචි පැතිරී ගියා. දැන් මේ දෙදෙනා සූදානම් වන්නේ 2012 පෙබරවාරියේ දී චාම් විවාහ මංගල උත්සවයකින් යුග දිවි ගමන් අරඹන්නටයි. මේ වනවිට රිටීෂ් ගේ වයස 32ක්. ජෙනෙලියා ඔහුට වඩා අවුරුදු 8කින් ලාබාලයි.රාණි මුඛර්ජි සහ ආදිත්‍ය චොප්රා ගැනත් පසුගිය කාලය පුරාම කවුරුත් කතා කළා. දෙදෙනා අද හෙටම විවාහවන බවයි මීට කලින් පැවසුණේ. පසුව පැතිරී ගිය ආරංචියක සඳහන් වුණේ ඒ කතාව බොරුවක් බවයි. මේ ගැන විවිධ කටකතා පැතිරී යද්දී නැවතත් පසුගිය සතියේ දැනගන්න ලැබුණේ ළඟදීම රාණි සහ ආදිත්‍ය අතර විවාහය සිදුකරන්නට නියමිත බවයි. ආදිත්‍ය මීට කලින් විවාහ වී සිටි අයෙක්. කුඩා කල සිටම දැනහඳුනාගෙන සිටි පායල් ඛන්නා නම් වූ යුවතිය විවාහ කර ගත් ආදිත්‍ය මීට වසර කිහිපයකට පෙර ඇයගෙන් වෙන්වූවා.ඒ වුණත් පසුගිය දීපවාලි උත්සවයදා මේ දෙදෙනාම ආදිත්‍ය ගේ මහගෙදර වන ‘ආදිත්යෝධ්‍යා’ නිවෙසට එක්වී පවුලේ සෙසු සාමාජිකයන් සමඟ සතුට බෙදාගත් බවත් පැවසෙනවා. මේ අවස්ථාවට ආදිත්‍ය ගේ දෙමව්පියන් සහ බාල සොහොයුරු උදේ චොප්රා ද එක්වී සිටි බවයි දැනගන්නට ලැබුණේ. ඒ කොහොම වෙතත් වෙනත් ආරංචි මාර්ග කියා සිටින්නේ 2012 දී ආදිත්‍ය සහ රාණි අතර විවාහය සිදුවීමට ඉඩ ඇති බවයි.ජනප්‍රිය නිළි විද්‍යා බාලන් ගේ විවාහයත් ලබන වසරේ සිදු කෙරෙනවාලු. ඇය මේ වනවිට පෙමින් බැඳී සිටින්නේ ලෝකප්‍රකට යූ.ටී.වී. රූපවාහිනී සමාගමේ ප්‍රධානියකු වන සිද්ධාර්ත් රෝයි කපූර් සමඟයි. විද්‍යා සහ සිද්ධාර්ත් එක් අවස්ථාවකදී ඉන්දියාවේ ගෝව ප්‍රදේශයේ විනෝද සවාරියක යෙදී සිටිනු කිහිප දෙනකු දැක තිබුණා. ඒ සමඟම නොයෙකුත් කටකතා පැතිරුණේ විදුලි වේගයෙන්. සමහරු ප්‍රකාශ කළේ සිද්ධාර්ත් සහ විදූ, හොර රහසේම විවාහ වී ඇති බවයි.නමුත් එහි ඇත්තක් නැහැ. මෑතකදී විද්‍යා, අලුතින් නිවෙසක් ද මිලදී ගත්තා. “මම සිද්ධාර්ත්ට කැමැතියි. එයත් එක්ක විවාහ වෙන්නයි හිතාගෙන ඉන්නෙ. ඒ දෙය ළඟදීම සිද්ධ වේවි” විද්‍යා තම නව නිවෙසෙහි පදිංචියට යෑමට පෙර ප්‍රකාශ කර තිබුණා. ඇය දැන් කල්යල් බලමින් සිටින්නේ විවාහ මංගල්‍යයට සුදුසු සුබ දිනයක් බලාපොරොත්තුවෙන්ලු. ඒ දිනය ලබන වසරේ මුල් භාගය තුළදී යෙදෙන්නට ඉඩ තිබෙන බවයි ආරංචි.සායිෆ් අලි ඛාන්ගේ නැඟණිය, සෝහා අලි ඛාන් ද 2012 දී යුගදිවි ගමන් අරඹන්නට අපේක්ෂා කරනවා. ඇයගේ අත ගන්නේ යොවුන් නළු, කුනාල් ඛේමුයි. කුනාල් සහ සෝහා අතර පෙම් බැඳුමක් ඇතිවුණේ වසර කිහිපයකට කලින්. නමුත් එය නිල වශයෙන් ප්‍රකාශ වුණේ නැහැ. ඉතාම මෑතකදියි ඔහු ඒ බව හෙළිකළේ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=ay1112251</link>
    <topic>නාගයන්ගේ උපන් බිමට ගියෙමු</topic>
    <author>උපාලි සමරසිංහ</author>
    <content>රළ රැලි නඟන මුහුද නෙත්කලුය. දුටුවන් මන බඳන සුලුය. සිඳු ගොස නංවා එන සුදෝ සුදු රැලි සමූහයා කූරිකාට්ටුවාන් ජැටියේ හැපී දසත පෙණ විසුරුවාලයි.අප රැගෙන යන්නට පැමිණ සිටි නාවික හමුදාවේ “වෝටර් ජෙට්” යාත්‍රාව යුද සෙනෙවියකු වැන්න. ඇත්තටම ශාපලත් යුද්ධයේදී එල්ටීටීඊ මුහුදු යාත්‍රා ගිල්වන්නට වෙඩි තබමින් ලුහුබැඳ ගියේ මේ සෙනෙවියන් නොවේදැයි මම මොහොතකට සිතමි.අද සෙනසුරාදා දවසකි. ඩෙල්ෆ්ට් දූපතටත් නාගදීපයටත් යන්නට සැරැසෙන බොහෝ පිරිස් පොදිකකා කූරිකට්ටුවාන් ජැටියේ රැඳී සිටිති. ඒ අතර හෘදයාංගම අනුවේදනාවෙන් පිරි සිදුවීම් ද මගේ නෙත් මානයේ දසුන් මවයි.නාගදීපයට යන්නට සූදානම් වන වියපත් උපාසක අම්මලා අතරට ගිය එක් භික්ෂුන් වහන්සේ නමකි. භික්ෂුන් වහන්සේ කීප නමක් අතර සිටි ඒ හිමිනම ගමනට පෙර පලඳින ජීවිතාරක්ෂක කබා පලඳින්නට බැරිව තම වියපත් අත් එහෙ - මෙහෙ ගසමින් සිටි එක් උපාසක අම්මා කෙනෙකුට ළං විය. අනතුරුව උන්වහන්සේ ඒ කබාය තම දෑතින් ගෙන ඒ අම්මාට පැලැන්දවූවේ බලා සිටි කාගේත් නෙත් අග කඳුළක් ද නංවමිනි.මේ මිනිස්කම දෝරේ ගලා යන මොහොතකි. සාමය සහජීවනය බෙදා හදා ගැනීමට හැකිනම් මොනවා කරන්නට බැරි දැයි මට සිතේ.“මහත්තයො, ජෙට් එක ඇවිත්... දැන් යන්න පුළුවන්. නාවික නිලධාරී ලෙෆ්ටිනන්ට් කමාන්ඩර් පෙරේරාගේ හඬ මට ඇසෙයි. මම විමල්ටත් අනුරංගටත් අතින් සන් කළෙමි.ඒ වන විටත් නාගදීපයට යන බෝට්ටු පෙළක් ජැටියේ නවතා තිබිණි.මිනිත්තු ගණනකින් අපි මහ සමුදුර මැදය. “වෝටර් ජෙට්” යානයේ වේගය එතරම් දැඩිය. අපට දැන් අවට තවත් දූපත් වැලක්ම පෙනෙයි.“අර පෙනෙන දූපත මොකක්ද?” මම ළඟ සිටි නාවික නිලධරයා විමසීමි. “ඒකට කියන්නෙ මණ්ඩතිව් කියලා. මණ්ඩදීපය කියන්නෙත් ඒකටමයි.”විමල් කැමරාවත් මානාගෙන ඉදිරියට පනී. පැලඳ ඇති අව් කන්නාඩියත් කරේ එල්ලුණු හැඳුනුම්පත් වැලත් නිසා ඔහුගේ පෙනුම බටහිර රටක කැමරා ශිල්පියකු වගේමය. මා ඔහුගේ අතවැස්සා මෙනි.“ඒකෙ විශේෂත්වයක් තියෙනවා ද?” විමල් මගෙන් අසයි.“ඔව්, ඔය දූපතෙ ඉඳන් තමයි ස්වර්ණමාලි මහා චෛත්‍යයේ මුල්ගල තැබු උලෙළට මහාධර්ම රක්ෂිත (මහදම්රැක) නම් තෙරුන් වඩින්නේ. ඒක බෞද්ධ සාහිත්‍යයේ තියෙනවා...” මම කීමි.මැණික් පුටුව නිධන් කළ රාජායතන චෛත්‍යයඅපේ කතිකාවෙන් උද්දාමයට පත් නාවික නිලධරයා අනෙකුත් දූපත් වැල ද අපට නම් කරයි. “අර තියෙන්නෙ කාරදීප. කාරතිවු කියන්නෙත් ඒකට. අර ඊටත් මෙහා පැත්තෙ ‘පුවඟු දිවයින’ කියන දූපත. පුංකුඩුතිවු කිව්වමයි දැන් මිනිසුන් දන්නෙ. එතකොට අර පේන්නේ ගිනි දිවයින.“අනෙලතිව්” මම ඇසුවෙමි.ඔහු දෑස් මහත් කැර මදෙස බැලුවේය.“එහෙනම් මහත්තයා දූපත් ගැන දැනගෙනයි ඇවිත් තියෙන්නෙ...” ඔහු කීවේය.මම දන්නා සියල්ල එක පැහැර ඔවුනට නොකීවෙමි. ඒවා ඔබට ලියන්නට ඉතිරිකැර ගතිමි.අප මහා බෝසතුන් අත්තකිලමතානු යෝගයෙන් දුෂ්කර ක්‍රියා කරද්දි අනුභව කළේ කරකොළ පමණි. ඉන්දියාවට කිට්ටු මේ දූපතේ ද බෙහෙවින් තිබුණේ ඒ කරකොළමය.ඒ කරකොළවලින් පිරි දූපත “කාරතිවු” හෙවත් “කාරදීප” විය.“පුංකුඩුතිව්” හෙවත් “පුවඟු දිවයින” මහ රහතුන් වැඩ සිටි මනෝ රම්‍ය දූපතක් විය. මුල් වරට තිස්ස හා සිදුවූ ගැටුමේදී පරාජයට පත්ව සැඟවුණු ගැමුණු කුමරා මහ රහතුන්ට දානය පිළිගන්වා ඇත්තේ පුවඟු දිවයිනේදීය.උපාසිකා මාතාවකට ජීවිතාරක්ෂක කබාය පලඳවන භික්ෂුන් වහන්සේ“අනෙලතිව්” නම් දූපත දැඩි හිරු රශ්මියෙන් පීඩා විඳි බැවින් ඊට “ගිනි දිවයින” යැයි පැරැන්නෝ කීහ.මේ දූපත් කතාබහ අතර නාගදීපයට යන මුහුදු ගමන නිමා විය. නාගදීපයට ඇතුළු වන ප්‍රධාන ජැටි දෙකකි. ඒවා නම්වර ලබන්නේ පන්සල් ජැටිය හා කෝවිල් ජැටිය නමිනි. පන්සල් ජැටිය අලුතින් පිළිසකර කරමින් තිබෙන නිසා අපට නාගදීපයට ගොඩ බැසීමට සිදුවූයේ කෝවිල් ජැටියෙනි.අඥාත කවියකු විසින් ලියන ලද “නාගදීප කාව්‍යය” මගේ මතකයට එයි. එහි පන්සල් ජැටියෙන් ගොඩබට කවියා කියන මේ කවිය කෙතරම් රසවත් ද?ගොඩබට විට කිත් ජැටියෙන් සම්මා ඈතින් වෙයි කෝවිල නා ගම්මා මඳ දුර ගිය දන ගණ මන රම්මා බැබළෙයි වැඩ සිටි තැන බුදු අම්මාඅප මහ බුදු අම්මා වැඩ සිටි තැන අපි කෙසේ නම් අමතක කරමු ද? නාගදීපයේ ජන ජීවිත විවරණයට පෙර එහි බෞද්ධ උරුමය හා ඉතිහාසය ගැන කීමට මට අවසර දෙන්න. මම එය කටවහරින් ඔබට ලියමි.“පුරාණ ලක්දිව නාග ගෝත්‍රිකයෝ රාජධානි වශයෙන් ස්ථාන තුනක හිටියා. වඩුන්නාගල (දැනට කල්පිටිය නමින් හඳුන්වන ප්‍රදේශය) මණිනාග දිවයින. ඒ කියන්නෙ මේ නාගදීපය හා කැලණිය කියලා දැන් හඳුනාගෙන තියෙනවා. මේ රාජධානි අතර සත් රුවනින් විසිතුරු වූ විශාල පවුරුවලින් වට වූ, උයන්වලින් පිරි වටිනා මාලිගා ආදියෙන් සශ්‍රීක ප්‍රදේශයක් වඩුන්නාගල. ඒ නාග භවනයේ තිස් කෙළක් නාගයන්ට නායක වූ චූලෝදර නම් නා රජෙක් හිටියා. ඒ වගේම සමුද්‍ර නාග භවන හෙවත් මේ මණිනාග දිවයිනේ තිස් කෙළක් නාගයින්ට රජ වූ මහෝදර නම් රජෙක් ද හිටියා. මීට අමතරව කැලණියේ ගංගා නාග භවනයේ විසි කෙළක් නයින්ට නායක මණි අක්ඛිත නම් නා රජකු ද හිටියා.මේ නාග රාජ්‍ය තුනේම සිටි අය බොහොම සහෝදරත්වයෙන් පේ‍්‍රමයෙන් සිටි බවයි පැවැසෙන්නේ. හැබැයි! මේ නාගයින්ගේ ගණන් මිනුම් ගැන හිතන්න ගියොත් අමාරුවේ වැටේවි. ඒ දූපතේ මෙතරම් ජනගහණයක් රැස්වුණෙ කොහොමද කියලා. ඒත් පොතපතේ සඳහන් වන්නේ ඒ විදියට.නාගම්මා කෝවිලමේ නාග රාජ්‍යයන්හි ජීවත්වූ නාග නමින් ප්‍රසිද්ධ මිනිස්සු බොහොම තේජෝ බල පරාක්‍රමයෙන් යුක්තයි. ඔවුනට මුහුදු යාත්‍රා වගේම නාවික බළඇණි තිබුණා. ඔවුන් චාම් පැවැත්මෙන් හා සිරිතෙන් විරිතෙන් භාරතයට මහත් ළැදිකමක් දැක්වූවා. ඔවුන් සතු වටිනා භාණ්ඩ බොහොමයි. මැණික් පුටු පවා ඔවුන් ළඟ තිබුණා.බුදුරජාණන් වහන්සේ දෙවැනි වර ලංකාවට වැඩියේ චූලෝදර - මහෝදර නාග සංග්‍රාමය සමාදාන කිරීමට යැයි කියන එක කවුරුත් දන්නවා. ඒත් ඒ යුද්ධය ඇතිවූ හැටිනම් දන්නේ නෑ.අද වගේම එදත් උතුරු ප්‍රදේශයේ දෑවැදි ප්‍රශ්නය මහ ඉහළින්ම තිබු දෙයක්. අදත් උතුරු ප්‍රදේශයේ අම්මලා තාත්තලා අයියලා මල්ලිලා නොකා නොබී හරිහම්බ කළ දෙයකින් මුදලක් ඉතිරි කරගත්තේ තම පවුලේ ගැහැනු ළමයින් දීග දෙන්නට අවශ්‍ය දෑවැද්ද හොයන්නයි.මවුපියන් සතු දේපළ දියණියට දීම එකලත් පැවැති චාරිත්‍ර ධර්මයක්. නාගදීපවාසී මහෝදර රජුගේ දුවක් වඩුන්නාගල වැසි චූලෝදර නා රජුට පාවා දෙන දවසෙහි පරම්පරාගතව තමන්ට අයත්ව පැවැති මැණික් පුටුවක් දියණියට ඒ විදියට පවරා දුන්නා.ඒත් ටික දවසකින් අර නාග කන්‍යාව මිය පරලොව ගියේ කුමක් හෝ අසනීපයකින්. තමන්ගේ දුව මැරුණු පසු මහෝදර නා රජු තමන් දුන් ඒ වටිනා පාරම්පරික වස්තුව නැවත බෑනණුවන්ගෙන් ඉල්ලා සිටියා. ඒත් තමා අතට පත් දෙය නිකම්ම අතහැර දැමීමට චූලෝදර කැමැති වුණේ නෑ. භාර්යාව නිසා එය ලැබුණු නමුත් ඒ පුටුවට තමන්ට වෙනම හිමිකමක් ඇතැයි චූලෝදර කල්පනා කළා. ඒ තමා මහෝදර නා රජුගේ නැගණියගේ එකම පුත්‍රයා නිසයි. කලිනුත් ඔහු මහෝදරයන්ට බෑනණුවන් වෙනවා. මුත්තණුවන් කාලක්‍රියා කරන කාලයේදී මැණික් පුටුව හා නාගදීප රාජ්‍යයේ අයිතිය සිය පුත්‍රයාටත්, තරමක ධනය සිය දියණියටත් පවරා තිබුණා.මුහුදු ගමනට සූදානමින් කූරිකට්ටුවාන් ජැටියේ රැස්ව සිටි පිරිසපියාණන්ගේ අන්තිම වචනයත් සිය දියණියගේ විවාහයට දායාද වශයෙනුත් සලකා මහෝදර නා රජ තෙමේ මැණික් පුටුව තෑගි දුන්නත් ඒ ආශාව තුනී කළේ නෑ. ඒ නිසාම දියණිය මියගිය පසු නැවත මැණික් පුටුව ඉල්ලා සිටියා. අත පත් නිධානය අත් හැරීමට නොකැමැති චූලෝදරයෝ එය නොදෙන්නේමැයි තදින්ම කීවා.එයින් කෝපයට පත් මහෝදර නාග රාජයා යුද සෙනඟ රැස් කරවාගෙන යුද්ධයට ආවේ මේ නිසයි. චූලෝදර ද තමන්ගේ පිරිසත් සමඟ යුද්ධයට සූදානම් වුණා. කැලණියේ මණිඅක්ඛිත රජ්ජුරුවොත් මහෝදර නම් බෑනණුවන්ගේ පක්ෂය ගෙන යුද්ධයට සූදානම්ව ආවේ චූලෝදරට පාඩම් උගන්වන්න සිතාගෙනයි.බුදුරජාණන් වහන්සේ බුදු වීමෙන් පස්වැනි අවුරුද්දෙහි බක් මස අව තෙළෙස්වක් දින අලුයම් කාලයෙහි මහා කරුණා සමාපත්තියට වැද ලොව බලා වදාරන කල්හි මේ චූලෝදර - මහෝදර යුද්ධය එලෙස වන්නට ඉඩ හැරියොත් මහත් විනාශයක් වන බව දුටුවා. මහා කරුණාවෙන් උන්වහන්සේ සමෘද්ධි සුමන දිව්‍ය පුත්‍රයාන් සමඟ නාගදීපයට වැඩම කළා.අහසින් වැඩි බුදුන් දුටුවත් මේ මහා සෙනඟ ඒ ගැන සැලකුවේ නෑ. නාගයන්ගේ දර්පය බුදුන්ගේ කරුණාවට ඉහළින් නැගී සිටියා. උන්වහන්සේ ඒ අභිමානය බිඳිණු පිණිස එක්වරම වැසි හා තද සුළං සහිත භයානක ගනඳුරක් මවා එකෙණෙහිම ඒ අඳුරු දුරු කොට හිරු දහසක් සඳු දහසක් නැංගා සේ ස්වකීය ශරීර රශ්මියෙන් දස දිග බබළවා ඒ නාගයින්ට තමන් වහන්සේගේ ශ්‍රී ශරීරය දැක්වූවා. ත්‍රස්තව ගිය නාගයෝ අතින් ගත් ආයුධ බිම හෙළා නොයෙක් පූජාවන් පැවැත්වූවේ ඉන් පසුවය.බුදුරජාණන් වහන්සේ අමා වැස්සක් වස්සන්නා සේ ධර්මය දේශනා කළා. බණ අසා පැහැදුණු චූලෝදර - මහෝදර නාග රාජයන් ප්‍රධාන අසු කෙළක් නාගයෝ සතුටුව යුද්ධයට හේතු වූ මැණික් පුටුව උන් වහන්සේට මහත් ගර්වයෙන් පූජා කළා.මැණික් පුටුවේ වැඩ හිඳ නා රජවරුන් පිළිගැන්වූ දහවල් දානය පිළිගත් උන්වහන්සේ ඒ අසු කෙළක් නාගයින් සරණ ශීලයෙහි පිහිටුවා මැණික් පුටුව පාරිභෝගික ධාතු සේ වැඳ පුදන සේ පවරා දුන්නා.එදා බුදුන් අහසින් බැස වැඩ හුන් ස්ථානයේම ඒ පාරිභෝගික වස්තුව නිධන් කරවා මහා චෛත්‍යයක් බැඳුණා. මණිනාග දිවයිනේ ඒ ප්‍රථම චෛත්‍යය පසු කාලයක නාගදීප රාජායතන චෛත්‍යය ලෙස නම් වුණා. දේවානම්පියතිස්ස මහල්ලන නාග, වොහාරතිස්ස, දෙවැනි අග්‍රබෝධි යන සිංහල මහා රජවරු මේ රාජායතන චෛත්‍යය වරින්වර පිළිසකර කැර තිබෙනවා.”නාගදීප පන්සලේ රෝපණය වූ ඒ උත්තර බෝධියේ බෝ පත්වල සිළි සිලිය මට ඇසෙයි. මාත් විමලුත් අනුරංගත් දැත් බැඳ රාජායතන චෛත්‍යයත්, බෝධියත් වැන්දෙමු.පුලින තලාවේ කෙළවරක අසුන් ගෙන හුන් උවැසියක් දොහොත් මුදුන් තබා මහ හඬින් ගාථා කියයි. ඒ සමඟම ආරිය සිංහල ඇඳුමින් උපශාන්තව සිටි ගුරුවරයෙක් යැයි සිතිය හැකි අයෙකු බුලත් කහටින් පිරුණු දසන් දක්වා මා සමඟ හිනා විය. බුදුන් වැඩ සිටි ස්ථානය මේ නොවේදැයි අප කතිකා කර ගනු ඔහුට ඇසිණ.“මහත්තයලා ගවේෂණ කටයුත්තක වගේ... විමල්ගෙන් කරේ එල්ලුණු හැඳුනුම්පත් වැල දෙස එබී බලමින් ඔහු කීවේය.මම “හ්ම්...” කීවෙමි.“මෙතැන තියෙන්නෙ රාජායතන චෛත්‍යය තමා. ඒත් දූපත් වැසියන් වගේම පැරැන්නන් පිළිගන්නේ බුදුන් මේ ස්ථානයේ නොව මීට ටිකක් එහායින් ඇති බුද්ධ වලව්ව නම් පොඩි පන්සල ඉහළින් වැඩ සිටි බවයි. එතැනත් මේ නාගදීපයට අයිතියි.ඒ මතය දූපත්වැසි සමහරෙක් ද පිළිගනිති.බුද්ධ වලව්ව සොයා ගිය ගමන මීළඟටඋපාලි සමරසිංහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=ay1112252</link>
    <topic>කවදා හරි පූජකවරයකු වෙලා ගමේ පල්ලියටම එනවා කියලා පුංචි කාලෙම හිතාගත්තා</topic>
    <author>සාගරිකා දිසානායක ජයසිංහ</author>
    <content>මෙවර අපේ කතා නායකයා අර්නස්ට් පෝරුතොට පියතුමා.නවසිය පනස් හතේ පෙබරවාරි දෙවැනිදා කොටහේන ශාන්ත ලුෂියා ආසන දෙව්මැදුරේදී අති උතුම් තෝමස් කාදිනල් කුරේ හිමියන් වෙතින් පූජකවරය ලැබූ පෝරුතොට පියනම කොටහේන ශාන්ත ආසන දෙව් මැදුරේ මීසම් සහායක පියතුමකු ලෙස සිය ජනතා මෙහෙවර ඇරැඹීය. විවිධ ජනවාර්ගික හා ආගමික සංයුතියක් සහිත පරිසරයක ජනතාව අතර අන්‍යොන්‍ය සමඟිය හා සාමදානය වර්ධනය කරමින් අධ්‍යාත්මික සංවර්ධනය තුළින් යහපත් සමාජයක් බිහිකිරීම උදෙසා එතුමා සිය පැවිදි දිවියම කැප කෙළේය.ලක්බිමට පැමිණි ප්‍රථම ශුද්ධෝත්තම පියාණන් වූ හයවැනි ජුවාම් පාවුලු පාප් වහන්සේ පිළිගැනීමේ උලෙළේ ප්‍රධාන සංවිධායක ධූරය දැරූ පෝරුතොට පියතුමා අන්තර් ජාතික කතෝලික සිනමා පර්ෂදයේ ජාතික අධ්‍යක්ෂවරයා වශයෙන් පුරා වසර දහයක් මෙහෙවරෙහි යෙදෙමින් දේශීය සිනමා ක්‍ෂේත්‍රයට ඉටු කරන ලද කාර්ය සාධනය මෙරට සිනමා ඉතිහාසයේ රන් අකුරින් සනිටුහන් වන්නේය.පුංචි කාලේ මම ඉස්කෝලෙ යන්න කිසිම කැමැත්තක් දැක්වූයේ නෑ. ඒ අකැමැත්ත කොයි තරම් ද කියනවා නම් අපේ ගෙදර ඉඳලා පාසල දක්වා වූ දුර මගේ පියා මා ඇදගෙන ගියේ මා බෙරිහන් දිදී අඬද්දීමයි. මගේ ඇඩිල්ල මගේ පියාට කොයි තරම් සාමාන්‍ය දෙයක් වුණා ද කියනවා නම් ඔහු පාසලට යන ගුරු පාර දිගේ එක් අතකින් මා අල්ලාගෙන අනෙක් අතින් දිනමිණ පත්තරේ අරගෙන එය කියවමින්ම පාසලට ගියා. මගේ පියා ඒ පාසලේ මුල් ගුරුවරයා. අතේ එල්ලිලා අඬ අඬා යන මා දකින ගම්මු “පව් නේද ඉස්කෝලෙ මහත්තයා දරුවා අඬනවා නේදැ”යි ඇහුවත් තාත්තා ඒ නෑසුණා වගේ පත්තරේ බලමින් මා පාසලටම ඇදගෙන යනවා.” සිය ළමා කාලයේ මතකය අවදි කරමින් අර්නස්ට් පෝරුතොට පියතුමා අප සමඟ පිළිසඳර ආරම්භ කෙළේ එහෙමයි.එතුමා ඉපදුණේ නවසිය තිස්එකේ ජනවාරි තිස් එක් වැනිදා මාරවිලදි. පෝරුතොටගේ ජෝකීනු ප්‍රනාන්දු නම් මුල්ගුරුතුමා සහ මාග්‍රට් පීරිස් යුවළට දාව උපන් මේ කුළුඳුල් පුතා ඔවුන් නම් කෙළේ “පෝරුතොට ගේ රේමන්ඩ් අර්නස්ට් ප්‍රනාන්දු” යන නමින්. අර්නස්ට්ට බාල නංගිලා තුන්දෙනයි. මල්ලියි. අර්නස්ට් පුංචි කාලේ ටිකක් දඟයි. ඔහු කියන දේ නොකළොත් නංගිලාට මල්ලිට ගහනවා. ඔහු ඉපදෙන කාලේ තාත්තා මග්ගොන ගුරු අභ්‍යාස විදුහලේ කථිකාචාර්යවරයකු ලෙස සේවය කළා.කතෝලික වුණත් තාත්තාට ඇතැම් පූජකවරුන්ගේ ක්‍රියාකලාපය පිළිබඳව ඒ තරම් ප්‍රසාදයක් තිබුණේ නෑ. එහි ප්‍රතිඵලයක් විදිහට ඔහුට මාරවිල රෝමාණු කතෝලික පිරිමි පාසලේ මුල්ගුරුවරයා විදිහට මාරුවකුත් ලැබුණා.ඒ කාලේ හිටපු දක්ෂ ජනප්‍රිය ගුරුවරයකු වූ තාත්තා, පොත් පත් රැසක් ලියා පළ කළා. ඔහු ලියූ පොත් අතරින් “කායික විද්‍යාව“ නමැති පොත වඩාත් ජනප්‍රිය වුණා. පුංචි කාළේ සිද්ධි අතරින් අර්නස්ට් වඩාම කැමැති වුණේ මඩු පල්ලියට ගිය වන්දනා ගමනට. අගෝස්තු නිවාඩුවට දරු පවුලත් එක්කම මඩු වන්දනාවෙ යන්න හැමදාම තාත්තා කාර් එකක් කුලියට ගත්තා. එක වතාවක් හයර් එක බාර ගත්තු රියැදුරා පොරොන්දුව කඩ කළා. පුංචි ඈයෝ මඩු වන්දනාවේ යන්න සූදානම් වෙලා හිටියේ ලොකු බලාපොරොත්තුවකින්. කාර් එකක් කතා කරගෙන එන්න ගිය තාත්තා මෙන්න කාර් එකක් පදවාගෙන එනවා. ඒ දුටු දරුවන්ට හරි සතුටුයි. අම්මා නම් බොහොම විස්සෝප වුණා.“කාගෙද මේ කාර් එක? කෝ ඩ්‍රයිවර්?” අම්මා ඇහුවෙ පුදුමයෙන්. “ඩ්‍රයිවර් මමයි. මම රුපියල් 400ක් දීලා කාර් එකක් ගත්තා. තාත්තා කීවා. “අපොයි දෙයියනේ! මොන අපරාධයක්ද? ගෑනු දැරිවියෝ තුන් දෙනෙක්ම ඉන්නවා. උන්ට දෑවැද්දක් දෙන්න තිබුණු සල්ලිනේ මේ වියදම් කරලා තියෙන්නේ!” අම්මාගේ අඳෙීනාව තාත්තාට නෑහුණු ගාණයි. ළමා ළපටි බොහොම සතුටින් මෝටර් රියට නැඟිලා වන්දනාවට යන්න පිටත්වුණා. අම්මා නම් මඟ දිගටත් ඊට පසුවත් නිතරම මුදල් අපතේ යැවීම ගැන විස්සෝප වුණා. ඒත් තාත්තා නම් ඒ කතා ගාණකට ගත්තේ නෑ.මාරවිල ඔවුන් ජීවත් වුණු ප්‍රදේශයේ වැඩි වශයෙන්ම හිටියේ දුප්පත් ධීවර ජනතාව. අර්නස්ට් මිතුරන් එක්ක මුහුදු වැල්ලේ සෙල්ලම් කළාට කවදාවත් මුහුදේ නාන්න ගියේ නෑ. ඒ මුහුදට යන්න එපා කියලා අම්මා තාත්තා අවවාද කරලා තිබුණු නිසා. අනිත් කාරණය මුහුදට යන්න තිබුණේ මිනී පිට්ටනියක් ළඟින්. අර්නස්ට් ගේ අත්තම්මා කිව්වේ ඒ මිනී පිට්ටනිය ළඟින් තනියම යන්න එපා කියලයි. ඒ නිසා රැල්ල පාගන්න අර්නස්ට්ලා වෙරළට ගියේ තාත්තා එක්කයි.අර්නස්ට් පුංචි කාලේ චිත්‍ර අඳින්න දක්ෂයි. ඔහුගේ පියාත් දක්ෂ චිත්‍ර ශිල්පියෙක්. හැමදාම චිත්‍රවලට ඉහළම ලකුණු ගත් අර්නස්ට්, සාමාන්‍ය පෙළ විභාගෙදි චිත්‍ර විෂය අසමත් වුණා. ඊට හේතුව ඒ ප්‍රශ්න පත්‍රයේ කියා තිබූ විදිහට චිත්‍ර අඳින්නට ඔහුට කැමැත්තක් නොතිබීමයි. අර්නස්ට් චිත්‍රය ඇන්දේ ඔහුගේ හිතූ මනාපෙට. ප්‍රතිඵලය චිත්‍ර විෂය අසමත් වීම.අර්නස්ට් ගේ තාත්තාට හොඳ පුස්තකාලයක් තිබුණා. මේ පුස්තකාලයේ පොත් සියල්ලම අර්නස්ට් කියවනවා. ඔහුට ඉතාම හොඳට ලිවීමටත් පුළුවන්. තාත්තාගේ පොත් එකතුවේ තිබුණු ජාතක කතා පොත්, වගේම වෙදපොත් පවා අර්නස්ට් කියෙව්වා.ජාතක කතා කියැවීමෙන් ඔහු තුළ බුදුදහම හා සංස්කෘතිය පිළිබඳ ඇල්මක් ඇතිවුණා වගේම හොඳ දැනුමක් ලැබුණා. අර්නස්ට් ගේ අම්මාත් අම්මාගේ අම්මාත් පල්ලියේ උග්‍ර බැතිමතියන්. පල්ලියේ හිටපු පූජකතුමා බොහොම ගාම්භීරයි. එතුමා කිසි දවසක ගිහියකු ගියාම ඉඳගන්නට ආසනයක්වත් ලබා දෙන්නේ නෑ. පියතුමා හමුවන්නට යන කවර තරාතිරමක පුද්ගලයකු වුණත් හිටගෙනම බොහෝම බයාදු තාලෙට කතාබහ කරලා එන්නට ඕනෑ. මේ සිරිත ගැන අර්නස්ට්ගේ පියා තදින්ම විරෝධය පළ කළා.ඔහු ඊට කොතරම් විරෝධය පළ කළා ද කියනවා නම් පල්ලියට ගියාම පියතුමා හමුවුණේ නෑ. කතා බහ කළේ නෑ. පූජාවට ගියත් පියතුමා ගේ මූණ දකින්න හිටියේ නෑ. අම්මාත් ආච්චිත් එහි අනෙක් පැත්ත. පියතුමාට කොයි තරම් ගරු කළා ද කියනවා නම් හැම ආහාර වේලකම පළමු කොටස පියතුමාට යවලා මිස ගෙදර කාටවත් කන්න දුන්නේ නෑ. තාත්තා මේකට බොහෝම සමච්චල් කළා.තාත්තා සේවය කෙළේ පල්ලියේ ඉස්කෝලෙ නිසා තාත්තාගේ මාසික වැටුප එව්වෙත් මීසමේ පූජකතුමා ළඟට. තාත්තා ඔහුට අකමැති නිසා වැටුප ගන්න පල්ලියට යන්නේ නෑ. තාත්තාව තමන්ගේ දෙපා ළඟට ගෙන්නා ගන්න ඕනෑ නිසා ස්වාමිත් මීසමේ වැඩට සත 25ක් හෝ 50ක් කපාගෙන පඩි පැකට්ටුව එවන්නේ පරක්කු කරලා. ඉතින් තාත්තාට හරි පාඩුයි. පඩි පත පමා වෙනකොට ගෙදර වියදමට කරදරයි. පුංචි දරුවා වුණත් අර්නස්ට්ට මේ විරසකය හොඳින් දැනුණා.ඒ නිසා පූජකතුමෙක් වෙලා කවදාහරි ඒ ආසනය මත ආසනය මත හිඳ ගන්නවා” ය යන දැඩි අධිෂ්ඨානයක් පුංචි කාලෙම ඇතිකර ගත්තා. ඒ සිතිවිල්ල නිසාම ඔහු පූජකවරයකු වෙන්නට පුංචි කාලේ පටන්ම සිතට ගත්තා. පාසලේ පස්වැනි පන්තියෙන් පස්සේ තමාට පූජකවරයකු වෙන්නට ඕනෑ බව අර්නස්ට් අම්මාට කීවා. අම්මා ලවා තාත්තාට අදහස ඉදිරිපත් කළා. ඒ ඇසූ තාත්තා තදින් කිපුණා. තාත්තා ගිගුරුවා. අම්මාත් ආච්චිත් වැලපෙන්නට පටන් ගත්තා. ඒත් අර්නස්ට් අදහස අත හැරියේම නෑ. ඔහුගේ බලවත් ඉල්ලීමට අන්තිමේදී තාත්තා කැමැති වුණා. හැබැයි කොන්දේසියක් පිට. “හොඳයි පලයන්. හැබැයි හලාවත පදවියෙන් පිට. කොළඹ පදවියට ඇතුළත් වෙයන්!” ඒ වනවිට තාත්තා ගේ මල්ලි පී.සෙබස්තියන් ප්‍රනාන්දු පියතුමා කොළඹ පදවියේ කටයුතු කළා.පූජකවරයට ඇතුළත් වෙන්නට නම් පදිංචි මීසමේ පූජකතුමාගෙන් චරිත සහතිකයක් ලියාගෙන යන්නට ඕනෑ. අම්මයි ආච්චියි ගිහින් ලියුම ඉල්ලාගෙන ආවා. බොහෝම භක්තියෙන් ලියුමත් ඇරගෙන අර්නස්ට් අම්මත් එක්ක කොළඹ රාජගුරු ප්‍රසාදීන් වහන්සේ මුණගැහෙන්නට ආවා. එතුමාගේ ලේකම් පියතුමා; ලියුම ඇරලා බැලුවා. හොඳට අම්මත් පුතාත් දෙස බැලුවා. ඒ ලියුමෙන් කමක් නෑ. කෙලින්ම බොරැල්ලේ අගරදගුරු නිවාසෙට ගිහින් මැසෝන් බීස්කූන් වහන්සේ හමු වෙන්න කීවා. හොඳ සද්දන්ත සුදු ජාතික පියතුමකු ඉදිරියේ ඔවුන් පෙනී සිටියා. ඔහු අර්නස්ට් ගේ සිරුරේ හිසේ සිට පාදන්තය දක්වා බැල්මක් හෙලුවා. වාසගම අහලා තාත්තා කවුද කියා ඇසුවා. ඔහු පුදුම වුණා.එතුමා තමයි අර්නස්ට් ගේ පියා දඬුවමට මාරු කරලා තිබුණේ. ඒත් තාත්තාගේ සෘජු ගතිය ගැන බොහොම ප්‍රසාදයෙන් කතාකළා. අර්නස්ට් ගෙන් ප්‍රශ්න තුනක් ඇහුවා. පළමුවැන්න; “බජිරි කන්න පුළුවන්ද?” දෙක “දත් හොඳද?” කට ඇරලා දිව එළියට දම්මලා බැලුවා. නියම පිරිමියකු දැයි පරීක්ෂා කෙරෙව්වා. “ජෝකීනු ගේ පුතෙක් නම් හොඳ එකෙක් වෙන්ට ඇති” අම්මාට කීවා. අර්නස්ට් පැවිදි දිවියට ඇතුළත් වෙන්නට වරම් ලැබුණා.නවසිය හතළිස් පහේ ජනවාරි පහළොස් වැනිදා අර්නස්ට් කොළඹ බොරැල්ලේ සාන්ත ඇලෝසියස් කුඩා දෙව්සත්හලට ඇතුළු වුණේ උතුම් වූ පූජක දිවියට පිවිසීමේ පිවිතුරු පැතුම සිත දරාගෙන. අම්මා, තාත්තා, ආච්චි, නංගිලා සහ මල්ලි සමඟ කෙළිදෙලෙන් ආදරෙන් ගෙදර ගතකළ සුන්දර ගිහි ජීවිතයෙන් සදහටම සමුගත්තත් ඔහු ගේ පුංචි හිතට දුකක් දැනුණේ නැත්තේ කවදාහරි පූජකතුමකු වීමේ සිහිනයෙන් ඔහුගේ සිත පිරී තිබුණු නිසයි. දෙව්සත්හලේ සම වියේ මිතුරන් සමඟ මුහු වූ අර්නස්ට්ට ඒ ජීවිතයට හුරුවෙන්න ඒ හැටි අමාරු වුණේ නෑ.පාසලේදී හය වැන්නේ ඉගෙනගත් ඔහු දෙව්සත්හලේ දී ඇතුළු වුණේ පස්වැන්නට. ක්‍රිස්තු ධර්මයට මුල් තැන. අනෙක් විෂයයන් පාසලේ උගන්නපුවාමයි. පාසලට ඇඳපු අත් කොට කමිසෙයි කලිසමයි වෙනුවට තුන් කාලේ සුදු කලිසමයි කර ළඟටම බොත්තම් පියවූ සුදු බෝතල් කෝට් එකයි. සත්හල ඇරුණාට පසුව හවසට සහ සති අන්තයට පුංචි වුණත් සුදු රෙද්දක් පටලවාගෙන ඉන්නට ඔවුන්ට සිදුවුණා. ඉගැන්නුවෙ විදේශික පූජකවරුන්. ඉංග්‍රීසි මදිවට ග්‍රීක, ලතින්, හීබෲ, පාලි සහ සංස්කෘත භාෂා ඉගෙනගන්නටත් සිදුවුණා.1948 දී රටට නිදහස ලැබුණා. කුඩා දෙව්සත්හලෙන් දේශීයකරණයට හොඳ තැනක් ලැබුණා. දේශීය හැඟීම්වලින් පිබිදුණු අර්නස්ට් හෙළ කලාවට, හෙළ බසට මුල්තැනක් දෙමින් සමකාලීන මිතුරන්ට මුල් තැන දෙමින් කටයුතු කළා. අබා කොස්තා, දොන් ඇන්ස්ලම්, ඔස්වල්ඩ් ගෝමිස්, නිකුලස් මාකස්, රැලෙක්ස් හා සෙලෙස්තිනන් ජයසිංහ, අර්නස්ට් ගේ මිතුරු සමාගමයට අයත් සෙසු සගයන්. සත්හලේ ඉගෙනීම ලබමින්ම ඥානාර්ථ ප්‍රදීපය, භක්ති ප්‍රබෝධනය, “දිව්‍ය හෘදයේ දූතයා” වැනි සඟරාවලට සාරවත් ලිපි සැපැයුවා. අධ්‍යාපන කටයුතුවලට අමතරව හවස්වරුව පාපන්දු, අත්පන්දු, පැසිපන්දු වැනි ක්‍රීඩාවලට වගේම වතුවැඩ, අත්වැඩ සඳහාත් යෙදෙව්වා. සතියේ බදාදා හවස අනිවාර්යයෙන්ම ඇවිදින්නට ඕනෑ.වරක් බදාදාවක කොළඹ නිදහස් චතුරශ්‍රයේ ඇවිදින්නට යන විට නිදහස් උත්සවය සමරන්නට නිදහස් චතුරශ්‍රයට දක්ෂ කලාශිල්පීන්, කම්කරුවන් පිරිසක් එක්වෙලා වර්ණවත් රැළි පාලම් හදනවා. ඇවිදිල්ල පැත්තක තියලා අර්නස්ට් යාළුවන් එක්ක එකතුවෙලා රැළි පාලම් හදන හැටි හොඳට බලාගත්තා. නවසිය පනහේ කුඩා දෙව් සත්හලේ ස්වර්ණ ජයන්ති උත්සවේ සැරසිලි කටයුතුවල මුල් තැන ගත්තේ අර්නස්ට්.එදා ඉගෙනගත් රැළි පාලම් පාඩම ක්‍රියාවට නංවමින් අර්නස්ට් ඇතුළු පිරිස දෙව්සත්හලේ දෙව්මැදුරේ සිවිලිම අලංකාර රැළිපාලම්වලින් සැරසුවා. මෙතෙක් කතෝලික පල්ලියට ආගන්තුක සැරසිල්ලක් වූ රැළි පාලම් පමණක් නොවෙයි, අල්තාරය නෙළුම් මලින් ද, පොල්මල් සහිත පුන්කලසින් ද අල්තාරය මුදුණේ වූ ශාන්ත ඇලෝසියස් පිළිරුව වටා අලංකාර මකර තොරණකින් ද සැරසුණේ ඉතිහාසයේ ප්‍රථම වතාවටයි. චිත්‍ර ශිල්පයට වගේම අත්වැඩට ද උපන් හපන්කම් දැක්වූ අර්නස්ට්; ග්‍රේට් මැෂිමෙන් තුනී ලෑලි කපා විවිධ නව නිර්මාණ සහ ආකෘති නිර්මාණය කළා. නත්තලට වගේම විශේෂ පුද පූජා මංගල්‍යයවලදීත් අර්නස්ට්ගෙන් ලැබුණු මෙහෙවර අමිලයි.දෙව්සත්හලේ රඟදැක්වූ නාට්‍ය බොහෝමයක වේදිකාවේ පටන් ආලෝකකරණය, ශබ්දපරිපාලනය තිර සැකසීම හා පසුතල නිර්මාණය දක්වා වූ කුදු මහත් කටයුතුවලට අර්නස්ට් මුල් වුණා. නාට්‍යවලට රංගනයෙන් දායක නොවුණාට “අප්ස්ටාට්” නාට්‍යයේ කෝළමුන් දෙදෙනා ලෙස අර්නස්ට් සිය මිතුරු පෙස්තිස් සමඟ රඟපෑවා. සත්හලේ රඟදැක්වූ වැනීසියේ වෙළෙන්දා, හැම්ලට්, රොබින්හුඩ්, වගේ නාට්‍යය නිවාඩු කාලෙට ගෙදර ආපුවාම අර්නස්ට් නංගිලා මල්ලි එක්ක රඟ දැක්වූවා. දෙව් සත්හලේ උසස් පෙළ දක්වාත් උගත් අර්නස්ට් විද්‍යා විෂයයන් හදාරන්න මරදාන ශාන්ත ජෝශප් විද්‍යාලයට ආවා. 1954 ශාන්ත ජෝශප් විද්‍යාලයේ “මරිය වසර” නිමිත්තෙන් පැවැත්වුණු ‘රන් පලදාව’ නම් වූ දේව කැඳවීම් ප්‍රදර්ශනයේදී පදවි පූජක කුටියේ නිර්මාතෘවරයා වුණේ අර්නස්ට්. කුඩා දෙව්සත්හලේ දී ‘බ්‍රවුන්පේපර්’ සහ ඇලෝසියස් හෙරල්ඩ්” නම් වූ සඟරා රෝනියෝ මැෂිමකින් මුද්‍රණය කළේත් අර්නස්ට්.නවසිය පනස් හතරේදී කුඩා දෙව්සත්හලෙන් සමුගත් අර්නස්ට් මහනුවර අම්පිටියේ මහදෙව්සත්හලට ඇතුළු වුණා. ලංකාවේ ප්‍රථම වරට විවෘත වූ අප ස්වාමිදූගෙ මහා දෙව්සත්හල හෙවත් ජාතික දෙව්සත්හල එයයි. එහි සමාරම්භක උත්සවයේ ප්‍රචාරක අංශයේ කටයුතුවලට මූලිකත්වය දුන්නේ අර්නස්ට්. එහි ප්‍රථම සිංහල සංගමය වූ “ගොන්සාල්වේස් සිංහල සංගමයේ” පුරෝගාමියා ද අර්නස්ට්.ඔහු දෙව්සත්හලේ සිටියදී මාපලගම විපුලසාර හිමියන් දැනහැඳින ගැනීම කදිම කිතුණු - බොදු සුසංයෝගයක ඇරඹුම සනිටුහන් කළා. පළමු කිතුණු මුද්‍රා නාට්‍යය වූ “ජන්ම පාපය” විමල් අබේසිරිගේ අධ්‍යක්ෂණයක්. එය වේදිකා ගතකිරීමට මුල් වුණෙත් අර්නස්ට්. පූජකවරය ලබන්නටත් පෙර සිටම ලේඛකයකු වශයෙන් ප්‍රකට වූ අර්නස්ට් ගේ හැකියාවන් හඳුනාගත් එවකට ඥානාර්ථ ප්‍රදීපයෙහි කතුවර ඉග්නේෂස් ගම්ලත් පියතුමා ඔහු පළ කළ “දූතයා” සඟරාවේ සංස්කාරක ධූරය අර්නස්ට්ට පැවැරුවා.1957 පෙබරවාරි මාසේ පූජකවරයට පත්වූ ගරු අර්නස්ට් පෝරුතොට පියතුමා කොළඹ කොටහේනේ ශාන්ත ලුසියා ආසන දෙව් මැදුරේ සහයක නිලයට පත්වුණා. 1972 – 82 දක්වා ජාතික කතෝලික සිනමා පර්ෂදයේ ජාතික අධ්‍යක්ෂ ලෙස කටයුතු කළ එතමා මොරටුව, පමුණුගම, දෙහිවල, මීගමුව - කටාන, කැලණිය, තලමුල්ල, කෝට්ටේ, වත්තල යන මීසම්වල මීසම් සේවකයකු ලෙස ඉටුකළ මෙහෙවර 2011 මැයි 07 වැනිදා කිරිමැටියාගාර මීසමෙන් අවසන් කළා.2011 අගෝස්තු 31 වැනිදා සිය දිවි ගමනේ අසූ වැනි පියවර තැබූ එතුමා අදත් එදා මෙන්ම කඩිසරයි.මොරටුව ලුනාවේ පේදුරු පාවුලු පල්ලියේ නේවාසික වැඩ හිඳින පියතුමා දවසේ ඕනෑම වෙලාවක දේව කාරියෙහි යෙදන්නටත් බැතිමතුන් හමුවීම සහ ඔවුන්ට ඇහුම්කන් දෙන්නටත් සූදානම්. අදත් පූර්ණකාලීනව ලේඛනයේ යෙදෙන පියතුමා විසින් කතෝලික ධර්මය, කලාව, සාහිත්‍ය, සිනමාව, රූපවාහිනී මාධ්‍ය වැනි විෂයයන් ආශ්‍රිතව ලියා පළ කරන ලද ප්‍රකාශන සංඛ්‍යාව 115කට අධිකයි. මේ දිනවල දෙවැනි වතිකානු මන්ත්‍රණ සභාවේ (1962) ප්‍රකාශන 16ක් සිරිල් එෙඩ්රමුල්ල මහතා සමඟ එක්වී සිංහල භාෂාවට පරිවර්තනය කරමින් සිටිනවා.”කතෝලික සභාව යනු කතෝලික ජනතාව බව අදහන එතුමාගේ අදහස ඒ ජනතාව ගේ හෘද ස්පන්දනය හා සිතුම් පැතුම් අනුව මුලු මහත් කතෝලික සභාවම ක්‍රියාකළ යුතු බවයි. පුංචි කාලේ හිතූ හැටියටම කොළඹ පදවියේ විතරක් නොවෙයි, ලෝකයේම නම රැන්දූ රටට වැඩදායී පූජක ප්‍රසාදිවරයකු බවට පත් වීමේ වරම් ලැබූ අර්නස්ට් පෝරුතොට පියතුමාට එදා උපන්ගමේ පල්ලියෙන් විශාල ලෙස උපහාර ලැබුණා. මුලින් පැවිදි දිවියට අකැමැති වූ ඔහුගේ තාත්තා පසුව තමාගේ උතුම් වූ පුත්‍රයා පිළිබඳ මහත්වූ අභිමානයකින් යුතුව කතා කළා.සාගරිකා දිසානායක ජයසිංහඡායාරූප – දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=ay1112253</link>
    <topic>නව වසරේ ඉහළ යයි?</topic>
    <author>තාරක වික්‍රමසේකර</author>
    <content>කොටස් වෙළෙඳ පොළේ කැපී පෙනෙන වෙනසක් පසුගිය දිනවල ද සිදු නොවිණි. කෙසේ වෙතත් ඇතැම් සමාගම්හි සුළු වශයෙන් හෝ මිල ඉහළ ගියේය. සිලෝන් ටුබැකෝ, ඇස්කොට් හෝල්ඩින්ග්ස් වැනි සමාගම්හි කොටස් මිල සුළු වශයෙන් ඉහළ ගියේ පසුගිය 19 වැනිදා සඳුදා ගනුදෙනු ආරම්භ වූ දිනයේය.එදින විශේෂ මිල ඉහළ යාමක් පෙන්නුම් නොකළ ද නෙස්ට්ලේ සමාගමේ කොටසක මිල පෙර දිනට සාපේක්ෂව රුපියල් 22.30 කින් ඉහළ ගියේය. ගෙස්ටෙට්නර් සමාගමේ කොටසක මිල ද පෙර දිනට සාපේක්ෂව රුපියල් 32.50 කින් ඉහළ ගියේය. පෙර දින රුපියල් 262.50 ක් වූ සමාගමේ කොටසක මිල එදින රුපියල් 295.00 ක් දක්වා ඉහළ ගියේය.මිල පහළ යාම් අතුරින් කැපී පෙනුණේ ඉන්ඩස්ට්‍රියල් ඒ එස් පී එච් සමාගමයි. පෙර දින රුපියල් 615 කට අලෙවි වූ සමාගමේ කොටසක මිල එදින රුපියල් 435.00 ක් දක්වා පහළ ගොස් දිනය නිමා වන විට එහි අගය රුපියල් 503.40 ක් සෙ දැක්විණි. ඒ පෙර දිනට සාපේක්ෂව රුපියල් 111.50 ක මිල පහළ යාමකි.යුනියන් කෙමිකල්ස් සමාගමේ ද කොටස් මිල පෙර දිනට සාපේක්ෂව රුපියල් 88 කින් පහළ ගියේය. පෙර දින රුපියල් 796 කට අලෙවි වූ සමාගමේ කොටසක මිල එදින රුපියල් 710.00 ක් දක්වා පහළ ගියේය. ඒ පෙර දිනට සාපේක්ෂව රුපියල් 88 ක මිල පහළ යාමකි. කළම්ඹු ෆාමසි පෙර දිනට සාපේක්ෂව රුපියල් 51.40 කින් ද බුකිට් ඩරා පෙර දිනට සාපේක්ෂව රුපියල් 67.40 කින් ද අවිවා එන් ඩී බී පෙර දිනට සාපේක්ෂව රුපියල් 38.50 කින් ද මිල පහළ ගියේය.දිනයේ මිලියනය ඉක්මවා කොටස් අලෙවි වූයේ බ්ලු ඩයමන්ඩ් (ඡන්ද බලය රහිත) ජේ කේ එම්, පෑන් ඒෂියන් පවර්, එස් එම් බී ලීසිං (ඡන්ද බලය රහිත) හා ටෙස් ඇග්‍රෝ සමාගම්වල පමණි.කෙසේ වුවත් පෙර සතියේ සිකුරාදා (16) දිනට වඩා ගනුදෙනු සංඛ්‍යාව වැඩි විය. පෙර සිකුරාදා ගනුදෙනු 6089 ක් සිදුව තිබු අතර එදින ගනුදෙනු රැසක් සිදු විය.පසු දින, එනම් 20 වැනිදා අඟහරුවාදා යළි ගනුදෙනු සංඛ්‍යාව පහළ ගියේය. ඒ ගනුදෙනු 5789 ක් බව පෙන්වමිනි.දිනයේ කොටස් මිලියනය ඉක්මවා අලෙවි වූ සමාගම් අතර දැක්වූයේ බ්ලු ඩයමන්ඩ් (ඡන්ද බලය රහිත) හා එස් එම් බී ලීසිං (ඡන්ද බලය රහිත) සමාගම් පමණි.මිල ඉහළ යාම් අතුරින් කැපී පෙනුණු එක් සමාගමක් වූයේ මොරිසන්ස් (ඡන්ද බලය රහිත) සමාගමය. පෙර දින රුපියල් 1300 කට අලෙවි වූ සමාගමේ කොටසක මිල එදින රුපියල් 1400 ක් දක්වා රුපියල් 100 කින් මිල ඉහළ ගියේය.දිනයේ කැපී පෙනෙන ලෙසින් මිල පහළ ගියේ ඊ බී ක්‍රෙසි සමාගමයි. පෙර දින රුපියල් 1700.50 කට අලෙවි වූ සමාගමේ කොටසක මිල එදින රුපියල් 1500 කට පහළ ගියේය. ඒ පෙර දිනට සාපේක්ෂව රුපියල් 200.50 ක මිල පහළ යාමකි. එච් ඩී එෆ් සී සමාගමේ කොටසක මිල ද රුපියල් 122.30 කින් පහළ ගියේය. පෙර දින රුපියල් 1389.00 කට අලෙවි වූ සමාගමේ කොටසක මිල එදින රුපියල් 1266.70 ක් දක්වා පහළ ගියේය.කාර්ගිල්ස් (සිලෝන්) සමාගම වසර මැද ලාභාංශ ලෙසින් කොටසකට සත 70 ක් බැගින් ගෙවනු ලබන බවට නිවේදනය කර තිබුණි.සමස්ත කොටස් මිල දර්ශකය පෙර සතියේ සිකුරාදා ඒකක 5892.69 ක් ලෙස දැක්වුණු අතර සඳුදා එය ඒකක 5860.96 ක් ලෙසින් ද අඟහරුවාදා එය ඒකක 5851.94 ක් ලෙසින් ද දැක්විණි.මිලංකා මිල දර්ශකය පෙර සතියේ සිකුරාදා ඒකක 5134.68 ක් ලෙස ද සඳුදා ඒකක 5105.41 ක් ලෙස ද අඟහරුවාදා ඒකක 5088.25 ලෙසින් ද දැක්වුණි.මේ දිනවල නත්තල් උත්සව සමයත් පසුගිය දිනවල වෙළෙඳ පොළේ ඇතිවූ මන්දගාමී ස්වභාවයත් නිසා වෙළෙඳ පොළ තවමත් ඉහළ යාමක් පැහැදිලිව සිදු නොවන අතර 2012 වසරේ මැද භාගය වන විට මේ තත්ත්වය වැඩි දියුණු වනු ඇතැයි වෙළෙඳ පොළ විචාරකයෝ පවසති.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aj1112251</link>
    <topic>බිස්නස් ටුඩේ ටොප් ටුවෙන්ටි</topic>
    <author/>
    <content>බිස්නස් ටුඩේ ටොප් ටුවෙන්ටිබිස්නස් ටුඩේ “ටොප් ටුවෙන්ටි ජයග්‍රහකයන් ආරාධිතයන් සමඟව්‍යාපාරික ක්ෂේත්‍රයේ විශිෂ්ටයන් අතරින් අති විශිෂ්ටයන් ඇගයීමට ලක්කිරීමේ බිස්නස් ටුඩේ “ටොප් ටුවෙන්ටි සම්මාන ප්‍රදානෝත්සවය අග්‍රාමාත්‍ය දි. මු. ජයරත්න සහ විපක්ෂ නායක රනිල් වික්‍රමසිංහ මහත්වරුන්ගේ ප්‍රධානත්වයෙන් පසුගියදා කොළඹ දී පැවැත්විණි. එහිදී 2010 - 2011 මූල්‍ය වර්ෂයෙහි විශිෂ්ට කාර්ය සාධනයක් පෙන්වූ ව්‍යාපාරිකයන් 20 දෙනා ඇගයීමට ලක් කෙරිණි.බිස්නස් ටුඩේ ටොප් ටුවෙන්ටි තෝරා ගැනීම සිදු කරනු ලැබුවේ ;කාළඹ කොටස් වෙළෙඳ පොළේ පළ වූ මූල්‍ය දත්ත වාර්තාවට අනුව වන අතර ඒ සඳහා පදනම් කරගත් නිර්ණායක වන්නේ විකුණුම් පිරිවැටුම, විකුණුම් පිරිවැටුමෙහි වර්ධනය, ලාභය, ලාභයෙහි වර්ධනය, සම කොටස් ප්‍රතිලාභය, කොටසකට ඇති ඉපැයුම්වල වර්ධනය, වෙළෙඳ පොළ ප්‍රාග්ධනය, ගනුදෙනු වූ කොටස්වල වටිනාකම සහ එක් වූ අගය ආදියයි. මෙම වසරේ ලබාගෙන ඇති සම්පූර්ණ ලකුණුවලින් පෙනී යන්නේ පසුගිය වසරට සාපේක්ෂව සැලකිය යුතු වර්ධනයක් මෙම වසරෙහි සිදු වී ඇති බවයි. මෙම සුවිශේෂි වර්ධනය සිදු වී ඇත්තේ බැංකු, විදුලි සංදේශ, සේවා සහ විකුණුම් අංශවලයි.ප්‍රථම ස්ථානය දෙවන වරටත් ජෝන් කීල්ස් හොල්ඩිංග්ස් හිමිකර ගත්තේය.ශ්‍රී ලංකා ඩිස්ටිලරීස් සමාගම දෙවන ස්ථානය හිමිකර ගත්තේය.කොමර්ෂල් තෙවන ස්ථානය දිනා ගැනීමට සමත් වූ අතර බැංකුවේ ලාභ ඉපයීම රුපියල් බිලියන 5 ඉක්ම විය. බුකිට් දාරා හතර වන ස්ථානය ලබා ගත් අතර හැටන් නැෂනල් බැංකුව පස් වන ස්ථානයටත් ඩයලොග් ඇක්සියාටා හය වන ස්ථානයටත්, ශ්‍රී ලංකා ටෙලිකොම් හත්වන ස්ථානයටත් පත් විය. ලංකා ඔරික්ස් ලීසිං සමාගම, DFCC බැංකුව සහ සම්පත් බැංකුව බිස්නස් ටුඩේ ටොප් ටුවෙන්ටි ලැයිස්තුවේ පිළිවෙළින් අට වැනි, නව වැනි හා දස වැනි ස්ථාන හිමිකර ගත්තේය.එයිට්කන් ස්පෙන්ස් එකොළොස් වැනි ස්ථානයට ද, ඩීසල් සහ මෝටර් ඉන්ජිනියරින් දොළොස් වැනි ස්ථානයට ද තේරී ඇත. රිචර්ඩ් පීරිස් බිස්නස් ටුඩේ ටොප් ටුවෙන්ටි වෙත යළි ඇතුළු වූයේ දහතුන් වන ස්ථානයෙන් වන අතර හේලීස් දාහතර වැනි ස්ථානය අත්කර ගෙන ඇත. කලම්බු ඩොක් යාර්ඩ්, NDB බැංකුව සහ කාර්ගීල්ස් සිලෝන් පිළිවෙළින් පහළව, දහසය සහ දහහත් වැනි ස්ථානයන් හිමි කර ගත්හ. හේමාස් හෝල්ඩින්ග්ස් බිස්නස් ටුඩේ ටොප් ටුවෙන්ටි වෙත පළමු වරට ඇතුළත් වූයේ 18 වැනි ස්ථානය හිමි කර ගනිමින්ය. චෙව්රොන් ලුබ්රිකන්ට්ස් ලංකා සහ සෙලාන් බැංකුව බිස්නස් ටුඩේ ටොප් ටුවෙන්ටි හි දහනව වැනි සහ විසි වැනි ස්ථාන පිළිවෙළින් ලබා ගත්හ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aj1112252</link>
    <topic>එළිෆන්ට් හවුස් EGB ලයිට්</topic>
    <author/>
    <content>එළිෆන්ට් හවුස් EGB ලයිට්එළිෆන්ට් හවුස් නවතම නිෂ්පාදනය EGB ලයිට්, නොබෝදා පාරිභෝගිකයන් අතට පත් කරන ලදී. වඩාත් නීරෝගීමත් රසවින්දනයක් උදෙසා යොමුවෙන පාරිභෝගිකයන් ඉලක්ක කරගෙන නිපදවුණු EGB ලයිට්, තම සුපුරුදු සුඛෝපභෝගී රසය එලෙසින්ම පවත්වා ගනිමින් තම රසවතුන්ට වඩාත් සෞඛ්‍යවත් රස වින්දනයක් ලබාදෙයි.EGB ලයිට් යනු එළිෆන්ට් හවුස් EGB වල පැවැති රසයන් එලෙසම පවත්වා ගනිමින්, සීනි හා කැලරිවලින් තොර පානයකි. මෙහි අඩංගු 100%ක් දේශීය ඉඟුරු ඔබ හිත රැඳි රසය ඔබට ලබාදෙනවා මෙන්ම ඔබේ ප්‍රතිශක්තිකරණ පද්ධතිය වඩාත් ක්‍රමවත් කර ගැනීමට ද හේතු වේ.EGB ලයිට්වල අඩංගු පැණි රස කාරක හා ඉඟුරු සංඝටක මඟින් ඔබේ රුධිරයේ සීනි මට්ටම පාලනය කරන බැවින් තම නීරෝගීතාවය පිළිබඳව උනන්දු වන සැමදෙනාටම මෙය ජනප්‍රිය තේරාගැනීමක් වනු ඇතැයි සමාගම කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aj1112253</link>
    <topic>එළිෆන්ට් හවුස් EGB ලයිට්</topic>
    <author/>
    <content>එළිෆන්ට් හවුස් EGB ලයිට්කොමර්ෂල් බැංකුවේ ක්‍රෙඩිට් හා ෂොපිං ඩෙබිට් කාඩ්පත් හිමියන්ට නත්තල් සමයේදී ප්‍රධාන පෙළේ ඇඟලුම් හා පාවහන් අලෙවි සල් 11ක් වෙතින් ආකර්ෂණීය වට්ටම් දිනාගැනීමට අවස්ථාව උදාවී ඇත.මේ 28දා දක්වා හමීඩියාස්, සිග්නේචර්, රේමන්ඩ්, රොමාෆෝ, ස්ප්‍රිං ඇන්ඩ් සමර් සහ ෂර්ට් වර්ක්ස් යන වෙළෙඳ සල් වෙතින් ඕනෑම වටිනාකමකට ඇඟලුම් මිලදී ගැනීමේදී සියයට 20ක වට්ටමක් හිමි වන අතර රුපියල් දහසකට වඩා වැඩි වටිනාකමක් සහිත මිලදී ගැනීම් සඳහා ඩීඑස්අයි වෙතින් සියයට 20 වට්ටමක් හිමිවේ. අඩිඩාස් නිෂ්පාදන මිලදී ගැනීමේදී සියයට 20 සිට 30 දක්වා වට්ටම් ලබාගැනීමට මෙමඟින් හැකි වේ.ෆැෂන් බග්, කූල් ප්ලැනට් සහ නිව් ශ්‍රියානි ඩ්‍රෙස් පොයින්ට් වෙතින් සියයට 15ක වට්ටම් ලබා ගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aj1112254</link>
    <topic>රන්ජනාස් 7 Stories සිත් ඇදගන්නා සාප්පු සවාරියක</topic>
    <author/>
    <content>රන්ජනාස් 7 Stories සිත් ඇදගන්නා සාප්පු සවාරියකරන්ජනාස් 7 Stories විලාසිතා මැදුරේ එකිනෙකට වෙනස් විලාසිතා සඳහා මහල් 7ක් වෙන්කොට තිබේ.එදිනෙදා හමුවෙන විලාසිතා වෙනුවට සිත් පිනායන ඔබව කුල්මත් කරවන නැවුම් අදහස්වලින් ‘7 Stories’ සමන්විතයි. විලාසිතාවල විවිධ ප්‍රවණතා පිළිබඳව සොයන ඔබට විලාසිතා ලෝකයේ අලුත්ම විවිධ ඇඟලුම් සහ පැලඳුම් එකිනෙකට ගැලපීමේ අවස්ථාව දැන් උදාවෙනවා. කුඩා අයගේ ඇඳුම් පැලඳුම්, තරුණ පරම්පරාවේ ඇඳුම් සහ ලොකු පොඩි කොයි කාටත් පොදුවේ මේ සොඳුරු අත්දැකීම විඳගත හැකියි. එය ඕනෑම කෙනෙකුට ඕනෑම තැනකට අවශ්‍ය පරිදි සකස් වී තිබෙනවා.ඔබේ විලාසිතා පිළිබඳ ඇති සියුම් දැනුමින් සෑහීමකට පත්විය හැකි, ඕනෑම අවස්ථාවකට ගැළපෙන විලාසිතා අප සතුයි. “ යැයි රන්ජනාස් අධ්‍යක්ෂ විග්නේෂ්වරන් මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aj1112255</link>
    <topic>කොමර්ෂල් ක්‍රෙඩිට් දහස් ගුණයක වර්ධනයක්</topic>
    <author/>
    <content>කොමර්ෂල් ක්‍රෙඩිට් දහස් ගුණයක වර්ධනයක්2011 සැප්තැම්බර් 30 වැනි දිනෙන් අවසන් අර්ධ වාර්ෂිකය සඳහා වූ කොමර්ෂල් ක්‍රෙඩිට් හි බදු ගෙවීමෙන් පසු ශුද්ධ ලාභය රු.මිලියන 265.6 දක්වා ඉහළ ගොස් තිබේ. මෙය පසුගිය වර්ෂයේ අදාළ කාලපරිච්ඡේදය හා සැසඳීමේ දී 1604%ක වර්ධනයකි.එම කාලපරිච්ඡේදය තුළ දී සමාගමේ දළ ආදායම රු. බිලියන 1.1 දක්වා ඉහළ ගොස් ඇති අතර මීට වසරකට පෙර එම අගය වූයේ රු. මිලියන 423කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aj1112256</link>
    <topic>මින්ලෝ ටෙක්නෝලොජීස්</topic>
    <author/>
    <content>මින්ලෝ ටෙක්නෝලොජීස්තොරතුරු තාක්ෂණික විසඳුම් සපයන මින්ලෝ ටෙක්නෝලොජීස් සමාගම, Cube (www.cube.lk)නමින් පුළුල් තොරතුරු තාක්ෂණ විසඳුම් සපයන අංශයක් පසුගියදා දියත් කරනු ලැබීය.මින්ලෝ ටෙක්නෝලොජීස් සමාගම, දේශීය ව්‍යාපාරිකයන් වෙත සැපයූ ආයතනික ක්‍රියාකාරිත්වයන්, ඵලදායීව හා ප්‍රතිලාභ සහිතවීම සහතික කිරීමෙන් හා බාධා රහිත පූර්ණ තොරතුරු තාක්ෂණික විසඳුම් සැපයීමෙන් සේවාදායකයන් අතර දැඩි විශ්වාසයක් හිමි සමාගමක් බවට පත්වීමට සමත්වීමෙන්, තම සේවාවන් පුළුල් කිරීමේ අරමුණෙන් මෙම නව අංශය දියත් කෙරුණි.ෆින්ලන්තයේ අන්තර්ජාල සුරක්ෂිතතා දැවැන්තයකු වන ජ්-ඉඥජභපඥ හී රන් හවුල්කාරත්වය ශ්‍රී ලංකාවට ලබාගනිමින් 2009 දී මින්ලෝ ටෙක්නෝලොජීස් සමාගම ජාත්‍යන්තර නිෂ්පාදන මෙරටට හඳුන්වාදීම ඇරඹුණි.මින්ලෝ ටෙක්නෝලොජීස් සමාගමේ නව “කියුබ්” තොරතුරු තාක්ෂණික අංශය දියත් කිරීමත් සමඟම, ආයතනික සම්පත් කළමනාකරණ සැලසුම් විසඳුම් සපයන Fi-esහා දුරකතන, සන්නිවේදන හා ආරක්ෂිත විසඳුම් සපයන MATRIX යන ජගත් ප්‍රමිතියේ තොරතුරු තාක්ෂණික නිෂ්පාදන සමාගම් දෙකක රන් හවුල්කාරත්ව ගිවිසුම් අස්සන් කෙරුණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aj1112257</link>
    <topic>පාසල්වලට ත්‍යාග පිරිනමමින්</topic>
    <author/>
    <content>පාසල්වලට ත්‍යාග පිරිනමමින් ඇන්කර් 125 වැනි සැමරුම පිළිබඳව ෆොන්ටෙරා ලංකා සමාගමේ කළමනාකාර අධ්‍යක්ෂ අච්යුට් කාසිරෙඩි මහතා මාධ්‍යයට කරුණු දක්වමින්.ෆොන්ටෙරා පවුලේ නිෂ්පාදනයක් වන ඇන්කර්, මේ වසරේ සිය 125 වැනි සංවත්සරය සමරයි. පෝෂණීය අනාගත පරපුරක් බිහි කිරීමේ අරමුණ පෙරදැරි කරගත් ඇන්කර් සිය සංවත්සරය වෙනුවෙන් පළාත් සභා මඟින් පාලනය කෙරෙන පාසල් 125 ක සිසුන් අතර නිර්මාණ තරගයක් පැවැත්වීමට සැලසුම් කර තිබේ. ජයග්‍රහණය කරන පාසල්වලට අධ්‍යාපනික උපාංග සහ පාසල් උපකරණ පිරිනැමීමට ඇන්කර් සූදානම් ය.පාසල් සිසු සිසුවියන්ගේ ලිවීම, ඇඳීම ඇතුළු නිර්මාණශීලී හැකියා වර්ධනය කෙරෙන මේ තරගය සඳහා තේමාව ලෙස තෝරාගෙන ඇත්තේ ‘නිවැරැදි පූර්ණ පෝෂණය යහපත් ශ්‍රී ලංකාවක් සඳහා කොතරම් වැදගත් ද යන්නයි. සෑම දරුවකුම අධ්‍යාපනික ඉලක්ක සඳහා දිරි ගැන්වීමේ සහ එයට සහයෝගය ලබාදීමේ ඇන්කර් උත්සාහය මෙහිදී සිසුන් 25,000කට අධික ප්‍රමාණයකගේ අධ්‍යාපන කටයුතු සඳහා අවශ්‍ය සහයෝගය ලබාදීම මඟින් තවදුරටත් තහවුරු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aj1112258</link>
    <topic>ඒඩ්ස් ගැන කියන්න</topic>
    <author/>
    <content>ඒඩ්ස් ගැන කියන්නෂෙව්රොන් ලුබ්රිකන්ට්ස් ලංකා සමාගමේ ප්‍රධාන විධායක නිලධාරි හා කළමනාකාර අධ්‍යක්ෂක වන කිෂූ ගෝමස් මහතා මේ වසරේ සභාපතිත්වය දරන එච්.අයි.වී හා ඒඩ්ස් පිළිබඳ ශ්‍රී ලංකා ව්‍යාපාරික සන්ධානය විසින් එච්.අයි.වී. හා ඒඩ්ස් පිළිබඳව රැකියා ස්ථාන හා පොදුවේ සමාජය තුළ දැනුවත්බව වර්ධනය කිරීම සඳහා ව්‍යාපෘතියක් ආරම්භ කෙරිණි. බේට්ස් ස්ට්‍රැටජික් එලායන්ස් ආයතනය විසින් නිර්මාණය කරන ලද සංකල්පයකට අනුව “එච්.අයි.වී. නොව ඒ පිළිබඳව දැනුවත් බව බෙදා හරින්න” යන තේමාව මත ක්‍රියාත්මක වන මෙම ව්‍යාපෘතිය දෙසැම්බර් පළමු වැනිදාට යෙදෙන ලෝක ඒඩ්ස් දිනයේදී ආරම්භ වූ අතර මෙම ව්‍යාපෘතිය ඔස්සේ ඒඩ්ස් රෝගය හා රෝගීන් පිළිබඳව සමාජයේ පවතින විෂම මත දුරු කරලීමට අපේක්ෂා ;කරේ.මේ ව්‍යාපෘතියේ විශේෂිතම අංගය නම් දැනුවත් බව බෙදා හැරීම සංකේතවත් කරමින් කොට්ටයක් අතින් අත යැවීමයි. ඒ අනුව මෙම කොට්ටය පසුගියදා බේට්ස් ස්ට්‍රැටජික් එලායන්ස් සභාපති නිමල් ගුණවර්ධන මහතා අතින් ආචාර්ය කිෂූ ගෝමස් මහතා අතට මාරු කෙරුණු අතර මේ අයුරින් මෙම කොට්ටය එච්.අයි.වී. හා ඒඩ්ස් පිළිබඳ ශ්‍රී ලංකා ව්‍යාපාරික සන්ධානයේ සියලු සාමාජික සමාගම්වලට හා එම කාර්ය මණ්ඩලවලට අතට යැවෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aj1112259</link>
    <topic>ව්‍යාපාරික විශිෂ්ටතා සම්මාන උලෙළේදී</topic>
    <author/>
    <content>ව්‍යාපාරික විශිෂ්ටතා සම්මාන උලෙළේදීජාතික වාණිජ මණ්ඩලය විසින් සංවිධානය කරන ලද 2011 ජාතික ව්‍යාපාරික විශිෂ්ටතා සම්මාන උලෙළ ශ්‍රී ලංකා ටෙලිකොම් මොබිටෙල්, ලෝකඩ සම්මානය ඇතුළුව සම්මාන පහකින් පිදුම් ලැබීය.ශ්‍රී ලාංකීයත්වය රැකගනිමින් වර්තමාන ශ්‍රී ලාංකික ව්‍යාපාරයන් අතර විශිෂ්ට ව්‍යාපාරික හැකියාවන් පෙන්වන ව්‍යාපාරික ආයතන ජාතික ව්‍යාපාරික විශිෂ්ටතා සම්මාන උලෙළ සඳහා සලකා බලනු ලබයි.මොබිටෙල් ආයතනික සැලසුම් සහ අලෙවි ජ්‍යෙෂ්ඨ සාමාන්‍යාධිකාරි ජානක ජයලත් මහතා මෙරට පුරවැසියන් වෙත තොරතුරු තාක්ෂණයෙන් සහ දැනුමින් පරිපූර්ණ සමාජයක් උදාකරදීම සඳහා වන අපගේ ව්‍යාපාරික දර්ශනය සමඟ බැඳී සිටින පාරිභෝගිකයන් සහ අපගේ ව්‍යාපාරික සහයෝගිතාකරුවන් අප වෙත ලබා දෙන සහයෝගය වෙනුවෙන් ඔවුනට මෙහිදී අපගේ ස්තුතිය ප්‍රකාශ කර සිටින්නට කැමැතියි” යනුවෙන් පවසා සිටියේ ය.සම්මාන උලෙළේදී මොබිටෙල් හිමිකරගත් අනෙක් සම්මානයන් අතර යටිතල පහසුකම් හා උපයෝගිතා අංශය වෙනුවෙන් පිරිනැමෙන රන් සම්මානය, Best Tech - Savvy Company වෙනුවෙන් පිරිනැමෙන එන් සම්මානය, Best Capacity Builder වෙනුවෙන් පිරිනැමෙන රිදී සම්මානය සහ මහා පරිමාණ ව්‍යාපාර අංශය වෙනුවෙන් හිමිවන ලෝකඩ සම්මාන යන සම්මාන වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aj11122510</link>
    <topic>කීල්ස් සුපර් ඩබල් ක්‍රිස්ට්මස්</topic>
    <author/>
    <content>කීල්ස් සුපර් ඩබල් ක්‍රිස්ට්මස් රුපියල් ලක්ෂයක් දිනු ප්‍රෙමිලා තෝමස්, ඉන්දුක වික්‍රමසිංහ සහ සැනසිලි ත්‍යාගයක් දිනු සංජීව දසනායක මහත්ම මහත්මීහු.නත්තල් උත්සව සමයේ කීල්ස් පාරිභෝගිකයන්ට අනගි ප්‍රවර්ධන වැඩසටහනකට සහභාගි වීමට අවස්ථාව සැලසෙයි. පළමුවන ප්‍රවර්ධන වැඩසටහනෙන් පාරිභෝගිකයන්ට දිනපතා මුදලින් රු. 100,000.00 දිනා ගැනීමට පුළුවන. තෝරාගත් වෙළෙඳ නාමයන් 23 න් 4 ක් අවමය. රු. 1500.00 ක් වූ බිල්පතක් තුළ අන්තර්ගත වේ නම් බිල්පතේ හිමිකරුවා දෛනික දිනුම් ඇදීමට ඇතුළුවීමට සුදුසුකම් ලබනවා. රු. 100,000 දෛනික මුදල් ත්‍යාගයට අමතරව තවත් 10 දෙනකුට සැනසිලි ත්‍යාග ලෙස සිංගර් වෙතින් ලෙඩ් ටී වී, හෝම් තියටර් සිස්ටම්ස් සහ එටිසෙලාට් වෙතින් ඇන්ඩ්‍රොයිඩ් දුරකථන සහ ටැබ්ලට්ස් දිනාගන්න පුළුවන්.ඔබ ඕනෑම ස්ථානයක ඇති කීල්ස් සුපර් වෙළෙඳ සලකින් තරගය සඳහා සුදුසුකම් ලබා ඇත්නම් ඒ බව මුදල් අයකැමි මුදල් ගනුදෙනු කරන යන්ත්‍රයේ අදාළ පාරිභෝගිකයාගේ දුරකථන අංකයත් එහි සටහන් කර ගනී. පාරිභෝගිකයා කළ යුත්තේ දින 3 ක් යනතුරු තමන් ගනුදෙනු කළ බිල්පත තම සන්තකයේ තබා ගැනීමයි.දෙවැනි ප්‍රවර්ධන කටයුත්ත වන්නේ NEXUS කාඩ් හිමියන්ට තෝරාගත් නිෂ්පාදන 100 ක් සඳහා 20% දීමනාවක් ලැබීමය. අනෙකුත් සෑම පාරිභෝගිකයෙක්ම 10% වට්ටමකට හිමිකම් වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aj11122511</link>
    <topic>ඉතෝචෝ ට්‍රේඩින් සම්මාන දිනා</topic>
    <author/>
    <content>ඉතෝචෝ ට්‍රේඩින් සම්මාන දිනාබිස්නස් ලංකා පදනම සහ ජාතික සමගි සංයමය විසින් පිරිනමන ලද ආනයන ප්‍රවර්ධන රජිත විශිෂ්ටතා සම්මානය සහ දේශබන්දු දේශකීර්ති සම්මානය ඉතෝචෝ ට්‍රේඩින් සමාගමේ කළමනාකාර අධ්‍යක්ෂ කේ.එම්.පී. මනෝජ් කෝනාර මහතාට සංස්කෘතික ඇමැති ටී.බී. ඒකනායක මැතිතුමා මහතා විසින් කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේදී නොබෝදා පැවැති උත්සවයකදී ප්‍රදානය කරනු ලැබූ අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aj11122512</link>
    <topic>TVS King දෙවැනි වසර සමරයි</topic>
    <author/>
    <content>TVS King දෙවැනි වසර සමරයිTVS ලංකා සමාගම 2009 දෙසැම්බර් මාසයේ ශ්‍රී ලංකාවේ වෙළෙඳපොළට හඳුන්වා දෙන ලද TVS King ත්‍රී රෝද රථය, එහි දෙවැනි වසර පසුගියදා සැමරුවේය.TVS King ත්‍රී රෝද රථයේ විශේෂාංග රටේ ග්‍රාමීය සහ නාගරික ජනතාවගේ සිත දිනා ගත් අතර ඒ නිසාම TVS King ශ්‍රී ලංකාවේ ත්‍රීරෝද රථ කර්මාන්තයේ පෙරළියක් කළ පුරෝගාමියා බවට පත් විය. විශාල ප්‍රමාණයේ තනි වින්ඩ්ස්ක්‍රීනය, බහු පරාවර්තක ඉදිරි ප්‍රධාන විදුලි ලාම්පු දෙක, සැප පහසු ද්විත්ව ආසන, තනි ඒකාබද්ධ චැසි, ජලයට ඔරොත්තු දෙන ඉලෙක්ට්‍රිකල් පද්ධතිය, විවිධ දර්ශක මානක සහිත ආකර්ෂණීය ඩෑස්බෝඩ් එක ග්‍රාමීය සහ නාගරික ජනතාවගේ සිත් ගත්, එම විශේෂාංග වෙයි.පාරිභෝගිකයන්ගේ නඩත්තු අවශ්‍යතා සම්පූර්ණ කිරීම සඳහා 250 කට වැඩි සේවා සහ අමතර කොටස් සපයන බලයලත් නියෝජිතයන්ගෙන් සහ නවීන උපකරණවලින් සහ පුහුණු කාර්මිකයන්ගෙන් සමන්විත අලුත්වැඩියා කිරීමේ මධ්‍යස්ථානවලින් සමන්විත ජාලයක් ස්ථාපිත කර තිබේ.TVS ලංකා සමාගම සෘජුවම මෙහෙයවනු ලබන ප්‍රධාන වැඩ පොළවල් දෙකක් පෑලියගොඩ සහ ජා-ඇල පවත්වාගෙන යයි.අති නවීන උපාංගවලින් සහ පුහුණු, පළපුරුදු කාර්මිකයන්ගෙන් සමන්විත පෑලියගොඩ මධ්‍යස්ථානය, ත්‍රී රෝද රථවලට සේවා සැපයීම සහ ඒවා අලුත් වැඩියා කිරීම සඳහා ශ්‍රී ලංකාවේ දැනට ඇති විශාලතම වැඩපොළයි.TVS King දෙවැනි සංවත්සරය වෙනුවෙන් පාරිභෝගිකයන්ට දිනුම් ඇදීම් මඟින් ත්‍රී රෝද රථ, ශීතකරණ, පරිගණක, හෝම් තියටර් සිස්ටම්ස්, සෝපා සෙට් යනාදි වටිනා ත්‍යාග භාණ්ඩ දිනා ගැනීමට ද අවස්ථාව සැලසුවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>12</month>
      <day>25</day>
    </date>
    <link>http://www.silumina.lk/2011/12/25/_art.asp?fn=aj11122513</link>
    <topic>රොමිකැන් රූපලාවණ්‍ය නිෂ්පාදන පෙළක්</topic>
    <author/>
    <content>රොමිකැන් රූපලාවණ්‍ය නිෂ්පාදන පෙළක්රොමිකැන් ඉන්ටර්නැෂනල් සමාගම සෞඛ්‍යාරක්ෂිත රූපලාවණ්‍ය නිෂ්පාදන පෙළක් හඳුන්වාදීම සඳහා ගාලුමුවදොර හෝටලයේදී මාධ්‍ය හමුවක් පවත්වන ලදී.එහිදී නිය ආලේපන ඉවත් කිරීමට හා ඇස් කණ්ණාඩි පිරිසුදු කිරීමට ගන්නා නිෂ්පාදන හඳුන්වාදෙන ලදී.මෙහි දැක්වෙනුයේ රූපලාවණ්‍ය ශිල්පී රම්සි රහමන් මේ නිෂ්පාදන ආධාරයෙන් නිරූපිකාවකගේ නිය ආලේපන ඉවත් කරන ආකාරයයි.          කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aa1201011</link>
    <topic>ගිය වසරේ කෝටි 1, 55,000 ක සංවර්ධන ක්‍රියාන්විතයක්</topic>
    <author>නිහාල් පී. අබේසිංහ සහ සුනිල් දයා අල්විස්</author>
    <content>නිහාල් පී. අබේසිංහ සහ සුනිල් දයා අල්විස්ඉකුත් වසරේ දී රජය රුපියඟල් කෝටි 1, 55,000 ක මුදලක් වැය කැර විවිධ ක්ෂේත්‍රවල සංවර්ධන ව්‍යාපෘති රැසක් නිම කැර හා ක්‍රියාවට නංවා ඇතැයි අනාවරණය වෙයි.එමෙන් ම 2011 වසරේදී රුපියල් කෝටි 10000 කට අධික විදේශ ආයෝජන ශ්‍රී ලංකාවට ලැබී ඇති බවත් ආර්ථික සංවර්ධන අමාත්‍යාංශය පවසයි. මේ අනුව ඉකුත් වසර රටේ ඉතිහාසයේ ඉහළ ම සංවර්ධනයක් සිදුවූ වසරක් ලෙස ද වැඩිම විදේශ ආයෝජන මෙරටට ලැබුණු වසරක් ලෙස ද වාර්තාගත වෙන බව ද විද්වත්හු පවසති.2011 වසරේ නිම කළ මහා පරිමාණ ව්‍යාපෘති අතර රුපියල් කෝටි 8000 කින් නිම කළ දක්ෂිණ අධිවේගී මාර්ගය, රුපියල් කෝටි 4600 කින් නිම කළ නොරොච්චෝලේ ගල් අගුරු විදුලි බලාගාරය හා රුපියල් කෝටි 5400 කින් ඉදිකළ ඉහළ කොත්මලේ ජල විදුලි බලාගාර ව්‍යාපෘතිය ප්‍රධාන තැනක් ගන්නා බව ද මුදල් හා ආර්ථික සංවර්ධන අමාත්‍යාංශ තොරතුරුවලින් හෙළිවේ.මීට අමතරව රට පුරා පළාත් මාර්ග කිලෝමීටර් 2800 ක් කාපට් ඇතිරීම, ග්‍රාමීය මාර්ග කිලෝමීටර් 9000 ක් කොන්ක්‍රීට් ඇතිරීම, රුපියල් කෝටි 2000 ක් වැය කර මොනරාගල දිස්ත්‍රික් සංවර්ධනය, රුපියල් කෝටි 405 ක් වැයකර සංගුපිටිය හා උතුරු නැඟෙනහිර තවත් පාලම් 5 ක් ජනතා අයිතියට පත් කිරීම, රුපියල් කෝටි 300 ක වියදමින් නෙළුම් පොකුණ නව රඟහල ඉදිකිරීම රුපියල් කෝටි 1000 ක වියදමින් උතුරු නැඟෙනහිර නව විදුලි ව්‍යාපෘති 800 ක් ජනතා අයිතියට පත්කිරීම, මහනුවර - මහියංගනය, 18 වංගුව මාර්ගය ඉදිකිරීම, (වියදම කෝටි 470) නොච්චියාගම - අනුරාධපුර මාර්ගය ඉදිකිරීම, (වියදම කෝටි 200) දකුණු ආසියාවේ උසම සන්නිවේදන කුලුන ඉදිකිරීම (වියදම ලක්ෂ 450) 2011 වසරේ සම්පූර්ණයෙන් අවසන් වූ මධ්‍යම පරිමාණයේ ව්‍යාපෘති අතර ප්‍රමුඛත්වය ගනී.මීට අමතරව මොරගහකන්ද, රඹකැන් ඔය, දැදුරුඔය සහ වාරි ව්‍යාපෘති ක්‍රියාවට නැංවීම, රුපියල් කෝටි 680 ක වියදමින් පාදෙනිය - අනුරාධපුර නව මාර්ගය ඉදිකිරීම, රුපියල් කෝටි 10000 ක වියදමින් කොළඹ පිටත වටරවුම් මාර්ගය ඉදිකිරීම, රුපියල් කෝටි 6000 ක වියදමින් කොළඹ - කටුනායක අධිවේගී මාර්ගය ඉදිකිරීම, කොළඹ වරාය, කටුනායක ගුවන් තොට පුළුල් කිරීම, සාම්පූර් නව ගල් අඟුරු බලාගාරය ඉදිකිරීම, දකුණු දුම්රිය මාර්ගය නවීකරණය, නව බස් හා දුම්රිය එංජින් ගෙන්වීම යන ව්‍යාපෘති ද මේ වසරේ ක්‍රියාවට නංවමින් තිබේ.ඒ සමඟම ආර්ථික සංවර්ධන අමාත්‍යාංශය 2011 වසරේදී මෙරට ග්‍රාමීය සංවර්ධනයට පළාත් බද සංවර්ධනයට නාගරික සංවර්ධනයට රුපියල් කෝටි 7500 කට ආසන්න මුදලක් වැයකර තිබේ. සංචාරක කලාප ගොඩනැඟීම, මාර්ග කාපට් කිරීම, මාර්ග කොන්ක්‍රීට් කිරීම, දිවි නැගුම වැඩසටහන, ජාතික සවිය, ගම නැගුම, සත්ව උද්‍යාන හා උද්භිද උද්‍යාන අලුතින් ඉදිකිරීම හා නවීකරණය, සමෘද්ධි වැඩසටහන ක්‍රියාවට නැංවීම, නාගරික උද්‍යාන හා වානිජ ස්ථාන ඉදිකිරීම හා සමෘද්ධි දෙපාර්තමේන්තුවක් බිහි කිරීම යන කටයුතු සඳහා ප්‍රධාන වශයෙන් එම මුදල් වැයකර ඇත. මීට අමතරව ආරක්ෂක අමාත්‍යාංශය, කොළඹ සංවර්ධනයට රු. කෝටි 2000 කට අධික මුදලක් වැයකර තිබේ.උතුරු නැඟෙනහිර පළාත්වල සංවර්ධනවල 2011 වසර අවසන් වනවිට රුපියල් කෝටි 65000 ක් වැයකර තිබේ. ඒ යටතේ සියලු ක්ෂේත්‍රවල පුනරුත්ථාපන හා සංවර්ධන කටයුතු රැසක් ක්‍රියාවට නංවා තිබේ. ජල සම්පාදන අමාත්‍යාංශය රටපුරා මහා පරිමාණ ජල ව්‍යාපෘති 32 ක් 2011 වසරේ අරඹා තිබේ. රුපියල් කෝටි 20000 ක් වියදම් වන ඒ ව්‍යාපෘතිවලින් පුද්ගලයන් ලක්ෂ 50 කට ප්‍රතිලාභ ලැබේ. ප්‍රජා ජල ව්‍යාපෘති 4270 ක් රුපියල් කෝටි 1050 ක වියදමින් අවසන් කර ඇත.කඳුරට උදානය සඳහා රුපියල් කෝටි 11600 ක් වෙන් කර නුවරඑළිය මහනුවර දිස්ත්‍රික් සංවර්ධනයට කටයුතු අරඹා තිබේ. ගාල්ල හා මීගමුව නව බස් නැවතුම් පළ ඉදිකර අවසන් ය. නිවාස හා ඉදිකිරීම් අමාත්‍යාංශය මගින් රටපුරා ජන සෙවණ නිවාස ව්‍යාපෘති ක්‍රියාත්මක ය. ඒ යටතේ නිවාස 50,000 ක් ඉදිකිරීමට කටයුතු කර ඇත.මීට අමතරව නාගරික සංවර්ධන බුද්ධශාසන, කෘෂිකර්ම, තොරතුරු - තාක්ෂණ නැවත පදිංචි කිරීම, නාගරික සංවර්ධන, ගුවන් සේවා, ගොවිජන සේවා, සෞඛ්‍ය අධ්‍යාපන, ක්‍රීඩා, අධිකරණ හා කම්කරු සහ ක්ෂේත්‍රවල ද වැඩසටහන් රැසක් මේ වසරේ ක්‍රියාත්මක ය. ඒවායේ වටිනාකම රුපියල් කෝටි 20000 කට අධික බව එහි නිලධාරිහු කියති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aa1201012</link>
    <topic>නැවුම් බලාපොරොත්තු සමඟ පෙරට එන්න - ජනපති</topic>
    <author/>
    <content>නව වසර උදාවන මේ මොහොතේ අප අනාගතය දෙස බලන්නේ නැවුම් අපේක්ෂා රාශියක් සමඟ ය. දැඩි අධිෂ්ඨානය, කැපවීම සහ සුබ බලාපොරොත්තු ද ඒ සමඟම අපගේ ජීවිතවලට සමීප වෙයි. එබැවින් නව වසර උදාවේ මිහිර එකමුතුව සැමට එකසේ විඳ ගැනීමට හැකිවන බව අපි දනිමු යැයි සුබ පැතුම් පණිවුඩයක් නිකුත් කරමින් මහින්ද රාජපක්ෂ ජනාධිපතිතුමා පවසයි.පසුගිය වසර කිහිපයේ ජාතිය අභිමානවත්ව ගොඩනැඟුවා වූ ද, ශක්තිමත් කරන්නාවූ ද බොහෝ ජයග්‍රහණ රටට උදා කෙළෙමු. පසුගාමී බවින් තොරව කටයුතු කිරීමත් ලැබෙන සෑම අවස්ථාවක්ම ජාතිය ඉහළට ඔසවා තැබීම වෙනුවෙන් ප්‍රයෝජනයට ගැනීමත් ඒ ලැබූ ජයග්‍රහණයන්ට හේතු වූ බව ඉතා පැහැදිලි ය. ඉන් රට එක්සේසත් වූවා සේම රටේ සංවර්ධනයට නව වරාය, යෝධ වාරිමාර්ග, නව ගුවන්තොටුපළ, අධිවේගී මාර්ග ඉදිවෙමින් ඉතිහාසයේ නව කාල පරිච්ඡේදයක් ද බිහි වී ඇති බැව් ද එම සුබපැතුම් පණිවුඩයේ දැක්වෙයි.අප අත්පත් කරගත් සියලු ජයග්‍රහණයන් සමඟ පියවර තැබිය යුත්තේ අලුත්වෙන ජාතියක් ලෙස ය. අලුතින් සිතා කටයුතු කරන දේශපාලන සම්ප්‍රදාය අප ජාතියේ ඒ ගමන් මඟ වේගවත් කරයි. ජාතීන් අතර සමඟිය පිළිබඳව ද අප ක්‍රියා කළ යුතු වන්නේ නව දැක්මක් සමඟ ය. නව මාවතකට යොමු කළ රටේ සංවර්ධනය තව තවත් වේගවත් වන්නේ අලුතින් සිතා වැඩ කිරීමෙන් බව මම විශ්වාස කරමි. ඒ සමඟම ආදරය, කරුණාව, දයාව සේම සහජීවනය ද වෙනුවෙන් මේ නව වසරේ වඩාත් කැපවීම ද අපගේ අධිෂ්ඨානය විය යුතුය.එක්සත්ව එක්සිත්ව කටයුතු කොට අනාගතයට අලුත් රටක් ගොඩනඟන අවස්ථාවේ අධිෂ්ඨානශීලීව නැවුම් බලාපොරොත්තු සමඟින් පෙරට එන ලෙස මම ඔබට ආරාධනා කරමි යැයි ද ජනාධිපතිතුමා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aa1201013</link>
    <topic>ආදරයේ සහජීවනයේ සහ සශ්‍රීකත්වයේ වසරයි - අගමැති</topic>
    <author/>
    <content>ශ්‍රී ලංකාව පූර්ණ සංවර්ධිත රාජ්‍යයක් වන දිනය අප සියල්ලන්ගේම සිහින සැබෑවන දිනයයි. ඒ දිනය වැඩි ඈතක නොවන බව නව වසර සඳහා සුබාශිංසන පණිවුඩයක් නිකුත් කරමින් අගමැති දි.මු.ජයරත්න මහතා සඳහන් කරයි.තනි තනි පුද්ගලයන් වශයෙන් මෙන්ම සමස්ත රටක් සහ එකම ජාතියක් ලෙස පූර්ණ සංවර්ධන ක්‍රියාදාමයකට පිවිස සිටින මොහොතක අතීත අත්වැරදීම් හා ප්‍රබලතාවයන් පිළිබඳව ආපසු හැරී බැලීමට හොඳම දිනය මේ මොහොත බව තම විශ්වාසය බවද අගමැතිතුමා එම පණිවුඩයේ සඳහන් කර ඇත.එතුමා විසින් නව වසරට සුබ පතා නිකුත් කරන ලද සම්පූර්ණ පණිවුඩයේ මෙසේද දැක්වේ.ජාති, ආගම්, කුල පාට හා පක්ෂ වශයෙන් බෙදී වෙන්වී සිටීමේ දුර්විපාක කොතෙක් ද යන්න පිළිබඳව ගෙවී ගිය අතීතය අපට කියා දුන් පාඩම් බොහෝය. ශ්‍රී ලංකාව යනු ඌන සංවර්ධිත රටක් ලෙස ලෝක සිතියමේ සටහන් තැබූ යුගය අප අහවර කළ යුතුය. කිසිදු පිටස්තර අතපෙවීමකින් තොරව බිහිසුණු, මිනීමරු ත්‍රස්තවාදයක්, ස්වශක්තියෙන් පරාජය කළ ලෝකයේ සිටින ශ්‍රේෂ්ඨතම ජාතිය ශ්‍රී ලාංකිකයන් බව දැන් අවිවාදිත කරුණකි. ඒ කායික ශක්තිය මෙන්ම, මහා චිත්ත ධෛර්යය ද අප සතුය. එබඳු ශ්‍රී ලංකිකයකු වීමේ ආඩම්බරය අභිමානයක් කොට හිසමත පැලඳවීමට නම් අප අභිමුඛව ඇති සංවර්ධන සංග්‍රාමය ද දැඩි කැපවීමකින් යුතුව ජයගත යුතුවේ.මේ ලැබුවා වූ 2012 නව වසර වෙනුවෙන් ඔබට සිහිනයක් තිබේ. වෙර වීරියෙන්, ආත්මාභිමානයෙන් නැඟී සිටින රටක් ලෙස, ඒ රටේ රාජ්‍ය නායකයා ලෙස, අතිගරු ජනාධිපති මහින්ද රාජපක්ෂ මැතිඳුන් ප්‍රමුඛ අප රජයට ද සිහිනයක් තිබේ. ඔබ, ඔබේ පවුල වෙනුවෙන් දකින සිහින සැබෑ කරගන්නට නම්, පළමුව රට වෙනුවෙන් අප සියල්ලෝම දකින ඒ පොදු සිහිනය සැබෑ කරගත යුතුය.ඔබ සැමට සුබ නව වසරක් වේවා!කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aa1201014</link>
    <topic>රට වෙනුවෙන් පෙරට යමු - ජනමාධ්‍ය ඇමැති</topic>
    <author/>
    <content>මවුබිමට ආදරය කරන සැමගේ නව අවුරුදු පැතුම විය යුත්තේ ශ්‍රී ලංකාව ලෝකයේ සමෘද්ධිමත් රාජ්‍යයක් වනු දැකීම ය. එම පොදු අරමුණ සාක්ෂාත් කරන්නට එකමුතුව රට වෙනුවෙන් පෙරට යමු යයි ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල මහතා නව වසරට සුබ පැතුම් පළ කරමින් සඳහන් කරයි. එම සුබ පැතුම් පණිවිඩයේ මෙසේ ද දැක්වෙයි.අලුත් අවුරුද්දේ පළමු දිනය අලුත් හැඟුම් ජනිත කරවන වඩාත් ප්‍රබෝධජනක දිනයක් වන්නේ අලුත් දේ ලබාගන්නට, අලුත් දේ භුක්ති විඳින්නට මානව සමාජය දක්වන දැඩි කැමැත්ත නිසාම ය.අලුත් බලාපොරොත්තු ප්‍රාර්ථනා ඉලක්ක කරගෙන කටයුතු කරන ජන සමාජය ප්‍රාණවත් ය. අපේක්ෂාවන් ජයගැනීමට පුද්ගලයන් දක්වන දැඩි උනන්දුව නිසා ම සක්‍රීය මිනිසකු බිහිවේ. ඉලක්ක ජයගැනීමට හපන් මානව සම්පත නුදුරු අනාගතයේ දී ම ආසියාවේ ආශ්චර්යය යථාර්ථයක් කරනු නිසැක ය.බලාපොරොත්තු ලබාගෙන ජීවත්විය හැකි අපේක්ෂාවන් ඉටු කරගත හැකි පරිසරයක් අලුත් ශ්‍රී ලංකාවේ ගොඩනැඟී හමාර ය. මවුබිමට ආදරය කරන සැමගේ නව අවුරුදු පැතුම විය යුත්තේ ශ්‍රී ලංකාව ලෝකයේ සමෘද්ධිමත් රාජ්‍යයක් වනු දැකීමයි. එම පොදු අරමුණ සාක්ෂාත් කරන්නට එකමුතුව රට වෙනුවෙන් පෙරටම යමු.2012 නව වසර සැමගේ පැතුම් ඉටුවන සුබ නව වසරක් වේවා!කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aa1201015</link>
    <topic>තංගල්ලේ සිද්ධිය නිසා එකම සංචාරකයෙක්වත් පිටව ගියේ නෑ</topic>
    <author>සාගරිකා දිසානායක</author>
    <content>- හෝටල් සංගමයේ සභාපතිසාගරිකා දිසානායකඉකුත් වසරේ මෙරටට පැමිණි සංචාරකයන්ගේ සංඛ්‍යාව අටලක්‍ෂ තිස් දහසකි. වසර අවසානය වන විට මෙරට ප්‍රධාන පෙළේ හෝටල් කාමර සියල්ල පිරී ගිය අතර තංගල්ලේ සිදුවීම හේතුවෙන් එකම සංචාරකයකුවත් මෙරටින් පිටව නොගිය බව ශ්‍රී ලංකා හෝටල් හිමියන්ගේ සංගමයේ සභාපති අනුර ලොකුහෙට්ටි මහතා පවසයි.සංචාරක ව්‍යාපාරය මඟින් 2011 නොවැම්බර් මාසය අග වන විට ලැබුණු ආදායම ඩොලර් මිලියන 850 කි. එක් සංචාරකයකු ශ්‍රී ලංකාවේ වියදම් කළ මුදල ඩොලර් 100 කි. මෙම ආදායම 2012 දී ඩොලර් බිලියනයක් බවට පත් කර ගැනීමට අපේක්‍ෂා කැරේ. 2016 වන විට මෙරට සංචාරක ව්‍යාපාරයෙන් ලබන ආදායම ඩොලර් මිලියන 2.5 ක් වෙතැයි ගණන් බලා ඇති අතර එමඟින් බිහිවන ඍජු හා වක්‍ර රැකියා සංඛ්‍යාව ලක්‍ෂ 5 ක් වෙතැයි ගණන් බලා තිබේ. 2016 වන විට ලංකාවේ ජනගහණයෙන් 10% ක් සංචාරක ක්‍ෂෙත්‍රයට අදාළ රැිකියාවල නියුතු වනු ඇතැයිද අපේක්‍ෂා කැරේ.පසුගිය වසරේ සංචාරක ක්‍ෂෙත්‍රයෙහි අපේක්‍ෂිත ඉලක්ක සාර්ථක ලෙස සපුරා ගැනීමට ශ්‍රී ලංකාව සමත් වූ බව වැඩබලන ආර්ථික සංවර්ධන හා සංචාරක කටයුතු ඇමැති ලක්ෂ්මන් යාපා අබේවර්ධන මහතා පැවසීය. පසුගියදා තංගල්ලේ සංචාරක හෝටලයකදී බ්‍රිතාන්‍ය ජාතියකයකු අවාසනාවන්ත ලෙස මිය යාම මෙරට සංචාරක ව්‍යාපාරයේ කීර්ති නාමයට කැළලක් වූ නමුත් එම සිද්ධිය හේතු කොටගෙන මෙරට සමස්ථ සංචාරක ව්‍යාපාරයට විශාල බිඳ වැටීමකට හේතු නොවනු ඇති බවත් ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aa1201016</link>
    <topic>දයාසිරි, මෛත්‍රී, ශිරාල් එජාපයෙන් නෙරපයි?</topic>
    <author>චන්දන බණ්ඩාර</author>
    <content>චන්දන බණ්ඩාරසිරිකොත ප්‍රහාරයට ඍජුව සහ වක්‍රව දායක වී ඇති බවට චෝදනා නැඟෙන පාර්ලිමේන්තු මන්ත්‍රී දයාසිරි ජයසේකර, පළාත් සභා මන්ත්‍රීවරුන් වන මෛත්‍රී ගුණරත්න, ශිරාල් ලක්තිලක, රවි ජයවර්ධන සහ පළාත් පාලන ආයතන මන්ත්‍රීවරුන් සියලු දෙනා එ.ජා.ප යෙන් අනිවාර්යයෙන් ම නෙරපා දැමීමට එ.ජා.ප නායක රනිල් වික්‍රමසිංහ මහතා තීරණය කොට ඇති බව එ.ජා.ප අභ්‍යන්තර ආරංචිමාර්ග පවසයි.ගිය සතියේ දී විදේශගත වීමට පෙර එ.ජා.ප නායකයා විසින් පවත්වනු ලැබූ විශේෂ රහස් සාකච්ඡාවකදී මේ බව ප්‍රකාශ කොට තිබේ. එ.ජා.ප මන්ත්‍රීවරුන් වන ජයලත් ජයවර්ධන, රවි කරුණානායක, එ.ජා.ප හිටපු මන්ත්‍රී ආනන්ද කුලරත්න සහ නීති විශාරදයකු වන ශ්‍රීනාත් පෙරේරා යන අය එම සාකච්ඡාවට සහභාගි වී තිබේ.එහිදී එ.ජා.ප නායක රනිල් වික්‍රමසිංහ මහතා අවධාරණය කොට තිබුණේ සිරිකොත ප්‍රහාරයට අනුබල ලබා දුන් පාර්ලිමේන්තු මන්ත්‍රී දයාසිරි ජයසේකර ඇතුළු පළාත් සභා මන්ත්‍රීවරුන්, පළාත් පාලන ආයතන මන්ත්‍රීවරුන් හට දඬුවම් කිරීමට රටේ නීතිය අනුව සාක්ෂි නොමැති නම් පක්ෂ ව්‍යවස්ථාව අනුව තමන්ට හිමි බලතල අනුව කටයුතු කොට ඔවුන් පක්ෂයෙන් ස්ථිර ලෙස ම නෙරපා හරින බව ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aa1201017</link>
    <topic>‘පොඩි වරදක් හොයා ගෙන සිසුන් කුලප්පු කරවන වෑයමක්’</topic>
    <author>දයා ඩී ෆොන්සේකා</author>
    <content>දයා ඩී ෆොන්සේකාඉකුත් දා නිකුත් කරන අධ්‍යයන පොදු සහතික උසස් පෙළ ප්‍රතිඵල පිළි නොගන්නැයි කියමින් කඩාකප්පල්කාරී කුමන්ත්‍රණ ක්‍රියාත්මක වෙමින් පවතින බව අධ්‍යාපන ඇමැති බන්දුල ගුණවර්ධන මහතා පැවසීය.දිස්ත්‍රික් කුසලතා පිළිබඳ සුළු වැරැද්දක් සිදු වුවද විභාග ප්‍රතිඵලවලට කිසිදු වැරැද්දක් සිදු වී නැතැයි ද ඇමැතිවරයා අවධාරණය කරයි. සිදුවූ සුළු ප්‍රමාදයක් අල්ලා ගෙන සරසවි සිසුන් උසිගන්වා පාරට බැස්සවීමට හා විරෝධතා දැක්වීමට උසස් පෙළ ප්‍රතිඵල ලාභීන් හා උසස් පෙළ පන්තිවල දරුවන් අතර ද නොසන්සුන්තා ඇති කොට රජය අපකීර්තියට පත්කිරීම මෙම කුමන්ත්‍රණකාරීන්ගේ අරමුණ වී තිබේ.අසත්‍ය හා ද්වේෂ සහගත තොරතුරු පතුරුවාලීමට මේ කුමන්ත්‍රණකාරීන් විශේෂ කණ්ඩායම් ද යොදා ඇතැයි ද විශ්ව විද්‍යාල සිසුන්ට උසස් පෙළ සිසුන්ට මේ රැවටිලිකාරයන්ගේ ක්‍රියාමාර්ගවලට හසු නොවන්නට දෙමාපියන් මේ දරුවන්ට අවවාද ලබා දෙමින් ඔවුන් ගැන විමසිලිමත්ව සිටීම අවශ්‍ය බවද ඇමැතිවරයා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aa1201018</link>
    <topic>ශ්‍රී ලංකා පොලීසිය ‘ඩිජිටල්’ වෙයි</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහමහජනතාවට වඩාත් කාර්යක්ෂම සේවයක් ලබාදීමේ අරමුණින් දිවයින පුරා පිහිටි සියලුම පොලිස් ස්ථාන අන්තර්ජාලයට සම්බන්ධ කිරීමට පොලිස් මූලස්ථානය සැලසුම් කොට ඇත.මීට අමතරව මේ වසර සඳහා පොලිස් මූලස්ථානය ක්‍රියාත්මක කිරීමට සැලසුම් කොට ඇති වැඩසටහන් අතර සිවිල් ජනතාව පොලිසියට ඉදිරිපත් කරන සාමාන්‍ය පැමිණිලි පිළිබඳ පරීක්ෂණ කටයුතුª පැය 48ක දී විසඳා අවසන් කිරීමට මූලිකව ක්‍රියා කෙරෙනු ඇත. මේ වනවිට දඩ මුදල් තැපැල් කාර්යාලයට ගෙවීමේ ක්‍රමවේදය වෙනුවට එස්. එම්. එස්. මඟින් දඩ මුදල් ගෙවීමේ පහසු ක්‍රමයක් ද ක්‍රියාවට නැංවේ.පොලිසිය විසින් පුද්ගලයින්ගේ තීන්ත ආලේපයක් ඇසුරින් ඇඟිලි සලකුණු ලබාගැනීමේ ක්‍රමය වෙනුවට විද්‍යුත් තාක්ෂණය අනුව එම කටයුතු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aa1201019</link>
    <topic>කොළ නායකයා ගෙන් සජිත්ට - කරුට රතු එළියක්</topic>
    <author>අසේල කුරුළුවංශ</author>
    <content>අසේල කුරුළුවංශපක්ෂ නායකත්වයට එරෙහිව තවදුරටත් අභියෝග එල්ල කිරීම වැළැක්වීම සඳහා රනිල් වික්‍රමසිංහ මහතා විසින් කරු ජයසූරිය සහ සජිත් ප්‍රේමදාස යන මහත්වරුන්ට අවසන් රතු නිවේදනයක් නිකුත් කිරීමට පියවර ගෙන ඇතැයි දැනගන්නට ඇත.මේ යටතේ පක්ෂය ගොඩනැඟීම සඳහා කරු ජයසූරිය මහතාට සහ සජිත් ප්‍රේමදාස මහතාට ලිඛිත කාර්යභාරයක් පැවරීමටත් මාස හයක කාල සීමාවකින් පසුව ඒ පිළිබඳව කැරෙන ප්‍රගති සමාලෝචනයකින් පසු ඊළඟට ගත යුතු පියවර තීරණය කැරෙනු ඇති බවත් සඳහන් කෙරේ.එකී ඉලක්ක වෙත ළඟාවීමට ඔවුන් ලබාදෙන දායකත්වය අවම මට්ටමක පැවතුණහොත් පක්ෂ ව්‍යවස්ථාවට අනුව ඔවුනට එරෙහිව පියවර ගැනීමට ද සැලසුම් කැර ඇත.දිගින් දිගටම පක්ෂ නායකත්වය විවේචනය කැරමින් සිටින පිරිස් නිහඬ කිරීම සඳහා ඇති සුදුසුම ක්‍රමය සජිත් – කරු දෙදෙනාට වගකීම් පැවරීම බවට එ.ජා.ප.යේ ජ්‍යෙෂ්ඨයින් රැසකගෙන් ලැබුණු උපදෙස් මත වික්‍රමසිංහ මහතා මෙම පියවර ගැනීමට යන බව අනාවරණය වෙයි.පක්ෂයේ අභිවෘද්ධිය වෙනුවෙන් වගකීම් පවරා තිබියදීත් එය ඉටු නොකර නායකත්වය විවේචනය කැරමින් පක්ෂයේ අර්බුද ඇතිකරලීමට ක්‍රියා කළ හොත් එම හේතුව උළුප්පා දක්වමින් සජිත් – කරු ඇතුළු එම පාර්ශ්වයේ පිරිස්වලට එරෙහිව දැඩි පියවර ගැනීම සුදුසු බවද එ.ජා.ප. ජ්‍යෙෂ්ඨයෝ වික්‍රමසිංහ මහතාට පවසා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aa12010110</link>
    <topic>මව්ලානා ජන්ම ප්‍රසාදිනි අද</topic>
    <author/>
    <content>ප්‍රගතිශීලී කඳවුරේ ජ්‍යෙෂ්ඨ නායකයකු හා දේශපාලනඥයකු වන බස්නාහිර ආණ්ඩුකාර අලවි මව්ලානා මහතාගේ 80 වැනි ජන්ම දිනය අදට (1) යෙදී ඇත.1956 ශ්‍රී.ල.නි.ප. සාමාජිකත්වය ලබාගෙන වැඩ කරන ජනතාව වෙනුවෙන් නිරන්තරයෙන් ඇප කැප වෙමින් වෘත්තීය සමිති ව්‍යාපාරයේ නියැළුණ අලවි මව්ලානා මහතාගේ 80 වැනි ජන්ම දිනය නිමිත්තෙන් අද සවස 4.30ට මහින්ද රාජපක්ෂ ජනාධිපතිතුමාගේ ප්‍රධානත්වයෙන් අරලිය ගහ මන්දිරයේදී ජන්ම ප්‍රසාදිනී උපහාර උත්සවයක් පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aa12010111</link>
    <topic>VIP රේඩියෝව අද සිට</topic>
    <author/>
    <content>ශ්‍රී ලංකාවේ නවතම ගුවන්විදුලි නාළිකාව ලෙස ඍධ්ර්‍ථ රේඩියෝ 2012 ජනවාරි 01 දා සිට සිය විකාශන කටයුතු ආරම්භ කරයි. FM 103.6 ඔස්සේ මුලු දිවයිනම ආවරණය වන පරිදි කොළඹ – මාතලේ සහ දෙනියාය විකාශනාගාර ඔස්සේ අති ප්‍රබල සහ නවීන තාක්‍ෂණයෙන් VIP රේඩියෝ ඔබේ නිවසට සම්ප්‍රාප්ත වෙයි.ඉතා පැහැදිලි ලෙස ස්ටීරියෝ සහ ඩිජිටල් තාක්‍ෂණය ඔස්සේ වැඩසටහන් විකාශනය කෙරෙන අතර නිෂ්පාදනය මෙන්ම සංස්කරණයේදීත් අති නවීන ශබ්ද සංකලන ක්‍රම උපයෝගී කර ගැනේ.වෙන්ඩෝල් ලංකා සමාගම සිය ව්‍යාපාරික කටයුතු වලදී මුල්තැනෙහි තබාගත් දේශීයත්වය-සංස්කෘතිය හා නිදහස් චින්තනය ඍ.ධ්.ර්‍ථ රේඩියෝ ආයතනයේ වැඩසටහන් ඉදිරියට ගෙනයාමට සී/ස වෙන්ඩෝල් ලංකා සමාගමේ සභාපති වෛද්‍ය ලේල්වල, ජී ගොඩකන්ද මහතා අපේක්‍ෂා කරයි.ශ්‍රී ලාංකික ජනතාව තුළ ඇගයීමට ලක් වූ යහපත් හරපද්ධතීන් සහ සංස්කෘතික වටිනාකම් මෙන්ම පාරම්පරික දැනුම් සම්භාරයත් ඒ හා සමගින් නවලොව දැනුම හා ජාත්‍යන්තර නවතම ප්‍රවනතාවනුත් සිය වැඩසටහන් අතරට එක්කර ගන්නට VIP රේඩියෝ නාළිකාව අපේක්‍ෂා කරයි. ජාති කුලමල භේදවලින් තොරව ඉදිරිපත් කරන වැඩසටහන් අතරට රටේ දියුණුවට මඟ පාදන සංවර්ධන ක්‍රියාදාමයන් පිළිබඳව අදාළ අමාත්‍යංශ සහ අමාත්‍යවරුන් සමඟ ඉදිරිපත් කරන වැඩසටහන් පෙළක් අන්තර්ගත වන අතර එම වැඩසටහන් දේශපාලන මතවාද වලින් බැහැරව ඉදිරිපත් කිරීමට ප්‍රමුඛතාව දෙන බව සභාපති වෛද්‍ය ලේලවල ජී. ගොඩකන්ද මහතා පවසයි.103.6 ඔස්සේ ශ්‍රාවකයා සම්භාවනීය පුද්ගලයෙකු ලෙස සලකන්නට ඉඩකඩ පාදා ගන්නා අතර සතුට-නීරෝගිකම හා ඒ තුළින් ලබාගන්නා මානසික හා භෞතික දියුණුව සඳහා ඉඩ පාදා දීම මෙම නාලිකාවේ අරමුණ බව එහි වැඩසටහන් අධ්‍යක්‍ෂ ස්වර්ණ ගුණවර්ධන මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aa12010112</link>
    <topic>“NEWS ALERT” සිංහලෙන් - දෙමළෙන්</topic>
    <author>නිහාල් පි.අබේසිංහ</author>
    <content>නිහාල් පි.අබේසිංහදැනට ජංගම දුරකථන ඔස්සේ විවිධ මාධ්‍ය ආයතන ඉංගී‍්‍රසි බසින් පමණක් ලබා දෙන එසැණින් ප්‍රවෘත්ති News Alert ළඟදීම ජංගම දුරකථන සඳහා සිංහල බසින් ලබාදීමට කටයුතු කරන බවත් ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ (ICTA) සන්නිවේදන හා සංවර්ධන අධ්‍යක්ෂ අතුල පුෂ්පකුමාර මහතා පවසයි.ඒ සඳහා අවශ්‍ය කටයුතු අයි.සී.ටී.ඒ. ආයතනය මගින් මෙහෙයවීම හා සම්බන්ධීකරණය කරන බවත් ඉදිරි මාස කිහිපය ඇතුළත මේ වැඩපිළිවෙළ අරඹන බවත් දෙමළ බසින් ද News Alert ලබාදීමට ඉදිරි වැඩපිළිවෙළක් සකස් කරමින් සිටින බවත් අතුල පුෂ්ප කුමාර මහතා පවසයි.ඒ යටතට රියැදුරන් මාර්ග නීති උල්ලංඝනය කිරීම නිසා ගෙවීමට සිදුවන දඩ මුදල් එවේලේම ඔවුන්ගේ ජංගම දුරකථනය මගින් තමන්ට හිමි ගිණුමකින් ගෙවීමේ ක්‍රමයක් ද දැනට අයි. සී. ටී. ඒ. ආයතනයේ සන්නිවේදන තාක්ෂණ විද්‍යාඥයන් සකස් කරමින් සිටී.ප්‍රාදේශීය ලේකම් කාර්යාලවල උප්පැන්න, මරණ, විවාහ සහතික විනාඩි දෙකින් ලබාදීමේ වැඩසටහන වාර්ෂික වාහන බලපත්‍ර ක්ෂණිකව ලබාදීමේ වැඩසටහන හා 1919 තොරතුරු සහන සේවය අයි. සී. ටී. ඒ. ආයතනය මගින් මූලාරම්භ උපදේශ අනුව ආරම්භ වූ වැඩසටහන් බවද අතුල පුෂ්ප කුමාර මහතා පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aa12010113</link>
    <topic>නිපුණතා ඇගැයීම්වලින් ප්‍රථම ස්ථාන දිනූ දරුවන්ට දඹදිව වන්දනා චාරිකාවක්</topic>
    <author>රමණී සුබසිංහ</author>
    <content>රමණී සුබසිංහවාර්ෂිකව පවත්වනු ලබන දහම් පාසල් සිසු නිපුණතා ඇගයීම් ඇසුරින් ප්‍රථම ස්ථාන ලබාගත් සිසු සිසුවියන් 28 දෙනකු දඹදිව වන්දනා සඳහා යොමු කිරීමට කටයුතු යොදා ඇතැයි බෞද්ධ කටයුතු කොමසාරිස් ජෙනරාල් චන්ද්‍රප්‍රේම ගමගේ මහතා පවසයි.සමස්ත ලංකා බෞද්ධ මහා සම්මේලනය හා එක්ව මේ කටයුතු සිදු කැරෙන අතර 06 ශ්‍රේණියෙන් ඉහළ 2011 සමස්ත ලංකා දහම් පාසල් තරගාවලියේ ප්‍රථම ස්ථාන ලබාගත් සිසුන් 28 දෙනා මේ සඳහා යොමු කැරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=ab1201011</link>
    <topic>උසස් පෙළ ඉසෙඩ් ලකුණු, ප්‍රතිඵල ප්‍රමාදය හා දෝෂය</topic>
    <author/>
    <content>අධ්‍යාපන අධීක්ෂණ මන්ත්‍රී මොහාන් ලාල් ග්‍රේරුසරත් හා ගාමිණී ව්‍යාපාරිකයෝ වෙති. 2011 දෙසැම්බර් 31 වැනි දින සරත්ගේ හා ගාමිණිගේ වාහන වෙළෙඳසල් වල වාහන 4 බැගින් ඉතිරි වී තිබුණි. මේ වාහන හැරුණු විට දෙදෙනාට කිසිම වත්කමක් නොමැති යැයි සිතමු.සරත් හා ගාමිණි දෙදෙනාගෙන් වැඩි වත්කමක් ඇත්තේ කාට ද? දෙදෙනාටම වාහන 4 බැගින් හිමි නිසා දෙදෙනාගේ වත්කම් සමාන යැයි සිතිය හැකි ය. වාහන සම්බන්ධව අන් කිසි තොරතුරක් නොදන්නේ නම් වත්කම් සමාන යැයි සිතීමට යමෙක් පෙලඹිය හැකි ය.එහෙත් දෙදෙනාගේ වත්කම් පිළිබඳ වඩා නිවැරැදි නිගමනයකට පැමිණීමට වාහන වර්ග, ඒවායේ අලුත් හෝ පැරණි ස්වභාවය සැලකිල්ලට ගත යුතු ය. කොටින්ම දෙදෙනාගේ වාහනවල වටිනාකම් පිළිබඳව රුපියල් සතවලින් නිවැරැදි හෝ පිළිගත හැකි ඇස්තමේන්තුවක් ලබාගෙන ඒ අනුව වාහන වල වටිනාකම් පොදු සාධාරණ ඒකකයකට ගෙන ආ යුතු ය. දැන් එම වටිනාකම් එකතු කර බැලීමෙන් වැඩි වත්කමක් ඇත්තේ සරත්ට ද, නැතහොත් ගාමිණීට ද දැයි වඩා නිවැරැදිව නිගමනය කළ හැකි ය.අපි තවත් උදාහරණයක් ගමු. කාන්ති හා ශීලා පිටරට රැකියා කර එකම දිනයක ලංකාවට පැමිණෙන්නේ යැයි සිතමු. ඔවුන් ගෙදර රැගෙන එන විදේශීය මුදල් පහත දැක්වෙන්නේ යැයි සිතමු.මේ දෙදෙනාගේ මුදල් වර්ග නොසලකා එකතු කළ හොත් එකම අගයක් ලැබී තිබේ. එහෙත් වැඩිපුර වටිනාකමක් ඇති මුදල් ගෙදර ගෙනෙන්නේ කවු ද? නිවැරැදි තීරණයක් ගැනීමට හොඳම ක්‍රමය නම් ඩොලර්, පවුම් හා ඩිනාර් එකම මුදල් ඒකකයකට පරිවර්තනය කර සලකා බැලීම බව පැහැදිලි ය. මෙහිදී වඩාත්ම යෝග්‍ය ඒකකය රුපියල් සත බව පැහැදිලි වේ.සුනිල් හා ජයන්ත උසස් පෙළ අවසන් කළ සිසුන් දෙදෙනෙකි. ඔවුහු 2009 වසරේ අගෝස්තු මාසයේ භෞතික විද්‍යාව, සංයුක්ත ගණිතය හා ජීව විද්‍යාව යන විෂයන් තුන සඳහා උසස් පෙළ විභාගයට වාඩි වූහ. දෙදෙනාගේ ප්‍රතිඵල සඳහා දළ (අමු) ලකුණු (පචඹ ථචපඬඵ) පහත දැක්වේ.සුනිල් ජයන්තභෞතික විද්‍යාව 80 78සංයුක්ත ගණිතය 70 90ජීව විද්‍යාව 85 67එකතුව 235 235එක්තරා උසස් අධ්‍යාපන ආයතනයක එකම විෂය පථයක් හැදෑරීමට ඉතිරි වී ඇති එකම එක පුරප්පාඩුවක් සඳහා සුනිල් හා ජයන්ත යන දෙදෙනාම අයදුම් කළේ යැයි සිතමු. මේ දෙදෙනා ගැන ලබා ගත හැක්කේ ඉහත සඳහන් උසස් පෙළ ලකුණු පිළිබඳ දත්ත පමණක් නම් ආයතනය විසින් මේ දෙදෙනාගෙන් තෝරා ගත යුත්තේ කවු ද? සුනිල් ද? ජයන්ත ද?දෙදෙනාගේම ලකුණු එකතුව සමාන ය. එහෙත් ඉහත දැක් වූ වාහන පිළිබඳ ප්‍රශ්නයේ දී හෝ විදේශීය මුදල් පිළිබඳ ප්‍රශ්නයේ දී මෙන් මෙම ලකුණු තුළ ද, අන්තර්ගත යම් ප්‍රශ්නයක්, යම් විෂමතාවයක් තිබිය හැකි ය.දෙදෙනාගේ ලකුණු එකතුව සමාන නමුත්, විෂයන් වශයෙන් දෙදෙනාගේ ලකුණු වෙනස් ය. වැඩි වටිනාකමක් ඇති ලකුණු ඇත්තේ කාට ද? මේ ප්‍රශ්නයට පිළිතුරු දීමට විවිධ විදේශීය මුදල් එකම ඒකකයක් වූ රුපියල් සතවලට ගෙන ආවාක් මෙන් විවිධ විෂයන්ගේ ලකුණු කිසියම් පිළිගත හැකි, සම්මත, සාධාරණ හා විද්‍යාත්මක පොදු ඒකකයකට ගෙන ආ යුතු බව පැහැදිලිය. දෙදෙනාගේ ලකුණු එකතුව වඩාත් නිවැරැදි වටිනාකමක්, වඩා සාධාරණ අර්ථයක් ලැබෙන්නේ එවිට බව පැහැදිලි ය.උදාහරණයකට 2009 වසරේ උසස් පෙළ විභාගයේ සංයුක්ත ගණිත විෂය පිළිබඳ ප්‍රශ්න පත්‍රය සාපේක්ෂව අසීරු විය හැකි ය. විභාගයට පෙනී සිටි වැඩි දෙනෙකුට මෙකී අමාරු ප්‍රශ්න පත්‍රය සඳහා අඩු ලකුණු ලැබී තිබුණේ නම් එම වසරේ සංයුක්ත ගණිතය සඳහා යම් අපේක්ෂකයෙක් ලබා ගත් ලකුණුවලට වැඩි වටිනාකමක් දිය යුතු ය. එසේම එම වසරේ ජීව විද්‍යාව විෂයය සඳහා විභාග අපේක්ෂකයන්ට වැඩි ලකුණු ලැබී තිබුණේ නම් ඒ අනුව ජීව විද්‍යාව ප්‍රශ්න පත්‍රය සාපේක්ෂව සරල යැයි තීරණය කළ හැකි ය. එවිට ජීව විද්‍යාව සඳහා ශිෂ්‍යයෙක් වැඩි ලකුණු ලබා තිබුණ ද, එකී ලකුණක සාපේක්ෂ වටිනාකමේ අඩුවක් ගැන සිතිය හැකි ය. දැන් සුනිල් හා ජයන්තගේ ලකුණු අධ්‍යයනය කළහොත් වඩා අමාරු සංයුක්ත ගණිත විෂයට වැඩි ලකුණු (90) ගත් ජයන්තගේ ලකුණුවලට වැඩි වටිනාකමක් තැබිය හැකි බව බැලු බැල්මට පෙනේ.යම් තරමක අවබෝධයක් ලබා ගැනීම සඳහා ඉහත විස්තර කළ උදාහරණ හා තීරණ ඉතා නිවැරැදි හා විද්‍යානුකූල නොවූවත්, සුනිල්ගේ හා ජයන්තගේ ලකුණු වලට ඉතා විද්‍යාත්මකව හා සාධාරණව නිවැරැදි වටිනාකම් දීමට ලොව පිළිගත් ගණිතමය ක්‍රමයක් සංඛ්‍යානය (Statistics) හරහා ඉදිරිපත් කළ හැකි ය. මේ සාධාරණ ක්‍රමය නම් ඉසෙඩ් ලකුණු (Z-Score) සොයා ලකුණු සංසන්දනය කොට තීරණයක් ගැනීම වේ.අ.පො.ස. උසස් පෙළ විභාගය ශ්‍රී ලංකාවේ ජ්‍යෙෂ්ඨ ද්විතිය අධ්‍යාපනයේ අවසන් සහතිකකරණ විභාගයයි. 1990 දී අයදුම්කරුවන් 149,949 ඉල්ලුම් කළ මේ විභාගයට 2009 දී අයදුම්කරුවන් 238,921 ක් ඉල්ලුම් කළ හ. 1964 දී ආරම්භ කළ අ.පො.ස. (උ.පෙළ) විභාගය මඟින් මෙරට විශ්වවිද්‍යාල ප්‍රවේශය මෙන්ම අධ්‍යාපන විද්‍යා පීඨවලට ප්‍රවේශය ද තීරණය වේ. එබැවින් මේ විභාගය ඉතා තරගකාරීය. ඊට අමතරව රැකියා සඳහා මූලික සුදුසුකමක් ලෙස මෙන්ම, පෞද්ගලික අනුබද්ධිත උසස් අධ්‍යාපන ආයතනවලට, නීති විද්‍යාල, වරලත් ගණකාධිකරණය, CIMA වැනි සමහර උසස් අධ්‍යාපන පාඨමාලාවලට ද මෙය මූලික සුදුසුකමක් ලෙස සැලකේ. විදේශීය විශ්වවිද්‍යාලවලට ඇතුළු වීමට බලාපොරොත්තු වන සිසුන්ට ද, මේ සුදුසුකම් භාවිත කළ හැක්කේ එකී විශ්වවිද්‍යාල පවා අප විභාග දෙපාර්තමේන්තුවෙන් පවත්වා අගයනු ලබන මෙකී විභාගය (ලොව පුරා) පිළිගන්නා බැවිනි.එකී පිළිගැනීම් ආරක්ෂා වීම පිණිසත්, සෑම අපේක්ෂකයකුටම සාධාරණය ඉටු වීම පිණිසත් ප්‍රශ්න පත්‍ර සැකසීමේ දී හා ලකුණු දීමේ දී විභාග දෙපාර්තමේන්තුව පරීක්ෂකවරුන්ගේ හා ප්‍රශ්න පත්‍ර මණ්ඩලවලින් බලාපොරොත්තු වන කරුණු කීපයක් කෙටියෙන් පහත දැක් වේ.(1) අපේක්ෂකයන්ගේ මානසික වයසට හා අත්දැකීම්වලට සරිලන පරිදි ප්‍රශ්න පත්‍ර සැකසීම.(2) මුළු නිර්දේශය ආවරණය වන විද්‍යානුකූල පදනමක පිහිටීම.(3) ප්‍රායෝගික ක්‍රියාකාරකම් හා ඉහළ මානසික හැකියා මැනීමට ඉඩ තැබීම.(4) විෂය නිර්දේශය එදිනෙදා ජීවිතයට හා වත්මන් සිදුවීම්වලට ගැලපීම.(5) ජාතික පොදු අරමුණු හා නිපුණතා සාක්ෂාත් කර ගැනීමේ අවධානය.(6) නිර්දේශයක වෙනස් ඒකක වලින් දෙන ප්‍රශ්න සංඛ්‍යාව තීරණය කිරීමේ දී විද්‍යාත්මක ක්‍රමවේදයක් අනුගමනය කිරීම.(7) අදාළ විෂයය කාණ්ඩයේ සෙසු විෂයන්ගේ සාධන මට්ටම් සැලකිල්ලට ගැනීම.(8) විකල්ප ප්‍රශ්න අතර සමාන මට්ටමක් පවත්වාගෙන යාම.(9) හැකි සෑම විටම ව්‍යුහගත ස්වරූපයෙන් ප්‍රශ්න ඉදිරිපත් කිරීම.(10) අපේක්ෂිත පිළිතුර ලබා ගැනීමට උචිතම වචන යොදා ගැනීම.(11) නිවැරැදි පාරිභාෂිත වචන මාලාව.(12) නිවැරැදි ලකුණු දීමේ පටිපාටිය.(13) ලකුණු දීමේ දී ප්‍රශ්න විසඳීමට ගතවන කාලය පිළිබඳව සැලකීම.(14) ලකුණු ප්‍රමාණ ප්‍රශ්න පත්‍රයේම සටහන් කිරීම ආදිය යි.මේ සියලු කරුණු බලාපොරොත්තු වුවද, සියල්ල සිදු කරන්නේ මනුෂ්‍යයින් බැවින්, පරීක්ෂණ ලකුණු මත ශිෂ්‍ය සාධනය සම්බන්ධ තීරණ ගන්නා විභාග ක්‍රමයක් පවතින අප රටේ මෙකී විභාග ක්‍රමය මුහුණ දෙන ප්‍රධානතම ගැටලුවක් නම් පරීක්ෂකවරුන්ගේ ලකුණුවලත්, ප්‍රශ්න පත්‍රවල සරල හෝ අසීරු භාවයන්ගේත් දක්නට ලැබෙන විචල්‍යතාවයන් ය. මේ නිසග විචල්‍යතාවයන් නිසා පරීක්ෂණ ලකුණු මුල් කරගෙන ගන්නා තීරණවල විශ්වාසය පිළිබඳව ගැටලු ඇති වේ.මේ නිසා පරීක්ෂණ කටයුතුවලදී (Statistics) සංඛ්‍යාන විද්‍යාව අනුව දක්වා ඇති විද්‍යානුකූල ක්‍රම යොදාගෙන පරීක්ෂකයන්ගේ ලකුණු අතරත්, අවසාන ලකුණු එකතුවලත් ඇති විචල්‍යතා අවම කිරීමට ප්‍රයත්න දරනු ලැබේ. මේ සඳහා පරීක්ෂකයන්ගේ දළ ලකුණුත්, විවිධ විෂයන් පිළිබඳ දළ ලකුණුත් වෙනත් පරිමාණවලට පරිවර්තන කිරීම දක්නට ලැබේ. මෙසේ සිදුකරන පරිවර්තන අතර දළ ලකුණු (අමු ලකුණු) සංඛ්‍යානය අනුව වූ Z නමැති ලකුණකට පරිවර්තනය කිරීම මඟින් එම ලකුණු ආශි‍්‍රතව වඩා නිවැරැදි තීරණවලට එළැඹිය හැකි යැයි පරීක්ෂණ පිළිබඳ විශේෂඥයෝ විශ්වාස කරති.මේ පිළිබඳව සාමාන්‍ය මට්ටමේ අවබෝධයක් ලබා ගැනීම සඳහා නැවතත් සුනිල්ගේ හා ජයන්තගේ උසස් පෙළ ලකුණු පිළිබඳ ප්‍රශ්නයට යමු. දෙදෙනාගෙන් තෝරා ගන්නේ කවුද යන්න පිළිබඳ වඩා නිවැරැදි තීරණයක් ගැනීමට ඔවුන් විෂය පිළිබඳව ලබාගෙන ඇති වෙනස් වූ ලකුණුවලට වඩා නිවැරැදි වටිනාකමක් දිය යුතු බව පැහැදිලි කරන ලදී.යම් ප්‍රශ්න පත්‍රයකට සිසුන් ලබා ගත් ලකුණු පිළිබඳව අධ්‍යයනය කිරීමේ දී ළමයින් ඒ ඒ විෂයට ලබා ගත් ලකුණුවල සමාන්තර සාමාන්‍යය එනම් මාධ්‍යනයය (average or mean) වැදගත් සාධකයකි. එකී විෂයෙන් විභාගයට පෙනී සිටි සියලු ළමයින්ගේ ලකුණු එකතු කොට එකී එකතුව ළමුන් සංඛ්‍යාවෙන් බෙදීමෙන් ළමයෙකු ලබාගත් ලකුණුවල සාමාන්‍යය එනම් මාධ්‍යනයය ලැබේ.උදාහරණ වශයෙන් 2009 අගෝස්තු උ. පෙළ විභාගයේ සංයුක්ත ගණිතයට පෙනී සිටි ශිෂ්‍ය සංඛ්‍යාව 24,793 ක් ද, ළමුන් ලබා ගත් සියලු ලකුණුවල එකතුව 738,583 ක් ද වේ.මේ අනුව සංයුක්ත ගණිතය සඳහා සමාන්තර සාමාන්‍ය (මාධ්‍යනයය) ලකුණමේ අයුරින්ම ජීව විද්‍යාව හා භෞතික විද්‍යාව සඳහා සාමාන්‍ය ලකුණු පිළිවෙළින්xb = 45.44 ක් ද xp = 40.57 ක් ද විය.දැන් මාධ්‍යන්‍යයන් අනුව බැලු බැල්මට විෂයයන් තුනෙන් සිසුන් සාමාන්‍යයෙන් සාපේක්ෂව වැඩි ලකුණු ලබා ඇත්තේ ජීව විද්‍යාවට බවත්, අඩු ලකුණු ලබා ඇත්තේ සංයුක්ත ගණිතයට බවත් පෙනේ. එවිට වැඩි දෙනෙක් අඩු ලකුණු ලබා ගත් ගණිත විෂයට වැඩි ලකුණු (90 ක්) ලබා ගත් ජයන්තගේ ලකුණු වලට වැඩි වටිනාකමක් දිය යුතු යැයි අනුමාන කළ හැකි ය. එහෙත් මේ අනුමානය ඉතා විද්‍යාත්මක නොවේ.මේ ලකුණුවල නිවැරැදි වටිනාකම විද්‍යාත්මකව සෙවීමට කලින් විස්තර කළ Z ලකුණු සොයා ගත යුතු ය. සංඛ්‍යානය නොදන්නේ නම් Z ලකුණ පිළිබඳ විස්තරය තේරුම් ගැනීම එතරම් සරල නොවූවත් පහත දැක්වෙන්නේ යම් තරමක විස්තරයකි.යම් ලකුණක ප්‍රමිත ලකුණ එනම් Z ලකුණ සෙවීමට එකී ලකුණු ශ්‍රේණියේ සම්මත අපගමනය (S) නමැති තවත් රාශියක් සොයා ගත යුතු ය. සම්මත අපගමනය යනු ලකුණු ශ්‍රේණියක එක් එක් ලකුණ එම ශ්‍රේණියේ මාධ්‍යන්‍යයෙන් ඈත්වන ප්‍රමාණය දැක්විය හැකි මිම්මකි. ප්‍රායෝගික ලකුණු ශ්‍රේණියක සම්මත අපගමනය(S) සෙවීමට අනුගමනය කළ හැකි ගණිත සූත්‍රය පසුව දක්වමු.දැනට තවදුරටත් Z ලකුණ තේරුම් ගැනීමට උත්සාහ කරමු.විෂයක් සඳහා වූ යම් ලකුණක (X); ප්‍රමිත ලකුණ හෙවත්, Z ලකුණ යනු එකී ලකුණ විෂය සඳහා අනෙකුත් සිසුන් ලබාගත් ලකුණු විසිරීමේ (ව්‍යාප්තියේ) මැද අගයේ (එනම් මාධ්‍යන්‍යයේ) X. සිට කවර සම්මත අපගමන (S) ප්‍රමාණයක් වැඩි පැත්තට හෝ අඩු පැත්තට පිහිටන්නේ ද? යන්න යි. මාධ්‍යන්‍යයෙන් වැඩි පැත්තේ ඇති ලකුණක් සඳහා Z අගය ධන (+) ද, අඩු පැත්තේ ඇති ලකුණක් සඳහාZ අගය සෘණ (-) ද වේ. මෙහි සම්මත අපගමනය (S) එකී ලකුණු විසිරීමට අදාළ සම්මත අපගමනය වේ.තවත් ආකාරයකින් සඳහන් කරන්නේ නම්, Z ලකුණ යනු යම් ලකුණක් (X), සියලු ළමුන් එකී විෂය සඳහා ලබා ගත් ලකුණු ශ්‍රේණියේ මාධ්‍යන්‍යයේ X. සිට ඈත්වන ප්‍රමාණය එම ලකුණු විසිරීමේ (ව්‍යාප්තියේ) සම්මත අපගමනයෙහි (S) භාගයක් ලෙස ඉදිරිපත් කළ විට ලැබෙන අගය යි.මෙය ගණිතමයව ලබා ගැනීමට අදාළ ලකුණු (X) හා මාධ්‍යන්‍ය ය අතර වෙනස ලකුණු ශ්‍රේණියේ සම්මත අපගමනයෙන් (S) බෙදිය යුතු ය.මේ අනුවමේ කරුණු තවදුරටත් තේරුම් ගැනීමට පහත දැක්වෙන උදාහරණය සලකා බලමු. මෙහි විෂයන් තුනකට ළමුන් 7 දෙනකු ලබාගත් ලකුණු වගුවක් ඉතා සෛද්ධාන්තිකව ගොඩනඟා තිබේ. මෙහි ලකුණු උවමනාවෙන්ම ක්‍රමානුකුල විසිරීමක් අනුව සකස් කර ඇත්තේ අමාරු ගණිතයකට නොගොස් සම්මත අපගමනය සොයාගත හැකි වීම පිණිසත්, තේරුම් කිරීම, සරල කිරීම පිණිසත් ය. එහෙත් ප්‍රායෝගික උදාහරණයක මෙකී ගණනය කිරීම මීට අමාරු වුවත්, මේ සරල උදාහරණයෙන් Z ලකුණ ගැන සැලකිය යුතු අවබෝධයක් ලබා ගත හැකිය යැයි සිතමි. මෙය මනඞකල්පිත උදාහරණයක් පමණක් බව සලකන්න. මේ වගුව ක්‍රමානුකූලව පිළියෙල කර ඇත්තේ සම්මත අපගමනය පහසුවෙන්ම පෙනෙන පරිදිය.ඉහත දළ ලකුණු වගුව ඉතා හොඳින් හා ඉවසීමෙන් පරීක්ෂා කරන්න. එහිදී ගණිත විෂය සඳහා සිසුන් අඩු සාධන මට්ටමක් පෙන්නුම් කර ඇති බව පෙනේ.සමහරවිට පරීක්ෂකවරයා අඩුවෙන් ලකුණු දෙන ක්‍රමයක් අනුගමනය කරන්නට ඇති. නැතහොත් ප්‍රශ්න පත්‍රය අමාරු වැඩිය. සමහරවිට මෙවැනි කරුණු කීපයක් වැඩි අඩුවෙන් මිශ්‍ර වී තිබෙන්නට පුළුවන. මේ අයුරින් අනෙක් විෂයන් ගැන ද අනුමාන කිරීම් කළ හැකි ය.එහෙත් ඒ ඒ ලකුණු සඳහා Z ලකුණු බැලූ විට අර්ථය වෙනස් වී පෙනේ. ඉන් ප්‍රකාශ වන්නේ එක් එක් ලකුණ එයට අයත් ශ්‍රේණියේ මැද සිට කොපමණ දුරකින් වැඩි හෝ අඩු පැත්තේ තිබේ ද යන්න සම්මත අපගමනයේ භාගයක් ලෙසට ය. මේ අනුව ලකුණු ශ්‍රේණිය යම් බලපෑමකට යටත් වුවත්, Z ලකුණ මඟින් යම් දළ ලකුණක් අදාළ ශ්‍රේණිය තුළ පිහිටන ස්ථානය වඩා ස්වාධීනව ප්‍රකාශ කිරීමක් බව පැහැදිලි ය.මෙසේ අපේක්ෂකයෙකුගේ දළ ලකුණු අදාළ, ලකුණු ශ්‍රේණියේ පිහිටන ස්ථානය පිළිබඳ අවබෝධයක් Z ලකුණෙන් ලැබෙන නිසා එය ලකුණු සැසඳීමටත්, ලකුණු එකතු කිරීමටත්, තීරණ ගැනීමටත් වඩා හොඳ නැතහොත් වඩා සාධාරණ පදනමක් ලබා දෙයි.කෙසේ වුවද, ඉහත වගුව පැහැදිලි කිරීම සඳහා ක්‍රමවත්ව සකසන ලද විශේෂ වගුවකි. එහි ලකුණු ක්‍රමවත්ව (උවමනාවෙන්ම) පෙළ ගසා ඇති බැවින්, ගණිත සමීකරණයකට නොගොස් සම්මත අපගමන(S) බැලු බැල්මටම පෙනේ. භෞතික විද්‍යාව සඳහා සම්මත අපගමනය 6 ක් ද, මාධ්‍යන්‍යය 43 ක් ද ආදී වශයෙනි.නමුත් ප්‍රායෝගික දළ ලකුණු ශ්‍රේණියක සම්මත අපගමනය(S) සෙවීමට ගණිතමය ක්‍රමයක් අනුගමනය කළ යුතු ය. එම සමීකරණය පැහැදිලි කිරීම මෙහිදී අසීරු වුවත්, සමීකරණය පහත දැක් වේ.මෙසේ සම්මත අපගමනය ගණනය කළ හැක්කේ බොහෝ උසස් පෙළ විෂයන් සඳහා සිසුන් ලබා ගන්නා ලකුණු ව්‍යාප්ති ප්‍රමථ වක්‍රයක පිහිටා තිබීම නිසා ය.දැන් සුනිල්ගේ හා ජයන්තගේ 2009 අගෝස්තු විභාගයේ ලකුණු නැවතත් සලකා බලමු. ඉහත සමීකරණ අනුව ගණනය කළ 2009 වසරේ භෞතික විද්‍යාව, සංයුක්ත ගණිතය හා ජිව විද්‍යාව සඳහා සම්මත අපගමනවල සත්‍ය වටිනාකම් 15.92, 18.37 හා 14.85 විය. මේ අනුව සිසුන් දෙදෙනාගේ Z ලකුණු මෙසේ ගණනය කළ හැකි ය.මේ අනුව වඩා සාධාරණ ලෙස ලකුණු එකතුව විශ්ලේෂණය කළ විට පෙනෙන්නේ සංයුක්ත ගණිතයට ජයන්තට වඩා අඩු ලකුණු ලබාගෙන තිබුණත් සුනිල්ගේ ලකුණුවලට වැඩි වටිනාකමක් ඇති බවයි.එබැවින් දෙදෙනාගේ දළ ලකුණු එකතුව සමාන වුවත්, තෝරා ගැනීමේ තීරණයේ දී සුනිල්ව තෝරා ගැනීම වඩාත් නිවැරැදි වේ.2011 වසරේ උසස් පෙළ ප්‍රතිඵල සංසන්දනය කිරීම මීටත් වඩා සංකීර්ණ වූයේ විෂය නිර්දේශයන් වෙනස් වූ නිසා, එකම විෂයක් සඳහා වුවද, පළමු වර විභාගයට පෙනී සිටින්නන් අලුත් නිර්දේශය අනුව එක් ප්‍රශ්න පත්‍රයකට ද දෙවන වර පෙනී සිටින්නන් පැරැණි නිර්දේශය අනුව තවත් ප්‍රශ්න පත්‍රයකට ද පෙනී සිටි බැවිනි.විභාග දෙකකින් ලකුණු ගත් සිසුන්ගේ ලකුණු සඳහා යම් විෂයයකට ඒකරාශි කළ Z අගයන් (Pooled Z Score) ලබා දීම පිණිස දී ඇති විෂයකට විභාග දෙක සඳහා ඒකරාශි කළ මාධ්‍යන්‍යයක් (Pooled Mean) හා ඒකරාශි කළ සම්මත අපගමනයක් (Pooled Standard Deviation) ලබා ගත විය යුතු විය. මේ සඳහා දී ඇති විෂයක ප්‍රශ්න පත්‍ර දෙක සඳහා ලකුණු ව්‍යාප්ති සැසඳිය යුතු වූ අතර, ඒකරාශි කළ මාධ්‍යන්‍යය හා ඒකරාශි කළ සම්මත අපගමනය ලබා ගැනීමේ ක්‍රමය සඳහා ගණිත මහාචාර්යවරුන්ගෙන් සමන්විත කමිටුවක උපදෙස් ලබාගන්නටත්, වෙනම පරිගණක ක්‍රම ලේඛන මෙහෙයුම් කරන්නටත් සිදු විය. මේ නිසා මෙවර උසස් පෙළ ප්‍රතිඵල නිකුත් කිරීම වෙනදාට වඩා ප්‍රමාද විය.එපමණක් නොව මානසික පීඩනය යටතේ කාලය වෙනුවෙන් සටන් කරමින් නිලධාරීන් විසින් මෙය සිදු කිරීමේ දී දිස්ත්‍රික්ක පිළිබඳව ඇති වූ සුළු පරිගණක දෝෂයක් නිසා ගණනාවකට බලපාන ලෙස මුලින් නිකුත් කළ ප්‍රතිඵලවල දිස්ත්‍රික්ක කුසලතා ශ්‍රේණිගත කිරීම්වල දෝෂ ඇති විය. මෙය ප්‍රතිඵලවලට හෝ Z ලකුණුවලට හෝ විශ්වවිද්‍යාලවලට තෝරා ගැනීම සඳහා හෝ දිවයිනේ ශ්‍රේණිගත කිරීමට බල නොපෑ නමුත්, අහිංසක සිසුන් ගණනාවක ව්‍යාකූලත්වයකට හේතු විය. මෙවැනි කටයුත්තකදී කෙතරම් උනන්දුවෙන් හා වගකීමකින් ක්‍රියා කළ යුතු ද යන්නත්, සුළු දෝෂයක් වුවද කෙතරම් දෙනකුට බලපෑවේ ද යන්නත් ඉතා පැහැදිලි ය. එබැවින් එකී වගකීමෙන් පැන යන්නට අදාළ කිසිවෙකුට අයිතියක් නැත. කෙසේ වුවද, පැය කිහිපයක් ඇතුළත මේ දෝෂය නිවැරැදි කර යළි දිස්ත්‍රික් කුසලතා ශ්‍රේණිගත කිරීම ඉදිරිපත් කරන ලදී.එහෙත්, සමහර දූ දරුවන්ගේ තැළුණු මනසට සැනසුමක් ගෙන ආ හැක්කේ කෙසේ ද? මේ පිළිබඳව වාද විවාද කිරීමට වඩා වැදගත් වන්නේ කනගාටුව ප්‍රකාශ කර නැවත මෙවැනි සුළු ප්‍රශ්නයක් වුවද ඇති නොවීමට වග බලා ගැනීම යි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=ab1201012</link>
    <topic>දෙක එක කරන්න නම් සජිත්ගෙන් අහන්න</topic>
    <author>චන්දන බණ්ඩාර</author>
    <content>ඇමැති විමල්, ගයන්තට කියයිඅයවැය විවාදයට පසුව 2011 වසර සඳහා පාර්ලිමේන්තුවේ කටයුතු නිමාවීය. යළිත් පාර්ලිමේන්තුවේ කටයුතු ආරම්භ කෙරෙනුයේ 2012 නව වසරේ ජනවාරි 17 වෙනිදාය. මේ නිසා මැති ඇමැතිවරුන්ට මේ දිනවල තරමක විවේකයක් ලැබී තිබේ. ආණ්ඩු පක්ෂයේ මෙන් ම විපක්ෂයේ මැති ඇමැතිවරු මේ නිසා මේ දිනවල විදෙස් ගත වී සිටිති. ඒ තම දූ දරුවන් සහ බිරියන් සමඟ සතුටු වීමටය.මේ නිසා ගිය සතියේ දේශපාලන ක්ෂේත්‍රයේ ද එතරම් උණුසුමක් දක්නට නොලැබිණි. කෙසේ වෙතත් නව වසර උදාවේදී මෙරට රැඳී සිටීමට ජනාධිපතිතුමා කල් තියාම තීරණය කොට තිබිණි.මේ අතරතුර ගිය සතියේදී ජනාධිපතිතුමා ශාරීරික ව්‍යායාම්වල යෙදීම සඳහා කොළඹ ටොරින්ටන් නිදහස් චතුරශ්‍රයට ගියේය. සවස් භාගයේ බොහෝ දෙනා ටොරින්ටන් චතුරශ්‍රයට ගොස් ශාරීරික ව්‍යායාම්වල නිරත වීම සුලබ දසුනකි.ජනාධිපතිතුමා ව්‍යායාම්වල යෙදෙන අතරතුර සාමාන්‍ය ජනතාව සමඟ සුහද ලෙස කතා බහ කරමින් නිදහස් චතුරශ්‍රය වටා ගියේය. ඒ අතරතුර එහි පැමිණ සිටි කුඩා දරුවන් වඩා ගනිමින් දරුවන් සමඟ කතා බහ කිරීමට ද ජනාධිපතිතුමා අමතක නොකළේය.මේ අතර ගිය සඳුදා ජනාධිපතිතුමා පන්නිපිටිය දෙව්රම් වෙහෙර විහාරස්ථානයේ පැවැති ආගමික උත්සවයකට සහභාගී විය. 2600 වැනි සම්බුද්ධත්ව ජයන්තිය වෙනුවෙන් බුදු පිළිම වහන්සේ 2600 ක් සහ බංගලාදේශයේ සිට වැඩම කරන ලද කේශ ධාතුන් තැන්පත්කොට ඉදිකළ සෑරදුන්ගේකොත නිරාවරණය කිරීමේ උත්සවයට ජනාධිපතිතුමා එක්වුණේය.මේ අතරතුර ජනාධිපතිතුමා ගිය අඟහරුවාදා මහනුවර නගරයේ සංචාරයක නිරත වීය. මහනුවර නගරයේ ඇවිද යමින් නගරයේ අඩුපාඩු සොයා බලමින් සාමාන්‍ය ජනතාවගේ සුවදුක් විමසමින් නගර මධ්‍යයේ නිදහසේ ජනාධිපතිතුමා ඇවිද ගියේය. ඒ සමඟම ජනාධිපතිතුමා දළඳා සමිඳු වැඳ පුදා ගැනීමට පැමිණ සිටි සැදැහැවතුන් සමඟ සහ විදේශිකයන් සමඟ කතා බහ කිරීමට අමතක නොකළේය.ඉන් අනතුරුව මහනුවර වැව රවුමේ ඇවිද යන අතරතුර ජනාධිපතිතුමා මහනුවර නගරාධිපති මහේන්ද්‍ර රත්වත්තේ හට කීවේ වැවේ සුන්දරත්වයට බාධා ගෙන දෙන කරුණු වලට වහාම පිළියම් යොදන ලෙසටයි.ඉන් පසුව ජනාධිපතිතුමා ගියේ මහනුවර බස් නැවැතුම්පොළට සහ මහනුවර කඩ වීදියටය. එහි සිටි මහජනතාව සමඟ කතා බහ කරමින් ඔවුන්ගේ සුව දුක් විමසීමට ද ජනාධිපතිතුමා අමතක නොකළේය.එමෙන්ම ජනාධිපතිතුමා මල්වතු සහ අස්ගිරි මහනාහිමිවරුන් බැහැ දැක ආශිර්වාද ලබා ගැනීමට අමතක නොකළේය. “ඔබතුමා රට දියුණු කරන්න මොනතරම් උත්සාහ කළත් ඒ සඳහා සමහර රාජ්‍ය නිලධාරින් දක්වන උනන්දුව ප්‍රමාණවත් නෑ. රාජ්‍ය නිලධාරින් ඒ සඳහා උනන්දු නැත්නම් ඔබතුමා ගන්නා උත්සාහයේ නියම ප්‍රතිඵල අත් වෙන්නේ නැහැ.” අස්ගිරි මහනාහිමියෝ පැවසූහ.එදින ජනාධිපතිතුමා මල්වතු අස්ගිරි මහනාහිමිවරුන් බැහැ දැකීමට පෙර අලුයම 5.30 ට පමණ දළදා මාළිගාවට ගොස් දළදා සමිඳුන්ට පුෂ්පෝපහාර දක්වා ආගමික වතාවත් ඉටුකර දළදා සමිඳුන්ගේ ආශිර්වාදය ලබා ගත්තේය.ගිය සතියේ ජනාධිපතිතුමා අනුරාධපුරයට ගොස් ශ්‍රී මහා බෝධීන් වහන්සේ වැඳ පුදා ගත්තේය. ඒ ජනාධිපති ආර්යා ශිරන්ති රාජපක්ෂ මැතිනිය හා මන්ත්‍රි නාමල් රාජපක්ෂ සමඟිනි. මේ අවස්ථාවට උතුරුමැද ආණ්ඩුකාර කරුණාරත්න දිවුල්ගනේ, උතුරුමැද මහ ඇමැති බර්ටි ප්‍රේමලාල් දිසානායක සහ ඇමැති එස්.එම්. චන්ද්‍රසේන ද එක්ව සිටියහ.ඉන් පසුව ජනාධිපතිතුමා ඇතුළු පිරිස ගියේ අටමස්ථානාධිපති පල්ලේගම සිරිනිවාස හිමියන් බැහැ දැකීමටය. ජනාධිපතිතුමා උන්වහන්සේගේ සුව දුක් විචාරා ආශිර්වාද ලබා ගත්තේය. එහිදි අටමස්ථානාධිපති හිමියන් ඇතුළු මහා සංඝයා වහන්සේ ජනාධිපතිතුමාට පිරිත් සජ්ඣායනාකොට ආශිර්වාද කළහ.අනතුරුව ජනාධිපතිතුමා රුවන්වැලි චෛත්‍යාරාමාධිපති පල්ලේගම හේමරතන හිමියන් බැහැ දුටුවේය.ඒ සමඟම ජනාධිපතිතුමා සහ ආර්යාව ඇතුළු පිරිස රුවන්වැලි සෑය වටා ප්‍රදක්ෂිණා කරමින් පැමිණ සිටි බැතිමතුන් සමඟ සුහද ලෙස කතා බහක යෙදුණේය. එහිදි රුවන්වැලි චෛත්‍යාරාමාධිපති හිමියන් ජනාධිපතිතුමාට ස්තුති කිරීමට ද අමතක නොකළ.“ජනාධිපතිතුමනි ඔබතුමා මේ රටට සාමය ලබා දුන්නා වගේම මේ රට වේගයෙන් සංවර්ධනය කරනවා.ඒ විතරක් නෙමෙයි වෙනදාට වඩා අටමස්ථානයට දේශීය සංචාරකයන් වගේම විදේශීය සංචාරකයෝත් එනවා. ඉස්සර අටමස්ථානයට යන මාර්ගවල බැතිමතුන්ට යන්න බැහැ දූවිලි නිසා. ඒත් අද එහෙම නැහැ. අද හොඳට පාරවල් කාපට් කරලා තිබෙනවා.” හේමරතන හිමයෝ කියා සිටියහ.ඉන් අනතුරුව හේමරතන හිමියන් සහ ඇමැති එස්.එම්. චන්ද්‍රසේන විසින් ජනාධිපතිතුමා කැඳවාගෙන ගියේ දොළොස් මහේ දන්සල පැවැත්වෙන ස්ථානයටය.එහිදී ජනාධිපතිතුමා, ජනාධිපති ආර්යා ශිරන්ති රාජපක්ෂ මැතිනිය, මන්ත්‍රි නාමල් රාජපක්ෂ, ආණ්ඩුකාර කරුණාරත්න දිවුල්ගනේ, මන්ත්‍රී ෂෙහාන් සේමසිංහ, ඇමැති එස්.එම්. චන්ද්‍රසේන, පළාත් සභා මන්ත්‍රී එස්.එම්. රංජිත් ඇතුළු පිරිස පැමිණ සිටි සැදැහැවතුන්ට දන් බෙදීමට එක්වූහ.එහිදී ජනාධිපතිතුමා දන්සලට පැමිණ සිටි සැදැහැවතුන් විශාල පිරිසකට දන් බෙදීමට එක් වූයේ මහත් සතුටිනි.”ජනාධිපතිතුමනි අපේ එස්.එම්. ඇමැතිතුමාගේ බලාපොරොත්තුව මේ දොළොස්මහේ දන්සල වසර ගණනාවක් කරගෙන යන්න” හේමරතන හිමියෝ ජනාධිපතිතුමාට කීහ.”ඒක ඉතාම හොඳයි. ඒත් බොහොම අමාරු වැඩක් නේද?” ජනාධිපතිතුමා කියා සිටියේය. ඉන් පසුව ජනාධිපතිතුමා මිරිසවැටිය දාගැබ වැඳ පුදා ගැනීමට ගියේය.ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ පසුගිය සඳුදා (26) ශ්‍රී ලංකා පදනම් ආයතනයේදී විශේෂ දේශනයක් පැවැත්වීය. එම දේශනය සඳහා ඔහුට ඇරැයුම් කොට තිබුණේ දේශහිතෛෂී ජාතික ව්‍යාපාරය විසිනි.ගුණදාස අමරසේකර රචිත “අමතක වූ උරුමය ; කවන්ධයට හිසක්” කෘතිය පිළිබඳව පැවැති සම්මන්ත්‍රණයේ ප්‍රධාන දේශනය පවත්වන ලෙස විමල් වීරවංශට එහිදී දේශහිතෛෂී ජාතික ව්‍යාපාරය ඇරැයුම් කොට තිබිණි.”ගුණදාස අමරසේකර කියන්නෙ සාහිත්‍යධරයෙක්. රටම ආදරය කරන ගෞරවාදරයට පාත්‍ර වූ අදීන දේශපාලන චින්තකයෙක්. එවන් අයකුගේ ශාස්ත්‍රීය කාර්යයක්, සමාජයට වග කියන කෘතියක් පිළිබඳව කතිකාවකට එක්වීමට ලැබීම මා ලැබූ භාග්‍යයක් ලෙසයි සලකන්නේ.”එහිදී ඔහු පැවසූ එක්තරා අදහසක් එම සම්මන්ත්‍රණයට රැස්ව සිටි ගිහි, පැවිදි සියලු විද්වතුන්ගේ දැඩි කුතුහලයට ලක් වීය. සම්මන්ත්‍රණය අවසානයේදී බොහෝ විද්වතුන් අතර සංවාදයට පාත්‍ර වූයේ විමල්ගේ ප්‍රකාශය පිළිබඳවය.පසුගිය අඟහරුවාදා ජාතික නිදහස් පෙරමුණේ දේශපාලන මණ්ඩලය බත්තරමුල්ලේ පිහිටි ප්‍රධාන කාර්යාලයේදී පක්ෂ නායක, ඇමැති විමල් වීරවංශ, සහ ප්‍රධාන ලේකම් ප්‍රියන්ජිත් විතරණ යන මහත්වරුන්ගේ ප්‍රධානත්වයෙන් රැස්විය. ”යෝජිත පෞද්ගලික විශ්වවිද්‍යාල පනත පිළිබඳව ද අපේ ස්ථාවරය දන්වා ජනාධිපතිතුමන්ට ලිපියක් යවමු” එහිදී ප්‍රධාන ලේකම් ප්‍රියන්ජිත් විතාරණ ඉදිරිපත් කළ අදහසට කාගේත් අනුමැතිය ලැබිණි.ඒ අනුව ඉහත කී මාධ්‍ය හමු දෙක පක්ෂයේ දේශපාලන මණ්ඩල සභිකයන් වන පියසිරි විජේනායක සහ නිමල් ප්‍රේමවංශ යන මහත්වරු විසින් පවත්වනු ලැබූහ.පෞද්ගලික විශ්වවිද්‍යාල පනත පිළිබඳව ලිපිය ජනාධිපතිතුමන් වෙත යවනු ලැබුවේ එහි නායක, අමාත්‍ය විමල් වීරවංශ මහතා විසිනි.වත්මන් පොලිස්පති එන්.කේ. ඉලංගකෝන් එම තනතුරට පත් වීමෙන් පසු ඔහු පිළිගැනීමේ උත්සවයක් ඔහුගේ උපන් ගම වූ බලංගොඩ උඩගම සංවිධානය කර තිබුණේ මීට මාස කිහිපයකට පෙර ය.ආරක්ෂක ලේකම් ගෝඨාභය රාජපක්ෂ මහතා, සබරගමුව මහ ඇමැති මහීපාල හේරත් යන මහත්වරුන් සහභාගි වූ එම උත්සවය පැවැත්වුණේ එන්.කේ. ඉලංගකෝන් විශ්ව විද්‍යාල ප්‍රවේශය දක්වා අධ්‍යාපනය ලද බලංගොඩ උඩගම විදුහල් බිමේ ය.එහිදී ඉතා හැ¼ගුම්බරව අදහස් දැක්වූ පොලිස්පතිවරයා තමන් අකුරු කළ පාසලත් තමා උපන් ගමත් සංවර්ධනය කිරීමේ අවශ්‍යතාව ආරක්ෂක ලේකම්වරයාත්, සබරගමු මහ ඇමති වරයාත් අමතමින් කීය.එම ඉල්ලීම් අතිශය සාධාරණ බව සඳහන් කළ ගෝඨාභය රාජපක්ෂ මහතා අවශ්‍ය සංවර්ධන කටයුතු මහ ඇමැති මහීපාල හේරත්ගේ ප්‍රධානත්වයෙන් සිදුවනු ඇතැයි පැවසුවේ දැඩි විශ්වාසයකිනි.එම විශ්වාසය තහවුරු කරමින් පසු ගිය 27 වැනිදා මහ ඇමැතිවරයා පොලිස්පතිවරයා ද කැටුව හිමිදිරි පාන්දර උඩගම විද්‍යාලය බලා ගියේ විද්‍යාලය සඳහා සියලු සංවර්ධන සැලසුම් මෙන් ම ඒවා ක්‍රියාත්මක කිරීමට රුපියල් ලක්ෂ දහසක පමණ ප්‍රතිපාදන වෙන් කිරීමෙන් අනතුරුව ය.පොලිස්පතිවරයා පසු වූයේ මහත් උද්දාමයකිනි. බලංගොඩ සිට පින්නවල මාර්ගයේ යන අතර ඉලංගකෝන් සිය ළමා වියේ සුන්දර මතකයන් මහ ඇමැතිවරයාට විස්තර කළේ ය.මග දිගට පසු වූ ඥාති මිත්‍රාදීන්ගේ ගේ දොර පෙන්වමින් පොලිස්පතිවරයා සිය විදුහලට පැමිණියේ ය.“1973 මා මේ විදුහල නියෝජනය කරමින් පළමු වරට සමස්ත ලංකා පාසල් ක්‍රීඩා උලෙළ නියෝජනය කළා. තරගය පැවතුණේ මාතර උයන්වත්ත පිට්ටනියේ. මම එදා මීටර් 80 මීටර් 100 තරග ඉසවුවලට පුහුණු වුණේ මේ කඳු පල්ලම් දිගේ උඩට පල්ලට දුවමින්, එදා අපිට ක්‍රීඩා ගුරුවරු හිටියේ නෑ.අද තිබෙන පහසුකම් එදා අපිට තිබුණා නම් අපිට අන්තර්ජාතික ක්‍රීඩා පිටියත් ජය ගන්නට තිබුණා. පොලිස්පතිවරයා හැඟුම් බරව කීය.“අපි දෙන්නම ගම්වලින් ආපු උදවිය. මගේ අතීතයයි ඔබ තුමාගේ අතීතයයි වෙනසක් නෑ, මහීපාල හේරත් ගේ පිළිතුර විය.ඔබේ වගේ ම මගේ වෑයමත් එදා අපි විඳපු දුක් ගැහැට අද සබරගමුවේ දරුවන්ට අත් නොවන පරිදි යහපත් පසුබිමක් ගොඩ නැඟීම.”“ඔබ බලංගොඩ, උඩගම, මම රඹුක්කන උඩුගම, වෙනස පා පිල්ලක් විතරයි. සියල්ලෝම සිනා ගන්වමින් මහීපාල හේරත් කීය.මේ අතර පළාත් අධ්‍යාපන අධ්‍යක්ෂ ආර්. අබේසිංහ මහ ඇමැතිතුමාගේ කනට කොඳුරා මෙවර උසස් පෙළට කලා අංශයෙන් ඉදිරිපත් වූ කෑගල්ල ශාන්ත ජෝශප් බාලිකා විද්‍යාලයේ සංජීවනී කෞෂල්‍යා සේනානායක ශිෂ්‍යාව දිවයිනෙන් පළමු තැනට පත් වූ ආරංචිය සැළ කළේ ය. “එහෙනම් අබේ ඒ ළමයාටත් අපි රුපියල් ලක්ෂයක් මුදලින් තෑගි කරමු” මහ ඇමැති මහීපාල කීවේ ය.මහීපාල හේරත් සබරගමු මහ ඇමැති පදවියට පත් වූ පසු පහ වසර ශිෂ්‍යත්වයේ පිට පිට තෙවරක් දිවයිනේ ම පළමුවෙනිය වීමට සබරගමුවේ දරුවන් තිදෙනකුට හැකි විය. ගිය වසරේ උසස් පෙළ ජීව විද්‍යා විෂය ධාරාවේ දිවයිනේ ම පළමු තැන කෑගල්ල පින්නවල ජාතික පාසලේ දසුන් උපමාල් කලුගල සිසුවා දිනා ගත් අතර මහ ඇමැතිවරයා ඔහුට රුපියල් ලක්ෂයක් පිරිනමමින් ජාතික මට්ටමේ තරගවලදී පළමු වැනියා බවට පත් වන සබරගමුව දූ පුතුන්ට රුපියල් ලක්ෂය බැගින් පිරිනමන ‘සබරගමු මහිම’ වැඩපිළිවෙළට මුල පිරීය.මේ සුබ ආරංචිය පොලිස්පතිවරයාට සැළ කළ මහ ඇමැතිවරයා ඔබතුමා වගේ ම අනාගතයේ දීත් අද්විතීය දූ පුතුන් සබරගමුවෙන් බිහිවන බවට මේවා පෙර මඟ ලකුණු නොවේ දැයි විමසුවේ මහත් උද්දාමයෙනි.පසුගියදා පාර්ලිමේන්තුව දොරටුව අබියසදී එජාප මන්ත්‍රී ජෝන් අමරතුංග ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ හමු විය. ඒ අතරට පාර්ලිමේන්තු කාර්ය මණ්ඩලයේ පිරිසක් ද එක්වූහ.“කොහොමද ඔබතුමාගේ පක්ෂයේ අර්බුදය දැන්වත් ඉවරද? හෙට්ටිගේ ඇසුවේ අමරතුංග මන්ත්‍රීවරයාගේ අත අල්ලා ගනිමිනි.“දැන් ප්‍රශ්න ඉවරයි. දැන් අපි වැඩ. අමරතුංග මන්ත්‍රීවරයා කීවේ සිනා සෙමිනි.“ඒ වුණාට මන්ත්‍රීතුමා ඕව අළුයට ගිනි පුපුරු වගේ. ආයේ ඇවිලෙනව. ඒකට හේතුව නායකයො වැඩිවීමනේ. අපේ නං නායකයො කීප දෙනෙක් නෑ. එක නායකයයි. ජනාධිපතිතුමාට යටින් නියෝජ්‍ය නායක පදවිත් නෑ” හෙට්ටිගේ කීවේ ය.“අපේ පක්ෂයෙත් ඒවගේ ඉස්සරහට ප්‍රශ්න නැතිවේවි” අමරතුංග මන්ත්‍රීවරයා කීවේ ය.එක්සත් ජාතික පක්ෂයේ නායක ධූරය සම්බන්ධව පැවති නිලවරණයෙන් පසු කරු හමු වූ එක්සත් ජාතික පක්ෂයේ මන්ත්‍රීවරුන් එජාප ක්‍රියාකාරිකයන් සිවිල් සංවිධාන නියෝජිතයන්, මහා සංඝයා වහන්සේ ඇතුළු අන්‍යාගමික උතුමන් කීවේ ඔබතුමාගේ ගමන ඔතැනින් නතර විය යුත්තක් නොවන බවයි. මේ සියලු දෙනාට කරු කීවේ එකම දෙයකි.එනම් “මම මේ අභියෝගය භාර ගන්නට කලින් ම කීවා මම දිනුවත් දිනුම්, මම පැරදුණත් දිනුම්ය කියලා. අද මට ලැබෙන ප්‍රතිචාර අනුව එය සත්‍යයක් බව වැටහෙනවා. මේ උත්සාහය මගේ දේශපාලන ගමනෙහි එක් පියවරක් පමණයි” කියා ය.නිලවරණයෙන් පසුව කරුට සහාය දැක්වූ සහ පක්ෂයේ ප්‍රතිසංවිධාන ඉල්ලා සිටි ක්‍රියාධරයන් ගණනාවක් රිමාන්ඩ් බන්ධනාගාරගත කර තිබූ අතර, ඔවුන් ජනවාරි 02 වෙනිදා දක්වා රක්ෂිත බන්ධනාගාරගත කරන බවට ප්‍රකාශ වී තිබිණි.එසේ ම කරුට සහාය දැක්වූ එජාප ක්‍රියාකාරිකයන් රැසකගේ නම් පොලිසිය වෙත ඉදිරිපත් කර තිබුණේ ඔවුන් ද අත්අඩංගුවට ගැනීමට වන සූදානමත් සමඟිනි. ඒ වනවිටත් එජාප ක්‍රියාකාරිකයන් නිසි පරීක්ෂණයකින් තොරව අත්අඩංගුවට ගැනීමේ ක්‍රියාවලිය ගැන කරු පොලිස්පතිවරයාව පෞද්ගලිකවම හමු වී දැනුවත් කර තිබිණි.එමඟින් තවත් පිරිසක් පොලිස් අත්අඩංගුවට පත්වීම වළක්වා ගත හැකි වූයේ ය. එසේ ම කරු හා සජිත් ඇතුළු කණ්ඩායම එවකට රක්ෂිත බන්ධනාගාරගත කර සිටි ශිරාල්, මෛත්‍රී හා රවි ඇතුළු කණ්ඩායමට අධිකරණය හමුවේ සහනයක් ලබා ගැනීම සම්බන්ධව දිවා රෑ නොබලා කටයුතු කරමින් සිටියහ.මේ අතරවාරයේ සජිත් ඇතුළු කණ්ඩායමත් සිවිල් සංවිධාන නියෝජිතයනුත්, කරුගේ අමරසේකර මාවතේ නිවසේ දී හමු වී තවත් සාකච්ඡා වට ගණනාවක් පවත්වා තිබුණේ ඉදිරි දේශපාලන ගමන පිළිබඳව එහිදී මුහුණදීමට සිදුවන අභියෝග ජය ගැනීමත් සම්බන්ධව දේශපාලන මාර්ග සිතියම සකස් කිරීම පිළිබඳව ය. එසේ ම අශෝක් අබේසිංහ හා රෝස් ප්‍රනාන්දුගේ ආසන සංවිධායක ධූර අහෝසි කිරීමට ඒ වනවිටත් පක්ෂය විසින් තීන්දු කර තිබුණු අතර, දයාසිරි ජයසේකර මන්ත්‍රීවරයාට එරෙහිව වහා විනය පරීක්ෂණයක් ඇරඹීමටත් තීරණය වී ඇති බව වාර්තා වී තිබිණි. මේ සම්බන්ධව කරු හා සජිත් ඇතුළු කණ්ඩායම සාකච්ඡා කළ අතර, කරු කීවේ මේ කෙරෙන්නේ මුහුණත් එක්ක තරහ වෙලා නහය කපා ගන්නවා වගේ වැඩක්.මේ විදියට පුද්ගලයන් තෝරා බේරාගෙන ඔවුන්ට දේශපාලන වශයෙන් තාඩන පීඩන කරන්න ගියාම වෙන්නේ පක්ෂය තව තවත් දිය වෙලා යන එක විතරක් යැයි කියා ය.ගිය සතියේ ඇල්පිටිය ඇල්ල රාජාභිෂේකාරාම විහාරස්ථානයේ පොත් බෙදාදීමේ උත්සවයක් පැවැත්විණි. ඒ ඇමැති විමල් වීරවංශගේ ප්‍රධානත්වයෙනි. ඇමැතිවරයා එදින ඇල්පිිටිය බලා ගියේ දක්ෂිණ අධිවේගී මාර්ගය ඔස්සේය. ඔහු එසේ යමින් සිටියදී ඇමැති විමල්ගේ ජංගම දුරකථනයට ඇමැතුමක් ලැබිණි. ඒ ජනාධිපතිතුමාගෙනි.”ආ විමල් කොහොමද කොහේද ඉන්නේ?” ජනාධිපතිතුමා විමසුවේය. “ජනාධිපතිතුමනි මං ඇල්පිටියේ උත්සවයකට යනවා. අධිවේගී මාර්ගයේ ඉන්නේ.” ඇමැති විමල් ජනාධිපතිතුමාට කීවේය.”ආ ඔයත් අධිවේගී මාර්ගයේ ද යන්නේ?” ජනාධිපතිතුමා ඇමැති විමල්ගෙන් විමසා සිටියේය. ඇමැති විමල්ගේ ප්‍රධානත්වයෙන් පැවැති උත්සවයට නියෝජ්‍ය කථානායක චන්දිම වීරක්කොඩි සහ එ.ජා.ප මන්ත්‍රී ගයන්ත කරුණාතිලක ද සහභාගී වී සිටියහ.එහිදී නියෝජ්‍ය කථානායක චන්දිම වීරක්කොඩි විමසා සිටියේ එ.ජා.ප නිලවරණය ගැනය. “එජාපයේ නියෝජ්‍ය නායක වරු දෙන්නෙක් හිටියනේ. ඒත් දැන් එක නියෝජ්‍ය නායකයයි ඉන්නේ. ඒ නිසා දෙක එක කරන්න ඕන නම් ඒක කරන හැටි සජිත්ගෙන් අහන්න” ඇමැති විමල් එසේ මන්ත්‍රි ගයන්තට කියද්දී නියෝජ්‍ය කථානායක චන්දිම වීරක්කොඩිට සිනහව නවතා ගැනීමට නොහැකි වීය.මේ උත්සවයේ නිවේදන කටයුතු කළ නිවේදකයා මැති ඇමැතිවරු අතිශෝක්තියෙන් වර්ණනා කළේය. ඇමැති විමල් නිවේදකයා හඳුන්වා දුන්නේ ද අතිශයෝක්තියෙන් වර්ණනා කරමිනි. එය විමල්ට ප්‍රශ්නයක් විය.ඔහු ඒ ගැන ඇසුවේ මන්ත්‍රී ගයන්ත කරුණාතිලකගෙනි. “ආ එයා යූ.එන්.පී නිවේදකයෙක්” මන්ත්‍රි ගයන්ත ඇමැති විමල්ට කීවේය. “ඒකනේ කියන්නේ යූ.ඇන්.පී එකේ ලොක්කෝ අපිට බැන්නාට පොඩි අය අපිව වර්ණනා කරනවා” ඇමැති විමල් ගයන්තට කීවේ සිනහ වෙමිනි.ගිය සතියේදී එ.ජා.ප. නායක රනිල් වික්‍රමසිංහ කොළඹ මාර්කස් ප්‍රනාන්දු මාවතේ පිහිටි කාර්යාලයේදී එ.ජා.ප. මන්ත්‍රී ජයලත් ජයවර්ධන, රවි කරුණානායක සහ හිටපු මන්ත්‍රී ආනන්ද කුලරත්න සහ නීති විශාරදයකු වන ශ්‍රීනාත් පෙරේරා මුණගැසුණේය.ඒ සිරිකොත විනාශ වූ ගොඩනැඟිල්ල යළි ප්‍රතිසංස්කරණය කිරීම ගැන සාකච්ඡා කිරීමටය. ඒ සඳහා එ.ජා.ප. නායකයා විසින් එ.ජා.ප. හිටපු මන්ත්‍රී ආනන්ද කුලරත්නගේ ප්‍රධානත්වයෙන් කමිටුවක් පත් කළේය.පාක්ෂිකයන්ගෙන් සිරිකොත හදන්න සුළු හෝ ආධාරයක් ලබා ගමු. එහෙම සම්මාදමක් කළොත් තමයි පාක්ෂිකයන්ට සිරිකොත මූලස්ථානය ගැන හැඟීමක් ඇති වෙන්නේ” එ.ජා.ප නායක රනිල් කීවේය.ඉන් අනතුරුව එ.ජා.ප. නායකයා නීති විශාරදයකු වෙන ශ්‍රීනාත් පෙරේරාට උපදෙස් ලබාදුන්නේ සිරිකොත ප්‍රහාරයට සම්බන්ධ වූවන් ගැන වාර්තාවක් ලබා දෙන ලෙසටය.විශේෂයෙන් ප්‍රහාරයට සක්‍රීය ලෙස සහ අක්‍රීය ලෙස දායක වුවන් ගැන මට වාර්තාවක් අවශ්‍යයි” එ.ජා.ප. නායකයා ශ්‍රීනාත් පෙරේරාට කීවේය.”සිරිකොත ප්‍රහාරයට සම්බන්ධ වූ උදවියට රටේ නීතිය අනුව දඬුවම් ලබාදිමට සාක්ෂි නොමැති නම් පක්ෂයේ නීති රීති අනුව සිරිකොත ප්‍රහාරයට සක්‍රීය සහ අක්‍රීය ලෙස දායක වූවන්ට දඬුවම් ලබා දෙනවා. ඒකට කිසිම කෙනෙක් බලපෑම් කරන්ඩ එපා. මට කවුරු බලපෑම් කළත් මා දඬුවම් දිය යුතු අයට උපරිම දඬුවම් ලබා දෙනවා” එ.ජා.ප. නායකයා කියා සිටියේය.හිටපු ඇමැතිවරයකු වෙන ඒ.සී.එස්.හමීඩ් මහතාගේ 12 වැනි ගුණානුස්මරණ උත්සවය මහනුවර ශාන්ත අන්තෝනි ශාලාවේදී පැවැත්විණි. එම උත්සවයේ ප්‍රධාන ආරාධිතයන් වූයේ අගමැති දි.මු.ජයරත්න සහ එ.ජා.ප නායක රනිල් වික්‍රමසිංහය. උත්සවයේ මුලසුන හෙබවූයේ කඹුරුගමුවේ වජිර හිමියෝය. එ.ජා.ප. හිටපු නියෝජ්‍ය නායක කරු ජයසූරිය, වත්මන් නියෝජ්‍ය නායක සජිත් ප්‍රේමදාස සහ එ.ජා.ප. සභාපති ගාමිණී ජයවික්‍රම පෙරේරා ද එම උත්සවයට එක්ව සිටියහ.එහිදී එ.ජා.ප. නායකයා විශේෂ දේශනයක් ද කළේය.”1972 දී ජේ.ආර්.ජයවර්ධන මහත්මයා තනිවුණ වෙලාවේ එතුමාගේ සහායට ඒ.සී.එස්.හමීඩ් සිටියා. හැම වෙලාවේම ඒ.සී.එස්.හමීඩ් ජේ.ආර්ට උපදෙස් දුන්නේ බලය ලබාගැනීමට කෙටි මාර්ග හෝ සෘජු මාර්ග නැහැ කියලා. පාර හදාගෙන බලයට යා යුතුයි කියලා තමයි හමීඩ් මහත්තයා නිතරම කීවේ.ඒ අනුවයි ජේ.ආර්. 1977 මැතිවරණ ව්‍යාපාරය සැලසුම් කළේ. ජේ.ආර්.ගේ ජයග්‍රහණයට පසුව මුල්ම විදේශ ඇමැති වුණේ හමීඩ් මහත්මයා. මටත් අධ්‍යාපන ඇමැති ධූරය ලැබුණේ හමීඩ් මහත්මයා ජේ.ආර්. ජනාධිපතිතුමාට මා ගැන කළ කරුණු පැහැදිලි කිරීම් නිසායි.”එ.ජා.ප. නායකයා එම ගුණානුස්මරණ උත්සවයේදී කියා සිටියේය.ගිය සතියේ එ.ජා.ප. නායකයා මෛත්‍රී වික්‍රමසිංහ බිරිය සමඟ සිංගප්පූරුවේ විශේෂ සංචාරයක් සඳහා පිටත්ව ගියේය. ඒ යන අතරතුර එ.ජා.ප. නායකයා එ.ජා.ප. මහලේකම් තිස්ස අත්තනායකට කතා කළේය.ඒ වෙන විට එ.ජා.ප. මහලේකම් වරයා සිටියේ ඉන්දියාවේය. ඒ තම පුත්‍රයා සමඟ විශේෂ සංචාරයකට එක් වෙමිනි.”තිස්ස නව වසරේදී එ.ජා.ප.යේ සිටින සියලුම වගකීම් දරන තනතුරුවලට අදාළ වගකීම් ගැන සඳහන් කොට ලිපි සකසන්න. ඒ වගේම නිලවරණයට අදාළ ඡන්ද පත්‍රිකා විනාශ නොකරන ලෙස නිලධාරීන්ට උපදෙස් ලබා දෙන්න. ඊළඟ කෘත්‍යාධිකාරී මණ්ඩල රැස්වීම පැවැත්වෙන තුරු එම ඡන්ද පත්‍රිකා සුරක්ෂිතව තියන්න. එ.ජා.ප. නායකයා උපදෙස් ලබා දුන්නේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=ab1201013</link>
    <topic>මල නොතලා රොන්</topic>
    <author>රංජිත් සියඹලාපිටිය</author>
    <content>ශ්‍රමය, දැනුම, ඉඩකඩ, යන්ත්‍ර සූත්‍ර, උපකරණ ද්‍රව්‍ය මේ සියල්ලම ලබා ගැනීම සඳහා අද මුදල් අවශ්‍යය. අතැති මුදලින් ඉටුකර ගන්නට අසීමිත වුවමනාවන් අපට තිබිණි. ඒ නිසා ම අසීමිත වුවමනාවන් වඩාත් අත්‍යවශ්‍ය පිළිවෙළට පෙළ ගැස්සවීමත්, ඒ සඳහා තිබෙන මුදල් අරපිරිමැස්මෙන් යොදා ගැනීමත්, අවශ්‍ය මුදල් ලැබීම වැඩි කර ගැනීමට කටයුතු කිරීමත්, ඊටත් වඩා අවශ්‍ය මුදල් වඩාත් ලාබදායි පහසු ක්‍රම වලට ණයට ලබා ගැනීමට කටයුතු කිරීමත්, මේ නිසා කිසිවෙකුටත් අලුතෙන් ප්‍රශ්න ඇති නොවීමට වග බලා ගැනීමත්, මුදල් යෙදවීම වඩා ඵලදායි හා පිරිමැසුම් දායක ආකාරයට ඉටු කිරීමත්. වඩාත් කෙටියෙන් කිවහොත් යහපත් මූල්‍ය කළමනාකරණයයි.මෙය පුද්ගලයෙකුට, ආයතනයකට හා රටකට වශයෙන් ද වෙනස් නොවේ. 2012 වර්ෂය සඳහා ශ්‍රී ලංකා ප්‍රජාතන්ත්‍රවාදී සමාජවාදී ජනරජය ඉහත කී වැඩපිළිවෙළ මුදල් පිළිබඳ උත්තරීතර බලය හිමි පාර්ලිමේන්තුවට 2011.11.21 දින ඉදිරිපත් කර මාසයක් පුරා විවාද කර පාර්ලිමේන්තු මන්ත්‍රී සංඛ්‍යාවෙන් 2/3 ක වැඩි ඡන්දයෙන් සම්මත කරගත්තේ ය. අප බැලිය යුත්තේ ඉහත කී ලක්ෂණ මේ තුළ තිබුණා දැයි කියා ය.අවශ්‍යතාවන් හරියාකාරව තෝරාගෙන තිබුණි. රජයේ වගකීම වන ජනතාවට ආරක්ෂාව සැපයීම, ඔවුන්ගේ සුබසාධනය ලබාදීම, ඔවුනට අවශ්‍ය සංවර්ධනය ළඟා කරදීම ආදිය ඉදිරියට යන රටක් හැටියට ඉතා පැහැදිලිව කැපී පෙනෙන ලෙස දායකත්වයක් ලබාදී තිබිණි. අවුරුදු 30 ක් ආරක්ෂක හමුදාවේ පමණක් ජීවිත 30000 ක් නැති වූ බිලියන 2000 කට වඩා දේපළ අහිමි වූ රටක සාමය රැක ගැනීමේ වගකීම අපි හොඳාකාරවම දනිමු. එය නිසි පරිදි ඉටු කිරීමට අවශ්‍ය කටයුතු හොඳින් සම්පාදනය වී ඇත. ජනතා සුබසාධනය පැත්තෙන් රාජ්‍ය සේවක වැටුප, විශ්‍රාමිකයාගේ වැටුප, සමෘද්ධි ලාභියාගේ දීමනාව, වසර 70 වැඩි වූ සියලු වැඩිහිටියනට දීමනාවක්, ලබාදීම, අධ්‍යාපනය සෞඛ්‍ය ආදී මානව සම්පත් කටයුතු මේ සියල්ල සඳහා වූ වියදම් 2011 දී අනුව බැලුවහොත් 10% කට ආසන්නව වැඩි කර තිබේ.ඉදිරි ගමනක් බලාපොරොත්තු වන අපේ වැදගත්ම දේ ගමේ භාෂාවෙන් කිවහොත් කන බොන දේ සඳහා නොව මතුවට පවතින දේ සඳහා කරන වියදම් ය. ඒ සඳහා වියදම 2011 හා සසදා බැලු කල රු. බිලියන 389 යේ සිට රු. බිලියන 497.5 දක්වා 28% කට ආසන්න ප්‍රමාණයෙන් වැඩිකර ඇත.මේ වැඩි කිරීම් ඉතාමත් හොඳ ය. මේ සඳහා යොදා ඇති වැඩපිළිවෙළ සුවිශේෂී මූල්‍ය කළමනාකරණයක ලක්ෂණ පෙන්නුම් කරයි. එහෙත් මූල්‍ය කළමනාකරණයක අමාරුම දේ කිසිදු පරමාර්ථයකට ගැටලුවක් ඇති නොවන සේ මෙම වැඩි වන වියදමට අවශ්‍ය මුදල් සොයා ගැනීමයි. එහිදී ආදායම සොයාගන්නා ආකාරය අපි බලමු. අපේ රටේ මුළු ආදායමෙන් 90% වඩා වැඩි ප්‍රමාණයක් සොයා ගන්නේ බදු වලිනි. ඒ අනුව එම වැඩිවන වියදම් සඳහා ද පොදුවේ බදු ආදායම රු. බිලියන 923 නේ සිට 1106 දක්වා 20% කට ආසන්න ප්‍රමාණයකින් 2011 සිට 2012 හි දී ලබා ගැනීමට සැලසුම් කර ඇත. එහෙත් මේ වැඩි වීම තුළින් කාට හෝ නව බදු බරක් දැනුණේ නැත. සිදු කර ඇත්තේ යම් යම් අත්‍යවශ්‍ය දේ සඳහා මෙතෙක් එකතු කළ බදු ද අඩු කිරීමයි.උදාහරණයක් ලෙස. කුඩා හා මධ්‍යම ව්‍යාපාර සඳහා ලබාදී ඇති නව බදු සහන.. පෞද්ගලික සෞඛ්‍ය සේවා සඳහා ආදායම් බද්ද 12% ක් දක්වා අඩු කිරීම.. රෙදි පිළි හා පේෂකර්මය දියුණු කිරීමට මුදල් සහ අනෙකුත් ද්‍රව්‍ය සඳහා වන සියලු ආනයන බදු අඩු කිරීම.. රු. මිලියන 50 ත් 300 ත් අතර ආයෝජන සඳහා වසර 4 ත් 6 ත් අතර බදු විරාමයක් ලබා දීම.. රු. මිලියන 300 ත් 2500 ත් සඳහා අතර වන ආයෝජන සඳහා වසර 12 ක් දක්වා බදු විරාම ලබාදීම.. විදේශ රැකියා නිමකර ආපසු පැමිණෙන්නන්ට මෙහිදී ආරම්භ කරන ව්‍යාපාර සඳහා සියලු බදු වසර 35 ක් සඳහා නිදහස් කර දීම.. බස් ලොරි ටයර් සඳහා තිබූ බද්ද 50% කින් අඩු කිරීම.. පොල්, තල්, කිතුල් නිෂ්පාදන සඳහා බදු ඉවත් කිරීම.. දේශීය අමුද්‍රව්‍ය යොදා ආහාර සකස් කිරීමට ගන්නා උපකරණ සඳහා තීරුබදු ඉවත් කිරීම.ආදී වශයෙන් නිමක් නැතිව කිව හැකි ය.එසේ නම් වර්ෂයේ බදු ආදායම වැඩි කර ගැනීමට කටයුතු කර ඇත්තේ කෙසේ ද? රටේ සමස්ත නිෂ්පාදනය වැඩිවීම තුළ කිසිවෙකුටත් නව බරක් නොවී ආදායම වැඩිකර ගැනීම සරල පිළිතුරයි. එනම් බදු අය කිරීමේ මූලධර්මවල සඳහන් මල නොතලා රොන් ගන්නා ක්‍රමය ආරක්ෂා කිරීමයි.ඉතිරි මුදල සඳහා ණය සපයා ගන්නේ කෙසේ ද? තවත් වැදගත් ප්‍රශ්නයකි. ඉදිරියට යන රටක්, ආයතනයක් හෝ පුද්ගලයකු තමාගේ ආදායම මත පමණක් කටයුතු කිරීමෙන් වේගවත් සංවර්ධනයක් ළඟා කර ගත නොහැකි ය. ඒ සඳහා විවිධ ආකාරයෙන් ණය ලබාගත යුතු ය. අප මෙහිදී 2011 ට වඩා 2% ක ණය ලබා ගැනීමට සැලසුම් කර ඇත. වැදගත් වන්නේ එසේ සංඛ්‍යාත්මක වැඩිවීමක් තිබුණත් 2011 වසරේ රටේ දළ දේශීය නිෂ්පාදිතයට සාපේක්ෂව 80% ක් වූ ණය ප්‍රමාණය 2012 වසරේ දී 75% ක් දක්වා අඩු කිරීමට සැලසුම් කර තිබීමයි.ප්‍රශස්ත මූල්‍ය කළමනාකරුවෙකුට කළ හැකි උපරිම ශිල්ප දැක්වීම 2012 වසරේ අය වැය ඉදිරිපත් කිරීමේදී මුදල් අමාත්‍යවරයා ලෙස ජනාධිපතිතුමාගේ දූරදර්ශී නායකත්වය අනුව මුදල් අමාත්‍යාංශයේ ලේකම් ආචාර්ය පී.බී. ජයසුන්දර මහතා ඇතුළු කණ්ඩායම ඉටු කර ඇත.එම වැඩපිළිවෙළ යථාර්ථයක් කිරීමට දේශයේ සියලු සාමාජිකයන්ගෙන් කැපවීම අවශ්‍යය. මෙය රජයේ පමණක් වැඩපිළිවෙළක් නොව, එය සමස්ත දෙකෝටියකට අධික රටේ ජනතාවගේ වැඩපිළිවෙළයි. අපි සියලු දෙනා ඊට අවංකවම කැපවී 2012 වසර සුබම සුබ වසරක් කර ගැනීමට කටයුතු කරමු.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=af1201011</link>
    <topic>අන්න මල්ලියෙ ගැහිලි</topic>
    <author>ලාස්ට් මෑන්</author>
    <content>අවසානයේදී අපි දූපතකට සේන්දු වුණෙමු.චණ්ඩ මාරුතවලින් ද සුළි කුණාටුවලින්ද යක්ෂාවේශව සිටි සත් මුහුද අපේ නැව ගිල්වා මුහුදුබත් කරගන්නට තැත් කරද්දී ඒ තැත් අසාර්ථක කොට අපේ නැවියෝ අප ද රැගෙන ගල් පවුරු සහ අයිස් කඳු අතරින් බේරි බේරී දූපතකට සේන්දු වූහ.ඩිල්ෂාන් කිසිම මොහොතක සුක්කානම අතහැරියේ නැත. චණ්ඩ සුළි කුණාටුව කෙතරම් ප්‍රචණ්ඩ වුවද සුක්කානම අල්ලාගෙන සිටීමට තරම් ඔහුගේ ආත්ම විශ්වාසය දැඩි විය.සමරවීර දතක් මෙන් සෙලවුණු කුඹ ගහේ කඹය ඇදගෙන සිටියේය. සංගක්කාර අභියෝගයේ රුවල බෑවේය. පොඩියට හිටියට දිනේෂ් චන්දිමාල් එකතුවෙන වතුර ආපසු මුහුදටම දමමින් නැවේ බර අඩුකර ගත්තේය. වැඩි උසක් නැතුවාට රංගන හේරත් කුඹ ගහට නැඟ ඈත මෑත බලමින් ගමන් මඟ ගැන විමසුමෙන් සිටියේය.චානකද, දිල්හාර, තිසර සිය ශක්තිමත් දෑත් මෙහෙයවමින් රිද්මයට හබල් ගෑහ.වෙන් වෙන් ක්‍රියාවන්හි නිරතව සිටිය ද එකාවන්ව එක්වීමේ අගය ඔවුනට හොඳීන්ම අවබෝධ වී තිබිණි. කුඹගහේ කඹය අල්ලාගෙන සිටින්නා මෙන්ම හබල් ගාන්නා ද වැදගත් බැව් ඔවුහු වටහා ගත්හ.එක්වීමේ සහ මහන්සියේ ප්‍රතිඵලයක් ලෙස ශ්‍රී ලංකා ක්‍රිකට් නැව ප්‍රචණ්ඩ සත් සමුදුර ජයගෙන දූපතක් කරා සේන්දු වූයේ දකුණු අප්‍රිකානු නැව සුළි කුණාටුවක් දෙසට තල්ලු කරමිනි. නැව දූපතට සේන්දුවීමත් සමඟම...”මුරලි නැතුව ටෙස්ට් තරගයක් දිනන්න බෑ”ඒ ප්‍රකාශය අසත්‍යයක් විය.”ඩිල්ෂාන්ගෙ නායකත්වය අසාර්ථකයි” ඒ ප්‍රකාශය ද අසත්‍ය විය.”ශ්‍රී ලංකාව සමඟ තරග කරන්න අපේ “ඒ” කණ්ඩායම හොඳටෝම ඇති”දකුණු අප්‍රිකානු හිටපු නායක කෙප්ලර් වෙසල්ස්ගෙ උජාරු ප්‍රකාශය ද බිංදුවට බැස්සේය.”දකුණු අප්‍රිකාවේදී, දකුණු අප්‍රිකාව පරාද කරන එක කරන්ට පුළුවන් දෙයක් නෙමෙයි.”කරන්ඩ බැහැයි කියා හිතාගෙන හිටපු දේ කළ හැකි විය.”කණ්ඩායම් මානසික තත්ත්වය හොඳටම පිරිහිලා”එහෙම දෙයක් තිබුණා නම් දැන් එය අහෝසි වී ඇතුවාට සැකක් නැත.දැන් ඇත්තේ ජයග්‍රාහී දූපතේ රැඳී සිටීමයි. ඒ සඳහා අවශ්‍ය උපරිම ශක්තිය අපේ ක්‍රීඩකයන්ට ලැබේවා!ඒ අතරේ මහා දෝංකාරයක් හතරවටින් ඇසෙන්නට පටන්ගත්තේය.”රංගන අඹරපං මුරලි වගේම””සංගා ගහපං වැටට උඩින් ගුරා ගැහුව වගේ””චන්දිමාල්, සනත් අඩුව පුරවන්ඩ දැන් ඉඳන්ම ලෑස්ති වෙයං””චානක ඇරපං වාස් වගේ”හතරෙ ලකුණ වටේ ඉඳගෙන අන්නාසි කෑල්ලක් හප හපා සෙල්ලම් බලන්ඩ අපි එන්නම්.2012ට ඔන්න මගෙන් සුබ පැතුම්. ඇරපල්ලා නියමෙට.. ඔය එකක් දෙකක් වැරදුණාට කමක් නැහැ. ඉස්සර දකුණු අප්‍රිකාව අපට ගැහුවෙ පස්ස අත ගගා දුවන්ඩ..දවස් ගණං දෙසිය ගණං දැන් ඉන්න පොලොක්ලගෙ තාත්තල...ඉස්සර අපි අප්‍රිකාවට ගිහින් ගුටිකාල ආවා විතරක් නෙමෙයි ශ්‍රී ලංකාවටත් ඇවිදින් අපට ගහල ගියා.ඩොනල්ඩ් අපේ විකට් කැඩුවෙ පතෝල වගේ..ඒත් දැන් අපි අප්‍රිකාවටම ගිහිල්ල දුවන්ඩ ගැහුවා.. අන්න මල්ලියෙ ගැහිලි..ඒකයි 2012ට ශ්‍රී ලංකාවට ලැබුණ හොඳම තෑග්ග.සෙනසුරු දශාව ඉවරයි. දැන් සිකුරා ලබල... මේ පටන් ගැනීම විතරයි. එකක් දෙකක් පැරදුණාට කමක් නැහැ.අපේ ජූනියර් කණ්ඩායම දැම්ම නං ඇති කියල කියාපු වෙසල්ස්ගෙ දත කට පූට්ටු වෙලා ඇති.දැක්කද අයියෙ ගැහිලි කියල වෙසල්ස්ටයි ඩොනල්ඩ්ටයි මතක හිටින විදියට කියාපු එක නම් අපූරුයි.අම්ලා හතරක් ගහපුවාම යටිගිරියෙන් කෑගහපු කමෙන්ටේටර්ස්ලා සංගාගෙ චන්දිමාල්ගෙ හතරෙ පාරවල්වලට හිටියෙ ඇටිකෙහෙල් ගිලපු උගුඩුවො වාගේ.අන්තිම පක්ෂග්‍රාහී කමෙන්ට්‍රි එකක්. ඒ ඔක්කොම කුජීතුයි උඹලගෙ ගැහිල්ලට.. දැක්කද අයියෙ ගැහිලි කියල අපි මේ දූපතේ ඉඳගෙන මහාද්වීපෙටම ඇහෙන්ඩ කෑගහන්නම්.අපි ඔක්කොටම සුබ නව වසරක්!ලාස්ට් මෑන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=af1201012</link>
    <topic>උසස් පෙළ ජයග්‍රහණ පසුපස තිබෙන ශිෂ්‍යයන්ට ලබාගත හැකි ආදර්ශ</topic>
    <author>සුභාෂිණි ජයරත්න</author>
    <content>උසස් පෙළ ප්‍රතිඵල පිටවීමත් සමඟ ඇතිවූ ආන්දෝලනාත්මක තත්ත්වය නිසා සමාජය තුළ ඇතිවූයේ අලුත් කතිකාවතකි. වෙනදා ප්‍රතිඵල පිටවන තුරු අපි බලා සිටියේ දිවයිනේ ප්‍රථම ස්ථාන වාර්තා වනතුරුය. මෙදා තත්ත්වය ඊට වඩා වෙනස් විය. හැමෝගෙම අවධානය යොමු වුණේ විභාග දෙපාර්තමේන්තුවසිදුකළ අවුල ගැනයි. ඒ අවුල එසේ තිබියදී මෙවරත් දුෂ්කර හා නාගරික පාසල් කිහිපයකින් තවත් උසස් පෙළ හපන්නු හතර දෙනෙක් බිහිව ඇත. යාපනය, කොළඹ, දෙබරවැව, කෑගල්ල පාසල් හතරකින් බිහිවූ හපන්නු හතර දෙනාගේ හපන්කම් හැමෝම කතා කළත් මෙවර අපි කතා කරන්නේ ඔවුන්ගේ ජයග්‍රහණ පිටුපස තිබු බලවේග හා ඔවුනට අනාගත සහෝදර සිසු පරපුරට දිය හැකි ආදර්ශය හා උපදෙස් පිළිබඳවය. මේ ඔවුන් අපට දැක්වූ අදහස් ය.අධ්‍යාපන ඇමැති බන්දුල ගුණවර්ධනඅධ්‍යයන පොදු සහතික පත්‍ර උසස් පෙළ මෙවර විභාගයේ ප්‍රතිඵල නිකුත් කිරීමේදී වැරැදි විෂය ධාරාවන් සහිත ප්‍රතිඵල ලේඛනයක් ලැබී තිබෙන බවට සමහර ශිෂ්‍යයන් චෝදනා කරනවා. එය අසත්‍යයක්. එවැනි සිසුවකු සිටිනවා නම් අදාළ විස්තර ලබා දෙන ලෙස මම අභියෝග කරනවා. අපිට පුළුවන් ඒ සිසුවා ඉන්න තැනට ගොස් විභාග දෙපාර්තමේන්තුවට කැඳවාගෙන ඇවිත් ඒ සිසුවාගේ ප්‍රතිඵල ලේඛනය පරික්ෂා කර බලන්න. එබඳු ශිෂ්‍යයන්ගේ ප්‍රතිඵල වෙනස් වී නැහැ. මේ කතාව සම්පූර්ණ මිථ්‍යාවක්. මම ඉතා වගකීමෙන් කියනවා එවැනි කිසිම වැරැදීමක් සිදුවී නැහැ කියලා.මේ වනවිට ක්‍රියාත්මක 1968 විභාග පනත සංශෝධනය කිරීම සඳහා ජනාධිපතිතුමා පත් කරන ලද විශේෂ කමිටුවේ උපදෙස් ලබාගැනීමට අප බලාපොරොත්තු වෙනවා.උසස් පෙළ විභාග ප්‍රතිඵල ගැන විභාග දෙපාර්තමේන්තුවට චෝදනා කරන ඇතැම් ගුරු වෘත්තීය සංගම් උත්තර පත්‍ර වර්ජනය කරන බවට තර්ජනය කරමින් පසුගිය ජූනි මාසයේ සිටම විභාගය කඩාකප්පල් කිරීමේ උත්සාහයක නිරත වුණා. ඒත් ඔවුන් සිසු දරුවන්ගේ අනාගතය අගාධයට හෙළන්නට ගත් උත්සාහය අසාර්ථක වුණා.විෂය නිර්දේශයන් දෙකකට ශිෂ්‍යයන් පෙනී සිටි නිසා ඒ අය විශ්වවිද්‍යාලවලට ඇතුළත් කිරීමේ ක්‍රමවේද තීරණය කිරීමට විශ්වවිද්‍යාල ප්‍රතිපාදන කොමිසන් සභාවට කමිටුවක් පත් කළා. ඔවුන් සකස් කළ සූත්‍රයට අනුව විභාග දෙපාර්තමේන්තුව ඉසෙඩ් අගය නිකුත් කළා. ඒ සූත්‍රය හැන්සාඩ් වාර්තාවේ පවා තිබෙනවා. ඉදිරියේදී විෂය නිර්දේශ වෙනස්වන අවස්ථාවලදීත් මෙම සූත්‍රය යොදාගෙන ඉසෙඩ් ලකුණ නිකුත් කරන්න කටයුතුª කරනවා. එයින් දශමයකවත් අසාධාරණයක් ළමයින්ට සිදුවන්නේ නැහැ.විභාග දෙපාර්තමේන්තුවේ සිදුවූ සුළු වැරැද්දක් නිසා මේ ආකාරයේ බරපතල විදිහට චෝදනා එල්ල කිරීම අසාධාරණයි.මහාචාර්ය තිලෝකසුන්දරී කාරියවසම්විභාගයකට අවශ්‍යම දේ සිතේ පවතින අධිෂ්ඨාන ශක්තිය හා ධෛර්යයි. මේ දරුවන් සියලු දෙනාම විභාගය සාර්ථකව ජයග්‍රහණය කරගන්නට හේතු වී ඇත්තේ සිත, කය, මනස තුළින් ඔවුන් ගොඩනඟා ගත් ධෛර්යය හා අධිෂ්ඨානයයි.ඕනෑම දරුවකුගේ පවුල් පසුබිම තුළින් ගොඩනැඟෙන්නා වූ ආත්ම ශක්තිය දරුවකුට විභාගයක් ජයග්‍රහණය කිරීම දක්වා යා හැකියි. ඒ ආත්ම ශක්තිය වර්ධනය කර ගන්නේ ඒ දරුවා විසින්මයි. දරුවා විසින්ම වර්ධනය කර ගන්නා වූ මේ ආත්ම ශක්තිය විභාගයකදී ඔහු සුවිශේෂී ජයග්‍රහණයක් කරා යන්නට හේතුවක් විය හැකියි. මේ තත්ත්වය අධ්‍යාපන මනෝ විද්‍යාඥයින් දකින්නේ විශේෂ බලයක් ලෙසයි.මවුපියන් දරුවන්ට උගැන්වීමට ගන්නේ ඒකාකාර වෙහෙසකි. නමුත් දුප්පත් පවුල් පසුබිමක දරුවකුගේ තත්ත්වය ඊට වඩා වෙනස්. ඔහු හෝ ඇය දකින්නේ තම මව හෝ පියා දහඩිය මහන්සිය වගුරවා මුදල් උපයන ආකාරය නම් ඒ දැක්මම දරුවාගේ ජයග්‍රහණයට හේතුවන්නට පුළුවන්.එමඟින් දරුවා තුළ එක්තරා ආකාරයක ශක්තියක්, අධිෂ්ඨානයක් ගොඩනැඟෙන අතර එයම ඔහුගේ ජයග්‍රහණයට හේතු විය හැකියි.ඕනෑම දුෂ්කර පරිසරයක හැදී වැඩෙන දරුවකුට තම මව පියා ගැන ගොඩනැඟෙන ආදරය අනුකම්පාව තුළින් විභාගයකට මුහුණ දීමේ ධෛර්යයක් ගොඩනැඟිය හැක. තම දරුවාගේ ජයග්‍රහණය පතා මව සෑම දිනකම දරුවාගේ හිස අතගා තුන් පිරිත කියවනවා නම් එය දරුවාට විශාල ශක්තියක් ගොඩනැඟෙන්නට පුළුවන්. තුන් පිරිත කියවීම වදයක් ලෙස නොව ළැදියාවකින් කරනවා නම් එය විභාගයට මුහුණ දෙන දරුවන්ට හොඳ ශක්තියක්.දරුවන් පාඩමක් ආසාවෙන් කළ යුතුය. සමහර මවුවරු තම දරුවන් රාත්‍රි කාලයේ පාඩම් කරන තෙක් ඇහැ නොපියවා නිදිවරාගෙන සිටිනවා. මවගේ මේ හැසිරීම චර්යාව දරුවාගේ ජයග්‍රහණයට විශාල ශක්තියක් වන්නට පුළුවන්. එය ඔහුගේ ආත්ම ශක්තිය ප්‍රබලව වර්ධනය වීමට හේතුවක්. එය දරුවා තුළ ගොඩනැෙඟන්නේ අවිඥානිකවයි. කෑම ආහාර මෙන්ම වියදම් ලබාදීමම ප්‍රමාණවත් නැහැ. දරුවකුට නිරෝගී ආහාර පානද විය යුතුයි.විභාගයට මුහුණදීමේදී ආගමට ධර්මයට අනුකූලව කටයුතු කිරීමත් දරුවකු තුළ නොසිතූ ආත්ම ශක්තියක් ගොඩනැඟෙන්නට පුළුවන්. නමුත් ආගම දහමම විභාග සමත් වීමට ප්‍රමාණවත් නැහැ. ඒ හා සමගාමීව දරුවා පාඩමට ද හිත යොමු කළ යුතුය. ඔහු අන් අයට උදව් කළ යුතුයි. එය තමාටම විශාල ශක්තියක් වන්නට පුළුවන්.තරගය විභාගයකදී ගොඩනැඟෙන තත්ත්වයක්. නමුත් යම් දරුවෙක් විභාගයට මුහුණ දීමේදී ආගමානුකූලව කටයුතු කරයි නම් එය ඔහුගේ ජයග්‍රහණයට හේතුවක් වන්නට පුළුවන්.දරුවන් රාත්‍රි නිදිවරාගෙන පාඩම් කරන්නට අවශ්‍ය නැහැ. අපගේ මොළයට දරාගන්නට හැකි ප්‍රමාණයක් තිබෙනවා.ඔබ පැය ගණනාවක් පාඩම් කළත් සමහර විට එය ප්‍රයෝජනයක් නොවන්නට පුළුවන්. අසාමාන්‍ය පරිදි මොළයට කිසිම දෙයක් ධාරණය වන්නේ නැහැ. එකිනෙකා අතර විභාගයට පෙර අදහස් හුවමාරු කරගන්නේ නම් එය ඉතා හොඳයි. නමුත් මේ කණ්ඩායම ඉතා හොඳ කණ්ඩායමක් විය යුතුයි. යම්කිසි අරමුණකින් සාකච්ඡා කරනවා නම් යහපත් ප්‍රතිචාරයක් ලැබිය යුතුයි.පාඩම් කරන්නට හොඳම වේලාව උදේ පාන්දරයි. නමුත් මේ තත්ත්වය දරුවන් එකිනෙකා අතර වෙනස් වන්නට පුළුවන්. නින්දට යන මොහොත ඕනෑම දෙයක් මතකයට නැඟෙන වෙලාවක්.මතක තියාගත යුත්තේ වැදගත් කරුණුය. නමුත් සෑම දෙයක්ම මතක තබා ගන්න යන්න එපා. උසස් පෙළ ඉහළින්ම සමත් වූ දරුවන්ට අපගේ සුබපැතුම්!ජීව විද්‍යා අංශයෙන් ප්‍රථම ස්ථානයකොළඹ රාජකීය විද්‍යාලයේ ප්‍රමීත් රුවන් පතිරණමම ඇතුළු අපේ පාසලේ මගේ සහෝදර ශිෂ්‍යයන් එදිනෙදා උගන්වන හැම පාඩමක්ම එලෙසින්ම මතක තියාගන්න උත්සාහ කළේ නැහැ. අපි ඒවා විශ්ලේෂණය කර එහි සිද්ධාන්ත අවබෝධ කර ගත්තා. අපි යමක් මතක තියා ගන්නවාට වඩා එය මනසින් දකින්නට පුරුදු විය යුතුය. යමක් එසේ වූයේ ඇයි ද කියා අවබෝධ කරගත යුතුයි. එහෙම ඉගෙන ගත් දෙයක් කවමදාවත් අමතක කරන්න බැහැ. අපි කණ්ඩායම් ලෙස වැඩ කළා. මේ නිසා හැම දෙනාගේම අදහස් ලබාගන්න අපට හැකි වුණා.පංතියේ නොදන්නා අයට නොදන්නා ගැටලු අපි තේරුම් කර දුන්නා. මේ මඟින් බොහෝ ගැටලු පාඩම් කරනවාට වඩා හොඳින් අපිට මතක හිටියා.මම ධර්මයට ලැදියි. ධර්මානුකූල ජිවිතය තරගකාරි විභාගයකට යැවීමක් කරන්නෙ නැහැ. තරගකාරි සිතුවිලි ඇතිවෙන්නෙ නැහැ. මගේ සහෝදර ශිෂ්‍යයන්ට මං කියන්නේ මේ මාර්ගයේ යන්න කියලයි. යහපත් සිතුවිලි ඇත්නම් වෛරය අපේ සිත් තුළ ජනිත වෙන්නෙ නැහැ.අනික මතකයට වඩා අවබෝධය වැදගත් බව සිහි තබා ගන්න. තමන් දන්නෙ නැති දේ අනිත් අයගෙන් අහගන්න. දන්න දේ අන් අයට කියා දෙන්න. හැකි තරම් ලිහිල්ව සිටින්න. විභාගය ගැන විශාල බලාපොරොත්තු තියාගන්න එපා. හොඳින් පිළිතුරු සපයන්න.වාණිජ අංශයෙන් ප්‍රථම ස්ථානයදෙබරවැව ජාතික පාසලේඉෂාරා දිල්හානි ගමගේමගේ ජයග්‍රහණය අහසින් වැටුණු එකක් නොවෙයි. මගේ උනන්දුව කැපවීම මතයි මට මේ ජයග්‍රහණය හිමි වුණේ. ගුරුවරු වගේම මගේ දෙමවුපියෝ, සහෝදරියෝ මගේ මේ ජයග්‍රහණය පිටුපස සිටියා. ඒ අය මට ලබා දුන් ශක්තිය මටත් විශාල ශක්තියක් වුණා.මම ඉගෙන ගත්තේ දැඩි ආර්ථික අපහසුතා මැදයි. මගේ තාත්තා ගොවිතැන් කර ඉපැයූ හැම ශතයක්ම යෙදවූයේ අපේ අධ්‍යාපනයට. අම්මගෙත් තාත්තගෙත් එකම අරමුණ වුණේ හොඳට උගන්වන්න. අම්මා තාත්තා විඳින දුක මට විශාල ශක්තියක් වුණා. මගේ හිතේ තිබුණේ හොඳට ඉගෙන ගත යුතුයි කියන අදහස. බාහිර කිසිම දෙයක් මගේ හිතේ තිබුණේ නැහැ. අම්මලගේ තාත්තාලගේ දුක මම තේරුම් ගත්තු නිසා හරි මාවතේ යන්න මට හැකි වුණා. අපේ දෙමවුපියෝ අපිට උගන්වන්න ගන්නේ විශාල මහන්සියක්. නංගිලා මල්ලිලා ඒ ගැන සිහියේ තබා ගත යුතුයි. දෙමවුපියන්ගේ බලාපොරොත්තු අපි සඵල කළ යුතුයි. ඒ අය වියදම් කරන හැම ශතයක්ම අපි ප්‍රයෝජනයට ගත යුතුයි. ඒ මඟින් අපි අපේ අධ්‍යාපන ගමන සාර්ථක කරගත යුතුයි.මම හැම වේලාවෙම මගේ දෙමවුපියන් ගැන හිතුවා.වුපියන් ගැන ඔබත් හිතන්න. ඒ අයගේ බලාපොරොත්තු සාර්ථක කරන්න. එවිට හැමදාම ඔබට ඔවුන්ගේ ආශිර්වාදය ලැබේවි. ඔබේ ජීවිතය ආලෝකවත් වේවි.ගණිත අංශයෙන් ප්‍රථම ස්ථානය යාපනය උඩුප්පිඩි ඇමෙරිකානු මිෂන් විද්‍යාලයේකමලකන්නන් කමලවාසන්මම කවමදාවත් දිවයිනේ ප්‍රථමයා වෙයි කියා බලාපොරොත්තු වුණේ නැහැ. දිස්ත්‍රික්කයේ පළමුවැනියා වීමටයි මගේ බලාපොරොත්තුව වුණේ. පුංචි කාලයේ සිට මම කාල සටහනකට අනුව වැඩ කරන්නට පටන් ගත්තා. ශිෂ්‍යත්ව විභාගයෙන් ලකුණු 37 අරගෙන අසමත් වුණු දා මම හිතට ධෛර්යය ගත්තා. ඒ ධෛර්යය තමයි මගේ ජීවිතයට ශක්තියක් වුණේ. මගේ නිහඬ ජීවිතයේ මුල් තැන ලැබුණේ අධ්‍යාපනයට මම හැම වේලාවෙම ජීවිතයෙන් නැඟී සිටින්නට උත්සාහ කළා. මම මගේ නංගිලා මල්ලිලාට දෙන උපදේශයත් එයයි. ඔයාලාගේ පුංචි විභාගයක් වන ශිෂ්‍යත්ව විභාගයෙන් අසමත් වුණා කියලා සමස්ත අධ්‍යාපනයම විනාශ කර ගන්න එපා. අසමත් වීම ජීවිතයේ නැඟී සිටින්නට ඉනිමඟක් සපයාවි. ධෛර්යය හා ස්වෝත්සාහයෙන් නැඟී සිටීම ජීවිතය ජය ගන්නටත්, මවුපිය ගුරුවරු බලාපොරොත්තු මල්ඵල ගන්වන්නටත් හේතුවක් වේවි. හැම වේලාවෙම කාල සටහනකට අනුව වැඩ කරන්න. අමාරුයි කියා බැහැයි කියා දෙයක් නැහැ. මම කම්මැලි හිතුනම කළේ අන්තර්ජාලය ඔස්සේ ගිහින් විෂය බාහිර දැනුම එකතු කිරීමයි. ඒ වගේම අපේ සමහර නංගිලා මල්ලිලා පාඩම් කරන්න තියෙන කාලය අනවශ්‍ය පරිදි අහිමි කර ගන්නවා.පාඩම් කරන්න තියෙන කාලය සම්පූර්ණයෙන් ප්‍රයෝජනයට ගන්න. ගිය කාලය අපිට කවමදාවත් නැවත ලබා ගන්න බැහැ. පාසලේදී තමන් දන්නා දේ අනුන්ට කියා දෙන්න. එයත් පාඩම් මතක හිටින්න හොඳ ක්‍රමයක්.කලා අංශයේ ප්‍රථම ස්ථානයකෑගල්ල ශාන්ත ජෝශප් බාලිකාවේසචින්තනි කෞශල්‍යා සේනානායකමගේ ජයග්‍රහණයට ප්‍රධාන හේතුව පාසලේ එදිනෙදා උගන්වන දේ නැවතත් ගෙදර ඇවිත් පාඩම් කිරීමයි. මම කෙටි සටහන් ගැසීමට පුරුදු වී සිටියා. මේ නිසා මගේ මතකය නිතරම අලුත් වුණා. කවදාවත් මම කට පාඩම් කරන්නට පුරුදු වුණේ නැහැ. කට පාඩම් කිරීම විභාගයට ලියන දරුවකුට අවශ්‍ය හොඳ පුරුද්දක් නෙවේ.එසේ වුවහොත් සාර්ථකව පිළිතුරු ලිවීමට හැකිවෙන්නෙ නැහැ. මම නිතරම පසුගිය විභාග ප්‍රශ්න පත්‍රවලට පිළිතුරු සැපයුවා. මම නිතරම පාඩම් කරන්නට පටන් ගත්තේ උදය වරුවේ. උදය වරුවට පාඩම් කරනකොට හිත හරිම නිදහස්. පාඩම් හොඳින් හිතේ ධාරණය වෙනවා. පාඩම් කළ යුතු කාලයේ ප්‍රමාණයක් තිබුණේ නැහැ.නමුත් මගේ පුරුද්දක් තිබුණා මේ විෂය මෙපමණ ප්‍රමාණයක් පාඩම් කළා කියා එය සටහන් කර බිත්තියේ අලවා තැබීමට. මගේ සහෝදර සහෝදරියන්ට මම දෙන උපදෙස් තමයි කුමන විෂය ධාරාවෙන් උසස් පෙළ කළත් ඒ යටතේ ඇති විෂයයන් තුනටම එකම ආකාරයක ශක්තියක්, ධෛර්යයක් යොදවා ඉගෙන ගන්නා ලෙසයි.නිවැරැදි ඉලක්කයකට වැඩ කරන්නට අපි හුරු විය යුතුයි. අපේ යහළුවන් අතර තරගයක් තිබුණා. මේ තරගය මට විභාගයෙන් ඉදිරියට යන්න හැකියාව ලැබුණා. මාගේ මේ අදහස් ඔබේත් ජයග්‍රහණයට හේතුවක් වේවි.සුභාෂිණි ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=af1201013</link>
    <topic>උසස් පෙළ විෂය නිර්දේශ වෙනස්වීම</topic>
    <author>සාකච්ඡාකෙළේ සුභාෂිණී ජයරත්න / අරුණි මුතුමලී</author>
    <content>උසස් පෙළ ප්‍රතිඵල නිකුත් වීමත් සමඟ රටේ ඇති වූයේ මහත් ආන්දෝලනයකි. ඒ සමඟම දැනගන්නට ලැබුණේ 2012 වසර සඳහා විෂය නිර්දේශ යළි වෙනස් කිරීමට යන බවයි. මේ පිළිබඳව පාසල් දරුවන් මවුපියන් ගුරුවරුන් මෙන් ම මහජනතාව දැඩි උනන්දුවක් දක්වන්නේ මෙසේ වසරින් වසර විෂය නිර්දේශ වෙනස්වීමට දරුවන් කොයි ආකාරයෙන් මුහුණ දේද යන්න පිළිබඳ සැකයෙනි. එසේ ම මේ සඳහා ගුරුවරුන්ගේ සූදානම කොතරම් ද යන්න පිළිබඳවත් මහජනතාව සැලකිලිමත් වෙයි. ඒ පිළිබඳ අධ්‍යාපන විශේෂඥයන් විදුහල්පතිවරුන් සහ මවුපියන් දක්වන අදහස් කඩුල්ලෙන් අද මෙසේ විමසමු.මහාචාර්ය ඒ.වී. සුරවීරරටක අධ්‍යාපන ක්‍රමය යාවත් කාලීන විය යුතු බවට කිසිම සැකයක් නැහැ... ඒවගේ ම ශ්‍රී ලංකාවේ අධ්‍යාපනයත් නවීකරණය විය යුතුයි. අද එය සකස් වී තිබෙන්නේ විභාග කේන්ද්‍රිය අධ්‍යාපන ක්‍රමයක් ලෙසයි. පළමුවැනි දෙවැනි ශ්‍රේණිවල සිටම දරුවන් සූදානම් කරන්නේ විභාගයට පෙනී සිට එය සමත් වී ඉහළට යාමට පමණයි. එය වෙනස් විය යුතුයි.සී.ඩබ්ලිව්.ඩබ්ලිව්. කන්නන්ගර මැතිතුමාත් මේ ගැන අවධානය ඒ කාලේ යොමු කළා. මෙවැනි විභාග කේන්ද්‍රීය ක්‍රමයක් ඇතිවෙන්න ප්‍රධාන හේතුව උපකාරක පන්තියි. ඒ ක්‍රමය නිසා දරුවන්ගේ බුද්ධිය, නිර්මාණාත්මක කුසලතා වර්ධනය වීමක් සිදුවන්නේ නැහැ. දැනුම ලැබෙන්නේ විභාගවලට පිළිතුරු ලිවීමට පමණයි.අපේ රටේ වරින් වර නොයෙක් අධ්‍යාපන ප්‍රතිසංස්කරණ කළත් නොපමාව වෙනස් විය යුතු දේවල් තිබෙනවා. නමුත් වෙනස් කරන දේ හරියට කරන්න ඕන. එහෙම නැතිව කවුරු හෝ පුද්ගලයකුගේ කැමැත්තකට හෝ එක එක නිලධාරීන්ගේ කැමැත්තට මේ අධ්‍යාපන කටයුතු වෙනස් කරන්න බැහැ. එසේ වගවිභාගයක් නැතිව කටයුතු කෙරෙනවා නම් එය වැරදියි.සාමාන්‍යයෙන් නිත්‍යානුකූලව ම අධ්‍යාපන ප්‍රතිසංස්කරණයක් සිදු වෙනවා නම් එය වසර 2 ට වැඩි කාලයක් ඇතුළත දැනුම් දිය යුතුයි.උසස් පෙළ අලුත් සහ පරණ නිර්දේශවල ප්‍රමිතියේ වෙනස්කම් සිදුවෙනවා නම් එය වැරදියි. එසේ වන්නේ සැලසුම් සහගතව කටයුතු කර නැති විටයි. ඕනම අවස්ථාවක උසස් පෙළ විභාගය ගත්තොත් එහි තත්ත්වය එක සමාන විය යුතුයි. විශේෂයෙන් ල ස්කොර් ප්‍රශ්නයක් එතකොට එන්න විදිහකුත් නැහැ. ඒ නිසා යම් අවස්ථාවක කවුරුන් හෝ කියනවා නම් එක ළඟ විභාග දෙකක මට්ටම් වෙනස් කියලා එය වැරදියි.කිසි කෙනකු ලැහැස්ති නැහැ අධ්‍යාපනයෙන් අසාධාරණයක් විඳගන්න. ඒ නිසා මේ කටයුතුවල දී බලධාරීන් මීට වඩා කල්පනාකාරීව කටයුතු කළ යුතුයි. මොකද දරුවන්ගේ අධ්‍යාපනය සමඟ සෙල්ලම් කරන්න කිසිවකුටත් අයිතියක් නැහැ.අපේ රටේ පමණක් නොවේ ලෝකයේ හොඳ අධ්‍යාපන ක්‍රමවේද හදාරා සාවධානව ක්‍රම සැලසුම් කර දරුවන්ගේ බුද්ධිය හා නිර්මාණාත්මක කුසලතා වර්ධනය වන අයුරින් අධ්‍යාපන ප්‍රතිසංස්කරණ සිදුවිය යුතුයි. ඒ වගේ ම ඒ සඳහා සම්බන්ධිත ආයතන සියල්ලේ ම හොඳ සම්බන්ධිකරණයක් තිබිය යුතුයි. ඒ වගේ ම ක්ෂේත්‍රයේ ඇතිවන ගැටලුවල දී එයින් බේරෙන්න පැලැස්තර නොව නියමිත පිළිතුරු සොයා විසඳුම් ලබා දිය යුතුයි.කොළඹ නාලන්දා විද්‍යාලයේ විදුහල්පතිරංජිත් ජයසුන්දරඅද ලංකාව ශීඝ්‍රයෙන් දියුණු වෙනවා. මේ නිසා මගේ හැඟීම විෂය මාලා පවතින ගෝලීයකරණයට අනුව වෙනස් විය යුතු බවයි. එය කාලීන අවශ්‍යතාවක්.අද සමහර විෂයන් වල විෂය මාලාව ප්‍රමාණාත්මකව වැඩියි. 10, 11 ශ්‍රේණිවල විද්‍යාව, ගණිතය ප්‍රමාණාත්මකව වැඩියි. ඒවායේ අනවශ්‍ය කොටස් ඉවත් කර විෂය මාලාව සරල විය යුතුයි. සමහර විෂයන් ළමයින්ගේ වයසට ඔරොත්තු නොදෙන තරම්. සමහර විෂයන් ගුරුවරුන්ට නියමිත කාල සීමාව තුළ අවසන් කරන්නට අපහසුයි. විභාග ප්‍රශ්න පත්‍ර හදන්නේ වාර තුනේම ඉගැන්වූ දෙයින්. මේ නිසා ඒ විෂයන් සංශෝධනයට ලක්විය යුතුයි. උසස් පෙළ ජීව විද්‍යාවේ ඇති ව්‍යවහාරික ජීව විද්‍යා විෂයට අලුත් දැනුම එකතුවිය යුතුය. සමහර උසස් පෙළ විෂයන් වල අන්තර්ගතය බර වැඩියි. උසස් පෙළ ආර්ථික විද්‍යාව හා ව්‍යපාර අධ්‍යනය යන විෂයන්වල ප්‍රායෝගික කරුණු අධ්‍යනය කළ යුතුයි. අද කොටස්් වෙළෙඳපොළ පිළිබඳව උගන්වන කරුණු ප්‍රමාණවත් නැහැ. අලුත් විෂයන් හඳුන්වා දීම ඇත්තටම හොඳ දෙයක්. සාම්ප්‍රදායික විෂයන් ඉවත් විය යුතුයි.ව්‍යාපාර සංඛ්‍යානය ළමයින් අද තෝරා ගන්නැහැ. එය අමාරුයි කියා. නමුත් මේ විෂය ඉතා වැදගත්. සරල කර උසස් පෙළට ඉගැන්විය යුතුයි. තොරතුරු තාක්‍ෂණය පවා උසස් පෙළට ඉගැන්වීමේ වරදක් නැහැ. එය කාලීන අවශ්‍යතාවක්.ගෝලීයකරණයත් සමඟ වෙනස්කම් කළ යුතුයි. එය රටේ සංවර්ධනයට අදාළ පරිදි වෙනස් විය යුතුයි. නමුත් මේ වෙනස්තම් ක්ෂණිකව සිදුකළ නොහැකියි. වෙනස්කම් කළ යුත්තේ පොදු සංවාදයක් තුළිනුයි. විෂයමාලා වෙනස් කළත් එය කළ යුත්තේ අදාළ අංශ සමඟ ඒකාබද්ධතාවයෙනුයි. ඒ සමඟම විෂයට අදාළ ප්‍රවීණ ගුරුවරු අවශ්‍යයයි. අනෙක් පැත්තෙන් දැනට සිටින ගුරුවරු පවා පුහුණු කළ යුතුයි.කොළඹ සිරිමාවෝ බණ්ඩාරනායක බාලිකා විද්‍යාලයේවිදුහල්පතිනී පුෂ්පා කළුබෝවිලසා මාන්‍යයෙන් රටක අධ්‍යාපනය වැනි කරුණු පිළිබඳව වසර කීපයකට කලින් සැලසුම් කෙරෙනවා නම් ඒ කියන්නේ පුරෝ කථනයක් කර ඒ අනුව වෙනස්කම් කළ හැකි නම් හොඳයි. මොකද දරුවන්ගේ අධ්‍යාපනය අනාගතයේ ගමන් කළ යුත්තේ කුමන මාර්ගයකද? ඔවුන්ගේ හැකියාවන් දියුණු විය යුත්තේ කුමන ආකාරයෙන් ද යන්න අනාගතයට ඉතා වැදගත් වන නිසයි.ඒ කොහොම වුණත් අධ්‍යාපනයේ වෙනස්වීමක් සිදුවීම හොඳ බව කිව යුතුයි. මොකද ඇත්තෙන්ම විෂය නිර්දේශයක් එකවර ලොකු වෙනසකට බදුන් වන්නේ නැහැ. ඒ නිසා ක්‍රම ක්‍රමයෙන් සිදුවන වෙනස්වීමකට මුහුණ දෙන්න ළමයින්, ගුරුවරු වගේම අදාළ සියලු දෙනාට හැකියාව තිබිය යුතුයි. ඒ වගේම මෙතෙක් සිදුවූ වෙනස්වීම් පිළිබඳව ගුරුවරුන්ට පූර්ව දැනුම්දීමක් කර තිබුණු නිසා විෂය නිර්දේශ වෙනස්වීමක් සඳහා ඔවුන්ගේ සූදානමක් තිබුණා. ඒ පිළිබඳව විභාග දෙපාර්තමේන්තුව ජාතික අධ්‍යාපන ආයතන වැනි ආයතන මගින් දැනුම්වත් කිරීම් කළා.අනෙක විභාග ප්‍රතිඵල ගැන කතා කළත් කියන්න තියෙන්නේ හොඳ ප්‍රතිඵල ගත් ළමයින් සහ අනෙක් ළමයින්ගේ ප්‍රකාශවල යම් වෙනසක් ඇති බවයි. සාමාන්‍ය මනුෂ්‍ය ස්වභාවය අනුව යම් ගැටලුවකදී එහි ප්‍රතිඵලය සඳහා විවිධ අර්ථ කථන සැපයීමට උත්සහ කරනවා. එවැනි උත්සාහයන් සාර්ථක කර ගන්න පසුගිය කාලයේ වූ සිදුවීම යම් උපකාරයක් වුණු බවත් හැඟෙනවා.විශේෂයෙන් දරුවන් කියන්නේ දරුවන්. ඔවුන් තමන්ගේ විභාග ප්‍රතිඵල ගැන වුණත් ඇතැම්විට බලාපොරොත්තු රහිත තත්ත්වෙකට මුහුණ දෙන්න වුණාම විවිධ ආකාරයෙන් හැසිරෙනවා. එය තවත් සමහර අයට ලොකු කාරණයක් කරගෙන තමන්ගේ අරමුණු ඉටු කරගන්න අවස්ථාවක් වෙන්නත් පුළුවන්.යම් තාක්‍ෂණික දෝෂයක් සිදුවුණා විය හැකියි. ඒත් එය නිවැරදි කළ හැකි දෙයක් කියා මා හිතනවා.කෙසේ වුවත් අධ්‍යාපනයේ වෙනසක් සිදු විය යුතු බව අප සියලු දෙනා පිළිගත යුතුයි. එය හෙමින් සීරුවේ වෙනවා නම් වඩාත් හොඳයි. මොකද පෙර සූදානමක් ඇතිව කටයුතු කරන විට එයට කාටවත් අවශ්‍ය අයුරින් අවුල් ඇති කළ නොහැකි නිසා.ගාල්ල මහින්ද විද්‍යාලයේ විදුහල්පතිආර්.ඒ. වේරහැරඅධ්‍යාපන අමාත්‍යාංශයට කෙටිකාලීන මධ්‍යකාලීන හා දිගු කාලීන වශයෙන් සැලසුම් තිබිය යුතුයි. ඒ අනුව විෂයය නිර්දේශ වෙනස් වෙනවා නම් ගැටලුවක් වන්නේ නැහැ. අනෙක විෂය නිර්දේශ වෙනස්වීමේදී ඇතිවන යම් ගැටලු තිබෙනවා. ඒවා අධ්‍යාපන අමාත්‍යාංශයේ නිලධාරින් හා අදාළ බලධාරීන් තේරුම් ගෙන ඇති කියා මා විශ්වාස කරනවා.අධ්‍යාපනයේ ඇතිවන යම් වෙනස්කමක් පිළිබඳව කතා කරද්දී එය ගුරුවරු, ළමයින්, දෙමාපියන් වගේ ම සාමාන්‍ය ජනතාවගේ පැත්තෙනුත් කල්පනා කළ යුතුයි. ලෝකේ ඕනෑම තැනක අලුත් සැලසුමක් කෙරෙද්දී යම් යම් ගැටලු ඇතිවනවා. ඒවාට හොඳම පිළිතුර හෝ විකල්පය ලබාදීමයි සාර්ථකත්වය කියන්නේ.කෙසේ වුවත් විෂයය නිර්දේශයක් වෙනස්වීමේදී හෝ අධ්‍යාපන ප්‍රතිසංස්කරණවලදී අනිවාර්යයෙන් ඒ පිළිබඳ ගුරුවරු දැනුම්වත් කරන බව මා වසර 25 ක් තිස්සේ දන්නවා. නමුත් ඒ වෙනස්වීම් හා දැනුම්වත් කිරීම් තම තමන්ට උකහා ගත හැකි ප්‍රමාණය අනුව යම් යම් ගැටලු ඇති වීම ස්වභාවිකයි. ඒත් උගන්වන්න සූදානමින් ඉන්න ගුරුවරයකු නම් අනිවාර්යයෙන් තම තමන්ගේ විෂය ක්ෂේත්‍ර පිළිබඳ යාවත්කාලීන විය යුතුයි.ළමයින් නම් සාමාන්‍යයෙන් අපහසුතාවට පත් විය හැකියි. එයට හේතුව ඔවුන් තවමත් දරුවන් නිසයි. ඒත් ඒවා නිවැරදි කරන්න ක්‍රම තිබෙනවා. විශේෂයෙන් ‘ඉසෙඩ් ස්කෝර්’ වගේ දේවල් සංඛ්‍යාන විද්‍යාවේ ක්‍රම මිස එය අභියෝගයක් නොවේ.කුමක් සිදුවුණත් අවසානයේ කාට හෝ යම් අසාධාරණයක් වෙනවා නම් එය යන්නේ අධිකරණයටයි. එහිදී සාධාරණය ඉටුවෙනවා. ඒ නිසා මේ කුමන කාරණය ගැන වුණත් විවෘතව සිතා බලා කටයුතු කිරීමයි හොඳ.ඕනෑම සංවර්ධනයක් කිරීමේදී ගැටලු ඇති වෙනවා. නමුත් ඒවා නිරාකරණය කරගෙන ඉදිරියට යා යුතුයි. ඒ හැර අපි කාටවත් එකිනෙකාට ඇඟිලි දිගු කරගැනීමේ කිසි තේරුමක් නැහැ.මර්ල් සුජාතා දසනායක - මවක්උසස් පෙළ යනු තරගකාරී විභාගයක්. කවුරු කොහොම කීවත් උසස් පෙළ කිරීමෙන් ළමයි බලාපොරොත්තු වෙන්නේ අනාගතයේදී රැකියාවක් කිරීමට අවශ්‍ය පදනම සකසා ගත හැකි උසස් අධ්‍යාපන ආයතනයකට යෑමටයි. ඒ සඳහා කෙසේ හෝ වැඩි ලකුණු ලබා ගැනීම දරුවන්ගේ අපේක්‍ෂාවයි. එහිදී වැඩි ලකුණු ගන්නේ කොහොමද? ඒ ඒ විෂයන්ට ලකුණු දෙන්නේ කොහොමද? ආදිය මින් පෙරදී දැන ගත්තේ පසුගිය වසරවල ලකුණු ලබා දුන් ආකාරය පිළිබඳ සලකා බැලීමෙන්. විෂය නිර්දේශය අනපේක්‍ෂිත ලෙස වෙනස් කිරීමෙන් පෙර වසරවල පූර්වාදර්ශ ගැනීමට අපහසුවෙන් අපේ දරුවන් අසරණ වෙනවා.දැනුම ලබා ගැනීමට අභියෝගවලට මුහුණ දීමට පවත්වනු ලබන විභාගයක් නම් සම්පූර්ණ විෂය නිර්දේශයම වෙනස් කර නව විෂයන් එකතු කළ හැකිය. එහෙත් උසස් පෙළ විභාගය පහසු විභාගයක් නෙමෙයි. එයයි ඇත්ත තත්ත්වය.ළමයින් අතර පවත්වන තරගකාරි විභාගයක් බව අපි සියලු දෙනාම දන්නා යථාර්ථයක්. මෙවැනි තරගකාරි විභාගයක් එක් වරම වෙනස් කිරීම සාධාරණ නැහැ.මේ ආකාරයට විශාල වෙනස්කම් විෂය නිර්දේශවලට එකතු කළ විට ප්‍රතිඵලවලට ඍජුවම එය බලපානවා. මේ වසරේ දරුවන්ට සිදුවුණේ ඒ අසාධාරණය. විෂය නිර්දේශය වෙනස් වීමත් ප්‍රතිඵල ප්‍රමාද වීමත් ල - ඵජධපඥහදන්න ගැටලු වීමත් නිසා ප්‍රතිඵල ගැන ළමයින්ගේත් දෙමාපියන්ගේත් විශ්වාසය බිඳුණා. විභාග ප්‍රතිඵල පිළිබඳව මෙලෙස විශ්වාසය බිඳී ගියහොත් එය සමස්ත අධ්‍යාපන ක්‍රමයටම බලපානවා.සාකච්ඡාකෙළේ සුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=af1201014</link>
    <topic>රජයට ඉහළ බදු ආදායමක් ලබාදී ආයතනයේ කීර්තියත් රැක ගන්නවා</topic>
    <author>සාකච්ඡා සටහන</author>
    <content>දේශීය ආදායම් දෙපාර්තමේන්තුවේනව කොමසාරිස් ජනරාල් මල්ලිකා සමරසේකරනිවසක සුඛ විහරණය, යහපැවැත්ම හා සාර්ථකත්වය තීරණය කරන ප්‍රමුඛතම සාධකය නිවැසියන්ගේ ආදායමයි. රටක පැවැත්ම මෙන් ම සකලවිධ ක්‍රියාවන්ගේ සාර්ථකත්වය තීරණය වන ප්‍රමුඛතම සාධකයක් වන්නේ දේශීය ආදායමයි.දේශීය ආදායම් දෙපාර්තමේන්තුවේ ජ්‍යෙෂ්ඨ නියෝජ්‍ය කොමසාරිස්වරියක වූ මල්ලිකා සමරසේකර මහත්මිය එහි නව කොමසාරිස් ජනරාල් ධූරයට පත් වූයේ පසුගියදායි.රටේ සකලවිධ කාර්යයනට සාර්ථකත්වය දේශීය ආදායම් මත රදා පවත්නා හෙයින් ඒ පිළිබඳව නිවැරැදි කළමනාකරණය බාර දේශීය ආදායම් දෙපාර්තමේන්තුව ජාතික දේහයේ සාර්ථක ක්‍රියාකාරිත්වයට මහෝපකාරීවන ජීවනාලිය බඳුයි. එම ආයතනයත් එහි ක්‍රියාකාරිත්වයත් පිළිබඳව නව කොමසාරිස් ජනරාල් මල්ලිකා සමරසේකර මහත්මිය දක්වන අදහස් මෙසේයි.ආදායම් බදු විෂය සම්බන්ධව දීර්ඝකාලීන අත්දැකීම් සම්භාරයක් ලබා ඇති ඔබ අද මෙම ආයතනයේ මුල් පුටුවට පත්වී තිබෙනවා. මෙවැනි තනතුරකට කාන්තාවක් පත්වීම දුලබ අවස්ථාවක්?මේ ක්ෂේත්‍රය පිළිබඳව මට අවුරුදු 32 ක අත්දැකීම් තිබෙනවා. ආදායම් බදු නිලධාරිනියක විදිහට වසර 22 ක අත්දැකීම් ලබාගැනීමෙන් අනතුරුවයි මා පළමු ශ්‍රේණියේ නිලධාරිනියක හැටියට කළමනාකරණයට එකතු වූයේ. බදු විෂය තාක්ෂණික විෂයක්. ඒ වගේ ම දිනෙන් දින අලුත් වෙනවා.ඒ අලුත්වීම් ඉතා ඉක්මනින් ග්‍රහණය කර ගැනීම නිසා කළමනාකරණ කටයුතු සාර්ථකව ඉටු කිරීමට සමත් වුණා. නියෝජ්‍ය කොමසාරිස් මෙන් ම නියෝජ්‍ය කොමසාරිස් ජනරාල් වශයෙන් ම කටයුතු කරමින් මා අත්දැකීම් මෙන් ම අභියෝග රැසකට මුහුණ දුන්නා. මෙවැනි තනතුරකට කාන්තාවක් පත්වීම එක්තරා ප්‍රමාණයකට විරලයි.බාහෝ විට කාන්තාවන්ට එදිනෙදා ගෘහ ජීවිතේ කටයුතුත් සමඟ කාර්යාලයේ කටයුතු කැපවීමෙන් කළ නොහැකියි. විශේෂයෙන් ම උසස්වීම් සඳහා පවත්වන විභාග ආදියට මුහුණ දීමට අවශ්‍ය කාලය සොයා ගත නොහැකි වෙනවා. මටත් ගෘහ ජීවිතයක් තිබෙනවා. පුතුන් තිදෙනෙක් ම ඉන්නවා. මම ඒ අයගේ කටයුතු ඉතාමත් හොඳින් ඉටු කළා වගේ ම කාර්යාලයේ කටයුතුත් ක්‍රමානුකූලව කරගෙන ආවා. උසස්වීම් සඳහා වන සෑම තරග විභාගයකටම ඉදිරිපත් වී සමත් වුණා.දේශීය ආදායම් දෙපාර්තමේන්තුව පසුගිය කාලයේ පසුකරගෙන ආවේ අඳුරු යුගයක් “වැට් බදු වංචා” වැනි සිදුවීම් හමුවේ කළු පැල්ලමක් එකතු වුණා?මේ දෙපාර්තමේන්තුව දියුණු කිරීම සම්බන්ධයන් මට ඇති අභියෝග අතර ප්‍රමුඛතම අභියෝගය දෙපාර්තමේන්තුවේ කීර්ති නාමය නැංවීමයි. රජයට ඉතා හොඳ බදු ආදායමක් ලබාදෙන අතරේම ආයතනයේ කීර්තිනාමය නංවන ආකාරයේ වැඩසටහන් ගණනාවක් ම ක්‍රියාත්මක කිරීමට මා සැලසුම් කර තිබෙනවා.‘වැට් බදු’ වංචාව පිළිබඳ චෝදනා එල්ල වීමෙන් අනතුරුව එම අංශයේ කටයුතු මුළුමනින් ම අක්‍රිය වුණා. ඒ අවස්ථාවේ එම අංශය බාරගෙන වැඩ කිරීමට උසස් නිලධාරීන් පවා පසුබට වුණා. ඒ අභියෝගය බාරගන්න සිදුවුණේ මට.මම මුලින් ම කළේ එම ලිපිගොනුවල වැඩ කිරීමට නිලධාරීන් තුළ පැවති බිය තුරන් කිරීමයි. බොහෝ නිලධාරීන් සිතුවේ එය බිම් බෝම්බ වළලා ඇති ප්‍රදේශයක ඇවිදිනවා වගේ රාජකාරියක් කියලා. ඒත් මම නිරන්තරයෙන් ම ඒ රාජකාරියේ නිරත නිලධාරීන් සමඟ සාකච්ඡා කරමින්, අවශ්‍ය නීතිමය උපදෙස් ලබාගනිමින් බදු ගෙවන්නන්ට ගෙවිය යුතු මුදල් ලබාදීමට කටයුතු කළා.මා එම ක්ෂේත්‍රය බාර ගන්නා විට තිබූ ලිපිගොනු දහනම දහසින් දැන් ඉතිරිවී තිබෙන්නේ ලිපි ගොනු 2000 ක් පමණයි. ඒවා නොයෙකුත් ගැටලු සහගත ලිපිගොනු. ඔබ සඳහන් කළ පරිදි එම සිදුවීමෙන් අප ආයතනය යම් අපකීර්තියකට පත්වූවා නම් එම තත්ත්වය නැතිකිරීමට මා නියෝජ්‍ය කොමසාරිස්වරියක ලෙස සේවය කරන කාලය තුළදී උපරිම වශයෙන් කැපවී කටයුතු කළා. ඇතැම් අවස්ථාවල පවතින නීති ප්‍රතිපාදන ඉක්මවා යමින් සාධාරණත්වය වෙනුවෙන් කටයුතු කළා. ඉදිරියේ ඇති අභියෝග ජය ගැනීමට ඒ කටයුතු නිසා මට හොඳ පන්නරයක් ලැබුණා.ඉදිරි වසරේ බදු ආදායම බිලියන 431 කට නැංවීමට ඔබ අපේක්ෂා කරන බවට මාධ්‍යවල සඳහන් වුණා?පසුගිය වසරේ අය වැය වාර්තාවෙන් අප දෙපාර්තමේන්තුවේ රැස් කළ යුතු බදු ආදායම ලෙස සඳහන් වූයේ බිලියන 307 යි. නොවැම්බර් මාසයේ අන්තිම වනවිට රජය අපේක්ෂා කළ ප්‍රමාණයෙන් 98% ක මුදලක් එකතු කිරීමට අපි සමත් වී තිබෙනවා. 2012 වසර සඳහා අප ආයතනයෙන් ඉපයිය යුතු මුදල ලෙස අය වැය වාර්තාව සඳහන් කරන්නේ බිලියන පන්සිය පනහක මුදලක්. එම ඉලක්කය ජය ගැනීමට අපට හැකියි. එම අපේක්ෂාව ඉක්මවා යාමයි මගේ බලාපොරොත්තුව.ඒ සඳහා වැඩපිළිවෙළක් තිබෙනවාද?පොදුවේ සලකන විට අපේ රටේ බදු ගෙවන්නා අවංකයි. බොහෝ දෙනෙක් බදු ගෙවීම් පැහැර හරින්නේ නෑ. අප හඳුනා ගෙන ඇති ආකාරයට සුළු හා මධ්‍ය පරිමාණයේ ව්‍යාපාරිකයින් බොහෝ දෙනෙක් තවමත් බදු ගෙවීමට ඉදිරිපත් වන්නේ නෑ. මේ පිළිබඳව දක්වන, බිය මෙන් ම නොදැනුවත්කම නිසා වගේ ම ඇතැම් අය හිතාමතාම බදු ගෙවීම මඟ හරිනවා. මේ අයගෙන් බදු අය කරගැනීම සඳහා නව වැඩපිළිවෙළක් සකස් කරනවා. විශේෂයෙන් ම බදු ගෙවීම පිළිබඳව උපදේශන සේවාවක් ඇරැඹීමට සැලසුම් සකස් කෙරෙනවා. උදාහරණයක් විදිහට ඇතැම් අය සුළු, මධ්‍ය පරිමාණ ව්‍යාපාරවලින් දියුණුවට පත්වී තිබෙනවා.තම ආදායමෙන් කොටසක් බදු වශයෙන් රජයට ගෙවීමට ඔවුන්ගේ අකමැත්තක් නෑ. නමුත් ව්‍යාපාරය අරඹා දියුණුවට පත්වී වසර කීපයක් ගෙවී ඇතිනම් ව්‍යාපාරිකයා බිය වෙනවා, මෙතෙක් නොගෙවූ වසර කීපය සඳහාත් බදු මුදල් ගෙවීමට සිදුවේ යයි සිතා එබඳු අයට නව නීති සංශෝධන මගින් සහන සලසා තිබෙනවා. එබඳු දේවල් පිළිබඳව අදාළ පුද්ගලයින් දැනුම්වත් කිරීම සඳහා සුවිශේෂි වැඩසටහන් සකස් කෙරෙනවා.බදු අයකිරීම හා ගිණුම් ගත කිරීම සම්බන්ධයෙන් මෙතෙක් ක්‍රියාත්මක වූයේ වසර ගණනාවක් පැරණි පරිගණක වැඩ සටහනක්, ඒ වෙනුවට සැකසූ නවතම පරිගණක වැඩසටහනකට අනුව කාර්යාලයීය කටයුතු වඩාත් කාර්යක්ෂම කිරීමට හැකිවෙනවා. තවත් සති කීපයක් ඇතුළත නව පරිගණක වැඩසටහන භාවිත කරමින් වැඩකිරීමට අවස්ථාව ලැබෙනවා.ලංකාව පුරාම පවතින දේශීය ආදායම් බදු කාර්යාල එම පරිගණක වැඩසටහන මගින් ජාලයක් වශයෙන් සම්බන්ධ කර තිබෙනවා. ඒ අනුව ඉදිරි වසරේ ඉලක්ක සපුරා ගැනීමට තාක්ෂණික වශයෙනුත් අපි ශක්තිමත් වී තිබෙනවා.බදු අය කිරීමේ ක්‍රියාවලිය සම්බන්ධයෙන් විවිධ මත පවතිනවා. විශේෂයෙන් රජයට අය විය යුතු බදු මුදල් නිසි පරිදි අය නොකරගෙන නිලධාරීන්ගේ සාක්කුවට යන බවට අදහසක් තිබෙනවා?මේ ආයතනයට බදු නිලධාරීන් ලෙස බඳවා ගන්නේ පංති සාමාර්ථ සහිත උපාධිධාරීන් තරග විභාගයකින් ඉහළම ලකුණු ලබන අය තෝරා ගැනීමෙන් අනතුරුව විශේෂ පුහුණුවක් ලබාදෙනවා. මේ පුහුණුවේ දී රජයට අය විය යුතු මුදල් වංචා කිරීමෙන් අත්වන ඉරණම පිළිබඳව ඔවුන් ඉතා හොඳින් දැනුවත් වෙනවා.එසේ තිබියදීත් ඇතැම් අය වංචා සහගතව කටයුතු කරන බවට තොරතුරු ලැබෙනවා. අල්ලස් ගැනීම වගේ ම දීමත් වැරදියි. රජයට ගෙවන බදු මුදල අඩු කරගැනීම සඳහා ඇතැම් අය නිලධාරීන්ට අල්ලස් දීමට උත්සාහ කරනවා. ඉතා සුළු පිරිසක් මෙසේ කටයුතු කිරීම නිසා අවංකව සේවය කරන නිලධාරීන් අපහසුතාවට පත්වෙනවා. එක් අයෙකු එවැනි කටයුතුවල නිරත වුණොත් තවත් අය එසේ කිරීමට පෙලඹෙනවා.මේ නිසා අපි ජනතාවගෙන් ඉල්ලන්නේ අල්ලස් ගන්නා නිලධාරීන් සිටී නම් ඔවුන් පිළිබඳව ලිඛිතව දන්වන්න. නිවැරැදිව බදු එකතු කරන නිලධාරීන් කරදරකාරයන් යැයි සිතා ඔවුන් අමාරුවේ දැමීමට වැඩ නොකර වැරදි කරන නිලධාරීන් නීතියේ රැහැනට හසුකර දීමට සහාය දක්වන්න.අවංකව සේවය කරන නිලධාරීන් අපහසුතාවට පත් නොකළ යුතුයි. මගේ අත්දැකීම්වලට අනුව අප ආයතනයේ සේවය කරන බහුතරයක් නිලධාරීන් අවංකයි.බදු ආදායම ඉහළයාම සහ යුද්ධය නිමා වීම අතර සම්බන්ධයක් තිබෙනවාද?යුද්ධය නිමා වීමෙන් අනතුරුව රටේ ආර්ථිකයේ කැපී පෙනෙන වෙනස්කම් රැසක් ඇතිවී තිබෙනවා. විශේෂයෙන් ම මෙතෙක් බදු ආදායම් අඩුවෙන් රැස්වූ උතුරු නැඟෙනහිර ප්‍රදේශවලිනුත් බදු ආදායම් එක්වෙමින් තිබෙනවා. ඊට අමතරව සෑම ක්ෂේත්‍රයකින් ම ලැබෙන බදු ආදායම් ප්‍රමාණ සැලකිය යුතු මට්ටමකින් වර්ධනය වී තිබෙනවා.සාකච්ඡා සටහනබුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=af1201015</link>
    <topic>අපි දිව්වේ හිතේ හයියෙන්</topic>
    <author>සුභද්‍රා දේශපි‍්‍රය</author>
    <content>මලල ක්‍රීඩා ශූරිය කේ.ජී. භද්‍රාහැත්තෑව දශකයේ ශ්‍රී ලංකාවේ සිටි දක්‍ෂතම මලල කී‍්‍රඩා ශූරිය ඇයයි. මලල ක්‍රීඩා ධාවන පථයේ ඇය තැබූ වාර්තා බිඳ හෙළීමට වසර විසිදෙකක් පුරා කිසිදු ක්‍රීඩිකාවකට හැකි වූයේ නැත. මලල ක්‍රීඩා තරගවලදී රන් පදක්කම් එකොළහක් හිමිකර ගනිමින් දෙස් විදෙස් හී මලල ක්‍රීඩාවේ කිරුළ පැලඳී ඇය නමින් කේ.ජී. භද්‍රා නම් වන්නීය. 1968 සහ 1969 වසර වලදී ශ්‍රී ලංකාවේ ජනපි‍්‍රය ම ක්‍රීඩිකාව වූ භද්‍රා 1966 සමස්ත ලංකා අන්තර් විද්‍යාලයීය මලල ක්‍රීඩා උලෙළේදී 16 න් පහළ මීටර් 200 තරගයෙන් නව ශ්‍රී ලංකා වාර්තාවක් තබමින් මලල ක්‍රීඩාවට පිවිසියාය.එවකට ඇය කොළඹ ශුද්ධ වූ පවුලේ කන්‍යාරාමයේ ශිෂ්‍යාවකි. 19 න් පහළ විවෘත මලල ක්‍රීඩා උලෙළේදී 12.05 කාල සීමාවකදී මීටර් 100 තරගය අවසන් කළ ඇයට තායිලන්තයේ බැංකොක් හී පැවැති විවෘත මලල ක්‍රීඩා උළෙලට සහභාගී වීමට සුදුසුකම් ලැබිණි. එහිදී 1969 වසරේදී තායිලන්තයේදී රන් පදක්කම් දෙකක් හිමිකර ගැනීමට සමත් වූවාය. එය මලල ක්‍රීඩාවේ ඇය ලද පළමුවැනි අන්තර්ජාතික රන් පදක්කම්ය. එම වසරේ දී ම ඉන්දියාවේ පැවැති ජවන හා පිටිය මලල ක්‍රීඩා උලෙළේදී මීටර් 100 සහ 200 තරගවලින් ඉන්දීය ක්‍රීඩිකාවන් පරදා ඇය නව වාර්තා තබමින් ජය ලැබුවාය.අනතුරුව පැවැති පොදු රාජ්‍ය මණ්ඩලයීය මලල ක්‍රීඩා උලෙළේ දී ශ්‍රී ලංකාවෙන් සහභාගී වූ එකම තරගකාරිය වූයේ ඇයයි. එහිදී ඇයට බකිංහැම් මාළිගාවේදී එළිසෙබෙත් මහරැජණ හමුවීමට ද අවස්ථාවක් ලැබීම ඇගේ ජීවිතේ නොමැකෙන මතක සටහනක් මෙන්ම ක්‍රීඩා දිවියේ ඇය ලද භාග්‍යයක් කොට සැලකුවාය. 1970 සහ 1974 දී ආසියානු ක්‍රීඩා උලෙළටත් 1971 මියුනික්හි දී පැවැති පූර්ව ඔලිම්පික් තරගාවලියටත් භද්‍රා ඉදිරිපත් වූවාය.බටහිර ජර්මනිය, ඉරානය, ඉන්දියාව, මැලේසියාව, තායිලන්තය, සිංගප්පූරුව වැනි රටවල මලල ක්‍රීඩා උලෙළවලට සහභාගී වී ඇති භද්‍රා රන් පදක්කම් 11 ක් දිනාගෙන ඇත. ඇය 1970 දී පැවැති පස්වැනි කාන්තා මලල ක්‍රීඩා තරගාවලියේදී මීටර් 100 තත්පර 12.2 න්ද මීටර් 200 තත්පර 25.6 න් ද අවසන් කරමින් නව වාර්තා දෙකක් තැබුවාය. ඒ ශ්‍රී ලංකා වාර්තාව වසර විසිදෙකක් එනම් 1992 වන තෙක් බිඳ හෙළීමට කිසිවකුට හැකිවී නැති බව ඇය පවසන්නීය.මලල ක්‍රීඩා ශූරයකු වන සුනිල් ගුණවර්ධන මහතා සමඟ 1978 වසරේදි විවාහ වුණු භද්‍රා ඉන් අනතුරුව මලල ක්‍රීඩා බිමෙන් සමුගත්තාය. 1972 වසරේ සිට ක්‍රීඩා අමාත්‍යංශයේ ක්‍රීඩා නිලධාරිනියක ලෙසත් ඉන් අනතුරුව 1978 වසරේදී මලල ක්‍රීඩා පුහුණු කාරිනියක ලෙසත් ව්‍යාපෘති නිලධාරිනියක ලෙසත්, සහකාර අධ්‍යාපන (ක්‍රීඩා) අධ්‍යක්‍ෂවරියක ලෙසත් සේවය කළාය. ඉන්පසු ඇය වසර දහතුනකට පසුව පසුගිය වසරේදි සහකාර අධ්‍යක්‍ෂිකා ධුරයෙන් විශ්‍රාම ගත්තාය.1968 සහ 1969 වසර දෙකෙහී ශ්‍රී ලංකාවේ ජනපි‍්‍රයම ක්‍රීඩිකාව ලෙස අබිසෙස් ලද ඇය දෙස් විදෙස් මලල ක්‍රීඩාව පිළිබඳ බටහිර ජර්මනියේ විශේෂ ක්‍රීඩා ආචාර්ය මට්ටමේ පුහුණුවක් ලැබූ ඇය ‘මයින්ස්’ විශ්ව විද්‍යාලයේ දීර්ඝ කාලයක් උපාධි පාඨමාලාවක් ද හැදෑරුවාය. ඇය මලල ක්‍රීඩාව පිළිබඳ උගත් සියලු ක්‍රමවේදයන් ගුරුමුෂ්ටි නොතබා දරුවන්ට ලබා දීමට නිර්ලෝභී වූවාය.දෙස් විදෙස් මලල ක්‍රීඩා බිමේ රන් පදක්කම් රැසක් හිමිකර ගත් ඇය විදේශ රටකදි මුල්වරට ලබා ගත් ඒ අන්තර්ජාතික ජයග්‍රහණය පිළිබඳ අතීතය සිහිපත් කළේ මෙලෙසිනි.”කොළඹ ශුද්ධ වූ පවුලේ කන්‍යාරාමයේ ඉගෙනුම ලබන කාලයේදී පාසල් ශිෂ්‍යාවක් ලෙස මම විවෘත මලල ක්‍රීඩා තරගාවලියකට සහභාගි වුණා. දහනවයෙන් පහළ මීටර් 100 12.05 කාල සීමාවක නිමා කිරීමට මට හැකිවුණා. එහිදී තායිලන්තයේ විවෘත මලල ක්‍රීඩා උලෙළට සහභාගී වීමට 1969 වසරේදී මට සුදුසුකම් ලැබුණත් ඒ සඳහා තෝරා ගනු ලැබුවේ හය දෙනයි. ක්‍රීඩා උලෙළට යෑමට සුදුසුකම් ලැබී තිබුණත් මුදල් වෙන් කර තිබුණේ හය දෙනකුට නිසා මගේ පෞද්ගලික මුදලින් යෑමට හැකි බව අධ්‍යාපන ඇමැති දහනායක මහත්තයා අපේ තාත්තට කියලා තිබුණා. මුදල් වියදම් කිරීමට තාත්තා කැමැති වුණ නිසා අනෙක් ක්‍රීඩක ක්‍රීඩිකාවන් තායිලන්තයට ගිහින් දින දෙකකට පසුව මටත් යන්න ලැබුණා. අයිරින් ද සිල්වාත් මමත් අපේ පෞද්ගලික වියදමින් ගියේ. එදා තරග සඳහා සහභාගී වුණු සියලු දෙනාම රන් පදක්කම් එකයි ලබා ගත්තේ. නමුත් මට රන් පදක්කම් දෙකක් ලබා ගැනීමට හැකි වුණා. මගේ මලල ක්‍රීඩා ජීවිතය අන්තර්ජාතික මට්ටමට විවෘත වුණේ ඉන් අනතුරුවයි.මමත් එදයි දැනගත්තේ මම අන්තර්ජාතික මට්ටමේ ක්‍රීඩිකාවක් බව. ඉන්පසුව මට ඒ වසරේදීම දෙසැම්බර් මාසයේ ඉන්දියාවේ පැවැත්වුණු ඉන්දීය ජවන සහ පිටිය මලල ක්‍රීඩා උලෙළේදි මීටර් 100 – 200 තරගාවලීන් ද පහසුවෙන් ජය ගැනීමට හැකි වුණා.””මගේ ගම ගාල්ලේ. පුංචි කාලේ මම ප්‍රාථමික අධ්‍යාපනය ලැබූ ගාල්ලේ සංඝමිත්තා විද්‍යාලයේ ක්‍රීඩා උත්සවයකට මට විශේෂ ආරාධිත අමුත්තියක් ලෙස ආරාධනාවක් ලැබුණා. අන්තර්ජාතික සම්මානයක් අවුරුදු 19 ක් වැනි අඩු වයසකදී ලබාගත් නිසයි මට ආරාධිත අමුත්තියක ලෙස සහභාගි වීමේ වරම ලැබුණේ. එහිදී මට අමාත්‍ය දහනායක මහත්තයා හමුවුණා.අධ්‍යාපන අධ්‍යක්‍ෂක ආචාර්ය එච්.එස්. ගුණවර්ධන මහතා මා පිළිබඳව එහිදී කතා කළා අධ්‍යාපන අමාත්‍යවරයාත් සමඟ. ඒ හමුවීමෙන් පසුව මට ජර්මන් ශිෂ්‍යත්වයක් සඳහා අවස්ථාව ලැබුණා. 1970 දී මම ශිෂ්‍යත්වය සඳහා ජර්මනියට ගියා. පාසල් ක්‍රීඩිකාවක ලෙස මම මාස හයක පුහුණුවක් ලැබුවා. මීටර් 100 මට 11.9 දිවීමට හැකි වූ නිසා 1970 වසරේදී පැවැත්වූ පොදු රාජ්‍ය මණ්ඩලයීය මලල ක්‍රීඩා උලෙළට ශ්‍රී ලංකාවෙන් සහභාගී වීමට හැකි වුණා. ඒ සඳහා සහභාගී වූ එකම ක්‍රීඩිකාවත් මමයි. මගේ ජීවිතේ අමතකම නොවන සිදුවීමක් එහිදී සිදුවුණා. බකිංහැම් මාලිගාවේ එළිසබෙත් රැජණත් සමඟ රාත්‍රි භෝජන සංග්‍රහයකට සහභාගි වීමටත් ඇයත් සමඟ සුහද සාකච්ඡාවක යෙදෙන්නත් මට අවස්ථාව ලැබුණා.””1970 දී පස්වැනි කාන්තා මලල ක්‍රීඩා තරගාවලියේදී මීටර් 100 තත්පර 12.2 න්ද මීටර් 200 25.7 ද අවසන් කිරීමේ හැකියාව මට ලැබුණා. එය මා තැබූ ශ්‍රී ලංකා වාර්තා දෙකක්. 1969 සහ 1970 දී මා ශ්‍රී ලංකාවේ ජනපි‍්‍රයම ක්‍රීඩිකාව ලෙසට තේරී පත් වුණා.”1970 සහ 1971 දී ආසියානු ක්‍රීඩා උලෙළවලටත් 1971 දී මියුනිච්හි දී පැවැත්වූ පූර්ව ඔලිම්පික් තරගාවලියටත් මට සහභාගිවීමට හැකි වුවත් 1972 වසරේදී ඔලිම්පික් තරගාවලියේ අවසන් මහා තරගවලට මට සහභාගි වෙන්නට බැරිවුණා. තරගාවලිය ආසන්නයේ මට හෙපටයිටිස් උණ රෝගය වැලඳුණා. ඔලිම්පික් උත්සවය පැවැත්වෙන කාලයේ මම හිටියේ රෝහල්ගත වෙලා. මාස හයක් හතක් විවේක අරගෙන මම ආයේ ක්‍රීඩා කිරීමට පටන් ගත්තා. ජර්මනියේ පුහුණුව ලබන අවස්ථාවේදී මගේ පුහුණුකරු මගේ තරග ඉසව්වල වෙනසක් කළා. එහිදී මීටර් 400 දුවන්න මට පුහුණු කළා. එහිදී ඉන්දියාවේ ක්‍රීඩකයන්පරදා මම ජයග්‍රහණය ලැබුවා.””ජර්මනියේ පුහුණුව ලබන කාලයේදී 1972 පැවැත්වෙන ඔලිම්පික් තරගාවලියට පෙර පුහුණුවක් ලබා දුන්නා. ඒත් පූර්ව තරගාවලියට සහභාගි වුණත් අවසන් වටයට සහභාගි වීමට නොහැකි වුණා.1974 වසරේදී මම යළිත් ආසියාතික තරගාවලියට සහභාගි වුණා. ඉන්පසුවත් 1974 වසරේදී ආසියානු මලල ක්‍රීඩා උලෙළේ දී රන් පදක්කම් දෙකක් හිමිකර ගැනීමට මට අවස්ථාව ලැබුණා. බටහිර ජර්මනිය, ඉරානය, ඉන්දියාව, මැලේසියාව, සිංගප්පූරුව වැනි රටවල්වල තරග සඳහා සහභාගී වුණා. රන් පදක්කම් එකොළහක් ලබා ගැනීමට මට හැකිවුණා. 1970 දී මීටර් 100 – 200 වාර්තාවක් තැබීමට මට හැකිවුණා. ඒ වාර්තාව බිඳ හෙළීමට වසර විසි දෙකක් ගතවෙනතුරු කිසිම ක්‍රීඩිකාවකට අවස්ථාව ලැබුණේ නැහැ. 1972 සිට මම ක්‍රීඩා පුහුණු නිලධාරිනියක ලෙස සේවය කළා. ඉන් අනතුරුව 1978 දී ක්‍රීඩා අමාත්‍යංශයේ පුහුණු කාරිනියක ලෙසත් සහකාර ක්‍රීඩා අධ්‍යක්ෂිකාවක ලෙසත් සේවය කළා. සහකාර ක්‍රීඩා අධ්‍යක්‍ෂවරිය ලෙස මම ආධුනික මලල ක්‍රීඩක ක්‍රීඩිකාවන්ට වසර දහතුනක කාලයක් විශාල මෙහෙවරක් ඉටුකළා. මා නොයෙක් රටවල මලල ක්‍රීඩාව පිළිබඳ විශේෂ පුහුණුවක් ලැබුවා. වසර 37 කාලයක් මලල කී‍්‍රඩා ක්ෂේත්‍රයට අඛණ්ඩව සේවය කර 1978 විවාහයෙන් අනතුරුව මලල ක්‍රීඩිකාවක ලෙස තරග සඳහා සහභාගී වීම නතර කළා.””මලල ක්‍රීඩාවට විශාල මෙහෙවරක් කළ සුනිල් ගුණවර්ධන මහතා මගේ ස්වාමි පුරුෂයා. මේ වනවිට උසස් අධ්‍යාපන අමාත්‍යංශයේ ක්‍රීඩා අංශයේ අධ්‍යක්‍ෂ ජෙනරාල් ලෙස කටයුතු කරනවා. මම කුඩා ළමයින් පුහුණු කිරීමේ කටයුතුවල නිරතවී සිටිනවා. සහකාර ක්‍රීඩා අධ්‍යක්‍ෂවරිය ලෙස සේවය කර 2010 වසරේදී මා විශ්‍රාම ගැනීමෙන් අනතුරුව ග්‍රාමීය මට්ටමේ දරු දැරියන්ගේ ක්‍රීඩා කුසලතාවන් වැඩි දියුණු කිරීමටත් ඔවුන්ගේ මූලික පුහුණුවීම් සඳහා උපකාර කිරීමටත් පුහුණුවීම් කටයුතු කරනවා.””අපිට කුඩා අවදියේ දී ක්‍රීඩා කිරීමට පහසුකම් තිබුණේ නැහැ. අපේ දෙමවුපියන්ට යමක් තිබුණ නිසයි අපි කී‍්‍රඩාවේ ඉහළට ම ආවේ. නමුත් ළමයි පුරුදු වෙලා ඉන්නේ මුදලට ඉලක්කයකට ක්‍රීඩා කිරීමට. ආර්ථික අපහසුතා නිසා ගම්වල හිරවෙලා ඉන්න දක්‍ෂ දරු දැරියෝ අදත් ඉන්නවා. එවැනි දරු දැරියන්ට අපි පෞද්ගලිකව ම උදව් කරනවා. පුංචිම දරුවන් කුඩා කාලයේදීම නිවැරැදි පුහුණුවට යොමු කිරීමට මම උත්සාහ කරන්නේ. මූලික පදනම වැරැදි ලෙස ඉගෙන ගන්න දරුවන් නිවැරැදිව සකස් කිරීමට මම උත්සහා කරනවා. ඒ සඳහා මගේ ස්වාමි පුරුෂයාගෙන් විශාල සහායක් ලැබෙනවා.””ක්‍රීඩාවේ ඉදිරි දියුණුව වෙනුවෙන් දුර පළාත්වල දුෂ්කර පාසල් දරුවන් කොළඹට ගෙනත් නිසි පුහුණුවක් ලබාදිය හැකි නම් එය ක්‍රීඩාවේ ඉදිරියට යහපතක් වේවි. ගම්වල පහසුකම් නැති නිසා නියම පුහුණුවක් ලබා ගැනීමට හැකියාවක් නැහැ. මා පුහුණුවීම් සඳහා සහභාගි වූ සමහර රටවල දක්‍ෂ දරුවන් පුහුණු මධ්‍යස්ථානවල නේවාසිකව රඳවාගෙන අධ්‍යාපනයත් ක්‍රීඩාවත් ලබා දෙනවා. ඒ අයට නිසි පුහුණුවීම් ලබා දෙනවා. අපි දෙමාපියන්ගේ සල්ලි වියදම් කරලා දිව්වා. ඒත් සල්ලි හම්බකරන්න දිව්වේ නැහැ. රට වෙනුවෙන් රන්පදක්කමක් දිනන්න හැර සල්ලි හම්බකරන්න නෙමෙයි දිව්වේ. අපිට පහසුකම් තිබුණෙත් අඩුවෙන්. අපේ ශක්තියෙන් අපි දිව්වා.””දැන් දරුවෝ පුහුණුවීම් කරනකොට මට හිතෙනවා ඒ කාලේ අපි දිව්වේ මොනවා තිබිලද කියලා. අපි දිව්වේ අපේ ඇඟේ ශක්තියෙන්. වත්මන් අධ්‍යාපන රටාව නිසා දරුවන්ට ක්‍රීඩාවට යොමුවෙන්න තියෙන කාලය හරිම අඩුයි. අපි ඉස්සර පාසල් ගිහින් ආවාම හවස විවේකයෙන් ළමා කාලය ගත කළා. දැන් ළමයින්ට වඩා තරගයට දුවන්නේ මවුපියෝ. ඉස්සර අපි දුවනවා අපේ අම්මලා දැකලත් නැහැ. දැන් ළමයින්ගේ ලෝකයට අම්මලා ඇඟිලි ගහනවා වැඩියි. ඒක සමහර වෙලාවට දරුවන්ගේ මනසට කරදරයක්.””ක්‍රීඩාව පැත්තෙන් ලංකාව ටිකක් පසුබෑමකට ලක්වීගෙන යනවා. දැන් ළමයින්ට ක්‍රීඩා පුහුණුවෙන්න කාලයක් නැහැ. මම පුංචි දරුවන්ට පුහුණුවීම් කරමින් විවේක සුවයෙන් කාලය ගත කරනවා. ඊළඟ ආසියාතික ක්‍රීඩා තරගාවලියට අපේ ක්‍රීඩක ක්‍රීඩිකාවන් උනන්දුවෙන් ක්‍රීඩා කිරීමට උත්සාහ කර හොඳින් පුහුණුවීම් කර අපේ රටට කීර්තියක් අත්පත් කර දෙන්න කියලා මම අලුතින් බිහිවෙන දරුවන්ගෙන් ඉල්ලනවා. රට වෙනුවෙන් ක්‍රීඩා කරන්න. රට වෙනුවෙන් දුවන්න.ගාල්ලේ මඩවලමුල්ල ප්‍රදේශයේ කේ.ජී. ෆ්‍රැන්සිස් අප්පුහාමි සහ සිසිල් මුණසිංහ පවුලේ බාලයා ලෙස භද්‍රා මෙලොව එළිය දුටුවේ 1950 ජනවාරි මස 17 වැනි දාය. භද්‍රා කුඩා කල සිට ක්‍රීඩාවට දස්කම් පෑවාය. ගාල්ලේ සංඝමිත්තා විද්‍යාලයෙන් ප්‍රාථමික අධ්‍යාපනය ලැබූ ඇය ඉන් අනතුරුව කොළඹ බෞද්ධ කාන්තා විද්‍යාලයෙන් ද අධ්‍යාපනය හැදෑරුවාය. බෞද්ධ කාන්තා විද්‍යාලයේ දැල් පන්දු කණ්ඩායමේ නායිකාව වූයේ ඇයයි. අන්තර් පාසල් තරග සඳහා ද ඇයගේ නායකත්වය යටතේ සහභාගිවීමට ඇයට හැකි විය. සාමාන්‍ය පෙළ සමත් වීමෙන් අනතුරුව ට්‍රික්සි ජයසේකර ගුරු මහත්මියගේ ඉල්ලීමකට අනුව ඇය ශුද්ධ වූ පවුලේ කන්‍යාරාමයේ අධ්‍යාපනය ලැබුවාය. මෙසේ පාසලේදී ඇරඹි ඇගේ මලල ක්‍රීඩා දිවිය ජාත්‍යන්තරය දක්වා ඔසවා තබන්නට ඇය සමත් වූවාය. එවකට අන්තර්ජාතික මට්ටමේ රන්පදක්කම් රැසක් හිමිකරගත් එකම පාසල් ක්‍රීඩිකාව වූයේ ද ඇයයි. කෙටි දුර ධාවන පථයේ කිරුළු පළන් ඇය වර්තමාන මලල ක්‍රීඩිකාවන්ට පූර්වාදර්ශය ලබා දුන්නාය. රට වෙනුවෙන් රන් පදක්කම් රැසක් හිමි කර දුන් කෙටි දුර ධාවන පථයේ රැජනට තව දුර යෑමට අපි සුබ පතමු.සුභද්‍රා දේශපි‍්‍රයසේයා රූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=af1201016</link>
    <topic>ලිට්රෝ ගෑස්</topic>
    <author>රූපාන්ති බුලත්සිංහල</author>
    <content>කෙළින් යන රාජ්‍ය ආයතනඅකාර්යක්ෂම ආයතනයක් නම් එය රජයේ ආයතනයක් වේ යැයි මිනිසාගේ තිබෙන මානසික තත්ත්වය මොහොතකට හෝ වෙනස් කිරීම උගහට ය. එය වෙනස් කළ හැක්කේ වචනයෙන් දේශනවලින් හෝ සීතල කාමරවල හැදූ සැලසුම්වලින් නොව හුදෙක් ප්‍රායෝගිකකරණයෙන් බව ලිට්රෝ ගෑස් සමාගම තහවුරු කරදී තිබේ. වඩාත් නිවැරැදි කළමනාකරණ මෙහෙයුමකින් පසු මේ තත්ත්වය තහවුරු කර යථාර්ථයක් බවට පත් කිරීමට හැකි වී ඇත.මෙහි සැබෑව ඔබට කියන්නට අපි සැරසෙමු. ඒ අන්කිසිවක් නිසා නොව රාජ්‍ය අංශය කෙරෙහි ඔබේ තිබෙන අප්‍රසාදය මොහොතකට හෝ මනසින් බැහැර කිරීමට ය. මෙය සදාකාලිකව සිතින් බැහැර කිරීමට නොහැකි තරමටම පිලලයක් වුණේ අපේම වරදිනි. මෙවැනි තත්ත්වයක් ක්ෂණිකව විනාශ කිරීම අසීරු ය. එහෙත් මේ පිලලය විනාශ කරමින් සැබැවින් ම තම තමන්ට ආවේණික ගමන් පථයක සැරීමට බොහෝ රාජ්‍ය ආයතන මේ වෙනවිටත් පිළිවෙත් සකසයි.ලැබූ ආලෝකයේ රිවිකිරණ මිනිස් මනසට කාන්දුවීම ක්ෂණිකව සිදු නොවේ. එය ක්‍රමිකව සිදුවේ. මිල හැසිරවීමේ ක්‍රියාවලිය මගින් අසරණ කළ මහජනතාවට අත්‍යවශ්‍ය සැපයුමක් කරන ලිට්රෝ ආයතනය ජනතා සහයෝගිත්වයට ළබැඳි සේවයක් කිරීමට යළිත් නව මුහුණුවරකින් ප්‍රතිසංවිධානය වූයේ ජනතා පින් මහිමයකි. මේ පින්කෙතේ අස්වැද්දුම පාරිභෝගික ජනප්‍රවාහයේ ප්‍රගතිය සඳහාම වන්නේ ය. ඒ සුබවාදී දසුන ඔවුන්ගේ ක්‍රියාපටිපාටියත් සමඟ සමගාමී වූයේ කෙසේ ද යන්න අපි අද ඔබට කියමු.මේ ඔවුන් අපට කියූ කතාවයි. තිබෙන සම්පත්වලින් ඉදිරියට ආ ගමන් මඟෙහි මංසලකුණුයි. එය මට ඔබට මෙන් ම අනෙකුත් රාජ්‍ය ආයතනවලට ද ප්‍රයෝජනවත් වනු නිසැක ය. රාජ්‍ය සේවකයෙකු වීමේ අභිමානීත්වය සැමැරීමට නම් ප්‍රතිපත්තිමය ක්‍රමවත් සැලැසුම අවශ්‍යය. මුල්කාලීනව අවුල් වියවුල් වුණා ද දැන් ක්‍රමවත් කරගැනීමට කාලයයි. ලිට්රෝ ආයතනයේ ක්‍රමවත් විකාශනයේ සුවය වින්දේ මෙරට මධ්‍යම පාන්තික ජනතාවයි. ඒ ප්‍රබෝධයේ සුල මුල ඔවුහු අපට මෙසේ පැවැසූහ.කළමනාකරණ අධ්‍යක්ෂක හා ප්‍රධාන විධායක නිලධාරී තුමා වන පියදාස කුඩාබාලගේ මහතා තම කළමනාකරණ කටයුතු සහ සම්පත් උපයෝජනය පිළිබඳ පැවැසුවේ මෙවැනි පැහැදිලි කිරීමකි. “මේ ආයතනය මුලින් ම ආරම්භ කළේ 1868 පනතකින්. නිෂ්පාදන කටයුතු දිගටම කළේ විදේශ සමාගමක් කොළඹ ගෑස් හා ජල සමාගම යන නාමයෙන් තමයි ලියාපදිංචි කරලා තිබුණේ. 1972 පනතින් රජයට පවරා ගත්තා. 1975 - 1995 රාජ්‍ය ආයතනයක් ලෙස ක්‍රියා කළා. එවකට මේ සමාගම හැඳින්වූයේ කොළඹ ගෑස් සමාගම කියලා. 1995 දී මේ ආයතනය දිගටම අලාභ ලැබුවා. අපි ගන්න කොටත් රුපියල් මිලියන හයසීයයක අලාභයක් තිබුණා.ඒ තත්ත්වයට හේතුව නිවැරැදිව තේරුම් ගන්න අපිට සිද්ධ වුණා. ආයතනයේ කාර්යක්ෂමතාව ගොඩක් අබලන් තත්ත්වයේ තිබුණේ. යන්ත්‍ර සූත්‍රවල හරිහැටි නඩත්තුවක් තිබුණේ නැහැ. නිෂ්පාදන ධාරිතාව ගොඩක් අඩුවෙන් තිබුණේ. දිනකට ධාරිතාව ඒ වෙනකොට තිබුණේ ගෘහස්ථ සිලින්ඩර් 18,000ක.් නමුත් දැන් දිනකට ධාරිතාව ගෘහස්ථ සිලින්ඩර් 30,000 ක් පමණ වෙනවා.මේ වෙනකොට තිබුණ කෙරවලපිටිය ගබඩා සංකීර්ණය 2000 වසරේ තමයි ආරම්භ කෙළේ. වසර දහයක් එය පාවිච්චි කළත් නඩත්තුවක් තිබුණේ නැහැ. මේ ගබඩාවේ ගෑස් ටොන් 800 ක් තරම් ප්‍රමාණයක් ගබඩා කරන්න පුළුවන්. ඒක අපි නැවැත ප්‍රතිසංවිධානය කළා.”“මේ ආයතනයේ සේවකයෝ වෙනස් කළේ නැහැ. ඒ සේවකයෝමයි අපි යොදා ගත්තේ, කළමනාකරණ තනතුරු කිසි කෙනෙක්ගෙ වෙනස් කළේ නැහැ. ඉහළ කළමනාකරණයෙන් අපි කළේ පහළ කළමනාකරණයේ කාර්යක්ෂමතාව වැඩි කරන එක විතරයි.අවශ්‍ය වටා පිටාව ආයතනය තුළ ම බිහි කළා. පෞද්ගලික අංශයේ සැලැසුමකට අනුව තමයි මෙය සකස් කළේ. මෙය රාජ්‍ය අංශයේ ආයතනයක් වීමට පෙර පෞද්ගලික අංශයේ ආයතනයක් වීම නිසා ප්‍රශ්නයක් තිබුණේ නැහැ. බාරගන්න කොට ආයතනයට ණය තිබුණේ නැහැ. තිබුණ වරප්‍රසාද සේවකයන්ට ඒ විදිහටම දුන්නා. රාජ්‍ය අංශයට පෞද්ගලික අංශයට කීපවිටක්ම මාරු වුණ ආයතනයක් ලෙස මේක හඳුන්වන්න පුළුවන්.රාජ්‍ය අංශයට පවරා ගැනීමේදී විවිධ ගැටලු සහගත තත්ත්වයන් ඇති වුණේ නැහැ. ඒ අවස්ථාවේදී මහින්ද රාජපක්ෂ ජනාධිපතිතුමා මැදිහත් වෙමින් කිව්වේ මේ ආයතනය අත්‍යවශ්‍ය භාණ්ඩයක් බෙදා හරින ආයතනයක් නිසා රජයට ගත යුතු බවයි. ජනාධිපතිතුමාගේ සංකල්පයට අනුව රාජ්‍ය අංශයේ තිබීම මහජන සේවයක් සැලැසීමට ඉතාමත් යහපත් බවයි.“ගෑස් මිලෙහි බොහෝ දුරට වෙනස්කම් වුණා. බහුජාතික සමාගමක් තමයි. ගෑස් වල ඒකාධිකාරිත්වය රැගෙන තිබුණේ.දුක් දෝමනස්ස සිය දහස් ගණනකට පසු කම්පිත වූ පාරිභෝගික සිත්හි සහනයක් සනිටුහන් කරමින් මහින්ද චින්තනයේ සෙත පාරිභෝගිකයාට උදාවුණේ ලිට්රෝ ගෑස් රජයට පවරා ගැනීම නිසා. මේ පිළිබඳ කළමනාකරණ අධ්‍යක්ෂතුමා දැරුවේ මෙවැනි අදහසකි.“ජනාධිපතිතුමාගේ අදහස වුණේ ගෑස් මිල ඉහළ පහළ යන්නෙ නැතුව පාරිභෝගිකයාට විඳ දරා ගත යුතු මිලකට තිබිය යුතු බවයි. මං හිතන්නේ ඒ අදහස අද ඉටුවෙලා.“සාමාන්‍යයෙන් මිල සූත්‍රයට අනුව තමයි පාරිභෝගික අධිකාරිය ගෑස්වල මිල තීරණය කරන්නේ. ඒක ලෝක වෙළෙඳ පොළේ මිල ගණන් වලට සාපේක්ෂව ගලපනවා. රජය පවරා ගත්තේ මේ අපහසුවට සහනයක් ගෙන දෙන්නයි. දැන් අපි ගෑස්වල මිල තීරණය කරන්නේ මිල සූත්‍රයට වඩා අඩු මිලකටයි. අලාභ ලබන කොට මිල සූත්‍රයේ පවතින මිලටම තමයි අපි ගෑස් විකුණුවේ. නමුත් නීතියට අනුව දැන් නම් මාසයක් හැර මාසයක් මිල සංශෝධනය කරන්න අපිට හැකියාව තිබෙනවා. 2011 දී මිල සූත්‍රයට වඩා රුපියල් මිලියන 750 ක් අඩුවෙන් තමයි අපි විකිණුවේ. සෑම පහසුකමක් ම පාරිභෝගික ජනතාවට විතැන් කිරීමට අපි උත්සාහ ගන්නවා. මේ නිසාම තමයි අපි පැරැණි වෙළෙඳ නාමය ඉවත් කර ලිට්රෝ යන නාමයෙන් පාරිභෝගිකයා වෙතට ආවේ.අපේ ආයතනයේ සභාපතිතුමා ගාමිණී සෙනරත් මහතායි. එතුමාට දර්ශනයක් තියෙනවා. මේ රාජ්‍ය අංශයේ ආයතනයක් අකාර්යක්ෂම රාමුවෙන් එළියට යන්න ඕනෙ කියන එක. අකාර්යක්ෂමතාව කියන්නේ මිත්‍යාවක් කියලා තමයි එතුමා කියන්නේ. ඒ නිසා ඒක බැහැර කිරීම තමයි අපේ පරමාර්ථය.”මේ ආයතනය මගේ, අපේ යන සිතුවිල්ල ජයග්‍රහණයට ඉතාමත් වැදගත් ය. මෙවැනි සිතුවිලි රාජ්‍ය අංශය ඉදිරියට ම ගෙනයයි. ලිට්රෝ තැබුවේ එවැනි පියවරකි. ලැබුවේ එවැනි දියුණුවකි. පහළ කළමනාකාරිත්වයට ඉහළ කළමනාකාරීත්වයේ දැනුම වඩාත් වැදගත් ය.“අපේ සභාපතිතුමා ඉඩ ලද හැම විටම වගේ අත්දැකීම් පලපුරුද්ද අප සමඟ බෙදා ගත්තා. මේ දැනුමත් අපිට වැදගත් වුණා.ගෑස් සඳහා මිල වෙළෙඳ පොළේ තිබූ ඒකාධිකාරිත්වය පාලනය කරන්න හැකි වුණා. ඒ ඒකාධිකාරිත්වයෙන් ජනතාව මුදාගන්න අපිට හැකි වුණා. අපේ තරගකාරිත්වයට අපට වඩා වැඩි මිලකට ගෑස් විකුණන්න බැහැ. මේ නිසා මිලට බලපෑම් ඇතිවෙන්නෙ නැහැ. අපේ වර්ෂ පූර්ණය පසුගියදා තිබුණා.රජය මේ ආයතනය පවරා ගත්තේ 2010 නොවැම්බර්. දිගටම ලාභ ලබපු මේ ආයතනය 2011 නොවැම්බර් වර්ෂ පූර්ණය සමරන කොට රුපියල් බිලියන 3.2 ක ලාභයක් බදුවලට පෙර අපි උපයලා තිබුණා. ආදායම් බදු වශයෙන් රුපියල් මිලියන 800 ක් රජයට ගෙවුවා.ආයතනයක් ලාභ ලැබීමට නම් රාජ්‍ය හෝ පෞද්ගලික කුමන ආයතනයක හෝ ඉහළ කළමනාකරණය විධිමත් විය යුතු ය. ධූරාවලි පරිපථයේ එකිනෙකාගේ කාර්යය භාරයන් නිවැරැදිව ගලාගෙන යා යුතු ය. රාජ්‍ය ආයතනයකට වුවත් ලාභ ලැබිය හැක්කේ මනා කළමනාකාරිත්වයෙන් බව අපට වඩාත් පැහැදිලි ය. ලිට්රෝ ලැබූ කලඑළිය සෑම රාජ්‍ය ආයතනයකටම ලැබේ නම් ආසියාවේ ආශ්චර්ය පමා නොවනු ඇත.රූපාන්ති බුලත්සිංහලසේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=af1201017</link>
    <topic>අධ්‍යාපනයට මහ මෙහෙවරක් කළ අයි.එම්.ආර්.ඒ. ඊරියගොල්ල</topic>
    <author>රංජිනී සේනානායක</author>
    <content>2012 ජනවාරි 3 දිනට යෙදෙන ඊරියගොල්ලයන්ගේ ජන්ම සංවත්සරය නිමිත්තෙනිසත්කෝරළයේ කටුගම්පොළ ඊරියගොල්ල ග්‍රාමයේ ප්‍රභූ පවුලක උපත ලද ඊරියගොල්ල මහතා ශ්‍රේෂ්ඨ සාහිත්‍යධරයකු, ජනමාධ්‍ය කරුවකු, ප්‍රබුද්ධ ලේඛකයකු කෘතහස්ත පරිවර්තකයකු, දූරදර්ශී අධ්‍යාපනඥයකු මෙන් ම වියත් දේශපාලනඥයකු ද වශයෙන් ද රට දැය සමයට සිදුකළ සේවය ඉතා විශිෂ්ට ය. ඔහු මූලික අධ්‍යාපනය කටුගම්පළ ග්‍රාමීය පාසලෙන් ද ද්විතීයික අධ්‍යාපනය ආනන්ද නාලන්ද යන විදුහල්වලින් ද හදාරමින් සිය ශාස්ත්‍රීය දැනුම වර්ධනය කරගත්තේ ය.ඉංග්‍රීසි සහ සිංහල යන භාෂා දෙකෙන් ම ප්‍රවීණත්වය ලැබූ ඊරියගොල්ල මහතා, ලිට්න් සාමිවරයා විසින් රචිත ‘ද ලාස්ට් ඩේස් ඔෆ් පොම්පෙයි’ නැමති කෘතිය ‘දේවතාපය’ නමින් ද, ප්‍රංශ රචක වික්ටර් හියුගෝ විසින් රචිත ‘ලේ මිසරාබ්ල’ නැමති කෘතිය ‘ මනුතාපය’ නමින් ද සිංහලට පරිවර්තනය කිරීමෙන් විශ්ව සාහිත්‍යය සිංහල පාඨකයින්ට ද, රසවිඳිමට මගපෑදී ය. පාසල් විෂයය මාලාවෙහි සිංහල සාහිත්‍යයට නිර්දිෂ්ඨ ග්‍රන්ථයක් ලෙස නිර්දේශ කරනු ලැබීමෙන් පසු මනුතාපය සිසුන් අතර ඉතා ජනප්‍රිය කෘතියක් බවට පත්විය. තමාගේ ව්‍යක්ත ලේඛන ශෛලිය හරහා එතුමා අලුත් පද සිංහල භාෂාවට හඳුන්වා දුන්නේ ය. මනුතාපයේ දැක්වෙන, ජැකිය, ගැලිය, බිස්තුන්වහන්සේ, ජනවර්ජන යනාදිය ඊට නිදසුන් ය. දැනට සමාජයේ ප්‍රචලිතව භාවිතා වන ඉංග්‍රීසිබඥපපධපඪඵථ යන්නට ත්‍රස්තවාදය යන පදය හඳුන්වා දුන්නේ ඊරියගොල්ලයෝ ය.ඔහු සම්පාදනය කර ඇති කෙටිකතා රැසකි. එම කෙටිකතා සංග්‍රහ අතර ‘දේවවරය’, ‘කතාපහ’, ‘පූර්ණ විප්ලවය’ වෙයි. ඔහු විසින් රචිත ‘සුදර්ශන’ නම් කෘතිය ද මෙහිලා සඳහන් කළ යුතු ය. එය දර්ශනවාදයට නැඹුරු වූ ග්‍රන්ථයකි. කුඩා කල සිට ම කියවීමට අභිරුචියක් දැක්වූ මෙතුමා ඉතා ළා බාල වියේදී ම ගුත්තිලය, බුත්සරණ වැනි පැරණි ග්‍රන්ථ මෙන් ම සෑම මාදිලියේ ම සිංහල පමණක් නොව ඉංග්‍රීසි ග්‍රන්ථ ද කියවා රස වින්දේ ය. බොහෝ දෑ උගත්තේ ය.යටත් විජිත බලපෑම්වලට හසුවී පිරිහෙමින් පැවති සිංහල භාෂාවට හා සාහිත්‍යයට නව ජීවයක් ලබාදුන් ඊරියගොල්ල මහතා තුළ පැවති දේශ මාමක ඛ්ැඟීම් වැඩි දියුණුවීමට හේතු වූයේ මෙරට ජාතික බලවේගවලට උරදුන් අනගාරික ධර්මපාලතුමා සමඟ පැවැත්වූ සමීප ඇසුරයි. ධර්මපාලතුමා විසින් ආරම්භ කරන ලද ‘සිංහල බෞද්ධයා’ පුවත්පතේ කර්තෘ ධූරයට ද ඊරියගොල්ල මහතා, ආචාර්ය ඊ.ඩබ්ලිව්. අදිකාරම්තුමා සමඟ ද, සමීප සබඳතාවක් පැවැත්වීය. අදිකාරම්තුමා සමඟ එක්ව සතිපතා පළ කරන ලද ‘සතිය’ නැමැති පුවත්පතට දාර්ශනික අදහස් ඇතුළත් ලිපි මාලාවක් ද පළ කළේ ය. ඒ හැර තවත් පුවත්පත් කිහිපයක කර්තෘ මණ්ඩලවල සේවය කරමින් පුවත්පත් හා සඟරාවලට නා නා විධ විෂයයන් සම්බන්ධ ලිපි සිය ගණනක් පළ කළේ ය. එතුමාගෙන් සිංහල ලේඛන කලාවට අනුපමේය සේවාවක් ඉටු වූ බව මතක් කළ යුතු ය.1947 දී දේශපාලනයට පිවිසි ඊරියගොල්ල මැතිතුමා 1965 දී අධ්‍යාපන හා සංස්කෘතික අමාත්‍යවරයා හැටියට පත්වූයේ මෙරට සිසු පරපුරට හා අධ්‍යාපන ක්ෂේත්‍රයට නොමැකෙන සේවාවක් ඉටු කිරීමේ ස්ථිර අරමුණ ඇතිව ය. ඔහුගේ දුරදක්නා විචක්ෂණ බුද්ධිය සහ මුහුකුරා ගිය අත්දැකීම් ඇසුරින් එවකට යල් පැනපු අධ්‍යාපන ක්ෂේත්‍රයේ පැවති ප්‍රශ්න රැසකට විසඳුම් ලබාදීමට ඔහුට හැකි විය. මෙතෙක් යටත් විජිත ක්‍රමයට අනුව හැඩ ගැසී තිබුණු අධ්‍යාපන ක්‍රමයේ නව ප්‍රතිසංස්කරණ රාශියක් එතුමා ඇති කළේ ය. රටේ සංවර්ධනයට තුඩුදෙන අයුරින් ද්වීතියික අධ්‍යාපනය ජාතික අධ්‍යාපන ක්‍රමයට බද්ධ කළේ වෙනස්වීම් රාශියක් ඇතුළත් කරමිනි.මිනිස් සිතේ රළු දළ ස්වභාවය - මටසිලුටු සංවේදී තත්ත්වයකට පත් කිරීමට සෞන්දර්යය, රස වින්දනය, කලාව, අත්‍යවශ්‍ය බව විශ්වාස කළ එතුමා, ඉවත්කර තිබූ ඉංග්‍රීසි භාෂාව විෂය ක්‍රමානුකූලව නැවත ඇතුළත් කළේ, “ඉංග්‍රීසි දත් - නොදත්” භේදය පන්ති කාමරයෙන් ඉවත් කොට ඉංග්‍රීසි දැනීම වරප්‍රසාදයක් නොව සියලුම තරාතිරම්වලට අයත් සිසුන්ගේ අයිතිවාසිකමක් බව ඒත්තු ගැන්වීමෙනි. කුඩා කළ සිට ම දරුවන්ගේ සිතට ශ්‍රම අභිමානය ඇතුළු විය යුතු බව විශ්වාස කළ එතුමා ‘වැඩහුරුවීමේ ව්‍යාපාරය’ පාසල් විෂයය ධාරාවට ඇතුළත් කළේ වින්දනයක් ලබමින් ම වැඩෙහි යෙදීමේදී වඩාත් හොඳින් දේශාභිමානය ඇතිවීම සඳහා සිසුන් වෙනුවෙන් ම ‘ලෝකෙන් උතුම් රට ලංකාවයි’ යන ගීතය ද නිර්මාණය කරමිනි.ඒ සමඟම විශේෂයෙන් දරුවන් සඳහා එතුමා ප්‍රගති ගීතය නමින් “සැමදනමන දිනු සුජාත ධරණී’ නම් අතිසුමධුර ගීතය ද ප්‍රබන්ධය කළේ ය. තම යෝජනා ඇතුළත්කොට පාසල් විෂයය මාලා සකස්කිරීම සහ සංශෝධනය කිරීම, ගුරු අත්පොත් සකස් කිරීම, ශිෂ්‍ය කාර්ය දර්ශකය නිර්මාණය කිරීම යනාදිය සඳහා ‘පාසල් විෂය මාලා සංවර්ධනය අංශය’ නමින් අධ්‍යාපන අමාත්‍යාංශයට අනුබද්ධිතව වෙනම ආයතනයක් එතුමා පිහිටුවේ ය. කෘෂිකර්මය විෂයයක් ලෙස අන්තර්ගත කොට ‘වැඩහුරුවීමේ ව්‍යාපාරය’ මගින් එය ප්‍රායෝගිකව ද ක්‍රියාත්මක කෙරෙව්වේය. සියලුම පාසල් වතුවල වගාවන් කෙරුණි.සෞන්දර්යය අධ්‍යාපනය පාසල් විෂය මාලාවට ඇතුළත් කිරීමෙන් නොසෑහුණු එතුමා එම විෂයය උගැන්වීම සඳහා උසස් ආයතන පිහිටුවා මෙතෙක් ස්ථිර නොවී සිටි සෞන්දර්යය ගුරුවරුන්ගේ සේවය ස්ථිර කොට ගිරාගම ගුරු අභ්‍යාස විද්‍යාලය, තත්ත්වයෙන් අනෙකුත් අභ්‍යාස විද්‍යාල මට්ටමට පනතක් මගින් උසස් කළේ ය. මෙහිදී පේරාදෙණිය ඉංග්‍රීසි ගුරු අභ්‍යාස විද්‍යාලය, මහරගම ගුරු අභ්‍යාස විද්‍යාලය හා සම තත්ත්වනයට පත් කිරීම ද සඳහන් කළ යුතු ය. මේ නිසා ගුරුවරුන්ගේ වැටුප් විෂමතාව අහෝසි විය.උසස් පෙළ සමත්ව විශ්ව විද්‍යාල අධ්‍යාපනය ලැබීමට සුදුසුකම් නොලද සිසුන්ට වෘත්තීය අධ්‍යාපනය ලබාදීම සඳහා දෙහිවල, කුලියාපිටිය, ගාල්ල, පොල්ගොල්ල සහ පලාලි යන ස්ථානවල කනිෂ්ඨ විශ්ව විද්‍යාල 6 ක් එතුමා ආරම්භ කළේ ය. කොළඹ නගරයේ ප්‍රසිද්ධ ජනප්‍රිය පාසල්වලට විශාල ඉල්ලුමක් පැවති හෙයින් එයට සහනයක් වශයෙන් ද, නියාමක පර්යේෂණ ව්‍යාපෘතියක් වශයෙන් ද කොළඹ ඩී.එස්. සේනානායක විද්‍යාලය ආරම්භ කළේ ය.මෙතුමාගේ හද බැඳි ව්‍යාපෘතියක් වූ මෙම විදුහල සඳහා සිය ගණනක් වූ ඉල්ලුම් කරුවන්ගේ විදුහල්පති තනතුර සඳහා තරුණ අලස් මහතා තෝරාගෙන පසුව පුහුණුව සඳහා ඔහු පිටරට යැව්වේ ද ඊරියගොල්ල මැතිතුමා ය. මෙවන් පාසලක් බැගින් හැම දිස්ත්‍රික්කයකම පිහිටුවීම ඔහුගේ බලාපොරොත්තුව විය. එහෙත් එක් එක් ප්‍රදේශයේ අවශ්‍යතා අනුව නව පාසල් ආරම්භ කිරීම සඳහා සහ දුෂ්කර ප්‍රදේශවල පාසල් ක්‍රමවත්ව දියුණු කිරීම සඳහා ද පියවර ගත් නමුත් එතුමාගෙන් පසු එම ව්‍යාපාරය කඩාකප්පල් විය. වතුකරය ගැන විශේෂ අවධානයක් මුල් වරට දැක්වූ අධ්‍යාපන ඇමැතිවරයා ද එතුමා ම ය.ස්වභාෂා මාධ්‍යයෙන් ඉගැන්වීම් ආරම්භ වීමත් සමඟම, විශේෂයෙන් උසස් පෙළ හා විශ්වවිද්‍යාල සිසුන්ට අඩුපාඩුවක් ව පැවැති මවුබසින් ලියැවුණු පෙළ පොත් නොමැති වීමේ උග්‍ර ප්‍රශ්නය අවබෝධ කරගත් ඊරියගොල්ල මහතා එයට විසඳුමක් වශයෙන් එකල රාජ්‍ය භාෂා දෙපාර්තමේන්තුවට අනුබද්ධිතව පැවති ප්‍රකාශන අංශය ගැසට් නිවේදනයකින් විශේෂ කොමසාරිස්වරයකු යටතේ, අධ්‍යාපන ග්‍රන්ථ ප්‍රකාශන දෙපාර්තමේන්තුව නමින් වෙනමම දෙපාර්තමේන්තුවක් ලෙස ස්ථාපිත කළේ ය.කලා, විද්‍යා, වාණිජ්‍යය, වෛද්‍ය, ඉංජිනේරු ආදී අංශවල මවුබසින් උසස් පෙළ හා උපාධි හදාරණ සිසුන් සඳහා, එම අවධියේ දී, ඒ ඒ විෂයයන්ට අදාළ ග්‍රන්ථ සිංහල හා දෙමළ බසට පරිවර්තනය කොට ප්‍රකාශයට පත්කිරීම අධ්‍යාපන ප්‍රකාශන දෙපාර්තමේන්තුව විසින් සිදු කෙරිණ. මේ සඳහා භාෂා විශේෂඥයින්, විශ්ව විද්‍යාල, ආචාර්යවරුන් හා විෂය ප්‍රවීණයන් ගෙන් යුත් කමිටු පත් කෙරිණි.ඒ ඒ විෂයයන්ට අදාළව සිංහල හා දෙමළ පාරිභාෂිත පද නිර්මාණය කිරීමේ අවශ්‍යතාව ඉටු කිරීම සඳහා පාරිභාෂික ශබ්ද මාලා සම්පාදනය කිරීම ද, තවදුරටත් පුළුල් කරන ලදී. ඒ හැර සංස්කෘතික, ඓතිහාසික, ආගමික වටිනාකමින් යුත් ග්‍රන්ථ සහ අතිරේක කියවීම් පොත් මේ දෙපාර්තමේන්තුව මගින් ප්‍රකාශයට පත් කිරීමට ද පියවර ගත්තේ ය. දැනට දිවයිනේ සියලුම පාසල්වලට පෙළ පොත් නොමිලේ සපයන්නේ ඊරියගොල්ල මහතා ස්ථාපිත කළ අධ්‍යාපන ප්‍රකාශන දෙපාර්තමේන්තුවෙනි.බටහිර ජාතීන්ගේ බලපෑමෙන් එවකට පිරිහෙමින් පැවති සිංහල භාෂාවේ තත්ත්වය රැක ගැනීම සඳහා සම්මත වියරණ රීති මාලාවක අවශ්‍යතාව ඊරියගොල්ල මහතාට අවබෝධ විය. සිංහල භාෂාව ලිවීමේ දී අවශ්‍ය අක්ෂර වින්‍යාසය, පද සාධනය, වාක්‍ය ප්‍රයෝග, ක්‍රියාකාරක පද සම්බන්ධය, විරාම ලක්ෂණ, පද බෙදීම ආදී කරුණු ඇතුළත් සම්මත වියරණ රිති මාලාවක් පිළියෙල කිරීමට විද්වත් කමිටුවක් එතුමා පත් කළේ එහි ප්‍රතිඵලයක් වශයෙන් 1968 දී ඔවුන්ගේ වාර්තාව ‘සම්මත සිංහලය’ යන කුඩා පොතක් වශයෙන් එළි දැක්විණි.එය ලිවීමේදීත්, ඉගැන්වීමේදීත් අවශ්‍ය සියලු කටයුතු ක්‍රමවත්ව නිම කිරීමට අතිශය ප්‍රයෝජනවත් අත්පොතකි. අධ්‍යාපනයේ විකාශය විදහා දැක්වෙන ‘අධ්‍යාපන සියවස’ ප්‍රදර්ශනය පැවැත්වීම සහ එය අරබයා අධ්‍යාපන ක්ෂේත්‍රයේ විකාශය පිළිබඳ අගනා තොරතුරු රැසක් ඇතුළත්, වෙළුම් තුනකින් යුත් ග්‍රන්ථ තුනක්, සිංහල, දෙමළ, ඉංග්‍රීසි යන භාෂා තුනෙන් ම ප්‍රකාශයට පත් කිරීමේ පුරෝගාමියා වශයෙන් ඊරියගොල්ල මහතා අධ්‍යාපනය ගැන හදාරණ සියලු දෙනාට කළ මෙහෙය අසම සමය.අධ්‍යාපනය සම්බන්ධයෙන් කාර්යක්ෂම ලෙස කටයුතු කළ ඊරියගොල්ල සූරීන් කිසිසේත් සංස්කෘතික කටයුතු අතපසු කළේ නැත. ඓතිහාසික පුරා විද්‍යා වටිනාකමකින් යුත් ස්ථාන තම අමාත්‍යාංශයට අයත් පුරාවිද්‍යා දෙපාර්තමේන්තුවට පවරාගත් මෙතුමා කැණීම් කරවා සංරක්ෂණ කටයුතු කඩිනම් කෙරෙව්වේ ය.රිටිගල ඊට හොඳ උදාහරණයකි. 1967 ඔක්තෝබර් මාසයේ දිනක සාහසික පිරිසක් විසින් සීගිරි බිතුසිතුවම්වලට හානි පැමිණ වූ බව දැනගත් සැණෙන් එය තමන්ට සිදුවූ පෞද්ගලික ව්‍යසනයක් ලෙස සලකා ඒවා වහා පිළිසකර කරවීම පිණිස අවශ්‍ය පියවර ගත් මෙතුමා ලොව පුරාවස්තු සංරක්ෂණය පිණිස කැපවී සිටින ස්මිත්සෝනියන් ආයතනය හා අනුබද්ධ සුප්‍රසිද්ධ බිතුසිතුවම් විශේෂඥ ඉතාලි ජාතික ලුසියානෝ මරන්සි වහා ලංකාවට ගෙන්වා ඉස්තරම් ලෙස බිතුසිතුවම් යථා තත්ත්වයට පත් කරවීමට සමත් විය. මේ අවස්ථාවේදී පුරාවිද්‍යා කොමසාරිස් ආචාර්ය පරණවිතාන මහතාගේ උපදෙස් ද ලබාගනිමින් වැඩ නිමවනතුරු සීගිරියේ ම රැඳී කිහිප දවසක් ගත කිරීමට මෙතුමා කැපවීය.කලා ක්ෂේත්‍රයට ඊරියගොල්ලයන්ගෙන් සිදුවූ සේවය ද අප අගය කළ යුතු ය. මාධ්‍යවේදීන් මෙන් ම කලාකරුවන් ද ඔහුගේ නිවසට පැමිණීම සුලභ සිද්ධියක් විය. ඔවුනට තේ කෝප්පයකින් සංග්‍රහ කොට ටික වෙලාවක් හෝ සතුටු සාමීචියේ යෙදීම එතුමා බෙහෙවින් ප්‍රිය කළේ ය. අවස්ථාව ලැබුණු විට දිගු වේලාවක් ඔවුන් හා කතා බහකරමින් ඔවුන්ගේ ගැටලු විසඳමින් ඔහු ලැබුවේ ඉමහත් ආස්වාදයකි. හැමවිටම කලාකරුවන් දිරිගැන්වූ එතුමාගේ කාලය සංස්කෘතික ප්‍රබෝධයක් විශේෂයෙන් වේදිකා නාට්‍ය නිෂ්පාදනයේ ප්‍රබෝධයක් ඇති වූ යුගයකි. ආචාර්ය එදිරිවීර සරත්චන්ද්‍ර, දයානන්ද ගුණවර්ධන, බන්ධුල ජයවර්ධන, හෙන්රි ජයසේන වැනි නාට්‍ය නිෂ්පාදකයෝ මෙතුමාගේ නිවසට පැමිණෙන්නන් අතර වූහ. පහසුකම්වලින් අඩු පාසල් වේදිකාවක රඟදක්වන ලද නාට්‍ය දුටු මෙතුමා, වඩාත් අංගසම්පූර්ණ නව රඟහල පිහිටුවූයේ නාට්‍ය සඳහාම ය.අපරට සාහිත්‍ය්‍ය පෝෂණයට, අධ්‍යාපන අභිවෘද්ධියට අද්විතීය මෙහෙවරක් කළ ඊරියගොල්ල මහතා සරල දිවි පෙවෙතක් ගත කළ ආදර්ශවත් පුද්ගලයෙකි. ඔහුගේ සෙනෙහබර බිරිඳ, රානි බී. ඊරියගොල්ල මහත්මිය, තම සැමියාගේ මහඟු මෙහෙවරට ඔහු දිරිගැන්වූවා ය. ඇය ද නිර්මාණශීලි ලේඛිකාවක් වූවා ය. ඊරියගොල්ල මහතා තම දියණියන්ට නම් තැබීමෙන් තම බිරිඳගේ නම වන රානී යන්න ද (ඔවුන් තිදෙනකුගේ නම්වලට) ඈදුවේ ඇයට දැක්වූ ස්නේහය නිසා යයි කියැවේ.රංජිනී සේනානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=af1201018</link>
    <topic>‘අපි හරිම සහයෝගයෙන් මෙතැන ඉන්නේ’</topic>
    <author>ටිරෝනි වෑවලගේ</author>
    <content>මැනිං වෙළෙඳ පොළේ යසරත්නගේ හඬඒ උසස් පෙළ වුව ද ඉඩක් ලැබුණු සෑම මොහොතකම මහ හ¼ඩින් කෑ කෝ ගැසීමට අපේ පන්තියේ ළමයින් අමතක කළේ නැත. දිනක් ඝෝෂාව පාලනය කිරීමට පැමිණි ගුරුතුමියක් “ආපෝ.... මේ ළමයින්ගේ කෑගැහිල්ල. හරියට මැනිං මාර්කට් එක වගේ...” යැයි පැවසුවා ය. එදා මැනිං මාර්කට් එක මගේ හිතේ ඇඳුණේ මහා ඝෝෂාවකින් යුතු තැනක් හැටියට ය.එහෙත් මැනිං මාර්කට් එකේ ඔය කියන තරම් ඝෝෂාවක් තිබුණේ නැත. බොහෝ දුරට ඒ හවස් වරුව නිසා වන්නට ද පුළුවන. බොහෝ වෙළෙඳුන්ගේ වෙළෙඳ කුටි ඉදිරිපස වූයේ දවසක අවසන සටහන් කරන අන්දමේ එළවළු ගොඩවල් ය. හිරු අවරට යෑමට පෙරදීම තම ඉලක්ක සපුරා ගත් වාසනාවන්ත වූ වෙළෙඳුන් කුටි වසා පිටව ගොසිනි. ඒ සියල්ල අතරින් වුව ද සැලකිය යුතු නිහඬතාවක් දැනුණේ නැත. කුටි එකින් එක පසු කරමින් ඉදිරියට යද්දී මෙතෙක් නිහඬව සිටි වෙළෙඳුන් තම හඬ අවදි කළේ පාරිභෝගිකයාගේ අවධානය දිනා ගැනීමේ අටියෙනි.වෙළෙඳ කුටි අංක 256 අයත් වූයේ රුවන්පුර යසරත්නට ය. කළු පැහැයට හුරු සරමකින් සහ කමිසයකින් සැරසී සිටි ඔහු දෙතොල් රත් පැහැවන තුරු බුලත් විටක් ද සැපූ ලකුණු පෙන්නුම් කළේ ය.“එන්ඩ... එන්ඩ ගෝවා... කැරට්... බීට්”“කිලෝ එකට අඩුව දෙන්නෙ නෑ. බෝංචි...”“ගත්ත ගාණටත් අඩුවෙන් දෙන්නේ...”යසරත්න ගේ සගයෝ විවිධ එළවළුවල මිල ගණන් පවසති. මේ කොළඹ ය. ගෙන්දගම් පොළව ය. සෙයිලම ය. කියන්නා කෙසේ කීවත් අසන්නා සිහි බුද්ධියෙන් ඇසිය යුතුවා මෙන් ම වෙළෙන්දා කුමක් දුන්නත් පාරිභෝගිකයා විමසිල්ලෙන් මිලදී ගත යුතු ය. තමා මිලදී ගත් එළවළු විකුණා ගැනීමට යසරත්නට ද අවශ්‍ය ය. එහෙත් මම ඔහුට බාධා කළෙමි.“අපි පත්තරෙන්. ටිකක් කතා කරන්න පුළුවන් ද?”“හරි. කතා කරමු.”ප්‍රශ්න නැත. ඔහු එකඟය. නම්, ගම්, වාසගම්, හැඳුනුම්පත් අංක විමසන්නේ නැත. ඇතැම් විට අවුරුදු ගණනාවක් තිස්සේ ගෙන්දගම් පොළොවේ පය ගසා සිටීමෙන් ලත් හයිය වන්නට ද පුළුවන.“මාර්කට් එක පුරුදුයි වගේ.”“ඔව්. හරියට ගෙදර වගේ. මම අවුරුදු හතළිහක් තිස්සේ මාර්කට් එකේ වැඩ.”“උපන් ගම් පළාත ගැන මතක් කළොත්”ඔහු පිළිතුරු දෙන්නේ හැඳුනුම්පත ද රැගෙන මා අත තබමිනි. අනන්‍යතාව සැඟවීමේ අදහසක් සිත් මානයක නැත.“මම උපන්නේ බළපිටියේ. 1952 අවුරුද්දේ. අම්මා ආර්.ඇම්. දිසිලින්. තාත්තා ආර්. සිරිටින් සිල්වා. ඉස්කෝලෙ ගියේ එස්.එස්.සී. වෙනකල් විතරයි. ඒ කාලේ තිබුණේ එම්.එස්.සී, එස්.එස්.සී. , එහෙමනේ..”යසරත්න බළපිටියේ සිට කොළඹ එන්නේ එළවළු වෙළෙඳාමට සම්බන්ධ වීමට ය. ඒ සඳහා ඔහුට මාමා ගේ සහාය ලැබේ. යසරත්නට මතක හැටියට ඒ 1975 විතර ය. එවකට කොළඹ එළවළු මාර්කට් එක පිහිටා තිබුණේ කච්චේරිය ළඟ ය.මිල මුදලේ අගය බොහෝ ය. උද්ධමනය ක් නැති තරම් ය. එළවළුවක් මිලදී ගත්තා නම් ඒ ඉතා සුළුතරයකි. ගෙවතු ස්වංපෝෂිත විය. යසරත්නට මතක හැටියට පරණ මාර්කට් එකේ කඩ බිත්ති තිබුණේ 301 ක් පමණි. වෙළෙඳාමට උදව් වීම වෙනුවෙන් මාමා යසරත්නට දිනකට රුපියලකුත් සත පනහක් දුන්නේ ය.“ඉතිං ඒ එකයි පනහ ජීවත් වෙන්න ඇති වුණා ද?”“අපොයි ඔව්. අනික මම කසාද බැඳලා හිටියෙත් නෑනේ. හම්බ කරන සල්ලි සේරම ගෙදරට දුන්නා. එකයි පනහක් කියන්නේ ඒ කාලේ ලොකු මුදලක්.”යසරත්න ගේ කතා බහ මට මාර්ටින් වික්‍රමසිංහ ගේ පොත් වල එන චරිත කිහිපයක් සිහි ගන්වයි. රුහුණේ සිට කොළඹ පැමිණ නගරයේ කඩවල වැඩ කරන චරිත ඔහුගේ පොත්වල හිඟ වූයේ නැත. කතාවෙන් බහෙන් හෙළිවන අන්දමට මුල සිටම යසරත්නට ජීවිතය අමාරු වී නැත.“මාම ගාව අවුරුදු දහයක් විතර වැඩ කළා. වෙනම වෙළඳාම පටන් ගන්න හිතුවේ කසාද බඳින්න තීරණය කළාට පස්සේ. එතකොට මගේ වයස අවුරුදු විසි පහක් විතර ඇති.”විවාහ වූ වයස හෝ අවුරුද්ද නිශ්චිත ලෙස ම ඔහුට මතක නැත. මේ සරල පුද්ගලයාට ඒ ගැන දොසක් කිව නොහේ. පවුලට යුතුකම් ඉටු කිරීමට දින වකවානු ඇවැසි වන්නේ නැත. හිරු වේගයෙන් අවරට යමින් සිටී. උදෑසන තරම් නොවුණ ද අවට වෙළෙඳුන්ගේ හඬ යසරත්න ගේ වදන් හසු කර ගැනීමට මා දෙසවනට බාධා කරයි. එබැවින් ම ඔහුගේ දිවියේ රසබර යුගයක් මග හැරී යයි.“මම කසාද බැඳලා පදිංචි වුණේ කොළඹ ලොයාර්ස් බ්‍රෝඩ්වේ එකේ. ඒ මගේ බිරියගේ අම්මලගේ ගෙදර. පස්සේ ගෙයක් හදාගෙන කඩවතට පදිංචියට ගියා.”“එතකොට මැනිං මාර්කට් එකට ආවේ....”මම යසරත්න යළි කතාවේ මුලට රැගෙන එමි. ඔහු ඉවසිල්ලේ අතීතය සිහිපත් කරයි.“කච්චේරිය ගාව මාර්කට් එක කැඩුවා. ඒ වෙනුවට තමයි මෙතැනට මාර්කට් එක ගෙනාවේ. ඉස්සර මේ ගොඩනැඟිල්ලේ තමයි සීනි ගුදම තිබුණේ. වරායෙන් සීනි ගෙනත් මේ ගුදමේ ගබඩා කරලා තිබ්බා. අද තියන කඩ කාමර එදා සීනි දාන්න පාවිච්චි කරපු ඒවා. පස්සේ සීනි ගුදම වෙනුවට මේවා කඩ කාමර කරලා අපට දුන්නා. ඒ නිසා තව වැඩි පිරිසකට වෙළෙඳාමට සම්බන්ධ වෙන්න අවස්ථාව ලැබුණා. මැනිං මාර්කට් එකේ කඩ 1200 ක් විතර තියනවා. අපි පරණ මාර්කට් එකේ හිටපු නිසා වැඩි කරදරයක් නැතුව කඩ බක්කියක් ලැබුණා.”ගෙන්දගම් පොළවේ පැළ නොවුණු එළවළු සමඟ හෙට්ටු වන යසරත්නලාගේ දවස දිගය. හොඳ හොඳ එළවළු මිලදී ගැනීමට හිරුටත් කලින් පැමිණිය යුතු ය. එබැවින් යසරත්න අවදි වන්නේ පාන්දර තුනට ය. අවම වශයෙන් උදෑසන පහ වනවිට අලෙවිය සඳහා දෛනික එළවළු තොග ලබා ගැනීම යසරත්නගේ පුරුද්දයි. රටේ ප්‍රධානම එළවළු අලෙවි මධ්‍යස්ථානයේ නිත්‍ය සේවකයකු වුව ද උඩරට සිට එන ලොරිවලින් ඍජුව එළවළු මිලදී ගැනීමේ අවස්ථාවක් යසරත්නට නැත. ඔහු මිල ගෙවිය යුත්තේ තොග වෙළෙන්දාට ය. ලොරිවලින් තොග මිලදී ගන්නා සල්ලිකාර මුදලාලිලා ගෙන් දිනකට එළවළු ගෝනි පහක් හෝ හතක් ඔහු මිලදී ගනී. එතැන් සිට ඇත්තේ උගුර ලේ රහ වනතුරු කෑ ගැසීම ය.“ලීක්ස්, කැරට්, වම්බටු, බීට් වගේ එළවළු ගන්නවා. තොග කඩවල ඉඳන් මෙතනට එළවළු ගෝනි ගේන්න නාට්ටාමිලාටය කියනවා. ගෝනියකට රුපියල් තිහයි. උදේ හය හත වෙනකොට බඩු ගන්න කට්ටිය ඉන්නවා. ගන්න එළවළු ටික සමහරදාට ඉවර වෙනවා. සමහර දාට ඉතුරු වෙනවා. ලීක්ස්, කැරට් වගේ සෝදපු එළවළු පහුවදාට තියා ගන්න බෑ. එහෙම වුණොත් දෙන්න වෙන්නේ ගොඩක් පාඩුවට. ඒ නිසා මම ඉතුරු වෙයි කියලා හිතන එළවළු ගත්ත මිලට වඩා රුපියල් දහය, විස්ස අඩු කරලා විකුණනවා. එළවළු ණයටත් දෙනවා. එහෙම එළවළු අරගෙන වංචා කරන අයත් ඉන්නවා.”සරත්න එසේ කියද්දී පාරිභෝගිකයන්ට වංචා කරන්නේ නැද්දැයි මම ඔහුගෙන් ඇසුවෙමි.“අනේ නෑ. ගත්ත එළවළු ටික ඉවර කර ගත්තොත් එච්චරයි. ගෙදර උයන්න එළවළු අපි කවදාවත් සල්ලිවලට ගන්නේ නෑ. මගේ ගාව තියන ඒවට කැමැති නැත්නම් යාළුවෙක් ගෙන් ඕනේ ප්‍රමාණය ඉල්ල ගන්නවා. එයාටත් මගේ එළවළු ඕනේ වුණොත් මගෙන් දෙනවා... අපි හරිම සහයෝගයෙන් මෙතන ඉන්නේ.”යසරත්න කියන අන්දමට ඉස්සර මැනිං මාර්කට් එකේ හිත මිත්‍රකම් අවුරුදු පාටි අදට වඩා ජයය.දෙසැම්බර් තිස් එක, ජනවාරි පළමුවැනිදා සැවොම එක්වී කාබී ගීත ගයා විනෝද වෙති. එහෙත් අද මැනිං මාර්කට් එකට මත්පැන් තහනම් ය. එය ඇතැම් විට යසරත්නලාගේ කනගාටුවට හේතු වුව ද පාරිභෝගිකයෝ නම් සතුටට පත් වනු ඇත.නිදහසේ අදහස් ප්‍රකාශ කරන අතර කවදාවත් රණ්ඩු දබරවලට මැදි වී නොමැති බව කියන්නට ද යසරත්න අමතක කළේ නැත. ගනු දෙනුකරුවන් සමඟ සුහදව, කතාබහක තම අලෙවි අරමුණු ඉටු කර ගැනීම ප්‍රමාණවත් බව ඔහු කියයි. හැමදාම එළවළු අලෙවි කරන යසරත්නලාටත් ජිවිතයේ බඹරය වැල්ලේ කැරකෙනු අවස්ථා ගැන ද කිව යුතුම ය.“අදට අවුරුදු හතකට විතර උඩ දී දවසක් මම ලීක්ස් ගෝනි දෙකක් ගත්තා. ගත්තට පස්සෙයි දැක්කේ ඒවා ටිකක් පළුදු වෙලා වගේ බව. ඉතින් විකුණන්නේ නැතුව පැත්තකට කරලා තිබ්බා. මම පස්සෙයි දන්නේ එදා ලීක්ස් හිඟ දවසක් බව. පැත්තකට කරල තිබ්බ පළුදු ලීක්ස්වලට හිතාගන්න බැරි ඉල්ලුමක් ආවා. අන්තිමට මම කිලෝ එක රුපියල් විස්සට ගත්ත ලීක්ස් කිලෝ එක රුපියල් සීයට වික්කා.”එහෙත් යසරත්නලාගේ ජීවිතවල හැමදාම බඹරය වැල්ලේ කැරකෙන්නේ නැත. අවුරුදු හැටක් වන යසරත්න අදටත් තම කඩ කාමරය ඉදිරියේ තරාදිය ද එළවළු සමග බලා සිටින්නේ එබැවිනි. ඇතැම් විට ඒ යහපත් කර්මාන්තයන්හි යහපත් ලෙස නිරත වීමෙන් ඔහු ලද එකම ලාභය වන්නට ද පුළුවන. වියපත් වුව ද ඔහුගේ ජීවිතයේ හෙට දිනය ද මැනිං මාර්කට් එකේ කඩ කාමරයේ ම ගත වනු ඇත.“දැන් මම ගේ දොර හදලා දූවරු බන්දලා දීලා හිත සතුටින් ඉන්නේ. දැන් මට වගකීම් නෑ. මගේ බිරිය කේ.යූ.ජී. පුෂ්පා චාන්දනී. වගකීම් නැති වුණත් මට වෙළඳාම අත අරින්න බෑ. ජීවත්වෙන්න ඕනේ නිසා. අනික මෙතන අපි ඉන්නේ හරිම විනෝදෙන්. මගේ මල්ලිත්, අක්කගේ පුතත්, බිරියගේ ඥාතින් කිහිපදෙනෙකුත් මෙතනම තමයි රස්සාව කරන්නේ. මාර්කට් එකේ විනෝදෙන් ඉඳලා ගෙදර නිකම් ඉන්නත් බෑ වගේ. මේ කඩ කාමර අවුරුද්දෙන් අවුරුද්ද අයිතිය අලුත් කරන්නත් ඕනේ. අනික දැන් පෑලියගොඩ අලුත් තැනකට මැනිං මාර්කට් එක ගෙනියනවා කියලත් තියනවා. කොහොම හරි ජීවිතේ අන්තිම කාලේ ණයක් තුළහක් නැතුව ජීවත් වෙන්න තමයි ඕනේ. ඒක තමයි එකම බලාපොරොත්තුව“ යසරත්න එසේ කියයි.ඔහුගේ කතා බහ සංවරය. ආචාරශීලී ය. එය ඔහුගේ චරිතයේ පැතිකඩක් නිරූපණය කරන්නාක් මෙනි. යහපත් මනුස්ස ගුණාංග දුර්ලභය. එවන් ගුණාංග පවතින්නේ නම් ඒවා අගය කළ යුතු ය. මා සමඟ කතා බහ කරන අතරතුරදී වුව ද යසරත්න වෙළෙඳාම කෙරෙහි වන තම අවධානය අත් නොහරී. ඒ සමඟම ඔහු විදහා පෙන්වන්නේ සිය කර්මාන්තය කෙරෙහි වන තම බුහුටි කමයි. සවස් වරුව බැවින් වෙළෙඳ පොළ පාළු ය. එතෙක් අතරින් පතර පාරිභෝගිකයෝ පැමිණෙති.ඊයේත් එවන් පාරිභෝගිකයන් පැමිණෙන්නට ඇත. පිටව යන්නට ඇත. හෙටත් එලෙසින් ම පැමිණෙනු ඇත. පිටව යනු ඇත. එහෙත් යසරත්නලා තම දිවියේ හෙට දින වෙනුවෙන් පෙර මඟ බලා සිටිනු ඇත.ටිරෝනි වෑවලගේඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=af1201019</link>
    <topic>ව්‍යාපාරික ඝාතනය තවමත් අභිරහසක්</topic>
    <author>කීර්ති මෙන්ඩිස්</author>
    <content>දෙමළ චිත්‍රපට ගෙන්වන්නාගේ ඝාතනයමෝදර මට්ටක්කුලිය කාකදූපත අප මතකයෙන් කිසි දිනෙක බැහැර නොවූ ප්‍රදේශයකි. මධුසමය ගත කරන්නට පැමිණි රීටා ජෝන් නමැති සුන්දර රුවතිය අමානුෂික ලෙස වද දී ඝාතනයට ලක් වූයේ කාකදූපත ප්‍රදේශයේදී ය. එවැනි අතීත අමිහිරි සිදුවීම් වාර්තාවූ කාකදූපතේ මායිමේ ඉකුත් දා තවත් එවැනි ම ඝාතනයක් සිදු විණි. සාහසිකයන් විසින් එදා බිලිගත්තේ රූමත් කාන්තාවක් නොවේ. ඔහු ප්‍රමුඛ පෙළේ දෙමළ ව්‍යාපාරිකයෙකි. ඉන්දියාවේ නිකුත් වන දෙමළ චිත්‍රපට මෙරට ගෙන්වීමේ පුරෝගාමියා ද වූයේ ද ඔහු ය. ඔහු නමින් වේළුපිල්ලේ ඇන්තනීරාජා ය.ඇන්තනී රාජා මරා දැමුවේ ඔහුට අයත් මෝදර කාකදූපතේ පිහිටි දෙමහල් නිවෙසක උඩු මහලේ නිදන කාමරයේ ය.මත්කුඩු ජාවාරම්කරුවන්ගේ පාරාදීසයක් බඳු කාකදූපත අවට ප්‍රදේශයෙහි ගැවසෙන ‘කුඩ්ඩන්’ කොටු කරගැනීමට මෝදර පොලිසියේ කණ්ඩායමක් ඉකුත් 18 වැනිදා උදෑසන ඒ අවට සැරිසරන්නට වූහ. මාර්ග සංචාරයේ යෙදුණු ඔවුන්ට කිසියම් විලාපයක හඬක් ඇසුණේ ඒ අතර ය. ඔවුහු ඒ හඬට කන්දුන්හ. ඒ ගැහැනියකගේ විලාප හඬක් බව තේරුම්ගත් පොලිස් නිලධාරීහු වගා එතැනට ගියහ. දෙමහල් නිවෙසක ඉදිරිපිට මොටෝරියකි. විලාපය උත්සන්නව ඇසෙයි. ඒ හඬ ඔස්සේ නිලධාරීහු ගෙට ඇතුළු වූහ.“ඇයි මොකක්ද ප්‍රශ්නේ. අපි පොලිසියෙන්.”“අයියෝ මගේ මහත්තයා මරලා දාලා.”කාන්තාව විලාප දෙන්නීය. ඇඳ මත පුද්ගලයකු මුනින් අතට වැතිර සිටී. ඔහු සරමක් හා සුදු පැහැති බැනියමක් ඇඳ සිටියේ ය. බැනියම ගෙල තෙක් ඔසවා තිබුණේ ය. ගෙල වටා බැඳි ලේස් නූලකින් ගෙල සිරකොට තිබිණි. සිද්ධිය සැලවීමත් සමඟ එකා දෙන්නා ගෙට ගොඩ වූ අතර “මරා දමා තිබුණේ සිය ව්‍යාපාරික සැමියා බව ඔහුගේ බිරිය විසින් හඳුනාගන්නා ලදී.ඇන්තනී රාජාට අයත් කාකදූපතේ මෙම දෙමහල් නිවෙසට අමතර ව්‍යාපාරික කටයුතු වල පහසුව තකා ඔහු පදිංචිව සිටිනුයේ බම්බලපිටිය ප්‍රදේශයේ නිවෙසක ය.ඇන්තනී රාජාගේ සොහොයුරියකුගේ පුතකුගේ විවාහයක් ළඟදී සිදු කිරීමට නියමිතව තිබුණි. ඒ නිසා මෝදර මෙම නිවෙසේ අලුත්වැඩියා කටයුතු සිදු කරනු ලබයි. ගෙදර වැඩ කටයුතු පිළිබඳ සොයා බැලීම් සඳහා ඔහුට එදා එම නිවෙසට යෑම අත්‍යවශ්‍යම විය. එදින උදය ආනන්දරාජා සිය බිරිය හා දියණියන් සමඟ පුංචි සාදයකට ගියේ ය. සාදය අවසන් වූ තම බිරිය හා දරුවන් බම්බලපිටියේ නිවෙසට බස්සවා මොටෝ රියෙන් ම තවත් සාදයකට සහභාගි විය. එය නිමවීමෙන් අනතුරුව ඔහු කාකදූපත දෙමහල් නිවෙසට පැමිණ ඇත. ඒ වනවිට වේලාව රාත්‍රි එකොළහට පමණ විය. හැඳ සිටි ඇඳුම් උනා ගෙදර තිබූ සරම ද හැඳගත් ඔහු බැනියම පිටින් ම ඇඳේ හාන්සි වූයේ ඒ ඔහුගේ අවසන් නින්ද බව නොදැන ය.පසුදා දහවල් වනතුරුත් සැමියාගේ නොපැමිණීම ගැන ඇයට ඇති වූයේ සැකයකි. ඇය කිහිපවතාවක් ම සැමියාගේ ජංගම දුරකථනයට ඇමතුම් දුන්නා ය. ඒ එකකටවත් පිළිතුරක් නොවීය. ඇයට ඇති වූ සැකය තවත් වැඩිවූවාය. වෙනදා උදෑසන ම දුරකථනයෙන් කතා කරන සැමියා ජංගම දුරකථනයට පිළිතුරුවත් නොදෙන්නේ ඇයි දැයි ඇය සිතුවා ය. ඔහු සාදය නිම වී මෝදර නිවෙසට යන බව ඇයට කියා තිබුණේය.“තවම නිදිද දන්නෙත් නැහැ”මුලදී එලෙස සිතුවත් දහවල් වනවිට සැමියාගේ නොපැමිණීම ගැන සැක කළ ඇය මොටෝ රියෙන් ම ආවේ මෝදර නිවෙසට ය. ඇය සතුව ද නිවෙසේ යතුරක් තිබිණි. දොර විවෘත කළ ඇය ඉහළ මාලයට නැඟ සැමියා සෙව්වා ය. උඩුමහලේ දොර විවෘත ව තිබිණි. කාමරයට එබිකම් කළ ඇය දුටුවේ සැමියා නිදා සිටින අයුරු ය. ඇය සැමියාට කතා කළත් ඔහු කතා කළේ නැත. සැමියාගේ දෙනෙත් විවර වී තිබිණි. බලාපොරොත්තු නොවූ දසුනකින් බියට පත් ඇය මහ හඬින් විලාප දුන්නා ය. ‘කුඩු කාරයන්’ අල්ලන්නට ගිය පොලිස් නිලධාරින්ට ඇගේ විලාපය ඇසෙන්නේ ඔය අතර ය.සිද්ධිය පිළිබඳ පරීක්ෂණ මෝදර පොලිසියට බාර විය. කොට්ඨාස බාර පොලිස් අධිකාරි පාලිත සිරිවර්ධන ඒ මොහොතේ නිවාඩු ලබා සිටි බැවින් වැඩ බැලූවේ සහකාර පොලිස් අධිකාරි සේනාරත්න ය. ස්ථානාධිපති නිලුපුල් ඇතුළු අපරාධ විමර්ශන නිලධාරිහු ද සිද්ධිය වූ තැනට පැමිණ පරීක්ෂණ ඇරඹූහ. බොහෝ නිලධාරීන් මෙන් ම ඇඟිලි සලකුණු අංශ බාර නිලධාරීහු ද සියුම් පරීක්ෂණවල නිරත වූහ. ඇන්තනී රාජාගේ මරණය පිළිබඳ මහේස්ත්‍රාත් පරීක්ෂණය මෙන් ම පශ්චාත් මරණ පරීක්ෂණය ද පැවැත්විණ. ලේස් නූලක ආධාරයෙන් ගෙල සිරකොට ඔහු මරා දමා තිබුණි.ඝාතකයා ඔහු සමඟ පොර බදා ඇති බව පෙනෙන්නට තිබිණි. බිත්තියේ වූ සලකුණු කිහිපයක් පොලිස් පරීක්ෂණවලට ලක් විය. සිරුරේ තැන් තැන්වල සුළු තුවාල ද තිබෙනු දක්නට ලැබිණි.මරා දැමූ ඇන්තනී රාජාගේ ගෙළ පැලඳ තිබූ පවුම් දහයක් බර රන් මාලය හා අතේ පැලඳ තිබූ මුදු තුන අතුරුදන්ව තිබිණි.පොලිසිය දිගින් දිගටම පරීක්ෂණ කළේ ය. ඇන්තනි රාජා ප්‍රධාන පෙළේ ද්‍රවිඩ ව්‍යාපාරිකයකු වූ බැවින් ඔහුව ඝාතනය කරන්නට ඇත්තේ ව්‍යාපාරික අවුලක් නිසා දැයි යන්න හොයා ගැනීම පොලිසියේ එක් අරමුණක් විය. ඒ නිසා ම ඔහුට අයත් ආයතනවල සේවකයන් ගෙන් පොලිසිය ප්‍රශ්න කරන්නට විය. ඒ කිසියම් හෝඩුවාවක් සොයා ගැනීම සඳහා ය.ඉන්දියාවේ නිකුත් කෙරෙන අලුත් ම ජනප්‍රිය දෙමළ චිත්‍රපට මෙරටට ගෙන්වා බෙදා හැරීම ඔහු කලක සිට කරගෙන ගිය ව්‍යාපාරයක් ය. ඉන් ඔහු ඔහුටම අනන්‍යවූ ප්‍රතිරූපයක් ගොඩ නඟා ගත්තේ ය. වෙනත් ව්‍යාපාරවලට සම්බන්ධ වුව ද ඔහු චිත්‍රපටි ගෙන්වීම නතර කළේ නැත. චිත්‍රපට නිෂ්පාදනයට ඔහු දායක වූයේ ය. එවැනි ව්‍යාපාරයක අවුලක් ඝාතනය පසු පස ඇත්දැයි යන සැකය මත ද පරීක්ෂණ සිදු කෙරෙනු ඇත.කෙසේ වෙතත් මෝදර මට්ටක්කුලිය, කාකදූපත අවට බොහෝ තැන් ‘කුඩ්ඩන්’ ගේ රජදහන් ය. සමහර විට ඇන්තනි රාජා ඝාතනය වූයේ එවන් කුඩ්ඩකු අතින් දැයි යන්න ගැන ද පොලිසියට සැකයක් ඇති වී ඇත. පොලිසිය පවසන්නේ ඇන්තනී රාජා නිදා සිටියදී ගෙට ඇතුළු වූ ඝාතකයා ඔහු දකින්නට ඇති බව ය. ඉන් පසුව ඝාතකයාත් ඇන්තනී රාජාත් අතර පොර බැඳීමක් සිදුවන්නට ඇතැයි පොලිසිය සැකකරයි. මරණයෙන් පසු ඝාතකයා ඇන්තනී රාජා සතු රන් ආභරණ ගලවා ගෙන යන්නට ඇතැයි සැකයකි. ‘කුඩ්ඩකු’ ගේ ග්‍රහණයට ඇන්තනී රාජා හසු වුණේ යැයි පොලිසිය සැක කරන්නේ කාකදූපතේ සිදුවූ රීටා ජෝන් ඝාතනයට ද සම්බන්ධ වූයේ කුඩ්ඩන් නිසා ය. ඝාතනය සිදුවූ තැන ඔහු ගේ පසුම්බිය තිබී ඇතත් එහි තිබී ඇත්තේ රුපියල් හතළිහක් පමණි. ඔහු ළඟ තිබූ මිල අධික කැමරාවක් හා බැංකු කාඩ්පත ද ඝාතකයා විසින් පැහැරගෙන ගොස් ඇත.“කෙසේ වෙතත් ඇන්තනී රාජා ගේ ඝාතනය පසුපස ඇති හෝඩුවාවන් කිහිපයක් ඔස්සේ පරීක්ෂණ පැවැත්වෙන බව මේ පිළිබඳ කළ විමසීමකදී කොළඹ උතුර බාර පොලිස් අධිකාරි පාලිත සිරිවර්ධන මහතා කීවේ ය. ඒ සම්බන්ධයෙන් මෝදර පොලිසියට අමතරව කොළඹ අපරාධ කොට්ඨාස ද පරීක්ෂණ පවත්වයි. මේවන විට පරීක්ෂණ බාරව සිටින පොලිස් අධිකාරි පාලිත කොළඹ ප්‍රදේශයේ රාජකාරි කළ දක්ෂ නිලධාරියෙකි. ඔහු කීවේ වැඩි කල් නොගොස්ම ඝාතකයා කොටුකර ගන්නා බවකි. දෙමළ චිත්‍රපට ආනයනයට අමතරව ගුවන් ගමන් ටිකට්පත් අලෙවි කිරීමේ ආයතනයක් ද සිසිල් බීම ඒජන්සියක් ද හිමි වේළුපිල්ලේ ඇන්තනී රාජා මහතා ට්‍රැවල්ස් ජෝයි පෞද්ගලික සමාගම, එම්.ආර්. ඇසෝසියේට්ස් පෞද්ගලික සමාගම, ගාකෝ පෞද්ගලික සමාගම යන ආයතනවල සභාපති හා කළමනාකාර අධ්‍යක්ෂවරයා ද වෙයි.ඇන්තනි රාජා මහතාගේ ඝාතනය කලා ලොවේ බොහෝ දෙනකුගේ ශෝකය දනවන කරුණක් වී තිබේ.මේ අතර මොහු විසින් ව්‍යාපාරික කටයුත්තක් සඳහා හිතවතකුට දුන් රුපියල් ලක්‍ෂ තුන්සියයකට වැඩි මුදලක් නැවත ඔහුට ලැබී නැතැයි කියන තොරතුරක් ඔස්සේ ද පොලිසිය පරීක්‍ෂණ අරඹා ඇත.ඒ මුදල මියගිය ව්‍යාපාරිකයා විසින් කිහිපවතාවක්ම මුදල් දුන් තැනැත්තාගෙන් ඉල්ලා ඇති බවත් දැනගන්නට ඇත.පොලිස් පරීක්‍ෂණ ඒ ඔස්සේ ද ක්‍රියාත්මක වන බව මේ පිළිබඳව කළ විමසීමකදී කොළඹ උතුර බාර පොලිස් අධිකාරි පාලිත සිරිවර්ධන මහතා කීය.මියගිය ව්‍යාපාරිකයා සතු ජංගම දුරකතන දෙකද ඝාතකයා විසින් පැහැරගෙන ගොස් ඇත. පොලිසිය එම අංක ඔස්සේ ද, පරීක්‍ෂණ පවත්වයි. දුරකථන ‘සිම්’ කාඩ්පත් දෙකේ අංකවලට ගිය හා පැමිණි දුරකථන අංක මේ වනවිටත් පොලිසිය සොයාගෙන ඇත. කෙසේ වෙතත් ව්‍යාපාරිකයාගේ ඝාතනය තවමත් අබිරහසක්ව තිබේ.කොළඹ නියෝජ්‍ය පොලිස්පති අනුර සේනානායක මහතාගේ අධීක්ෂණය මත කොළඹ උතුර කොට්ඨාස බාර පොලිස් අධිකාරි පාලිත සිරිවර්ධන සහකාර පොලිස් අධිකාරි සේනාරත්න මහත්වරුන්ගේ මෙහෙයවීමෙන් මෝදර පොලිස් ස්ථානාධිපති නිලුපුල් සෝමසිංහ හා අපරාධ විමර්ශන අංශයේ ස්ථානාධිපති පද්මලාල් ඇතුළු කණ්ඩායමක් මේ පිළිබඳ පරීක්ෂණ පවත්වති.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=af12010110</link>
    <topic>බැහැ කියපු හැමදේම අද සිට පටන් ගන්න</topic>
    <author>අරුණි මුතුමලී</author>
    <content>දවස් තුන්සිය හැටපහක්ම ගෙවිලා. තවත් තුන්සිය හැට හයකට මුල පිරුණා. අලුත් ඉරක් අලුත් දවසක්. ගිය අවුරුද්දේ වුණු ඔක්කොම දේවල් ඊයේ රෑ දොළහෙන් පස්සේ ඉවරද? නැත්නම් අද උදේ 6න් පස්සේ ඉවරද? මල් වෙඩි පත්තු කරලා 2012 පිළිගත්ත විදිහට 2011න් දැන් කොහෙත්ම වැඩක් නෑ වගෙයි. ඒත් එහෙම වෙයිද?ගෙදර කිරිබත් ඉදෙන සුවඳට ඉව අල්ලගෙන මම සීතලේම අලුත් දවසකින් අරඹන අලුත් වසර ගෙවන්න ඕන විදිහ ගැන කල්පනා කරමින් සුපුරුදු බංකුව උඩට වෙලා හිටියෙ.”සුබ අලුත් අවුරුද්දක් වේවා!” මල්ලි පැන්න ගමන් මගේ බෙල්ල බදාගෙන කීවා.”හපොයි සුබ 2012ක්ම වේවා, වේවා වේවා!” තිගැස්සුණු මමත් සුබ පැතුවා.”ඇයි එහෙම කීවේ?” මල්ලී මුහුදු මුත්තාගේ කතාවෙ වගේ තවමත් කරේ එල්ලිච්ච ගමන්.”අලුත් අවුරුද්ද අපට එන්නේ අප්‍රේල්වලනේ. මේ තව ජනේරුනේ””ඒකත් ඇත්ත. අපට අවුරුද්ද කියන්නේ ඉර මීනෙන් මේෂෙට පැන්නාමනේ?””හ්ම්. දැන්වත් අතාරිනවද මගේ බෙල්ල?” දඬු අඬුවකින් බේරෙන්නා වගේ බෙල්ල මුදාගත් මම, ආයෙත් ප්‍රශ්නයක් යොමු කළා.”ඒත් ගොඩක් අය කියන්නෙම අලුත් අවුරුද්ද කියලා නේද?””ලෝකේ රටවල් වැඩි ගාණක් එහෙම කියද්දී අපිටත් ඉබේම කියවෙන එක සාධාරණයි නේද?”මල්ලි කීවා.”ම්.. ඒත් ඕක අලුත් ජෝජියන් කැලැන්ඩරේ මුල දවස නිසා මිසක්...””ඇයි පරණ රෝමේ ජුලියන් කැලැන්ඩරෙත් එහෙමනේ” මල්ලි බාධා කළා.”ආහ්.. ඕ ඔව් ඒත් වැඩියෙන් දැන් භාවිත වෙන්නේ ජෝජියන් එකනේ. ඒකයි මට කියවුණේ.””හරි.. හරි ඒකයි ඒකයි” මල්ලි හිනාවුණු විදිහ හිතට ඇල්ලුවේ නැතත් කරන්න දෙයක් තිබුණේ නැහැ. ඒ නිසා කතාව මාරු කළා.”දන්නවද ලෝකේ ඇත්තටම පොදු නිවාඩුවක් කියලා තියෙන්නේ ජනවාරි 01 දාට විතරයිලු.””රෝමන් කාරයෝ මේ දවස කැපකරලා තියෙන්නේ ජානුස් දෙවියන්ට නිසාලු නේද මේ ඔක්කොම””ඔව්. ජානුස් කියන්නේ ආරම්භයට, ප්‍රවේශයට, දොරවල් ගේට්ටු ඒවාට අධිපති දෙවියෝලුනේ”මේ කතාවට තාත්තා සම්බන්ධ වුණේ මෙහෙම කියමින්.”ජානුස් දේවතාවාට මූණු දෙකක් තියෙනවාලු. එකකින් ඉදිරිය බලනවා. අනෙකින් පසුපස බලනවා. ඒ නිසා ගෙවීගිය වසර දිහා බලා අලුත් වසර දිහාත් බලන්න පුළුවන් වෙන නිසයි ප්‍රධාන ආගම්වලට නැති ඔය එක එක පොඩි පොඩි ඇදහිලි කරන අයත් මේ දවස ඉහළින්ම සමරනවය කියන්නේ.””ජුලියස් සීසර් සමරන්නෙත් 01 දාම නේද?” මල්ලි ඇහුවා.”ඔව්. ජුලියස් සීසර් ක්‍රිස්තු පුර්ව 42 විතර තමයි කලින් කැලැන්ඩරය වෙනස් කරල තියෙන්නේ. ඒ එක්කම සිසර් මැරුවානේ. ඒ නිසා ජනවාරි පළමුවැනිදා සීසර් සමරන දවස හැටියට සෙනෙට් එක නම් කරලා.”තාත්තා ඒ ගැනත් කියලා තවත් දේකුත් කීවා.”දැන් ඔය ඕගොල්ලන්ගේ රට මාමා කීවේ මතකද ජනවාරි පළමුවැනිදාට යුරෝපීය රටවල සමහරු වෙරළේ එක්කහුවෙලා මූදු වතුරට පැනලා අලුත් අවුරුද්ද සමරනවාය කියලා. විශේෂයෙන් කැනඩාවේ අයර්ලන්තේ, යූ.කේ, ස්ටේට්ස් වගේම නෙදර්ලන්තේ මිනිස්සුත් ඒකට හරි කැමැතිලු. පෝලබෙයා සැමරීමක් ද මොකක්ද කියන්නේ ඒකටලුනේ. ගොඩක්ම උතුරු අර්ධගෝලේ රටවල් තමයි ඔහොම කරනවා කියන්නේ.””ආ මට මතකයි අර ෆුට්බෝල් එතකොට අයිස් හොකි තරග එහෙමත් මේ කාලේ හරි ජනප්‍රියයිලු නේද?” මල්ලි රට මාමාගේ කතා මතක් කළා.සමහර රටවල නම් පින්තූර සරසන්නේ ගෙවුණු අවුරුද්ද කියන තාත්තාගේ පුනරුත්පත්තියේ පුතා හැටියට අලුත් අවුරුද්දෙ එනවා කියලලු. තාත්තාගේ ඔක්කොම යුතුකම් වගකීම් පුතාට ඒ කියන්නේ අලුත් අවුරුද්දට පවරනවලු””අප්පේ ඒ කියන්නේ ගිය අවුරුද්දෙ බැරි වෙච්චි ටික ඔක්කොම මේ අවුරුද්දෙ කරන්න එපැයි” මල්ලී ඇහිබැම නළල උඩටම අරගෙන කනස්සල්ලෙන් වගේ කීවා.”ඔව්. නැතුව මිනිස් සිතට කරන්න බැරි දෙයක් නෑ. බුදුවෙන්නත් පුළුවන් මිනිස් සිතක් ඇතිව ඉපදුනාම විතරයි. ඒ නිසා බෑ කියලා අතහැරල දාපු හැම එකක්ම අද ඉඳන් ආයේ පටන්ගන්න එතකොට පුළුවන් වෙයි.” තාත්තා හිනාවක් පාමින් කීවා.”සමහරු නම් කියනවා ජනවාරි පළමුවැනිදාලු ජේසු බබා යුදෙව්වෙක් හැටියට පත්වුණේ. ඒ අයගේ සාම්ප්‍රදායික චාරිත්‍ර ඉටුකරලා. තවත් සමහරු කියන්නේ ජේසුතුමා ඉපදිලා දින අටකින්ලු මරිය මාතාවගේ ගාම්භීරත්වය හඳුනගත්තේ. ඒ නිසා ජනේරුව වැදගත් කියලා” තාත්තා අපට තේරෙන බාසාවෙන් ඒ ටික කීවේ එහෙමයි. ”ඇයි තාත්තේ එක්සත් ජාතීන්ගේ සංවිධානය කියන්නේ ජනවාරි එක ග්ලෝබල් ෆැමිලි ඩේ කියලා නේද?” මම ඇහුවා.”ඔව්. ඔව්. ඒ ගොල්ලෝ කියන්නේ එදාට කෑමබීම නැති බැරි අය එක්ක බෙදාහදාගෙන, සාමයෙන් එකම පවුලේ අය විදිහට සමස්ත ලෝක ජනතාවම සිටිය යුතු දවස කියලනේ. ඒ වගේම මේ ලෝකේ මිනිස්සුන්ට වෙසෙන්න හොඳම ස්ථානය ආරක්ෂිතම ස්ථානය කිරීමේ දවසත් ජනවාරි පළවැනිදා කියලා තමයි ඒගොල්ලො කියන්නේ.””එතකොට ගිය ජනවාරි පළමුවැනිදාත් එහෙම නේ කියලා පටන්ගන්න ඇත්තේ?” මල්ලි පැන්නා.”ඕව් ඉතින් හැම අවුරුද්දක්ම පටන්ගන්නේ එහෙමනේ. හොඳ හිතින් හොඳ පැතුම්වලින්” තාත්තා කීවා.”එහෙනම් ඇයි සමහර රටවල් ඒ දේවල් අනුගමනය කරන්නේ නැත්තේ. මිනීමරාගන්නවා. යුද්ධ කරනවා. එහෙන් කැරැළි කෝලාහල. ඇයි එක දවසකට කියන දේවල් අවුරුද්ද පුරාම පවත්වාගන්න බැරි?” මල්ලි කියාගෙන ගියා.තාත්තා හීන් හිනාවක් එක්ක මල්ලි දිහා බලාගෙන හිටියා.”පුතා, තරුණකමට ඔහොම හිතෙනවා. ලෝකෙ වෙනස් කරන්න, සමාජ ක්‍රමයේ වැරැදි හදන්න අසාධාරණයට එරෙහිව නැඟිටින්න උත්සාහ කරනවා. නමුත් එහෙම දෙයක් තදින් සමාජයටම දැනගන්න කරන්න පුළුවන් වෙලා තියෙන්නේ කීප දෙනකුට විතරයි. අනෙක මිනිස්සු එක එක දින දාගෙන යමක් සමරන්න හිතන්නේ ඒ දේ තමන්ගේ සිතින් ගිලිහිලා යනවා කියලා තමන්ටම තේරෙන නිසයි. කොටසක් බඩගින්නේ මැරී යද්දී කෑම නැව්පිටින් මුහුදේ ගිල්ලවන අය තමයි බෙදා හදාගෙන කන්න දවසක් දාන්නේ.””ගිය අවුරුද්ද ලෝක වනාන්තර දිනය කියලා නම් කළා. ඇයි? ලෝකේ දරාගන්න බැරි තරම් වේගෙන් සංවර්ධනය වෙද්දී වනගහනය අඩුවෙලා පරිසරය විනාශ වෙන වේගය වැඩිවුණා. ඉතින් ඒක නවත්තන්න මතක් වුණාම වසරක් නම් කරලා තමන් අතින් වෙන වැරැදි හැමෝ පිටම පටවන්න ක්‍රමයක් සංවර්ධිත රටවලින් හදාගන්නෙ. එහෙම නම් කරන එක නරකයි කියනවා නෙවෙයි. ඒත් මතක් කරන්න ඕනේ අමතක වන දේවල්නේ. දැන් 2011 වනාන්තර රැක්කාම එතැනින් කතාව ඉවරද? නෑ. සොබාදහම දඬුවම් දුන්නා. ඒකට අහුවුණේ ජපානේ තුර්කියේ සුනාමිවලටයි අනිත් සුළි කුණාටු ගංවතුරවලට අහුවුණු රටවල්වල අහිංසක මිනිස්සු.”මානව හිමිකම්, ස්වාධීනත්වය, මෙය හැමදේම කතා කරලා අන්තිමේ එක එක රටවල එක එක ප්‍රශ්න ඇති වෙලා දිගින් දිගටම ඉවරයක් නැතිව යනවා. ඉතින් ලෝකෙටම සාම දිනයක් කියලා ජනවාරි පළමුවැනිදා පටන් ගන්නවා.””එහෙම නොවෙයි වෙන්න ඕන” තාත්තා විරාමයක් එක්ක කියන්න ගත්තා.”අවුරුද්දෙ පළමුවැනිදා හැමෝම සුබ ප්‍රාර්ථනාවලින් පටන් ගන්නවා වගේම ඒක අවුරුද්ද පුරාම පවතින්න පවත්වගන්න කටයුතු කරන්නේ කොහොමද කියලා ඔය බලවත්තු හිතන්න ඕනා. තමන් වගේම අනිත් අයත් මේ ලෝකේ සහනෙන් සතුටින් ජීවත් වෙන්න ඕන කියන හැඟීම ඒ අය හිතට අරන් කටයුතු කරනවා නම් කිසිම සැමරුමක් අමුතුවෙන් ඕන වෙන එකක් නැහැ.”තාත්තා කියන දේ හරි තමයි. ඒත් ලෝකෙම මිනිස්සු එහෙම හිතන දවසක් මේ අවුරුද්දෙවත් එයිද?”අලුත් හැඟීමක්, අලුත් දවසක් එක්ක අලුත් පැතුම් එක්කරන හැමෝම තමන්ගේ ජීවිතේ මේ අවුරුද්දෙ සාර්ථක වෙන්න ප්‍රාර්ථනා කරනවා. ඒ ප්‍රාර්ථනාවට ලෝකේ දුප්පත් පෝසත් කළු සුදු ගෑනු පිරිමි ළමා මහලු හැම දෙනාටම වෙනසක් නැතිව සතුටින් ඉන්න පුළුවන් කාලයක් අදින් උදාවෙන්න කියලා හිතනවා නම් ගිය අවුරුද්දට වඩා 2012 හුඟක්ම ලස්සන වේවි.කතාව අතරේ එහෙම හිතෙද්දිම අම්මා උණු උණු කිරිබත් කන්න කතාකළා. දුරුතු සීතලේ ගුලි වෙවි හිටිය අපි කෑම මේසේ ළඟට ඇදුණේ විදුලි වේගයෙන්.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=af12010111</link>
    <topic>දෙවියන් ගෙදර ගෙනයාම</topic>
    <author>රූපාන්ති බුලත්සිංහල</author>
    <content>දෙවියන් ගැන මිනිස්සුන්ට තියෙන්නෙ පුදුම භක්තියක්. කොයි කොයි මතවාද ඇදහුවත් ඒ අනුව ක්‍රියා කළත්, අවසානේ අනේ දෙවියනේ කියනවා විනා, මුකුත් නම් මතකෙට එන්නෙ නැහැ. සමහරු හැමදේම දෙවියන්ට බාර දෙනව. එහෙම කරලා තමන්ගේ පාඩුවේ ජීවත් වෙනව.හිටියොත් හොඳට හැදී දෙවියොත් නමට වඳී කියලාත් කතාවක් තියෙනව. මේ නිසා දෙවියන්ගේ ආශිර්වාදය, දෙවියන්ගේ ඇල්ම බැල්ම, හැමෝටම වටිනව. ඒකනේ සමහරු පූජා වට්ටිවලට ලොකුම මුදල් නෝට්ටුව තියෙන්නෙ. මිනිස්සුන්ගෙ හිතේ දෙවියොත් මිල මුදලට වැඩ කරනව කියලා. තත්ත්වය තරාතිරම මොන වුණත්, දෙවියො මේ මිනිස්සු වගේ හිටි හැටියේ වෙනස් වෙන්නෙ නැහැ. ඒත් මිනිස්සු හිතාගෙන ඉන්නෙ දෙවියොත් එහෙමයි කියලා.මොකද සමහර මිනිස්සු තමන්ගෙ මිම්මෙන්නෙ අනුන්වත් මනින්නේ, මේ නිසාම ගොඩක් වෙලාවට මිනිස්සුන්ට පටලැවිලි ගොඩක් වෙනව. මේ කතන්දරය වුණේ කහටගස්දිගිලිය දේවාලයක. මේ දේවාලයට බොහෝ දෙනා හාස්කම් පතාගෙන පැමිණියා. මේ හාස්කම්වල කෙළවරක් තිබුණෙ නැහැ. ඒ නිසාම අවට ප්‍රදේශවල මේ වග විස්තර පැතිරිලා ගියේ ක්ෂණයකින්. මේ තත්ත්වය සැලවෙන සැලවෙන පුද්ගලයෝ පිහිට පතාගෙන මේ පින්බිමට පැමිණියා. ඒ නිසා හැම වෙලාවකම දේවාලයේ සෙනඟ හිටියා.දෙවියො බැහැදකින අටියෙන් එක් දවසක් පිරිසක් ආවා. හැබැයි, පුද පඬුරු ඔප්පු කරන්න නෙවෙයි. දෙවියො ගෙදර එක්කගෙන යන්න. මේකට හැබැයි හේතුවක් තිබුණා. දේව ප්‍රතිමාව නිමවලා තිබුණෙ ලෝකඩවලින් වීම. ඒ වගේ දෙවියන් අසල දැල්වූ පිත්තල පහන් හතරකුත් මේ සමඟම අතුරුදන් වුණා.බොහෝ මිනිස්සු ආවේ දෙවියන්ට පුදන්න. මේ මිනිස්සු ආවේ දෙවියන් අයිති කරගන්න ගෙදර අරන් යන්න.හැබැයි ඉතින් මෙහෙමත් දෙයක් තියෙනව දෙවියො ගෙදර ගෙනිහින් තියාගත්තට මිනිස්සු හොඳ වෙන්නෙ නැහැ. මිනිස්සුන්ට දේවත්වයෙන් සලකන්න නම් හොඳ ගුණ දහම් පුරුදු වෙන්න ඕනෙ.සුනාමියෙන් වසර 7කට පසු ආ දැරියසුනාමිය අපි හැමෝගෙම ජීවිතවලට ගෙනාවේ මහා ව්‍යසනයක්. ගම්බිම් ගේදොර ඉඩකඩම් විතරක් නෙවෙයි මනුෂ්‍ය ජීවිත පවා මිනිස්සුන්ගෙන් උදුර ගත්තා. මිනිස්සු එක මොහොතකින් අසරණයන් බවට පත් කරන්න සුනාමියට හැකි වුණා. ඒ භයංකාර බව හැමෝගෙම මතකයෙ තවමත් තියෙනව. ඒ නිසාම තමයි වසරක් පාසා මේ සිහිපත් කිරීම කරන්නෙ.මේ කතාව වුණේ ලංකාවෙ නම් නෙවෙයි. ඉන්දුනීසියාවේ. 2004 දී පැමිණි සුනාමිය ඉන්දුනීසියාවේ පුංචි කෙල්ලක් රැගෙන දුරට ගියා. ඈතට ඈතට ගියා. අම්මා, තාත්තා හැමෝම හිතුවේ එයා මැරිලා. ආයිත් එන එකක් නෑ. ඇත්තටම ආයිත් කවදාවත් මේ කෙල්ල දකින්න ලැබෙන්නෙ නැහැ. හිත හදා ගත්තා. ඒත් මේ අවුරුදු 8 පුංචි කෙල්ල කොහොම අමතක කරන්න ද? සැරින් සැරේ අම්මගේ ඇස් දෙකට කඳුළු ආවා. හිතාගන්න බැහැ. අමතක කරලා දාපු මතකයක් යළිත් ජීවය ලැබුවා. මේ පුංචි කෙල්ල නව යෞවනියක් වෙලා. අම්මා තාත්තා සොයාගෙන ආවා දෙවියනේ හරිම පුදුමයි. දැන් වයස අවුරුදු පහළොවයි.මිය ගියාට පසු ඉඩමක්වසර පහළොවකට පෙර මියගිය අයෙකුගේ නමට ඉඩම් ඔප්පුවක් ලැබීම පිළිබඳ පුවතක් වාර්තා වනවා. දඹාන ප්‍රදේශයේ වැදි කාන්තාවක් විවාහ කරගත් පුරුෂයකුට මේ අකරතැබ්බය වූ බව වාර්තා වෙලා. කොහොම වුණත් සිදු වූ හාස්‍ය පිළිබඳව නොයෙක් මතවාද ක්‍රියාත්මක වුණා. මරණය පිළිබඳ දන්වා තිබියදීත් ඇයි මේ වගේ දෙයක් වුණේ.අනන්ත අප්‍රමාණව මේ වගේ දේවල් සිද්ධ වෙන්න පුළුවන්. ඒත් මේක වැද්දන්ට නම් අරුමයක්. අපේ ඇත්තන්ට ඕවා ගාණක් නැහැ. වැද්දො වුණත් උන්දැලෑගේ එක එක පිළිවෙත් තියෙනවා නොවැ. ඒ හැම දෙයක්ම උන්දැලෑගේ නම් පිළිවෙළට.මරණය, ජීවත්වීම ගැන ඒ අය හොඳට කාරණා අවබෝධයෙන් ඉන්නෙ. ලේසියකට ඉතින් මෙහෙම වැරැදීමක් වෙන්නෑ. මෙහෙම වුණොත් ඒ වගේ දේවල් වෙන්නෙ අපිටනෙ. හැබැයි ඉතින් වැද්දන්ට නම් පුදුම ඇති.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=as1201011</link>
    <topic>යකඩ කූරු අතැර තෙලිතුඩ අතට ගත් රැඳවියෝ</topic>
    <author>ඉනෝකා සමරවික්‍රම</author>
    <content>යකඩ කූරු අතැර තෙලිතුඩ අතට ගත් රැඳවියෝ‘සුබ නවවසරක් වේවා!’අද අලුත් දවසක්. අලුත් වසරක අලුත් දවසක්. මේ අලුත් දවස ඔබට අපට අලුත් දවසක් වුවද හිරගෙදර සිටින්නවුන්ට නම් එය තවත් නිකම්ම නිකම් දවසක් පමණි. සමාජයේ විවිධ අසාධාරණකම් මෙන්ම ඉවසීම, නොමැතිකමින් කළ වැරදිවලට සිරදඬුවම් විඳිනවුන්ට ජීවිතයට අලුත් දවසක් උදාවන්නේ එයින් පිටවූදාටය.හිරගෙදර යනු විටෙක දැනුම් මණ්ඩපයකි. තවත් විටෙක යටිකූට්ටු වැඩ කරන තැනකි. තවත් විටෙක කිසිවෙකුටත් නොදැනෙන්නට බොහෝ සමාජ විරෝධී ක්‍රියා සංවිධානය කරන තැනකි. එකින් එක දඬුවම් ලබා දුන්නද, මොවුන් තැන්පත් කිරීම නම් පහසු නැත. වර්තමානයේ වැලිකඩ බන්‍ධනාගාරයේ දඬුවම් ලැබූ හා රිමාන්ඩ් රැඳවියෝ හාරදහසකට ආසන්න ප්‍රමාණයක් වෙති. වසර දහය පහළොව දඬුවම් ලැබූ ඇතැම් රැඳවියෝ මේ වන විට එහි ක්‍රියාත්මක වන ආගමික වැඩසටහන්වලට සහභාගි වීමෙන් හිත තැන්පත් කරගෙන සිටින්නෝය. යළිත් ජීවිතයේ වැරදි නොකිරීමට ඉටාගෙන සිටින්නෝය.ජනාධිපතිතුමන් සුබ පැතුම් පත නරඹමින්කෙසේ වෙතත් පෙර දවස මෙන් නොව වර්තමානයේ හිරගෙදර බර වැඩ නැත. එහි කෙරෙන්නේ පුද්ගලයින් පුනරුත්ථාපනය කිරීමය. මේ හේතුව නිසාම විවිධ වෘත්තීය පුහුණුව ලබාදීම ද සාක්‍ෂරතාව ලබාදීමද අද දවසේදි සිදුවේ.එමෙන්ම සිරකරුවන් සතු වූ බොහෝ සහජ හැකියා ඇත්තේය. ඇතෙමුනට ගී ගයන්නට හැකිය. තවකෙකුට නටන්නට පුළුවන්ය. තවකෙකුට වෙනත් කලා නිර්මාණයක් කරන්නට පුළුවන්ය. තව කෙනකුට චිත්‍ර අඳින්නට පුළුවන්ය. වැරද්දකට සිරගත වුවද බොහෝ විට ඔවුන් සතු සහජ හැකියා සිරගත කර තැබීමට නම් හිරගෙදරදි ඉඩක් නැත. එනිසා තමන් සතු වූ හැකියා පෙන්වීමට එහිදි ඔවුන්ට අවස්ථාව ලැබේ.”ආර්ට් සුදා” වෘත්තියෙන් චිත්‍රපට දැන්වීම් පුවරු අඳින්නෙකි. ඔහු සිරගත වූයේ මත්ද්‍රව්‍ය භාවිතය නිසාය. දාහත් වසරක් සිර ගෙදර ආව ගිය ‘සුදා’ අම්මා බලන්නට යැයි කියා ගිය වසරේ දිනෙක පැන ගියේය. යළිත් ආවේය. මේ නව වසරේ දුරුතුමාසයේදි නිදහස් වී යන්නට අවස්ථාව තිබුණ ද පැනයෑම නිසා ඔහුගේ දඬුවම තවත් තුන් මසකින් දීර්ඝ විය. මත්ද්‍රව්‍ය භාවිත කළද සිරගත වුවද “සුදාගේ” හැකියා සිරගත කර තැබීමට නොහැකි වූයේය. “ආර්ට් සුදා” පමණක් නොව තවත් අය මෙහි වෙති. හුරුබුහුටි මෙන්ම කලාත්මක අගය මතුවී පෙනෙන අයුරින් චිත්‍ර නිර්මාණය කළ හැකි බොහෝ අය මෙහි වෙති.සියලු දුක්ඛ දෝමනස්සයන් හිතයට සඟවාගෙන ඔවුහු තමන්ට පැවැරුණ කාර්යය මැනවින් ඉටුකරති. එක්කෙනෙක් දකුණු පළාතේය. තවකෙක් උතුරු පළාතේය. තවකෙක් සබරගමු පළාතේය. පළාත් මායිම්වලින් වෙන්වුවද, සිතුම් පැතුම්වලින් විවිධාකාර වුවද ඔවුහු සියලු දෙනාම එකම රෙද්දක තම අතරැඳි තෙලිතුඩින් සිතුවම් කළේ, හැඩ කළේ මෙරට සමස්ත ජනතාවගේම සිතුම් පැතුම්ය.ඒ රටේ ප්‍රධාන පුරවැසියාට සුබ පැතීමට සකස්කරන ලද සුබ පැතුම්පත් වෙනුවෙනි. මේ අපූරු සිතුවම් රැගත් 2012 නව වසර වෙනුවෙන් වැලිකඩ බන්‍ධනාගාරයේ රැඳවියන් විසින් නිර්මාණය කරන ලද ලොව දිගම සුබ පැතුම් පත පසුගියදා අරලිය ගහ මන්දිරයේදි මහින්ද රාජපක්‍ෂ ජනාධිපතිතුමන්ට පිරිනමන ලදී.”අභිමානවත් ශ්‍රී ලාංකීය සංස්කෘතික ශ්‍රී විභූතිය මනස්කාන්ත පරිසරය සමාජ සංවර්ධනය සිපිරිගෙදර රැඳවියන්ගේ තෙලිතුඬින් ලොවට විදහා පාමින් යස ඉසුරින් පිරි අසිරිමත් දේශයක් කරා අප හැම මෙහෙයවන අතිගරු ජනාධිපතිතුමා ඇතුළු සියලු ලෝ වැසියනට උදාවන 2012 නව වසර ඉසුරුමත් නව වසරක් වේවා!”ත්‍රිවිධ භාෂාවෙන්ම පැතුම් එක් කරමින් නිමවන ලද සුබපැතුම් පතේ කතාව විටෙක දුක්බරය.ඒ කතාව දුක්බර ඇයි?ඔවුහු ජීවිතයේ යම් දිනෙක කුමන හෝ හේතුවක් නිසා වැරැද්දක් කළෝය. එයට දඬුවම් ද ලැබුවෝය. ඇතැමෙක් වසර ගණනකින් ගෙදර ගොස් නැත. ඔවුහු මෙහි සිට බිරිය හා දරුවන් ගැන සිතා දුකින් තැවෙති. තවකෙක් දීර්ඝ දඬුවම් කාලයක් ලබා තිබුණ ද නිවාස නිවාඩු ගියේය. එහෙත් පසුගිය කාලයේ එය ක්‍රියාත්මක නොවීම නිසා ගෙදර යන්නට බැරි වුණේය. ඔවුන්ගේ සිත්වල දහසකුත් එකක් ප්‍රශ්නය.බන්ධනාගාර කොමසාරිස් ජෙනරාල් පී.ඩබ්ලිව්. කොඩිප්පිලිඑනමුදු ඒ සියලු දේ සිත තුළ සඟවාගෙන ඔවුහු තමා සහජයෙන් ගෙන ආ හැකියා ඔප මට්ටම් කරගනිති. ඔවුන්ගේ ඒ හැකියා දකින්නට සුබ පැතුම්පත නිර්මාණය කරන අතරතුර අපි වැලිකඩ ගියෙමු.”පන්සල් වාට්ටුව“ යනු බුදුමැදුර සහිත ශාලාවයි. එහි බොහෝ විට සිදු කැරෙන්නේ ආගමික වැඩසටහන්ය. පන්සල් වාට්ටුවේ බිත්තිවලට හේත්තු කරන ලද රෙදිවල ඔවුහු සංයමයෙන් යුතුව චිත්‍ර නිර්මාණය කරති. බාහිර ලෝකය පිළිබඳව ඔවුන්ට හැඟීමක් නැත.”කිසිම දෙයක් ගැන හිතෙන්නේ නැහැ. පහුගිය ටිකේම අපි මහ රෑ වෙනතුරු චිත්‍ර ඇන්දා. ආයෙමත් පාන්දරටත් චිත්‍ර අඳින්න පටන් ගත්ත. මම මෙහෙ ආව දවසෙ ඉඳලා ගෙදර ගැන හිතලා දුකෙන් හිටියේ. නමුත් මේ චිත්‍රය අඳින්න ගත්තට පස්සේ මට පුදුම සැනසීමක් දැනෙන්නේ. මේකත් හරියට භාවනාවක් වගෙයි.”පින්සලින් පාට කලවම් කරන අතරෙ රැඳවියෙක් අප හා පැවැසුවේය.ඒ අතර ‘ආර්ට් සුදා’ සායම් භාජන අරගෙන එහෙට මෙහෙට යන්නේය. වැඩක් කරන්නට ගත්විට ඔහු හරි කලබලය. එහෙත් ඔහු තමන්ට පැවරුණු දේ පිළිවෙලට පිරිසුදුවට කිරීමට දක්‍ෂය.’මොකද මෙහෙන් යන්න ගියේ?’’මට හිතුණා ගෙදර යන්න. මං ගියා. ඒ ගියේ නැත්නම් මං ජනවාරිවල ගෙදර. දැන් ඉතින් සිංහල අවුරුද්දට තමයි ගෙදර යන්න වෙන්නේ.’හැකියාව තිබුණද හරිහමන් මඟ පෙන්වීමක් නැත්නම් එය සාර්ථකව කරන්නට ලැබෙන්නේ නැත. මේ රැඳවියන්ට සුබපැතුම් පත නිර්මාණ කිරීමේදි මඟ පෙන්වනු ලැබුවේ කොළඹ ආනන්ද විද්‍යාලයේ චිත්‍ර ගුරුවරියක වන තමාරා දමයන්ති මහත්මියයි.”මම මෙය ආරම්භයේ සිටම මොවුන් සමඟ කටයුතු කරනවා. මේ අය සතුව සුවිශේෂ දක්‍ෂතා තිබෙනවා. ඒ බව ඕනෑම කෙනෙකුට වැටහේවි මේ චිත්‍ර දුටුවම. මේ දවස් ටිකට මම මෙහෙට හුරුවෙලා.”රැඳවියන් චිත්‍ර අඳිමින්”අපි මේ චිත්‍රය නිර්මාණ කළේ අමුරෙද්දේ. රාමා, සීතා කතා පුවතේ රාවණා රජු සීතා කුමරිය පැහැරගෙන ඒමේ සිට බුදුරජාණන් වහන්සේගේ ලංකා ගමන ආදි ඉතිහාස නියෝජනය වෙන අයුරින්, ත්‍රිවිධ හමුදාව පසුගිය කාලයේ කළ මෙහෙය පවුල් සම්බන්‍ධතා, දාන ශීල භාවනා ආදි පිංකම් කිරීම ආදියත්, අපේ රටේ නව දියුණුව විදහා දැක්වෙන අධිවේගි මාර්ග පද්ධතියත් ආශ්චර්යවත් ශ්‍රී ලංකාවක් යන තේමා ඔස්සේ මේ සුබ පැතුම් පත නිර්මාණය කරනු ලැබුවා. චිත්‍ර ඇදීම කියන්නේ භාවනාවක්. මං හිතනවා මෙවැනි නිර්මාණ කිරීම තුළින් මේ අයගේ හිත් හදන්න අපිට පුළුවන් කියලා.”ඇයට කාගෙන්වත් වෙනසක් නැත. රැඳවියන් සමඟ එක පෙළට වැටී ඇය ද චිත්‍ර අඳී.යම් කාර්යයක් කිරීමේදි ඊට සහාය වන්නෝ බොහෝය. ලෝකයේ ලොකුම සුබ පැතුම්පත නිර්මාණය කිරීමේ කාර්යයේදි ද එසේමය. සිරකරුවන් පහළොස් දෙනෙකුගෙන් සැදුම් ලත් කණ්ඩායමේ ගුරුවරු දෙදෙනෙක් ද වූහ. පසුගිය නමවැනිදා ආරම්භ කරන ලද මෙම නිර්මාණ කාර්ය සාර්ථක කර ගැනීමට වැලිකඩ බන්ධනාගාරයේ අධිකාරි ගාමිණී ජයසිංහ මහතා ඇතුළු බන්‍ධනාගාර නිලධාරින්ගේ නොමද සහාය ලැබිණි.මේ සියලු කාර්යයන් සඳහා හොඳ මෙහෙයවීමක් මෙන්ම මඟ පෙන්මීක් අවශ්‍යය. ඒ කාර්යය මැනවින් ඉටුකළේ බන්‍ධනාගාර කොමසාරිස් ජෙනරාල් පී.ඩබ්ලිව් කොඩිප්පිලි මහතාය.”ලෝකයේ මෙතෙක් දිගම සුබපැතුම තිබිලා තියෙන්නේ මැලේසියාවේ. එහි දිග මීටර් පනහයි. අපේ සුබ පැතුම්පතේ දිග අඩි එකසිය අනූපහයි. පළල අඩි අටයි. අපි මෙවැනි දෙයක් කිරීමට අදහස් කළේ, බන්‍ධනාගාරවල චිත්‍ර ඇඳීමට දක්‍ෂ අය ඉන්නවා.ඒ අයටත් අවස්ථාවක් ලබා දෙමින් මෙම කටයුත්ත කිරීමයි අරමුණ වුණේ. මෙය ක්‍රියාත්මක කළේ පුනරුත්ථාපන හා බන්‍ධනාගාර අමාත්‍ය චන්ද්‍රසිරි ගජධීර මහතාගේ අදහසකට අනුවයි. වැලිකඩ බන්‍ධනාගාරයේ අය පමණක් නොවෙයි අනෙකුත් බන්‍ධනාගාරවල ඉන්න චිත්‍ර ඇඳීමට දක්‍ෂ රැඳවියන් කිහිප දෙනෙක්වත් අපි මෙහෙට ගෙන්වා ගත්තා.තමරා දමයන්ති ගුරුතුමිය රැඳවියන් සමඟින් චිත්‍ර අඳිමින්අපි මෙයින් අදහස් කළේ රැඳවියන් සතු කලා කුසලතා ඔප් නැංවීම සහ ඔවුන් තුළ මානසික සුවය ඇති කිරීමයි. ජනාධිපතිතුමා මේ සුබපැතුම් පත බලලා බෙහෙවින් සතුටු වුණා. එතුමා මේ අය සමඟ සාකච්ඡා කළා. චිත්‍රයේ ඇතුළත් දේ පිළිබඳව එතුමන්ට පැහැදිලි කර දෙනු ලැබුවේ රැඳවියන් විසින්මයි.මේ චිත්‍ර ඇඳපු අය අතර ජීවිතාන්තය දක්වා සිර දඬුවම් නියම වූ දෙන්නෙක් හිටියා. ඔවුන්ට තම ප්‍රශ්න ගැන එතුමා සමඟ කියන්න අවස්ථාව ලැබුණා. මේ අවස්ථාවට චන්ද්‍රසිරි ගජධීර ඇමැතිතුමා, අමාත්‍යාංශ ලේකම් ඒ. දිසානායක මහතා ඇතුළු බොහෝ පිරිසක් සහභාගි වුණා.ලස්සන චිත්‍රයක් දැකීමෙන් අප සිත්හී සිත නිවන පහන් හැඟීමක් ඇතිවේ. එවන් වූ පහන් හැඟීමක් අප තුළ ඇති කිරීමට චිත්‍ර අඳින්නා තුළ කොතරම් නම් හොඳ මානසික සුවයක් තිබිය යුතුද? කෝපය, ද්වේශය, වෛරය සියල්ල මොහොතකට පසෙකලා සන්සුන් සිතින් ජනාධිපතිතුමා ප්‍රමුඛ රටවැසියන් වෙනුවෙන් ලොව ලොකුම සුබ පැතුම්පත නිර්මාණය කළ බන්‍ධනාගාර රැඳවියන්ට අපි සුබ පතමු.ඉනෝකා සමරවික්‍රමසේයා රූ - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=as1201012</link>
    <topic>දන් පිළිගැන්වූ පමණින් ආනිශංස ලැබේයැයි විශ්වාස නොකළ යුතුයි</topic>
    <author>සාකච්ඡා කෙළේ -රමණී සුබසිංහ</author>
    <content>දන් පිළිගැන්වූ පමණින් ආනිශංස ලැබේයැයි විශ්වාස නොකළ යුතුයිකොළඹ ජාතික රෝහලේ විපස්සී බෞද්ධ මධ්‍යස්ථානාධිපතිශාස්ත්‍රපති රජවැල්ලේ සුභූති හිමිපසුබිම් කතාවඒ බුදුරජාණන් වහන්සේ සැවැත්නුවර ජේතවනාරාමයෙහි වැඩ වෙසෙන සමයෙකි මෙකල සැවැත්නුවර විසූ බැමිණියකට සංඝයා වහන්සේ වෙනුවෙන් දානයක් පිළිගැන්වීමට සිතුණි. මේ බැමිණිය උඩඟු සිත් ඇත්තීය. මහා සංඝයා වහන්සේ උදෙසා දන් පිළිගැන්වීමට සැදැහැ සිත් ඇතත් ධර්මය ගැන අවබෝධයක් නොමැත්තී ය. තමන් කියන කරන දේ පිරික්සීමකින් තොරව ම නිවැරැදි යැයි පිළිගන්නීය. බමුණා ද බැමිණිය කියන දේ ම අසන්නේ ය.එදින බැමිණිය දන් පිළිගැන්වීමට ඇවැසි කටයුතු කොට මහලු වහන්දෑ සතර නමක් දානයට වඩමවා ගෙන එන ලෙස බමුණාට කී ය. ඇය ද උන්වහන්සේට වැඩ සිටීමට මා හැඟි අසුන් පනවා දානය පිළියෙල කළා ය. විහාරයට ගිය බමුණා සත් හැවිරිදි සාමණේර සතර නමක් වඩමවාගෙන නිවසට ආයේ ය. සංකිච්ච සාමණේර, පණ්ඩිත සාමණේර, සෝපාක සාමණේර, රේවත සාමණේර යන මේ සතර නම සිවුපිළිසිඹියාපත් රහතන් වහන්සේ වූහ.සත් හැවිරිදි සාමණේරයන් වහන්සේ දුටු බැමිණිය ඉතා කෝපයට පත් වූවා ය. වහ වහා මනාව සැකසූ උස් අසුන් ඉවත් කොට මිටි අසුන් පනවා සාමණේරයන් වහන්සේට වැඩ හිඳීමට සැලැස්වී ය. බමුණා පසෙකට කැඳවා නැවතත් වෙහෙරට ගොස් වැඩි මහලු භික්ෂුන් වහන්සේ සිවු නමක් වඩමවා ගෙන එන ලෙස දැන්වී ය.බමුණා ද ඒ අනුවම නැවතත් වෙහෙරට යන්නේ සැරියුත් මහ රහතන් වහන්සේ වැඩමවා ගෙන ආවේ ය. ඒ නිවසේ සාමණේරයන් වහන්සේ වැඩ සිටිනු දුටු සැරියුත් මහ රහතන් වහන්සේ දානය පිළිගැන්වීමට ඒ සිව් නම සෑහේ යැයි ආපසු වෙහෙරට වැඩියහ.මේ දුටු බැමිණිය ගේ කෝපය තවත් වැඩි විය. මහලු භික්ෂුන් වහන්සේ ම වඩමවාගෙන එන ලෙස දන්වමින් නැවතත් බමුණා වෙහෙරට යැවීය. එවර මුගලන් මහ තෙරුන් වහන්සේ වැඩමවාගෙන නිවෙසට ආවත් උන්වහන්සේ ද සාමණේරයන් වහන්සේ දැක දනට සෑහේ යැයි කියා ආපසු වැඩියහ.බැමිණිය තවත් කෝප වන්නී ‘භික්ෂුන් වහන්සේ අත් හරිමු. බමුණන් හෝම කරන තැනට ගොස් මහලු බමුණන් කැඳවා ගෙන එන්න” යි බමුණාට කීය.එවේලේ සක් දෙවිඳු ‘මුලාවට පැමිණි මේ ස්ත්‍රිය සාමණේරයන් සතර නම ගේ තරම නොදැන මෙසේ කටයුතු කරතැයි දැක මහලු බමුණු වෙසක් ගත්තේ ය. බමුණන් හෝම කරන තැනට ගොස් හැම බමුණන්ට ම මුලින් සිටියේ ය.බමුණා ඒ මහලු වෙස් ගත් පූජක බමුණා ද සමඟ නිවසට ආයේ ය. ඒ දුටු බැමිණිය අසුනක් පනවා මහලු පූජක බමුණාට හිඳ ගැන්මට සැලැස්වීය. මහලු බමුණෙකු ගේ වෙස් ගෙන පැමිණි සක්දෙවියෝ ඒ අසුනෙහි නො හිඳ සාමණේරයන් වහන්සේ සතර නමට වැඳ ඉදිරියේ බිම හිඳ ගත්හ. පසුව තමන් සක් දෙවිඳු බව හැඟවූයේ ය.දන් පිළිගැන්වූ පසු අර සාමණේරයන් වහන්සේ තමන් වහන්සේ ගේ තතු කෙසේ දැයි හඟවනු සඳහා කටයුතු කළහ. එක් නමක් කැණිමඩල විනිවිද වැඩියහ. තවත් නමක් නැඟෙනහිර පලය විනිවිද වැඩියහ. අනෙක් සාමණේරයන් වහන්සේ බස්නාහිර පලය විනිවිද වැඩිය අතර එක් සාමණේරයන් වහන්සේ නමක් පොළොව කිමිදගෙන වැඩියහ.මේ දුටු බැමිණිය ද මුලාවෙන් මිදුණා ය. සත්‍ය අවබෝධ කරගත්තීය. වෙහෙර වාසී භික්ෂුන් වහන්සේ මේ සිදුවීම පිළිබඳව බුදුරජාණන් වහන්සේට සැළ කළහ. සාමණේරයන් වහන්සේ බැමිණිය ගේ ක්‍රියාව ඉවසමින් සන්සුන් ව කටයුතු කළ ආකාරය පෙන්වා දුන්හ. බුදුරජාණන් වහන්සේ ඒ නිමිති කොට යථෝක්ත ගාථා ධර්මය දේශනා කරමින්.‘සතුරු වූ අය අතරෙහි සතුරු නොවූ, දඬු මුගුරු ගත් අය අතරෙහි සන්සුන් සිත් ඇති, මමය, මාගේ ය යනුවෙන් ඒ ඒ දේ ආශාවෙන් වැලඳ ගන්නා අය අතරෙහි එසේ නොවී කටයුතු කරන පුද්ගලයා බ්‍රාහ්මණයෙක් යැයි මම කියමි’ යි දේශනා කොට වදාළහ.එදා බ්‍රාහ්මණ සමාජයට මෙන් ම වත්මන් සමාජයට ද මේ ගාථා රත්නය මාහැඟි ආදර්ශයක් ගෙන දේ. අප කෙරෙහි කරුණාවන්ත වූවෝ මෙන් ම විරුද්ධ වූවෝ ද මේ සමාජයේ වෙති. කෙනෙක් සුළු කරුණකටත් විරුද්ධ වන අතර තවත් කෙනෙක් අප ගේ දියුණුව හෝ සතුට දැක ඇති වූ ඊර්ෂ්‍යා සහගත සිතිවිලි නිසා විරුද්ධ වෙති. මෙසේ කවර හේතුවක් නිසා හෝ විරුද්ධ වන අය අතර අපට නොසැලී සිටිය හැකි නම්,අනුන් තලා පෙළා පීඩා කරන, දඬු මුගුරු, අවි ආයුධ ගත් අය අතර සන්සුන් ව සිටිය හැකි නම්,අතෘප්තිකර ආශාවෙන් මේ මගේ ය, මෙය අයිති මට පමණ ය ආදී වශයෙන් ඒ ඒ දේ දැඩිව වැලඳ ගන්නා අය අතර එසේ නොවී සිටිය හැකි නම් අපට උසස් පුද්ගලයන් ලෙස, උතුම් පුද්ගලයින් ලෙස ජීවත්විය හැකි බව තථාගතයන් වහන්සේ පෙන්වා දුන්හ.අද ධම්ම පදයෙන් ජීවිතයට මාතෘකා වූ ගාථා රත්නයට පසුබිම් වූ කතාවේ එන බැමිණිය ගේ චරිතය දෙස බලන්න. එදා ඉන්දීය සමාජයේ ඉහළම තැන හිමි කරගත්තේ බ්‍රාහ්මණයින්. එවැනි පවුලකින් පැවත ආ මේ බැමිණිය ද උඩඟු, මාන්නයෙන් පිරි සිතැත්තියක වූවා ය. වයසින් අඩු සාමණේරයන් වහන්සේට දන් පිළිගැන්වීම තමන් ගේ තත්ත්වයට තරම් නොවන බව, ඇය සිතන්නීය. සාමණේරයන් වහන්සේ දැක කෝපයට පත් වූයේත් වැඩිමහලු භික්ෂුන් වහන්සේ වඩමවාගෙන එන ලෙස කීපවරක් ම බමුණාට දැන්වූයේත් එහෙයිනි.සංඝයා වහන්සේ උදෙසා දානමය පිංකමක් සිදු කිරීමට හැකි වීම ජීවිතයේ මහත් භාග්‍යයක් කොට සැලකීමට අද ද බෞද්ධයෝ පුරුදුව සිටිති. එහෙත් දන් පිළිගැන්වූ පමණින් එහි ආනිශංස ලැබේයැයි අප විශ්වාස නොකළ යුතු ය. තමන් සම්බුද්ධ ශාසනය විෂයයෙහි දානයක් දෙනවා නම් සංඝ ගෞරවය ඇතිකරගෙන දන් පූජා කළ යුතු බව බුදුරජාණන් වහන්සේ පෙන්වා දුන්හ. දානයට කී නමක් වැඩම කළේ ද, පන්සලේ ලොකු හාමුදුරුවෝ වැඩියා ද, පොඩි හාමුදුරුවන් වහන්සේ පමණක් වැඩියා ද, උන්වහන්සේ ගේ තරාතිරම කෙබඳු ද, ආදී දේ ගැන එහි දී සැලකිලිමත් නොවිය යුතු ය. දානය නම් බලාපොරොත්තු රහිත අත්හැරීමකි. මමය මාගේ ය ආදී වශයෙන් ළංකරගෙන සිටි දේ අත්හැරීම ය. එය නිවනට හේතුවන සාධකයකි.අද අපි වෙසෙන්නේ ගැටලු පිරුණු සමාජයක ය. බොහෝ පවුල්වල ද මේ තත්ත්වය දකින්නට ලැබේ. අපගේ මිනිසුන් ගේ ඉවසීමේ ගුණාංගයට සිදුවූයේ කුමක් දැයි සිතා ගත නොහැකි තරමට ඉවසීම දුරු වී තිබේ. වැඩිහිටියකු තබා බොහෝ විට කුඩා දරුවකු ගෙන්වත් එය බලාපොරොත්තුවිය නොහැකි ය. ඉවසීමක් නැති වැඩිහිටියෙක් හෝ වේවා කුඩා දරුවෙක් හෝ වේවා විනය ගරුක නොවන්නේ ය. විනය ගරුක නොවූ පුද්ගලයාට ජීවිතය මනාව සැලසුම් කරගත නොහැකි ය. සියලු කටයුතු අවුල් කරගන්නා ඔහු ජීවිතයම ගැටලුවක් බවට පත්කර ගනී. වියවුල් මනසින් යුතු ඔහු අන්‍යයන් සමඟ ද ගැටුම් ඇති කර ගනී. සුළු කරුණක දීත් දැඩිව කෝපයට පත් වේ.බොහෝ පවුල්වල, රැකියා ස්ථානයන් හි සේවය කරන සාමාජිකයන්ට ගිනි ජාලාවක් මැද ජීවත් වනවා සේ දැනෙන්නේ මේ ඉවසීමේ ගුණාංගය නොමැති නිසා ය. අනෙකා ගේ කෝපය හමුවේ නිහඬව සිටීමට තරම් තමන් වෙත නිහතමානී බවක් නොවුණ නිසා ය. මෙසේ සිතන්න. ඔබ ගේ සැමියා සුළු දෙයටත් කෝපයෙන් කෑ ගසන සැර පරුෂ අයෙක් නම්, ඉවසීම අඩු කෙනෙක් නම් ඔහු සමඟ මෙතෙක් ජීවිතය බෙදා හදා ගත්තේ කෙසේ ද? ඔබත් කෑකෝ ගසමින් ඔහු ගේ කෝපය වැඩිවන ලෙස කටයුතු කළා ද? එවිට නිවසේ පරිසරය කෙබඳු වීද? සැමියා කෝප ගත් මොහොතක ඔබ නිහඬව සිට පසුව සාමකාමී ලෙස ආදරයෙන් ඒ වරද වටහා දුන්නා ද? එවිට ඇති වූ තත්ත්වය කෙබඳු ද? නිවසේ පරිසරය කෙසේ වී ද? ඉවසීමෙන් කටයුතු කිරීම නිසා ඔබ ජයග්‍රහණය කළ බව දැන් ඔබට වැටහෙන්නට ඇත. බිඳී විසිරී යන්නට තිබූ පවුලක සැබෑ ආදරය, සාමය නිර්මාණය වූ ආකාරය ඔබ දකින්නට ඇත. නිවෙසේ මෙන් ම අප ජීවත්වන සෑම තැනක දීම මෙසේ ඉවසීමෙන් කටයුතු කරන්නේ නම් අප ලබන සැනසීම සුළුපටු නොවේ.එහෙත් අද අප මුහුණ දෙන සැබෑ තත්ත්වය නම් සුළු කරුණකදීත් කුපිත වන ස්වභාවයයි. මෙහිදී අපට ඉහත දැක්වූ කතා පුවතේ එන පුංචි සාමණේරයන් වහන්සේ ගේ ඉවසීමේ ගුණාංගය ආදර්ශයට ගත හැකි ය. උන්වහන්සේ බැමිණිය ගේ ක්‍රියා කලාපය හමුවේ ඉවසිලිවන්ත නොවුණා නම් ඇය මුලාවෙන් මුදවා ගත නොහැකි වනු ඇත. උඩඟුකම, මාන්නය දුරු කොට ඇයට සත්‍ය අවබෝධ කරගත වූයේ උන්වහන්සේ ගේ ඉවසීම නිසා ය.බෞද්ධයන් ලෙස අපට ඇස, කන, නාසය, දිව, ශරීරය යන මේ ඉන්ද්‍රියයන් පාලනය කර ගැනීමට ශක්තියක් තිබිය යුතු ය. ඒ ශක්තිය ඇති කර ගැනීමට අපි නිරන්තරව මහන්සි විය යුතු ය. කුඩා දරුවන්ටත් එය අපහසු නොවේ.අප ගේ බුදුපියාණන් වහන්සේ ඒ සඳහා මඟ අපට කියා දුන්හ. ආදර්ශයෙන් ද පෙන්වා දුන්හ. උන්වහන්සේ තමන්ට විරුද්ධ වූ දෙව්දත්ට විරුද්ධ නොවූහ. තමන් වහන්සේ වෙහෙස වීමට ආ ආලවක යක්ෂයා ඉවසීමෙන් දමනය කළහ. රා පොවා තමන් වහන්සේ ඉදිරියට එවූ චණ්ඩ නාලාගිරි ඇතා ඉදිරියේ නොසැලී සන්සුන්ව, ඉවසීමෙන් කටයුතු කොට ඒ හස්ති රාජයා දමනය කළහ. තමන් වහන්සේට නින්දා අපහාස කළ චිංචිමානවිකාව ගේ ක්‍රියා කලාපයන් ඉවසා වදාළහ. අවවාදයෙන් මෙන් ම ආදර්ශයෙන් ද උන්වහන්සේ අපට ජීවත්විය යුතු ආකාරය පෙන්වා දුන්හ.පන්සිල් නැමැති රාමුව තුළ බෞද්ධයින්ට අන්තගාමී නොවී සතුටින් ජීවත්වීමේ මාර්ගය පෙන්වා දුන්හ. කාමය වරදවා හැසිරෙන්නට එපා යැයි බුදුරජාණන් වහන්සේ අපට පෙන්වා දුන්නේ අප ගේ ඉන්ද්‍රියයන් වරදවා ප්‍රයෝජනයට නොගන්නා ලෙසයි. ඇස, කන, නාසය, දිව, ශරීරය, මනස යන මේ ඉන්ද්‍රියයන් අයාලේ හසුරුවනවා නම් ඒ සියල්ල ගැනෙන්නේ කාමය වරදවා හැසිරීමක් ලෙසට ය.මේ ගාථා රත්නයෙන් පැහැදිලි කරන්නේ ආශාවන් පසුපස එළවන සමාජයේ කෙනකුට උඩුගං බලා යා හැකි නම්, මමය මගේ යයි අල්ලා නොගෙන සතුටින් ජීවත් විය හැකි නම් ඒ පුද්ගලයා බ්‍රාහ්මණයෙක් වන බව ය. මේ පසුබිම් කතාන්දර අපට උගන්වන්නේ ඒවායේ එන ආදර්ශයන් යම් තාක් දුරකට හෝ අප ගේ ජීවිත සාර්ථක කර ගැනීමට උපයෝග කර ගන්නා ලෙසටයි.සාකච්ඡා කෙළේ -රමණී සුබසිංහඡායාරූපය -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=as1201013</link>
    <topic>පත්තර මහගෙදර සගයන් ගේ තවත් පිංකමක්</topic>
    <author>ඉසවි</author>
    <content>පත්තර මහගෙදර සගයන් ගේ තවත් පිංකමක්‘මම හරිම අමාරුවෙන් ජීවත් වෙන්නේ. මට දුවලා දෙන්නෙක් ඉන්නවා. රස්සාව හැටියට කරන්නේ ගොවිතැන. ගොවිතැන් කරන්න බැරිවුණොත් කුලීවැඩ කරනවා. මේ මහත්තුරු මට එළදෙනෙක් බාර දුන්නා. මට ඌව හුඟක් වටිනවා. මැරෙන්න ගෙනියලා හිටපු සතා බේරලා මට දුන්න එක ලොකු පිනක්. තිරිසනා වුණත් ඌට ගුණේ තියෙනවා. මරණ භය ගිය නිසා වෙන්නැති නන්නාඳුනන සතා මාව ලෙව කෑවේ.”හෝකන්දර පදිංචි ටී. ආරියදාසට ගැබ්බර එළදෙන ලැබීම රටක් රාජ්ජයක් ලැබුණා හා සමානය. ඔහුගේ සතුටට දිග පළලක් නැත. මේ සතුට ඔහුට ලබා දුන්නේ කවදත් අනුන්ගේ දුකේදි පිහිට වීමට පෙරට එන සහෘද කැළකි.යමෙකුට යමක් දීමට සිතක් පහළ වෙන්නේ පින් සිත් ඇත්තෙකුටය. එක් පින් සිතක් නොව පින් සිත් ගණනාවක් එකතු වී සත්ව ජීවිතයක් බේරා ගැනීමත්, තවත් දරු පවුලකට ආදායම් මාර්ගයක් සකස්කර දීමත් මහඟු පුණ්‍ය කර්මයකි. මේ සද්කාර්යයේ කොටස්කරුවෝ පත්තර මහගෙදර(ලේක්හවුස් ආයතනයේ) විදුලි හා යාන්ත්‍රික අංශයේ සගයන් වීම අපට ආඩම්බරයකි.”අපි හැම වසරෙම කුමක් හෝ පිංකමක් කරනවා. මෙවර අපි තීරණයකට ආවා මරණයට කැපවූ එළදෙනෙක් බේරා ගන්නට. ඒ අනුව අපේ අංශයේ සාමාජිකයන් හා හිතමිතුරන් එකතුව රැස්කරගත් මුදලින් රුපියල් හතළිස් දහසක් වියදම් කරලා ගැබ්බර එළදෙනෙක් බේරා ගත්තා. ඒ එළදෙන ලබාගත්තේ බණ්ඩාරගම අටලුගම ප්‍රදේශයෙන්. අපි බේරාගත් එළදෙන හෝකන්දර ටී. ආරියදාස ගොවි මහතාට බාර දුන්නා. අපිට ලැබුණ ඉතිරි මුදල සිළුමිණ රසඳුන අතිරේකයේ 2011 දෙසැම්බර් 04 පළවී තිබූ මොළයේ ශල්‍යකර්මයක් සිදුකිරීමට ආධාර අවශ්‍ය යැයි කියා තිබූ දරුවාට ලබා දුන්නා.”මෙම සද්කාර්යයේදි මුල්වී කටයුතු කරන මහින්ද අප හා පැවැසීය.මෙම අවස්ථාවට හෝකන්දර සිරි සුසිල ධර්ම නිකේතනයේ අගලියේ සුසිල හිමි ද සහභාගි වූහ.ඉසවිඡායාරූප - සමන් ශි‍්‍ර වෙදගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=as1201014</link>
    <topic>ගුරු සේවයේ රස කතා</topic>
    <author>කරුණාදාස සපුතන්ත්‍රි</author>
    <content>ගුරු සේවයේ රස කතාතට්ටය සහ කොණ්ඩයවයඹ පළාතේ කුඩා පාසලකි. පහසුකම් අඩු පාසලක් වූ මෙහි සිසු පිරිස දෙසීයකටත් අඩු ය. පස්වැනි පන්තිය භාර කමලාවතී ගුරුතුමිය ඉගැන්වීමට දක්ෂ කැපවීමෙන් වැඩ කරන්නියකි. ඇය ගුරු සිසු දෙපිරිසගේ ම හොඳ හිත දිනාගත්තා ය.දිනක් පන්තියේ වැඩ කරමින් සිටින අතර නිතරම කුමක් හෝ ප්‍රශ්නයක් අසන දක්ෂ සිසුවෙකු වූ නිමල්, ඇයි ටීචර් අපේ ප්‍රින්සිපල්ගේ තට්ටය පෑදිලා තියෙන්නේ යැයි ඇසීය.ඒ ඉතින් හොඳට උගත් අයගෙ ලක්ෂණයක්නෙ පුතා. එතුමා විතරක් නොවෙයි බොහෝ උගතුන්ගේ තට්ටය තියෙනවනෙ. ගුරුතුමිය පිළිතුරු දුන්නා ය.“ඒක එහෙමයි කියමුකො. ටීචර්ගෙ කොණ්ඩය මොකද එහෙනම් දිගට තියෙන්නෙ? අනුමානයක් නැහැ ටීචර් මෝඩයි නේද?”කමලාවති ගුරුතුමියට පිළිතුරු නැතිවිය. අනවශ්‍ය කතා පැත්තක තියල දැන් මේ ගණන් ටික හදනව. කෝප වූ ඇය බෙරිහන් දෙන්නට වූයේ දැන් ඉන්න ළමයින්ගෙන් කතා කරල බේරෙන්න බැහැ යයි තනිවම සිතමිනි.කරුණාදාස සපුතන්ත්‍රිනිකදළුපොතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=as1201015</link>
    <topic>අහිංසකයන් අමාරුවේ දාන්න එපා නිකරුණේ පොලිස් ගුටි කාපු මට අම්මා නිතර කීවා</topic>
    <author>උපාලි සමරසිංහ</author>
    <content>අහිංසකයන් අමාරුවේ දාන්න එපා නිකරුණේ පොලිස් ගුටි කාපු මට අම්මා නිතර කීවාපාණදුර පොලිස් අධිකාරීඑච්. එම්. ධර්මසේනලංකා පොලිස් සේවය මහජන සාමය හා නීතිය රකින ප්‍රධාන ආයතනයයි. වඩාත් ආචාරශීලි අභිමානවත් පොලීසියක් සඳහා සූදානම් වන්නැයි දැන් රට පුරා පෝස්ටර් වැදී තිබෙනු අපිත් දකිමු. වසර 142 කට පසුව හෝ පොලීසිය ඒ ගැන ගැඹුරින් හිතන එක සමාජයට වැඩදායකය.ඒත් පොලිස් ගුටි පහරින් හෙම්බත්ව ඒ ආදීනවයෙන් පන්නරය ලබා පොලීසියටම බැඳී වඩාත් නිරවුල් පැහැදිලි කාර්යභාරයක් ඒ හරහා සමාජයට කළ හැකි යැයි සිතන පොලිස් නිල දරුවෙක් මට හමුවිය. එවැනි උසස් හැඟීමෙන් කටයුතු කරන ආචාරශීලී පොලිස් නිලධාරීන් අදත් නැතුවා නොවේ. අලි පනින හද්දා පිටිසර ගමක ඉපිද කොළොම්තොටට පැමිණි මේ නිල දරුවා පාණදුර පොලිස් අධිකාරී එච්. එම්. ධර්මසේනය. පියාගේ හේන කුඹුර සමඟ ජීවිතය පොර බැඳි දරුවන් හදන්නට ගමක අනේකවිධ දුක් විඳි ඒ අහිංසක මෑණියන් ගැන හෙතෙම හෝරා ගණනක් මා සමඟ කතිකා කළේය. මෙහි සටහන් වන්නේ ඉන් ශේෂයක් පමණි.අපේ අම්මගෙත් තාත්තගෙත් අපෙත් ගම වන්නේ හොරොව්පොතාන මරදන්කඩවලයි. හැබැයි! යකඩයාගේ ගම නොවේ. ඒක කැකිරාවෙ මරදන්කඩවල. මේක හොරොව්පොතාන මරදන්කඩවල. මගේ රත්තරං අම්මා උක්කු බණ්ඩාගේ රත්නවතී. පියා හේරත් මුදියන්සේලාගේ අවුසදහාමි. හොඳ ගොවි රජෙක්. එයාට ඕනෑතරම් කුඹුරු තිබුණා. හොඳ කථිකත්වයක් ද තිබුණා. අම්මා තාත්තගේ කතා විලාසයට මනාප වෙලා තියෙනවා.නමුත් මගෙ අම්මා ගමේ ආරච්චිලගෙ පොඩි දෝණි. ගම්මුලාදෑනි ආරච්චිල කියන්නේ ඒ කාලෙ ගමේ බොහොම බලවත් නිලතල. ඒ නිසා මගෙ පියාට අම්මාව දෙන්න ආතා කැමැති වෙලා නෑ. ඒත් විරුද්ධත්වය මැද්දෙම දෙන්නා එකතු වෙලා තියෙනවා. ආතා වගේම අම්මගෙ සහෝදරයා අපේ මාමණ්ඩි එයාත් ගමේ බලවත් කෙනෙක්. නම පුංචිරාළ. තාත්තා ඒ ගමේම වෙනත් ගෙදරක් හදාගෙන ජීවත්වුණා. අපෙ පවුලෙ දරුවන් 11 දෙනෙක්. මං පස්වැන්නා. මේ ළමයින් 11 දෙනාගෙන් 3 දෙනෙක් විතරයි පිරිමි. අනෙත් ඔක්කොම ගැහැනු. අක්කලා හතර දෙනකුට පස්සෙ පවුලට එක්කාසු වුණු පළමුවැනි පිරිමි දරුවා වශයෙන් මට ආතාගෙත් ආදරය ලැබුණා.පුංචි සන්දියෙ පටන් තාත්තගෙ හේනෙ කුඹුරුවල වැඩ කරන්න අපටත් අවස්ථාව ලැබුණා. අම්මලා දරුවන්ට හීල් බත් ටිකක් තෙලට දාපු අර්තාපල් අල ගෙඩියක් ළූණු ටිකක් එක්ක කවලා පාසල් යවලා කෙළින්ම ගියෙ කුඹුරට. කුඹුරු බැත, කෙත, හේන, ලියද්ද, පැල, අටුව, වී බිස්ස මේවා අප කාටත් පුරුදුයි. මී හරක් පිටේ ලගින්න, කොළ මඩවන්න, පෝරු ගාන්න, නියරක් හරි කෙළින් බඳින්න අදත් මට පුළුවන්. මේවා ශරීරයටත් ලෙඩ රෝග නැති කරන වැඩ. ඉර නියර බලලා වේල්ලක් බැඳ ගන්ඩත් අපට පුළුවනි. අපේ ඒ සුන්දර සෙල්ලම් කාලය දැන් ළමයින්ට නෑ. ඔවුන් කම්පියුටර් ළඟයි වාඩිවෙලා ඉන්නෙ.කුඹුක් ගස් උඩ නැඟලා ඉහළම අත්තෙ ඉඳන් මරදන්කඩවල වැවට ‘ඩයිව්’ කරන්න අපි උත්සාහ කළා. ඒක ගමේ පුරුද්ද. මේවා ගැමි දරුවන්ගේ පෞරුෂය නංවන දේවල් කියලා දෙකේ කැලෑසියට ගිය අපෙ අම්මලා දැන සිටියා. කොල්ලොත් එක්ක වැවේ පීනලා වැව් තාවුල්ලේ සෙල්ලම් කරලා අපි ගෙදර ආවෙ. අම්මා අපට දුන්නෙ අල බතල මයියොකු එක්ක කැලෑ කොළ මැල්ලුමක්. බතට වඩා ඒකෙ තිබුණේ දේශීය අල ජාති වගෙ දේවල්. අම්මා තාත්තත් එක්ක වී, තල, මෙනේරි, කුරක්කන් මේ හැමදේම වගා කළා. අපේ කෑම වේල හරිම රසවත් වුණේ ඒ නිසයි.ත්‍රිකුණාමල - අනුරාධපුර පාරේ කන්නියා, මොරවැව හරහා දුවන බස් එකක් විතරයි අපට තිබුණේ. ඒ නිසා බොහෝ කටයුතු සිදුවුණේ පාද යාත්‍රාවෙන්. මා අකුරට යන්නෙ රුවන්වැලි මහා විද්‍යාලයයට. හැතැප්ම දෙක තුනක් ගමේ කොල්ලොත් එක්ක ගාටමින් මහ මුකලාන් මැද්දෙන් අපි පාසල් ගියෙ. අපි ඉතින්, එනකොට සියඹලා දඹ කියන පලතුරු මොර කියන පලතුරු කකා ගෙදර ආවෙ. බලන්න! අද මොර ගස් නැති තරම්. මේක තමයි ලංකාවෙ තිබුණු රසම පලතුර. එහෙම කිව්වෙ අපේ අම්මා. මිනිස්සු මොර කැඩුවෙ ගහ පිටින් මුලින්ම කපලා දාලා. අතු සූරලා ගෙඩි කෑවෙ. ඒ කාලෙ දෙකේ කැලෑසියට ගිය අම්මා මෙහෙම කීවා මතකයි.“පුතේ, අපේ මිනිස්සු හරිම අලසයි. බලන්න! කඳුකරයෙ ඉන්න අය කරාබු කඩන්නෙ කොහොම ද? ඒ විදියට අමාරුවෙන් ගහ ඉතිරි කරලා නෙළනවනම් අනාගතයට ඉතිරි වෙනවා නේද? මේ විදියට ගස් පෙරළලා මොර කෑවොත් උඹලගෙ දරුවන්ට මොර නැති වේවි.” ඇගේ අනාවැකිය හරි.අපේ අම්මා හොඳ ගෙවිලියක්. ප්‍රායෝගික ගැහැනියක්. අද ගමකවත් මොර දකින්න නෑ. අපෙ අම්මලා අමුතු සෞන්දර්යයක් වින්දෙ නෑ. පරිසරය තිබෙන විදියටම තිබෙන්න ඇරලා ඒක රැකගත්තා. මං හිතන්නෙ ලොකු රේඩියෝ එකක් ග්‍රැමෆෝනයක් තිබ්බෙ ගමේම අපෙ ආතාට විතරයි. මං පුංචි සන්දියෙ ආතාත් එක්කම ඒ ගෙදරත් ඉන්නවා. ඒවයෙ සින්දු රස විඳිනවාට වඩා වවා ගත් බත බුලතට සාත්තු කරලා ඒවා පීදෙන කොට අපේ අම්මා රස වින්දා.අම්මලා එහෙම වුණාට අපට ඕනෑ වුණේ “බජව්” අහන්න. ඒ කාලෙ කැසට් නෑනෙ. අපි ගමේ කොල්ලො ප්‍රජා මණ්ඩල භූමියට යනවා. අම්මත් ඉතින්! අපව අරිනවා. ගමේ ලොකු අයියලා හවසට මෙතැන ඉඳන් ඩෝලයක් ගහගෙන සින්දු කියනවා. මට තවම මතකයි ‘බුද්ධදාස’ පස්සෙ කාලෙක ග්‍රාම සේවක කෙනෙක් වූ ඔහු මෙතැන රහට සින්දු කීවා. “ඔබෙ රා ගී මන” බෙග් මාස්ටර්ගේ ගීය ලස්නනට කීවා. හැබැයි! ඒක ඉවර වූ හැටියෙම ගෙදර එන්ඩ ඕනෑ. මං පාසල් කටයුතු හරියටම කළා. හැම වතාවෙම පන්තියෙ පළමුවැනියා. ගුරුවරුත් ආදරෙයි. ඒ නිසා විදුලිය නැති මේ ගමේ පහන් එළියෙන් පාඩම් කරන මා ළඟට ඇවිත් අම්මා මෙහෙම කියනවා.“පුතේ, කවරදා හෝ උඹගෙ මහන්සිය අපතේ යන්නෙ නෑ. මං ඒ වගේ දේවල් හරියට අහලා තියෙනවා. හාමුදුරුවො පන්සලෙ බණ මඩුවෙ කියන කතන්දරවලත් ඉන්නෙ උඹ වගේ පුංචි සන්දියේ දුක් විඳින පුංචි වීරයො...” අම්මා එහෙම කියලා මගෙ ඔළුව අතගානවා. මගෙ අම්මට මං කවදත් වීරයෙක්.උක්කු බණ්ඩාගේ රත්නවතී මාතාවඅපේ තාත්තයි - අම්මයි ළමයිනට යමක් කියලා දුන්නෙ ඇනලා නොවෙයි. ඉඟි කරලා. ඒ දෙන්නා දවල් බතට මුරුංගා, අගුණකොළ මැල්ලුම, තිබ්බටු මාළුව වගේ දේවල් ගන්නවා. වැඩියෙන් ඒ අය අපට පෙනෙන්න ඒවා කනවා. අප මේවාට ඒ කාලෙ කැමැති නෑ. අම්මා ඒ නිසා අල බැදුමක් හදනවා සුවඳ ගහන්න. අදත් මං අගුණකොළ වගෙ ඒවා කනවා කොහෙන් හරි හොයාගෙන. අපේ ගෙවල්වල කරවල කෑල්ලක් හැටියට හාල්මැස්සොත් හැදුණා. මස් මාළු ගෙනෙන්නෙ නෑ. ඉඳහිට දවසක දරුවෙක් ඉල්ලා හිටියම ගෙනෙනවා.අපේ ගම්වල සහජීවනය පුදුමයි. අම්මත් ඒ සහජීවනයෙ පංගුකාරියක්. වැව හිඳෙන කාලෙට ගමේ අය මාළු පිළිවෙළට ලස්නනට ගමටම බෙදනවා. ලූලො, පෙතියො, හැමෝටම ලැබෙන්න. ගමේ කවුරුවත් වංචා කරන්නෙ නෑ. ගමේ බලපත්‍රයක් ඇති තුවක්කුකාරයෙක් (දයඩක්කාරයෙක්) හිටියා. එයා සතෙක් මැරුවාම ගමේ අයගෙ කොටහ බෙදාගෙන යනවා. එදාට අකමැත්තෙන් වුණත් දරුවන් වෙනුවෙන් අම්මා ඒක උයලා දරුවන්ට දෙනවා.අනෙක අපෙ අම්මා මුඩි කැවුම් හදන්න හරිම දක්ෂයි. අප කියන්නෙ මේවට ‘මීවද’ කියලා. විශේෂ දවස්වලට හදනවා. ඒ අය එතරම් අධ්‍යාපනයෙන් ඉහළ ගියෙ නැති වුණාට ප්‍රායෝගික ඥානයෙන් හරිම පොහොසත්. හැන්දෑවට හේනෙ, පැලේ, ඉන්ඩ දෙන්නෙ නෑ. පිනිබායි නුඹට පුතේ, පලයන් ගෙදර ගිහින් පාඩම් කරපන්. ඒ වෙලාවට අම්මත් අප්පච්චිත් කියනවා. අම්මා එන්නෙ බිම් කළුවර වැටුණාට පස්සෙ.දවසක් ඉස්කෝලෙදි මං ජිල් බෝලයක් කටේ දමාගෙන සෙල්ලම් කරමින් හිටියා. එක්වරම ඒක ගිලුණා. ටී. බී. තෙන්නකෝන් කියලා මහත්මයෙක් හිටියෙ අපෙ පි‍්‍රන්සිපල්. එයා දුවගෙන ඇවිත් මාව කකුල් දෙකෙන් අල්ලලා උස්සාගෙන අනෙත් පැත්තට පහළට එල්ලා ගත්තා. ඊළඟට පිටට පස්ස පැත්තට ගගහා ජිල් බෝලය කටින් ගන්ඩ උත්සාහ කළා. ජිල් බෝලය ආවෙ නෑ. ඒත් මට අමාරුවක් නම් දැනුණේ නෑ. හොඳට ඉන්නවා.අම්මා ඒ වෙලාවෙ තාත්තටත් තවත් ගොවි මහත්තුරු කීප දෙනෙකුටත් ‘ඇඹුල’ අරන් කුඹුරට යන වෙලාව. නියරෙ එනකොට බණ්ඩා මාමා ආරංචිය කියලා. අම්මා කලබල වූ ගමන අර කෑම බිමට වීසි කරලා හැතැප්ම 2 1/2 ක් ඉස්කෝලෙට පයින්ම දුවගෙන ආවා.මට අම්මගෙ විලාපය ගේට්ටුව පැත්තෙන් ඇහුණා. ඒත් මට කිසිම අමාරුවක් නෑ. අම්මා මාව බදාගෙන ඇඬුවා. ආණ්ඩුවෙ ඩිස්පැන්සරියෙ මහත්මයා මට බෙහෙතක් දුන්නා ඒක ආමාශයෙන් පිටවෙන්න. දවස් දෙක තුනක් යනකම් අම්මා මා ‘කක්කා’ කරන විට ළඟින් හෙල්ලෙන්නෙ නෑ. දවසකින් දෙකකින් ජිල් බෝලය එළියට ආවාට පස්සෙයි අම්මා ඒ වේදනාවෙන් මිදුණේ.අපට ‘සරම්ප’ ‘කම්මුල්ගාය’ වගෙ ලෙඩ රෝග හැදුණාම අම්මා දුවලා ගිහින් එක්කගෙන එන්නෙ ගමේ ඇදුරාව. ඔහු නූල් බඳිනවා. මේ නූල්වල තිබුණෙත් පිරිත් බලය. එක් අතකට අම්මලගෙ විශ්වාසය අනුව කිසිම කරදරයක් වුණෙත් නෑ.පෝය දවසට අම්මා අප සියලු දෙනා රැගෙන හොරොව්පොතාන පන්සලට යනවා. පේරු දානය වරද්දන්නේ නෑ. බයිසිකලයක නැඟිලා පේරු දානය ගෙවල්වලට මතක් කරන්ඩ මාවත් යවපු අවස්ථා තියෙනවා. ලොකු පන් පෙට්ටියක දාගත් පේරු දානය පන්සලට යවන්නත් අම්මා මා මෙහෙයැවූවා.“දානය මහ ආනිශංසයි පුතේ. උඹේ අතපය සවිශක්ති වෙනවා. මේක ගෙනියපන් පන්සලට.” ඈ කීවෙ එහෙමයි. දරුවන්ට උගන්වන්න තාත්තා ඉඩම් එක එක වික්කා අමාරුකම් එනකොට. ඒ වගේම පවුලෙ කවුරුත් ඉගෙන ගත්තා. මං තමයි 1972 දී රුවන්වැලි විදුහලේ අපොස සාමාන්‍ය පෙළ හොඳින්ම සමත් වුණේ. මං ක්‍රීඩාවටත් දක්ෂයි. උස පැනීම රිටි පැනීම මගේ ක්‍රීඩා. වෙලන් ලීයෙන් හදාගත් රිටෙන් මං ඒ කාලෙ මහ පිමි පැන්නා. උණ ලීය ගත්තෙ පස්සෙ. ඒ කාලෙ හිටපු ගුරුවරුත් නියම ගුරුවරු. මගෙ ගුරුතුමා සෝමපාල කනගරත්න හේරත් එහෙම කෙනෙක්. අද එතුමා ජීවතුන් අතර නෑ. මං දිස්ත්‍රික් තරගෙන් පළමුවැන්නා වෙලා දිනලා සමස්ත ලංකා තරගෙටත් ආවා. බදුල්ලෙ තරගය තිබුණෙ. (මේ ගමනට අවශ්‍ය දේවල් ගුරු මණ්ඩලය සකස් කළේ. අපි (ගුරුතුමයි - මමයි) ගිහින් තරගයට මුහුණ දුන්නා. මට ලැබුණෙ දිවයිනෙන් 5 වැනි ස්ථානය. කොහොමහරි ගමට එනකොට රාත්‍රිය වෙලා. ගමට යන බස් එක නෑ.හොරොව්පොතාන බස් නැවතුම් පළේ මාත් ගුරුතුමත් ඉන්නවා. අපට ලැබුණු සහතික පත්‍රයත් තියාගෙන. තරමක වැස්සකුත් සුළඟකුත් ආවා. ගමට යන බස් එක උදයේ තිබෙන නිසා අප නැවතුම් පළේ වාඩිවෙලා හිටියෙ. පොලිස් ජීප් රථයක් ආවා. “තොපි නේද යකෝ අනුරාධපුර බන්ධනාගාරයෙන් පැනපු උන්” කියාගෙන අප ළඟට ආපු නිලධාරි කට්ටියක් අපට කතා කරන්නවත් නොදී බැටන් පොලු පහර දිදී දෙන්නාවම ජීප් රථයට දාගත්තා. මේක දුරදිග නොබලා ක්‍රියාකළ මොහොතක්. කිසිම දෙයක් කතා කරන්න ඉඩක් දුන්නෙම නෑ. ගුරුතුමාටත් වද දීලා ගහලා. පොලිස් කූඩුවෙ රාත්‍රියෙ දැම්මා.පහුවදා එළිවන විට අපව ගෙන ගියා බන්ධනාගාරෙට. එතැන නිලධාරීන් කීවා පැන ගිය හිරකාරයන් අප නෙවෙයි කියලා. ඒත් අපව නිදහස් කළේ නෑ. ගෙනැවිත් දැම්මා කූඩුවට. පොලීසියේ ස්ථානාධිපතිතුමා ආවා. එතුමා මගෙන් කරුණු අහලා ‘මේ අය අහිංසක මිනිස්සු, නිදහස් කරනවා’ කියලා අපව පිටත් කළා. මට හිතුණා මේ ලොකු මහත්මයා දෙවියෙක්. මේ වගේ කෙනෙක් වෙන්න ඕනෑ කියලා. නිර්දෝෂ කෙනෙකුට වරදක් නොකරන්න ඕනෑ. මට වෙච්ච දේ මතකයට නඟාගෙන මා හිතුවා. මං උසස් පෙළට බොහොම මහන්සි වෙලා පාඩම් කළා. මං ජයවර්ධනපුර විශ්ව විද්‍යාලයයට රුවන්වැලි ඉස්කෝලෙන් මුල් වරට සමත් වූ ළමයා බවට පත්වුණා. මං සරසවියට ගියෙ ආතා අක්කට දීලා තිබුණු ඉඩම රුපියල් හාරදහස් පන්සියයකට විකුණලා. බැංකු ණයකුත් අපට හම්බ වුණා.අපේ ගමේ ඉඳලා ත්‍රිකුණාමලයට තිබුණේ හැතැප්ම 33 යි. ඒත් අප ඒ වන විටත් මුහුද දැකලා තිබුණේ නෑ. අම්මා නිදහස් උත්සවයේ අභිමානය අපට පෙන්වන්න මුල්වරට මුන්තෝලපිටියට එක්කාසු කරගෙන ගියෙ මේ කාලයේදි. අපි එදා මුහුද දැක්කා. ආතා මැරුණු වෙලාවෙ ලොකු අම්මා සේරම දේපල තමන්ට ගත්තා. අපට තිබුණු ටික විතරයි ඉතිරි වුණේ. එදා මං අම්මගෙ ඇස්වල කඳුළු දැක්කා. අම්මා මටත් කීවා මං අම්මටත් කීවා. මේ තිබෙන ටික ඇති. අපි ඒ ටික දියුණු කරගනිමු කියලා. විශ්ව විද්‍යාලෙ ගිහින් ආපු ගමන් 1979 වසරේදී මං පොලීසියට බැඳුණා.හොඳ පොලිස් සේවයක් ඉටු කරන්න ඕනෑ. මා හිතා ගත්තා. අම්මත් එදා සිද්ධිය මතක් කරලා මට ඒ ටික කීවා. දකුණු මුහුදු තීරයේ බොහෝ පොලිස් ස්ථානවල මං හිටියා. 1982 වන විට අහුන්ගල්ල පොලිස් මුරපළ බාරගන්න කියලා ටෙරන්ස් පෙරේරා මහත්තයා කීවා. මං වැටලීම් කරලා මත්ද්‍රව්‍ය නිවාරණ කටයුතු කරලා ලබාගත් කීර්තියයි එසේ වීමට හේතුව. අම්මා මත් වැටලීම් ගැන හරිම සතුටු වුණා.1986 - 1987 කාලේ මං අඟුරුවාතොට පොලීසියේ ස්ථානාධිපති. දේශපේ‍්‍රමි ජනතා ව්‍යාපාරෙ නැඟලා ගිය කාලෙ. ජවිපෙ තරුණ සන්නද්ධ කල්ලියෙ නායකයා ශාන්ත බණ්ඩාර කියලා කෙනෙක්. කැලෑ පාරකින් පැනලා වාද්දුවෙ ඉඳන් තවත් දෙන්නෙක් එක්ක එනකොට අපේ පොලීසියේ පරීක්ෂක මහත්තයෙක්ට හසුවෙලා මා ළඟට ගෙනවා. ඔහු හරිම කඩවසම්. මට කී නම “උදය කුමාර”. මං විශ්වාස කළේ නෑ. මට ඒ මුහුණ පුරුදුයි. “මං කීවා මට ඇත්ත කියන්න. කරදරයක් කරන්නෙ නෑ. ඔබව මං කොහේදි හරි දැකලා පුරුදුයි” කියලා. මිනිහාට හීන් හිනාවක් ගියා. මං කරුණාබරව දයාවෙන් වරද පෙන්නලා දුන්නාම මිනිහා ඇත්ත කීවා මං ශාන්ත බණ්ඩාර කියලා.එතකොට මතක් වුණේ එදා ජයවර්ධනපුර සරසවියේ අන්තර් ශිෂ්‍ය බල මණ්ඩලයේ ලේකම් හැටියට මිනිහා හිටි බව. අපි එයාගෙ ගෙදරට ගියා හොඳ පවුලක්. තාත්තා පි‍්‍රන්සිපල්. අම්මා ටීචර්. ඒ අම්මා එදා පුතාව දැකලා තියෙන්නෙ අවුරුදු කීපයකට පස්සෙ. ඇය වැලහින්නක් වගේ පුතා බදාගෙන ඇඬුවා. මේ කාකි බොත්තම් යට තිබෙන මගෙ පපුවත් ඇවිළුණා. ඒත් ඒ වෙලාවෙ මට ඕඩර් එකක් ආවා වහාම ඔහුව එවන්න කියලා. මං බණ්ඩාරගම පොලිස් ස්ථානාධිපති හැටියට මත්කුඩු ව්‍යාපාරිකයො වැටලුවා. කුඩු බොන අය පුනරුත්ථාපනය කළා. පළාතෙ හාමුදුරුවරු මාව එහෙන් යවන්න එපා කියලා උද්ඝෝෂණ කළා. උපහාර පැවැත්වූවා.මේවා අම්මා බලාගෙන හිටියා. “පුතා අපරාධකාරයො සමාජ ශෝධකයො කරන්ට වෙර දරනවා, මත්කුඩු බොන අය පන්සල් පල්ලි යවනවා වතු වගාවට යොදවනවා. මේවා කවුරු කළත් හොඳයි පුතේ” කියලා ඈ කීවා. මිරිහානදිත් මං අම්මා කී විදියට මේ කුඩු උවදුරෙන් දරුවන් ගලවන්න වැඩ කළා. එක්තරා මුදලාලි කෙනෙක්ගෙ පුතා එයාගෙ අම්මව පිටිපස්සට ගෙනිහිල්ලා කරාබුව ගලවන්න හදද්දි ඒකට විරුද්ධ වෙච්චි ඒ මුදලාලිට තමන්ගෙම පුතා පිහියෙන් ඇන්නා. මුදලාලි මැරුණා. මං ඒවා කියනකොට අම්මා කීවෙ “උඹ මගේ පුංචි වීරයා කවදත් කියලා විතරයි. මේ අය ඕකෙන් ගලවන්න ඒක මහ පිනක් පුතේ...” ඈ එහෙමත් කීවා.85 මුල සිද්ධියත් මට මතක් වෙනවා. එදා අම්මා ඒ සිද්ධිය දැක්කෙ පත්තරෙන්. ඈ දුරකථනයෙන් මා අමතලා මට ආශිර්වාද කළා. යාල්දේවි දුම්රියේ ආරක්ෂාවට 100 ක් විතර හිටියා. ඇන්ජලෝ පීරිස් කියලා මහා වීරයෙක් හමුදාවෙ හිටියා. මං ඒ මහත්මයත් එක්ක ආරක්ෂාවට යාල්දේවි දුම්රියේ ගිය වෙලාවක්. හරියටම මුරුක්කණ්ඩි - මාන්කුලම් අතර කෝච්චිය එන රේල් පාර දෙපැත්තෙන්ම කොටි හමුදාව රේල් ට්‍රක්එක පිපිරෙව්වා. ඊළඟට උන් පෙට්ටිවලට තාර බැරල් උඩ ඉඳගෙන ප්‍රහාර එල්ල කළා. කෝච්චිය පෙරළුණා. අපි දෙන්නා හිටි පෙට්ටියත් පෙරළුණා. මිනිස්සු මරහඬ දෙද්දි විලාප තියද්දි ඒ ශබ්ද එන තැන්වලට කොටි වෙඩි තියලා ඒ අය නිශ්ශබ්ද කළා. ඇන්ජලෝ මහත්තයා පෙරළුණු පෙට්ටියක් මත නැඟලා කොටි සමඟ සටන් කළා. අපිත් සටන් කළා. 70 ක් විතර මැරුණා. පස්සෙ කොටි හිතුවා හමුදාව තවත් ඉන්නවා කියලා උන් පැනලා ගියා.මන්නාරමේ ඉන්දැද්දි විනය පරීක්ෂණ කරලා හම්බ කළ සල්ලිවලින් මං අම්මව දඹදිව යැව්වා. එක විනය පරීක්ෂණයකට රුපියල් දහදාහක් ලැබුණා. සහකාර පොලිස් අධිකාරි ලෙසත් මං කලාප 14 ක වැඩ කළා.පොලීසිය කියන්නේ අභිමානවත් සේවයක්. වසරකට රටේ භයානක මිනීමරුවන් 1500 ක් විතර අල්ලනවා. 1800 ක් විතර ස්ත්‍රී දූෂකයො අත්අඩංගුවට ගන්නවා. හොරු මංකොල්ලකාරයො 20,000 ක් විතර අල්ලා ගන්නවා. ඊටත් අමතරව මත්ද්‍රව්‍ය අල්ලන්න විශාල වැඩ කොටසක් කරනවා. අපි කරන්නේ ඒ ටික. දුර දිග නොබලා ක්‍රියාකළ අඳුරු පැල්ලම්වලට වඩා සමාජයට කළ සේවය වැඩියි. මේ රටේ ජීවත්වන සමස්ත ජනතාව වෙනුවෙන් පොලීසිය මේ ටික කරන්නෙ. පන්සිල් පද පහ රකින්න ජනතාව පුරුදු කරන්නයි අප මේ ටික කළේ. ටික දෙනෙක් පොලීසියට අගෞරව වෙන විදියට කතා කළත් මේ රටේ ජනතාව ඉන් සිදුවන සේවය දන්නවා. ඇත්තටම පොලීසිය හදන්නයි මගේ අම්මා මාව මෙහෙයැවූවේ.අදත් මා කළ හොඳ නරක අනුවයි වැඩ සිද්ධ වෙන්නෙ. විශ්ව ශක්තිය මා පිළිගන්නවා. ඒකට ළඟාවන්නෙ ඒක හැඩ කරන්නෙ මවකගෙන් ලද ආදරය අනුව. අද අම්මට 78 ක්. හොරොව්පොතානෙ ගෙදර ඉන්නවා. පොඩි මල්ලි තමයි තනියට ඉන්නෙ. ඇත්තටම මගේ ජිවිතය හැඩ කළේ අම්මා.මේ කාකි බොත්තම්වල වටිනාකම ලැබෙන්නෙ ලෝකයේ දරුවන් වෙනුවෙන් දහදුක් විඳින අම්මලා තාත්තලට සලකන දරුවන්ට කියලා හිතෙනවා.උපාලි සමරසිංහඡායාරූපය -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=as1201016</link>
    <topic>සුන්දර ගම්පහට සක්මන් මාවතක්</topic>
    <author>කසුරි</author>
    <content>සුන්දර ගම්පහට සක්මන් මාවතක්“ඇවිද්ද පය දහස් වටී’ කියලා බොහොම පැරැණි කියමනක් අපේ වහරේ තිබෙනවා. එයින් කියැවෙන්නේ අත්දැකීම් ලැබීම, එහෙමත් නැත්නම් ඇසූ පිරූ බව තිබීම, පුද්ගල ජීවිතය පරිපූර්ණත්වයට, පරිණත බවට පත් කරන බවයි. එහෙම බැලුවොත් ඇවිද්ද පය දහස් වටී කියන කියමනෙන් ප්‍රකාශ කරන්නේ දෙපයින් ඇවිදීම කියන දේම නෙමෙයි.එහෙත් මේ කාලය වනවිට ඇවිද්ද පය තවත් ආකාරයකින් වටිනා දෙයක් බවට පත්ව තිබෙනවා.ඒ ශරීර සෞඛ්‍යය පැත්තෙන්. දියවැඩියාව හෙවත් ලේ වල සීනි අඩංගු වීම දැන් බරපතළ සෞඛ්‍ය ප්‍රශ්නයක් වෙලා.අපේ පිය පරම්පරාවට මේ වගෙ රෝග තිබුණේ නැහැ. ලේ වල සීනි තිබුණ නම් ඒ සමහරක් හාමුදුරුවරුන්ට. ඇඟ මහන්සි නොකරන නිසා.බුදු හාමුදුරුවො මේ තත්ත්වයන් හොඳින් වටහාගෙන සිටි බව නම් පැහැදිලියි.සමහර විට භික්ෂුන් වහන්සේ ගේ ආහාර පාලනය කරනු පිණිස විවිධ පිළිවෙත් පනවන්නට ඇත්තේ ඒ නිසා විය හැකියි. ඉර අවරට ගිය පසු ආහාර ගැනීම අකැප කිරීම, පිණ්ඩපාතයෙන් ආහාර සම්පාදනය කර ගැනීම පමණක් නොව සක්මන් මළුවල සක්මන් කරවීම... “මහණෙනි ගම්දනව් සැරිසරව්” යනුවෙන් විධිවිධාන පැනවීම මේ සියල්ල එක් අතකින් බැලූ විට ශාරීරික සුවතාව වෙනුවෙන් පැනවූ පිළිවෙත් කියලත් හිතන්ඩ පුළුවන්.ඒ පිළිවෙත් අතර සක්මන් කිරීම ද ඉතා වැදගත් කොට සැලකෙනවා. සක්මන් කරමින් ම දැහැන් ගත වීමෙන් සිත මෙන් ම කය ද සුවපත් කරනවා.එසේ සිත කය දෙකම සුවපත් කරගැනීමට නම් සක්මන් කිරීමට සුදුසු නිස්කලංක පරිසරයක් නිර්මාණය කරගත යුතුයි.බුදුන් දවස වූ සක්මන් මළු ඒ ආකාර වූ බවට සැකක් නැහැ.දියවැඩියාව වැනි රෝග වලට ඇති බිය නිසා දැන් දැන් සක්මන් කරන්නන් වැඩිවෙලා.අපේ ආහාර වේල පිෂ්ටයෙන් අධිකවීම, දහඩිය නොසැලෙන ජීවන චර්යාවකට ගොදුරු වීම, අලස බව, සුව පහසුව ම මිස වෙහෙසීම ගැන නොසිතීම, සුව පහසුව හෝ වෙහෙස නොවී සිටීම සැපයක් යැයි සිතීම, නොවෙහෙසී කරන රැකියා උසස් යැයි සම්මත වීම ආදී කරුණු කාරණා රැසක් නිසා යහපත් සෞඛ්‍ය තත්ත්වය මිනිසා කෙරෙන් පලාගොස් තිබෙනවා.ජීවන චර්යාවෙන් නො ලැබෙන ‘වෙහෙස’ අප වෙනත් ආකාරයකින් හෝ ලබාගත යුත්තේ ඒ නිසා.දැන් අපි ‘සුන්දර ගම්පහ’ ගැන කතා කරමු.ගම්පහ නෑසියන්ගේ අග නගරයයි. එක් පසෙකින් අත්තනගලු ඔයත් තවත් පසෙකින් ඌරුවල් ඔයත් ගලා බසින ගම්පහ බිම් ප්‍රදේශය ගැමි සුන්දරත්වයෙන් අනූන වූවක්. දැන් එය අධිවේගී සංවර්ධන ක්‍රියාවලියක කොටසක් බවට පත් වෙලා. ඒ බැසිල් ඇමැතිතුමාගේ සම්ප්‍රාප්තියත් සමඟ.සංවර්ධනයත් සමඟ පරිසර සුන්දරත්වය බොහෝ විට අතුරුදන් වෙනවා. තුරු සෙවණ යටින් ඇදී ගිය ගුරුපාර වෙනුවට ඉද්ද ගැසුවාක් මෙන් කෙළින් වැටෙන මහා මාර්ග සංවර්ධනයේ සංකේතයක් බව සත්‍යයක්. එහෙත් සැබෑ සංවර්ධනය පරිසරය රැක ගනිමින් සිදුවිය යුත්තක්. දැන් කොළඹ එහෙම තමයි.සුන්දර ගම්පහ තවත් සුන්දර කරමින් ඌරුවල් ඔය දෙපැත්තේ සක්මන් මං තීරු දෙකක් නිර්මාණය වුණේ මේ සැබෑ සංවර්ධනය සංකේතවත් කරමිනි.ඔරුතොට කළු පාලම ළඟ සිට බැලුම්මහර දක්වා ඇති, ඌරුවල් ඔයේ ඉවුර දිග මේ සක්මන් මංතීරු නිර්මාණය වී තිබෙනවා. එය සැබෑවටම සුන්දර පරිසරයක්. මෙය හඳුනා ගැනීම ගැනත් පරිසර හිතකාමී සක්මන් මාවතක් ලෙස නිර්මාණය කිරීමත් පිළිබඳව බැසිල් ඇමැතිතුමාට ප්‍රණාමය හිමිවිය යුතුයි.අපි දැන් ඒ සක්මන් මංතීරුවල ඇවිදිනවා. මහ මඟ ඇවිදින විට බයයි. පසුපසින් පැමිණෙන වාහනයක් ඇඟේ වැදේ විද කියලා. පිට්ටනිවල ඒකාකාරයි.ඒත් ඌරුවල් ඔය ඉවුරු දෙක සැබෑවටම කය මෙන් ම සිත ද සුවපත් කරනවා.එය නගරයට අලංකාරයක්. එසේ ම සංවර්ධනය යනු කොන්ක්‍රීට් ගොඩනැඟිලිම නොවන බව පෙන්වා දෙන සංකේතයක්.අප ජීවත්විය යුත්තේ ගහකොළ සතා සීපාවා පළවා හරිමින් නොවන බවත් ඇළ දොළ ගංගාවන් ගෙන් යුත් හරිත වර්ණ පරිසරය තරම් හිතවත් මිතුරෙක් නැති බවත් වටහා ගැනීම සලකුණු කරන්නක්.ගම්පහ දිස්ත්‍රික්කය මෙවන් පරිසර හිතකාමී ජීවන චර්යාවකට සුදුසු කලාපයක් බවට පත්වුවහොත් ආශ්චර්යවත් දේශයේ වඩාත් පරිසර හිතකාමී වාසභූමිය බවට පත් කිරීම එතරම් අසීරු නැති බව පැහැදිලියි.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=as1201017</link>
    <topic>මළ මුහුදේ දියබුං</topic>
    <author>ජැක්සන් ඇන්තනි</author>
    <content>මළ මුහුදේ දියබුංමගේ විශ්වවිද්‍යාල ‘ගජයකු’ වූ ජී.ජී.ගුණපාල සමඟ වරක් අපි පදියපැලැල්ල දක්වා සංචාරය කෙරුවෙමු. පදියපැලැල්ලේ ඉතා ම දුෂ්කර ගම්මානයකින් ඉපිද කොළඹ විශ්වවිද්‍යාලය දක්වා පැමිණි ‘ගුණේ’ පිළිබඳ මා එදා විශාල ආඩම්බරයක් බුක්ති වින්දෙමි. මේ ගම වනාහී අතිශයින්ම සාම්ප්‍රදායික වූ පෞරාණික ජනාවාසයකි. 1983 දී මා එහි සංචාරය කළ අවධිය වන විට පැරණි කුල ක්‍රමය, සමාජ ස්ථරායනය, පරිපාලන ව්‍යූහය, ආර්්ථික ක්‍රමෝපායන් එලෙසින්ම ආරක්ෂා වී තිබුණි. දින දෙක තුනක් එ ගම නතර වී සිටි අපි මුළු ගම පුරා ම ඇවිද්දෙමු.”මළ මුහුදේ දියබුං” ගැන ලියන්නට පටන්ගෙන මා පදියපලැල්ලට ක්ෂණිකව දිව ගියේ එහිදී මට හමු වූ එක් වයස්ගත ගැමියෙක් මට කියා තිබූ කථාවක් මතක් වී ය. ඒ මාමා තම ජීවිත කාලයට ම මහ මුහුද දෑසින් දැක තිබුණේ නැත. 1983 වන විට පදියපලැල්ලට රූපවාහිනී සම්ප්‍රේෂණය සිදු නොවී තිබුණි. එහෙයින් එතුමන් මූදේ රළ නැඟීම වර්ණ චලන චිත්‍රයකින් ද දැක නොතිබුණි.ලංකාව ඉන්දියන් සාගරයේ ඉතා කුඩා දිවයිනක්ව තිබිය දීත් මහ සයුර හෝ එහි වෙරළ හෝ නො පෑගූ දෙපා සහ දෑස් ලංකාවේ තවත් කොතෙක් ඇද්ද? ලෝක ජනගහනයෙන් කොපමණ ප්‍රතිශතයක් මූදු රැල්ල පාගා නැතිව සිටිද්ද? රුසියාව සහ චීනය බඳු මහා ගොඩබිම් රටවල්වල අභ්‍යන්තරික හෝ කඳුකර ජනාවාසවල සිවිල් වැසියන්ගෙන් කීයෙන් කී දෙනකුට මූදු ආශ්වාදය උරුම නොවී පවතී ද?ලංකාවේ වෙරළ තීරය රස විඳීමට අතිවිශාල සංචාරක ආකර්ෂණයක් පවතින්නේ ලෝකයේ සෙසු මූදු තීරයන්ට වඩා ස්වභාව සෞන්දර්යයෙන් අනූන, පිරිසිදු සහ ආරක්ෂිත වෙරළ තීරයක් අපේ රටේ පවතින නිසාය. මුළු පෘථිවි ගෝලයෙන් පහෙන් හතරකම ඇත්තේ සාගරයයි. හැම සාගරයක් ම වෙරළ තීර සාදයි. හැම වෙරළක ම රැළි හටගනී. (රැළි හට නො ගන්නා සමුද්‍රයක් ඇත්නම් ඒ ‘පරාක්‍රම සමුද්‍රය”යි.) හැම මුහුදක් ම ලුණු රසය. එහෙත් “මළ මූදේ” තරම් කාඩි ලුණු රසයක් ලොව වෙනත් කිසිදු මුහුදක ද නැත. මළ මුහුද(DeadSea) ලුණු මුහුද (SaltSea) ලෙස ද හඳුන්වනු ලැබේ.කිමිදී පිහිනිය හැකි මගේ රටේ මුහුදමහ මුහුදේ වෙරළ අත්දැකීම් ද විරල වූ සංචාරක ලෝකයේ මළ මුහුදු සංචාරක අත්දැකීමක් ඇති මගේ සංචාර සටහන ඉතා පළල් වටිනාකමක් දරන බව මට සිහි වෙයි. එහෙයින් මට මළ මුහුද තරණය කිරීමේ වාසනාව හිමි කර දුන් “ට්‍රයිකෝ ලංකා” සංවිධායකයින්ට මම ගෞරව කරමි. මගේ මළ මුහුදු අත්දැකීමට මා පාත්‍ර වූවේ ලෙබනන් සිට ඊශ්‍රායලය හරහා ජෙරුසලමට ගිය මගේ “සිහ ශක්ති” සංචාරය කරණකොටගෙන ය.බෙත්ලෙහෙමේ ක්‍රිස්තු උපත සිදු වූ ශුද්ධ භූමිය සංචාරය කිරීම සඳහා මට ඉඩ හසර හිමි නො වූයේ මැද පෙරදිග යුද්ධය කරණකොට ගෙන ය. එහෙත් මගේ සංගීත නඩයට ජෝර්දානයේ අම්මාන් නුවර තානායමක් හිමිවිය. මේ තානායමේ තිබූ බොහෝ සංචාරක පහසුකම් අතර සුවපහසු පිහිනුම් තටාකයක් ද හිමි වී තිබුණි. අපේ මුළු සංගීත නඩයට ම පිහිනීමේ ආශාව තිබුණ ද අතිදක්ෂ සංගීතඥයකු වූ ආනන්ද පෙරේරාට පිහිනීම අරහං ය. තානායමේ පිහිනුම් තටාකයට ආනන්ද රැගෙන යාමට අප කොතරම් උපක්‍රම යෙදුවද එය ව්‍යර්ථක වූයේ ආනන්දගේ ජල විරෝධය බරපතළ ලෙස අපට බලපෑ හේතුවෙනි.එහෙත් ඊට පසුදින ම අපි මළ මුහුද වෙත යාත්‍රා කළෙමු. මළ මුහුද වනාහී ජෝර්දානය සහ ඊශ්‍රායලය යන දෙරටට ම අයත් ස්වාභාවික සම්පතකි. රතු මුහුදේ උඩ කෙළවරේ ඇති මාළු වලිගයක් හා සමාන හැඩයකින් යුතු ශාඛා දෙකෙන් දකුණු ශාඛාව වනාහී ඇකබා බොක්කයි. (Gulf of Aqaba) ඇකබා බොක්ක දක්වා විහිදී ඇති දීර්ඝ නිම්නයේ දෙපසින් ම උතුරේ සිට දකුණට පිහිටි කඳුවැටි දෙකක් දෙපසින් තිබේ. මේ කඳු දෙක අතර පිහිටි පටු නිම්නයේ අතිවිශාල අභ්‍යන්තරික ජලාශ දෙකක් පිහිටයි. ඉන් උතුරු අභ්‍යන්තරික ජලාශය වනාහී “යැම්”(Yam) නමින් හඳුන්වන කුඩා ජලාශයක් වන අතර ඊට දකුණින් මළ මුහුද හෙවත් Dead Sea පිහිටා ඇත.මට මළ මුහුද පිළිබඳව පළමු පාඩම කියාදුන්නේ ශුද්ධ බයිබලයයි. ජේසුස් ක්‍රිස්තුස් වහන්සේ සිදු කළ අනේකවිධ ප්‍රාතිහාර්යය අතර උන්වහන්සේ තම ශ්‍රාවක ජනයින් පුදුමයට පත් කරමින් මළ මුහුද දෙපයින් ඇවිදින ලදැයි ශුද්ධ බයිබලය දක්වයි. ඉන්පසු මළ මුහුද ගැන පළමු භූගෝල විද්‍යා පාඩම කියා දුන්නේ හපුගොඩ ඉස්කෝලයේ අටවැනි ශ්‍රේණියට භූගෝල විද්‍යා පාඩම කියා දුන් මියුරි ටීචර් විසින් බව මට හොඳින් මතක තිබේ.ඉන්පසු උසස් පෙළ කලා විෂය පථය තුළ මා හැදෑරූ භූගෝල විද්‍යා විෂය කරුණු අතර මළ මුහුදේ ලවණ ඝනත්වය පිළිබඳ මම ඉගෙන ගතිමි.මේ පතාක අභ්‍යන්තරික ජලාශයේ ලවණ සාන්ද්‍රණය සෙසු සාගර ජලයේ ඇති ලවණ ඝනත්වයට වඩා බෙහෙවින් විශාල ය. එනිසා එහි ජලය ඝනත්වයෙන් වැඩි බවත්, මේ අධි ලවණ ජලයේ කිසිදු ජීවියෙකු හෝ ජලජ ශාකයක් හෝ නොවැඩෙන බවත් මම එහිදී ඉගෙන ගතිමි. එහෙත් මළ මුහුදේ ජල මතුපිට ඕනෑම ජීවියෙකුට නොගිලී රැඳී සිටිය හැකි බව මා ප්‍රායෝගිකව ම අත්වින්දේ මළ මුහුද සංචාරය කිරීමෙන් පසුව ය.නො ගිලෙන මළ මුහුදඅප ජෝර්දානයේ අම්මාන් නුවර සිට මළ මුහුද වෙතට අවතීර්ණ වෙන විටත් එය සංචාරකයින්ගෙන් පිරී ඉතිරි පැවතුණි. මළ මුහුදේ ස්නානය කිරීම සංචාරක විනෝදයක් වනවා මෙන්ම එය ඉතා දුර්ලභ ස්වාභාවික චිකිත්සාවක් ද වනු ඇත. මළ මුහුදු තීරයට බට සැණින් අපේ කණ්ඩායම වහාම පිහිනුම් ඇඳුම් ඇඳ ජලය වෙත පිවිසුණෝය. පුදුමයකි! මේ මුහුදේ කිසිවෙකුටවත් යටට ගිලිය නො හැක. මුහුදු කිමිදීමකදී සංචාරකයා පරෙස්සම් විය යුත්තේ ගිලීමකින් වැලකීමටය. එහෙත් මළ මුහුදේ හිතාමතාවත් ජල තුළට ගිලී සිටිය නො හැක. පිහිනීම ඉතා හොඳින් ප්‍රගුණ කොට සිටි මා ඉතා උවමනාවෙන් ජල තුළට කිමිදෙන්නට උත්සාහ කළ ද යට ගිලි සැණින් වහාම රබර් බෝලයක් සේ මා උඩ මතුවෙයි.මා, ජයන්ත, සංගීත්, මහී, අශෝක, ධනංජය, ගාල්ලගේ පමණක් නොව නිරෝෂා සහ ඇගේ මව පවා ඉතා ප්‍රීති ජල කෙළි භුක්ති විඳිද්දී “ජල භීතිකාවෙන්” පීඩා විඳින ආනන්ද පෙරේරා ඈත ඉවුරු කොණට වී බලා සිටියේ ය. ආනන්ද ජලයට බිය වී සිටින්නේ ඔහු පිහිනීම ප්‍රගුණ නො කොට සිටි නිසා බව හෙතෙම පවසයි. එහෙත් අපි දීර්ඝ කුමන්ත්‍රණ සැලැස්මක් ක්‍රියාත්මක කොට ආනන්ද අල්ලාගෙන අවුත් කිසිදු වග විභාගයකින් තොරව මළ මූදට වීසි කෙරුවෙමු. ආනන්ද අකමැත්තෙන් බෙරිහන් දුන්නේය.එහෙත් අපේ වීසි කිරීමෙන් ගුවනේ පාව ගොස් මළ මුහුද මතට වැටුණු පිහිනීමට නොදත් ආනන්ද ඉතා සුව පහසුව ජල මත්තේ නොගිලී වැතිරී සිටියේය.මළ මුහුදේ සංචාරකයින් ජල මත්තේ දිග ඇදී වැතිරීගෙන තණකොළ පිට්ටනියක උඩු බෙලිව වැතිරුණා සේ හිඳ පොත් පත් ද කියවයි. පැතලි බන්දේසියක තබාගත් ඔහුගේ මුද්‍රික පානය සහිත කුසලානය ද ඔහු අසලින්ම ජල මත්තේ පා වෙමින් තිබේ. මළ මූදේ ජල කෙළි කෙළින කිසිදු සංචාරකයකු හෝ ගිලී මළ වාර්තා එහි නැත. මම ඉතා වෙහෙසින් ජල තුළට රිංගා ජල තුළ රැඳෙන්නට වෙර දැරුවෙමි.එහෙත් මට ජලය තුළ රැඳී සිටීමට නො හැකිය. වහාම මා උඩ මතුවී ජල තලයේ පා වෙන්නට පටන් ගනී. එහෙත් ජලය තුළට රිංගූ මා දෑස් හැර බැලීමට කළ උත්සාහය හේතුකොට ගෙන මම දැඩි අපහසුතාවකට ලක්වූයෙමි. මළ මුහුදු ජලයේ තිබූ අධි සාන්ද්‍රිත ලවණ ඝනකම හේතුකොට ගෙන මගේ දෑස් ඉවසිය නොහැකි තරම් දැවිල්ලකට ලක් විය. මගේ මිත්‍රයින් දිවගොසින් ගොඩබිම කිවුල් ජල ස්වල්පයක් ගෙනැවිත් දී මගේ දෑස් සෝදා නොගත්තා නම් මට ඒ දරුණු වේදනාවෙන් මිදීමක් නො වනු ඇත.මළ මුහුදේ ඊළග ආකර්ශණය වනාහී එහි මඩ (Dead Sea Mud) සංචාරකයින් තම සිරුරේ තවරා ගැනීමයි. ඒවා ඉතා දුර්ලභ සහ ස්වභාවික රූපලාවණ්‍ය ඖෂධයක් සේ සලකනු ලැබේ. ඒ මූදු මඩ කළු පැහැතිය. ඒ මඩ හෑරීම සඳහා වෙනම යාන්ත්‍රණයක් ක්‍රියාත්මක වෙයි.මළ මූදේ ස්නානය කිරීමට එන සංචාරකයින් සඳහා ඔවුන් විසින් මේ මඩ නොමිලයේ ම සම්පාදනය කෙරේ. මළ මූදු මඩ මුළු සිරුරේ ම ආලේප කොට ගත් විවිධ ජාතික සංචාරකයින් දුටු මතින් පෙනෙන්නේ එකම බන්ටු ගෝත්‍රික අප්‍රිකානු නීග්‍රෝ ජාතිකයින් පිරිසක් ලෙසය.මගේ “සිහ ශක්ති” කණ්ඩායමේ සියලුම සාමාජිකයින් තම සිරුරු රූපාලංකාරය තකා මඩ නා ගත්තෝය.අප අතර සිටි එකම යෞවනිය වූ නිරෝෂා විරාජිනී මුළු සිරුර පුරා මළ මූදේ කළු මඩ තවරා ගැනීමෙන් අපූරු නීග්‍රෝ සුන්දරත්වයකින් අනූනව බැබළුණාය. ඇගේ රූපාලංකාර විලාසය සෙසු නන් ජාතික සංචාරකයින්ගේ පවා ආකර්ෂණයට හේතුභූත වූවේය.මෙහි ”Dead SeaMud” පැකට් කොට අලෙවි කරන රූපලාවණ්‍ය වෙළෙඳ සල් ද බොහොමයක් තිබේ. ලස්සන වෙන්නට කැමැත්තෙන් පසුවන අප කණ්ඩායම ම තම ගමන් මලුවල හැකිතාක් මඩ පැකට් පුරවා ගත්තෝය. එදින රාත්‍රි යළි නවාතැන්පොළට පැමිණි මට මේ දුර්ලභ මළ මුහුදු අත්දැකීමෙන් නම් මිදීගත නොහැකි විය.ඊශ්‍රායලයත්, ජෝර්දානයත් බෙදී වෙන් වෙන්නේ මළ මුහුද මධ්‍යයෙන්ය. මළ මුහුදේ දකුණු ඉවුර ජෝර්දානය වන අතර එහා වම් ඉවුර අයත් වන්නේ ඊශ්‍රායලයටයි. මළ මුහුදේ උතුරු බටහිර හෙවත් වයඹ දිසාවෙන් බෙත්ලෙහෙම, කානා නුවර සහ ජෙරුසලම ආදී ක්‍රිස්තු භූමි හමුවෙයි. ජේසු තුමන් තම ධ්‍යාන ශක්තිය කුළුගන්වා ගෙන මළ මුහුදේ පා ගමනින් වඩින ලදැයි කියූ බයිබල් වාක්‍ය නිවැරැදි විය යුතු යැයි සිතෙන්නේ මළ මුහුදේ සාන්ද්‍රණය දෑසින් දුටු සංචාරකයෙකුටය. මා 1989 දී මළ මුහුදින් සමුගත්ත ද තවමත් මට එහි අරුමය අමතක වී නොමැත. යළි කවදා හෝ දිනෙක මළ මුහුද සංචාරය කළ යුතු යැයි මට දැන් සිතී තිබේ.අපි පුරා දිනයක් ම එහි විනෝද වීමු. එහෙත් මට මගේ සිත තෘප්ත කරලිය නො හැක. එහෙයින් මගේ සිත තුළ මළ මුහුද තව දුරටත් නො මළ මුහුදකි.ලබන සතියේ - ජනේරුවට ලන්ඩනයේ...ජැක්සන් ඇන්තනිwww.jacksonanthony.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av1201013</link>
    <topic>2012 මගේ විවාහ වසරයි</topic>
    <author>ගාමිණී සුසන්ත</author>
    <content>2012 මගේ විවාහ වසරයිමුතු තරංගාබොහෝ දෙනෙකුට ඇය මතකයට නැඟෙන්නේ මුතුකැට ඉසිරුණාක් වැනි ඇයගේ සිනහවත් සමඟ ය. ඇය අපට සිටින දක්ෂ යොවුන් රංගන ශිල්පිනියකි. ක්ෂේත්‍රයට පැමිණ කෙටි කලක් තුළ ම ප්‍රේක්ෂකයනට මතකයේ රැඳෙන චරිත කීපයකට ම ජීවය දෙන්නට ඇයට හැකි විය. ඇය මුතු තරංගා.මුතු මොනවද ඔබ මේ දවස්වල කරන කලා කටයුතු?සිරස නාලිකාවෙන් විකාශයවන ‘ආදරේ අහස තරම්’ දීර්ඝ ටෙලිනාට්‍යයේ රූපගත කිරීම්වලට සහභාගි වෙනවා. ඒ වගේ ම සංගීත ප්‍රසංගවලත් සහභාගි වෙනවා.විකාශය වීමට නියමිත ඔබ රංගනයෙන් දායක වුණු ටෙලිනාට්‍ය මොනවාද?මම රඟපෑ ටෙලිනාට්‍ය 07 ක් පමණ විකාශය වෙන්න තියෙනවා. හැබැයි ඒ ටෙලිනාට්‍යවල නම් අමතකයි.ඔබ රංගනයට පිවිසුණු ආකාරය...?මීට අවුරුදු කීපයකට පෙර මට සංගීතය සහ නර්තනය ඉගෙන ගන්න ‘එල්ෆින්ස්ටන්’ එකේ සරසවිපායට ගියා. සංගීතය ඉගෙන ගත්තෙ පී.වී. නන්දසිරි සර්ගෙන්. නර්තනය ඉගෙන ගත්තෙ චන්න විජේවර්ධන සර්ගෙන්. එල්ෆින්ස්ටන් එකේ දී මට මුණ ගැසුණා නික් ජයමහ කියන මෝස්තර නිරූපණ ගුරුවරයා. ඔහුගේ මඟ පෙන්වීම මත මෝස්තර නිරූපණය පිළිබඳව ඉගෙන ගෙන මෝස්තර නිරූපණයට සම්බන්ධ වුණා. ඉන්පසුව රූපවාහිනි වෙළෙඳ දැන්වීම් කීපයකට සහභාගි වෙන්න අවස්ථාව ලැබුණා. මම රංගනයෙන් දායක වුණු පළමු ටෙලිනාට්‍යය තමයි සෙනේශ් දිසානායක ගේ ‘පුලින ප්‍රාසාද’ කියන ටෙලිනාට්‍යය. ඒ; 2003 වසරේ. එම වසරේ ම මට ‘සෙව්වන්දි’ කියන චිත්‍රපටයට දායක වෙන්නත් අවස්ථාව ලැබුණා. ඉන්පසුව මම ටෙලිනාට්‍ය ගණනාවකටත් චිත්‍රපට කීපයකටත් රංගනයෙන් දායක වෙලා තියනවා.ඔබ ප්‍රේක්ෂකයින්ට වඩාත් ම ළං වුණේ කුමන ටෙලිනාට්‍යයෙන් ද?මම හිතන විදියට ‘වසුදා’ ටෙලිනාට්‍යයෙන්. එහි මම නිරූපණය කළේ අහිංසක චරිතයක් නෙමෙයි. තම නැන්දම්මාට විරුද්ධව වැඩකරන සැර පරුෂ කාන්තාවකගේ චරිතයක්. වසුදා නැරඹූ ප්‍රේක්ෂකයින් මගේ චරිතය පිළිබඳව කතා කළේත් තරහින්. ඒ; මම එම චරිතය හොඳින් නිරූපණය කළ නිසා වෙන්න ඕන. වසුදා ටෙලිනාට්‍යයට වගේ ම සුදු හංසි ටෙලිනාට්‍යයේ මම කළ රංගනයටත් හොඳ ප්‍රතිචාර ලැබුණා.දැන් ඔබ අහිංසක චරිතවලටම කොටු වෙලා ද?මටත් එහෙම හිතෙනව. හැබැයි මම රංගනයට පැමිණි මුල් කාලෙ මට විවිධ චරිත ලැබුණා. නමුත් පසුව මට අධ්‍යක්ෂවරු කතා කළේ අහිංසක චරිත රඟපාන්න. එන්න තියෙන මම රඟපෑ ටෙලිනාට්‍යවල මගේ විවිධ ආකාරයේ රංගන තියෙනව. ඒ ටෙලිනාට්‍ය තවම විකාශය නොවීම ගැන මම දුක් වෙනවා.ගායනයෙන් ඉදිරියට යන්න බලාපොරොත්තුවක් තියෙනවද?මම සංගීතය හදාරපු කෙනෙක්. යම් කිසි ගායන හැකියාවක් මට තියෙනව කියලත් මම දන්නවා. ඒ හැකියාව රටටම පෙන්වන්න අවස්ථාව ලැබුණේ ‘මෙගාස්ටාර්’ තරගාවලියෙන්. හැබැයි මගේ විදෙස් සංචාර කීපයක් ම ඒ තරගාවලිය නිසා මට අවලංගු කරන්න සිදු වුණා. මගේ ම ගීත කීපයක් නිර්මාණය කරන්න කියල බොහෝ දෙනෙක් කිව්වත් ඒ ගැන මම තවම හිතල නැ.සංගීත ප්‍රසංග සඳහා ඔබ රටවල් කීයකට විතර මේ වනවිට ගිහිං තියෙනවද?මේ වනවිට මම රටවල් 15 ක විතර පැවැත්වුණු සංගීත ප්‍රසංගවලට සහභාගි වෙලා තියෙනව. ලංකාව තුළත් මම එළිමහන් ප්‍රසංගවල ගීත ගායනා කරනව.විදෙස් ප්‍රසංගවලදී මොනවගේ ප්‍රතිචාර ද ඔබට ලැබී තිබෙන්නේ?හරිම පුදුමයි ඒ ගැන මතක් වනවිටත්. මට මේ වනතෙක් කිසිම සම්මානයක් හිමිවෙලා නෑ. නමුත් විදෙස් රටවල ප්‍රසංගවලට ගියාම එහි සිටින ලාංකික රසික රසිකාවියන් අපට දක්වන ආදරය ගෞරවය මට ලැබුණු හොඳම සම්මානය විදියට මම සලකනවා. සමහරු විවිධ කෑම වර්ග හදාගෙන ඇවිත් අපට දෙනවා. සිහිවටන ලෙස තෑගි බෝගත් දෙනවා. ඒ ප්‍රතිචාර මතක් වනවිට හරිම සතුටුයි.ඔබ ‘ගාමණී’ චිත්‍රපටයට දායක වුණා නේද?මම හිතන්නෙ ‘ගාමණි’ චිත්‍රපටයට රංගනයෙන් දායක වෙන්න ලැබීම මම ලද වාසනාවක් කියලයි. මම රඟපෑ චරිතය විශාල පරාසයක දිවෙන චරිතයක් නොවුනත් මම හරිම තෘප්තියකින් ඒ චිත්‍රපටයේ රඟපෑවා. එය හොඳ තේමාවක් සහිත නිර්මාණයක්. එහි අධ්‍යක්ෂවරයා දක්ෂ බුද්ධිමත් කෙනෙක්. ඒ වගේ ම එහි ප්‍රවීණ නළු නිළියන් රැසක් ම රඟපෑවා. ඒ නිසා ගාමණී චිත්‍රපටයට දායක වීම ගැන මට තියෙන්නෙ විශාල සතුටක්.කලා ක්ෂේත්‍රය තුළ ඔබටත් කැපිලි කෙටිලි තිබෙනවාද?අපොයි ඔව්. මුලදි නම් තිබුණේ නැහැ. ඒත් පසුව කැපිලි කෙටිලි හරියට ආවා. මට තේරෙන්නෙ නෑ මිනිස්සු ඇයි මෙහෙම කරන්නෙ කියල.මොනවද ඔබේ පවුලේ තොරතුරු?මගෙ අම්මයි තාත්තයි මමයි නංගියි තමයි පවුලේ අය. නංගි විවාහ වෙලා.ඔබේ විවාහය ළඟදී සිදුවෙනවාද...?ඔව්. බොහෝ දුරට ලබන අවුරුද්දෙ. 2012, මගේ විවාහය සිදුවේවි.කවුද ඔබේ අත ගන්නෙ?එයා නිශාන්ත අමුපිටිය. අපි හඳුනාගෙන දැන් අවුරුදු 8 ක් විතර වෙනවා. ඔහු මගේ සැමියා වීම මගේ වාසනාවක් ලෙසයි මම දකින්නෙ. ඔහු හොඳ අවබෝධයක් තියෙන මට උපරිම විදියට ආදරය රැකවරණය ලබාදෙන හොඳ කෙනෙක්. මගෙ යාළුවො නෑදෑයො දන්න කියන ගොඩක් දෙනා මට වඩා ආදරේ නිශාන්තට. ඒක මට හරිම සතුටක්.විවාහයෙන් පසුවත් ඔබ රඟපානවද?මම දිගටම රඟපානව. නිශාන්ත දැනුත් මාත් එක්ක ෂූටිංවලට එනව. එයා මගෙ කලා කටයුතුවලට විශාල සහයෝගයක් දක්වනවා.ගාමිණී සුසන්තඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av1201014</link>
    <topic>‘නාග සළඹ’ තනුව කපුගේ ගේ නොවේ; මගෙයි</topic>
    <author>ජෝජ් රොබ්සන් ද සිල්වා</author>
    <content>‘නාග සළඹ’ තනුව කපුගේ ගේ නොවේ; මගෙයිනාග සළඹ වැයෙන පදටසොඳුරු ලියක රඟ මැවේපාද බැඳුණු කිකිණි සළඹතාල අනුව නද කෙරේ අවට සුළඟ දැවටි දැවටිඅපට සිසිල සුව ගෙනේකුඹුකෙ සෙවණ දෙවන අරණබැතිනි පුබුදු සිත් නිවේ එපිට දෙවොල අසල අහසසුවඳ කපුරු දුම් නැඟේඇසළ මහට නැඟුණු සදෙකඋකුළු මුකුළු ඇස ගැසේ මොනර නැටුම අනුව නැඟෙනදෙපස යොවුන් ගී සරේකතරගමට දෙවිඳු නමටරඟන රැඟුම පුද කෙරේඅපෙන් වියෝ වූ මාලනී බුලත්සිංහල ගායන ශිල්පිනිය ගැයූ “නාග සළඹ” ගීතය ගීතලෝලී සිත් ගත් ගීතයකි. වර්තමානයේ දී ද පාසල් දරුවන් විවිධ ප්‍රසංගයන්හී දී මෙම ගීතය ඉදිරිපත් කරනු දක්නට ලැබේ. පද රචනයට ගැළපෙන අයුරු නිර්මාණය වී ඇති අපූර්ව තනුව නිසා ද වහා ශ්‍රාවක සිත් ආකර්ෂණය කරගැනීමට “නාග සළඹ” ගීතය සමත් වී තිබෙන බව නොරහසකි. එහෙත් මේ වනවිට ”නාග සළඹ” ගී තනු නිර්මාණයේ හිමිකරුවා ගුණදාස කපුගේ ද නැත්නම් ටියුලින් ජයරත්න ද යන්න පිළිබඳ විමසා බලන්නට සිදු වී ඇති හෙයින් අපි මුලින්ම සංගීතඥ ටියුලින් ජයරත්න සමඟ කතාබහට එක්වෙමු.”නාග සළඹ” ගීතය පිළිබඳ මෙවැනි අවුලකට මුල පිරුණේ කෙසේ ද?”ස්වාධීන රූපවාහිනියේ ගුණදාස කපුගේ පිළිබඳ වැඩ සටහනකට ‘නාග සළඹ’ ගීතය ඇතුළත් කර තිබීම නිසයි මේ අවුලට මුල පිරුණේ. කපුගේ වෙනුවෙන් කෙරෙන වැඩසටහනකදී ඔහුගේ නිර්මාණ ඇතුළත් වෙනවා මිස මගේ තනු නිර්මාණයක් කෙසේ වත් ඇතුළත් විය නොහැකි නිසාවෙන් මම ඒ ගැන සොයා බලද්දී දැනගන්න ලැබුණා ‘නාග සළඹ’ ගීතයේ තනුව නිර්මාණය කර ඇත්තේ කපුගේ බවට වූ වැරදි අවබෝධයකින් එම වැඩසටහන සඳහා මෙම ගීතය යොදා ගෙන ඇති බව.”එම වරද සිදුවී ඇත්තේ කාගෙන් ද?”කපුගේ මහත්මියගෙන් තමා මෙම වරද සිදුවී තියෙන්නේ. ඇය කුමන හේතුවක් ඇතුව මෙම ගී තනුව කපුගේ නිර්මාණය කළේ යයි සිතුවාද මම දන්නේ නැහැ. හැබැයි හරියාකාරව සොයා දැනුවත් නොවී විද්‍යුත් මාධ්‍යයක් මඟින් මෙලෙස මගේ ගී තනු නිර්මාණය සිය සැමියාගේ නිර්මාණයක් ලෙස හඳුන්වා ගෙන ප්‍රචාරය කරවාගන්න ඇය කළ වෑයම පෞද්ගලිකව මගේ සිත රිදවීමක් මෙන්ම කපුගේ ශිල්පියාණන්ට කළ අගෞරවයක් බවයි මගේ අදහස. එමෙන්ම මෙවැනි වැරදි නිසා ගීතලෝලීන් මෙන්ම මාධ්‍යවේදීන් ද නොමඟ යනවා. එය හානිකරයි.”‘නාග සළඹ’ ගීතය නිර්මාණය වූ අයුරු ඔබට මතකද?”ඔව්. ගුවන්විදුලියේ සිටි මගේ හිතවතෙක් තමයි මට මුලින්ම මේ පද රචනය ගෙනත් දීලා කාවඩි නැටුම් ශෛලියේ තාලයක් දාන්න කීවේ. මම ඒ අනුව තනුව හැදුවා. සෙනසුරාදා දවසක හදිසියේම බී.එස්.මාලනී (මාලනී බුලත්සිංහල) ඇගේ සහෝදරිය වන සන්ධ්‍යා සමඟ මේ ගීතය පටිගත කිරීමට ගුවන්විදුලියට පැමිණියා. වාදකයන් කීප දෙනකු පමණයි ඒ අවස්ථාවේ ගුවන් විදුලියේ රැඳී සිටියේ. අපි ඔවුන් කීප දෙනා සමඟ පටිගත කිරීම කළා. ඒ සෙනසුරාදා පටිගත කළ ගීතය ඊට පසු දින ඉරිදා ප්‍රචාරය වුණා. කපුගේ මෙම ගීතයට කිසිදු අයුරකින් දායක වූවේ නැහැ.”‘නාග සළඹ’ ගී තනුව ඔබ කළ නිර්මාණයක් බව සනාථ කිරීමට ඔබට ඇති සාක්ෂි මොනවාද?මට මේ ගී තනුව මගේම බව සනාථ කිරීමට තිබෙන ප්‍රධාන සාක්ෂිය ගුවන් විදුලියේ මෙම ගීතය අඩංගු ගීත තැටිය. එහි මගේ නම සඳහන් වෙනවා. ඊළඟට මාලනී ජීවතුන් අතර සිටියදී එළිදැක්වූ ඇගේ ගී ඇතුළත් සංයුක්ත තැටියේ ‘නාග සළඹ’ නිර්මාණකරු මා බව සඳහන් වීම. ඒ සඳහා මාලනී මට මුදල් ගෙවූ බවට ඇති සහතිකයත් තව සාක්ෂියක්. එම කරුණ විශේෂිත වෙන්නේ එම ගී තැටියේ ඇතුළත් ගීත සම්බන්ධයෙන් මාරවිල පොලිසියේ මාලනීට විරුද්ධව සංගීතඥයෙකු කළ පැමිණිල්ලකින් පසුව එම තැටියේ ගී නිර්මාණයට දායක වූ සියලුම නිර්මාණකරුවන්ට එහි කර්තෘභාග ගෙවීම නිසයි. (කපුගේ කළා නම් මාලනී මට කර්තෘ භාග ගෙවයි ද? නැහැ නේ)‘නාග සළඹ’ ගීතයේ පද රචක සුනිල් සරත් පෙරේරා ඔබ වෙනුවෙන් සාක්ෂියක් වන්නේ නැද්ද?”ඇයි නැත්තේ. අදත් එතුමා මේ ගැන කතා කෙරුවා. ගුවන්විදුලියේ විශේෂ වැඩසටහනකයි අපි මේ ගීතය නිර්මාණය කෙරුවේ. හැත්තෑව දශකයේ මුල් භාගයේ දිනයක. එතුමාගෙනුත් අසා බලන්න. එතුමාත් දන්නවා මේ ගීතයේ තනුව නිර්මාණය කර සංගීතවත් කළේ මම බව. මම මෙම ගීතයේ තනුව හදද්දී කපුගේ ගීත ගායනයටවත් එක්වෙලා නැහැ. ඒ වගේම මගේ මතකයේ හැටියට ඒ කාලයේ කපුගේ සමඟ ප්‍රේමා විවාහ වෙලත් හිටියේ නැහැ. ඉතින් ඇය දන්නේ කොහොමද මේ ගීතය ගැන?”කපුගේ මහත්මිය සතුව ‘නාග සළඹ’ ගීතයේ ගී තනුව සිය සැමියා කළ නිර්මාණයක් බවට සාක්ෂි තිබෙන බව පවසනවා නේද?”කපුගේ නොකළ, මවිසින් කළ නිර්මාණයකට සැබෑ සාක්ෂි කොහෙන්ද ඇයට? එසේ තිබෙනවා නම් මම අභියෝග කරනවා ඇයට ඒවා ඉදිරිපත් කරන ලෙසට. අවසාන වශයෙන් මම ඇයගෙන් ඉල්ලීම් දෙකක් කරන්න කැමැතියි. ඒ පළමු ඉල්ලීම මෙවැනි අනුවණ ක්‍රියා මඟින් කපුගේ නම් කලාකරුවාණන් හා අප අතර පැවැති මිත්‍රත්වය කැළැල් නොකරන ලෙසයි. මන්ද අපි හොඳ හිතවතුන් වූ නිසායි. (කපුගේ ‘දෑස නිලුපුල් තෙමා’ සහ ‘සීතල සඳ එළියේ’ වැනි ගී ගයද්දී ඔහුට පුහුණුවීම් කළෙත් මමයි.) දෙවැනි ඉල්ලීම කපුගේ නමට අපහාස නොකරන ලෙසයි. ඒ මන්ද, කපුගේ අනුන්ගේ ගී මංකොල්ල කෑ ශිල්පියකු නොවුණු නිසා ය.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av1201015</link>
    <topic>බොරු පම්පෝරි ගහලා මාධ්‍යයේ වැජඹෙන්න මට ඕන නෑ</topic>
    <author>ලකී ඩයස්</author>
    <content>බොරු පම්පෝරි ගහලා මාධ්‍යයේ වැජඹෙන්න මට ඕන නෑලකී ඩයස්ඔහුට සම්මානවලින් අඩුපාඩුවක් තිබුණේ නෑ. නළුවෙක් වශයෙන් පමණක් නොව චිත්‍රපට හා ටෙලිනාට්‍ය නිෂ්පාදකවරයෙක් ලෙසත් ලැබිය යුතු බොහොමයක් සම්මාන ඔහුට හිමි වී තිබුණා. ඒ සියල්ල පුරා දශක ගණනාවක් තිස්සේ යහපත් කලාවක් වෙනුවෙන් ඔහු කළ කැපකිරීම් වෙනුවෙන් ලැබුණු ඒවා ය. මේ අතරතුරම පසුගිය සුමති ටෙලි සම්මාන උලෙළින් ද ඔහුට සුවිශේෂී සම්මානයක් හිමි විය. අපේ කතා බහට නිමිත්ත වූයේ ඒ සම්මානය පුරුදු පරිදි ඔහුගේ නළුකමට හෝ නිෂ්පාදන කාර්යයකට හිමි වූවක් නොවන නිසා ය. මේ සම්මානය ඔහුට හිමි වූයේ රූපවාහිනිය වැඩසටහනක් ඉදිරිපත් කිරීම වෙනුවෙනි. මේ සම්මානයේ හිමිකරු අපේ ප්‍රවීණ නළු ලකී ඩයස් ය.සම්මාන රැසක හිමිකරුවෙක් වන ඔබට මෙවර සම්මානය සුවිශේෂී වෙන්නේ කොහොමද?සම්මානයක සතුට කියන එක මම බොහොම කාලයක් තිස්සේ විඳපු කෙනෙක්. මගේ නළු ජීවිතය ගත්තත් නිෂ්පාදන කාර්යයන් ගත්තත් මේ දෙපැත්තෙන්ම, ඇති වෙන්න සම්මාන දිනපු කෙනෙක් මම. ‘සරසවිය’ සම්මාන ඕ.සී.අයි.සී. සම්මාන, ජනාධිපති සම්මාන, විජය සම්මාන, සුමති සම්මාන ඔය ආදී නොයෙක් සම්මානවල මම හිමිකරු වෙලා තිබෙනවා. මේ හැම සම්මානයක්ම මට ලැබුණේ එක්කෝ මගේ රංගනයක් වෙනුවෙන්, නැතහොත් මගේ නිෂ්පාදනයක් වෙනුවෙන්.නමුත් මෙවර සුමති ටෙලි සම්මාන උලෙළින් මට හිමි වුණේ මගේ සුපුරුදු ක්ෂේත්‍රයෙන් ඔබ්බට ගිය වෙනත් සුවිශේෂී සම්මානයක්. ඒ නිසා මේ සම්මානය මට අතිශයින් ම වටිනවා. රූපවාහිනි වැඩසටහනක් ඉදිරිපත් කිරීම වෙනුවෙනුයි මේ සම්මානය මට ලැබුණේ. අනිත් අතට Who wants to be milloner කියන වැඩ සටහන රටවල් 110 ක ක්‍රියාත්මක වෙන ජාත්‍යන්තර මට්ටමේ වැඩසටහනක්. මේ සඳහා මාව තෝරගත්තේ එංගලන්තයෙන් ඇවිත්. පළවැනි වතාවටම සම්මානයක් ලැබිලා ජූරියේ අවධානය යොමු වීම අනෙක් සම්මානයන්ට වඩා සුවිශේෂියි.‘ඔබ ද ලක්ෂපති මම ද ලක්ෂපති’ වැඩසටහන එකල අතිශයින් ම ජනප්‍රිය වැඩසටහනක් වුණා. නමුත් ඔබ හදිසියේ ම ඒ වැඩසටහන ඉදිරිපත් කිරීමෙන් ඉවත් වුණා. ඇත්තට ඒ තරම් සාර්ථක වැඩසටහනකින් ඇයි ඔබ ඉවත්වුණේ?ඇත්තටම මේ වැඩසටහනට මම සම්බන්ධ වුණේ අවුරුදු 2 ක ගිවිසුමකට අනුවයි. නමුත් මටත් පුදුම හිතුණා හිටි ගමන් අපේ සේවය නතර කළා ම. ඒ ගැන මම ප්‍රශ්න කරන්න ගියේ නෑ. මාව ඕන නැති තැනකට මම පස්සෙන් යා යුතු නෑ නේද? වැඩසටහන ඉදිරිපත් කරන කාලේ මම කිසිම පුරුද්දක් නැතිව වැඩසටහන කළා. දහස් ගණන් ප්‍රේක්ෂකයෝ මේ නිසා ඒ වැඩසටහන වටා රොක්වෙලා හිටියා. අදටත් මට මුණ ගැහෙන බොහෝ දෙනා මැසිවිලි නඟනවා ඇයි ඔබ ඉන් ඉවත් වුණේ කියලා. නමුත් ඒකට මට කරන්න දෙයක් නෑ. ප්‍රේක්ෂකයෝ මං ගැන ඒ විදියට හිතීම ගැන ඇත්තටම ඔවුන්ට මම ණය ගැතියි. නමුත් මට වැඩසටහනකට බලහත්කාරයෙන් සම්බන්ධ වෙන්න බෑනේ. මට නැවතත් ඇරියුමක් ලැබුණොත් මම සතුටින් බාර ගන්නවා.ඔබ පසුගිය කාලය පුරාම මාධ්‍යයෙන් ටිකක් ඈත්වෙලා හිටියේ. මාධ්‍යයට විවෘත වෙන්න ඔබට හේතුවක් ම ඕන බවක් පේනවා?ඔව්. මාධ්‍යයට එන්න කිසියම් හේතුවක් ඕන තමයි. මම ඇඩ්වර්ටයිසින් කරන කාලේ ඉඳන්ම ජනමාධ්‍ය සමඟ ලොකු සබැඳියාවකින් කටයුතු කරනවා. මේ අවුරුදු ගණනාව තුළ ඉතාම සමීප මිතුරන් මට මාධ්‍ය ලෝකය පුරා ඉන්නවා. ඒ අයට කියලා මට ඕන දෙයක් මාධ්‍යවල දම්ම ගන්න පුළුවන්. නමුත් කිසියම් හේතුවක් නැතුව බොරු පම්පෝරි ගහලා මාධ්‍යයේ වැජඹෙන්න මට ඕන නෑ. පිටු පෙරළනකොට හිටියට තිරයේ බඩු නැත්නම් ඒකෙන් ඇති වැඩේ මොකක්ද? ඒ නිසා මම මාධ්‍යයට එන්නේ එක්කෝ මගේ රංගන කාර්යයක් ගැන. එහෙමත් නැති නම් නිෂ්පාදන කාර්යයක් ගැන දැනුවත් කරන්න තිබෙනවා නම් විතරයි.මෙවැනි තත්ත්වයක් යටතේ ඔබ වැනි නළුවන්ට සහ හරවත් යමක් කරන කෙනෙකුට අත්වෙන ඉරණම ගැන මොකද හිතෙන්නේ?ඒක බරපතළ ප්‍රශ්නයක්. අද තිබෙන ටෙලිනාට්‍ය දිහා බැලුවම වැඩිපුරම නිෂ්පාදනය වෙන්නේ පවුල් කඩා ඉහිරවන, අනියම් සම්බන්ධතා පවත්වන, පහත් ගණයේ භාෂා භාවිතා කරන ටෙලිනාට්‍ය. මේ ටෙලිනාට්‍යය 10 ක් බෑ කිවුවොත් අඩුම තරමින් එකක්වත් මා වැනි නළුවන්ට කරන්න වෙලා තිබෙනවා. මගේ ගණයේ ඉන්න බොහෝ දෙනා අතරින් කිහිප දෙනෙක් විතරයි අද වැඩ කරන්නේ. චිත්‍රපට කලාව ගැනත් ඔය බණේ මම මේ වගේ ම කිව්වා. නමුත් කරන්න දෙයක් නෑ. ඉඳලා හිටලා හරි අපිටත් තෝරලා බේරලා හරි ටෙලිනාට්‍යයක රඟපාන්න වෙලා තිබෙනවා. ඒ මොකද අපේ ගෙදරත් බත් කන්න ඕන නිසා.ඔබේ නවතම නිර්මාණ දායකත්වයන් ගැන කිවුවොත්?පසුගිය දිනවල තිරගත වුණු ‘චැලේන්ජර්ස්’ චිත්‍රපටය අතිශයින් ම සාර්ථක වුණා. ඉතා හොඳ විචාරක ප්‍රතිචාරත් ලැබුණා. ඔහුගේ ම ‘සෙනසුරු මාරුව‘ චිත්‍රපටය ලබන අවුරුද්දේ දී තිරගත වීමට නියමිතයි. එහි හාත්පසින් ම වෙනස් රංගනයක යෙදෙන්න මට අවස්ථාව හිමි වුණා.හෙට සිට සිරස නාලිකාව ඔස්සේ විකාශනය වීමට නියමිත ‘භාර්යාවෝ’ ටෙලිනාට්‍ය ඔස්සේ ඔබ නැවතත් ටෙලි නාට්‍ය රංගනයට එක්වෙනවා. අපි ඒ ගැන කතා කරමු.මේ දවස්වල බහුතරයක් ටෙලිනාට්‍ය නිර්මාණය වෙන්නේ සම්පූර්ණයෙන්ම ප්‍රවීණ නළු නිළියන් අමතක කරලා. ඒ අය ගෙවල්වල පුස්කනවා. මේ ඊයේ පෙරේදා නළු නිළියන් කියන්න බැරි අය පත්තරේක දෙකක පිංතූරයක් දාගෙන ටෙලිනාට්‍ය වලට රිංගනවා. නමුත් පසුගිය දවස්වල අපි ඒකේ ආදීනව දැක්කා. මොකක් හරි දේකට අහුවෙනවා. මේ අය කලාව දන්නෙත් නැහැ. කලාවට ආදරයකුත් නැහැ.නමුත් මම මේ දවස්වල කරන ‘භාර්යාවෝ’ ඊට වඩා වෙනස් මුහුණුවරක් අරන් තියෙනවා. මෙහි නිෂ්පාදිකා සුදර්මා නෙත්තිකුමාරි මහත්මිය විශාල මුදලක් කැපකරලා මේ ටෙලිනාට්‍ය කරන්නේ. ප්‍රවීණ හා ජනපි‍්‍රය පිරිසක් ඇය ‘භාර්යාවෝ’ සඳහා දායක කරගෙන ඉන්නවා. මා සමඟ සබීතා, දිල්හානි, කාංචනා, දමිතා, නිමන්ති, චන්න පෙරේරා, බුද්ධදාස විතානච්චි, බිමල් ජයකොඩි, මාදිනි මල්වත්ත, කුමාර තිරිමාදුර වැනි විශිෂ්ඨතම ශිල්පීන් පිරිසක් මෙහි ඉන්නේ.ඇත්තටම සුදර්මාට මම ප්‍රශංසා කරනවා මෙතරම් මුදලක් කැප කරමින් හොඳ නිර්මාණයක් කරන්න පෙලඹුණ එක ගැන. මේ නාට්‍යය වෙනුවෙන් නාලිකා කිහිපයක්ම අනුමත කරමින් හිටියේ. නමුත් සිරස නාලිකාව මේ උසස් නිර්මාණය භාරගෙන හෙට සිට රාත්‍රි 9 ට ප්‍රේක්‍ෂකයා අභිමුවට අරගෙන එනවා. විශේෂයෙන්ම තරුණ අධ්‍යක්‍ෂවරයකු විදිහට තිර පිටපත රචනා කරන ගමන්ම සාරංග මෙන්ඩිස් හොඳ නිර්මාණ කාර්යයක් කරනවා. එය හෙට සිට හොඳින් දැක බලා ගන්න පුළුවන්. සිරසට මම ගරු කරනවා වගේම මගේ ප්‍රණාමය හිමි වෙනවා ‘භාර්යාවෝ’ ඉතාම ඉක්මනින් ප්‍රේක්‍ෂකයාට සමීප කිරීම පිළිබඳව.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av1201016</link>
    <topic>ජෙයොන් කු-වාන් ගේ ‘ටවුන් ත්‍රිත්වය’</topic>
    <author>ඈෂ්ලි රත්නවිභූෂණ</author>
    <content>ජෙයොන් කු-වාන් ගේ ‘ටවුන් ත්‍රිත්වය’තරුණ කොරියානු සිනමාකරුවෙක් වූ Jeon Kyu- hwan, ඔහුගේ ප්‍රථම වෘත්තාන්ත සිනමා පටය නිර්මාණය කළේ 2008 වර්ෂයේදීය. එය හැඳින්වූයේ Mozart Town යනුවෙනි. එය නොසිතූ පරිදි ජගත් සිනමා විචාරකයන්ගේ හා සිනමා උත්සව අධ්‍යක්ෂවරුන්ගේ දැඩි අවධානයට ලක් විය. ඩිජිටල් මාධ්‍යයෙන් නිර්මාණය කරන ලද එම චිත්‍රපටය සඳහා ඔහු විසින් වෘත්තීය නොවන නළු නිළියන් පිරිසක් යොදවා ගන්නා ලදි. එක් චරිතයක් වන්නේ ස්ලෝවේනියානු සමූහාණ්ඩුවේ සසිට සෝල් නුවරට පැමිණෙන පියානෝ වාදනයේ දක්ෂ සාරාය. ඇය සෝල් නගරය ඉතා සාමකාමී හා පිරිසිදු නගරයක් බව විශ්වාස කරයි. සැමියා විසින් අත්හරිනු ලැබූ ජි-වොන් සිය ජීවිකාව සඳහා පුවත්පත් විකුණන ස්ථානයක් පවත්වා ගෙන යන අතර ඇගේ විනෝදාංශය වන්නේ එතැනින් ගමන් කරන මිනිසුන්ගේ ඉරියව් ඡායාරූපගත කිරීමයි. එය ඇගේ ශෝකී ජීවිතයට කිසියම් සතුටක් එක් කරයි. එකෝ සහ අයෝ මුදල් ඉපයීමේ අරමුණින් සෝල් නගරයට පැමිණි අපි‍්‍රකානුවන් දෙදෙනෙකි. නීත්‍යානුකූල නොවන කම්කරුවන් නිසා ඔවුන්ගේ ජීවිත ද ඛේදජනකය. සිනමාකරුවා සෝල් නගරයේ ජීවත්වන මෙම චරිතයන්ගේ අභ්‍යන්තරයේ දැවෙන ශෝකය සිනමාත්මක රූපමාලාවකින් ඉදිරිපත් කරයි. මෙම කෘතිය ඔසියාන්ස් සිනෙෆෑන්, ටෝකියෝ, ෆිල්ඩෙල්ෆියා ඇතුළු සිනමා උත්සව රාශියක් තිරගත වූ අතර ඉහළම ප්‍රේක්ෂකයා හා විචාරක ප්‍රසාදයක් දිනා ගන්නා ලදී.ඔහුගේ “ටවුන් ත්‍රිත්වයේ” දෙවන කෘතිය වූයේ Animal Town (2009)ය. හියොං-දෝ කුඩා මුද්‍රණ සමාගමක අයිතිකරුවෙකි. ඔහුගේ යතුරු පැදිය සොරා ගත් ළමයා රිය අනතුරකදී මිය ගිය බව ඔහුට දැන ගන්නට ලැබෙයි. චිත්‍රපටයේ තවත් චරිතයක් වන්නේ කුලී රථ රියදුරෙකි. ඔහු සේවය කළ ගොඩනැගිලි ඉදිකරන සමාගම මගින් ඔහුගේ වේතනය නොගෙවන ලද බැවින් දැන් ඔහු රියදුරෙකු ලෙස සේවය කරයි. පීඩාවට පත් මෙම චරිත දෙකේ දෛනික චාර්යා මිනිසුන් තිරිසනුන් ලෙස කටයුතු කරන නාගරික පසුතලය මත සිනමාකරුවා නිරූපණය කරයි. “අප අනුන්ගේ දුක් පීඩාවන් නොදැක්කා සේ මම මෘත නගරය තුළ ජීවත් වන්නෝ වෙමු.” සිනමාකරුවා සඳහන් කරයි. Animal Town චිත්‍රපටය නැරඹූ සැන් සෙබස්තියන් සිනමා උලෙළේදී එක්තරා විචාරකයෙක් සඳහන් කළේ “ඔය ඉතා ප්‍රබල සිනමාත්මක රචනයකි. තිරකතාව හා ප්‍රතිරූප ප්‍රේක්ෂකයා ඉතා දැඩිව ග්‍රහණය කර ගනු ලබයි. නාගරික පරිසරය හා චරිත නිරූපණය කර ඇති ආකාරය බටහිර චිත්‍රපටයකවත් දක්නට නොලැබෙන ආකාරයේ එකකි.””ටවුන් ත්‍රිත්වයේ” අවසාන චිත්‍රපටය වූයේ Dance Town ය. උතුරු කොරියාවේ ජීවත් වන යුවළක් දකුණු කොරියාවට පලා ඒමට සැලසුම් කරයි. නමුත් තහනම් විදේශීය භාණ්ඩ ළඟ තබා ගැනීම වෙනුවෙන් ඔහු පොලිස් අත්අඩංගුවට පත් වෙයි. බිරිඳ වන ජුං - නිම් නීත්‍යානුකූල නොවන මුහුදු මාර්ගයක් ඔස්සේ දකුණු කොරියාවට පැමිණෙයි. ඇය අනාථයෙක් ලෙස පිළිගන්නා දකුණු කොරියානු රජය ඇයට නිවෙසක් දෙයි. ඇය මෙම නගරයේ අසීමිත නිදහසක් ලැබුවද, තමාට මෙම නගරයට අක්මුල් නොමැති බව වටහා ගනී. වරෙක ඇය පොලිස් නිලධාරියෙකුගේ ලිංගික අතවරයන්ට ද ගොදුරු වෙයි. සිය සැමියා උතුරු කොරියාවේ බන්ධනාගාරගත කර ඇති බව ඇය දැන ගනී. සිය සැමියා සමග ගෙවූ පී‍්‍රතිදායක ජීවිතය තමාට යළි නොලැබෙන බවත් මෙම නගරයේ තමා හුදෙකලා වූ බවටත් ඇය තුළ උහුලාගත නොහැකි පශ්චත්තාපයක් දනවයි. මෙම කෘතිය බර්ලින් ඇතුළු සිනමා උත්සව රාශියකම තිරගත විය.මෙම තුන් ඈදුතු චිත්‍රපටය හුදෙකලා වූ මිනිසුන් පිළිබඳව නිරූපණය කරන්නකි. ලෝකයේ දක්නට ලැබෙන සංත්‍රාසය හා සහාසිකත්වය එමගින් නිරාවරණය කරනු ලබයි. Kyu-hwan හා Choimi-ae එකතුව 2007 දී Treefilm යනුවෙන් චිත්‍රපට නිෂ්පාදන සමාගමක් 2007 දී පිහිටුවන ලදී. මෙම “ටවුන් ත්‍රිත්වය” එම සමාගමේ නිෂ්පාදන වෙයි.Cho Mi - ae කොරියාවේ ඩොන්ගුක් විශ්ව විද්‍යාලයෙන් සිනමාව හා නාට්‍ය හැදෑරූ අතර පසුව ඇය දර්ශන විශාරද උපාධිය ද ලබා ගත්තාය. සිනමාව පිළිබඳව පුළුල් දැනුමකින් යුත් මෙවැනි නිෂ්පාදකවරියක් සමඟ කටයුතු කිරීම මෙම සිනමාකරුවාට ඉමහත් නිර්මාණශීලී නිදහසක් ලබා දී ඇති බැව් පැහැදිලිය. ඔහු තම නවතම කෘතිය Varanasi අධ්‍යක්ෂණයේ යෙදී සිටී.ඈෂ්ලි රත්නවිභූෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av1201017</link>
    <topic>නොලැබුණු දේට වඩා ලැබුණු දේ ගැන හිතලා සතුටු වෙනවා</topic>
    <author>ගාමිණී සුසන්ත</author>
    <content>නොලැබුණු දේට වඩා ලැබුණු දේ ගැන හිතලා සතුටු වෙනවාරොහානි වීරසිංහරොහානි වීරසිංහ යනු වේදිකාව, රූපවාහිනිය, සිනමාව යන ක්ෂේත්‍රයන් ත්‍රිත්වයම ජයගත් දක්ෂ රංගන ශිල්පිනියකි. මේ දිනවල දෙරණ නාලිකාවෙන් විකාශය වන ‘මලී’ ටෙලිනාට්‍යයේ චිත්‍රාංගනී නම් චරිතයෙන් ප්‍රේක්ෂක හදවත්වලට ළං වී සිටින රොහානි ‘සාජන්ට් ගේ නැන්දම්මා’ වේදිකා නාට්‍යය සමඟ රටපුරා සැරි සරමින් සිටී.ඔබ කලාවට සම්බන්ධ වුණේ අහඹු ලෙස ද?ඔව්. මීට වසර කීපයකට පෙර පැවැත්වුණු ර්ඪඵඵ ඹධපඬඪදඨ ඨඪපත’ නම් තරගයෙන් දෙවැනි ස්ථානය හිමි වුණේ මට. එම තරගය නැරඹීමට පැමිණ සිටි ටෙලිනාට්‍ය අධ්‍යක්ෂ වරයෙක් තමයි මාව ටෙලිනාට්‍ය ක්ෂේත්‍රයට යොමු කළේ. මම මුලින් ම රඟපෑවේ පෝලියෝ රෝගය පිළිබඳ නිර්මාණය වුණු වාර්තා වැඩසටහනක. එම වැඩසටහනේ ජයලත් මනෝරත්න හයසින්ත් විජේරත්න වැනි ප්‍රවීණයින් රඟපෑවා.ඉන් අනතුරුව ටෙලිනාට්‍ය කීපයකම රඟපෑමේ අවස්ථාව මට හිමි වුණා; හැබැයි ඒවා සුළු චරිත. ඉන්පසුව මම ජපානයට ගියා; ඒ ජපන් භාෂාව ඉගෙන ගන්න. ඉගෙනීමේ කටයුතු අවසන් වෙලා ජපානයේ රැකියාවක් කරන්න මට අවස්ථාව ලැබුණා. අවුරුදු අටක් ජපානයේ ගත කරල මම ලංකාවට ආවෙ ටෙලිනාට්‍ය නිෂ්පාදනය කිරීමේ අරමුණින්.සිනමාවට ඔබේ දායකත්වය කෙබඳුද?සිනමා නිර්මාණ විශාල සංඛ්‍යාවක රඟපාන්න මට අවස්ථාව ලැබිල නෑ. ‘ගිනි සිළුව‘, ‘චෙරියෝ හොල්මන්’ වැනි චිත්‍රපට තුන හතරක තමයි මම රඟපාල තියෙන්නෙ. ඒ චිත්‍රපටවලදීත් මගේ රංගන හැකියාව පෙන්වන්න මට අවස්ථාව ලැබුණේ නෑ. හොඳ චිත්‍රපටයකට දායක වෙලා මගේ රංගන හැකියාව පෙන්වන්න මම කැමැත්තෙන් ඉන්නෙ.ඔබ වේදිකා නාට්‍යවලට සම්බන්ධ වුණේ කොහොමද?කලා ක්ෂේත්‍රයට පැමිණි මුල් කාලයේදී වේදිකා නාට්‍යවලට මගේ වැඩි නැඹුරුවක් තිබුණේ නෑ. පසුකාලෙක සැන්ඩෝ හැරිස්ගේ ‘චෙරියෝ සාජන්ට්’ වේදිකා නාට්‍යයට මට සම්බන්ධ වෙන්න අවස්ථාව ලැබුණා. ඉන්පසුව මම ඔහුගේ ම ‘සාජන්ට් ගේ නැන්දම්මා’ වේදිකා නාට්‍යයට සම්බන්ධ වුණා. ඒ වේදිකා නාට්‍යයේ මම කරන්නේ ටානිගේ චරිතය. දැන් ‘සාජන්ට්ගේ නැන්දම්මා’ වේදිකා නාට්‍යය සමඟ රට වටා යනවා. එම වේදිකා නාට්‍ය වලට අමතරව ‘නිදාගන්න දීපල්ලා’, ‘අම්බලම ගිනි ගනී’ වේදිකා නාට්‍යවලත් රඟපෑවා.‘මලී’ ටෙලිනාට්‍යයේ රංගනයට ලැබෙන ප්‍රතිචාර...’?එහි මම කරන්නෙ චිත්‍රාංගනී කියන චරිතය. ඒක මම ඉතාම ආශාවෙන් රඟපෑ චරිතයක්. ඒ රංගනය ගැන මට ගොඩක් දෙනෙක් සතුට පළ කරනවා. ප්‍රේක්ෂකයින්ගෙන් ලැබෙන ඒ ප්‍රතිචාර අපේ ඉදිරි ගමනට ඉතාම වැදගත්.ඔබ නාගරික චරිතවලට ම කොටු වෙලා ද?මගේ බාහිර පෙනුම නාගරික තරුණියකගේ වාගේ නිසා අධ්‍යක්ෂවරුන් මට ගොඩක් වෙලාවට කතා කරන්නෙ නාගරික චරිතවලට. ඒත් ගැමි චරිතත් හොඳින් කිරීමේ හැකියාව මට තියෙන බව මම දන්නවා. එවැනි විවිධ චරිත ලැබෙනවා නම් මම ගොඩක් සතුටුයි.ගායනයටත් ඔබ දක්ෂයි නේද?ගායනයට මම ඉතාම කැමැතියි. තරමක දක්ෂතාවයකුත් මට ගායනයට තියෙනවා. මේ වනවිට මගෙම ගීත කීපයක් නිර්මාණය කරගෙන තියෙනව.ඔබ සිතන ආකාරයට රංගන ශිල්පිනියකට වඩාත්ම වැදගත් වෙන්නේ රූපය ද? රංගන හැකියාවද?රංගන ශිල්පිනියකට මේ දෙකම අවශ්‍යයි. කෙනෙක් තම රූපය නිසා ජනප්‍රිය වෙනව. තවත් කෙනෙක් තම රංගන හැකියාව නිසා ජනප්‍රිය වෙනවා. හැබැයි රංගනයේ දී වඩාත් ම වැදගත් වන්නේ රංගනය පිළිබඳ ඇති හැකියාව. හැබැයි රංගන ක්ෂේත්‍රයේ ඉදිරියට යන්න නම් ඒ පිළිබඳව ඇති හැකියාව සහ රූප සම්පත්තිය යන දෙකම අවශ්‍ය බවයි මගේ හැඟීම.රංගන ශිල්පිනියක් වීම ගැන ඔබ සතුටු ද?ඇත්තෙන්ම ඔව්. සමාජයේ ආදරය ගෞරවය ලබන්න හැමෝටම වාසනාව ලැබෙන්නේ නෑ. සාර්ථක රංගන ශිල්පීන්ට ඒ අවස්ථාව ලැබෙනව. අනෙක රංගන ශිල්පියකුට හෝ ශිල්පිනියකට සමාජයේ හොඳ පිළිගැනීමක් තියෙනව. මාලිනී ෆොන්සේකා වැනි රංගන ශිල්පිනියත් අද පාර්ලිමේන්තුව පවා නියෝජනය කරනවා. ඒ නිසා රංගන ශිල්පිනියක් වීම ගැන මට සතුටුයි.ප්‍රේක්ෂකයින්ගේ ප්‍රතිචාර ඔබ කරදරයක් ලෙස සිතනවද?නැහැ කොහෙත්ම නැහැ. ප්‍රේක්ෂකයින් නිසානෙ අපි අද මෙතන රැඳිල ඉන්නෙ. ඒ නිසා ප්‍රේක්ෂකයින්ගේ ප්‍රතිචාරවලට මම හැම විටම ගරු කරනව. එක්තරා ටෙලිනාට්‍යයක නපුරු චරිතයක් නිරූපණය කරන කාලෙ මඟ තොටේ දී හමුවෙන සමහරු මට බැන්නා. සමහර ළමයි මාව දැකල ඇඬුව. එක අම්මා කෙනෙක් මට කිව්ව මම රඟපාපු නපුරු චරිතය දකින විට ටී.වී. එක පොළොවේ ගහන්න හිතෙනව කියල. ඒ ප්‍රේක්ෂකයින්ගේ ප්‍රතිචාර. ඔවුන්ට ඒ විදියට ඒ චරිත දැනිල තියෙන්නෙ මම හොඳට ඒ චරිතය නිරූපණය කළ නිසානෙ.නිෂ්පාදිකාවක් ලෙස ඔබ පැමිණි මඟ පිළිබඳ කතා කළොත්?මේ වනවිට මම ටෙලිනාට්‍ය 5 ක් නිෂ්පාදනය කරල තියෙනව. ‘සිඟිති බිඟිති’, ‘දිය සෙවණැලි’, චක්‍රාංගි’, ‘තුෂාරයෙන් දිය දෝතක්’, සඳ වසන්තය, කියන ටෙලිනාට්‍ය. ඉදිරියේදී රමේෂ් කියන නිෂ්පාදකවරයා සමඟ මම චිත්‍රපටයක් නිෂ්පාදනය කිරීමට ද බලාපොරොත්තු වෙනවා.ඔබ රඟපාන්න කැමතිම චරිතයක් තිබෙනවා ද?ඔව්. මම හරිම ආශාවෙන් ඉන්නව දැඩි තීරණ ගන්න දේශපාලනඥවරියකගේ චරිතයක් රඟපාන්න. ඉන්දියාවේ ඉන්න මායාවතී, පූලාන්දේවි වැනි චරිතයක්.ඔබ කොහොමද ජීවිතය දකින්නේ.මගේ ජීවිතේ හැම බලාපොරොත්තුවක්ම ඉටු වෙලා නෑ. මට ජීවිතේ ලැබිල තියෙන්නෙ සමබරව කියලයි මට හිතෙන්නෙ. හැබැයි නොලැබුණු දේට වඩා ලැබුණු දේ පිළිබඳව හිතල මම සතුටු වෙනවා.ඔබේ උපන්දිනය - ජනවාරි පළමු වැනිදා. අද.ගාමිණී සුසන්තඡායාරූප - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av1201018</link>
    <topic>‘සිංහබාහු’ ස්වර්ණ ජයන්ති දැක්ම පන්දාහක් නැරඹුවා</topic>
    <author>තුෂාරි වික්‍රමසිංහ</author>
    <content>‘සිංහබාහු’ ස්වර්ණ ජයන්ති දැක්ම පන්දාහක් නැරඹුවානිශ්ශංක දිද්දෙණිය‘සිංහබාහු’ නාටකයට පනස් වසරක් සපිරීම නිමිතිකොටගෙන ‘සිංහබාහු ස්වර්ණ ජයන්ති උලෙළ’ නමින් ප්‍රසංගයක් පසුගිය දා පේරාදෙණිය විශ්ව විද්‍යාලයේ දී පැවැත්විණි. එය සංවිධානය කිරීමේ මූලිකත්වය ගත් අය අතර නිශ්ශංක දිද්දෙණියට හිමි වන්නේ සුවිශේෂ ස්ථානයකි. ‘සිංහබාහු’ නාටකයේ ‘සිංහබාහු’ ලෙස ප්‍රතාපවත්, ප්‍රබල රංගනයක නියැළුණු ඔහු නැටුමෙන් ගැයුමෙන් පරතෙරට ගිය ප්‍රවීණ රංගන ශිල්පියෙකි.‘සිංහබාහු’ නාට්‍යයට අඩසියවසක් සපිරීම නිමිති කොටගෙන ඔබත් තවත් කිහිප දෙනකුත් සුවිශේෂි කාර්යභාරයක නිරත වුණා. ඒ ගැන සඳහන් කරමින් ම අපේ කතාබහ අරඹමු.මහාචාර්ය එදිරිවීර සරච්චන්ද්‍ර ‘සිංහබාහු’ නාට්‍යය මුලින්ම වේදිකාගත කළේ 1961 අගෝස්තු 31 වැනිදායි. ගිය වසරේ දී එයට වසර පනහක් සපිරුණා. ඒ නිසා පේරාදෙණි විශ්ව විද්‍යාලයේ කලා මණ්ඩලය ‘සිංහබාහු’ නාට්‍යයේ ස්වර්ණ ජයන්ති උලෙළ නමින් උත්සවයක් සංවිධානය කරලා තිබුණා. මේ උත්සවය පවත්වන්න සැලැසුම් කරලා තිබුණේ පසුගිය අගෝස්තු 31 වැනි දා. නමුත් නොයෙකුත් හේතු නිසා එය කරගන්න බැරි වෙලා තිබුණා.ඒ නිසා පසුගිය නොවැම්බර් 22, 23 දවස් දෙකේ ඒ උත්සවය පැවැත්වුණා. මුල් දවසේ ‘සිංහබාහු’ නාට්‍යය එළිමහන් රඟ මඬලේ රංග ගත කළා. ලලිතා සරච්චන්ද්‍ර මහත්මියගේ ප්‍රධානත්වයෙන් තමයි එය සිදුවුණේ. පන්දාහකට අධික පේ‍්‍රක්ෂක පිරිසක් ‘සිංහබාහු’ නරඹන්න ඇවිත් හිටියා. එය විශාල වශයෙන් සතුටට කාරණයක්. සමස්ත නාට්‍ය කලාවම සම්බන්ධයෙන් සුබදායි කරුණක් ලෙස එය මම දකිනවා. ඉන් පසුව 23 වැනි දා ‘සරච්චන්ද්‍ර නාට්‍ය ගී සැඳෑව‘ නමින් වැඩසටහනක් අපි කළා.එයින් බලාපොරොත්තු වුණේ සරච්චන්ද්‍ර මහත්මයාගේ ‘සිංහබාහු’ නාට්‍යයේ ගීත කොයි ආකාරයෙන් ද නිර්මාණය වුණේ, ඒවායේ රාග තාල ආදි මේ සියල්ල ගැන ගීත ගායනා සමඟින්ම එය නරඹන ජනතාවට, දරුවන්ට ආස්වාදනය සමඟින්ම කිසියම් දැනුමක් අධ්‍යයනයක් ලබා දෙන්න. මම හිතන විදිහට සරච්චන්ද්‍ර ගේ අග්‍රගණ්‍ය නාට්‍යය තමයි ‘සිංහබාහු’. මෙහි එන සින්දු රාග හුඟාක් පරණ නාඩගම්වලින් ගත් ඒවා. ඒවායේ නාද රටා කිසියම් විදිහකට ‘සිංහබාහු’ නාටකයට ගැළපෙන විදිහට වෙනස් කරලා සංගීතය නිර්මාණය වුණා. මේ හැම දේ ගැනම එහිදී අපි කතාබහ කළා.‘සිංහබාහු’ නාටකයේ සංගීත නිර්මාණ ගැන ඔබ දරන්නේ කුමන මතයක් ද?ඇත්තටම එහි සංගීතය නිර්මාණය බාරව හිටියේ එච්. එච්. බණ්ඩාරයන්. ඔහුගේ නිර්මාණ ශක්තිය ඉතාමත්ම පුළුල්. ඒ බව ‘ගල්ලෙන බිඳලා’ කියන ගීතයෙන්ම පැහැදිලි වෙනවා. ඒ ගීතය නිර්මාණය කිරීම ලෙහෙසි පහසු කටයුත්තක් නෙමේ පුදුම විදිහේ නිර්මාණ හැකියාවක් තියෙන්න ඕන. බොහෝ දෙනෙක් කියන්නේ ඉරහඳ තියෙනකම්, සිංහල ජාතිය තිබෙනකම් ‘සිංහබාහු’ අභාවයට යන්නේ නැති බවයි. එයට එහි සංගීතය, ගීත දැඩිව බලපානවා කියා මම හිතනවා.මෙවැනි උලෙළක් සංවිධානය කිරීම ලෙහෙසි පහසු කර්තව්‍යයක් නොවෙයි. ඒ අභියෝගය ජයගත්තේ කොහොම ද?පේරාදෙණිය විශ්ව විද්‍යාලයේ උප කුලපතිතුමා මහාචාර්ය සරත් අබේකෝන් මෙයට මුල් වුණේ නැතිනම් මේ උලෙළ කොහොමවත්ම කෙරෙන්නෙ නැහැ. මෙතුමා ‘සිංහබාහු’ නාට්‍යය නරඹල තියෙන්නේ අවුරුදු දෙකහමාරෙදි විතර පේරාදෙණි විශ්ව විද්‍යාලයේදීම අම්මාගේ උකුල උඩ ඉඳගෙන. එතුමා වරින්වර අපිව ධෛර්යවත් කරමින් මේ කටයුතු සංවිධානය කළා. ඇත්තටම අපි මේ කාර්යය සංවිධානය කරත් දී හුඟාක් අභියෝග ආවා. නොයෙක් විදිහේ අභියෝග ආවා. එය සාර්ථකව කරගන්නවා වෙනුවට එය නොකෙරෙන පැත්තට කෙරුණු වැඩ ගොඩාක් තිබුණා. ඒ මොන අවහිර, බාධක ආවත් අපි ඒ අභියෝග ජයගත්තා. මිනිස්සු අතර මොනතරම් පෞද්ගලික තරහ මරහ ඇතිවුණත් කලාකරුවන් වශයෙන් පොදු යහපත උදෙසා අපි ඒ සියල්ල නොතකා කටයුතු කළ යුතුයි කියා මම හිතනවා.විවිධ අදහස් නිසාත් විවිධ මත ගැටුම් නිසාත් මිනිස්සු ඈත්වෙන්න පුළුවන්. නමුත් කලාවේ යහපත වෙනුවෙන් ඒ සියල්ල අමතක කරන්න පුළුවන් ශක්තිය මට තිබෙනවා. පොදු රසිකයා හා නිර්මාණ කරුවා කියන්නේ ජලය හා මාළුවා අතර පවතින සම්බන්ධයක් වගේ. එය අපි තේරුම් ගත යුතුයි. ඇත්තටම ඒ උලෙළේ දී ‘සිංහබාහු’ නාට්‍යය රංග ගත කරන්න පුළුවන් වෙයි ද කියන සැකය මතු වුණා. මමයි චාලි ජයවර්ධන මහත්මියයි ලලිතා සරච්චන්ද්‍ර මහත්මිය සමඟ සාකච්ඡා කරලා එය රංගගත කරන්න කටයුතු කළා.‘සිංහබාහු’ නාට්‍යයට ඔබේ දායකත්වය ලබා දුන්නේ මොන කාලයේ දී ද?‘සිංහබාහු’ නාට්‍යයට මම සම්බන්ධ වුණේ 1968 දියි. ඊට පෙර එතුමාගේ ‘පේමතෝ ජායතී සෝකෝ’ නාට්‍යයේ මම රංගනයෙන් දායක වුණා. මනමේ, කදා වළලු, මහාසාර, ලෝමහංස, වෙස්සන්තර, වගේ නාට්‍ය රැසක රඟපෑවා. සරච්චන්ද්‍රයන්ගේ ‘සිංහබාහු නාට්‍යයේ ‘සිංහබාහු’ චරිතය පුරප්පාඩු වෙලා තිබුණා. මොකද ඒ කාලේ මුල්ම ‘සිංහබාහු’ වුණු චාලි ජයවර්ධන පරිපාලන සේවයේ රැකියාවක් ලැබිලා අම්පාරට ගියා. මට සරච්චන්ද්‍ර මහත්තයා කිව්වා දිද්දෙණිය, අපේ ගෙදර මාක් ඇන්ටනී ඉන්නවා සිංහබාහු ගේ සින්දු ටික පුරුදු වෙන්න කිව්වා. එතැන් සිට අවුරුදු 26 ක් පුරා මම ‘සිංහබාහු’ ලෙස රඟපෑවා. මගේ ජීවිතේ හොඳම හරිය ගෙවුණේ ‘සිංහබාහු’ නාට්‍යය වෙනුවෙන් කිව්වොත් එය නිවැරැදියි.ඔබ රඟපෑ සිංහබාහු චරිතය ගැන ඔබට මොකද හිතෙන්නෙ?‘සිංහබාහු’ භූමිකාව අයත් වන්නේ භද්‍ර යෞවනයටයි. අලුත් දේවල් කෙරෙහි අරගල කරන තරුණ පරම්පරාව නියෝජනය කරමින් අලුත් ලෝකයක් ප්‍රාර්ථනා කරන චරිතයක් එය. මේ සිංහබාහු චරිතය නිසයි පරම්පරා ගැටුම ඇති වෙන්නේ. සිංහබාහු භූමිකාව රඟපාන කොට මගේ වයස අවුරුදු 25 යි.වර්තමාන ‘සිංහබාහු’ රංගනය ගැන ඔබේ අදහස කුමක් ද?වසර ගණනකට පසුව නොවැම්බර් 22 වැනිදා මම ‘සිංහබාහු’ වර්තමාන නළුවෙකු නිරූපණය කරන අයුරු දුටුවා. මම ඉතාම සතුටින් කැමැත්තෙන් ගිහින් ඒ නළුවාට සුබ පැතුවා. ඒ වගේම ඔහුගේ කරට මල් මාලාවක් දාලා සුබ පැතුම් එක් කළා.ඔබ සිංහබාහු නාටකයේ රඟපෑ වර්තමාන නළු පරම්පරාව ගැන විවිධ චෝදනා නැඟු බවට ඇතැමුන් මත ප්‍රකාශ කරනවා. මේ ගැන ඔබේ අදහස දැනගන්න කැමැතියි?ඇත්තටම එය හරිම බාල ප්‍රකාශයක්. නාට්‍ය කලාව ගැන හොඳින් දන්න නාට්‍ය කලාව තුළ දුර ගමනක් ගිය පුද්ගලයකු වශයෙන් කවුරුන් හෝ එසේ අනෙකෙකුගේ රඟපෑම් ගැන දෝෂාරෝපණය කරනවානම්, හෙළා දකිනවානම් මම හිතන්නෙ නැහැ, එය ශාස්ත්‍රාලීය විනයක් තිබෙන කෙනෙක් කරන දෙයක් කියලා. ඔහුට හෝ ඇයට කියන්න බැහැ ශාස්ත්‍රාලීය විනයක් තිබෙනවා කියලා. ඇත්තටම එලෙස ශාස්ත්‍රාලීය විනයක් මට තිබෙන නිසා මම ඒ තත්ත්වයට පත්වෙන්නෙ නැහැ. මෙය ඕපාදූප කතාවක් ලෙසයි මම සලකන්නේ.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av1201019</link>
    <topic>චිප්මන්ක්ස්ලා නැවතත් තිරයට</topic>
    <author>කුමාර සිරිවර්ධන</author>
    <content>චිප්මන්ක්ස්ලා නැවතත් තිරයටAlvin and the Chipmunks Chipwreckedමෑතකදී බාල වැඩිහිටි බේදයකින් තොරව ලොව පුරා ජනප්‍රිය වූ චිත්‍රපට පෙළක් ලෙස ‘ඇල්වින් ඇන්ඩ් ද චිප්මන්ක්ස්’ හැඳින්වීමට පුළුවන. සැබෑ නළු නිළියන් හා සජීවීකරණ චරිත එක්ව මෙම චිත්‍රපට පෙළ නිර්මාණය වීම විශේෂයකි. මෙම චිත්‍රපට පෙළේ පළමුවැන්න තිරගත වූයේ 2007 දී ය. ‘චිප්මන්ක්ස්’ යනු ඇමෙරිකාවේ වෙසෙන දඬු ලේන් විශේෂයකි.ඇල්වින්, සයිමන් හා තියඩෝර් යන චිප්මන්ක් සොහොයුරන්ට විශේෂ හැකියාවන් තිබේ. ඔවුන් ගී ගැයීමේ හා නර්තනයේ දක්ෂය. සොහොයුරන් වුව ද මේ තිදෙනාට ඇත්තේ විවිධ ගතිගුණ ය. චිත්‍රපට පෙළ පුරා නාටකීය සිදුවීම් මතු කෙරෙන්නේ ඔවුන්ගේ විවිධ ගතිගුණ හරහා ය.ඩේවිඩ් සෙවිලෙ මේ චිප්මන්ක් සොයුරන්ගේ භාරකරුවා වෙයි. ඔවුන් තිදෙනා ම හදාවඩා ගන්නා පියා ලෙස ඩේවිඩ් සැලකීමේද වරදක් නැත.මෙම චිත්‍රපට පෙළේ දෙවැන්න 2009 වසරේදී තිරගත වූයේ ඇල්වින් ඇන්ඩ් ද චිප්මන්ක්ස්; ද චිපෙට්ස් යන නමිනි. ඊට දඬු ලේන ගැහැනු සතුන් තිදෙනකු ද එක්ව සිටි අතර චිපෙට්ස් යනුවෙන් හැඳින්වූයේ ඔවුන් තිදෙනා ය. චිප්මන්ක්ස් සොයුරන් හා චිපෙට්ස් සොයුරියන් අතර ප්‍රේමයක් වර්ධනය වන ආකාරයක් ද දෙවැනි චිත්‍රපටයෙන් පිළිබිඹු කෙරිණි.පසුගිය දෙසැම්බර් 16 දා ලොව පුරා තිරගත වීම ඇරඹූ දැන් මෙරට ද ප්‍රදර්ශනය වන ‘චිප්මන්ක්ස්’ චිත්‍රපට පෙළේ තෙවැන්න රූගත කිරීම් ඇරඹූයේ මේ වසරේ ජනවාරි 22 දා ය.චිප්මන්ක් සොයුරන් හා චිපෙට්ස් සොයුරියන් සුඛෝපභෝගී යාත්‍රාවක ගමන් කරන්නේ නිවාඩුවක් ගත කරමිනි. යාත්‍රාවේ මඟීන්ට ද විනෝදය සපයමින් ගමන් කරන ඔවුන් සය දෙනා හදිසියේ යාත්‍රාවෙන් පිටතට විසිවෙයි. මුහුදේ පාවන ඔවුන් ළඟා වන්නේ පාරාදීසයක් බඳු දූපතකට ය. එහිදී ඔවුනට තවත් චිප්මන්ක් කෙනෙකු හමුවෙයි. නාදන් නමැති මේ දඬු ලේනා චිප්මන්ක්ස්ලා සහ චිපෙට්ස්ලා අතර දලු ලන ප්‍රේමයන්ට දුෂ්ටයකු වේවිද? ඉන් වඩාත් වේදනාවට පත්වන්නේ ඇල්වින් ද?බාල මහලු සෑම ප්‍රේක්ෂකයකුටම අපමණ විනෝදයක් ලබාදෙන චිප්රෙක්ඩ් මිනිත්තු 87 ක ධාවන කාලයකින් යුත් චිත්‍රපටයකි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av12010110</link>
    <topic>සු.මිගෙන් අහන්න</topic>
    <author/>
    <content>සු.මිගෙන් අහන්නකෑගල්ලේ රණවීර ලියනගේප්‍රශ්නය - ‘ඩිංගිරි මැණිකා’ චිත්‍රපටයේ ප්‍රධාන චරිත රඟපෑ විමලා වැනිෂියා දැන් කෝ?පිළිතුර - ඇය මීට මාස කීපයකට ඉහත මිය ගියාගල්කිස්සේ නදී කරුණාරත්නප්‍රශ්නය - ‘නංගිලා මල්ලිලා ඉන්නවාදෝ බලා’ ගීතය ගයන ගායකයා කවුද?පිළිතුර - සිඩ්නි ආටිගලමීගමුව කටුවපිටියේ විජයලතා මුණසිංහප්‍රශ්නය - ‘ප්‍රදීපේ මා වේවා’ යන නමින් ප්‍රදර්ශිත චිත්‍රපටය වාණිජමය වශයෙන් සාර්ථක වුණා ද?පිළිතුර - නැහැ. ඒ නිසා එහි නිෂ්පාදකවරයා නම් වරක් කියා සිටියේ ‘ප්‍රදීපේ මා කෑවා’ කියායි.අත්තනගල්ලේ කුසුම්සිරි ඌරාපොලප්‍රශ්නය - බල්ලෝ, බකමූණෝ, නරියෝ, මීයෝ නැතිව වේදිකා නාට්‍ය හදන්න බැරි ද?පිළිතුර - පුළුවන් ඌරෝ. ඔය ඕනතරම් හදලා තියෙන්නේ. (සමාවෙන්න ‘ඌරෝ’ කිව්වට. ඔබේ නම ඌරපොලනේ. ඒක කෙටි කරලයි මම මේ කිව්වේ)මාදම්පේ ඊබට් ෂෙල්ටන්ප්‍රශ්නය - දිවංගත ඔගස්ටස් විනායගරත්නම් ගේ නිවෙසේ ලිපිනය පළ කරන්න?පිළිතුර - ඔහුගේ නිවෙස පිහිටා තිබුණේ පාණදුරේ. ලිපිනය නම් මා දන්නේ නැහැ. සොයා ගත් විගස මෙහි පළ කරන්නම්.කපුගොඩ මාළිඳ සරත් රණසිංහප්‍රශ්නය - ‘දුන්හිඳ හැලෙනා හැම තැන නැඟෙනා’ ගීතය ගායනා කරන්නේ චිත්‍රා සෝමපාල ද? ලතා වල්පොල ද?පිළිතුර - දෙදෙනාම ගායනා කරනවා.හබරාදූවේ ගාමා ගාමිණි සුබසිංහප්‍රශ්නය - ඉන්දියාවේ බුද්ධගයාවේ ‘තථාගත ට්‍රාන්ස්පෝට්’, ‘ගයා ටැක්සි’, ‘සුජාතා ඉන්’, ‘ලලිතා විහාර්’ වැනි නාම පුවරු දක්නට ලැබෙනවලු. මේ වගේ දේවල් අපේ රටේත් පටන් ගත්තොත්?පිළිතුර - ඔව් එහෙම වුණොත් ‘සිද්ධාර්ථ බෙටින් සෙන්ටර්’, ‘යශෝදරා ෆුඩ් කෝනර්’, ‘සුද්ධෝදන රා තැබෑරුම’ යනාදි වශයෙනුත් නම් හැදේවි. කතෝලික සංස්කෘතිය තුළ නම් දැනටමත් මේ වගෙ නම් තියෙනවනේ. උදා : ශාන්ත ජෝන් මාළු කඩේ.කළුතර දොඩංගොඩ එන්. ඩී. ඉසෙඩ් සිරිවර්ධනප්‍රශ්නය - ගායක සිඩ්නි ආටිගල ජීවතුන් අතර සිටිනවා ද? ඔහු චිත්‍රපටවලට පසුබිම් ගී ගැයුවා නේද?පිළිතුර - ඔහු 1987 දී මියගියා. ඔහු චිත්‍රපටවලට පසුබිම් ගී ගයා තිබෙනවා. ඇයි මතක නැද්ද ‘සංදේශය’ චිත්‍රපටයේ ‘පුරුතුගීසිකාරයා’ ගීතයට එක්වන්නේ ඔහුනේ.මාතලේ ධර්මා ඒකනායකප්‍රශ්නය - සිංහල සිනමාවේ අනාගතය භාර කාට ද?පිළිතුර - සංජීව පුෂ්පකුමාර, අරුණ ජයවර්ධන, තිසර ඉඹුලාන, ඩෙනිස් පෙරේරා, චින්තන ධර්මදාස, උදය ධර්මවර්ධන, මාලක දේවපි‍්‍රය වැනි අලුත් පරම්පරාවට.බෙලිගල මනහර මහින්ද වෑකඩප්‍රශ්නය - ‘බ්‍රහ්මචාරි’ හින්දි චිත්‍රපටයේ තොරතුරු පළ කරන්න?පිළිතුර - ශම්මි කපූර්, රාජ් ශ්‍රී, ප්‍රාන්, මුම්ටාස් රඟපෑ මේ චිත්‍රපටය 1968 වසරේදී තිරගත වුණා. සංගීතවත් කළේ ශන්කර් ජායිකිෂන්.ග්‍රෑන්ඩ්පාස් හි විමල් රණසිංහප්‍රශ්නය - ‘සැඩසුළං’ චිත්‍රපටයේ ‘ජීවන මේ ගමන සංසාරේ’ ගීතය ලීවේ ආනන්ද සමරකෝන් ද?පිළිතුර - ඔව්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av12010111</link>
    <topic>නව වසරේ ප්‍රාර්ථනා</topic>
    <author>තුෂාරි වික්‍රමසිංහ</author>
    <content>නව වසරේ ප්‍රාර්ථනාරවීන්ද්‍ර රන්දෙණියනව වසර පිළිබඳ කතා කරත්දී පසුගිය වසර ගැන කතා කළොත්, පසුගිය වසර මම මේ රටේ ජනතාවට ඉතාම සමීප වුණු වසරක් වුණා.ඒ සමීප භාවය තවදුරටත් රැක ගනිමින් වසර 41 ක් පුරා ආ මේ ගමන්මඟ මගේ ආදරණීය රසිකයන්ගේ ආදරය දිනමින් ඔවුන් වෙනුවෙන් මගේ වෘත්තිය ජීවිතය තුළ යමක් කරන්නට මේ වසරේදීත් මට හැකි වේවි කියා මම හිතනවා.ඒ වගේම මේ රටේ යහපත් පුරවැසියෙක් විදිහට ජීවත්වීම මගේ බලාපොරොත්තුවක්.ඒ අතර මගේ කලා ජීවිතේ කලා කටයුතු ගැන කතා කළොත් මේ වසරේ ටෙලි නාට්‍යයක සහ චිත්‍රපටයක රඟපෑම සඳහා ආරාධනා ලැබී තිබෙනවා. ඒ වගේම මගේ චිත්‍රපට නිෂ්පාදන ආයතනයෙන් ජාත්‍යන්තර චිත්‍රපටයක් නිර්මාණය කිරීමේ සැලැසුමක් තිබෙනවා.මේ ඔස්සේ බොහෝ විට අධ්‍යක්ෂවරයෙක් විදිහට දොරට වඩින්නට මේ වසරේ මට හැකි වේවි කියා මම හිතනවා.සනත් ගුණතිලකලැබුවා වූ නව වසර මේ රටේ සියලුම ජනතාවට සතුට සාමය සෞභාග්‍යය සපිරුණු නව වසරක් වේවායි කියා මම ප්‍රාර්ථනා කරනවා.ඇත්තටම මේ නව වසරේ දී මෙරට දේශීය සිනමා කර්මාන්තයට කිසියම් වූ ප්‍රගතියක් ඇති වේවි කියලා මම විශ්වාස කරනවා. මම එයින් අදහස් කළේ එහෙම ප්‍රගතියක් ඇති නොවෙනවා කියලා නෙවෙයි. අතිගරු ජනාධිපතිතුමාගේ අවධානයට සෘජුවම මේ කර්මාන්තයට යොමු වී තිබෙනවා.එය තමයි මගේ තිබෙන සතුටට කරුණ. මේ රටේ සිනමා කර්මාන්තයේ නියැලෙන සියලුම ශිල්පීන්ට යම් ආකාරයක සුගතියක්, ප්‍රගතියක් ඇති වෙනවා නම් එතැනට ඕනෑම අවස්ථාවක මගේ උපකාරය, අනුබලය ආශිර්වාදය ලැබෙනවා විශේෂයෙන්ම සිනමාව හා ටෙලි නාට්‍යය කර්මාන්තයේ නියැලෙන ශිල්පී ශිල්පිනියනට රක්ෂණ යෝජනා ක්‍රමයක් යෝජනා වී තිබෙනවා.මෙය සර්වප්‍රකාරයෙන්ම සාර්ථක වෙලා සිනමා කලා කර්මාන්තයේ නියැලෙන අයට යහපතක් සැලසේවා කියා ප්‍රාර්ථනා කරනවා. ඒ වගේම නව සිනමා නිර්මාණ කීපයකටම මේ වසරේ දායක වීමට මම බලාපොරොත්තු වෙනවා. ඒ සඳහා වන සාකච්ඡා මේ දිනවල සිදු වෙනවා. ඊට අමතරව ‘ගාමණි’ චිත්‍රපටයත් සමඟ ඉන්දියාවේ මුම්බායි චිත්‍රපට උලෙළට සහභාගි වෙන්නට මේ වසරේ විදේශ ගතවෙන්නට මම සූදානමින් සිටිනවා.අර්ජුන් කමලනාත්ලැබුවා වූ මේ නව වසර හැම දෙනාටම සාමය සතුට සපිරි සුබ නව වසරක් වේවා කියලා මම ප්‍රාර්ථනා කරනවා.ඒ වගේම මේ නව වසරේ හා හා පුරා කියා මම කුලුඳුලේම අධ්‍යක්ෂණය කරපු ‘ඉඟිල්ලෙන්න ඇයි දඟලන්නේ’ චිත්‍රපටය තිරගත වෙනවා.මේ නිසා අධ්‍යක්ෂවරයෙක් විදිහටත් රංගන ශිල්පියෙක් විදිහටත් මගේ කලා කටයුතු තව තවත් පුළුල් වෙනවා.ඒත් එක්කම මම රංගනයෙන් දායක වුණු ‘සක්විති දඩයම’ මේ 12 වැනිදා තිරගත වෙනවා.එහි විජය නන්දසිරි සමඟ ප්‍රධාන චරිතය මම නිරූපණය කරනවා.ජයසේකර අපෝන්සුඅලුත් අවුරුද්දේ අලුත් තිළිණයක් මගේ පේ‍්‍රක්ෂක, රසික ජනතාවට පුද දෙන්න සූදානමින් තමයි මේ දිනවල මම පසුවෙන්නේ.මූලිකවම මම අධ්‍යක්ෂණය කළ ‘සීතා මං ආවා’ චිත්‍රපටය මේ වසරේ පෙබරවාරි මස එළිදක්වන්න තමයි මගේ බලාපොරොත්තුව.මේ දවස්වල එහි සංස්කරණ කටයුතුත් පසුබිම් සංගීතය සඳහාත් වෙහෙසෙනවා.ඒ වගේම මේ වසරේ මගේ ‘ඉරි’ වේදිකා නාට්‍ය සමඟත් රට වටා යන්නට මම බලාපොරොත්තු වෙනවා.ඇත්තටම පේ‍්‍රක්ෂකයන්ට හිනාවෙමින් ඉතා සතුටින් නරඹන්නට හැකි නිර්මාණ කීපයක්ම මේ වසරේ තිළිණ කරන්නට ලැබීම ගැන මම සතුටු වෙනවා.ගීතා කුමාරසිංහමේ ලැබූ නව වසර මේ රටේ සියලුම ජනතාවට යහපත පිරුණු වාසනාවන්ත නව වසරක් වේවා කියා මම ප්‍රාර්ථනා කරනවා.මෙතෙක් කාලයක් සිනමා නිළියක ලෙස මගේ දායකත්වය මේ රටේ කලාව පෝෂණය කිරීම උදෙසා මා ලබාදුන්නා.නමුත් අද වන විට මම ජනතාව ළඟට ගිහින් ඔවුන් වෙනුවෙන් ඔවුනගේ දුක හඳුනාගෙන සියයට සීයක්ම ඔවුන් වෙනුවෙන් කැපවී කටයුතු කරනවා.මම දේශපාලනය කරන එකම අරමුණ මගේ ජනතාවයි. ඔවුන් වෙනුවෙන් තව තවත් ළං වෙලා උපරිමයෙන් කැපවෙලා මේ වසරේදීත් සේවය කරන්නයි මගේ බලාපොරොත්තුව.ඒ වගේම මේ රටේ දුක් විඳින සැබෑ ජනතාවගේ සිතුම් පැතුම්වල සැබෑ අරුත හඳුනාගත් සංවර්ධනයක් මේ රට තුළ ඉදිරියට ඇතිවේවා කියා මම ප්‍රාර්ථනා කරනවා.නීටා ප්‍රනාන්දුලැබුවා වූ නව වසර ශ්‍රී ලාංකේය සියලුම ජනතාවට ශාරීරික සහ මානසික සතුට සැනසුම පිරුණු සුබ නව වසරක් වේවා කියා මම ප්‍රාර්ථනා කරනවා.මේ ලැබූ නව වසරේ ජාති, ආගම්, කුල භේදවලින් තොරව මේ යන ගමන එක්සත්ව එක්සිත්ව සතුටින් සාමයෙන් අපි හැමටම ඉදිරියටම යන්න සියලු දෙවියන්ගේ ආශිර්වාදය ලැබේවා කියා පතනවා.ඒ වගේම මගේ වෘත්තීය ජීවිතය පැත්තෙන් ගත්තොත් මේ නව වසරේදීත් මගේ කලා කටයුතු, මව ඇතුළු සහෝදර සහෝදරියන් රැකබලා ගනිමින්. කලා ලොවේ ශිල්පීන් සමඟ සුහදව සමීපව කටයුතු කරමින් සුපුරුදු විදිහටම කරගෙන යන්නට මම බලාපොරොත්තු වෙනවා.ඒ වගේම ‘තේජා’ ‘ස්වර’ කියන චිත්‍රපට දෙකත් මේ වසරේ මහජන ප්‍රදර්ශනයට සූදානම්. ඒ නිසා මේ සියලු කටයුතු සාර්ථකව ඉටුකර ගැනීමයි මේ වසරේ මගේ පැතුම.රේණුකා බාලසූරියඅලුත් අවුරුද්දේ අලුත් බලාපොරොත්තු දෙකකින් මගේ සිත පිරිලා තිබෙනවා.ඉන් එකක් තමයි ‘කුස පබා’ චිත්‍රපටය තිරගත වීම. එය මේ ජනවාරි 26 වැනිදා ප්‍රදර්ශනය අරඹනවා.ඒ වගේම අපේ නවතම චිත්‍රපටයේ රූගත කිරීම් ආරම්භ කරන්නට බලාපොරොත්තු වෙනවා.‘සිරි පැරකුම්බා’ නමින් නිර්මාණය වන මේ චිත්‍රපටය දඹදෙණි යුගයේ රජ කළ පරාක්‍රමබාහු රජතුමාගේ ළමා කාල වකවානුව අලළා කෙරෙන නිර්මාණයක්.මේ නිසා මේ කටයුතු සාර්ථකව කරගන්න එකයි මගේ බලාපොරොත්තුව.මහාචාර්ය සුනිල් ආරියරත්නඑළැඹුණු නව වසරේ මගේ එකම බලාපොරොත්තුව තමයි ‘කුස පබා’ චිත්‍රපටය.මේ චිත්‍රපටයේ අධ්‍යක්ෂවරයා විදිහට මෙහි රූගත කිරීම් ඇරැඹුවේ පසුගිය 2011 වසරේ ජනවාරි 01 වැනිදා.එය මේ වසරේ තිරගත වෙනවා. එය ඉතාම හොඳින් සාර්ථකව තිරගත වේවි කියන විශ්වාසය මා තුළ තිබෙනවා.ඒ නිසාම චිත්‍රපටය පිළිබඳ විචාරක, පේ‍්‍රක්ෂක, රසික ප්‍රතිචාර බලාපොරොත්තුවෙන් මේ වසර අරඹන්න මම සූදානම්.බර්ට්‍රම් නිහාල්මේ උදාවූ නව වසරේ වැඩ කටයුතු කිහිපයක්ම සිදු කිරීමට සැලසුම් කරගෙන තිබෙනවා.විශේෂයෙන්ම වාර්තා චිත්‍රපටි කිහිපයක්ම නිර්මාණය කිරීමේ කාර්යය මේ වන විට අරඹා තිබෙනවා.නව නිර්මාණයක් සඳහා නවතම පිටපතක් රචනා කරමින් ඉන්නේ.එය රසික ජනතාවට ටෙලි නාට්‍යයක් විදිහට රස විඳින්ට හැකි වේවි ද කියා දැන්මම කියන්නට බැහැ.මේ නව වසරේ නවතම නිර්මාණයකින් මගේ රසික ජනතාව හමුවට එන්නට මම සූදානම් වෙනවා.ලක්ෂ්මන් හුළුගල්ලේලැබුවා වූ මේ නව වසර ශ්‍රී ලංකාවාසී සැමට සාමය සතුට සහජීවනය පිරි සුබ නව වසරක් වේවා කියා පළමුව මම ප්‍රාර්ථනා කරනවා. විශේෂයෙන්ම, මේ නව වසර ලංකාවාසීන් හැටියට අපේ රට දැවැන්ත සංවර්ධනයකට වේගවත්ව පියවර මනින වසරක් වේවි කියා මම විශ්වාස කරනවා.අද වන විට මේ රට සාමය සංවර්ධනය පෙරදැරි කරගෙන හරි නායකත්වයක් යටතේ ගරු මහින්ද රාජපක්ෂ ජනාධිපතිතුමාගේ නායකත්වය යටතේ වේගවත් සංවර්ධනයකින් ඉදිරියට යනවා. මම දකින විදිහට 2005 වසරේ සිට අපි ආ ගමන්මඟ 2012 වන විට තවදුරටත් වේගවත් වෙලා තිබෙනවා.මුළුමහත් ජනතාවම වැඩි වැඩියෙන් සංවර්ධන මාවතේ ඉදිරියට යන ගමනක් පෙනෙන්නට තිබෙනවා. ඒ හැම දේටම නොසැලී කටයුතු කරන්නට පුළුවන් අයෝමය නායකත්වයක් අපට ලැබිලා තිබෙනවා.ඒ නිසා රටේ ජනතාව හැටියට මේ වසර ඉතාම සාමකාමීව, සංවර්ධනය පෙරදැරිව ඉතා සාර්ථක ගමනක් යන්නට පුළුවන් කියා මම විශ්වාස කරනවා.අද මේ රටේ ශෝකාන්ත කාලය අවසන් වෙලා ජය සතුට පිරුණු දේ ඉදිරියට ඇවිත් තිබෙනවා. ඒ නිසා අපි හැමදේම සුබවාදීව හිතමු දකිමු කියා මම සැමගෙන්ම ඉල්ලා සිටිනවා.ශි‍්‍රයානි අමරසේනසියලුම රසික ජනතාවට සුබ අලුත් අවුරුද්දක් ප්‍රාර්ථනා කරනවා.ඒ සමඟම මේ නව වසරේ මම නියැලීමට බලාපොරොත්තු වන කලා කටයුතු කිහිපයක්ම තිබෙනවා.ඉන් ප්‍රධානම වන්නේ නවතම ටෙලි නාට්‍යයක් විදේශයකදී නිර්මාණය කිරීමයි.ඉතාලියේ දී රූගත කෙරෙන මේ ටෙලි නාට්‍යයේ තිර රචනය අධ්‍යක්ෂණය සිදු කරන්නේ මා විසින්මයි.මේ සියලු කලා කටයුතු සාර්ථකව ඉටු කරන්නට මේ නව වසරේ මම බලාපොරොත්තු වෙනවා.සනත් නන්දසිරිහැම වසරක්ම ආරම්භ වෙන කොට අපි කවුරුත් බලාපොරොත්තු ;වන්නේ අලුත් නිර්මාණයක්, අලුත් දෙයක් සමාජයට තිළිණ කරන්නයි.මගෙත් ඒකායන බලාපොරොත්තුව මේ වසරේ අලුත් යමක් මගේ රසිකයන්ට, සිසු සිසුවියන්ට ලබාදීමයි.පසුගිය වසරේ මම ශාස්ත්‍රීය ග්‍රන්ථ දෙකක් එළිදැක්වූවා.ඒ වගේම ලැබුවා වූ මේ වසරේ දීත් නවතම ශාස්ත්‍රීය ග්‍රන්ථයක් එළිදක්වන්නට අදහස් කරනවා.පේ‍්‍රම් දිසානායකඑළැඹුණු මේ නව වසරේ අලුත් අරමුණු හා බලාපොරොත්තු රැසක් සමඟ කලා කටයුතු කීපයක් සමඟම අත්වැල් බැඳගෙන සිටිනවා.වෘත්තීය මට්ටමෙන් වෙළෙඳ දැන්වීම් ප්‍රචාරක ක්ෂේත්‍රයේ ග්‍රැෆික් නිර්මාණ අංශයේ නව ඉසව් කීපයක් කරා අවතීර්ණ වන්නට අපි බලාපොරොත්තු වෙනවා.අපේ මුද්‍රණ අංශය වඩාත් නවීනතම පහසුකම් රැසකින් නවීකරණය කිරීමත් මේ අවුරුද්දේ අපේ තවත් අපේක්ෂාවක්.2012 වසර වෙනුවෙන් විශිෂ්ටතම පරිවර්තන කෘති සහ නවකතා රැසක් ද ශාස්ත්‍රීය නිබන්ධන කීපයක් ද එළිදැක්වීමට සැලසුම් කර තිබෙනවා. ඒ අතරම අපගේ ප්‍රකාශන අංශය සඳහා වඩාත් පහසුකම් හා ඉඩකඩ සහිත නව පොත් ප්‍රදර්ශන අලෙවි මන්දිරයක් විවෘත කිරීමට ද අපේක්ෂා කරමින් සිටිනවා.මේ සියලු බලාපොරොත්තු මල්ඵල ගැන්වෙන්නේ තිස් වසරක ශාපලත් යුද්ධය නිමා වීමෙන් පසු ඇතිවී තිබෙන නිදහස්, නිවහල් සමාජීය හා ආර්ථික පසුබිම විසින් සිදු කරනු ලබන උත්තේජනය නිසා බව ද සඳහන් කළ යුතුයි.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av12010112</link>
    <topic>හිනා කතා</topic>
    <author/>
    <content>හිනා කතා“අනේ දොස්තර මහත්තයො, මහා පුදුම ලෙඩක් නොවැ මට හැදිලා තියෙන්නෙ. හැම දෙයක් ම මට බොහෝම ඉක්මනට අමතක වෙනවා? දොස්තර පියදාස වෙත ගිය මනෝ හැඬුම්බර ස්වරයකින් කීවේය.“එහෙමද? එහෙම නං සේරටම කලින් තමුසෙ මගෙ ගාස්තුව ගෙවලා ඉන්නවා? දොස්තර පියදාස කීවේ ය.“උඹේ ගෑනි කොයි වෙලාවේ බැලුවත් නාහෙන් අඬා ගත්ත ගමන්මනෙ ඉන්නෙ. ඉතින් කොහොමද මනුස්සයො උඹ මේ ලෝකෙ ප්‍රීතිමත්ම ස්වාමිපුරුෂයා වෙන්නෙ.”බාර් එකේ අඩියක් ගසමින් සිටියදී සුගත් කියූ කතාවකට එරෙහි වෙමින්, වීරකෝන් ඇසුවේ සෝපහාසී සිනාවක් මුවඟට නංවා ගනිමිනි.“මේකට අපේ ගෑනිගෙ සම්බන්ධයක් නෑ බං. මම ප්‍රීතිමත්ම ස්වාමි පුරුෂයා වුණේ මේ අල්ලපු ගෙවල් වල ගෑනුන්ට පින් සිද්ධ වෙන්ඩ.” සුගත් වහා කීවේ ය.හරියට කරගන්ඩ බැහැ“කොහොමද තමුසෙගෙ අලුත් බෑණා, හොඳද?” හේමසිරි රැස්වීමකදී හමුවූ කුමාර ගෙන් ඇසී ය.‘අයියෝ! හරිම සවුත්තුයි. බොන්ඩ බෑ. සූදු කෙළින්ඩ බෑ. කැසිනෝ ගහන්ඩ බෑ.” කුමාර කීවේ කට ඇද කරමිනි.“ඉතින් අයිසෙ ඒ වගෙ හොඳ ගතිගුණ තියෙන කෙනෙක්, සවුත්තුයි කියන්නෙ කොහොමද?” හේමසිරි පුදුම වෙමින් ඇසී ය.“නෑ... නෑ... මේකනෙ වැඩේ. මිනිහට බොන්ඩ බෑ. ඒ වුණාට බොනවා. සූදු කෙළින්ඩ බැහැ. ඒ වුණාට කෙළිනවා. කැසිනෝ ගහන්ඩ බෑ. ඒ වුණාට ගහනවා” කුමාර පිළිතුරු දුන්නේ ය.“මට හිතෙන්නෙ තාත්තා සනත්ට කැමැති වෙයි” දිලිනි තම පෙම්වතා පිළිබඳ තම පියා හමුවේ තතු හෙළිකිරීම අරඹමින් කීවා ය.“එයා ගාව සල්ලි එහෙම තියෙනවද?” දයානන්ද තිළිණි දෙස විමසුම් බැල්මක් හෙළමින් ඇසී ය.“හරි පුදුමයි! එයා තාත්තා ගැන ඇහැව්වෙත් ඔය ටිකමයි” දිලිනි ඇස් අයා කීවා ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av12010113</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමඕන්න ඉතින් දැන් කොළඹටත් නෙළුම් පොකුණක්.ඒ කියන්නෙ Lotus Pond එකක් තියෙනවා ලාස්ට් වීක් එකේ ඉඳලා. මාර සෙරමෝනියල් ඕපනින්ග් එක.ප්‍රසිඩන්ට් රාජපක්ෂ, චීනෙන් ආපු චයිනීස් නැෂනල් කොමිටි එකේ වයිස් චෙයාර්මන් ලේඩි එක්ක, ලෝටස් පොන්ඩ් එක අපේ කලාකාරයන්ට භාරදුන්නෙ දැන් ඉතින් ට්‍රැජඩි ඩ්‍රාමා ඉවරයි, කොමඩීස්වලට, සොරි මේ කියන්නෙ සුඛාන්ත නාට්යවලට කාලෙ ඇවිත් කියලයි. ට්‍රැජඩි කොමඩි කියන එක නම් විජේ මල්ලිට ගාණක් නෑ අවුරුදු තිස් ගාණක් ට්‍රැජඩි එක්කම ජීවත්වෙච්ච අපිට. ඒ පීරියඩ් එකට ගුඩ් බායි කියන්න ඉඩක් හදල දුන්නෙ ප්‍රසිඩන්ට් රාජපක්ෂ කියල මේ රටේ, ආර්ටිස්ට්ල ඇතුළු රටම දන්න කාරණයක්. ඒ වුණාට මේ ලෝටස් පොන්ඩ් එක පොලොන්නරුවෙ තියෙන ජාතියෙ එකක්මද කියල ෂුවර් එකටම බලාගන්න නම් බිම ඉඳල බෑ කියලයි කට්ටිය නම් කියන්නෙ. නෙළුම් පොකුණ පේන්න නම් හෙලි ටුවර් එකක් ගහන්න ඕනකියලයි ෆීල්ඩ් එකේ කතාව. ඒක කොහොම වුණත් දැන් ඉතින් නෙළුම් පොකුණ බලන්න ආස කෙනක් ඉන්නව නම් පැට්‍රල් පුච්චගෙන පොළොන්නරු යන්නැතුව නෝමෑඩ්ස් ග්‍රවුන්ඩ් එක පැත්තෙ විසිට් එකක් දාන එකයි තියෙන්නෙ. විජේ මල්ලි දන්න කියන අනුරාධපුරේ පැත්තෙ ටීචර් කෙනෙක් අහනවා, මෙහේ ඉස්කෝලෙ ළමයි අහනව කියලා හෙට අනිද්දා කොළඹ එන්න තියෙන විනෝද ගමනෙදි ලෝටස් පොන්ඩ් එකත් බලන්න පුළුවන්ද කියලා.විජේ මල්ලි ඒ ටීචර්ට කිව්වෙ, ලෝටස් පොන්ඩ් කියන්නෙ නාට්‍ය පෙන්නන්න මෙගා ෂෝස් තියන්න හදපුනැෂනල් මෙගා තියටර් එකක් කියලා. ඒක ඔයග්‍රහලෝකාගාරෙ බලනව වගේ ඉස්කෝල ළමයින්ට පෙන්නන්න හදපු එකක් නෙවි කියලත් කියන්න වුණා.අනේ එහෙම නම් ඉතින් අපේ ළමයින්ට ඔය පොකුණ බලන්නවත් ලැබෙන එකක් නැද්ද කියලා නාහෙන් අඬන්න ගත්තා. සොරි තමයි ටීචර් උත්තරේ. බලන්න ඕන නම් නෙළුම් පොකුණ මියුසිකල් ෂෝ එකත් බලන්න එන්න. හැබැයි ගාණ ටිකක් සැරයි.ඒත් මොනවා කරන්නද ඒ ජාතියෙනැෂනල් තියටර්වල ගණන් එහෙම තමයි කියල හිතහදාගත්තා. ඒ හෝල් එක ඇතුළෙ තියෙන ෆැසිලිටීස් එක්ක ඔය ලුම්බිණියෙ හරි ජෝන් ද සිල්වා එකේ හරිචාජ් කරන ගණන් අය කරන්න පුළුවනෑ.ආදරණීය රෝහණ නම් ඕන්න ලෝටස් පොන්ඩ් එකේ ෆස්ට් පර්ෆෝමන්ස් එක ස්ටේජ් කළා 20දා.ස්පොන්සර් එකෙක් ෆිට් වුණොත් ෆිටේ ෆිට්. නැත්නම්ෆුල් අනාථයි. ඔන්න මනෝරත්න ලොක්කා බූරුවො එක්ක යන්න පුළුවන් ස්ටේජ් එක. ස්ටේජ් තුනයි ඔකෙස්ට්‍රා පිට් එකයි, ෆුල් මොඩර්න් ටෙක්නොලොජි. ලක්ෂ හතක් තියා රුපියල් හැත්තෑදාහක්වත් හොයාගන්න බැරි අපේ ඩ්‍රාමා ප්‍රොඩියුසර් කෙනෙක් ලෝටස් පොන්ඩ් එකේ ඩ්‍රාමා එකක් පෙන්නන්නෙ කවදද කියල විජේ මල්ලි බලාන ඉන්නෙ ඇඟිලි ගැන ගැන. හැබැයි පොඩි ප්‍රොබ්ලම්එකක් තියෙනවා. චන්නට, ජයන්තට, ජැක්සන්ටරෝහණට ඔය ස්ටේජ් එක පිරෙන්න කපල පුරවල කාස්ට් එකක්, ඩාන්සින් ටෲප් එකක්, ඔකෙස්ට්‍රා එකක් හොයාගන්න පුළුවන් වුණාට, අපේ සිම්පල් ප්‍රොඩියුසර් කෙනකුට එහෙම හයියක් තියෙනවද කියන එක. මනෝරත්න ලොක්කගෙ බූරුව මහත්තය ස්ටේජ් කරනව කියල හිතමුකො. සපෝට්ස් කාස්ට් එක ඩබල් ට්‍රෙබල් කළත් බූරුවමහත්තුරු හතර පස්දෙනෙක් ස්ටේජ් එකට ගේන්නබෑ වගේ. ඔය ලෝටස් පොන්ඩ් ස්ටේජ්වලට සෙට්වෙන ඩ්‍රාමා ප්‍රොඩක්ෂන්ස් ඉස්සරහට එන්න පුළුවන් ෂුවර් එකට. ජයන්ත ළමයා නම් දැන්මම ඒ වගේ ඩ්‍රාමා ප්‍රොජෙක්ට් එකක් පටන් ගන්නව කියල කිව්වෙ. අලුත් ඩ්‍රාමාස් හැදිල්ල කොහොම වුණත්, ඊළඟ අවුරුද්දෙවත් තියන්නලැබුණොත් ස්ටේට් ඩ්‍රාමා ෆෙස්ටිවල් එක තියමුකො නෙළුම් පොකුණෙ. එක අතකට ඒකෙත් තේරුමක් නෑ මොකද නෙළුම් පොකුණට වියදම් කරන බජට් එක නාට්‍යය කට්ටියගෙ එවෝඩ්ස්වල වටිනාකම වැඩිකරන්න එකතු කරගන්න පුළුවන්. විජේ මල්ලි දැන් බායි කියනවා,ආපහු දවසක නෙළුම් පොකුණෙදි ශ්‍රී ලංකාවෙ ෆස්ට් නෙළුම් පොකුණ ස්ටේජ් ඩ්‍රාමා එක බලන්න තියෙන ආසාවත් එක්ක.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av12010114</link>
    <topic>ජනපති අභිනන්දන ගීත හතරක් දෙමළට පරිවර්තනය කළා</topic>
    <author>තුෂාරි වික්‍රමසිංහ</author>
    <content>ජනපති අභිනන්දන ගීත හතරක් දෙමළට පරිවර්තනය කළාමඩුළුගිරියේ විජේරත්නඔහු සිංහල දෙමළ ජාතීන් අතර සුහදත්වය යා කරන පාලමක් බඳු ය. ඒ සිංහල - දෙමළ සාහිත්‍යධරයෙක්, ජ්‍යෙෂ්ඨ බැංකු කළමනාකරුවකු, පරිවර්තකයකු, බෞද්ධ ග්‍රන්ථ රචකයකු, දේශකයකු, කථිකාචාර්යවරයකු යනාදී වශයෙන් විවිධ භූමිකාවල නියැලෙමිනි. මඩුළුගිරියේ විජේරත්න නමින් කා අතරත් ප්‍රසිද්ධියට පත් මොහු විවිධ කාලවකවානුවල දී විවිධ මාතෘකා ඔස්සේ අපේ කතා බහට බඳුන්වේ. ඒ ඔහු සිදුකරන කාර්යය පරාසයේ ඇති පෘථුලත්වය නිසාවෙනි. මඩුළුගිරියේ විජේරත්න යන නාමය මේ දිනවල සිංහල හා දෙමළ පාඨක ජනතාව අතර යළි යළිත් කතාබහට ලක්වන්නේ ඔහු විසින් දෙමළ බසින් සිංහල බසටත් සිංහල බසින් දෙමළ බසටත් පරිවර්තනය කරන ලද ගීත සමුච්ච ය හේතුවෙනි. මේ කාර්යය පිළිබඳ ඔහු සමඟ කතාබහ කරන්නට පසුගිය දිනෙක මා අවස්ථාව උදා කර ගත්තා. මේ ඔහු හා යෙදුණු කතාබහයි.නවකතා, කෙටි කතා, ධර්ම දේශනා සාහිත්‍යධරයකු, පරිවර්තකයකු, දේශකයකු විදිහටයි ඔබ වඩාත්ම ජනප්‍රිය. ගීත කලාව කෙරෙහි ඔබේ නැඹුරුව සිදු වුණේ කොහොමද?1980 දී මගේ පළමු කෙටිකතා සංග්‍රහය මුව ඇටගම ආනන්ද හාමුදුරුවන් සමඟ එක්කාසු වෙලා එළිදැක්වූවා. එතැනින් ආරම්භ වුණු මගේ සාහිත්‍ය ගමනේ, මේ වනවිට සාහිත්‍ය කෘති 56 ක් පමණ රචනා කොට තිබෙනවා. ගීත රචනා කලාවට මම ආශාවක්, උනන්දුවක් දැක්වූයේ මගේ හිත මිත්‍රයෙක් නිසා. ඒ අපි කවුරුත් දන්න මහින්ද චන්ද්‍රසේකරයන් හින්දා. අපි දෙන්නා කුඩා කල සිට ම එකටමයි හිටියේ. ඔහු ප්‍රසිද්ධ ගීත රචකයෙක්. ඔහුගේ ඇසුර නිසා ම ගීත රචනා කලාව කෙරෙහි මගේ හිතේ උනන්දුවක් තිබුණා. එයට බලපෑ තවත් හේතුවක් තිබුණා. ඒ මුවඇටගම ආනන්ද හාමුදුරුවන්ගේත් මගේත් ඇසුර. උන්වහන්සේත් සුප්‍රසිද්ධ කවියෙක්, ගීත රචකයෙක්. උන්වහන්සේ ගේ ඇසුර බොහෝ සෙයින් මගේ ගීත කලාවට බලපෑවා. ඒත් ගීත රචනය තරම් ගීත පරිවර්තනය ගැන සැලකිය යුතු තරම් උනන්දුවක්වත් පසුබිමක් වත් මට තිබුණේ නැහැ. මම ගීත රචනා කරනවා. රස විඳිනවා. එපමණයි.නමුත් මම ගීත පරිවර්තන සාහිත්‍යයට එක් වුණේ නන්දා මාලනී ගේ කැසට් පටයක් වන ‘කුංකුම පොට්ටු’ හරහා. එයට ගීත පරිවර්තනයෙන් මගේ දායකත්වය මම ලබා දුන්නා. ඒ 1992 දීයි. ඇය දෙමළ භාෂාවෙන් ගැයූ ගීත සියල්ලම මම සිංහලයට පරිවර්තනය කළා. ඒ ඔස්සේ ගීත රචකයකුට වඩා ගීත පරිවර්තකයකු විදිහට සමාජය මාව හඳුනා ගත්තා. මගේ හොඳ මිත්‍රයෙක් තමයි ඉන්දියාවේ වෛරමුත්තු කවියා. ඔහු දෙමළ සිනමාවේ ඉන්න පුදුමාකාර සුන්දරත්වයකින් ගීත රචනා කරන්නෙක්. ඔහුගේ ‘චින්න චින ආසෙයි’ ගීතය මම සිංහලයට පරිවර්තනය කළා. ඒ 1994 දී පමණ . සිංහල පාඨක ජනතාව අතර ඒ ගීත පරිවර්තනය හුඟක් ජනප්‍රිය වුණා. එතැනින් පසුව දිගින් දිගටම ගීත පරිවර්තනය කිරීම් මගේ අතින් සිදුවෙනවා.මෑතකදී ඔබ සිංහල ගීත කීපයක් ම දෙමළ බසට පරිවර්තනය කළා නේද?ඔව්, අතිගරු ජනාධිපතිතුමා වෙනුවෙන් ගැයුණු ගීත කීපයක් ම දෙමළ ජනතාවට රස විඳින්නට හැකි අයුරින් මම දෙමළ බසට පරිවර්තනය කළා. ඒ අතර ‘ආයුබෝවේවා! මහරජාණෙනි...’, ‘මාගේ ප්‍රේමය මාගේ දේශය...’, ‘අසිරිමත් මිනිසා...’, ‘පළමුවද... දෙවනුව ද... තෙවනුව ද...’, කියන ගීත හතරම මම දෙමළ භාෂාවට පරිවර්තනය කළා. මේ ගීත දෙමළ පාඨකයන් අතර විශාල වශයෙන් ජනප්‍රිය වුණා. මේ ගීත ජනප්‍රිය වුණාට මේ ගීත පරිවර්තනය කළේ කවුද කියන එක ජනතාව අතර ප්‍රචලිත වුණේ නැහැ. නමුත් පුවත්පත් කියවන පාඨකයන් මේ ගීත පරිවර්තන රස විඳලා මට හොඳ වටිනාකමක් ලබාදුන්නා.ගීත පරිවර්තන, සාහිත්‍ය කෘති පරිවර්තනය තුළින් ඔබ බලාපොරොත්තු වන්නේ, කුමක්ද?මම හිතන විදිහට මේක තමයි ලංකාවේ වෙන්න ඕන දේ. පොදුවේ ලංකාවේ සාහිත්‍ය කලාව ගත්තහම ඒක භාෂාවකට පොදු වුණු සාහිත්‍යයක් නෙමේ ලංකාවේ තිබෙන්නේ. එනිසා මේ ඔස්සේ මගේ අරමුණ වන්නේ හැමෝටම පොදු ශ්‍රී ලාංකේය සාහිත්‍යයක් ගොඩ නැඟීමයි. උදාහරණයක් හැටියට අපේ සිංහල සාහිත්‍යය ගනිමු. එය ඉතාම හොඳින් පෝෂණය වුණු සාහිත්‍යයක්. ඒ වගේ ම දෙමළ සාහිත්‍යය ගනිමු. එයත් ඉතා හොඳින් පෝෂණ වුණු සාහිත්‍යයක්. මේ දෙකම එකතු වුණා ම එතැන තිබෙන්නේ ශ්‍රී ලාංකේය සාහිත්‍යය කියල තමයි මම නම් හිතන්නේ.මේ දෙක එකතු කරන්න යනවිට බාධක එමටම මුණ ගැහෙනවා නේද?ඇත්තෙන් ම ඔව්. මොකද අද ලංකාවේ ඉන්න බහුතරය අපේ රටේ සිංහල, දෙමළ සාහිත්‍ය හඳුනන්නේ නැහැ. දෙමළ මිනිස්සු සිංහල සාහිත්‍ය හඳුනන්නේ නැහැ. සිංහල මිනිස්සු දෙමළ සාහිත්‍ය දන්නෙ නැහැ. මම හිතන විදිහට වාර්ගික අර්බුදය විසඳීමේ අවසන් පියවර මෙයයි. මොකද සාහිත්‍ය ඇසුරෙන් එක් එක් කෙනාගේ අන්‍යෝන්‍ය අදහස් දැනගන්න පුළුවන්. එතකොට කා අතරවත් ප්‍රශ්නයක් ඇතිවන්නේ නැහැ. නමුත් අද වෙලා තියෙන්නේ, දෙමළ මිනිස්සු කතා කරන දේ සිංහල මිනිහා දන්නේ නැහැ. සිංහල මිනිස්සු කතා කරන දේ දෙමළ මිනිහා දන්නෙ නැහැ. මේ තත්ත්වය සමනය කරන්න ලොකුම රුකුලක්, පිටුබලයක් වෙන්නේ මේ පරිවර්තන සාහිත්‍ය කාර්යයයි.ඔබේ රාජකාරි කටයුතු, අධ්‍යාපනික කටයුතු මේ හැම දෙයක් එක්කම පරිවර්තන කාර්යය කරන්න වෙලාවක් තිබෙනවාද?ලංකා බැංකුවේ ජ්‍යෙෂ්ඨ කළමනාකරුවෙක් වුණාම වගකීම් වැඩියි. මම කවදාවත් රාජකාරියයි සාහිත්‍ය කටයුතුයි පටලවා ගෙන නැහැ. රජයේ සේවයේ රාජකාරි කරන අපිට අවුරුද්දේ දවස් 365 න් දවස් 150 කට වැඩිය නිවාඩු තිබෙනවා. මෙය කවුරුවත් නියම ලෙස ප්‍රයෝජනයට අරගෙන නැහැ. මම ඒ නිවාඩු දවස්වලින් උපරිම ප්‍රයෝජනය ගන්නවා.ඔබ මේ දිනවල වැඩිපුරම වෙහෙසෙන්නේ...මේ දවස්වල ගීත පරිවර්තන කීපයක් වෙනුවෙන් වෙහෙසෙනවා. ඒ අතර සරත් කුමාර පෙරේරා දිවි නැඟුම වැඩසටහන වෙනුවෙන් රචනා කළ ගීතය දෙමළ බසට පරිවර්තනය කිරීමට ඇමැති බැසිල් රාජපක්ෂ මහතා මට පවරලා තිබෙනවා. ඒ වෙනුවෙන් මේ දිනවල කටයුතු කරනවා. ඒ වගේ ම මහින්ද රාජපක්ෂ ජනාධිපතිතුමාගේ ළමා කාලය අළලා දෙනගම සිරිවර්ධන රචනා කළ ‘දුප්පතුන්ගේ මිතුරා’ කෘතිය දෙමළ බසට පරිවර්තනය කිරීම සිදු කළා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av12010115</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood Newsබිපාෂා බාසු ජනපි‍්‍රය නිළියක් විතරයි. ඇය ඉන්දීය දේශපාලන ලෝකයේ ජාතික නායිකාවක් නොවෙයි. වෙනත් අන්දමකින් ජනප්‍රිය වූ තරුණියකුත් නොවෙයි. නමුත් බිපාෂාගේ උපන් දින සාදය දින 12ක් පවත්වනවාලු. එවැනි අයුරකින් ඇයගේ උපන් දිනය සමරන්නේ ඇයි?බිපාෂාගේ උපන් දිනය යෙදී තිබෙන්නේ ජනවාරි 7 දාටයි. එදාට විතරක් උපන් දිනය සමරන්නේ නැතුව දින 12ක් තිස්සේ මොන උපන් දින සැමරුම් ද? බිපාෂා ඒ ගැන කීවේ මෙවැනි කතාවක්...”මම රඟපාපු ‘ප්ලේයර්ස්’ චිත්‍රපටයේ ප්‍රචාරාත්මක වැඩ කටයුතු වලට මමත් එකතු වෙලා ඉන්නවා. ඒ වැඩ සටහන පටන් ගත්තෙ දෙසැම්බර් 26 දායි. ජනවාරි 7 දා වෙනතුරු ඒක ක්‍රියාත්මක වෙනවා. ජනවාරි 5, 6, 7 කියන දවස්වලදී ‘ප්ලේයර්ස්’ චිත්‍රපටයෙ මංගල දර්ශනය ලන්ඩන් වලදී තිරගත වෙනවා. ඒ දවස් තුනේ මමත් එතන ඉන්නවා. ඉතින් මම මේ චිත්‍රපටයෙ නිෂ්පාදක, සිකන්දර් ඛෙයර්ට කිව්වා, මේ දවස්වලදී මගේ උපන් දින උත්සවය පවත්වන්න කියලා. මං හිතන්නෙ අභිෂේක් භච්චන් ගෙනුයි සිකන්දර්ගෙනුයි මට තෑගි ලැබේවි.”බිපාෂා ජනවාරි 7දායි මුම්බායි නුවරට පැමිණෙන්නේ. එදා ඇයගේ උපන් දිනයයි. පවුලේ අයත් එක්ක ලොකු සාදයක් පවත්වන බවයි ඇය කීවේ.සල්මන් ඛාන් ගේ සොහොයුරු, සොහේල් ඛාන් ගේ උපන් දිනයත් පසුගිය සතියේ යෙදී තිබුණා. මේ වෙනුවෙන් විශේෂ සාදයක් මුම්බායි හි සුපිරි හෝටලයක පිහිනුම් තටාකයක් අබියසදී පැවැත්වුණා.උපන් දින සාදයට බොලිවුඩ් සිනමාවේ තරු රැසක්ම එක්වී සිටියා. ඒ අය තමයි, සොහොයුරු සල්මන් ඛාන්, කන්ගනා රනඋට්, නෙහා ඩුවියා, ජෙනෙලියා ඩි සූසා, රිටීෂ් දේශ්මුඛ්, සමීරා රෙඩ්ඩි, බොබි ඩියොල්, බොනි කපූර් සහ ශ්‍රී දේවි, සෝනු නිගාම් ඇතුළු තවත් නළු නිළියන් චිත්‍රපට අධ්‍යක්ෂවරුන් සහ චිත්‍රපට නිෂ්පාදකවරුන්.උපන් දිනය සමරන්නට විශාල චොකලට් කේක් ගෙඩියක් ගෙනැවිත් තිබුණා. සොහේල් එය කැපුවේ කාගේත් උණුසුම් සුබ පැතුම් මැද්දේයි. ඉන් පසුව ඔහු තම හිතවතුන් වටකරගෙන ෂැම්පේන් බෝතලයක් විවෘත කළ බවයි ආරංචි. පැමිණ සිටි අමුත්තන්ට සංග්‍රහ කෙරුණේ හයිද්‍රබාද් ප්‍රදේශයට ආවේණික ආහාර පානවලින්. මේ උපන් දින සාදය සවස් වරුවේ සිට පසුදා අලුයම 4.30 පමණ වනතුරු පැවැත්වුණාලු.චිත්‍රපට නළුවකු සහ අධ්‍යක්ෂවරයකු වන ෆර්හාන් අක්තාර් අධ්‍යක්ෂණය කළ ‘ඩොන් – 2’ චිත්‍රපටය පසුගියදා තිරගත කිරීම ආරම්භ කළා. ‘ඩොන්’ චිත්‍රපට මාලාවේ තවත් චිත්‍රපටයක් වන මෙය හඳුන්වා ඇත්තේ ‘ඩොන් –2: ද කිං ඉස් බැක්’ යනුවෙන්. මීට කලින් ඉන්දීය පුවත්පතක පළවී තිබුණේ මින් පසුව ෆර්හාන් අක්තාර් ‘ඩොන්’ චිත්‍රපට නිර්මාණය කිරීම නතර කරන බවයි. නමුත් ඔහු පසුගිය සතියේ පැවසුවේ තමන් එවැනි ප්‍රකාශයක් කිසිම දිනක නොකළ බවයි.”මම එහෙම දෙයක් කිව්වෙ නැහැ. මම කිව්වේ දිගින් දිගටම එකම වර්ගයේ කතා තේමාවල හිරවී ඉන්න මම කැමැති නැති බවයි. ඒත් යම් කතා තේමාවක් තවත් ඉදිරියට ගෙනියන්න පුළුවන් නම් මම ඒක කරනවා. මම මේ ‘ඩොන්’ කියන චරිතයට හරිම කැමැතියි. හොඳ තිර නාටකයක් ලැබුණොත් මේ චරිතය තවත් ඉදිරියට ගෙනියන්න මම පසුබට වෙන්නෙ නැහැ.” අධ්‍යක්ෂ ෆර්හාන් අක්තාර් මේ අදහස පැවසුවේ ‘ඩොන් –2’ චිත්‍රපටය තිරගත කිරීම වෙනුවෙන් පැවැති මාධ්‍ය හමුවකදීයි.නව වසර එළැඹෙද්දී බොලිවුඩ් තරු තරමක කාර්ය බහුල තත්ත්වයකට පත්වෙලා. ඒ, සුපිරි මට්ටමේ ප්‍රිය සම්භාෂණවලට සහභාගිවන්නට තිබෙන නිසයි. ඔවුන් මේ සාදවලට එකතුවන්නේ කා බී විනෝදවන්නට නම් නොවෙයි. අතමිට සරු කරගන්නටයි. මේ විනෝද සාදවලට සහභාගි වී ගී ගයා නටා අමුත්තන් ප්‍රීතිමත් කරන්නට බොලිවුඩ් තරු හැම වසරකදීම ඉදිරිපත් වෙනවා. මේ සාද පවත්වන්නේ ධන කුවේරයන්. ඔවුන්ගෙන් බොලිවුඩ් නළු නිළියන්ට ඇතෙක් බරට මුදල් ලැබෙනවා.එවැනි සාදයකට මධුරි ඩික්සිත් ද සහභාගි වුණා. ඇය සුපුරුදු පරිදි තමන්ගේ නර්තනයන් ඉදිරිපත් කළා. නමුත් ඇයට ලැබුණේ උණුසුම් ප්‍රතිචාරයක් නොවෙයි. බොහෝ දෙනකු පැවසුවේ මධුරිගේ එදා දක්නට ලැබුණු ආකර්ශණීය රංගන විලාසයන් ඒ නැටුමෙහි නොතිබුණු බවයි. මේ නිසා ඇයව මින් මතුවට සම්භාෂණවලට එක්කර නොගන්නට බොහෝ දෙනකු තීරණය කරලා.මේ වනවිට මෙවැනි පෞද්ගලික සාදවලට නැතිවම බැරි නිළිය වී ඇත්තේ මල්ලිකා ෂෙරවට්. ඇය, පැය භාගයක් වෙනුවෙන් අය කරන මුදල රුපියල් කෝටියක්!රිටිෂ් දේශ්මුඛ් සහ ජෙනෙලියා ඩි සූසා බොලිවුඩ් පුරයේ ජනප්‍රිය තරු යුවළක්. මේ දෙදෙනා සැබෑ ලෝකයේ පෙම්වතුන් විතරක් නොවෙයි ලබන පෙබරවාරි මාසයේ දී විවාහ වෙන්නත් බලාපොරොත්තුව සිටිනවා.රිටිෂ් සහ ජෙනෙලියා රඟපෑ අලුත්ම චිත්‍රපට දෙකකුත් 2012 වසර මුල් භාගයේ දී තිරගතවීමට නියමිතයි. එක චිත්‍රපටයක්, ‘තෙරේ නාල් ලව් හෝගයා’. අනෙක් චිත්‍රපටය ‘රොක් ද ගාඩ්’. ‘තෙරේ නාල්...’ චිත්‍රපටයේ නිෂ්පාදක කුමාර් ටෞරානි උත්සාහ කරන්නේ තම චිත්‍රපටය රිටිෂ් - ජෙනෙලියා විවාහයට කලින් තිරගත කරන්නයි.”රිටිෂ් සහ ජෙනෙලියා මේ චිත්‍රපටයේ විවාහ වෙනවා. චිත්‍රපටය නිම වෙන්නෙ ප්‍රේක්ෂකයා තුළ සතුටක් ජනිත කරමින්. මං හිතන්නෙ මේ දෙන්නගෙ සැබෑ විවාහ මංගල්‍යයට කලින් මේ චිත්‍රපටය තිරගත වුණාම ප්‍රේක්ෂකයන්ට ඒක රසවත් අත්දකීමක් වේවි. තිර නාටකය හොඳින් රචනා වෙලා තියෙන නිසා චිත්‍රපටය ජනප්‍රිය වේවි කියලයි අපි හිතන්නෙ.” නිෂ්පාදකවරයා පැවසුවා. ඔහු දැනට සැලසුම් කර ඇත්තේ මේ චිත්‍රපටය ජනවාරි මාසයේ දී තිරගත කරන්නයි.’රොක් ද ශාඩි’ චිත්‍රපටයත් ජනවාරි මාසයේ දී තිරගත කරන්නටයි, එහි අධ්‍යක්ෂ නව්දීප් සිං බලාපොරොත්තුව සිටියේ. දැන් ඔහු තීරණය කර ඇත්තේ චිත්‍රපටය මාර්තු මාසයේ දී තිරගත කරන්නයි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av12010116</link>
    <topic>තරුවක වගතුග</topic>
    <author/>
    <content>තරුවක වගතුගඅමිතාබ් භච්චන්  1. මුලින්ම ලැබුණු නම – ඉන්ක්විලාබ්2. උපන් දිනය – 1942.10.113. උපත – උත්තර් ප්‍රදේශ් හි අලහබාද් නගරයේ4. මව - තේජි භච්චන්5. පියා - හරිවනාෂ් රායි භච්චන්(ප්‍රවීණ සාහිත්‍යධරයෙකි, කවියෙකි)6. බාල සොහොයුරා - අජිතාබ්7. ඉගෙණුම ලැබූ පාසල් - I.අලහබාද් හි ඥාන ප්‍රබෝදිනී විදුහල  II. පිරිමි උසස් විදුහලIII. ශර්වුඩ් විදුහල8. උසස් අධ්‍යාපනය – දිල්ලි විශ්වවිද්‍යාලය (විද්‍යාවේදී උපාධිය සමත්)9. මුලින්ම කළ රැකියාව - නැව් සමාගමක බ්‍රෝකර්වරයකු ලෙස සේවය කිරීම.10. මුලින්ම සිනමාවට එක්වූයේ - මිර්නාල් සෙන්ගේ ‘භූවන්ෂෝටි’ (1969) චිත්‍රපටයේ පසුබිම් දෙබස් පැවසීමෙන්11. රඟපෑ මුල්ම චිත්‍රපටය – ‘සාත් හින්දුස්ථානි’ (1970)12. ජනප්‍රිය වූ චිත්‍රපටය – ‘සන්ජීර්’ (1973)13. මුල්ම සිනමා සම්මානය – ‘සාත් හින්දුස්ථානි’ චිත්‍රපටයේ රංගනය වෙනුවෙන් වසරේහොඳම නවක නළුවාට පිරිනැමෙන ජාතික සිනමා සම්මානය14. මෙතෙක් ලැබූ සිනමා සම්මාන - 6715. දේශපාලනයට පිවිසුණු වසර - 198416. මන්ත්‍රීවරයකු ලෙස නියෝජනය කළ ප්‍රදේශය –අලහබාද්17. විවාහ වූ වසර - 197318. බිරිය – ජයා බහදූරි19. දරුවන් – අභිෂේක්, ශ්වේතා20. ලේලිය – අයිශ්වර්යා රායි21. ලිපිනය - Pratiksha, 10th Road, J.V.P.D. Scheme, Bombay 400049කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av12010117</link>
    <topic>දැයේ කලාකරුවනට රසික උපහාරය</topic>
    <author>ඉඳුනිල් වීරරත්න</author>
    <content>දැයේ කලාකරුවනට රසික උපහාරයශ්‍රියානි දිසානායකහෙළ ගී කලා කෙත උසස් රසවින්දනයකින් පෝෂණය කරමින් එදා මෙදා තුර අඩ සිය වසක් අඛණ්ඩව රසික සවන් යුග ගීතයෙන් නැළවූ, සැනසූ ජීවිතයේ සන්ධ්‍යා සමය ගෙවනා දැයේ කලාකරුවන්ගේ සුබසාධනය සඳහා අරමුදල් රැස්කර ගැනීම වෙනුවෙන් පැරැණි ගී රසික සංසදය’‘සිතෙහි රැඳුණු ගී’ නම් සංගීත සන්ධ්‍යාව ලබන 7 වැනිදා සවස 3.30 සහ 6.30ට ජෝන් ද සිල්වා සමරු රඟහලේ දී පැවැත්වීමට කටයුතු යොදා තිබේ.පැරැණි ගී රසික සංසදයේ සභාපතිනී ගායිකා ශි‍්‍රයානි දිසානායක මහත්මිය ඒ පිළිබඳව දැක්වූ අදහස් මේ.”පළමුවෙන්ම මම කියන්න ඕන මේ වෙනවිට අපේ රටේ වයෝවෘද්ධ කලාකරුවන් බොහෝ දෙනෙක් අසරණ භාවයට පත්වී සිටින වග. අද තිබෙන ගුවන්විදුලි නාලිකා, රූපවාහිනී නාලිකා සෑම එකකම පාහේ විවිධ වැඩසටහන් හරහා මේ පැරැණි ශිල්පීන්ගේ ශිල්පිනියන්ගේ ගීත නිර්මාණ ප්‍රචාරය කරනවා. නව පරපුරේ නවක ගායක ගායිකාවන් ඔවුන්ගේ ගීත ගායනා කරමින් මුදල් උපයනවා. එහෙත් මේ අසරණ කලාකරුවන් පිළිබඳව කිසිවක් සොයා බලන්නේ නැහැ. කිසිදු මුදලක් ලබා දෙන්නේ නැහැ.මේ ගැන කාටවත් දොස් කියමින් සිටීමෙන් පලක් නැති වග අප තේරුම් ගත්තා. අවශ්‍ය වන්නේ ඔවුන් වෙනුවෙන් යමක් කිරීමයි. ඒ අනුව තමයි ‘පැරැණි ගී රසික සංසදය’ බිහිවන්නේ.මෙහි ප්‍රධාන අනුශාසක වන්නේ ආචාර්ය සූරිය ගුණසේකර මහතා. ප්‍රධාන උපදේශක අර්නස්ට් සොයිසා. ලේකම් ඩබ්ලිව්.ප්‍රේමරත්න, භාණ්ඩාගාරික නිශ්ශංක වීරසිංහ යන මහත්තුරු සමඟ සභාපතිනිය ලෙස මම කටයුතු කරනවා.මොවුන්ගේ අරමුණ පැහැදිලියි. අධිෂ්ඨානය ප්‍රශංසනීයයි. “මම මුලින්ම අපේ ගීත කෝකිලාවිය වූ රුක්මණී දේවියගේ ගීත ගයමින් තමයි ක්‍ෂේත්‍රයට ආවේ. ඒ ලැබුණු වරමින් යමක් කළ යුතුයි යන අධිෂ්ඨානය මා තුළ තිබෙනවා.ඇත්තෙන්ම අපේ සංසදය අපගේ මවුබිම තුළ අසරණ භාවයට පත්වූ කලාකරුවන්ගේ සුබසාධනය වෙනුවෙන් බිහිවූ සංවිධානයක්. මෙයින් අප බලාපොරොත්තු වෙන්නේ එදා හෙළ ගී ලොව බැබල වූ, අද පිළිසරණක් අවැසි ගායන ශිල්පීන්, ශිල්පිනියන්, ගීත රචකයන් සහ සංගීතවේදීන්ගේ අසරණ ජීවිත වලට අත්වැලක් වීමයි. මෙහිදී ඔවුනට අවශ්‍ය වියළි ආහාර, ඇඳුම් පැලඳුම් බෙහෙත් හේත් යනාදිය ලබාදීම මූලිකව සිදුකිරීමට සැලසුම් කර තිබෙනවා.”මේ සියල්ල සඳහා මූල්‍යමය ශක්තිය අවශ්‍යයයි.”අපට මේ සඳහා වගකිවයුතු කිසිවකුගෙන් ආධාර ලැබෙන්නේ නැහැ. එහෙම උදව් ඉල්ලාගෙන ගිහින් කාලය කා දමනවාට වඩා අපට අපේ ශක්ති ප්‍රමාණයෙන් කළ හැකි දේ බොහෝ තිබෙනවා. එම නිසා මේ සඳහා අවශ්‍ය මූල්‍යමය ප්‍රතිපාදනය සොයාගැනීම අපම සිදු කරනවා.පැරැණි ගීත රසවිඳින රසිකයින් අපේ රටේ අති බහුතරයක් ඉන්නවා. මේ කලාකරුවනට එදා දැක්වූ ආදරය සෙනෙහස, ළෙන්ගතුකම ඔවුන් තුළ තවමත් තිබෙනවා. මේ නිසා අප ඔවුන් මීට දායක කර ගැනීමට තීරණය කළා.ඒ අනුව තමයි ‘සිතෙහි රැඳුණු ගී ප්‍රසංගය’ පැවැත්වෙන්නේ. මෙහිදී ග්‍රැමෆෝන් යුගයේ සිට එන ජනප්‍රිය ගී පැරැණි ගායක ගායිකාවන් සජීවීව ගායනා කරනවා. මෙහි සංගීතය සපයන්නේ අර්නස්ට් සොයිසා සංගීතවේදියා. රසිකයින්ගේ දායකත්වය ලබාගැනීම සඳහා ගායනයෙහි දක්ෂ පිරිසකටත් අවස්ථාව ලබාදීමට කටයුතු කළා.”මේ ආරම්භය පමණයි. ඉදිරි අරමුණු බලාපොරොත්තු බොහොමයක් ඇති.”ඉදිරියේදී විදෙස් රටවල ප්‍රසංග පවත්වා අරමුදල ශක්තිමත් කිරීමට කටයුතු කරනවා. එදින ගී ලොව නියෝජනය කරමින් වයෝවෘද්ධ කලාකරුවන් 200ක් මෙම උපහාර උලෙළට සහභාගිවීමට නියමිතයි. මෙය ඔවුනගේ සුහද හමුවක් වේවි. ඒ වගේම මේ වැඩසටහන දිගින් දිගටම ක්‍රියාත්මක කරනවා. දැනට 29 4/1, නාවල පාර, නුගේගොඩ යන ස්ථානයේ මෙහි කටයුතු පවත්වාගෙන ගියත් අනාගතයේදී කලා නිකේතනයක් සෑදීමයි අපේ අරමුණ. ඉන්න හිටින්නට තැනක් නැති කලාකරුවන් එම කලා නිකේතනයේ පදිංචි කරවා ඔවුන් රැකබලා ගන්නටත්, වෛද්‍යවරු, ගිලන් රථයක් තබාගෙන ඔවුන්ගේ ලෙඩ දුක් වලට ප්‍රතිකාර කිරීමටත් වැඩපිළිවෙළක් සකස් කරනවා.මේ සියල්ල කිරීමට අපට ශක්තිය වන්නේ අපේ රසිකයින්. ඒ නිසා මම පැරැණි ගී ප්‍රියකරන පැරැණි ශිල්පීන්ට ආදරය කරන රසිකයින්ට විවෘත ආරාධනාවක් කරනවා එදිනට පැමිණ අපට ශක්තියක් වන්න කියලා.”ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av12010119</link>
    <topic>හොඳ ටෙලිනාට්‍ය සංරක්ෂණය කිරීම මගේ විනෝදාංශයක්</topic>
    <author>තුෂාරි වික්‍රමසිංහ</author>
    <content>හොඳ ටෙලිනාට්‍ය සංරක්ෂණය කිරීම මගේ විනෝදාංශයක්‘ටොරානා’ අධිපති කුමාර් කොතලාවල80 දශකයේ මෙරට පේ‍්‍රක්ෂක ජනතාව අතර ජනපි‍්‍රයත්වයට පත් වූ ආචාර්ය ලෙස්ටර් ජේම්ස් පීරිස් අධ්‍යක්ෂණය කරමින් බන්දුල වීරක්කොඩි නිෂ්පාදනය කළ ‘ගිරය’ ටෙලි වෘත්තාන්තය පසුගිය දා ටොරානා වීඩියෝ මුවීස් ආයතනය ඔස්සේ සංරක්ෂණය කොට ඩී වී ඩී තාක්ෂණය ඔස්සේ තැටිගත කරන ලදි. ටොරානා වීඩියෝ මුවීස් අධිපති කුමාර් කොතලාවල සමඟ යෙදුණු පිළිසඳරක් ඇසුරින් සැකසෙන මේ ලිපිය ඒ නිමිත්තෙනි.‘ගිරය’ ටෙලි නාට්‍ය සංරක්ෂණය කරන්නට ඔබ සිතුවේ ඇයි?අපේ රටේ ටෙලි නාට්‍ය කලාව තුළ එදා මෙදාතුර බිහිවූ නිර්මාණශීලී ටෙලි නාට්‍යයක් විදිහට ආචාර්ය ලෙස්ටර් ජේම්ස් පීරිස් ගේ ‘ගිරය’ ටෙලි නාට්‍යය හඳුන්වන්න පුළුවන්. අදටත් පේ‍්‍රක්ෂක ජනතාව මේ නාට්‍යය නරඹන්නට කොතරම් කැමැත්තක් දක්වනවා ද කියන එක එයට තිබෙන ඉල්ලුමෙන්ම පෙනෙනවා. අද බිහිවෙන ටෙලි නාට්‍ය සමඟ ‘ගිරය’ සංසන්දනය කරන්න කොහෙත්ම බැහැ. ‘ගිරය’ ටෙලි නාට්‍යයේ තිබෙන නිර්මාණශීලී, අර්ථවත් බව අද හැදෙන ටෙලි නාට්‍ය තුළ තිබෙනවා ද කියන ගැටලුව අපිට අද ටෙලි නාට්‍ය නරඹන විට ඇති වෙනවා.‘ගිරය’ ටෙලි නාට්‍යයේ අධ්‍යක්ෂවරයාගේ සිට ටෙලි නාට්‍යයට දායක වුණු අනෙක් සියලුම ශිල්පී ශිල්පිනියන් සිදුකරන ලද කාර්යභාරය කොතරම් කැපවීමකින් සිදුකර තිබෙනවා ද කියන එක වසර ගණනාවක් ගතවුණත් මේ ටෙලි නාට්‍යයේ තිබෙන සාර්ථකත්වය මත අපිට හිතා ගන්නට අපහසු නැහැ.‘ගිරය’ කියන්නේ හුඟාක් කුතුහලය දැනවූ කතාවක්. එහි රංගනයන් ඉදිරිපත් කළ වසන්ති චතුරාණි, ටි‍්‍රලීෂියා ගුණවර්ධන වගේ ප්‍රවීණ නළු නිළියන්ගේ රංගන ප්‍රතිභාව අදටත් අපේ හිත් තුළ පැලපදියම් වෙලා තිබෙනවා. එවැනි තිර නාටක, රංගනයන් අද ටෙලි නාට්‍යවල දකින්නට නැහැ. මම මේ ටෙලි නාට්‍යය සංරක්ෂණය කළේ මගෙන් සමාජයට විය යුතු මෙහෙවරක් සේ සලකා කිව්වොත් එය නිවැරැදියි.මම හැමදාමත් රසික ජනතාවට ලබා දුන්නේ යම් කිසි වටිනාකමක් සහිත අපේ කලාවට සංස්කෘතියට ගැළපෙන විදිහට අපේ හදවත් තුළට වැදුණු, අපට දැනෙන ටෙලි නාට්‍ය සහ චිත්‍රපට. ‘ගිරය’ වගේ අර්ථවත් ටෙලි නාට්‍ය සංරක්ෂණය කරමින් ඩී වී ඩී ගත කරන්න ඕනෙ කියන අදහස ඇතිවුණේ බොහෝ කාලයකට පෙරාතුව. එය මෙලෙස ඉටු කරන්න හැකිවීම ගැන මම අවංකවම සතුටට පත් වෙනවා.‘ගිරය’ මුල් පිටපත සොයා ගැනීම ඔබට පහසු වුණා ද?ඇත්තටම, මම මුලින්ම සොයා බැලුවේ මෙහි මුල් පිටපත තිබෙනවා ද කියලයි. අවාසනාවකට මෙහි නිෂ්පාදක බන්දුල වීරක්කොඩි ළඟවත් මුල් පිටපත් සුරක්ෂිතව තිබුණේ නැහැ. ආචාර්ය ලෙස්ටර් ජේම්ස් පීරිස් ළඟවත් මෙහි පිටපතක් දකින්නට තිබුණෙ නැහැ. නමුත් වාසනාවකට වගේ මගේ ටොරානා ආයතනයේ පුස්තකාලයේ මෙහි පිටපතක් තිබුණා. ඇත්තටම මම ඒ කාලයේ ඉඳලම විකාශනය වුණු නිර්මාණශීලී අර්ථවත් ටෙලි නාට්‍ය පිටපත් සංරක්ෂණය කර තැබීම මගේ විනෝදාංශයක්. මම සිදුකළ ඒ ක්‍රියාව නිසා අපේ පේ‍්‍රක්ෂක ජනතාවට ‘ගිරය’ ටෙලි නාට්‍යය යළිත් දැකගන්නට අවස්ථාව හිමි වුණා. ඇත්තෙන්ම මේ කාර්යය මම දකින්නේ සමාජයට මා විසින් සිදුකරන ලැබු සේවයක් විදිහටයි.ඔබේ මේ සංරක්ෂණ කාර්යයට මෙහි අධ්‍යක්ෂ හා නිෂ්පාදක දෙපළ කැමැති වුණා ද?මම පළමුවෙන්ම මේ පිළිබඳ ‘ගිරය’ ටෙලි නාට්‍යයේ අධ්‍යක්ෂවරයා සහ නිෂ්පාදකවරයා දැනුම්වත් කළා. ඔවුන්ගේ පූර්ණ අවසරය, ආශිර්වාදය මට ලැබුණා. ඒ වෙනුවෙන් ඔවුන්ගේ සේවයට ලැබිය යුතු ගෞරවය වෙනුවෙන්, සියලු ගෙවීම් මම ඔවුනට ලබා දුන්නා. අද වෙන කොට මේ ටෙලි නාට්‍යය නරඹන්නට කැමැති පේ‍්‍රක්ෂක ජනතාවට අවශ්‍ය ආකාරය ඩී වී ඩී ගත කොට සංරක්ෂණය කර තිබෙනවා. එය අපේ ආයතනයෙන් ඕනෑම කෙනකුට ලබාගන්න පුළුවන්කම තිබෙනවා. අද වෙනකොට ක්‍රමයෙන් විනාශ වෙමින් තිබෙන පැරැණි අර්ථවත් ටෙලි නාට්‍ය මේ ආකාරයෙන් හෝ සංරක්ෂණය කරලා අලුත් පරම්පරාවට ලබා දෙන්නට හැකිවීම මට සතුටක්.මෙවැනි පැරැණි ටෙලි නාට්‍යය සංරක්ෂණය කොට ඩී වී ඩී තැටි ගත කිරීමෙන් ඔබට ව්‍යාපාරික වශයෙන් පාඩුවක් නැත්ද?මම හැමදාමත් කියන්නේ, මේ තුළින් කිසිම විටෙක ලාබ ලැබීමේ පරමාර්ථයක් මගේ සිතේ නැහැ. ලාබ ලැබීමේ පරමාර්ථය ඉක්මවා ගිය සමාජ මෙහෙවරක් වෙනුවෙන් තමයි මමත් මගේ ආයතනයත් මේ විදිහට කැපවී කටයුතු කරන්නේ. එය මම දකින විදිහට පැරැණි දේට ආදරය කරන, ඇලුම් කරන පේ‍්‍රක්ෂක ජනතාවගේ වාසනාවක්. මොකද අද හරසුන්, බොල්, අවර ගණයේ බොහෝ දේ මාකට් වෙන යුගයක මම පැරැණි දේ වෙනුවෙන් වෙහෙසෙනවා. ඒවා රැකගැනීමට කටයුතු කරනවා. මම මේ ටෙලි නාට්‍ය, චිත්‍රපට සංරක්ෂණය කරන්නේ, මූලිකවම සමාජ මෙහෙවරක් ලෙසටයි. මම කවදාවත් මේ වටිනා පැරැණි දේ කොපි ගහලා පදික වේදිකාවට වැටෙන්න ඉඩ දුන්නේ නැහැ. ඒ වගේම අවර ගණයේ හරසුන් නිර්මාණ කවදාවත් මගේ ලේබලය යටතේ බුද්ධිමත් පේ‍්‍රක්ෂක ජනතාවගේ රස වින්දනය විනාශ කරන්නට වෙළෙඳපොළට නිකුත් කරන්නේ නැති තීරණයේ මම අදටත් ඉන්නවා. නැතිව අද හැදෙන ජනතාව අතර ජනපි‍්‍රය වෙන නිර්මාණ ඩී වී ඩී ගත කරන්න කියන ඉල්ලීම මටත් නිතරම එනවා. නමුත් මම ලාභය බලාපොරොත්තුවෙන් ජනතාවගේ රස වින්දනය අවතක්සේරුවට ලක් කරන්න කැමැති කෙනෙක් නොවෙයි. මොකද මම වෙහෙසෙන්නේත් අගය කරන්නේ අර්ථවත් නිර්මාණශීලි දේ පමණක් වන නිසා. එනිසා මේ කාර්ය භාරය ඉදිරියටත් කරන්න මම බලාපොරොත්තු වෙනවා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av12010120</link>
    <topic>කිරිබත් රුලාඩ්</topic>
    <author/>
    <content>කිරිබත් රුලාඩ්සති අන්තය රසවත් කරන කෑම බීම - උපදෙස් ප්‍රවීණ සූපවේදී ඩොන් ෂර්මන්අද ජනවාරි පළමුවැනිදා. වසරක් ගෙවී නව වසරක් උදාවන දිනයේ නිවෙසේ කවුරුත් එකට එකතු වී සතුටින් ගතකරන එක සිරිතක්.මුළු වසරම නිවෙසට කිරි උතුරන්නට ප්‍රාර්ථනා කරමින් කිරිබත් පිළියෙල කිරීම තවත් එක් චාරිත්‍රයක්.සති අන්තය රසවත් කරන කෑම බීම විශේෂාංගයෙන් ප්‍රවීණ සුපවේදී ඩොන් ෂර්මන් අද ඔබ සමඟ නව වසරේ පළමු දිනයට පිළියෙල කෙරෙන කිරිබතට නව අරුතක් ගෙන එන්නට සූදානමින්.මෙය හඳුන්වන්නේ කිරිබත් රුලාඩ් නමින්. මේ සඳහා සුදු කැකුළු සහලින් සහ රතු කැකුළු සහලින් කිරිබත් දෙකක් වෙන වෙනම පිසගත යුතුයි.අපි බලමු නිවෙසේ පුංචි දරුවනටත්, නිවෙසට පැමිණෙන අමුත්තන්ටත් අලුත්ම රසවත් අත්දැකීමක් ගෙන දෙන කිරිබත් රුලාඩ් හදන අයුරු.මේ ද්‍රව්‍ය අවශ්‍යයි.සුදු කැකුළු සහල් (ග්‍රෑම් 500) රතු කැකුළු සහල් (ග්‍රෑම් 500) පොල් ගෙඩි 2ක කිරි ලුණු අවශ්‍ය පමණ ඊයම් කොලයක්. (ඇළුමිනියම් ෆොයිල් එකක්) (මෙය අඩි 1 1/2ක් දිගින් සහ අඩියක් පමණ පළල විය යුතුයි.) බටර් ස්වල්පයක්සාදන්නේ මෙහෙමයි.වෙන වෙනම භාජන දෙකක් ගෙන සහල් සෝදා ගරා (ගල්වැලි ඉවත් කර නොමැති නම්) ළිප තබා හොඳින් උයාගන්න. පොල්ගෙඩි දෙකෙහි කිරි දෙකට බදා ගෙන ඉදුණු බත්වලට එක්කර කළවම් කර රස අනුව ලුණු දමා කිරිබත් පිළියෙල කර ගන්න.දැන් අඩි 1 ½ ය අඩි 1 ඇළුමිනියම් ෆොයිල් එක ගෙන මේසයක් මත එළා බටර් ටිකක් තවරා ළිපෙන් බාගත් සැනින් උණුසුම් කිරිබත් ඊයම් කොළය මත අතුරාගන්න. මෙය අඟල් 2ක් පළල අඩි 1 1/2ක් පමණ දිග තීරුවක් (පටියක්) සිටින ලෙස පළමුව සුදු කිරිබත් ද ඉන්පසු රතු කිරිබත් ද ලෙස අතුරාගත යුතුයි.මෙලෙස රටාවකට කිරිබත් තීරු අතුරා අවසන් වූ පසු ඇළුමිනියම් ෆොයිල් එක කෙළවරකින් සෙමින් ඔසවා ස්විස් රෝල් ඔතන ආකාරයට රෝලක් වන ලෙස සකස් කර ගත යුතුයි. අවසානයේ ඊයම් කොළය ඔතා ටොෆී එකක් ලෙස දෙපැත්තෙන් තද කර කිරිබත නිවෙන්නට පැයක් පමණ තබන්න.ඉන්පසු කිරිබත් ටික හයිවුණු පසු ස්විස් රෝල් එකක් කපන ආකාරයට කපා ඊයම් කොළය ඉවත් කර ආහාරයට ගන්න.නව වසරේ පවුලේ සැම එකට හිඳ උදේ ආහාරය ගන්නා විට මේ අත්දැකීම වඩාත් රසවත් වේවි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av12010121</link>
    <topic>බොලිවුඩ් තරුවක් වීමට සිහින දකින ලොව මිටිම කෙල්ල</topic>
    <author>සේමාලි කැල්ලපත</author>
    <content>බොලිවුඩ් තරුවක් වීමට සිහින දකින ලොව මිටිම කෙල්ලජෝති හැමදාම සිහින මැව්වේ තරුවක් වීමටයි. ඒ සිහින සැබෑ කරමින් අන්තිමට ඈ විශේෂිත පුද්ගලයෙක් වුණා. ජෝති අම්ගේ උපන්නේ උතුරු ඉන්දියාවේ මහාරාෂ්ඨ ප්‍රාන්තයේ නාග්පූර්වල. ඇය තවමත් උසස් පාසල් ශිෂ්‍යාවක්. පසුගිය දිනවල ඇය මුළු ලෝකය පුරාම ප්‍රසිද්ධ වුණා. ඒ ඇගේ උස නිසයි.ලෝකයේ උසින් අඩුම කාන්තාව ලෙස ජෝති ගේ නම පසුගියදා ගිනස් ලෝක වාර්තා පොතට එක් වුණා. ඇගේ උස සෙන්ටි මීටර්වලින් නම් 62.8 යි. අඟල්වලින් නම් 24.7 යි. ඇයට ඇත්තේ සාමාන්‍යයෙන් වයස අවුරුදු දෙකක ළමයකුගේ උසයි.පසුගිය දෙසැම්බර් මාසෙ 18 වැනිදා ජෝතිගේ ජීවිතයේ විශේෂ දවසක්. එංගලන්තයේ ලන්ඩන් නුවර සිට නාග්පූර් බලා ආ ගිනස් නියෝජිතයා ඇගේ උස මැන බලා ලොව උසින් අඩුම කාන්තාව ලෙස ජෝති ගේ නම ප්‍රකාශ කළේ එදිනයි. මෙදින ජෝති ට වයස අවුරුදු 18 ත් සම්පූර්ණ වුණා. මේ උත්සවයට ජෝති සමඟ ඇගේ නෑදෑයන් 30 දෙනකු පමණ සහභාගි වූවා.එදා ජෝති සැරසී සිටියේ ඇය ආසාම කළ ලස්සන සාරියකින්. එදා ඇගේ උපන් දිනයත් සිහිපත් කරමින් නෑයෝ උපන් දින කේක් ගෙඩියකුත් කැපුවා. ජෝති මේසයක් මතට නැංවූ ගිනස් නියෝජිතයා මිනුම් පටියකින් ඇගේ උස මනිද්දි ඇය බලා සිටියේ කඳුළු පිරි දෙනෙතින්.”මං පුංචි වුණු එක ගැන මට හරිම සතුටුයි. එයින් මට අනන්‍යතාවක් සහ පිළිගැනීමක් ලැබුණා. මගේ උස නිසා මං නාග්පුරය ලෝක සිතියමේ සටහන් කළා. දැන් ලොව සැවොම නාග්පුරය ඇත්තේ කොහේද කියා දන්නවා. මෙය මට ලැබුණු උපන් දින තෑග්ගක්”, ලොව උසින් අඩු ම කාන්තාව ලෙස ප්‍රකාශයට පත් කරනු ලැබීමත් සමඟම ජෝති පැවසුවා.පාසල් අධ්‍යාපනය හමාර කර විශ්ව විද්‍යාලයට ගොස් උපාධි ලබා ඉන්පසු බොලිවුඩ් තරුවක වීම ජෝති ගේ බලාපොරොත්තුවයි.මෙය ජෝති ගේ පළමු ගිනස් වාර්තාව නොවේ. ඇය මීට පෙර ගිනස් පොතට එක්වූයේ ලොව උසින් අඩු ම යෞවනිය ලෙසයි. වයස අවුරුදු 18 ලැබුවාත් සමගම ඇයට මේ අලුත් ‘පට්ටම’ ලැබුණා.ලොව උසින් අඩුම යෞවනිය ලෙස ඇය ජපානයේ සහ ඉතාලියේ සංචාරය කළා. ඒ ගමන්වලදී ගිනස් වාර්තා තැබූ අනෙක් අයද හමුවීමේ අවස්ථාව ඇයට ලැබුණා.මෙවර ජෝති ගේ උස මැන බැලූ ලන්ඩන් ගිනස් නියෝජිතයා පැවසුවේ ඇය පසුගිය දෙවසර තුළ සෙන්ටි මීටර් එකකින් උසින් වැඩිවී ඇති බවයි. ඔවුන් එය නිවේදනයක් මගින් ප්‍රකාශයට පත් කළා.ලෝක ඉතිහාසයේ කෙටිම කාන්තාව ලෙස වාර්තා තැබුවේ නෙදර්ලන්තයේ පෝලින් ය. ඇගේ උස අඟල් 24 කි. ඒ 1876 – 1895 අතර කාලයේදීයි.2011 වසරේ සැප්තැම්බර් වනතුරු ලොව උසින් අඩුම කාන්තාව ලෙස වාර්තාව ඉසිළුවේ ඇමෙරිකාවේ බ්‍රිජට් ය. ඉන්දියාවේ ජෝති බ්‍රිජට්ටත් වඩා සෙන්ටිමීටර් 7 ක් උසින් අඩුය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av12010122</link>
    <topic>ගුරුවරුන් සමරා ජනකරළිය නාට්‍ය දෙකක් ලයනල් වෙන්ඩ්ට්හිදී</topic>
    <author/>
    <content>ගුරුවරුන් සමරා ජනකරළිය නාට්‍ය දෙකක් ලයනල් වෙන්ඩ්ට්හිදීගාමිණී හත්තොටුවේගම, ධම්ම ජාගොඩ සහ එච්.ඒ. පෙරේරා යන නාට්‍යවේදීන්ගේ නාට්‍ය හා රංග කලා සේවාව අගයමින් ඔවුන්ගෙන් පැවත එන නව පරපුරට අයත් ජනකරළියේ තරුණ නාට්‍ය ශිල්පීන් විසින් මෙම මස 04 වැනි දින සවස 6.30 ට ලයනල් වෙන්ඩ්ට් රඟහලේදී සමරු වැඩසටහනක් පැවැත්වීමට සංවිධානය කර ඇත.ශ්‍රී ලාංකේය නාට්‍ය ක්ෂේත්‍රයට ඉමහත් සේවාවක් කරමින් අගනා සිසු පරපුරක් බිහි කළ යථෝක්ත ප්‍රවීණ නාට්‍යවේදීන් අගයමින් මෙදින සමාරම්භක සමරු දේශනය පවත්වනු ලබන්නේ ප්‍රවීණ සාහිත්‍යධරයෙකු වන ආරියවංශ රණවීර විසිනි.ඉන්පසු “පෝරිසාදයා” සහ “පයනිහල්” යන නාට්‍ය දෙක රංගගත වෙයි. “පෝරිසාදයා” මහාචාර්ය තිස්ස කාරියවසම් විසින් පරිවර්තනය කරන ලද ඇන්ටන් චෙකොව් ගේ “බූර්” නාට්‍යයේ සිංහල පරිවර්තනයයි. ධම්ම ජාගොඩයන් විසින් 1968 දී එය කරළියට ගෙන එන ලදී.“පෝරිසාදයා” නව නිෂ්පාදනය අධ්‍යක්ෂණය කරන ලද්දේ පාලිත අබේලාල් ධර්මසේන විසිනි.”පයනිහල්” 1971 දී ආචාර්ය ධර්මසේන පතිරාජ විසින් රචනා කරන ලද “කොරා සහ අන්ධයා” නාට්‍යයේ දෙමළ පරිවර්තනයයි. “කොරා සහ අන්ධයා” නාට්‍යයද එම වසරේ දී ධම්ම ජාගොඩයන් විසින් අධ්‍යක්ෂණය කොට කරළියට ගෙන එන ලදුව මහත් ප්‍රේක්ෂක ප්‍රතිචාරයක් ලද නාට්‍යයකි. 2012 නවදිල්ලි අන්තර් ජාතික නාට්‍ය උලෙළ නියෝජනය කිරීමට තෝරාගෙන තිබෙන “පයනිහල්” රොනිකා චාමලී සහ සෙල්වරාජ් ලීලාවතී විසින් අධ්‍යක්ෂණය කරන ලද නාට්‍යයකි. එහි චරිත තියාගරාජා ශිවනේසන් සහ රාසයියා ලෝහානන්දන් විසින් නිරූපණය කරනු ලබයි.සිංහල ප්‍රේක්ෂකයින් හට තේරුම් ගැනීමේ පහසුව තකා “පයනිහල් නාට්‍යය සිංහල උපශීර්ෂ සහිතව රංග ගත කරනු ඇත.වේදිකා නාට්‍ය වේශ නිරූපණ ශිල්පියකු, රංග භූමි අලංකරණ ශිල්පියකු වන හේමපාල ගොඩගේ පසුගියදා සංස්කෘතික ඇමැති ටී.බී. ඒකනායක මහතා වෙතින් කලාභූෂණ සම්මානය ලද අවස්ථාව. පසෙකින් ලංකා කලා මණ්ඩලයේ සභාපති මහාචාර්ය කාලෝෆොන්සේකා ද වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=av12010123</link>
    <topic>බොලිවුඩ් රස කතා</topic>
    <author/>
    <content>බොලිවුඩ් රස කතාප්‍රියංකා චොප්රා මේ දවස්වල බොහෝ වෙනස්වී ඇති බවයි, ඇය ළඟින්ම ආශ්‍රය කරන හිතවත් උදවිය පවසන්නේ. මොකක්ද මේ වෙනස? ඇය දැන් වෙනදාට වඩා අහංකාර වෙලාලු. මේ නිසා ඇයගේ මිතුරු මිතුරියන් ඇය ගැන දුක්වන බවයි ආරංචි.ප්‍රියංකා, චිත්‍රපට රූපගත කරන තැන්වලදීලු වඩාත්ම අහංකාර. “සාමාන්‍යයෙන්, ප්‍රියංකා හොඳ කෙනෙක්. ඒත් දැන් එයා චිත්‍රපට රූපගත කරන තැන්වලදී ගොඩක්ම වෙනස් වෙලා. මීට කලින් මේ වගේ හැසිරීමක් නම් අපි දැකල තිබුණෙ නෑ. ප්‍රියංකාට මොනව වුණාද කියල හැමෝටම පුදුමයි.” මෙලෙස පවසා තිබුණේ ප්‍රියංකාගේ හිතවතියක්.චිත්‍රපටයක කාර්මික ශිල්පියකුත් ඔය අතරේ කතාකර තිබුණා. ඔහුගෙන් පැවසුණේ මේ වගේ කතාවක්...”ප්‍රියංකා දැන් බොරුවට කලබල කරන, පොඩි දේකටත් අනුන්ට දොස් පවරන කෙනෙක් වෙලා. චිත්‍රපටයක් රූපගත කරද්දී එයා රඟපාන්නෙ අධ්‍යක්ෂවරයා කියන විදිහටම නෙමෙයි. එයාට ඕනෙ හැටියටයි. දෙබස් කියන්නෙ එයාට ඕනැ විදිහට. දර්ශනයක් රූපගත කරල අධ්‍යක්ෂවරයා ඒකට ‘ඕ.කේ’ කිව්වත්, සමහර වෙලාවට ප්‍රියංකා කියනව ආයෙමත් ඒ දර්ශනය ගන්නය කියලා. තවත් වෙලාවකට අධ්‍යක්ෂවරයා කියන කැමරා කෝණයට ප්‍රියංකා කැමැති නැහැ. එයාට ඕනෙ කැමරා කෝණයට අනුවයි රඟපාන්නෙ.”ප්‍රියංකාගේ මේ අසාමාන්‍ය හැසිරීම බොලිවුඩ් පුරයේ හුඟ දෙනකුට දැන් ප්‍රශ්නයක් වෙලා. නමුත්, ඔය අතරේදි සිද්ධ වුණු දෙයකින් ප්‍රියංකාගෙ අහංකාර හැසිරීම කණපිට හැරිලා. දෙසැම්බර් 18දා පැවැත්වුණු එක්තරා සම්මාන උලෙළකදීයි, මේ සිද්ධිය වුණේ. ඒ ඉරිදා රාත්‍රියේදී ප්‍රියංකා, මේසයක් අසල තිබුණු පුටුවකට බරදී සිටියා. ඇය අසල කිසිවකු හෝ සිටියේ නැහැ. වේදිකාවේ සම්මාන පිදීමත් නැටුම් ගැයුම්වලින් වර්ණවත් වීම දෙසත් පි‍්‍රයංකා උනන්දුවෙන් බලාගෙන සිටියා. තවත් මඳ වේලාවක් ගතවෙද්දී සම්මාන උලෙළ පැවැත්වෙන ශාලාවට පැමිණියේ කරීනා කපූර්. ප්‍රමාද වී පැමිණි ඇය ප්‍රියංකාට මඳක් දුරින් පිහිටි මේසයක් අසල වූ පුටුවක අසුන් ගත්තා. කරීනා සහ ප්‍රියංකා අතර කිසිම මිත්‍රත්වයක් නැහැ. දෙදෙනා අමනාපව සිටින බව බොලිවුඩ්පුරයේ කවුරුත් දන්නා කාරණයක්. ඒත් සිද්ධ වුණේ කවුරුත් නොසිතූ® දෙයක්.”ප්‍රියංකා දැක්කා කරීනාව. එක පාරටම පුටුවෙන් නැඟිටල ගිය ප්‍රියංකා, කරීනා ළඟට ගිහින් එයත් එක්ක හොඳට හිනාවෙලා එයාව බදාගත්තා. කරීනාත් කිසිම වෙනසක් පෙන්වන්නෙ නැතුව ප්‍රියංකාව සිපගෙන වචන කීපයක් කතා කළා.” ඒ මොහොතේ ඒ ආසන්නයේ රැඳී සිටි අයකු සිද්ධිය එලෙස පැහැදිලි කළා. මේ සිදුවීම දුටු බොහෝ දෙනකු පුදුමයට පත්වූ බවත් ඔහු පැවසුවා.පසුගිය වසරේදී පැවැත්වුණු එක්තරා උත්සවයකදීත් කරීනා අසලට ගිය ප්‍රියංකා, “අපි පරණ තරහ අමතක කරල දාමු” යැයි පැවසූවත් දෙදෙනා අතර හිතවත්කමක් ගොඩනැඟුණේ නැහැ. ඊට වසරකට පසුවයි, පසුගිය 18දා ප්‍රියංකා සහ කරීනා හමුවුණේ.විවේක් මාස 2කටනිවෙසක් සොයයිචිත්‍රපට නළුවකුට කන්තෝරු ජීවිතයක් ගතකරන්න බැහැ. උදේ නිවෙසින් පිටත්වෙලා සවස ගෙදර එන දිනචරියාවක් නළුවකුටවත් නිළියකටවත් නැහැ. සමහරවිට නිවෙසින් බැහැරව දින ගණන් මාස ගණන් දුර පළාත්වල රැඳී සිටින්න සිදුවෙනවා. එවැනි අවස්ථාවකදී නළුවා හෝ නිළිය විවාහ වී ඇත්නම් තමන්ගේ බිරිය සැමියා ඇතුළු පවුලේ සියලුදෙනා ඒ දුර බැහැර පළාත්වලට රැගෙන යන්න බැහැ.ඒත් විවේක් ඔබරෝයි නම් එහෙම නොවෙයි. ඔහු පිට පළාත්වල රූපගත කිරීම්වලට යන්නේ බිරියත් දෙමවුපියනුත් එක්කමයි. ළඟදීම, දිල්ලි නගරය සහ ඒ ආසන්නයේ දී චිත්‍රපටයක රූපගත කිරීම්වලට සහභාගිවන්නට විවේක්ට සිදුවෙලා. විවේක් තම බිරිය සහ දෙමවුපියන් සමඟ පදිංචිව සිටින්නේ මුම්බායි නගරයේයි. විවාහ වෙන්නට කලින් නම් මෙවැනි අවස්ථාවකදී විවේක් දිල්ලියෙහි හෝටලයක නවාතැන් ගන්නවා. දැන් ඒ දෙය කරන්නට විවේක් කැමැති නැහැ. චිත්‍රපටයේ වැඩකටයුතු මාස 2ක් තිස්සේ සිදුකෙරෙන බවයි අධ්‍යක්ෂවරයා පැවසුවේ. ඒ නිසා විවේක් තීරණය කළේ දිල්ලි නගරයෙන් මාස 2කට නිවෙසක් කුලියට ගන්නයි. පසුගිය සතියේ විවේක් උනන්දු වුණේ තාවකාලික පදිංචියට සුදුසු නිවෙසක් සොයන්නටයි.හෝටලයක නවාතැන් ගන්නවාට වඩා නිවෙසක් කුලියට ගෙන පදිංචිවීම වඩාත් සුදුසු බවයි විවේක් පවසන්නේ. ඔහුගේ මේ තීරණයට තවත් හේතුවකුත් බලපා තිබෙනවා. විවේක් වඩාත් කැමැති ගෙදරදී පිසින ආහාර ගන්නයි. මීට පෙර පවා චිත්‍රපට රූපගත කිරීමකට යද්දී තමන්ගේ අම්මා පිළියෙල කළ ආහාර රැගෙන යන්නටයි විවේක් වැඩියෙන්ම උනන්දු වුණේ. හෝටලයක නවාතැන් ගත්තොත් විවේක්ටත් බිරියටත් දෙමව්පියන්ටත් සිදුවන්නේ හෝටලයේ කෑම කන්නයි. ඒ නිසා කුලී නිවෙසක පදිංචිව සිටීමෙන් මේ ප්‍රශ්නය විසඳාගන්නට හැකි බවයි විවේක් පවසන්නේ.මේ වනවිට චිත්‍රපට කණ්ඩායමේ සෙසු අයත් විවේක්ට ගැළපෙන නිවහනක් සොයමින් සිටිනවාලු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=ay1201012</link>
    <topic>අතීතයට ගිය 2011</topic>
    <author>රූපාන්ති බුලත්සිංහල</author>
    <content>ශ්‍රී සම්බුද්ධත්ව ජයන්ති මන්දිරයජනවාරි 01 වැනිදාකොළඹ අගරදගුරුතුමන් වන මැල්කම් රංජිත් කාදිනල් තුමෝ සොළොස් වැනි බෙන්ඩික් පාප් වහන්සේ විසින් තවත් පදවි කීපයකට නම් කරනු ලැබූහ.ඒ දේව වන්දනාව සහ සංක්‍රමේන්තු විනය පිළිබඳ අපොස්තලික සසුන් කොමිසමට සහ ජනතා ධර්ම දානය පිළිබඳ අපොස්තලික සසුන් කොමිසමටය.මැයි 15 වැනිදා2600 සම්බුද්ධත්ව ජයන්තිය වෙනුවෙන් දෙහිවල බෞද්ධ සංස්කෘතික මධ්‍යස්ථානය ඉදිකළ ශ්‍රී සම්බුද්ධත්ව ජයන්ති මන්දිරය මහින්ද රාජපක්ෂ ජනාධිපති තුමා අතින් විවෘත විය.ඊට සමගාමිව කොළඹ හැව්ලොක් පාර “ශ්‍රී සම්බුද්ධත්ව ජයන්ති මාවත” ලෙස නම්විය.මැයි 20 වැනිදාලොව ප්‍රථම අන්තර්ජාතික බෞද්ධ කෞතුකාගාරය මහින්ද රාජපක්ෂ ජනාධිපති තුමා අතින් විවෘත කෙරුණි. මේ කෞතුකාගාරය මහනුවර ශ්‍රී දළදා මාලිගා පරිශ්‍රයේ ඉදිකර ඇත. මැල්කම් රංජිත් කාදිනල් තුමාගේ පදවි ප්‍රාප්තියනොවැම්බර් 25 වැනිදාවසර 25 කට පසු ශ්‍රී පාදස්ථානයට නව අධිපති හිමිනමක් තෝරාපත් කර ගන්නා ලදී. බෙංගමුවේ ධම්මදින්න හිමියෝ එම තනතුරට පත්වූහ.ජනවාරි 15 වැනිදාමහින්ද රාජපක්ෂ ජනාධිපතිතුමා සහ ජගත් මාධ්‍ය වාර්තාකරුවන් අතර විශේෂ හමුවක් අරලියගහ මන්දිරයේ දී පැවැත්විණි.පෙබරවාරි 11 වැනිදාදැයට කිරුළ ප්‍රදර්ශනයේ මාධ්‍ය කලාපයේ හොඳම ප්‍රදර්ශන කුටිය ලෙස ලේක්හවුස් ප්‍රදර්ශන කුටිය සම්මාන ලැබීම.ජනවාරි 13 වැනිදාඑයාර් වයිස් මාෂල් හර්ෂ දුමින්ද අබේවික්‍රමරියර් අද්මිරාල් සෝමතිලක දිසානායකනාවික හමුදාපති තනතුරට ශ්‍රී ලංකා නාවික හමුදාවේ මාණ්ඩලික ප්‍රධානී රියර් අද්මිරාල් සී. ඩබ්ලිව්. ඒ. සෝමතිලක දිසානායක මහතා පත් විය.පෙබරවාරි 2 වැනිදානාවික හමුදාවේ නව මාධ්‍ය ප්‍රකාශකවරයා වශයෙන් කමාන්ඩර් ප්‍රසන්න කෝසල වර්ණකුලසූරිය මහතා පත්කරන ලදි.පෙබරවාරි 26 වැනිදාශ්‍රී ලංකා ගුවන් හමුදාවේ 13 වැනි ගුවන් හමුදාපතිවරයා ලෙස එයාර් වයිස් මාෂල් හර්ෂ දුමින්ද අබේවික්‍රම මහතා පත්වීම.ජනවාරි 16 වැනි දායාපනය මන්නාරම ඒ 52 මාර්ගයේ රුපියල් මිලියන 1036 ක වියදමින් ඉදිකළ සංගුපිටිය පාලම මහින්ද රාජපක්ෂ ජනාධිපති තුමා අතින් ජනතා අයිතියට පත් කෙරුණි.පෙබරවාරි 4 වැනිදාදැයට කිරුළ ප්‍රදර්ශනය මොනරාගල බුත්තල දී ඇරැඹෙයි.පෙබරවාරි 16 වැනි දාජනසෙවණ නිවාස දස ලක්ෂයේ වැඩසටහන මහින්ද රාජපක්ෂ ජනාධිපති තුමාගේ ප්‍රධානත්වයෙන් කිරුළපන බේස්ලයින් පාර, මිහිඳුපුරදී ආරම්භ විය.පෙබරවාරි 16 වැනිදාදිවිනැඟුම දෙවැනි අදියර අරඹමින්ගාල්ල සිට මාතරට දිවෙන මෙරට ප්‍රථම අධිවේගී දුම්රිය මාර්ගය විවෘත වීම.මාර්තු 12 වැනිදාගෘහ ආර්ථික ඒකක දස ලක්ෂයේ දිවි නැඟුම ජාතික ව්‍යාපාරය සියලු ලක්වැසියන්ගේ සහභාගිත්වයෙන් ඇරැඹීම.මාර්තු 22 වැනිදානොරොච්චෝලේ ඉදිවෙන දිවයිනේ ප්‍රථම ගල් අඟුරු බලාගාරයේ පළමු පියවර මහින්ද රාජපක්ෂ ජනාධිපති තුමාගේ සුරතින් විවෘත වීම.අපේ‍්‍රල් 28 වැනිදාමාගම්පුර මහින්ද රාජපක්ෂ ජාත්‍යන්තර වරායට ප්‍රථම විදේශ නැව කන්ටේනර් 2850 ක් සමඟ පැමිණීම.ජුනි 6 වැනිදා1990 දී කොටි ත්‍රස්තවාදීන් විනාශ කළ කොකාවිල්හි පිහිටි රූපවාහිනී සන්නිවේදන කුලුන බහුකාර්යය සන්නිවේදන කුලුනක් ලෙස නවීකරණය කිරීමෙන් පසු මහින්ද රාජපක්ෂ ජනාධිපති තුමා අතින් විවෘත විය.නොවැම්බර් 27 වැනිදාශ්‍රී ලංකාවේ ප්‍රථම දක්ෂිණ අධිවේගි මාර්ගය මහින්ද රාජපක්ෂ ජනාධිපතිතුමා අතින් විවෘත වීම  දකුණු ආසියානු වෙරළ ක්‍රීඩා උලෙලඅපේ‍්‍රල් 2 වැනිදාශ්‍රී ලංකාව හා ඉන්දියාව අතර ලෝක කුසලාන අවසන් මහා තරගයඅපේ‍්‍රල් 5 වැනිදාශ්‍රී ලංකා ක්‍රිකට් කණ්ඩායමේ නායක කුමාර සංගක්කාර වසර 2 ක ක්‍රිකට් නායකත්වයෙන් සමුගැනීම.අපේ‍්‍රල් 11 වැනිදාශ්‍රී ලංකා ක්‍රිකට් කණ්ඩායමේ නව නායකයා වශයෙන් තිලකරත්න ඩිල්ෂාන් පත්වීම.ඔක්තෝම්බර් 8 වැනිදාදකුණු ආසියාවේ ප්‍රථම වෙරළ ක්‍රීඩා උලෙළ හම්බන්තොට දී ඇරැඹෙයි.ඔක්තෝබර් 11 වැනිදාදකුණු ආසියානු වෙරළ ක්‍රීඩා උලෙළේ සිවුවන දිනය සත්කාරක ශ්‍රී ලංකාවට ජයග්‍රාහී දිනයක් බවට පත් කරමින් ජීවිතාරක්ෂක ක්‍රීඩාවෙන් රන්පදක්කම් 3 ක් රිදී පදක්කමක් හා ලෝකඩ පදක්කමක් දිනා ගැනීමට සමත් වීම.මහේලදෙසැම්බර් 26 වැනිදාමහේල ජයවර්ධන ටෙස්ට් ක්‍රිකට් තරග ඉතිහාසයේ තම ලකුණු 10,000 වාර්තා කරයි.ජනවාරි 23 වැනිදානිරූපමා රාඕ - ඉන්දීය විදේශ කටයුතු ලේකම්වරයාගේ පැමිණීම.පෙබරවාරි 26 වැනිදාමාලදිවයිනේ ජනාධිපති මොහොමඩ් නෂීඩ් මහතා අරලියගහ මන්දිරයේදී මහින්ද රාජපක්ෂ ජනාධිපති තුමා හමුවීම.සැප්තැම්බර් 10 වැනිදානිල සංචාරයක් සඳහා ශ්‍රී ලංකාවට පැමිණි ඉන්දීය විදේශ ලේකම් රන්ජන් මතායි මහතා අරලියගහ මන්දිරයේදී මහින්ද රාජපක්ෂ ජනාධිපති තුමා හමුවිය.ඔක්තෝබර් 13 වැනිදාවියට්නාම ජනාධිපති ට්‍රොන්ග් මැන් සැන්ග් මහතා සහ මායි තිහැන් ආර්යාව දිවයිනට පැමිණීම.මාර්තු 18 වැනිදාපළාත් පාලන මැතිවරණයෙන් එක්සත් ජනතා නිදහස් සන්ධානය විශිෂ්ට ජයග්‍රහණයක් අත්කර ගැනීම.ජුලි 25 වැනිදාඋතුරු නැඟෙනහිර ඇතුළු පළාත් පාලන ආයතන 65 ක් සඳහා පැවැති ඡන්ද විමසීමෙන් එක්සත් ජනතා නිදහස් සන්ධානය ආයතන 45 ක විශිෂ්ට ජයග්‍රහණයක් අත්පත් කර ගැනීම.අගෝස්තු 17 වැනිදාසිරිකොත පක්ෂ මූලස්ථානයට පහර දීමක්සත් ජාතික පක්ෂයේ නායකත්වය එහි නියෝජ්‍ය නායක කරු ජයසූරිය මහතාට පවරා දෙන ලෙස ඉල්ලමින් එජාප මන්ත්‍රීවරුන් හා පාක්ෂිකයෝ පිරිසක් කොළඹ විහාරමහා දේවි උද්‍යානය ඉදිරිපිට උද්ඝෝෂණයක් පැවැත්වීම.අගෝස්තු 25 වැනිදාදශක කීපයක් තිස්සේ මෙරට ක්‍රියාත්මක වූ හදිසි නීතිය ඉවත් කිරීමේ යෝජනාව මහින්ද රාජපක්ෂ ජනාධිපතිතුමා විසින් පාර්ලිමේන්තුවට ඉදිරිපත් කරන ලදි.ඔක්තෝබර් 8 වැනිදාහිටපු පාර්ලිමේන්තු මන්ත්‍රී සහ වෘත්තීය සමිති කටයුතු පිළිබඳ ජනාධිපති අධ්‍යක්ෂ ජනරාල් භාරත ලක්ෂ්මන් පේ‍්‍රමචන්ද්‍ර මහතා වෙඩි හුවමාරුවකදී මිය ගොස් පාර්ලිමේන්තු මන්ත්‍රී දුමින්ද සිල්වා මහතා බරපතළ තුවාල ලැබීම.ඔක්තෝබර් 8 වැනිදාකොළඹ ඇතුළු මහ නගර සභා දහ හතක්, නගර සභාවක් සහ ප්‍රාදේශීය සභා පහක් සඳහා මන්ත්‍රීවරුන් 420 දෙනෙකු තෝරාපත් කර ගැනීමට ඡන්ද විමසීම.දෙසැම්බර් 19 වැනිදාඑක්සත් ජාතික පක්ෂයේ නායකත්වය තෝරා ගැනීම සඳහා පැවැති රහස් ඡන්දයෙන් විපක්ෂ නායක හා එක්සත් ජාතික පක්ෂයේ නායක රනිල් වික්‍රමසිංහ මහතා ඡන්ද 68 ක් ලබා යළිත් නායකත්වයට තේරීපත් විය. නියෝජ්‍ය නායක තනතුරට සජිත් ප්‍රේමදාස මහතා සහ ජාතික සංවිධායක ධූරයට දයා ගමගේ මහත්වරු තේරී පත් වූහ.අප්‍රේල් 19 වැනිදාප්‍රවීණ චිත්‍රපට නිෂ්පාදකවරයෙකු සහ අධ්‍යක්ෂකවරයෙකු වූ තිමති වීරරත්න මහතා පානදුරේ පෞද්ගලික රෝහලකදී අභාවප්‍රාප්ත වීම.ජූලි 10 වැනිදාවියට්නාම ජනාධිපති ගේ පැමිණීමප්‍රවීණ චිත්‍රපට නළු ස්ටැන්ලි පෙරේරා මහතා අභාවප්‍රාප්ත විය.සැප්තැම්බර් 14 වැනිදාප්‍රවීණ ලේඛක කේ. ජයතිලක මහතා අභාවප්‍රාප්ත වීම සම්මානනීය ලේඛකයෙකු වන ඒ මහතා මිය යන විට 85 වන වියේ පසුවිය.සැප්තැම්බර් 17 වැනිදාමෙරට ගීතය හා සංගීතය පෝෂණය කරන්නට දායක වූ දර්ශනපති විජේරත්න රණතුංග මහතා අභාවප්‍රාප්ත වීමසැප්තැම්බර් 22 වැනිදාප්‍රවීණ රංගවේදී ජෝ අබේවික්‍රම මහතාගේ අභාවයඔක්තෝබර් 15 වැනිදාසම්මානනීය කලා ශිල්පී කලාසූරී ටයිටස් තොටවත්ත මහතා අභාවප්‍රාප්ත විය.නොවැම්බර් 17 වැනිදාප්‍රවීණ ලේඛකයකු, ගත්කතුවරයෙකු, කවියෙකු වූ ඔරුවල බන්දු මහතා අභාවප්‍රාප්ත විය.දෙසැම්බර් 15 වැනිදාශ්‍රී ලාංකේය කලා කෙතේ රන් පියුම වන නෙළුම් පොකුණ මහින්ද රාජපක්ෂ ප්‍රසංග කලා රඟහල මහින්ද රාජපක්ෂ ජනාධිපතිතුමාගේ සුරතින් විවෘත වීම.අප්‍රේල් 20 වැනිදාමහින්ද රාජපක්ෂ ජනාධිපතිතුමා බංගලාදේශ නිල සංචාරය අතරතුර දෙරට අතර අවබෝධතා ගිවිසුම් හතරකට අස්සන් තැබේ.ජූනි 16 වැනිදාශාන්ත පීටර්ස්බර්ග් අන්තර්ජාතික ආර්ථික සමුළුවට සහභාගි වීම සඳහා මහින්ද රාජපක්ෂ ජනාධිපතිතුමා පිටත්ව යාම.සැප්තැම්බර් 23 වැනිදාජනාධිපතිතුමා එක්සත් ජාතීන්ගේ 66 වෙනි රාජ්‍ය නායක සමුළුව ඇමැතීමඔක්තෝබර් 24 වැනිදාඕස්ට්‍රේලියාවේ පොදු රාජ්‍ය මණ්ඩලයීය රාජ්‍ය නායක සමුළුවට සහභාගිවීම සඳහා මහින්ද රාජපක්ෂ ජනාධිපතිතුමා දිවයිනෙන් පිටත්වීම.  ජනවාරි 30 වැනිදාජාතික මහා ක්‍රීඩා උළෙලවයස අවුරුදු 5 ක දැරියක් කැලණි ගඟ හරහා මීටර් 1000 ක දුරක් පිහිනා වාර්තා තැබීම.පෙබරවාරි 2 වැනිදාවයිස්රෝයි විශේෂ වාෂ්ප දුම්රියේ 25 වැනි සංවත්සරය නිමිත්තෙන් එම දුම්රිය නිරූපිත ලංකාවේ දිගම මුද්දරය රඹුක්කන දුම්රිය ස්ථානයේ දී නිකුත් කිරීම, එම මුද්දරයේ දිග මිලි මීටර් 123 කි. පළල මිලි මීටර් 30 කි. මේ මුද්දරයේ වටිනාකම රු. 35 කි.මාර්තු 8 වැනිදාදේශය නැඟුමට ඇයගේ දැනුම හා ශක්තිය යන්න තේමාව කරගනිමින් ජාත්‍යන්තර කාන්තා දිනය පැවැත්වීම.මාර්තු 25 වැනිදානව මැතිවරණ කොමසාරිස් මහින්ද දේශප්‍රිය මහතා පත්වීමඅප්‍රේල් 24 වැනිදාසත්‍ය ශ්‍රී සායි බබා අභාවප්‍රාප්තවීම.මැයි 17 වැනිදාශ්‍රී ලංකාවේ 43 වැනි අගවිනිසුරුවරිය ලෙස ආචාර්ය ශිරාණි බණ්ඩාරනායක මහත්මිය දිවුරුම් දීම.ජූනි 16 වැනිදාක්‍රිෂාන් බාලේන්ද්‍ර මහතා කොළඹ කොටස් හුවමාරුවේ සභාපති ලෙස පත්කිරීම.ජුනි 26 වැනිදාඅපරාධ පරීක්ෂණ දෙපාර්තමේන්තුවේ අධ්‍යක්ෂ ධූරයට ජ්‍යෙෂ්ඨ පොලිස් අධිකාරී මහේෂ් පෙරේරා පත්වීම.ටයිටස් තොටවත්ත අභාවයජුනි 29 වැනිදාදිය මත පාවෙන ලොව විශාලතම පොත් සල්පිල් හා පොත් ප්‍රදර්ශනය කරන ලෝගෝස් හෝප් සුහදත්වයේ නෞකාව ගාලු වරායට පැමිණීම.ජුනි 28 වැනිදාජනාධිපති අපනයන සම්මාන උලෙළ මහින්ද රාජපක්ෂ ජනාධිපති තුමාගේ ප්‍රධානත්වයෙන් පැවැත්වීම. හොදම අලෙවිකරුවා සම්මානය සිලෝන් බිස්කට් සමාගමට හිමි විය.ජූලි 9 වැනිදාදෙවුන්දර තුඩුවේ සිට පේදුරුතුඩුව දක්වා ප්‍රථම වරට ලංකාවේ බස් රථ සේවාවක් ප්‍රවාහන ඇමැති කුමාර වෙල්ගම මහතාගේ ප්‍රධානත්වයෙන් ඇරැඹීමජූලි 11 වැනිදාරුපියල් බිලියන 405 ක වියදමින් ඉදි කෙරුණි. ශ්‍රී ලංකාවේ දිගම බස් නැවතුම්පොළ මහින්ද රාජපක්ෂ ජනාධිපතිතුමා අතින් ජනතා අයිතියට පැවැරීම.ජූලි 26 වැනිදාරණවිරු සුව මැදුර අබිමංසල ජනපති අතින් විවෘත වීම.අගෝස්තු 3 වැනිදාආසියාවේ දිගම දළ ඇතා වූ මිල්ලන්ගොඩ රාජා මිය යාම.සැප්තැම්බර් 12 වැනිදාශ්‍රී ලංකාවේ ප්‍රථම නීතිපතිනිය ලෙස පත් කෙරුණු ශාන්තිනි ඊවා වනසුන්දර මහත්මිය මහින්ද රාජපක්ෂ ජනාධිපතිතුමා අතින් පත්වීම් ලිපිය බාර ගැනීම.අලව්ව දුම්රිය අනතුරසැප්තැම්බර් 17 වැනිදාකොළඹ සිට පොල්ගහවෙල බලා ගමන් ගත් බලවේග කට්ටල දුම්රියක් අලව්ව දුම්රිය ස්ථානයේ නවතා තිබූ කොළඹ - මහනුවර නගරාන්තර ශීඝ්‍රගාමී දුම්රියෙහි පිටුපස කොටසෙහි හැපී එහි නැරඹුම් මැදිරිය තුළට කවාගෙන යෑමෙන් තිදෙනෙකු මිය යෑම.නොවැම්බර් 18 වැනිදාහිටපු හමුදාපති සරත් ෆොන්සේකා මහතාට එරෙහිව කොළඹ මහාධිකරණය හමුවේ විභාගයට ගත් සුදු කොඩි නඩුවේ පළමු චෝදනාවට ඒ මහතා වැරැදිකරු බවට තීරණය කළ ත්‍රි පුද්ගල විනිසුරු මඬුල්ලේ විනිසුරුවන් දෙදෙනෙක් ඒ මහතාට වසර තුනක සිර දඬුවමක් හා රුපියල් 5000 ක දඩයක් නියම කිරීම.නොවැම්බර් 21 වැනිදාසහන රැසක් සහිතව මෙවර අයවැය නොවැම්බර් 21 වෙනිදා මහින්ද රාජපක්ෂ ජනාධිපතිතුමා විසින් පාර්ලිමේන්තුවට ඉදිරිපත් කරන ලදී. 2012 වසර සඳහා ඉදිරිපත් කළ මේ අය වැය ජන සහභාගිත්වයෙන් ඉදිරිපත් කළ අය වැයක් ලෙස සලකයි.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=ay1201013</link>
    <topic>වෙළෙඳ පොළ ඉහළට</topic>
    <author>තාරක වික්‍රමසේකර</author>
    <content>පසුගිය සතියේ අප විශ්වාසය පළ කෙළේ වෙළෙඳ පොළේ ඉහළ යාම නව වසරේ ඉහළ යනු ඇති බවකි. නව වසර උදාවීමටත් පෙර නත්තල් සතියේම වෙළෙඳ පොළ ඉහළ ගියේය.සඳුදා (26) වෙළෙඳ පොළ ගනුදෙනු සිදු නොවූ අතර සතියේ ගනුදෙනු ආරම්භ වූයේ 27 වැනිදා අඟහරුවාදාය.අඟහරුවාදා මිල ඉහළ ගිය සමාගම් අතුරින් කැපී පෙනුණේ සෙලිසින්ග් සමාගමයි. පෙර දින රුපියල් 1101.00 කට අලෙවි වූ සමාගමේ කොටසක මිල එදින රුපියල් 1199.00 ක් දක්වා ඉහළ ගියේය. ඒ පෙර දිනට සාපේක්ෂව රුපියල් 98.00 ක මිල ඉහළ යාමකි.එච් ඩී එෆ් සී සමාගමේ ද කොටසක මිල පෙර දිනට සාපේක්ෂව රුපියල් 77.50 කින් ඉහළ ගියේය. ඒ පෙර දින රුපියල් 1360.00 ක්වූ කොටසක මිල රුපියල් 1437.50 ක් දක්වා ඉහළ යමිනි. එම සමාගම් දෙකට අමතරව කැපී පෙනුණේ නුවරඑළිය හොටෙල් වන අතර සමාගමේ කොටසක මිල රුපියල් 1425.00 සිට රුපියල් 1500 ක් දක්වා රුපියල් 75 කින් ඉහළ ගියේය.ඊට අමතරව හන්ටර්ස් කළම්ඹු ෆාමසි, යුනියන් කෙමිකල්ස් රෙග්නිස් සමාගම්හි කොටස් මිල ද ඉහළ ගියේය.මිල පහළ යාම් එතරම් ඉහළ අගයකින් සිදු නොවුවත් සෙලින්කෝ ඉන්ෂුවරන්ස් (ඡන්ද බලය රහිත) සමාගමේ කොටසක මිල පෙර දිනට සාපේක්ෂව රුපියල් 26.20 කින් පහළ ගියේය. බුකිට් ඩරා කොටසක මිල ද පෙර දිනට සාපේක්ෂව රුපියල් 15 කින් පහළ ගියේය. දිනයේ මිලියනය ඉක්මවා කොටස් අලෙවි වූ සමාගම් අතර බ්ලූ ඩයමන්ඩ් (ඡන්ද බලය රහිත) (කොටස් 1579700) කොමර්ෂල් බෑන්ක් (7955200) පමණක් දිස්වුණි.වෙළෙඳ පොළ මිල ඉහළ ගිය ද සිදු වූ ගනුදෙනු සංඛ්‍යාවෙහි අඩුවක් දක්නට ලැබුණි. පෙර සතියේ සිකුරාදා ගනුදෙනු 8973 ක් සිදුවූ නමුත් අඟහරුවාදා ගනුදෙනු සිදුවූයේ 4708 ක් පමණි.බදාදා මේ තත්ත්වය තවත් දියුණු විය. ගනුදෙනු සංඛ්‍යාව 7741 ක් දක්වා ඉහළ ගියේය.දිනයේ වැඩිම අගයකින් මිල ඉහළ ගියේ කළම්ඹු ෆාමසිහිය. පෙර දින රුපියල් 1093 ක් වූ සමාගමේ කොටසක මිල එදින රුපියල් 1189 ක් දක්වා රුපියල් 96 කින් ඉහළ ගියේය. සෙලින්කෝ ඉන්ෂුවරන්ස් (ඡන්ද බලය රහිත) කොටසක මිල රුපියල් 296 සිට රුපියල් 337.00 ක් දක්වා දිනය නිම වන විට ඉහළ ගොස් තිබුණි. ඒ පෙර දිනට සාපේක්ෂව රුපියල් 41 ක ඉහළ යාමකි. එලායන්ස් රුපියල් 751 සිට රුපියල් 792.50 ක් දක්වා රුපියල් 41.50 කින් ඉහළ ගියේය. මොරිසන්ස් හන්ටර්ස් හා ලන්කෙම් සිලොන් ද දිනයේ මිල ඉහළ යාම් අතර විය.මිල පහළ යාම් අතුරින් ඩිමෝ සමාගම පෙර දිනට සාපේක්ෂව රුපියල් 20 කින් හා ඩී එෆ් අයි (පෙර දිනට සාපේක්ෂව රුපියල් 32.50 කින්) පහළ ගියේය. ජාතික සංවර්ධන බැංකුව වසර මැද ලාභාංශ ලෙසින් කොටසකට රුපියල් 3.50 ක මුදලක් ගෙවනු ලබන බව නිවේදනය කර තිබුණි. පෙර සතියේ සිකුරාදා සමස්ත කොටස් මිල දර්ශකය ඒකක 5982.58 ක් වූ අතර එය අඟහරුවාදා ඒකක 6015.09 ක් විය. බදාදා එම අගය ඒකක 6093.39 ක් විය.මිලංකා මිල දර්ශකය පෙර සිකුරාදා දැක්වුණේ ඒකක 5189.86 ක් ලෙසය. එය අඟහරුවාදා ඒකක 5226.11 ක් ලෙසත් බදාදා ඒකක 5272.64 ක් ලෙසත් දැක්වුණි.බදාදා දින බ්ලු ඩයමන්ඩ් කොමර්ෂල් බැංකුව, එස් එම් බී ලීසිං, අමානා, ටෙස් ඇග්‍රෝ සමාගම්හි කොටස් මිලයනය ඉක්මවා අලෙවි විය.දැනට සිදුවන ගනුදෙනු ප්‍රමාණය අඩු වී ඇති හෙයින් නව වසර උදාවෙන් පසු විශාල වර්ධනයක් වෙළෙඳ පොළේ ඇතිවිය හැකි බව විශ්ලේෂකයෝ පවසති.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aj1201011</link>
    <topic>මොස්කව් වතු තේ තරගයේ දී අපේ තේ සඳහා ඉහළ පිළිගැනීමක්</topic>
    <author/>
    <content>මොස්කව් වතු තේ තරගයේ දී අපේ තේ සඳහා ඉහළ පිළිගැනීමක්ලංකා තේ සඳහා විශාලතම වෙළෙඳපළ හිමි රුසියාවේදී “2011 වසරේ විශේෂිත වතු තේ” තරගය, ලෝක ආහාර ප්‍රදර්ශනය හා සමගාමීව මොස්කව්හිදී නොබෝදා පැවැත්විණි.ශ්‍රී ලංකා තේ මණ්ඩලය, තේ කර්මාන්තයට අදාළ ආයතන සමඟ එම තරගය සංවිධානය කරනු ලැබුවේ පිරිසුදු ලංකා තේ සඳහා වූ ජාත්‍යන්තර වෙළෙඳපළ පුළුල් කිරීමේ තවත් පියවරක් වශයෙනි.එම වැඩපිළිවෙළ රුසියාවේ තේ රසඥයන්ගේ මෙන්ම ව්‍යාපාරිකයන්ගේ ද ඉමහත් පිළිගැනීමට ලක් වූ අතර, පිරිසුදු ලංකා තේ සඳහා විශාල ප්‍රසිද්ධියක් අත්කර ගත්තේය.එම වැඩසටහනෙහි ප්‍රධාන අරමුණ වන්නේ සෘජු රේඛීය වතු ලකුණු මුද්‍රාව යන සංකල්පයට දිරිදීම හා ලංකාවේ විවිධ විශේෂිත තේ වර්ග හඳුන්වා දීම මඟින් විදේශික තේ රසඥයින්ට මිශ්‍ර නොකළ නොයෙකුත් සෘතුවලට සීමා වූ සුවිශේෂි එමෙන්ම මිලෙන් ඉහළ තේ වර්ගවල රස විඳීමට අවස්ථාවක් ලබාදීමයි. එමෙන්ම එක් තේ වත්තක්, තවත් තේ වත්තකින් වෙන්කර හඳුනා ගැනීම මෙන්ම කර්මාන්තයට / පාරිභෝගිකයාට නොයෙකුත් තේ වතු වලදී නිෂ්පාදිත වටිනා තේ වර්ග වල විශේෂ ලක්ෂණ හඳුන්වා දීමයි.එම වැඩසටහන මඟින් වඩා විශේෂිත එමෙන්ම වටිනා තේ නිෂ්පාදනය කරන තේ වතුවලට දිරිදීම හා තිළිණ ප්‍රදානය කිරීම හැරුණු විට නිෂ්පාදන අනර්ඝත්වය අගය කිරීම ද සිදු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aj1201012</link>
    <topic>පහ වසර ශිෂ්‍යත්ව විශිෂ්ටයන්ට</topic>
    <author/>
    <content>පහ වසර ශිෂ්‍යත්ව විශිෂ්ටයන්ටLOLC මයික්‍රෝ ක්‍රෙඩිට් “ඉසුරු දිරිය සිසු උපහාර ශිෂ්‍යත්ව ප්‍රදාන වැඩසටහන” ශ්‍රී ලංකා මහ බැංකුවේ අධිපති අජිත් නිවාඩ් කබ්රාල් මහතාගේ ප්‍රධානත්වයෙන් පසුගියදා පැවැත්විණි.එම වැඩසටහන යටතේ මෙවර 5 වසර ශිෂ්‍යත්ව විභාගයෙන් විශිෂ්ට දස්කම් දැක්වූ සිසු සිසුවියන් 230 කට උපහාර පුදන ලද්දේ අඛණ්ඩ දෙවැනි වසරටයි. මෙහිදී උපහාර තිලිණ ලැබූ දරු දැරියන් LOLC මයික්‍රෝ ක්‍රෙඩිට් සමූහයෙන් ප්‍රතිලාභ ලැබූ ග්‍රාමීය, බිම් මට්ටමේ ගනුදෙනුකරුවන්ගේ දරුවන් වීම විශේෂත්වයකි.මෙවර සම්මාන ප්‍රදානයේදී ශිෂ්‍යත්ව විභාගයෙන් ඉහළතම කුසලතා දැක්වූ නිකවැරටියේ එච්. රුක්ලාන්ති තරුෂිකා, හොරණ ජී. ඒ. එච්. කේ. ලංකාරත්න සහ වව්නියාවෙන් පැමිණි සතීස්කුමාර් ඩිනෝෂා ඇතුළු කැපී පෙනෙන විශිෂ්ටයන්ට විශේෂ තිලිණ පිරිනැමිණි. එමෙන්ම එම අවස්ථාවට එක්වූ සියලුම දරු දැරියන්ට ලංකා ඔරික්ස් ෆිනෑන්ස් මඟින් මූලික තැන්පතුවක් සහිත විශේෂ ඉතුරුම් ගිණුම් පිරිනමන ලද්දේ ඔවුන්ගේ අධ්‍යාපන කුසලතා ඇගැයීමට ලක්කරමිනි.“පරිපූර්ණ මූල්‍ය විසඳුම් සපයමින් අපගේ ගනුදෙනුකරුවන්ට ඉහළ වර්ධනයක් උදෙසා අවස්ථාව සලසන අතරම, අධ්‍යාපන ක්ෂේත්‍රයේ සංවර්ධනයක් උදෙසා මෙමඟින් දායකත්වයක් සපයනු ලබනවා.” සමූහ කළමනාකාර අධ්‍යක්ෂ / ප්‍රධාන විධායක කපිල ජයවර්ධන මහතා කියයි.2008 දී සිය මෙහෙයුම් ආරම්භ කළ LOLC මයික්‍රෝ ක්‍රෙඩිට් සමාගම අද දිවයිනේ ප්‍රමුඛතම ක්ෂුද්‍ර මූල්‍ය ආයතනයක් බවට පත්ව තිබේ. පසුගිය වසර කිහිපය තුළම දිවයින පුරා ග්‍රාමීය මට්ටමේ අඩු ආදායම්ලාභී ජන ප්‍රජාවන්හි නැඟී එන ව්‍යවසායකයින්ට LOLC වර්ධනයේ අත්වැලක් වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aj1201013</link>
    <topic>හැපී කව් චීස් 20 වැනි සංවත්සරය</topic>
    <author/>
    <content>හැපී කව් චීස් 20 වැනි සංවත්සරය’හැපී කව් චීස්’ පසුගියදා ශ්‍රී ලාංකික වෙළෙඳපොළේ 20 වැනි වසර සැමරීය. ස්ටැසන්ස් සමාගම විසින් ඕස්ට්‍රියාවෙන් ආනයනය කෙරෙන ‘හැපි කව් චීස්’ 1991 වසරේදී ප්‍රථම වරට ශ්‍රී ලාංකික වෙළෙඳපොළට ඛ්ඳුන්වාදෙනු ලැබුණු අතර එදා මෙදා තුර ගත වූ විසි වසරක කාලය තුළ ‘හැපී කව් චීස්’ මෙරට ජනප්‍රියතම චීස් වර්ගය වශයෙන් වෙළෙඳපොළ පෙරමුණේම සිටින නිෂ්පාදනයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aj1201014</link>
    <topic>කොටුව දුම්රිය පළේ කොමර්ෂල් ATM යන්ත්‍රයක්</topic>
    <author/>
    <content>කොටුව දුම්රිය පළේ කොමර්ෂල් ATM යන්ත්‍රයක් ප්‍රවාහන අමාත්‍ය කුමාර වෙල්ගම මහතා කොටුව දුම්රිය ස්ථානයේ පිහිටි නව කොමර්ෂල් බැංකුATM  යන්ත්‍රය විවෘත කරමින්. කොමර්ෂල් බැංකුවේ ප්‍රධාන මෙහෙයුම් නිලධාරී රවී ඩයස් සහ දුම්රිය දෙපාර්තමේන්තුවේ සාමාන්‍යාධිකාරී බී.ඒ.පී. ආරියරත්න මහත්වරු ද මෙහි වෙති.තනි බැංකුවක් සතු ශ්‍රී ලංකාවේ විශාලතම ස්වයංක්‍රීය ටෙලර් යන්ත්‍ර ජාලයට හිමිකම් කියන කොමර්ෂල් බැංකුව දුම්රිය මගීන්ගේ බැංකු කටයුතු සඳහා ක්‍ෂණික පහසුකම් සපයමින් ප්‍රධාන පෙළේ දුම්රිය ස්ථානයන් හි ටෙලර් යන්ත්‍ර ස්ථාපනය කිරීමේ වැඩසටහනක් අරඹයි.ඒ යටතේ ස්ථාපනය කළ ප්‍රථම ටෙලර් යන්ත්‍රය කොටුව දුම්රිය ස්ථානයේදී විවෘත කළ අතර මින් අනතුරුව මරදාන, ගණේමුල්ල, රාගම, මොරටුව සහ පානදුර දුම්රිය ස්ථානයන් හි ATM යන්ත්‍ර ස්ථාපනය කිරීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aj1201015</link>
    <topic>රිචඩ් පීරිස් සමාගම චීනයෙන් ටී කලර් සොර්ටර් යන්ත්‍ර ගෙන්වයි</topic>
    <author/>
    <content>රිචඩ් පීරිස් සමාගම චීනයෙන් ටී කලර් සොර්ටර් යන්ත්‍ර ගෙන්වයි”අනුහුයි ෂොන්ග්කේ ඔප්ටික් ඉලෙක්ට්‍රෝනික් කලර් සෝටර් සමාගමේ” අලෙවි නියෝජිත ලෙසින් රිචඩ් පීරිස් සමාගම පත්කිරීමේ ගිවිසුම, එම සමාගමේ කළමනාකාර අධ්‍යක්ෂ, ගාඕ ෂෙන් මහතා විසින් රිචඩ් පීරිස් සමාගමේ අධ්‍යක්ෂ/සමූහ අධ්‍යක්ෂ – වාණිජ, විවිල් පෙරේරා මහතාට පිරි නැමූ අවස්ථාව. රිචඩ් පීරිස් සමාගමේ ඉංජිනේරු, සරත් බණ්ඩාර මහතා ද වෙයි.රිචඩ් පීරිස් සමාගම, ශ්‍රී ලංකාවේ තේ නිෂ්පාදනයේ යෙදෙන මහා පරිමාණ සේම කුඩා තේ නිෂ්පාදකයන්ටත් වැඩි ප්‍රතිලාභ ලැබිය හැකි තේ ප්‍රමිතිය වර්ධනය කරන ‘ටී කලර් සෝර්ටර්’ යන්ත්‍ර මෙරටට ආනයනය කර අලෙවි කිරීම දැන් අරඹා තිබේ.මෙය චීනයේ ‘කලර් සෝටර්’ යන්ත්‍ර නිපදවන ප්‍රමුඛතම සමාගම් පහට අයත්, “අනුහුයි ෂොන්ග්කේ ඔප්ටික් ඉලෙක්ට්‍රෝනික් කලර් සෝටර් සමාගමේ” නිෂ්පාදනයක් වන අතර, මෙම නව ‘කලර් සෝටර්’ යන්ත්‍ර මගින් මෙරට තේ කර්මාන්තශාලාවල නිපදවෙන තේවල ප්‍රමිතියට බාධා කරන සියලු කොටස් නව තාක්ෂණයෙන් ඉවත් කෙරේ.මෙතෙක් ශ්‍රී ලංකාවට ආනයනය කරනු ලැබුවේ, ජපානයේ නිපද වූ ‘කලර් සෝටර්” යන්ත්‍ර වූ අතර, එහි මිල අධික වීමෙන්, කුඩා තේවතු හිමියන්ගේ තේ නිෂ්පාදනයෙහි ප්‍රමිතිය වර්ධනය කර ගැනීමට තිබූ අසීරුතාවද රිචඩ් පීරිස් සමාගම විසින් චීනයෙන් ගෙන්වන ‘කලර් සෝටර්’ යන්ත්‍ර මගින් මඟ හැරෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aj1201016</link>
    <topic>’පියාජියෝ ක්‍රිකට් එන්කවුන්ටර්’ බණ්ඩාරවෙල පැවැති දා..</topic>
    <author/>
    <content>’පියාජියෝ ක්‍රිකට් එන්කවුන්ටර්’ බණ්ඩාරවෙල පැවැති දා..AMW සමාගමේ “පියාජියෝ” ත්‍රීරෝද රථ අංශයේ අනුග්‍රහයෙන් සංවිධානය කරන ලද දීප ව්‍යාප්ත සය සාමාජික සැහැල්ලු පන්දු ක්‍රිකට් තරගාවලිය “පියාජියෝ ක්‍රිකට් එන්කවුන්ටර්” නමින් බණ්ඩාරවෙල නගර සභා ක්‍රීඩාංගණයේදී පසුගියදා පැවැත්විණි.AMW සමාගමේ “පියාජියෝ” ත්‍රීරෝද රථ අංශය සෑම වර්ෂයකම මෙම දීප ව්‍යාප්ත සය සාමාජික සැහැල්ලු පන්දු ක්‍රිකට් තරගාවලිය සංවිධානය කරයි. මෙවර එය සංවිධානය කළේ සාර්ථක 4 වැනි වරටයි.ක්‍රිකට් තරගාවලියට සමාන්තරව “පියාජියෝ රිය පොළ” නමින් අලෙවි ප්‍රවර්ධන වැඩසටහනක් ද ක්‍රියාත්මක කළ අතර එහිදී විශාල පිරිසක් මුදල් ;ගවා සහ පහසු ගෙවීමේ ක්‍රමයට පියාජියෝ ත්‍රීරෝද රථ ලබා ගත්හ.සමාගමේ සාමාන්‍යාධිකාරී (පියාජියෝ සහ අයිෂර්) සුනෙත් සුදසිංහ මහතා පූර්ව අවසන් වටයට තේරුණු කණ්ඩායම්වලට මුදල් ත්‍යාග ප්‍රදානය කළ අවස්ථාව. අලෙවි කළමනාකරු අමිත ගමගේ, අලෙවි සහ අලෙවි ජාල සංවර්ධන කළමනාකරු (පියාජියෝ) හර්ෂ රෝද්‍රිගෝ, පරිපාලන කළමනාකාරිනී අචිනි අමරසේකර මහත් මහත්මීහු ද එම අවස්ථාවට සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aj1201017</link>
    <topic>සෙලාන් ප්‍රවර්ධන වැඩසටහනින් ලක්ෂපතියෝ බිහිවෙති</topic>
    <author/>
    <content>සෙලාන් ප්‍රවර්ධන වැඩසටහනින් ලක්ෂපතියෝ බිහිවෙති ජයග්‍රාහකයන් සෙලාන් බැංකුවේ සභාපති ඊස්ට්මන් නාරංගොඩ, විධායක අධ්‍යක්ෂ ආර්.නඩරාජා, ප්‍රධාන විධායක නිලධාරි කපිල ආරියරත්න, සහකාර සාමාන්‍යාධිකාරි තිලාන් විජේසේකර මහත්වරුන් සමඟඉතිරි කිරීමේ සංකල්පයට නැවුම් අරුතක් දෙමින් ශ්‍රී ලාංකීය බැංකු හා මූල්‍ය සේවා ඉතිහාසයේ මෙතෙක් නොලද සුවිශේෂී අත්දැකීමක් මෙරට ජනතාවට ලබාදීමට සෙලාන් බැංකුව පසුගියදා පියවර ගත්තේය.පසුගිය ඔක්තෝබර් 22 වැනිදා හෙලිකොප්ටරයකින්, ලංකාවේ විවිධ ප්‍රදේශවල සිටි ජනතාව වෙත කූපන් දහස් ගණනක් බිමට පතිත කෙරුණි. එදිනම සෙලාන් බැංකු ශාඛා හා සේවා මධ්‍යස්ථාන 131ක 3000කට අධික කාර්ය මණ්ඩලය විසින් ශ්‍රීී ලංකාව පුරාම විසිරී සිටින ජනතාව වෙත මේ හා සමානම කූපන් රැගෙන පියමං කරන ලදී. පසුදින රාත්‍රියේදී මෙම කූපන් සඳහා වන දිනුම් ඇදීම සිදුකෙරුණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aj1201018</link>
    <topic>කොලුගේ Koluu - My Way එළිදකී</topic>
    <author/>
    <content>කොලුගේ Koluu - My Way එළිදකීසුප්‍රසිද්ධ සූප ශාස්ත්‍රවේදියකු වන කොලු ඔහුගේ සූපවේදී ග්‍රන්ථය එළිදක්වා ඇත. කොලුගේ සූපවේදී ජීවිතයේ ගමන්මඟ මෙන්ම රටවල් ගණනාවක සූපවේදී ක්‍රම ඔහු භාවිත කර ඇති ආකාරය මෙම ග්‍රන්ථයෙන් පිළිබිඹු කරයි.“Koluu - My Way” යනුවෙන් නම් කර ඇති එම ග්‍රන්ථය ආහාර වට්ටෝරු 130 කට වැඩි ප්‍රමාණයකින් සමන්විතය.“ඕනෑම කෙනෙකුට ආහාර පිසීමේ දක්ෂතාව තිබෙනවා. මම සූපවේදී ගුරුවරයකු හැටියටත් මගේ පෞද්ගලික අත්දැකීම් වලිනුත් පවසන්නේ මෙම ග්‍රන්ථයෙහි අඩංගු වන්නේ පහසුවෙන් පිසීමට හැකි සරල සූපවේදී ක්‍රමයි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aj1201019</link>
    <topic>විජිත සමූහ ව්‍යාපාර සංවත්සරයට</topic>
    <author/>
    <content>විජිත සමූහ ව්‍යාපාර සංවත්සරයටමාවනැල්ලේ විජිත සමූහ ව්‍යාපාරය සිය 51 වැනි සංවත්සරය සමරමින් ග්‍රාමීය නිෂ්පාදන නගා සිටුවීමේ ප්‍රජා සත්කාරක වැඩසටහනක් ආරම්භ කරයි.ඒ අනුව කර්මාන්ත ශාලා සංකීර්ණයෙන් පටන්ගෙන ප්‍රාදේශීය හා දීප ව්‍යාප්ත මට්ටමින් වැඩසටහන රැසක් ක්‍රියාවට නැංවිමට කටයුතු කරගෙන යන බැව් ෂම්ත සමූහ ව්‍යාපාරයේ සභාපති කාසිම් රහමතුල්ලා මහතා පවසයි.ඒ අනුව විශාල පිරිසකට ස්වයං රැකියා සැලසෙන අතර ඍජුව හා වක්‍රව ජීවනෝපාය සැලසෙන ග්‍රාමීය කර්මාන්ත රාශියක් ඇරඹේ. දේශීය ඌරුවට ගැළපෙන ආකාරයට සහල් ආශි‍්‍රත නිෂ්පාදන සෝයා උළුඳු පිටි හා කිරි ආශි‍්‍රත නිෂ්පාදන ප්‍රචලිත කිරීමට කටයුතු කරගෙන යයි.දේශීය ආහාර බෝග ගොවිබිම් වලට ගොස් ගොවීන්ගෙන් සාධාරණ මිලකට මිලදීගෙන ඔවුන්ගේ අතමිට සරුකරවීමට ක්‍රියා කරන අතර එම ආහාර බෝග නිෂ්පාදන ඇතුළත් ආහාර මල්ලක් සහනදායී මිලකට සෑම සේවක පවුලකටම ලබාදීමට මූලිකව පියවර ගැනේ.එලෙසම මහින්ද චින්තනයට අනුව ඉදිකළ ග්‍රාමීය කර්මාන්ත 300 වැඩසටහන යටතේ එක් කම්හලක් මාවනැල්ලේ පිහිටුවීමට හැකියාව ලැබීම සතුටට කරුණක් යයි හෙතෙම පවසයි.කෑගලු දිස්ත්‍රික්කයේ දුප්පත් ජනතාවගේ ජීවන තත්ත්වය ඉහළ මට්ටමකට රැගෙන ඒමේ අරමුණ ඇතිව “ගැමි විජිතය සෞභාග්‍යය කරා” යන තේමාව යටතේ ගෘහ ආශි‍්‍රත කර්මාන්ත 250 ක් ආරම්භ කර ඇත. දේශීය කෘෂි ආර්ථිකයට ශක්තියක් සැපයීමට ආනයනික ආහාර මෙරටට ගෙන ඒම අවමකර දේශීය ආහාර බෝග මෙහිම වගා කිරීමට ගොවි ජනතාව උනන්දු කරවීමේ එක් අංගයක් යටතේ පොල් වගා කිරීමේ මණ්ඩලයේ සහය ඇතිව පොල් පැළ 10,000 ක් බෙදා දීමට පියවර ගැනේ.ජාතික ශිල්ප 2011 තරගාවලියේදී ආහාර නිෂ්පාදන අංශයේ ප්‍රථම ස්ථානය වන රජිත සම්මානය විජිත ෆුඩ් හවුස් පුද්ගලික සමාගමේ සභාපති එම්.සී.එම්. රහමතුල්ලා මහතා ලබාගත් අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aj12010110</link>
    <topic>සිලෝන් කෝලඩ් ස්ටෝර්ස් 5 වැනි වරටත් රනින් පිදුම් ලබයි</topic>
    <author/>
    <content>සිලෝන් කෝලඩ් ස්ටෝර්ස් 5 වැනි වරටත් රනින් පිදුම් ලබයිවරලත් ගණකාධිකාරවරුන්ගේ වාර්ෂික වාර්තා සම්මාන ප්‍රදාන උලෙළේදී ආහාර හා පාන අංශයේ රන් සම්මානය අඛණ්ඩව 5 වැනි වසරටත් දිනා ගැනීමට සිලෝන් කෝල්ඩ් ස්ටෝර්ස් සමත් විය.ක්ෂේත්‍රයේ වටිනාම හා ඉහළම සම්මානය වන එම රන් සම්මානය පුද දෙනු ලබන්නේ ශ්‍රී ලංකාවට අදාළ වන ගිණුම් තත්ත්වයන් හා ලැයිස්තුගත කිරීමේ නීති රිති මනාව පවත්වාගෙන යනු ලබන ආයතනවලටය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aj12010111</link>
    <topic>සෙට්ටිකුලම් අවතැන් කඳවුරේ දරුවන්ට චිත්‍ර වැඩමුළු</topic>
    <author/>
    <content>සෙට්ටිකුලම් අවතැන් කඳවුරේ දරුවන්ට චිත්‍ර වැඩමුළු අවතැන් වූවන්ගේ කඳවුරේ කලාප අධ්‍යක්ෂ, මේජර් චන්ද්‍රා අබේකෝන්, ජනාධිපති ලේකම් කාර්යාලයේ ප්‍රවාහන අධ්‍යක්ෂ, කීර්ති දිසානායක, කඳවුරු පාසලේ විදුහල්පති, වැඩමුළුව මෙහෙය වූ බාහිර කථිකාචාර්ය හා ප්‍රවීණ ඡායාරූප ශිල්පී, ඉන්ද්‍රනාථ තේනුවර, මින්ලෝ මීඩියා ප්‍රචාරණ සමාගමේ කළමනාකාර අධ්‍යක්ෂ, දමිත වික්‍රමසිංහ, ප්‍රධාන ආරාධිතයා වූ එක්සත් ජනතා නිදහස් සංධානයේ කිලිනොච්චි සංවිධායිකා, ගීතාංජලී ගඟුලේෂ්වරම්, මින්ලෝ මීඩියා ප්‍රචාරණ සමාගමේ, මහජන සම්බන්ධතා අංශ ප්‍රධානී, ප්‍රදීප් කුමාර බාලසූරිය, 213 බලසේනා මූලස්ථානයේ මේජර් කපිල ලියනගේ හා වවුනියා යුද හමුදා මූලස්ථානයේ නිසි බලධාරී කාර්යාලයේ, ප්‍රධාන සම්බන්ධීකරණ නිලධාරී, කර්නල් සුමිත් පේ‍්‍රමලාල් යන මහත්ම මහත්මීහු.ටොයොටා ලංකා සමාගම “සිහින කාරයේ ජාත්‍යන්තර චිත්‍ර තරගය” ට සමගාමීව සිදු කෙරෙන ප්‍රජා සත්කාරක වැඩසටහනක් ලෙසින් වවුනියාවේ ;සට්ටිකුලම් හි පිහිටි කදිරගාමර් අවතැන් වූවන්ගේ කඳවුරේ ද්‍රවිඩ දරුවන් වෙනුවෙන් පසුගියදා පැවැත්විණි.එහි දී විවිධ මාධ්‍ය භාවිතයෙන් සිතුවම් නිර්මාණය කිරීම පිළිබඳව පුළුල් දැනුමක් දරුවන්ට ලබා දුනි. මෙම චිත්‍ර වැඩමුළුවලට සහභාගි වූ සියලු සිසු දරුවන්ට චිත්‍රකර්මය සඳහා අවශ්‍ය අමුද්‍රව්‍ය සැපයු අතර සෑම දරුවකුටම චිත්‍ර උපකරණ තෑගි දුනි. ටොයොටා ලංකා සමාගමේ ප්‍රධාන මෙහෙයුම් නිලධාරී, මනෝහාර අතුකෝරල මහතා පැවසුවේ, දිගුකාලීන යුද්ධය හේතුවෙන් හිරිහැරයට පත් මෙම ද්‍රවිඩ දරුවන්ගේ සෞන්දර්ය හැකියාවන්ට අතදීමක් මෙමඟින් සිදු කිරීමට අපට හැකි වූවා. යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aj12010112</link>
    <topic>විවෘත ගෝල්ෆ් ශූරතාවලියට UTE - CAT අනුග්‍රහය</topic>
    <author/>
    <content>විවෘත ගෝල්ෆ් ශූරතාවලියට UTE - CAT අනුග්‍රහය UTE සමාගමේ සභාපති පි‍්‍රයත් ප්‍රනාන්දු මහතා විසින් ශ්‍රී ලංකා ගොල්ෆ් සංගමයේ උපසභාපති දයාන් ජයසූරිය මහතා වෙත අනුග්‍රාහක චෙක්පත ලබාදෙමින්.ලෝ සුප්‍රකට කැටපිලර් යන්ත්‍ර සූත්‍ර සඳහා මෙරට එකම නියෝජිත සමාගම වන  UTE- (යුනයිටඩ් ට්‍රැක්ටර්ස්) සමාගම විසින් 2012 වසරේ ජනවාරි මස 02 වැනිදා සිට 06 වැනිදා දක්වා කොළඹ රාජකීය ගොල්ෆ් ක්‍රීඩා සමාජයේදී පැවැත්වීමට නියමිත ශ්‍රී ලංකා විවෘත ගොල්ෆ් ශූරතාවය සඳහා ප්‍රධාන අනුග්‍රාහකත්වය දැක්වීමට නියමිතය.ශ්‍රී ලංකා ගොල්ෆ් සංගමය විසින් සංවිධානය කරනු ලබන එම ගොල්ෆ් තරගාවලිය ඒ අනුව UTE-CAT ශ්‍රී ලංකා විවෘත ගොල්ෆ් ශූරතාවය ලෙස හැඳින්වෙයි.UTE සමාගමේ සභාපති පි‍්‍රයත් ප්‍රනාන්දු මහතා පැවසුවේ, “අපේ සමාගමට මෙම ශූරතාවය සමඟ ඉතා සමීප සබඳතාවයක් තිබෙනවා. අදටත් ශ්‍රී ලංකාවෙන් බිහි වූ හොඳම වෘත්තීය නොවන ගොල්ෆ් ක්‍රීඩකයා වශයෙන් සැලකෙන අභාවප්‍රාප්ත පින් ප්‍රනාන්දු මහතා UTE සමාගමේ හිටපු සභාපතිවරයායි. මෙම ශූරතාවයද ඔහු විසින් කිහිප වරක් දිනාගෙන තිබෙනවා. UTE සමාගම හැමවිටම ශ්‍රී ලංකාවේ ගොල්ෆ් ක්‍රීඩාවේ අභිවෘද්ධිය වෙනුවෙන් ක්‍රියාකළ සමාගමක්. දේශීය ගොල්ෆ් ක්‍රීඩාව මීළඟ තලයට ගෙනයාම සඳහා අඛණ්ඩවම අපේ සහයෝගය දැක්වීමට අපි බලාපොරොත්තු වෙනවා.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>01</day>
    </date>
    <link>http://www.silumina.lk/2012/01/01/_art.asp?fn=aj12010113</link>
    <topic>ගමේ මලල ක්‍රීඩක ක්‍රීඩිකාවන්ට ජනශක්ති අනුග්‍රහය තවදුරටත්</topic>
    <author/>
    <content>ගමේ මලල ක්‍රීඩක ක්‍රීඩිකාවන්ට ජනශක්ති අනුග්‍රහය තවදුරටත් අනුග්‍රහක ගිවිසුම් අත්සන් කිරීමෙන් පසු සමූහ ඡායාරූපයකට පෙනී සිටි ජනශක්ති ඉන්ෂුවරන්ස් සමාගමේ උපසභාපති චන්ද්‍රා ෂාෆ්ටර් මහතා සමඟ සමාගමේ ජ්‍යෙෂ්ඨ කළමනාකාරී නිලධාරී මඩුල්ල, ආරාධිතයන් සහ මලල ක්‍රීඩක ක්‍රීඩිකාවෝ.ජනශක්ති ඉන්ෂුවරන්ස් සමාගමේ නැගී එන ග්‍රාමීය තරුණ මලල ක්‍රීඩක ක්‍රීඩිකාවන්ට අනුග්‍රහය දැක්වීමේ වැඩසටහනට තවත් අලුත් ක්‍රීඩක ක්‍රීඩිකාවන් තිදෙනෙකු තෝරාගෙන තිබේ. ජනශක්ති ඉන්ෂුවරන්ස් සමාගම පසුගිය වසරේ ද අනුග්‍රහය ලබාදුන් ග්‍රාමීය ක්‍රීඩිකාවන් 5 දෙනෙකුට නව වසරේ ද අනුග්‍රහය ලබාදීම සිදුකරන අතර අඛණ්ඩව සිව්වන වර්ෂයටත් ක්‍රියාත්මක කෙරෙන මෙම වැඩසටහනට අනුව නව වර්ෂය සඳහා අනුග්‍රහය ලබාදෙන මුළු ක්‍රීඩක ක්‍රීඩිකාවෝ පිරිස 8 ක් වෙති.ඒ අනුග්‍රහයට අනුව එම ක්‍රීඩක ක්‍රීඩිකාවන්ගේ දක්‍ෂතා මත ඔවුන්ගේ අනුග්‍රහකත්වයට අමතරව මාසික දිරි දීමනාවක් ද ලබාදෙන අතර ඔවුන් අන්තර්ජාතික තරගාවලියට සුදුසුකම් ලැබුවහොත් විදේශ ගමන් සඳහා අනුග්‍රහයද ජනශක්ති ඉන්ෂුවරන්ස් සමාගම විසින් ලබා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa1201081</link>
    <topic>විභාග අවුල් නොවන ක්‍රමවේදයක්!</topic>
    <author>සුභාෂිණි ජයරත්න</author>
    <content>සුභාෂිණි ජයරත්නඋසස් පෙළ ප්‍රතිඵලවල ගැටලු සහගත තත්ත්වය විමර්ශනය කිරීමට ජනාධිපතිතුමා විසින් පත්කළ කමිටුව; විභාග ගැටලු අවම කෙරෙන ශ්‍රී ලංකාවට ගැළපෙන නව ක්‍රමවේදයක් පිළිබඳව යෝජනා ඉදිරිපත් කිරීමට සූදානමින් සිටින බව එම කමිටු සභාපතිනි තාක්ෂණ හා පර්යේෂණ අමාත්‍යාංශයේ ලේකම් ධාරා විජේතිලක මහත්මිය ‘සිළුමිණ’ට පැවසුවාය.සති දෙකක් වැනි කාලයකදී විමර්ශනයට ලක්වූ මේ සිද්ධියට අදාළ වාර්තාව ඉදිරි සතියේදී මහින්ද රාජපක්ෂ ජනාධිපතිතුමාට බාර දීමට නියමිත බවත් මෙම වාර්තාවේ විභාග දෙපාර්තමේන්තුවේ කටයුතු පූර්ණ ප්‍රතිසංවිධානයකට ලක් කිරීමේ යෝජනා ද ඇතුළත් කර ඇතැයි වැඩිදුරටත් පැවසුවාය.මේ කමිටුව උසස් පෙළ ඛ ලකුණු ලබාදීම සඳහා සැකසු සූත්‍රයේ නිරවද්‍යතාව සම්බන්ධ විමර්ශන කටයුතු සිදු කළ අතරඛ ලකුණු සැකසීම සඳහා දායක වූ විද්වත් කමිටුවේ සාමාජිකයන් සමඟ ද සාකච්ඡා කොට තොරතුරු රැස්කරගෙන ඇත. මීට අමතරව ඔවුන් ලබා දුන් දුරකථන අංක හා විද්යුත් ලිපිනය ඔස්සේ පැමිණිලි ඉදිරිපත් කිරීමට ලබා දී තිබු කාලය ද ඊයේ අවසන් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa1201082</link>
    <topic>ජ’පුර බෝම්බය ඇතුළෙම වැඩක්</topic>
    <author>අමල් යශෝමන් ජයසිංහ</author>
    <content>- පොලීසියඅමල් යශෝමන් ජයසිංහමෙයට මාස එකහමාරකට පෙරදී ජ’පුර විශ්වවිද්‍යාලයේ තිබී හමුවූ බෝම්බ සිද්ධිය මෙන්ම ඉකුත්දා සිදුවූ බෝම්බ පිපිරවීමේ සිදුවීම ද ජ’පුර විශ්වවිද්‍යාලය ඇතුළතින්ම සැලසුම් සහගතව සිදුකරන ලද්දක් බවට හෙළි වී ඇතැයි නුගේගොඩ ජ්‍යෙෂ්ඨ පොලිස් අධිකාරි දේශබන්ධු තෙන්නකෝන් මහතා සිළුමිණට පැවැසීය.ජ’පුර විශ්වවිද්‍යාලයේ සිදුවූ නොසන්සුන්කාරී සිද්ධිය සම්බන්ධයෙන් සිළුමිණ කළ විමසුමකදී අදහස් දැක්වූ ඒ මහතා; එහි සිසුන් උසිගන්වා පාරට බස්සවා නීතිය හා සාමය කඩකිරීමට කිසියම් පිරිසක් විසින් මෙය නිර්මාණය කරන ලද්දක් බවට අනාවරණය වී ඇතැයි ද ඒ මහතා පැවැසීය.එම විශ්වවිද්‍යාලයයේ රක්නාලංකා ආරක්ෂක සේවයේ නිරතව සිටි නිලධාරිනියකට සහ නිලධාරීන් හත්දෙනකුට පහරදීමේ සිද්ධිය සම්බන්ධයෙන් පොලිසියට පැමිණිලි ලැබී ඇති අතර පහර කෑමට ලක්වූ ආරක්ෂක නිලධාරියකු රෝහල් ගතකොට තිබේ. එම සිද්ධිය සම්බන්ධයෙන් එහි භික්ෂූන් තිදෙනකු ඇතුළු සිසුන් 13 දෙනකු මේ වනවිට අත්අඩංගුවට ගෙන ඇති අතර ඔවුන් අධිකරණයට ඉදිරිපත් කැර ඇති බව ද සඳහන් වෙයි.මේ වනවිට ජ’පුර විශ්වවිද්‍යාලයේ නොසන්සුන් තත්ත්වය යහපත් අතට හැරී ඇති බවත් යුද හමුදාවේ සහ පොලිසිය එහි ආරක්ෂාව සඳහා යොදවා ඇති බවත් ඒ මහතා සිළුමිණට පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa1201083</link>
    <topic>උපරිම සේවක සුබසාධනයක් ද සලසමින් ලේක්හවුසිය ලාභ ලබනවා</topic>
    <author>සුනිල් දයා අල්විස්</author>
    <content>- ලේක්හවුස් සභාපතිසුනිල් දයා අල්විස්ලේක්හවුස් ආයතනය 2011 වසරේ අපේක්ෂිත මට්ටමටත් වඩා ලාභයක් ලැබීමට සමත්වී ඇති බවද ඒ නිසාම සේවකයන්ගේ වැටුප් වැඩිවීම් හා සුබසාධන කටයුතු තව තවත් වර්ධනය කිරීමට හැකි වන බව ද ලේක්හවුස් සභාපති බන්දුල පද්මකුමාර මහතා ප්‍රකාශ කරයි. ඔහු මේ බව පැවසුවේ 2012 වසරේ රාජකාරි අරඹමින් ජනවාරි 2 වැනිදා ලේක්හවුස් ආයතනයේ පැවැත්වූ සුහද හමුවට සහභාගී වෙමිනි.මිලියන 3385ක ආදායමක් 2011 සදහා ලබා ඇති ආයතනය ඉන් සේවක සුබසාධනය සඳහා මිලියන 1376ක් වැය කර ඇති බවද වේතන සඳහා මිලියන 631ක් අතිකාල දීමනා සඳහා මිලියන 89ක් මෙන්ම මාස හතරහමාරක ප්‍රසාද දීමනා ද ලබාදීමට හැකි වූ බව සභාපතිවරයා වැඩිදුරටත් පැවැසීය. ශ්‍රී ලංකාවේ ප්‍රධානතම පෞද්ගලික අර්ථසාධක අරමුදල් 10න් එකක් ලෙස ගැණෙන ලේක්හවුස් ආයතනය සතු අර්ථසාධක අරමුදල මිලියන 1800ක් බවද ඒ මහතා අනාවරණය කෙළේය.සේවක සේවිකාවන් 2033 පමණ සිටින ආයතනයක් ලෙස පැමිණීමේ දීමනා, ජීවන වියදම් දීමනා සේවක සේවිකාවන්ගේ දූදරුවන් සඳහා වාර අවසානයේ අභ්‍යාස පොත්, පාසල් බෑග්, පහේ ශිෂ්‍යත්ව සමතුන්ට තිළිණ, සාහිත්‍ය මාසයේ පොත් මිලදී ගැනීම සඳහා දීමනා, වෛද්‍ය රක්ෂණය මෙන්ම මූලික රක්ෂණ වාරිකය ආදී සුබසාධන කටයුතු ආයතනය මඟින් සිදු කෙරෙන බවද, වැටුප් විසමතා ඉවත් කරමින් වැටුප් වර්ධක ලබාදීම ද මඟින් සේවක සේවිකාවන් වෙනුවෙන් බොහෝ පහසුකම් සපයන ආයතනයක් ලෙස ද ලේක්හවුස් ආයතනය ඉදිරියෙන් සිටින බව සභාපතිවරයා පෙන්වා දුන්නේය.2011 වසරේ මිලියන 5ක ශුද්ධ ලාභයක් අත්කරගැනීමට හැකිවීම නිසා මේ වසරේ අප්‍රේල් මස සිට සියලු සේවකයන්ගේ වැටුප් රුපියල් 1000/- වර්ධකයක් මෙන්ම ඇණහිට තිබූ අනිකුත් සුබසාධන කටයුතු යළි ආරම්භ කිරීමට ද හැකි වී ඇති බවද පද්මකුමාර මහතා පෙන්වා දුන්නේය.ජාතික පුවත්පත් අලෙවියෙන් මිලියන 663ක් සහ වෙළෙඳ දැන්වීම් මඟින් මිලියන 2270ක ආදායමක් ලබාගැනීමට හැකි වී ඇති අතර පසුගිය වසරේ වාණිජ මුද්‍රණ අංශයේ ආදායම මෙන් දෙගුණයක පමණ ඉලක්කයක් 2012 වසර සඳහා අපේක්ෂා කළ හැකි බවද සභාපතිවරයා විශ්වාසය පළ කළේය.නව වසරේ ප්‍රගතිය සනිටුහන් කරමින් මේ වසරේම වෙළෙඳ මුද්‍රණ අංශය සඳහා රුපියල් මිලියන 80ක වටිනාකමක් ඇති වෙබ් ඕෆ්සෙට් මුද්‍රණ යන්ත්‍රය ස්ථාපිත කිරීමට ද හැකි වී ඇති බව පැවසූ සභාපති බන්දුල පද්මකුමාර මහතා වැඩිදුරටත් ප්‍රකාශ කළේ ඇතැමුන්ගේ මුසා බස් හා වැරදි තොරතුරු පදනම් කරගෙන අභූත චෝදනා නැඟුව ද මෙවැනි ස්ථාවර ආයතනයක් ප්‍රපාතයට වැටීමට තබා සෙලවීමටවත් නොහැකි බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa1201084</link>
    <topic>සත්ත්ව-උද්භිද උද්‍යානවලින් රුපියල් මිලියන 962 ක ආදායමක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහපසුගිය වසරේදි සත්ව උද්‍යාන දෙපාර්තමේන්තුව හා උද්භිද උද්‍යාන දෙපාර්තමේන්තුව රුපියල් දසලක්ෂ 962 ක ආදායමක් ලබා ඇතැයි ද සත්ව උද්‍යාන හා උද්භිද උද්‍යාන නැරඹීමට පසුගිය වසරේදි දෙස් විදෙස් සංචාරකයන් ලක්ෂ 43 ක් පැමිණ ඇති බවද ආර්ථික සංවර්ධන අමාත්‍යාංශය පවසයි.ආර්ථික සංවර්ධන ඇමැති බැසිල් රාජපක්ෂ මහතාගේ උපදෙස් පරිදි ඉහත ස්ථානවල ක්‍රියාත්මක සංවර්ධන හා සංරක්ෂණ වැඩසටහන් අනුව මෙම සංචාරක ආකර්ශනය සිදුවී තිබේ. මේ අනුව පසුගිය වසරේදි සත්ව උද්‍යාන දෙපාර්තමේන්තුව පසුගිය වසරේදි ලැබූ ආදායම රුපියල් මිලියන 651 කි. එම දෙපාර්තමේන්තුවට අයත් දෙහිවල සත්ත්ව උද්‍යානය හා පින්නවල ඇත් අතුරු සෙවණ නැරඹීමට පැමිණි දෙස් විදෙස් සංචාරකයන් සංඛ්‍යාව ලක්ෂ 24.5 කි.දෙහිවල සත්ත්ව උද්‍යානය නැරඹීමට පැමිණි දේශීය සංචාරකයන් සංඛ්‍යාව පමණක් 1689712 ක් බව සත්ව උද්‍යාන දෙපාර්තමේන්තුව පවසයි.මේ අතර 2011 වර්ෂයේ ඉකුත් මාස එකොළහ තුළ පේරාදෙණිය, හග්ගල සහ ගම්පහ යන ජාතික උද්භිද උද්‍යානවලින් රුපියල් මිලියන 311.4 ක ආදායමක් ලබා ඇති බව ජාතික උද්භිද උද්‍යාන දෙපාර්තමේන්තුවේ අධ්‍යක්ෂ ජනරාල් ආචාර්ය සිරිල් විජේසුන්දර මහතා පවසයි.දේශීය සංචාරකයින් 1,694,088 ක්ද, විදේශීය සංචාරකයින් 213,972 ක්ද වශයෙන් සංචාරකයින් 1,908,060 ක් 2011 වර්ෂයේ මුල් මාස එකොළහ තුළ පේරාදෙණිය, හග්ගල සහ ගම්පහ යන ප්‍රධාන උද්භිද උද්‍යාන නැරඹීම සඳහා පැමිණ ඇත. මෙසේ සංචාරකයින්ගේ පැමිණීම පසුගිය වර්ෂය සමඟ සසඳා බලන කළ සියයට 7.8 ක වැඩිවීමකි.ඒ අනුව මෙම වර්ෂය තුළ ෂ;දස් සංචාරකයින්ගේ පැමිණීම සියයට 12.6 ක වැඩිවීමක් දක්නට ලැබෙන අතර දේශීය සංචාරකයින්ගේ පැමිණීමේ වැඩිවීම සියයට 7.2 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa1201085</link>
    <topic>සංචාරක වර්ධනය 30.8%ක්</topic>
    <author>සාගරිකා දිසානායක</author>
    <content>සාගරිකා දිසානායක2010 වසරට සාපේක්ෂව 2011 වසරේ ශ්‍රීී ලංකාවට පැමිණි සංචාරකයන්ගේ සංඛ්‍යාවේ කැපී පෙනෙන වර්ධනයක් දක්නට ඇතැයි ශ්‍රී ලංකා සංචාරක සංවර්ධන අධිකාරිය කියයි.2010 වසරේ සංචාරකයන්ගේ පැමිණීම 654476ක් වූ අතර එය පසුගිය වසරේ 855975ක් දක්වා වර්ධනය වී තිබේ. එය සියයට 30.8ක වර්ධනයකි.වැඩිම සංචාරකයන් පිරිසක් පැමිණ ඇත්තේ බටහිර යුරෝපයෙනි. එම සංඛ්‍යාව 315,210කි. දෙවැනි තැන ගන්නේ දකුණු ආසියාවයි. ඉන්දියාව, මාලදිවයින, පාකිස්ථානය ඇතුළු දකුණු ආසියා රටවලින් පසුගිය වසර සංචාරකයන් 237,647 දෙනකු පැමිණ තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa1201086</link>
    <topic>සජිත්-කරු පිලෙන් එ.ජා.ප. සම්මේලනයේ දී රනිල්ට එරෙහිව අභියෝගයක්</topic>
    <author>අසේල කුරුළුවංශ</author>
    <content>අසේල කුරුළුවංශඉදිරියේදී පැවැත්වීමට නියමිත එ.ජා.ප මහා සම්මේලනයේදී රනිල් වික්‍රමසිංහ මහතාට එරෙහිව දැවැන්ත අභියෝගයක් එල්ල කිරීමට සජිත් – කරු පාර්ශ්වය රහසිගත වැඩ පිළිවෙළක් අරඹා ඇතැයි අනාවරණය වෙයි.මේ සඳහා සජිත් – කරු පාර්ශ්වය ප්‍රාදේශීය එජාප සංවිධායකවරුන් හමු වී සාකච්ඡා පවත්වමින් සිටින අතර එකී හමු වීම් එජාප ව්‍යවස්ථාවට පටහැනි බව දක්වමින් ඒවා අවලංගු කිරීමට රනිල් වික්‍රමසිංහ මහතා නියෝග කැර ඇති බවත් දැන ගන්නට ඇත.මෙම ජනහමු පක්ෂ නීතියට පටහැනිව සිදුකරන බව දක්වමින් ඒවා තහනම් කිරීමට එජාප පක්ෂ මූලස්ථානය පියවර ගනිමින් සිටින බව වාර්තා වෙයි.මාතලේ දිස්ත්‍රික්කයේ ප්‍රාදේශීය දේශපාලනඥයන් හමුවීම සඳහා සජිත් ප්‍රේමදාස මහතා සැලැසුම් කර තිබූ නමුත් පක්ෂ මූලස්ථානයෙන් මාතලේ දිස්ත්‍රික්කයේ ආසන සංවිධායකවරුන්ට එය නොපවත්වන ලෙස දැනුම් දී තිබේ. එම විරෝධය නොතකමින් අදාළ රැස්වීම රහසිගතව පැවැත්වීමට කටයුතු කැර තිබෙන බවද වාර්තා වෙයි. කෘත්‍යාධිකාරි මණ්ඩලයේ සිටින තම හිතවතුන්ගේ සහායෙන් රනිල් වික්‍රමසිංහ මහතා එජාප නායකත්වයට පත්වුවත් එය පක්ෂයේ බහුතර මතය නොවන බව මහා සම්මේලනයේදී මතුකර පෙන්වීමට සජිත් – කරූ ඇතුළු පිරිසගේ සැලැසුම බව දැනගන්නට ඇත. කෘත්‍යාධිකාරි මණ්ඩලයේ බහුතර ඡන්දයෙන් එජාප නායකත්වය ඇතුළු සෙසු තනතුරු පත්වුවත් ඒ සියල්ල එජාප මහ සම්මේලනයේදී බහුතර කැමැත්තෙන් අනුමත විය යුතු බවත් පැවසේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa1201087</link>
    <topic>කැලණි මහියංගණ දුරුතු පින්කම් රැසක්</topic>
    <author>රමණී සුබසිංහ</author>
    <content>රමණී සුබසිංහබුදුරජාණන් වහන්සේ ප්‍රථම වරට ලක්දිවට වැඩම කොට වසර 2600 ක් සම්පූර්ණ වීම නිමිත්තෙන් දුරුතු පුර පසළොස්වක පොහෝ දිනය යෙදී ඇති අද (08) ශ්‍රී පාදස්පර්ශයෙන් පූජනීය කුලණිය හා මහියංගණ රජමහා විහාරවල පින්කම් රැසක් පැවැත්වේ.උඩුගම ශ්‍රී ධම්මදස්සී රතනපාල අස්ගිරි පාර්ශ්වයේ මහානාහිමියන්ගේ අනුශාසකත්වයෙන් මහියංගනයේ පැවැත්වෙන පිංකම් මාලාව සඳහා මහින්ද රාජපක්ෂ ජනාධිපතිතුමා, දි.මු. ජයරත්න අගමැති තුමා ඇතුළු විශාල ආරාධිත පිරිසක් සහභාගි වෙති.මෙහිදී විශේෂ කිරි ආහාර පුජාවක්, ශීල සමාදාන වැඩසටහන්, ධර්ම දේශනා, දානමය පින්කම් හා මහියංගණ නගරයේ ඉදිකළ තොරණ විවෘත කිරීම ද සිදු කැරේ.මීට අමතරව අඩි 3000 ක් දිග විල්ලුව වැව් බැම්මේ ඉදි කිරීමට යෝජිත වලාකුළු බැම්ම සඳහා මුල්ගල් තැබීම, එම වැව මැද ඉදිකිරීමට යෝජිත අඩි 84 ක් උස බුද්ධ ප්‍රතිමා වහන්සේ ගේ අනුරුව තැන්පත් කිරීම හා මංගල පස්පිඩැල්ල කැපීම, සමරු මුද්දර හා මුල් දින කවර එළි දැක්වීම, මහියංගණ ඉතිහාසය පිළිබඳ ලියැවුණු කෘති පහක් එළි දැක්විම, මහියංගණ චෛත්‍ය සලපතල මළුවේ කෝටියකට අධික මල් ඇතිරීම හා මල් පූජාව සිදු කිරීම හා මහා පිරිත් දේශනාවක් ද සිදු කැරේ. බුදුරජාණන් වහන්සේ තෙවන වරට ලක්දිවට වැඩම කළ කැලණිය රජමහා විහාරස්ථානයේ දුරුතු මහ පෙරහර අද (08) වීදි සංචාරය කරන අතර අද දවස පුරාම විහාරස්ථානයේ දාන ශීල භාවනා පින්කම් පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa1201088</link>
    <topic>බණ්ඩාරනායක පුෂ්පෝපහාරය අද</topic>
    <author/>
    <content>දිවංගත එස්.ඩබ්ලිව්. ආර්.ඩී. බණ්ඩාරනායක ශ්‍රීමතාණන් ගේ 113 වැනි ජන්ම දින සංවත්සරය නිමිත්තෙන් අද පස්වරු 4 ට කොළඹ ගාලු මුවදොර පිටියේ බණ්ඩාරනායක පිළිරුවට පුෂ්පෝපහාර දැක්වීම සිදු කෙරේ.ශ්‍රී ලංකා නිදහස් පක්ෂයේ මෙහෙය වීමෙන් පැවැත්වෙන මෙම පුෂ්පෝපහාර වැඩසටහනේදී පක්ෂයේ මහ ලේකම් මෛත්‍රිපාල සිරිසේන සහ භාණ්ඩාගාරික ඩලස් අලහප්පෙරුම යන අමාත්‍යවරු ඇතුළු මැති ඇමැතිවරු ද බස්නාහිර පළාත් ආණ්ඩුකාර අලවි මවුලානා මහතා ඇතුළු වෘත්තීය සමිති නායකයන් ද පොදු ජනතාව ද උපහාර පුදනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa1201089</link>
    <topic>බණ්ඩාරනායක පුෂ්පෝපහාරය අද</topic>
    <author>සුභද්‍රා දේශපි‍්‍රය</author>
    <content>සුභද්‍රා දේශපි‍්‍රයඅධ්‍යාත්මික විමුක්තිය උදෙසා පැවිදි දිවියට ඇතුළත් වන භික්‍ෂුව පිරිවෙන් අධ්‍යාපනය ලබා විශ්වවිද්‍යාලයට ඇතුළු වීමෙන් අනතුරුව භික්‍ෂු ප්‍රතිපදාවන්ට, භික්‍ෂු විනයට පටහැනි ආකාරයට ක්‍රියා කිරීම පිළිකුලෙන් යුතුව හෙළා දකින බව රාමඤ්ඤ නිකායේ මහා ලේඛකාධිකාරි රාජකීය පණ්ඩිත මාතලේ ධම්ම කුසල හිමියන් ඇතුළු මහා සඟරුවන පවසති.ඉතිහාසයේ නාලන්දා තක්‍ෂිලා වැනි විශ්වවිද්‍යාලවල භික්‍ෂුන්වහන්සේ දසදහස් ගණන් අධ්‍යාපනය ලැබුවත් කිසිදු ගැටලුවක් මතු කර නොගත් බවත් වර්තමානයේ විශ්ව විද්‍යාලවල ශිෂ්‍ය භික්‍ෂුන් වහන්සේ හැසිරෙන ආකාරයෙන් ශාසනයේ පරිහානියට හේතුවන බවත් උන්වහන්සේ පවසති. චීවරය පැලදී සමහර භික්‍ෂුන් වීරත්වයෙන් හිතට ගෙන බියත් සැකත් නැතිව ආවේගශීලීව හැසිරීම සුදුසු නැති බවද උන්වහන්සේ පවසති.කිසියම් ඉල්ලීමක් ලබා ගැනීමට අවශ්‍ය නම් ඒ සඳහා භික්‍ෂුවට ආවේණික ක්‍රමයක් ඇති බවත් පැවිදි තත්ත්වය අමතක කොට සටන් පාඨවලට අවතීර්ණ වී කලහකාරීව මහජනතාවට සහ දේපොළවලට හානිවන ලෙස අවේගශීලීව කටයුතු කිරීම සුදුසු නැති බවත් භික්‍ෂුව සන්සුන් ලෙස හික්මීමෙන් යුතුව තම අයිතීන් දිනා ගැනීමට කටයුතු කළ යුතු බව බෞද්ධ ජාතික ව්‍යාපාරයේ කැඳවුම්කරු විතාරන්දෙනියේ මේධානන්ද, ශ්‍රී ලංකා මහපිරිවෙන් විහාරාධිපති ආචාර්ය නාගොඩ අමරවංස හිමියෝ පවසති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa12010810</link>
    <topic>ශ්‍රී ලංගම බස් ඇණිය තවත් තරවෙයි</topic>
    <author>තාරක වික්‍රමසේකර</author>
    <content>තාරක වික්‍රමසේකරශ්‍රී ලංකා ගමනා ගමන ඉතිහාසයේ ප්‍රථම වරට ලංගම බස් රථ සංඛ්‍යාව 7000ක් දක්වා ඉහළ නැංවීමට සැලසුම් කර ඇතැයි ප්‍රවාහන නියෝජ්‍ය අමාත්‍යාංශය පවසයි.එමෙන්ම 2016 වසර වනවිට එම බස් රථ සංඛ්‍යාව 8500 දක්වා ඉහළ නැංවීමට නියමිත බව ප්‍රවාහන නියෝජ්‍ය ඇමැති රෝහණ දිසානායක මහතා පැවැසීය.ඒ අනුව මේ වසර අග වනවිට ලංගම වාර්ෂික ආදායම ලෙස කෝටි 2395.353ක් ඉපැයීමට බලාපොරොත්තු වන අතර 2016 දී එය කෝටි 3083.372ක් දක්වා ඉහළ නැංවීමට නියමිතය. 1970 වසරේ ලංගම බස් රථ ඇණිය 6500ක් වූ අතර 1999/2000 වකවානුවේදී බස් රථ 6500ක ඇණියක් ලංගම සතුවූ අතර එදා මෙදා තුර බස් රථ සංඛ්‍යාව එම ප්‍රමාණය ඉක්මවා ගොස් නැත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa12010811</link>
    <topic>අබලන් 10-20-50 ඉවතට</topic>
    <author>අරුණි මුතුමලී</author>
    <content>අරුණි මුතුමලීරුපියල් 10, 20, 50 අගයන් සහිත අබලන් වූ මුදල් නෝට්ටු සංසරණයෙන් ඉවත් කොට ඒ සඳහා අලුත් නෝට්ටු ලබාදීමට තීරණය කර ඇති බව ශ්‍රී ලංකා මහ බැංකු ආරංචි මාර්ග සඳහන් කරයි.මෙවැනි කුඩා අගයන් සහිත මුදල් මෝට්ටු සංසරණය වන්නේ පොදු වෙළෙඳ පොළ සිල්ලර වෙළෙඳසල ආර්ථික මධ්‍යස්ථාන ආදියේ වන අතර බැංකු කටයුතු සඳහා ඒවා භාවිතා නොවන බව ද මහ බැංකු අධිපති අජිත් නිවාඩ් කබ්රාල් මහතා පෙන්වා දී ඇත. එමෙන් ම අබලන් නෝට්ටු සොයා ගැනීමේ වගකීම වාණිජ බැංකුවලින් ඉටුවෙතැයි අපේක්ෂා කළ නොහැකි බව ද සඳහන් කරන අධිපතිවරයා විදේශිකයන් ද අබලන් නෝට්ටු භාවිතය අප්‍රිය කරන බව ද පෙන්වා දෙයි.ශ්‍රී ලංකා මහබැංකුව මඟින් පිරිසිදු මුදල් නෝට්ටු ප්‍රතිපත්තියක් ක්‍රියාත්මක කරන අතර මුදල් නෝට්ටුවලට හානි කිරීම, අවපැහැ ගැන්වීම, අගය වෙනස් කිරීමට උත්සාහ දැරීම ආදිය දඬුවම් ලැබිය හැකි වැරදි ලෙස ද සඳහන් වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa12010812</link>
    <topic>‘පාතාල නායක’-‘කුඩු රැජන’ පුම්බන්න එපා</topic>
    <author/>
    <content>අන්තර්ජාතික අපරාධ ජාලය හා සම්බන්ධ පාතාලයන් සිටිනුයේ මෙක්සිකෝවේ හා චිකාගෝවල පමණක් බවත් මෙරට අපරාධවල යෙදෙන සුළු පිරිසකට පාතාලය යනුවෙන් ලේබල් ගැසීම ඇතැම් මාධ්‍ය සිදුකරන වරදක් බවත් පොලිස් මාධ්‍ය ප්‍රකාශක පොලිස් අධිකාරි නීතිඥ අජිත් රෝහණ මහතා පවසයි.”පාතාල කල්ලි”, “කුඩු රැජින” ආදී වශයෙන් අතිශයෝක්තියෙන් මොවුන් හුවා දැක්වීම එවැන්නන්ට කිසියම් වටිනාකමක් ලබාදීමක් බවත් මෙරට සංවිධානාත්මක සුළු පිරිසක් විසින් සිදුකරන ප්‍රචණ්ඩ ක්‍රියා මර්දනය කිරීම සඳහා පොලිස්පති එන්.කේ. ඉලංගකෝන් මහතාගේ 2012 විශේෂ වැඩපිළිවෙළ යටතේ ක්‍රියාමාර්ග කිහිපයක් ක්‍රියාවට නැංවෙමින් පවතින බවත් ඒ මහතා වැඩිදුරටත් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa12010813</link>
    <topic>නව වසරට පොල් පැළ ලක්ෂ 90ක්</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලමේ වසරේ පොල් පැළ ලක්ෂ අනූවක් වගා කිරීමට පොල් සංවර්ධන අමාත්‍යාංශය තීරණය කරයි. පොල් හිඟයට පිළියමක් හා කැපී ගොස් තිබෙන පොල් පැළවලට විකල්ප පියවරක් ලෙස අමාත්‍යාංශය මේ තීරණය ගෙන තිබේ. ඉහළ යන පොල් පරිභෝජනයට අවශ්‍ය සැපයුම ලබාදීමට අමාත්‍යාංශය තීරණය කැර තිබේ. මේ සඳහා අලුතින් වගාකරන අක්කර පහ දක්වා ඉඩම්වලට නොමිලේ පොල් පැළ ලබාදීමට ද කටයුතු කෙරේ.ගෘහස්ථ පරිභෝජනයට හා පොල් ආශ්‍රිත කර්මාන්තවලට අවශ්‍ය පොල් ප්‍රමාණය සපුරාලීමට හැකි පොල් පලදාවක් ඉදිරියේදී සැපයිය හැකි බව පොල් සංවර්ධන හා ජනතා වතු සංවර්ධන ඇමැති ජගත් පුෂ්පකුමාර මහතා පවසයි.2016 වනවිට සමස්ත පොල් නිෂ්පාදනය ගෙඩි මිලියන 3650ක් දක්වා ඉහළ නැංවීමට හැකිවනු ඇතැයි ද විශ්වාස කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa12010814</link>
    <topic>පොහොර සහනාධාරය ලබා දීමෙන් පසු රුපියල් බිලියන 13000 ක වී අස්වැන්නක් අරන්</topic>
    <author>නිහාල් පි.අබේසිංහ</author>
    <content>මාධ්‍යවේදින්ට පැළ ලබාදීමේ උත්සවයේදී කෘෂිකර්ම ඇමැති මහින්ද යාපා පවසයිනිහාල් පි.අබේසිංහ2005 වසරේ පොහොර සහනාධාරය ලබා දීමෙන් පසු බිලියන 13000 ක් වටින වී අස්වැන්නක් ලබාගෙන ඇතැයි කෘෂිකර්ම ඇමැති මහින්ද යාපා අබේවර්ධන මහතා පවසයි. එසේ වුවත් රජය වසරකට පොහොර සහනාධාරය ලෙස ලබාදී ඇත්තේ රුපියල් කෝටි 500 ක් බවත් ඇමැතිවරයා පැවසීය. ඇමැතිවරයා ඒ බව පැවසුවේ කෘෂිකර්ම අමාත්‍යාංශයේ එම වසරේ ප්‍රථම රාජකාරිය ලෙස කෘෂිකර්ම ඇමැති මහින්ද යාපා අබේවර්ධන මහතා මාධ්‍යවේදින්ට පැළ බෙදාදීම පිණිස සංවිධානය කළ සුහද හමුවේදීය.ඇමැතිවරයා එම උත්සවේදි මෙසේද පැවසීය.”මාධ්‍යවේදින් යනු රටක ප්‍රධාන කණ්ඩායමක්. ඒ අයට පහසුකම් සැලසීම අපේ යුතුකමක්. අපි පිළිබඳ විවේචන එල්ල කළාට අපි තරහා නැහැ. අපි ඒවායින් ඉදිරියට යනවා.අපේ රට දැන් අවුරුදු 2 ක ඉඳලා සහල්වලින් ස්වයංපෝෂිත වෙලා තිබෙන්නේ. මාස 7 කට අවශ්‍ය ආහාර ගබඩා කර තිබෙනවා.අපි අද මාධ්‍යවේදින්ට පැළ බෙදා දෙන්නේ ඔවුන් කරන කාර්ය භාරය අගය කිරීමටයි. එය පැළයේ වටිනාකමට වඩා වැඩි දෙයක්” බවද ඇමැතිවරයා කීය.කෘෂිකර්ම අමාත්‍යාංශයේ අතිරේක ලේකම්වරු, පෞද්ගලික හා රාජ්‍යය මාධ්‍ය ආයතනවල ප්‍රධානිහු ද මාධ්‍යවේදිහු ද මෙම අවස්ථාවට එක්වූහ.මාධ්‍ය ආයතනවලට ද කෘෂිකර්ම අමාත්‍යාංශය මගින් පැළ බෙදා දීම සිදු කළේය. කෘෂිකර්ම අමාත්‍යාංශයේ මාධ්‍ය ලේකම් වජිර කොඩිතුවක්කු මහතා මෙම උත්සවය සංවිධානය කළේය. ලේක්හවුස් ආයතනයේ මාධ්‍යවේදින්ට ද අමාත්‍යාංශය අඹ හා රඹුටන් පැළ පිරිනැමීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=aa12010815</link>
    <topic>අධිවේගය විවෘත කර මාසයයි ආදායම ලක්ෂ 688 යි</topic>
    <author>නිහාල් පී. අබේසිංහ</author>
    <content>ඇතුළුවූ වාහන ගණන 242513 යිනිහාල් පී. අබේසිංහදක්ෂිණ අධිවේගී මාර්ගය විවෘත කර පළමු මාසය ඇතුළත වාහන 242513 ක් එහි ගමන් කර ඇති බවත් එමගින් රුපියල් ලක්ෂ 688 ක ආදායමක් උපයා ඇති බවත් මහාමාර්ග අමාත්‍යාංශය පවසයි.2011 නොවැම්බර් මස 27 වන දින මහින්ද රාජපක්ෂ ජනාධිපතිතුමන්ගේ ප්‍රධානත්වයෙන් ජනතා අයිතියට පත් කළ දකුණු අධිවේගී මාර්ගයේ ගමනා ගමන කටයුතුවලට අවස්ථාව ලබාදී මාසයක කාලයක් වනවිට එහි සියලුම වර්ගයේ වාහන ගමනාගමනයෙන් රුපියල් 68826550.00 ක ආදායමක් උපයා ඇත. මෙම කාලය තුළ ප්‍රධාන පිවිසුම් මාර්ග 08 න් රථ වාහන දෙලක්ෂ හතළිස් දෙදහස් පන්සිය දහතුනක ප්‍රමාණයක් (242513) මාර්ගයේ ගමන් කර ඇතැයි මහාමාර්ග නියෝජ්‍ය ඇමැති නිර්මල කොතලාවල මහතා කියයි.ඒ අතර කොට්ටාව ප්‍රධාන පිවිසුමෙන් රථවාහන 82,598 ක් ද කහතුඩුවෙන් වාහන 13, 262 ක් ද ගැලනිගමින් වාහන 28,650 ක් ද දොඩන්ගොඩ පිවිසුමෙන් වාහන 18277 ක් ද වැලිපැන්න ප්‍රධාන පිවිසුමෙන් වාහන 12, 353 ක් ද කුරුඳුගහහැතැක්මෙන් වාහන 17,502 ක් ද බද්දේගම පිවිසුමෙන් වාහන 8,422 ක් ද ගාල්ල පින්නදූව ප්‍රධාන පිවිසුමෙන් වාහන 61446 ක් ද වශයෙන් ගත වූ මාසයක කාලය තුළ දකුණු අධිවේගී මාර්ගයේ ගමනාගමන පහසුකම් ලබාගෙන ඇත.ගතවූ මාසය තුළ වැඩිම ආදායමක් ලැබී ඇත්තේ කොට්ටාව ප්‍රධාන පිවිසුම් මාර්ගයෙන් වාහන ධාවනය මගිනි. එම ආදායම රුපියල් 25,863,600.00 වේ. කහතුඩුවෙන් ලැබූ ආදායම රුපියල් 2,422,850.00 වේ. ගැලනිගමෙන් ලැබූ ආදායම රුපියල් 5,256,950.00 ද, දොඩන්ගොඩ පිවිසුමෙන් ලැබූ ආදායම රුපියල් 3,372,850.00 ක් ද වැලිපැන්න පිවිසුමෙන් ලද ආදායම රුපියල් 2,876, 200.00 ක් ද කුරුඳුගහහැතැප්මෙන් රු. 4,008,950.00 ක් ද බද්දේගමෙන් රු. 2600,350.00 ක් ද පින්නදූව ප්‍රධාන පිවිසුමෙන් ලැබූ ආදායම රු. 22,424,800.00 ක් ද වශයෙන් ආදායම් උපයා ඇත.ගතවූ මාසයේ වැඩිම රථවාහන ප්‍රමාණයක් ධාවනයෙන් යෙදුණ දිනය ලෙස වාර්තා ගත වන්නේ 2011.12.25 වන දිනයි. එදින නත්තල් උත්සවය දා ගමනාගමනයේ යෙදී ඇති වාහන ප්‍රමාණය 15,256 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=ab1201082</link>
    <topic>ද්‍රවිඩ සන්ධානය සහයෝගිතා දේශපාලනයකට සූදානම් නැති බවයි පෙනෙන්නේ</topic>
    <author>සාකච්ඡා කළේ -සරත් පෙරේරා</author>
    <content>කොතලාවල ආරක්ෂක විශ්වවිද්‍යාලයේ නීති පීඨාධිපති ආචාර්ය, නීතිඥ ප්‍රතිභා මහානාමහේවාත්‍රස්තවාදය පරාජය කිරීමෙන් පසුව ජගත් ප්‍රජාව ඉදිරියේ ශ්‍රී ලංකාවේ ප්‍රතිරූපය බිඳ දැමීමට හා කොටි සංවිධානයට නැවත පණදීමට දෙමළ ඩයස්පෝරාව ගන්නා උත්සාහය පරාජය කිරීමට තිබෙන හොඳම පිළිතුර උගත් පාඩම් හා ප්‍රතිසන්ධාන කොමිසමේ නිර්දේශ ක්‍රියාත්මක කිරීමට පියවර ගැනීම යැයි කොතලාවල ආරක්ෂක විශ්වවිද්‍යාලයේ නීති පීඨාධිපති ආචාර්ය, නීතිඥ ප්‍රතිභා මහානාමහේවා මහතා පවසයි.සිළුමිණ සමඟ සම්මුඛ සාකච්ඡාවකට එක්වෙමින් ආචාර්යවරයා මේ ප්‍රකාශය කළේය.එහිදී ඇසු ප්‍රශ්න කීපයකට ආචාර්යවරයා දුන් පිළිතුරු මෙසේය.ප්‍රංශයේ ප්‍රභාකරන්ගේ මුද්දර නිකුත් කිරිමක් ගැන මේ සතියේ වාර්තා පළවුණා. එතෙර දෙමළ ප්‍රජාව කොටින්ට පණ දීමට ගන්නා මේ උත්සාහය ඔබ දකින්නේ කොහොමද?මේක භයානක ප්‍රවණතාවක්. කොටි සංවිධානය විනාශ කළා කියල දෙමළ ඩයස් පෝරාව සටන අතහැරල නැති බව මේ සිද්ධියෙනුත් හොඳින් නිරූපණය වෙනවා. කොටින්ගේ පිටරටවලට පැනගත්ත ඉතුරු වෙලා ඉන්න පිරිස උත්සාහ කරන්නේ කොයි විදියෙන් හරි තම ව්‍යාපාරය නැවත පටන් ගන්න. මේක ප්‍රංශයේ මුද්දර සිද්ධියෙන් හොඳින් පේනවා.කොටි ලෝකය පුරා සල්ලි එකතු කරන එකත් දිගටම කරගෙන යමින් උත්සාහ කරන්නේ එක් අතකින් ශ්‍රී ලංකා හමුදාවට යුද අපරාධ චෝදනාව දමමින් උතුරේ දෙමළ වැසියන් දුක්විඳින බවක් ලෝකයට පෙන්වීමටයි. සුදු කළු කර පෙන්වන තරම් උත්සාහයක කොටි සංවිධානයත් තහනම් කර ඇති බටහිර රටවල මේ උත්සාහයේ යෙදී සිටින දෙමළ ඩයස් පෝරාව පරාජය කිරිමට දැන් අප අත තිබෙන හොඳම ආයුධය උගත් පාඩම් හා ප්‍රතිසන්ධාන කොමිසමේ වාර්තාව ක්‍රියාත්මක කිරිම බව ඉතා පැහැදිලියි.දෙමළ ජාතික සන්ධානයටත් මේ වාර්තාවේ හොඳක් පේන්නේ නැහැ නේද?එක පැත්තකින් දෙමළ ජාතික සන්ධානය දෙමළ ජනතාවගේ ප්‍රශ්න විසඳනවා දකින්නට කැමැති නැහැ. මොකද දෙමළ ජනතාවගේ ප්‍රශ්න විසඳුවොත් ඔවුන්ට දෙමළ ජනතාව අතරම ජන පදනමක් නැතිව යන නිසා. ඔවුන් ඒ නිසා සහයෝගීතා දේශපාලනයකට සූදානම් නැහැ. ඒකයි ඔවුන් නොබලාම නොකියවාම එල්.එල්.ආර්.සී. කොමිසන් වාර්තාව ප්‍රතික්ෂේප කරන්නේ. අනෙක් පැත්තෙන් ඔවුන් මේ අස්සේම පළාත් සභාවලට ඉඩම් හා පොලිස් බලතල දෙන්න කියා හඬක් නඟනවා.දෙමළ සන්ධානය නූගත්, උගත් පාඩම් කොමිසමේ වාර්තාවෙන් දෙමළ ජනතාවගේ ප්‍රශ්න විසඳා උතුරේ සාමාන්‍ය තත්ත්වය ඇති කරන්න 1-9 දක්වා නිර්දේශවලින් යෝජනා කරලා තියෙනවා. උතුරේ ජනතාවගේ ප්‍රශ්න විසඳන්න මේ කොමිසම් නිර්දේශ යෝජනා ක්‍රියාත්මක කිරිම අවශ්‍යයි.කොමිසමේ නිර්දේශ ප්‍රතික්ෂේප කිරීමට කෙරෙන බලපෑම් ගැන කතා කළොත්?ඒක මම කියන්නේ ආණ්ඩුව පැත්තෙන් කිසිවක් නැති තැනට පත්කරන්න දෙමළ ඩයස් පෝරාව පැත්තෙන් කරන යෝජනාවක්. කොටින්ට ඕන මේ වාර්තාව යටපත් කරල යුද අපරාධ විභාග කරන තැනට ලංකාව පත්කිරීම. මේ කොමිසම් වාර්තාවෙන් එවැන්නකට තියන ඉඩකඩ නැති කරනවා.ඩයස්පෝරාව හදන්නේ ඒක නැති කරලා විසඳුමක් නැතිව යුද අපරාධ විභාග කළ යුතුය කියන ඇතැම් බටහිර රටවල තිබෙන වුවමනාව ඉස්මතු කරන්න. අද මානව හිමිකම් කියන සංවිධානත් බොහොමයක් මේ වාර්තාවේ කිසිවක් නැතිය කියමින් උත්සාහ කරන්නේ ඔවුන්ට ලැබෙන ඩොලර් පවුම් රට සල්ලි ගැන හිතලයි. අද කොමිසම හොඳ නැහැ කිව්වොත් වීරයෙක් වෙලා ඩොලර් මිටි ගන්න පුළුවන්. මේක අපි අවබෝධ කරගත යුතුයි.කොමිසන් වාර්තාව ගැන සෑම තානාපති කාර්යාලයක් හරහාම නිව්යෝක් ලන්ඩන් මෙල්බර්න් ලෝකය පුරා මතවාදයක් ඇති කළ යුතුයි. මේක මේ අවුරුද්දේ මාර්තුවේ මානව හිමිකම් කවුන්සිලයේ රැස්වීමටත් ඉදිරිපත් කිරීමට හොඳ පිළිතුරක් වනවාට සැකයක් නැහැ. මේ වාර්තාව තවමත් හුඟ දෙනෙක් දන්නේ නැහැ. මේකෙ සිංහල හා දෙමළ පරිවර්තන ඉක්මනින් ජනතාව අතරට ගෙනගොස් ඔවුන් දැනුම්වත් කළ යුතුයි. ජනතාව දැනුම්වත් නොකර කිසිවක් කරන්න බැහැ.ජගත් තලයේ මේ වාර්තාවට සිදුව ඇත්තේ කුමක්ද?උගත් පාඩම් හා සන්හිඳියාව පිළිබඳව කොමිසමේ වාර්තාව ලෝකයේ සෑම රටකම අවධානයට මේ වෙනකොට යොමුවෙලා තිබෙනවා. ඇතැම් මානව හිමිකම් සංවිධාන නම් මේ වාර්තාව පිටවුණ වෙලාවෙ ඉඳලා මේක ප්‍රතික්ෂේප කරනවා. මේ සමහර සංවිධාන මේ වාර්තාව ප්‍රතික්ෂේප කළේ ඒ වාර්තාව සුදුද කළු ද කියලවත් නොබලයි. හැබැයි යුරෝපය හා ඕස්ට්‍රේලියාවේ ඇතැම් මන්ත්‍රීවරු මේ වාර්තාවේ හොඳ පැත්ත ගැනත් කතා කරල තියනවා.ඉන්දියාව තවමත් මේ වාර්තාව ගැන නිහඬයි. ප්‍රසිද්ධියේ ප්‍රකාශයක් කරල නැහැ..?ඔවුන් තත්ත්වය අධ්‍යයනය කරනවා වෙන්න පුළුවන්. උතුරේ ප්‍රශ්නය ඔවුන්ටත් තමිල්නාඩුව නිසා බලපානවා. ඔවුන්ටත් ඕනෑ මේ ප්‍රශ්නයට සාමකාමී කල්පවත්නා විසඳුමක් ලබාදීමනේ.දකුණු අප්‍රිකාවේ ට්‍රැත් කොමිසම වගේ නෙමෙයි. මේ කොමිසම ගෙනාව ඇතැම් නිර්දේශ ක්‍රියාත්මක කරන්න දැනටමත් රජය කටයුතු කරල තියනවා. අවතැන්වූවන් අතුරුදන්වූවන් ගැන කොමිසම හමුවේ සාක්ෂි දීල තියනවා. එක නිදසුනක් ලෙස අවතැන්වූවන් නැවත පදිංචි කිරීම ගැන කොමිසම කතා කරල තිබුණත් දැනටම රජය නැවත පදිංචි කිරීම් කරල තියනවා.රජයට භාරවූ කොටි සාමාජිකයොත් පුනරුත්ථාපනය කරල වෘත්තීය පුහුණුවීම්වලට යොමු කරල තියනවා.හමුදා කඳවුරු ඉවත් කළ යුතු බවක් ඇතැම් පාර්ශ්ව වලින් අදහස් පළවෙනවා නේද?ඒක වැරදි කතාවක්නේ. රටේ ආරක්ෂාවට හමුදාව ඉන්නවා වගේම හමුදා කඳවුරුත් තිබිය යුතුයි. යුද්ධයෙන් පසුව දැන් ක්‍රියාත්මක වන්නේ පොලීසියනේ. හදිසි නීතියත් ඉවත් කර මේ යන ගමනේදී කොමිසම කියන්න වගේ නීතියේ පාලනය ඇති කළ යුතු බවයි කිව යුත්තේ.වෙන රටවල වගේම ආණ්ඩුවේ හමුදා ලංකාවේත් සියලු පළාත්වල සිටිය යුතුයි. ඒක ලංකාවේ විතරක් නෙවෙයි පිලිපීනයෙත් ඉන්දියාවේ අනෙක් ප්‍රාන්තවල වගේම එරට ජම්බු කාශ්මීර් ප්‍රාන්තවලත් එහෙමමයි. යුද අවධියේ අධි ආරක්ෂක කලාප යටතට ගත් ඉඩම් නිදහස් කරන අතර යම් හමුදා කඳවුරකට පෞද්ගලික ඉඩමක් ලබා ගන්නවා නම් එයට විකල්ප ඉඩම් ලබාදිය යුතුයි.සාකච්ඡා කළේ -සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=ab1201083</link>
    <topic>දයාසිරිට උන්හිටි තැන් අහිමිවෙයි</topic>
    <author/>
    <content>කරුණු කාරණාදයාසිරි හොඳ ගායකයෙකි. නැට්ටුවෙකි. නටමින් ගයන්නට හොඳ දක්‍ෂයෙකි. නළුවෙකු නොවුණත් නළුවෙකුට උචිත සියලු ලක්‍ෂණ තිබේ. ප්‍රේම් ජයන්ත් ගේ මෙන් රැලිකොණ්ඩය... විජයගේ තරමට ම නොවුණත් මනමාල සිනාව සහ බැල්ම... මර්වින්ගේ තරමට ම නොවුණත් ඉළ ඇදෙන කතා.. ආදී වශයෙන් කැපිලා පෙනෙන හාදයෙක් වීමට අවශ්‍ය සකල කළමනා තිබුණේය.ඒ නිසාම සිය දේශපාලන ගුරුවරයා වූ ජී.එල් මෙන් විදග්ධ සම්මන්ත්‍රණයකට නම් සුදුසු නැති නමුත් ගැලරි රැස්වීමකට නම් ටොප් එකට ගැළපුණේය. ඒ නිසාම ඇත්තට ම ජනපි‍්‍රය චරිතයක් බවට පත්ව සිටියේය. ඒත් ඉතින් යූ.ඇන්.පිය කියන්නේ අමුතුම පක්‍ෂයක්ය. දයාසිරි ආවේ ශ්‍රී ලංකා නිදහස් පක්‍ෂයේ ඉඳලාය.ඒක හින්දා ඔය තරම් ඉක්මනින් පක්‍ෂයේ ඉහළට යන්ඩ නම් ඉඩක් ලැබෙන්නේ නැතුවාය. දයාසිරිට වැරදුණේ ඔන්න ඔතැන ය. ඕනැවට වඩා කෑදර වුණාම හුළං විස්කෝතුවක්වත් කා ගන්ඩ බැරි වෙනවාය. ඉවසීම තියෙනවා නම් ගල්බනිසයක් වුණත් කන්ඩ පුළුවන්ය.දයාසිරිට ජාතික සංවිධායකකම නැති වුණේය. ඒ තරම් ජනපි‍්‍රය චරිතයක් නොවූ දයා ගමගේට ද පරාද විය. දැන් ඉතින් විපක්‍ෂයේ නියෝජ්‍ය සංවිධායක කමද නැති විය. දැන් නිකම්ම නිකම් මන්ත්‍රීවරයෙකි. තවදුරටත් කට ගහන්ඩ ගියොත් ආසන සංවිධායක කමත් අහෝසි වෙනවා සිකුරටම සිකුරුය. මේ යන විදියට ඒක නොවී තියෙන්ඩ විදියක් නැතුවාය. ඔහොම ගිහිල්ලා ගිහිල්ලා ඇටි කෙහෙල් කාපු උගුඩුවකුගේ තත්ත්වයට වැටෙනවාය.අන්තිමේදී රැක ගන්නට කෙනෙක් නැතුවාය. ඇම කෑවොත් අහල පහල සිටින මෝරකුටවත් බේරාගන්නට බැරුවාය. බලමු දැන් සජිත් කරන්නේ කුමක් ද කියා...?සජිත්... සජිත්...මේ අහන්න...!සජිත් ඉස්සරහා දයාසිරි කැපී ගියේය. දැන් මොකක්ද කරන්නේ? සජිත් ඉදිරියේ කරු කැපී ගියේය. කළ දෙයක් නැත. තමන් ගේ නියෝජ්‍ය නායකකමත් රැක ගන්නට නොහැකි වූ කරු දැන් සරත් ෆොන්සේකා වෙනුවෙන් රැලි පවත්වන්නට සූදානම් වෙයි. මේ රැලිවලට රනිල්ට ආරාධනා නැත. සජිත් පිලේ වැඩක් වාගේය.එකක් දෙකක් යනවිට වැඩේ රනිල්ට තේරෙනවාය. ප්‍රශ්නය පටන් ගන්නේ එතකොටය. රනිල් දැන් කරුටත් සජිත්ටත් වැඩක් බාර දීලා තියෙනවාය. එනම් ගම් මට්ටමින් පක්‍ෂය සංවිධානය කරන්නටය. හයමාසයකින් ප්‍රතිඵල බලනවා කියලා කියලා තිබෙනවාය. සාර්ථක නැත්නම් ඒක ගැනත් බලාගන්නවා කියලා තිබෙනවාය. ඒක හින්දා සරත් ෆොන්සේකා ගැන රැළි තියලා බේරෙන්ඩ බැරුවා වාගේය. ඒ අතර සජිත් කියන්නේ මැතිවරණ 20 ක් පරාජය වීම ගැනත් විනය පරීක්‍ෂණයක් පවත්වන්ඩ ඕනෑ කියලාය. කවුද ඉතින් විනය පරීක්‍ෂණ තියන්නේ? කවුද කොමිටි පත් කරන්නේ?දේශපාලන තට්ටමට පා පහරක් වැදීමඒ අතරේ සජිත්ගේ දේශපාලන තට්ටමට පා පහරක් දීමට ද රනිල් අමතක කෙළේ නැත. එනම් නියෝජ්‍ය නායක තරගයේදී සජිත්ට, පරාජය වූ රවිට කොළඹ දිස්ත්‍රික්කයේ නායක පදවියක් ලබා දීමය. ජාතික මට්ටමින් බලනකොට මේවා ඒ තරම් බලසම්පන්න තානාන්තර නොවුවත් කොළඹ මට්ටමින් යමක් කරන්ඩ පුළුවන් ය. එහෙම වුණොත් ඉතින් රෝසිලා, සේනසිංහලා ශිරාල්ලා අදී සජිත්ගේ ඉත්තන් කැපී යනවාට සැකක් තියාගන්ඩ ඕනෑ නැතුවාය. දැල එළන්නේ එහෙමය.බලාගෙන ගියාම දවසින් දවස, පියවරෙන් පියවර සජිත් කොටු වෙනවාය. කරන්ඩ දේකුත් නැතුවාය. “කැඩෙනවා නම් කඩාගෙන පලයන්” කියන එක නොකියා කියනවා වාගේය. ගියොත් ඉවරය. නොගියත් ටික ටික ඉවර වෙනවා වාගේය.අනේගයන්තඇත්තට ම ගයන්ත පත්තර මිත්‍රයෙකි. ඕනෑම තැනකදී දැක්කොත් දුවගෙන විත් පත්තර කාරයන් සමඟ සිනාසී කතා කරන දේශපාලකයෙකි. යු.ඇන්.පී කාරයෙක් වුණත් රජයේ මාධ්‍ය සමඟත් හොඳ සම්බන්ධතාවක් පවත්වාගෙන යන්නෙකි. “මං කැමැති නෑ රජයේ පත්තරත් එක්ක කතා කරන්ඩ.”සමහර යු.ඇන්.පී. කාර මන්ත්‍රීවරුන් එහෙම කියද්දී ගයන්ත කවදාවත් එහෙම කියා නැත. අපි ගයන්තට ද අසාධාරණයක් කර නැත්තෙමු. ඔහු පවසන දේ ඒ අයුරින් ම පළ කර ඇත්තෙමු. ඔහුගේ සමහර විවේචන බොහෝ තියුණුය. ඒවා ඔහුගේ අදහස්ය. අපි ඒවා එලෙසින්ම පළකර ඇත්තෙමු.එහෙත් ගයන්ත පාර්ලිමේන්තුවේදී සිළුමිණ පිළිබඳවත් පොදුවේ ලේක්හවුසිය පිළිබඳවත් අමු කෙබර ටිකක් ඇද බෑවේය. එනම් ලේක්හවුසිය පාඩු පිට පාඩු ලබන බවය. කලකට පසු ලේක්හවුසිය ලාබ ලැබුවේ පසුගිය වසරේදීය.ගයන්ත මන්ත්‍රිතුමනි... වසරකට මාස හතර හමාරක බෝනස් දෙන රාජ්‍ය හෝ පෞද්ගලික ආයතනයක් තිබේදැයි සොයා බලන්න. පසුගිය වසරේදී ද ඒ බෝනස් එසේ ම දුන්නේය. ලක්‍ෂ එක හමාරක වෛද්‍ය රක්‍ෂණයක් මුළු පවුලටම ලබා දෙන ආයතනයක් ඇද්දැයි සොයා බලන්න. ආයතනයේ පාසල් දරුවන්ට පොත්පත් බෑග්, ඇඳුම් ලබාදෙන ආයතනයක් ඇද්දැයි සොයා බලන්න, ශිෂ්‍යත්වය සමත් දරුවන්ට විශේෂ තිළිණ ලබා දෙන ආයතනයක් ඇද්දැයි සොයා බලන්න. හිතවත් ගයන්ත මන්ත්‍රිතුමනි මේ සියල්ල ගිය අවුරුද්දේ ද ලබා දුන්නේ ය.මේ සියල්ල ලබා දී රුපියල් දහසක පඩි වැඩිවීමක් ලබා දීමට ද සුහද චාරිකා දීමනාවක් ලබාදීම ද මේ අවුරුද්දේ සූදානම්ය.මේ සියල්ලත් ඉටුකොට මිලියන 5 ක ලාබයක් ඉපයීමට ද ලේක්හවුසිය සමත්ව සිටී.හිතවත් ගයන්ත (මන්ත්‍රිතුමනි) කවුරුන් හෝ දෙන ලනු කා අප අතර පවත්නා හිතවත් කමද හොඳ මන්ත්‍රීවරයකු වශයෙන් රැකගෙන ඇති ගරුත්වය ද නොකෙලෙසා ගන්නා ලෙස සහෝදරත්වයෙන් සහ මිත්‍රත්වයෙන් මෙන් ම ගෞරවයෙන් යුතුව ද ඉල්ලා සිටිමි.අලවිතමන්ගේ පන්තිය වෙනුවෙන් පමණක් අලෙවි වූ වෘත්තීය සමිති නායකයා.අවුරුදු අසූවම අර්ථවත්, ආදර්ශවත්, ශක්තිමත්, සාරවත්, පවිත්‍රවත්... කියල වැඩක් නෑ ආණ්ඩුකාර සහෝදරයා... වයස අසූවයි... ඒත් ඔබ තාම තරුණයි.. ජව සම්පන්නයි..කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=ab1201084</link>
    <topic>දරුවනේ! දේශද්‍රෝහීන්ට රැවටෙන්න එපා!</topic>
    <author/>
    <content>ශ්‍රී ජයවර්ධනපුර විශ්වවිද්‍යාලයේ උපකුලපති ආචාර්ය එන්්.එල්.ඒ.කරුණාරත්නශ්‍රී ජයවර්ධනපුර විශ්වවිද්‍යාලයේ උපකුලපති ධූරයට දෙවන වරටත් පත්වී සිටින මොහොතේ, නව අධ්‍යයන වර්ෂයේ ඔබගේ අධ්‍යාපන කටයුතු සර්වප්‍රකාරයෙන් සාර්ථක වේවායි හද පත්ලෙන්ම ප්‍රාර්ථනා කරමි. මාගේ ප්‍රථම ධූර කාලය තුළදී ඔබට විශ්වවිද්‍යාලය තුළ නිදහසේ අධ්‍යාපනය ලැබීමට සුදුසු පරිසරයක් ගොඩනැඟීමට හැකි වීම පිළිබඳව මම උදක්ම සතුටු වෙමි.මෙම කාලය පුරාම එක් දිනක් හෝ විශ්වවිද්‍යාලය වසා දැමීමට ඉඩ නොදී ඔබගේ වටිනා කාලය අපතේ යාමට ඉඩ නොදී ක්‍රියා කරන්නට ලැබීම අප ලැබූ ජයග්‍රහණයකි. උපාධිය ලබාගන්නා දිනය මාස ගණනකින් හෝ වසර ගණනකින් දිග්ගැස්සෙන්නට ඉඩ දී ඔබගේ අනාගතය අඳුරුවන්නට ඉඩ නොදීමේ ප්‍රීතිය මම භුක්ති විඳිමි.අප විශ්වවිද්‍යාල ඉතිහාසය තුළ ආචාර්ය මණ්ඩලයේ වැඩිම පිරිසක් මහාචාර්ය තනතුරු ලැබූයේ මාගේ ධූර කාලයේ දී බව ඔබ නොදන්නවා ඇත. එලෙස ඔබගේ අධ්‍යාපන කටයුතු ගුණාත්මක බවින් උසස් කිරීමට ඇවැසි මානව සම්පත් මෙන්ම විශාල භෞතික සම්පත් ප්‍රමාණයක් ද විශ්වවිද්‍යාලයට ලබා දීමට මෙම කාලය තුළ මට හැකියාව ලැබුණි.නවක වදයශ්‍රී ලංකාවේ විශ්වවිද්‍යාලවලට ඉමහත් අපකීර්තියක් ගෙන දුන් නවක වදය නැමැති දුර්දාන්ත ක්‍රියාවලිය මඟින් විශ්වවිද්‍යාලවලට පැමිණෙන නවක සිසුන්ගේ සියලුම හැකියාවන්, දක්ෂතාවන් විනාශ කොට, ඔවුන්ගේ සංවේදී බව නසා ඇත. නවක වදය නැමැති දුර්දාන්ත ක්‍රියාවලිය හරහා තම විශ්වවිද්‍යාලයීය සගයන් රටේ ලෝකයේ ජනතාව ගැන ආදරයක්, ගෞරවයක් හා සැලකිල්ලක් නැති පිරිසක් බවට පත් කිරීමට හේතුවන විශ්වවිද්‍යාල පරිසරයක් ගොඩනඟා ඇත.1948 දී ආසියාවේ පොහොසත්ම රට වූ ශ්‍රී ලංකාව, අද වන විට ආසියාවේ දුප්පත් රටක් බවට පත්කිරීමට මෙම දුර්දාන්ත නවක වද ක්‍රියාවලිය ද හේතුªවී තිබේ. රටේ ජාතික නිෂ්පාදන ක්‍රියාවලියට සක්‍රීයව දායක වන උපාධිධරයකු වෙනුවට සංවර්ධන විරෝධී දේශද්‍රෝහියකු නිර්මාණය කිරීමට අවශ්‍ය පරිසරය නවක වද ක්‍රියාවලිය මඟින් බිහිකොට ඇත.2010 වසරේ සිට මේ විශ්වවිද්‍යාලයේ දුර්දාන්ත නවක වදය සම්පූර්ණයෙන් ම නවතා දැමීමට අධ්‍යයන හා අනධ්‍යන කාර්ය මණ්ඩලයේ සහාය මා වෙත ලැබුණු හෙයින්, එම තත්ත්වය සාර්ථක ලෙස පවත්වාගෙන යාමට හැකිවී ඇත. දේශනවලට නිසි ලෙස සහභාගිවීමට ඉඩ නොදී, උපාධි ලබාගත හැකි බවට වැරදි පූර්වාදර්ශ දෙමින් ඔවුන් නොමඟ යැවීමට කටයුතු කර ඇත. ඉතා තදබල ලෙස නවක වදය ලබාදීමේ ක්‍රියාවලියට සම්බන්ධ හා වෙනත් විනය විරෝධී කටයුතුවලට සම්බන්ධ වී සිටින්නේ ඉතා සුළු සිසු පිරිසකි. (මෙම සංඛ්‍යාව ප්‍රතිශතයක් වශයෙන් ගතහොත් සියයට දශම පහකි.)විනය විරෝධී ලෙස ක්‍රියා කරන මෙම සිසුන් සුළු සංඛ්‍යාව (0.5%) ක්‍රියා කරන්නේ හා පෙනී සිටින්නේ කා වෙනුවෙන්දැයි ඔබට හඳුන්වාදීම අපගේ යුතුකමය.ලොව සියලු ම රටවල විශ්වවිද්‍යාල ආචාර්ය සහ ශිෂ්‍ය ප්‍රජාව යනු රටේ සිටින, ඉතාම වටිනා මානව ප්‍රාග්ධනය යි. එම නිසා බටහිර බලවත්හු තමන්ට අවනත නොවන රටවල් දුර්වල කරන්නට යොදන උපායන්හිදී විශ්වවිද්‍යාල ශිෂ්‍ය ප්‍රජාව සෘජුව හෝ වක්‍රව යොදා ගන්නා අතර, ඔවුන්ව ද ඔවුනට නොදැනෙන ලෙස මේ සඳහා යොදවා තම අරමුණු ළඟා කරගැනීමට කටයුතු කරති. එසේම අදෘශ්‍යමාන බලවේග රට තුළ විවිධාකාරයෙන් ක්‍රියාත්මක කරවයි. අප විශ්වවිද්‍යාලයේ සියයට දශම පහක් පමණ වන, විනය විරෝධී ලෙස කටයුතු කරන සමහර ශිෂ්‍යයන් ද කරන්නේ බටහිර බලවේගවල අවශ්‍යතා සහ ඉලක්ක සපුරා ගැනීම සඳහා එම රටවලට දැන හෝ නොදැන උපකාර කිරීමය.අප විශ්වවිද්‍යාලයේ විනය විරෝධී කටයුතුවලට ශිෂ්‍යයන් පොළඹවන කිහිප දෙනා පිළිබඳව හා ඔවුන්ගේ පවුල් පසුබිම පිළිබඳව ඔබ සොයා බැලුවාද? ඔවුන්ගෙන් සමහරකු ඔබ මෙන් විශ්වවිද්‍යාලයේ ශිෂ්‍ය ආපන ශාලාවකින් රුපියල් 30ක බත් වේලක් නොකා, විශ්වවිද්‍යාලයෙන් පිටත මිල අධික හෝටල්වල ආහාර ගන්නා බව ඔබ දන්නවාද? එසේම ඔවුන්ගෙන් සමහරකු භාවිත කරන ලැප්ටොප් පරිගණක, මිල අධික ඒවා බව (බොහෝ විට රුපියල් 150,000/- ට වැඩි) ඔබ දන්නවාද? එසේ ම ඔවුන් භාවිත කරන ජංගම දුරකථන සියලුම ධ්ඛ්ඊ පහසුකම් ඇති රුපියල් 50,000/-ට වැඩි ඒවා බව ඔබ දන්නවාද? ඔවුන් අසීමිත ලෙස දුරකථන භාවිත කරන බව දන්නවාද? මේවා කිරීමට මොවුන්ගේ පවුල්වල ආර්ථික ශක්තියක් නැති බවත් ඔබ දන්නවාද? මෙම ප්‍රශ්නවලට ඔබගේ පිළිතුරු බොහෝවිට “නැත” යන්න බව මම දනිමි.ඔත්තුකරුවන්සැබෑ පිළිතුර වන්නේ විදේශ බලවතුන්, ඔවුන්ගේ මුදල් විවිධ ආකාරයෙන් දේශද්‍රෝහී කටයුතු කරන දේශීය විවිධ සංවිධාන හරහා මොවුනට ලබාදී, ඔවුන්ගේ සරසවි දිවිය තුළ සිතන්නට බැරි දේවල් පරිභෝජනය කරන්නට සලස්වා, ඔවුන් ලවා බටහිර රටවල ඕනෑ එපාකම් අනුව කටයුතු කරන ඔත්තුකරුවන් සහ ඒ වෙනුවෙන් කැප වී ක්‍රියාකරන, රටක සිටින ;හාඳම කණ්ඩායම ලෙස සරසවි ශිෂ්‍යයන් තෝරාගෙන තිබීමයි.විදේශ බලවතුන්ගේ අන්තර්ජාතික බලය, ඔවුන්ගේ ආර්ථික ශක්තිය මත තීරණය වන අතර, එම ආර්ථික ශක්තිය, ඉතා අධික ලෙස ලාබ ලබා ගත හැකි භාණ්ඩ නිෂ්පාදනය හා වෙළෙඳාම මත රඳා පවතී. කෘෂි භාණ්ඩ ආශ්‍රිත නිෂ්පාදන අපේ පැවැත්මට අත්‍යාවශ්‍ය වුවද, ඒවා අධික ලාබ උපයන නිෂ්පාදන නොවේ. ලොව අධිකම ලාබ ලැබෙන නිෂ්පාදන භාණ්ඩ වනුයේ අවි ආයුධ සහ ඖෂධය. මෙම භාණ්ඩ විකිණීමට නම් ලොව පුරා රටවල යුද්ධ සහ ලෙඩ රෝග ද බහුල විය යුතුය. 1948 වර්ෂයේ නිදහස ලබා ගැනීමේ සිට අද දක්වා මෙම අංශ දෙකේම නිෂ්පාදන ඉතා පුළුල් ලෙස වෙළෙඳාම් කිරීම පිණිස අවශ්‍ය වන පරිසරය බටහිර බලවත්හු ශ්‍රී ලංකාව තුළ නිර්මාණය කොට ක්‍රියාත්මක කරමින් සිටිති. ඔබගේ නොදැනුවත් කම සහ දේශප්‍රේමී බවේ අඩුකම තුළ එය අනාගතයේදීත් සිදුකරනු ඇත.1971 කැරැල්ල, 1988-90 භීෂණය සහ උතුරු නැඟෙනහිර ත්‍රස්තවාදය වර්තමානයේ ශ්‍රී ජයවර්ධනපුර විශ්වවිද්‍යාලයේ දේශද්‍රෝහි හා විනය විරෝධී කටයුතු කරමින්, විශ්වවිද්‍යාලයේ මෙන්ම, අපේ පින්බර මාතෘභූමිය, විදේශ රටවල මුදල් මත යැපෙන ශිෂ්‍යයන්ව විනාශ කිරීමට ඉඩ දී, දේශද්‍රෝහි විනය විරෝධී කටයුතු කරන 0.5% ක් වන ඉතාමත්ම නොසැලකිය යුතු සංඛ්‍යාවකට ඉඩකඩ සලසා, 99.5% ක් වන ඉතා විශිෂ්ට හැදියාවක් සහ චරිතයක් ඇති, මාතෘභූමියට ඉතා දැඩි ලෙස ආදරය කරන සහ ගෞරවය දක්වන දේශප්‍රේමී බහුතරය වන ඔබ, එවැනි ක්‍රියාවලට ඉඩදෙනවාද? ඔබ ප්‍රජාතන්ත්‍රවාදය විශ්වවිද්‍යාල තුළ රජ කරවනවාද? නැතිනම්, සංඛ්‍යාත්මකව සුළු පිරිසක් වන දේශද්‍රෝහී අතළොස්සකට බිය වී, ඔවුන්ගේ පෞද්ගලික ලාභ අපේක්ෂා ඉටු කර ගැනීමට ඉඩ දී නිවට බියගුල්ලකු ලෙස මේ විශ්වවිද්‍යාලය නැමැති පුණ්‍ය භූමිය තුළ දේශද්‍රෝහියකු ලෙස හැසිරෙනවාද?”ළිඳේ තිබෙන ටින් එකේ ඉන්න මැඬියා” වාගේ යන කියමන ඔබ අසා නැති බව මම දනිමි. ළිං මැඬියා යන්නෙන් “දැනුම නැත්තා” යන්න අදහස් වේ. “ළිඳේ ඇති ටින් එකේ ඉන්න මැඬියා” යන්නෙන් දැනුම තවත් පටු වී ඇති බව පෙන්වයි. මෙම තත්ත්වයේ භයානක බව තවත් පැහැදිලි වන්නේ “ළිඳ තුළ ඇති ටින් එක තුළ තිබෙන කුප්පියේ ඉන්න මැඬියා වගේ” යන ආකාරයට ඉහත කියමන තවදුරටත් වර්ධනය කිරීමෙනි. දේශද්‍රෝහී සිසුහු විශ්වවිද්‍යාල සිසුවාට නවකවදය හරහා පුස්තකාලය තහනම් කිරීම, ගුරුවරුන් සමඟ කතා කිරීම තහනම් කිරීම, දේශනවලට පමණක් සහභාගී වී විභාගය සමත් වීමට ප්‍රමාණවත් යැයි යනාදී ලෙස මුසාබස් දොඩා ශිෂ්‍යයන් නොමඟ යැවීම, තර්ක විතර්ක සහ බුද්ධිමය වාදවිවාද විශ්වවිද්‍යාලය තුළ පැවැත්වීම අඩාල කිරීම, ආදිය මගින් ඔවුන් උත්සාහ දරන්නේ ඔබ “ළිඳ තුළ ඇති ටින් එක තුළ තිබෙන කුප්පියේ ඉන්න මැඩියා වගේ” තත්ත්වයකට පත් කොට ඔබගේ විවිධ ශක්තීන්, කුසලතා හා ගුණාත්මක බව පහත හෙළීමටයි.නොමඟ යැවීමඒ මගින් ඔබගේ ශක්තිය වර්ධනය කරවනවා වෙනුවට ආවේගශීලී ශෘංගාරාත්මක වැඩසටහන්වලට මුල්තැන දීමට කටයුතු කරන ශිෂ්‍ය ප්‍රජාවක් බවට ඔබ පත්කර, විදේශ බලවතුන්ගේ අභිලාශයන් පිනවීමට හා ඉටු කිරීමට පහසු පරිසරයක් ගොඩනැඟීමයි. සාමකාමී සහ ඉගෙනීමට දැඩි සේ කැපවුණු, ශිෂ්‍ය ප්‍රජාවට බාධා පමුණුවන, විදේශ මුදල්වලින් සැප විඳින 0.5% ක පමණ පිරිස දේශද්‍රෝහින් බව ඔබ දැනගත යුතුය. දේශද්‍රෝහින්ගේ මතයට ඉඩනොදී 99.5% ක් වන ඔබ බහුතරය ආදරයෙන්, ගෞරවයෙන්, මෛත්‍රියෙන් කරුණාවෙන් යුක්තව සහෝදරාත්මක ලෙස පීඨ, අධ්‍යයනාංශ හා විෂය භේදවලින් තොරව, හදවතක් ඇති උගතුන් ලෙස කටයුතු කළ හැකි උපාධිධාරීන් වීමට අදිටන් කළ යුතුය.ආදරණීය දරුවනි, ඔබට මේ රට තුළ නිදහස් අධ්‍යාපනයක් නොමැති බවත් ඇත්තේ මේ රටේ සියලුම පුරවැසියන් ඔබ වෙනුවෙන් වියදම් කරන අධ්‍යාපනයක් බවත් දැනගන්න. විශ්වවිද්‍යාලයේ සේවය කරන අපට රටේ ජනතාවගේ බදු මුදල්වලින් වැටුප් ගෙවනු ලැබේ. විශ්වවිද්‍යාලයේ භෞතික පහසුකම් ද ජනතාවගේ බදු මුදල්වලින් සපයනු ලැබේ.ඉතා දුක්ඛිත ජීවිත ගතකරන දිළිඳු ජනයා හා මහමග හිඟා කමින් දිවිගෙන යාචකයාගේ සිට මෙරට රාජ්‍ය නායකතුමා දක්වා සියල්ලන්ම ඔබට විශ්වවිද්‍යාලය තුළ අධ්‍යයන කටයුතු කරගෙන යාම සඳහා අවශ්‍ය වන වියදම් සියල්ලම ඔවුන්ගෙන් බදු මුදල්වලින් දරනු ලැබේ. එම නිසා ජනතාවගේ මුදලින් ඉගෙන ගන්නා ඔබ දුර්දාන්ත දේශද්‍රෝහීන්ට විශ්වවිද්‍යාලය තමන්ගේ ජයබිම කරගෙන විදේශ දේශද්‍රෝහී බලවේගවලට අපේ උතුම් ශ්‍රී ලංකා මාතාව විනාශ කිරීමට කිසිසේත්ම ඉඩ නොදිය යුතුය.නැතිනම් අපේ මාතෘභූමියට ගෞරවය හා රැකවරණය ලබා දෙමින් දියුණුව ළඟා කරලීමට සහ එහි දීර්ඝකාලීන යහපැවැත්ම උදෙසා 99.5% ක් වන විශිෂ්ටයන් වන ඔබ අතිවිශිෂ්ටයන් ලෙස විනය ගරුකව හැසිරී, ඉතා චරිතවත්, බුද්ධිමත් සහ ප්‍රඥාවන්තයන් ලෙස අධ්‍යයන කටයුතු නිමකොට රට ගොඩනැඟීම පුරවැසියකුගේ පරම යුතුකම බවට සිත්හි ඉතා දැඩි ලෙස ධාරණය කරගෙන, ඒ සඳහා කැප වී විශ්වවිද්‍යාල අධ්‍යාපනය නිසි ලෙස ලබා ගැනීමට අදාල සියලුම කටයුතුවල යෙදෙන්න. ඒ සඳහා අප උපරිම උදවු උපකාර ඔබට ලබා දෙන්නෙමු.මගේ ප්‍රාර්ථනයඔබ රට ගොඩනඟන කණ්ඩායම නියෝජනය කරමින් විශිෂ්ටයන් ලෙස අධ්‍යයන කටයුතු නිමකර විශිෂ්ට නායකයකු වීමට අවශ්‍ය සියලුම ගුණාංග දියුණු කර අතිවිශිෂ්ටයකු වනු දැකීම විශ්වවිද්‍යාලයේ උපකුලපති වන මගේ හෘදයාංගම බලාපොරොත්තුවයි. ඔබගේ දෙමවුපියන්ගේ ද රටේ ජනතාවගේද බලාපොරොත්තුව සහ ප්‍රාර්ථනාව වන්නේ ද එයමය.විශේෂයෙන් ම විශ්වවිද්‍යාලයේ විශාලතම පීඨය වන කළමනාකරණ අධ්‍යයන හා වාණිජ විද්‍යා පීඨයේ සිසුන් තදබල ලෙස සිතටගත යුතු කරුණක් ඇත. එනම්, ඔබ විශාල සංඛ්‍යාවක්, ඉහළ වැටුප් ලබන, පෞද්ගලික අංශයේ රැකියා සඳහා සුදුසුකම් ඇති, ඒ සඳහා තෝරාගනු ලබන ශිෂ්‍ය කොටස නියෝජනය කරන අනාගත උපාධිධාරීහු වෙති. ඔබගේ විශ්වවිද්‍යාලයේ කීර්තිනාමයට සිදුවන හානිය ඔබගේ අනාගත රැකියා අවස්ථාවන් අහිමි කිරීමට දැඩි ලෙස බලපාන සිද්ධියක් වනු ඇත.වර්තමානයේ නීත්‍යානුකූල පීඨ ශිෂ්‍ය සංගමයක් නොමැති වුවද, පීඨ ශිෂ්‍ය සංගමයේ සභාපති යැයි කියාගන්නා ශිෂ්‍යයකු ඇතුළු ඔහුගේ අනුගාමිකයන් අතළොස්ස, කීර්තිමත් කළමනාකරණ අධ්‍යයන හා වාණිජ විද්‍යා පීඨය තුළ අපකීර්තිමත් ක්‍රියා කොට, ඒ තුළින් රැකියා විරහිත උපාධිධාරීන් බිහිකරන්නට පසුබිම සකසා, අනාගතයේ දී ඔබලා වටරවුම් ගානේ යන කොටසක් බවට පත්කර ගැනීමේ අරමුණින් කටයුතු කරති. මේ අයගේ මෙම දුෂ්ඨ චේතනාව ඉටුකර ගැනීමට ඉඩ නොලැබෙන අයුරින් කටයුතු කිරීම අති දක්ෂයන් ලෙස පීඨයට එකතු වන බව සතු පරම යුතුකම බව ද හොඳින් සිහියේ තබාගන්න.මාගේත්, ඔබගේ ආචාර්ය මණ්ඩලයේත් සහ අනධ්‍යයන කාර්ය මණ්ඩලයේත්, මවුපියන්ගේත්, රටේ පුරවැසියන්ගේත්, බලාපොරොත්තු සියල්ල ඉෂ්ට සිද්ධ කරන, කරවන, කරවිය හැකි අතිවිශිෂ්ටයකු වන්නට ඔබට විශ්වවිද්‍යාලය තුළ සැපයිය හැකි සියලුම පහසුකම් හා ආරක්ෂාව ලබා දෙමින්, ඔබගේ විශ්වවිද්‍යාල අධ්‍යාපනය සඳහා උපරිම ලෙස කටයුතු කරමු. උපකුලපති වශයෙන් මම ඔබගේ අනාගත යහපත පිණිස දිවිහිමියෙන් ම ක්‍රියාත්මක වෙමි.මේ ලෝකය සහ ශ්‍රී ලංකාව ආරක්ෂා කොට පාලනය කරන දෙවි දේවතාවුන්ගේ ආරක්ෂාව හා බැල්මත්, බෞද්ධ දරුවන්ට තුණුරුවන්ගේ ආරක්ෂාවත්, බැල්මත්, දෙවියන් අදහන දරුවන්ට දෙවියන් වහන්සේගේ ආරක්ෂාවත්, බැල්මත් ලැබ, ඔබ සැමට ඉතාම පී‍්‍රතිමත්, සැපවත්, නිදුක් නිරෝගී අනාගතයක් ඔබ විශ්වවිද්‍යාල අධ්‍යාපනය ලබන කාලය තුළදීත්, ඉන් පසුවත් ලැබේවායි හද පත්ලෙන්ම ශුභ ප්‍රාර්ථනා කරමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=ab1201085</link>
    <topic>රක්ෂණ සංස්ථාවට අවුරුදු 50යි</topic>
    <author>රංජිත් සියඹලාපිටිය</author>
    <content>සුද්දාගේ කාලයේ ඉන්ෂුවරන්ස් කොම්පැනි කිහිපයක් තිබුණි. එහෙත් සාමාන්‍ය ජනතාව රක්ෂණය වීමට තබා එහි අරුතවත් දැන ගත්තේ ඉතාමත් අල්ප වශයෙනි. රක්ෂණය යන්න සරල භාෂාවෙන් කිව්වොත් ජීවිතයක් හෝ දේපළක් හෝ ඉන් කොටසක් හෝ සම්පූර්ණයෙන් හෝ විනාශ වුවහොත් ඉන් සිදුවෙතැයි මුලින් තීන්දු කළ දෙපැත්තම එකඟ වූ වටිනාකමක් පාඩු ලබන්නාට ගෙවීමට එක පාර්ශ්වයක් එකඟ වීමයි. මෙම වගකීම දැරීම වෙනුවෙන් ඔහුට එක්වර හෝ වාරික වශයෙන් මුදලක් ගෙවනු ලැබේ.1962 සිරිමාවෝ ආර්.ඩී.බණ්ඩාරනායක මැතිනිය රක්ෂණ සංස්ථාව ආරම්භ කළේ රක්ෂණයේ ආරක්ෂාව පොඩි මිනිසාට ලබාදීමේ අපේක්ෂාවෙනි. එම යුගයේ වරප්‍රසාද ලත් පන්තියට පමණක් අයිතිව තිබූ රක්ෂණ අයිතිය පොදු ජනතාවට ලබා දීම විප්ලවීය ප්‍රගතිශීලී පියවරක් විය. 1962 සංස්ථාව ආරම්භ කළේ රු.ලක්ෂ 100ක තරම් මුදලක් ආයෝජනය කරමිනි. ටකරන් තහඩුවලින් සකස් කරන ලද කුඩා ගොඩනැඟිල්ලක සංස්ථාවේ ප්‍රධාන කාර්යාලය ප්‍රථමයෙන් පිහිටුවනු ලැබීය. මෙහි නම 1980 සිට ශ්‍රී ලංකා රක්ෂණ සංස්ථාව ලෙස ප්‍රකාශයට පත්කරන ලදී. විවෘත ආර්ථිකය යටතේ 1988න් පසු පෞද්ගලික අංශය මෙරට රක්ෂණ ක්‍ෂේත්‍රයට අවතීර්ණ වන තෙක් ශ්‍රී ලංකා රක්ෂණ සංස්ථාව මෙම ක්‍ෂේත්‍රයේ ඒකාධිපතිත්වය දැරූ දැවැන්තයා විය.එ.ජා.ප. රජයේ රාජ්‍ය දේපළ විකිණීමේ ඉරණමෙන් රක්ෂණ සංස්ථාව ද බේරාගත නොහැකි විය. ඔවුන් 1993 දී පමණ රක්ෂණ සංස්ථාවේ ප්‍රධාන කාර්යාලය පිහිටි කොළඹ නගරයේ ඉහළම වාණිජ වටිනාකමින් යුත් භූමියේ අක්කර 3 පර්චස් 3ක ඉඩම රු. තිස්තුන්ලක්ෂකටත් එනම් පර්චසයක් රු. 7500.00කටත් අඩුවෙන් කුණු කොල්ලයට විකිණීමට සැලසුම් කළත් 1994 ආණ්ඩු පෙරළිය නිසා එම උත්සාහය ඇනහිටියේය.2001 දී පැවැති එ.ජා.ප. රජය නැවතත් යටගොස් තිබූ මරණ වරෙන්තුව රක්ෂණ සංස්ථාවට ළඟාකර දුන්නේය. රාජ්‍ය දේපළ විකිණීමේ දී ඔවුන්ගේ පොදු සටන් පාඨය වූ පාඩු ලබනවා යැයි කීම රක්ෂණ සංස්ථාවට වලංගු නොවූයේ එය 1999 දී රු.කෝටි 565ක් සහ 2000 දී රු. කෝටි 617ක ශුද්ධ ලාබයක් ඉපයීම හේතුවෙනි.ඒ නිසා අලුත් කථාවක් කියමින්, රටේ ජනතාව ජීවිත රක්ෂණය ලබා ගැනීමට වැඩි වැඩියෙන් පෙලඹවීම සඳහා රක්ෂණය ;පෟද්ගලීකරණය කළ යුතු යයි කියමින් ඔවුන් රක්ෂණයේ දැවැන්තයා පෞද්ගලික අයිතියට පැවරීය. එහි සත්‍ය වූයේ ඔවුන් එවකට අන්තර්ජාතික මූල්‍ය අරමුදලින් ණය ලබාගැනීමට රජය, පාර්ලිමේන්තුවට, කැබිනට් මණ්ඩලයට පවා හෙළි නොකළ ගිවිසුමේ තිබූ රක්ෂණ සංස්ථාව පෞද්ගලීකරණ කිරීමේ කොන්දේසිය ඉටු කිරීමට බැඳී සිටීමයි. මෙම ගිවිසුම පාර්ලිමේන්තුව ඉදිරියට පැමිණියේ ද එක්වරක් මා නියෝජ්‍ය මුදල් අමාත්‍යවරයා ලෙස සහභාගි වූ විවාදයකදී ඔවුන්ගේ කියුම් කෙරුම් පිළිබඳව එළිදැක්වීම සඳහා බව මට මතකය.2009 දී පමණ රක්ෂණ සංස්ථාව නඩු තීන්දුවක් මඟින් රජයට පවරා ගන්නා ලදී. අද නැවතත් අහිමි වී ගිය අභිමානය සමඟින් පොදු ජනතාවට මෙන්ම රටේ ඉදිරි ගමනට මහා ශක්තියක් වෙමින් ඉදිරියට යන මේ ආරක්ෂකයාට ලංකා හොස්පිට්ල් (ඇපලෝ රෝහල), ලිට්රෝ ගෑස් ලංකා සමාගම සහ ලිට්රෝ ගෑස් ටර්මිනල් සමාගම ආදී මූල්‍ය ශක්තියෙන් අනූන ආයතන අයිති වී ඇත. එහි අද මුළු වත්කම් ප්‍රමාණය රු. කෝටි 9800 ඉක්මවා ඇති අතර ජීවිත රක්ෂණ අරමුදල පමණක් රු. කෝටි 5300 ඉක්මවා ඇත. රටපුරා ඇති ශාඛා 122කට අධික ප්‍රමාණයක් ජනතාවගේ ජීවිත හා දේපළ ආරක්ෂාවට කැපවී සිටී. රක්ෂණයේ යෝධයා නැවත රජය සතු වූ දා මුදල් අමාත්‍යවරයා ලෙස එහි ගිය ජනාධිපතිතුමා කියූ සුවිශේෂ කරුණක් මට අද මෙන් මතකය.”ශ්‍රී ලංකා රක්ෂණ සංස්ථාවේ වගකීම වන්නේ මේ රටේ සියලුම පුරවැසියන්ට ජීවිත රක්ෂණයක් ලබාදීමට අවශ්‍ය පහසුකම් සැලසීමයි.”පසුගිය යුද සමයේ කවුරුත් ඉදිරිපත් නොවූ ත්‍රිවිධ හමුදාවේ හා පොලිසියේ සාමාජිකයන්ට රැකවරණය ලබාදෙමින් ශ්‍රී ලංකා රක්ෂණ සංස්ථාව තම ජාතික වගකීම ඉටුකරමින් මේ ඉලක්කයට ද යා හැකි බව පෙන්නුම් කළේය. ඊට ඉතාමත්ම සුදුසු අයකු මුල් පුටුවේ තබාගෙන විචක්ෂණ අධ්‍යක්ෂ මණ්ඩලයක් හා විවිධ වෘත්තීමය පරිපාලකයන්ගෙන් හා කාර්යක්ෂම සේවක මණ්ඩලයක් සමඟ ජනාධිපතිතුමන්ගේ මහින්ද චින්තන ඉලක්ක කරා සුවිශේෂී ගමනක් යන ශ්‍රී ලංකා රක්ෂණ සංස්ථාව නම් වූ අඩසියවසක් සපුරන වියපත් නොවන තව තවත් තිරිහන් වන ශක්තිමත් ආරක්ෂකයාට සුබ උපන් දිනයක් පතමු.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=ab1201086</link>
    <topic>කට්ටියක් ගලක් උස්සගෙන යනවා කට්ටියක් කැඩිච්ච කොම්පියුටරයක් උස්සගෙන යනවා</topic>
    <author>චන්දන බණ්ඩාර</author>
    <content>ජෝන් අමරතුංග කියයිනව වසරේ වැඩ කටයුතු ආරම්භ කිරීමට පෙර ජනාධිපතිතුමා ගිය සතියේ කතරගම දේවාලයට ගොස් ආශිර්වාද ලබා ගත්තේය. නව වසරක් ආරම්භ වෙනවිට කතරගම දෙවොල සහ කිරිවෙහෙර වැඳ පුදාගෙන ආශිර්වාද ලබා ගැනීම ජනාධිපතිතුමාගේ සිරිතය.ඉන් පසුව එදින ජනාධිපතිතුමා අතින් තවත් සුවිශේෂී කටයුත්තක් සිදු විය. එනම් කතරගම කිරිවෙහෙර රජ මහා විහාරයට සහ කතරගම අභිනවාරාම විහාරස්ථානයට අලි පැටවුන් දෙදෙනකු පූජා කිරීමය. ඒ සඳහා වන සන්නස් පත්‍ර ජනාධිපතිතුමා විසින් කිරිවෙහෙර විහාරාධිපති අලුත්වැව සෝරත සහ කපුගම සරණතිස්ස හිමිවරුන්ට පිළිගන්වනු ලැබීය.ඉන්පසුව දේවාලය අබියස මණ්ඩපයේ පැවැති පිරිත් පිංකමට ද ජනාධිපතිතුමා සහභාගී වුණේය. ඉන්පසුව කතරගම අෂ්ටඵල බෝධියට ගොස් පූජාවක් පවත්වා පසුව කතරගම දෙවොලට ගොස් පලතුරු පූජාවක් කොට දේව ආශිර්වාදය ලබා ගත්තේය.ජනාධිපතිතුමා කතරගම දේවාලයට ගොස් සිටින විට මැති ඇමැතිවරු පිරිසක් ද කතරගම දේවාලයේ පූජා සිදු කිරීමට පැමිණ සිටියහ. ඒ වෙනවිට ජනාධිපතිතුමා සිටියේ කිරිවෙහෙර වැඳ පුදා ගනිමිනි. ඒ බව දැනගත් මැති ඇමැතිවරු ජනාධිපතිතුමා හමුවට පැමිණියහ.ඒ සමඟම කතරගම ජනපති මන්දිරයේ චාම් උත්සවයක් පැවැත්විණි. ඒ අ.පො.ස. උසස් පෙළ විභාගයේ වාණිජ අංශයේ ප්‍රථමයා වූ ඉෂාරා දිල්හානි සහ හම්බන්තොට දිසාවේ කලා අංශයේ ප්‍රථමයා නිසංසලා ලක්මාණි ශිෂ්‍යාවන්ට පරිගණක පරිත්‍යාග කිරීමේ අවස්ථාවය.මේ අතර උදාවූ නව වසරට ජනාධිපතිතුමාට සුබ පැතීමට තංගල්ල කාල්ටන් නිවසට හිතවතුන් රැසක් පැමිණ සිටියහ. ඒ අතරතුර සිටි බොහෝ දෙනා වූයේ ජනාධිපතිතුමාගේ පැරැණි මිතුරන් වන ගම් වැසියන්ය. ජනාධිපතිතුමා ඒ හෝරා කීපය ගතකළේ තම පැරණි හිත මිතුරන් සමඟ ඉතා සතුටිනි.ශ්‍රී.ල.නි.ප. ප්‍රබලයකු මෙන්ම වෘත්තීය සමිති ක්ෂේත්‍රයේ සටන්කාමී කම්කරු නායකයකු වන බස්නාහිර පළාතේ ආණ්ඩුකාර අලවි මවුලානාගේ 80 වැනි ජන්ම දිනය නිමිත්තෙන් විශේෂ උත්සවයක් ගිය සතියේ අරලිය ගහ මන්දිරයේදී පැවැත්විණි. එය නම්කොට තිබුණේ ‘ජන්ම ප්‍රසාදිණී’ උපහාර උලෙළ ලෙසටය.ඒ සඳහා ජනාධිපතිතුමා එදින පෙරවරුවේ දී තංගල්ල කාල්ටන් නිවෙසේ සිට පැමිණියේය. කොළඹට පැමිණෙන අතරතුර ජනාධිපතිතුමා ගල්කිස්ස වටරප්පර පාරේ පිහිටි බෞද්ධායතනය වෙත රිය හරවන ලෙස සිය ආරක්ෂකයන්ට උපදෙස් දුන්නේය.ජනාධිපතිතුමා එම විහාරස්ථානය වෙත ගියේ පූජ්‍ය දිවියාගහ යසස්සී හිමියන්ගේ 77 වැනි ජන්ම දිනය නිමිත්තෙන් උන්වහන්සේට සුබ පැතීමටය. කිසිදු පූර්ව දැනුම්දීමකින් තොරව පැමිණීම නිසා දිවියාගහ යසස්සී හිමියෝ පුදුමයට පත්වූහ.උන්වහන්සේ සමඟ කෙටි පිළිසඳරෙක යෙදුණු ජනාධිපතිතුමා යළි අරලියගහ මන්දිරයට ගියේ අලවි මවුලානාගේ උපහාර උත්සවයට සහභාගිවීමටය.ජනාධිපතිතුමා සිය අතිශය සමීප දේශපාලන හිතවතකු වන අලවි මවුලානාගේ ජන්ම ප්‍රසාදිනී උපහාර උලෙළේ දේශනය ආරම්භ කළේ මහත් සතුටිනි. ජනාධිපතිතුමා එහිදී හිතාමතාම පුංචි විහිළුවක් කරමින් සිය කථාව පටන්ගත්තේය. “අද හතළිස් වැනි උපන් දිනය සමරන මවුලානා මැතිතුමාට මා දීර්ඝායුෂ පතනවා. එතුමා වැඩ කරන විදිය දැක්කාම එතුමාට වයස 40කට වඩා පෙනෙන්නේ නැහැ.” එසේ කියමින් ජනාධිපතිතුමා ආණ්ඩුකාර මවුලානා පිළිබඳ අතීත සිදුවීම් රැසක් මෙනෙහි කළේය.“කවදාවත් බොරු කියන්නේ නැහැ කියලා එතුමා මට දවසක් කිව්වා. නමුත් දෙන්නෙක් මිත්‍ර කරවන්න පොඩ්ඩක් එහාට මෙහාට කිව්වාට කමක් නැහැ කියලා මවුලානා මහත්තයා මට කියලා තියෙනවා. වෛරය ක්‍රෝධය නැතිකොට මිත්‍රත්වය තහවුරු කොට ඉදිරියට ගෙන යන්නට එතුමා කටයුතු කොට තිබෙනවා. එතුමා මොනතරම් ඉහළට ගියත් ඒ සියලු දේ ලිප්ටන් වටරවුම, කොළඹ කොටුව අමතක කළේ නැහැ. සටනක් කොතන ද එතුමා ඉන්නවා. අපි හැම විටම ඒකට ගරු කරනවා.” ජනාධිපතිතුමා වැඩිදුරටත් සඳහන් කළේය.ආණ්ඩුකාර මවුලානාගේ උපන් දිනය සැමරීම වෙනුවෙන් විශාල කේක් ගෙඩියක් ද ගෙනවිත් තිබුණු අතර එහිදී මවුලානා ආණ්ඩුකාරවරයා කේක් ගෙඩිය කපා මුල්ම කේක් කෑල්ල ජනාධිපති මහින්ද රාජපක්ෂ මැතිතුමාට කැව්වේය. එම කේක් ගෙඩියේ ඉංගි‍්‍රසියෙන් සඳහන්ව තිබුණේ හැපි බර්ත්ඩේ අලවි යනුවෙනි.ගිය සතියේදී ගොඩනැඟිලි ද්‍රව්‍ය සංස්ථාවේ නිලධාරීන් සහ ඇමැති ජොන්ස්ටන් ප්‍රනාන්දු අතර විශේෂ සාකච්ඡාවක් පැවැත්විණි. 1999 වසරට පසුව ගොඩනැඟිලි ද්‍රව්‍ය සංස්ථාව වැඩිම ලාභය වන මිලියන 50 ක ලාභ ලබා තිබිණි.එම සාකච්ඡාවේදී ඇමැති ජොන්ස්ටන් සිහිපත් කළේ ජනාධිපතිතුමා වෙළෙඳ අමාත්‍යාංශය බාර දෙන විටදී කී කතාවකි. “මේක බොහොම වැදගත් ආයතනයක්. දැන් පාඩුවට දුවන්නේ. ඒ නිසා මේ ආයතනය ගොඩදාන්න ඕන.” ජනාධිපතිතුමා මට ඒ ලොකු වගකීම පැවරුවේ එහෙමයි. ඇමැති ජොනී සිහිපත් කළේය.ඇමැතිවරයා සහ ගොඩනැගිලි ද්‍රව්‍ය සංස්ථාවේ සභාපතිවරයා අතර සාකච්ඡාව පැවැත්වෙද්දී මේ සාකච්ඡාවට එක්තරා නිලධාරියකු පැමිණියේ ප්‍රමාද වීය. එමෙන්ම ඔහු සාකච්ඡාව පැවැති ශාලාවට පැමිණියේ තරමක බියෙන් බව ඇමැති ජොන්ස්ටන්ට වැටහිණි.“මොකද විල් බැරෝවක් තල්ලු කරනවා වගේ ඇදලා පැදලා එන්නේ. මේ ලාබ ලබන ආයතනයක නිලධාරියෙක් නේද? ලාබ ලැබුවා කියල බැහැ. මේ වසරේ නිකං ඉඳලා බැහැ. වැඩ කරන්න ඕන. ඒ වගේම සභාපතිතුමා මේ වසරේදී ආයතනයේ සේවකයන්ට කරන සැලකීමක් විදියට බෝනස් එකක් දෙමු” ඇමැති ජොන්ස්ටන් ගොඩනැගිලි ද්‍රව්‍ය සංස්ථා සභාපති පවර දසනායකට උපදෙස් දුන්නේය.ඔරුගොඩවත්ත බේස්ලයින් පාරේ පිහිටි ලුනාව දේවාලයේ පෙරහර වීථි සංචාරය කිරීම ගිය සතියේ මහත් උත්කර්ෂවත් ලෙස සිදුවිය. එම අවස්ථාවට එජාප හිටපු නියෝජ්‍ය නායක කරු ජයසූරිය, එජාප හිටපු සභාපති මලික් සමරවික්‍රම, පාර්ලිමේන්තු මන්ත්‍රි තිලංග සුමතිපාල සහ පූජ්‍ය මාදුළුවාවේ සෝභිත හිමියන් ඇතුළු පිරිසක් එක්ව සිටියහ.එහිදී මාදුළුවාවේ සෝභිත හිමි හා මලික් සමරවික්‍රම අතර සාකච්ඡා වූයේ සරත් ෆොන්සේකා ගැනය. එය දේශපාලන පළිගැනීමක් ලෙස වැරැදි ලෙස අර්ථකථනය කිරීමට මලික් සමරවික්‍රම උත්සාහ කළේ වැරැදි හා අසත්‍ය තොරතුරු ඉදිරිපත් කරමිනි. එම කතාවට මැදිහත් වූයේ මන්ත්‍රි තිලංග සුමතිපාලය.“වැරැදි අර්ථකථන දෙන්න හදන්න එපා. ෆොන්සේකාගෙන් දේශපාලන පළිගැනීමක් කරලා නැහැ. දේශපාලන පළිගැනීම් කියන්නේ ඕවාට නෙමෙයි. දැන් එජාප නිලවරණය ඉවර වෙලා රනිල්, කරු ජයසූරියගෙන් පළිගන්නවා. කරු පැරදිලා පැය 24 ක් ගියේ නෑ ඔහුගේ පාර්ලිමේන්තු කාර්යාලය රනිල් ගත්තා. කරු කෘත්‍යාධිකාරී මණ්ඩලයට පත් කළේ නෑ. ඒවා තමයි දේශපාලන පළිගැනීම් කියන්නේ. රනිල් තමයි දේශපාලන පළිගැනීම් කරන්නේ” මන්ත්‍රී තිලංග එජාප හිටපු සභාපති මලික් සමරවික්‍රමට කීවේය.“ඒක මාත් පිළිගන්නවා. මං රනිල් නායකතුමාට ඒක පැහැදිලි කර දෙන්න ඉන්නේ. කරුගෙන් පළි ගන්ඩ එපා කියලා” මන්ත්‍රී තිලංගට මලික් සමරවික්‍රම කීවේය. මාදුළුවාවේ සෝභිත හිමියෝ කීවේ ද කරුගෙන් පළි නොගන්නා ලෙස රනිල්ට උපදෙස් දීමට තමන් ද ඉදිරියේදී කටයුතු කරන බවය.එ.ජා.ප නායකයා සිංගප්පූරුවේ පෞද්ගලික සංචාරයකට එක්ව සිට යළිත් මෙරටට පැමිණියේ ජනවාරි දෙවැනිදා ය. ජනවාරි පළමුවෙනි දා එ.ජා.ප නායකයා සිංගප්පූරුවේ සිටම එ.ජා.ප මහ ලේකම් තිස්ස අත්තනායකට කථා කළේ ය.“අපි අවුරුද්ද මුල දී ම අපේ පක්ෂයේ උපදේශක මණ්ඩලය රැස් කර ගත යුතුයි. ඒ වගේ ම කෘත්‍යාධිකාරි මණ්ඩලයත් රැස් කරගත යුතුයි. ඒ සඳහා අවශ්‍ය ලිපි ලේඛන සකස් කරන්න.”එ.ජා.ප නායකයා තිස්ස අත්තනායකට උපදෙස් ලබා දුන්නේ ය.“ඒ වගේ ම නායක තුමනි, මේ වසරේ දී අපි අපේ පක්ෂයේ ආසන සංවිධායක පුරප්පාඩු පුරවමු. ඒ වගේ ම නව ආසන සංවිධායකවරුන් පත් කර ගනිමු. එහෙම නැතිව අපට මේ වසරේ හොඳ දේශපාලන ගමනක් යන්ඩ බැහැ” එ.ජා.ප මහලේකම්වරයා එ.ජා.ප නායකයාට කීවේ ය.එ.ජා.ප ගම්පහ දිසා මන්ත්‍රී ජයලත් ජයවර්ධන ගිය සතියේ නව වසර වෙනුවෙන් එ.ජා.ප නායකයාට සුබ පැතුවේ ය. ඉන් පසුව ඔහු ජනාධිපතිතුමාට ද නව වසර සඳහා සුබ පැතුවේ ය. ඒ අතරතුර මන්ත්‍රී ජයලත් ජනාධිපතිතුමාගෙන් විමසා සිටියේ පසුගිය දිනවල තමන්ට ලැබුණු ආරංචියක් ගැනයි” ජනාධිපතිතුමනි ෆොන්සේකා නිදහස් කරනවා කියන්නේ ඇත්ත ද” මන්ත්‍රී ජයලත් විමසා සිටියේ ය.“නැහැ ජයලත්. ඒ ගැන සලකා බලන්ඩ පවුලේ අයගෙන් ඉල්ලීමක් සිදුවිය යුතුයි. පවුලේ අයට එහෙම වුවමනාවක් නැතිනම් කොහොමද ඒ ගැන කතා කරන්නේ” ජනාධිපතිතුමා මන්ත්‍රී ජයලත්ට කීවේ ය.ගිය අඟහරුවාදා දිනයේ එ.ජා.ප සිරිකොත මූලස්ථානයේ වැඩ කටයුතු නව වසර වෙනුවෙන් ආරම්භ කිරීම සිදුවිය. ඒ එ.ජා.ප මහලේකම් තිස්ස අත්තනායක ගේ ප්‍රධානත්වයෙනි.එදිනම එ.ජා.ප. නායකයා විසින් විපක්ෂනායක කාර්යාලය පිහිටි මාර්කස් ප්‍රනාන්දු මාවතේ කාර්යාලයේ දී නව වසරේ සිය වැඩකටයුතු ආරම්භ කළේ ය.ඒ කැවුම් කිරිබත් ආදිය සිය කාර්යාලයේ සේවක සේවිකාවන් සහ එ.ජා.ප සෙසු නායකයන්ට පිරිනමමිනි. එදින එ.ජා.ප නායකයා මහත් උද්‍යෝගයෙන් සිටියේ ය. ගාමිණී ජයවික්‍රම පෙරේරා, තිස්ස අත්තනායක, දයා ගමගේ ඇතුළු පිරිසක් එම අවස්ථාවට එක්ව සිටියහ.මේ අතරතුර පසුගියදා සිරිකොත මූලස්ථානයට එල්ල වූ ප්‍රහාරයේ දී සිරිකොත පිහිටි පරිගණක කීපයකට අලාභහානි සිදුවී තිබිණි. මේ නිසා මධ්‍යම පළාත් මන්ත්‍රීනී ශාන්තිනී කෝන්ගහගේ එ.ජා.ප නායකයා වෙත ලැප්ටොප් පරිගණක කට්ටලයක් පරිත්‍යාග කළේ සිරිකොත මූලස්ථානයේ ප්‍රයෝජනයට ගැනීම සඳහා ය.මේ අතරතුර ගිය බ්‍රහස්පතින්දා එ.ජා.ප උපදේශක කමිටුව රැස්විය. මෙවර එ.ජා.ප උපදේශක කමිටුවට එ.ජා.ප හිටපු නියෝජ්‍ය නායක කරු ජයසූරිය ඇතුළත් වූයේ නැත. මෙවර එ.ජා.ප උපදේශක කමිටුවට ඇතුළත්ව සිටින්නේ එ.ජා.ප නායකයා, ගාමිණී ජයවික්‍රම පෙරේරා, තිස්ස අත්තනායක, ජෝශප් මයිකල් පෙරේරා, සජිත් ප්‍රේමදාස සහ දයා ගමගේ ය.එ.ජා.ප උපදේශක කමිටුවේ දී එ.ජා.ප ජ්‍යෙෂ්ඨ උපසභාපති ලෙස කබීර් හෂීම් ද උප සභාපති ලෙස කේ. වේලායුධන් මන්ත්‍රීවරයා ද සහකාර ලේකම් ලෙස ආනන්ද කුලරත්න යන අය ද එ.ජා.ප උපදේශක කමිටුව විසින් පත් කෙරිණි.“දැන් බලන්න දයාසිරි ජයසේකර මන්ත්‍රීවරයා පක්ෂයට හානි වෙන ප්‍රකාශ සිදු කොට තිබෙනවා. ඒ නිසා ඔහුට එරෙහිව විනය පරීක්ෂණ අවසන් වෙන තුරු ඔහුට එ.ජා.ප නියෝජ්‍ය ප්‍රධාන සංවිධායක ධූරය ලබා දෙන්න බැහැ. ඒ වෙනුවට දයාසිරිගේ විනය පරීක්ෂණ අවසන් වෙනතුරු නියෝජ්‍ය ප්‍රධාන සංවිධායක ලෙස අජිත් පී. පෙරේරා පත් කරනවා.” එ.ජා.ප නායකයා උපදේශක කමිටුව හමුවේ කියා සිටියේ ය.“නායකතුමනි දයාසිරි මන්ත්‍රීතුමාගේ විනය ක්‍රියාමාර්ග අවසන් වෙන තුරු නියෝජ්‍ය ප්‍රධාන සංවිධායක ධූරය හිස්ව තබමු” එ.ජා.ප නියෝජ්‍ය නායක සජිත් ප්‍රේමදාස යෝජනා කළේ ය.“එහෙම තනතුරු හිස්ව තබාගෙන මේ වසරේ වැඩ කරන්න බැහැ. ඒ නිසා දයාසිරිගේ විනය පරීක්ෂණ අවසන් වූ පසුව ඒ ගැන සලකා බලමු” එ.ජා.ප නායකයා කියා සිටියේ ය.“නායකතුමනි කෘත්‍යාධිකාරි මණ්ඩලයේ පුරප්පාඩුවක් තිබෙනවා. ඒ සඳහා අපි කරු ජයසූරිය මැතිතුමා පත් කරමු” නියෝජ්‍ය නායක සජිත් පේ‍්‍රමදාස යෝජනා කළේ ය.කරු ජයසූරිය මැතිතුමා මගෙන් ඍජුව ඒ සඳහා ඉල්ලීමක් කළොත් ඒ ගැන සලකා බැලිය හැකියි.” එ.ජා.ප නායකයා කියා සිටියේ ය.කරු එ.ජා.ප. පාක්ෂිකයන් සමඟ 2012 වසරේ උදාව සමරමින් කැවුම් කිරිබත් කෑවේ ජනවාරි 01 වැනිදා පෙරවරුවේ දී ගම්පහ එ.ජා.ප. දිස්ත්‍රික් සංවිධාන කාර්යාලයේ දී ය. ඊට එ.ජා.ප. පාක්ෂිකයන් 800ක් පමණ සහභාගි වූ අතර, නව වසරට සංඝයා වහන්සේ සෙත් පිරිත් සජ්ඣායනය කර ආශිර්වාද කළහ. කරුගේ මේ උත්සවය සඳහා දයාසිරි ජයසේකර මන්ත්‍රීවරයා ද එක්වූයේය.ගම්පහ උත්සවයේ දී පාක්ෂිකයන් අමතමින් කරු කීවේ පක්ෂයේ සිටින දක්ෂයන්ව පක්ෂයෙන් පලවා හැරෙන තැනට කටයුතු සිදුවේ නම් අවසානයේ දී පක්ෂය දක්ෂයන්ගෙන් තොර වී වැහැරුණු පක්ෂයක් බවට පත් වනු ඇතැයි කියාය. විවිධ මතවාද පොදු එක මතයකට ගෙන කටයුතු කරනවා මිස විනය පරීක්ෂණවලට මුවා වී ප්‍රතිවිරුද්ධ මත පාගා දැමීම තමන් එදා මෙන්ම අදත් අනුමත නොකරන බව ද කරු එහිදී කීවේය.රැස්ව සිටින පාක්ෂිකයන් සමඟ සුහද කතා බහේ නියැළෙමින් සිටි කරුට හා දයාසිරිට තව බොහෝ වේලාවක් ගත කිරීමට සිදුවූයේ එහි සිටි එ.ජා.ප. පාක්ෂිකයන්, සමඟ ඡායාරූපවලට පෙනී සිටීමට සිදුවූ නිසාය. විනය පරීක්ෂණ ගැන කතා බහේදී දයාසිරි පාක්ෂිකයන්ට කීවේ “විනය පරීක්ෂණ එකට සියයක් තිබ්බත් මගේ කොන්ද කඩා දමන්නට බැරි යැයි කියාය.මම මෙගා ස්ටාර් එකෙන් පැරදුණාට ජනතාවගේ මෙගා ස්ටාර් මමයි.” කී දයාසිරි අපි කරු මැතිතුමා එක්ක වැටුණු අලියා නැඟිටුවා ජය‍්‍රහණය අත්පත් කර ගන්නා තෙක්ම මේ ගමන යනවා යයි ද කීවේය.කරු ගම්පහ සිට කොළඹ බලා එන ගමනේ දී මීටියාගොඩ ගුණරතන හිමියන් ද බැහැ දැකීමට ගියේය. ඉන්පසු සවස 4.00ට පමණ කරු ගාල්ල හබරාදුවට ගියේ සිරිකොත සිද්ධියෙන් පසු පොලිස් අත්අඩංගුවට පත්වී රක්ෂිත බන්ධනාගාර ගතව සිටි ඇප මත නිදහස් වූ ශිරාල්, මෛත්‍රී, රවී ජයවර්ධන ඇතුළු කණ්ඩායමට උපහාර පිණිස සංවිධානය කර තිබූ උත්සවයකට සහභාගි වීම සඳහාය. යුක්තිය උදෙසා නැෙඟන එ.ජා.ප. ජන රළ ලෙස නම් කර තිබූ එම උත්සවය අවසානයේ මෛත්‍රීගේ ආධාරකරුවකු විසින් තේපැන් සංග්‍රහයක් ද සංවිධානය කර තිබිණි.මේ තේපැන් සංග්‍රහයට සහභාගි වීම සඳහා යන අතරවාරයේ මෛත්‍රී කිව්වේ එක්තරා එෆ්එම් නාලිකාවක විකාශය වූ ප්‍රවෘත්තියක් ගැනය. ඉමහලේකම්තුමා දන්නේවත් නැහැ. හැබැයි මේ නිවුස් එකේ කියනවා ශිරාල්ගේ, මගේ, රවි ජයවර්ධනගේ ආසන සංවිධායකකම් අහෝසි කරලා කියලා” මෛත්‍රී කීවේය. ඊට පිළිතුරු දුන්නේ දයාසිරිය. දයාසිරි කීවේ “දැන් සමහර මීඩියාවල යූ.එන්.පී. මහලේකම්ලා ඉන්නවා. පක්ෂයේ මහලේකම් නොදන්නා දේවල් ඒ මහලේකම්ලා දන්නවා.ඔය නිවුස් එකත් ඒ වගේ මහලේකම් කෙනෙක් ලියපු දෙයක්. හැබැයි අපේ පක්ෂයේ මහලේකම් දැනුවත් වෙන්න කලින් ඔය කියන මීඩියා මහලේකම්තුමාලා පක්ෂයේ මතය ප්‍රසිද්ධ කරනවා.”යි කියාය.මේ කතාබහ අවසාන වනවිට එදින තිස්සමහාරාමයේදී පැවැති ජ.වි.පෙ. විශේෂ සමුළුවේදී ගත් තීන්දුවක් ගැන ද කතාබහක් ඇතිවූයේය. එහිදී වැඩි අවධානය යොමු වූයේ ජ.වි.පෙ. කැරලිකාර කණ්ඩායමේ සාමාජිකයන් පිරිසක් එම පක්ෂයේ දේශපාලන මණ්ඩලයෙන් ඉවත් කර තිබීම ගැනය. මෙහි දී දයාසිරි කිව්වේ “වේලාවට ජේ.වී.පී. අය යූ.එන්.පී.ය ආදර්ශයට අරගෙන නැහැ. නැතිනම් ඒගොල්ලෝ කැරලිකාරයන් පක්ෂයෙන් එළියට දාලා නිකම් ඉන්නේ නැහැ. මොකක් හරි චෝදනාවක් දාලා ඒ අයව රිමාන්ඩ් කරනවා.”යි කියාය.කරු 02 වැනිදා පෙරවරුවේ කලින් යොදා ගත් පෞද්ගලික වැඩකටයුත්තක් සඳහා විදෙස් ගතවූ අතර, එන්.ජී.පී.පණ්ඩිතරත්නගේ අභාවය ගැන කරුට ආරංචි වූයේ එම වැඩ කටයුත්තේ යෙදී සිටින අතරවාරයේය. කරු තමන්ගේ සමීපතමයින්ට කියා තිබුණේ පණ්ඩිතරත්න පක්ෂයට දෙයක් කළා මිස පක්ෂයෙන් තමන්ට යුතුකමක් සිද්ධ වනවා දැයි කිසිවිටෙකත් නොසිතූ බවයි.ජාතික නිදහස් පෙරමුණේ නායක, ඇමැති විමල් වීරවංශ විසින් පසුගිය සතියේ ජාතික පුවත්පත් කිහිපයකට ලබා දුන් සම්මුඛ සාකච්ඡාවන්හිදී පළ කළ එක්තරා කරුණක් දේශපාලන කරලියේ බොහෝ දෙනකුගේ ඉමහත් අවධානයක් දිනා ගැනීමට සමත් විය.“ඇයි විමල් ෆොන්සේකා නිදහස් කළ යුතුයි කියලා කියන්නේ?” ඒ සියලු දෙනාම විමසා සිටියේ එවැනි පැනයකි.“මම ෆොන්සේකා නිදහස් කළ යුතුයි කියන්නේ ඔහුට තිබෙන ආදරේට නොවෙයි.”“සරත් ෆොන්සේකා නිදහස් කළාම රනිල් වික්‍රමසිංහට තවත් හතුරෙක් නිර්මාණය වෙනවා; ටිරාන් අලස් එයායි අතර ජනාධිපතිවරණ කාලේ හම්බ වුණු සල්ලිවලට මොකද වුණේ කියලා ප්‍රශ්න ඇති කර ගන්නවා; ජවිපෙත් එක්ක කොහොමත් කොක්ක දා ගන්නවා.මේ හැම දෙයක්ම වෙන්න නම් ෆොන්සේකා නිදහස් වෙන්න ඕනෙ. එයා ඇතුළේ ඉන්නකම් අර මම කිව්ව කිසිම දෙයක් වෙන්නේ නැහැ. මම කියන්නේ, දේශපාලනිකව බලනවා නම් ෆොන්සේකා නිදහස් කිරීම තමයි හොඳම උත්තරය” විමල් කාගෙත් අවධානය මැද අවධාරණය කළේ ය.දේශපාලකයින් සහ පොරොන්දු අතර ඇත්තේ අපූරු සබඳතාවකි. එය බොහෝ විට පොරොන්දු ඉටු කිරීමට අදාළව නොව පොරොන්දු කඩ කිරීමට අදාළවය.පොරොන්දු කඩකිරීම දේශපාලනඥයන්ගේ සාමාන්‍ය පිළිවෙත වුවද ප්‍රමාණයටත් වඩා පොරොන්දු ඉටු කළ අවස්ථාවක් පසුගියදා කෑගල්ල ශාන්ත ජෝශප් බාලිකා විද්‍යාලයේ දී පැවැති උත්සවයකදී සිදු විය.මෙවර අ.පො.ස. උසස් පෙළ කලා විෂය ධාරාවෙන් මුළු දිවයිනෙන්ම පළමු, පස්වැනි සහ සත්වැනි ස්ථාන හිමි කරගත් එම විද්‍යාලයේ දැරියන් තිදෙනකු වෙනුවෙන් උපහාර උලෙළක් සංවිධානය කර තිබිණි.සබරගමුව පළාත් එවැනි කුසලතා දක්වන දරු දැරියන් සඳහා මුදලින් තිළිණ පිරිනැමෙන ‘සබරගමු මහිමය’ වැඩසටහන යටතේ පළමු වැන්නාට රුපියල් ලක්ෂයකුත් සෙස්සන්ට රුපිසල් දස දහස බැගිනුත් පරිත්‍යාග කිරීමට එම උත්සවයේදී කටයුතු සූදානම් කර තිබිණි. ගිය වර උසස් පෙළ විද්‍යා විෂය ධාරාවෙන් දිවයිනේම ප්‍රථමයා වූයේ ද පින්නවල ජාතික පාසලේ, සබරගමුවේම දරුවෙකි. ඔහුට ද එවර රුපියල් ලක්ෂයක් පිරිනැමිණි.මෙවර උසස් පෙළ සමතුන්ට චෙක්පත් ප්‍රදානය කිරීමට සූදානමින් උත්සව සභාවේ අසුන්ගෙන සිටි මහ ඇමැති මහීපාල හේරත් පළාත් අධ්‍යාපන ලේකම් කේ.ඒ.එස්. කීරගල මහතා අමතමින්,”කීරේ, මේ පාරත් පළමු වැනියට රුපියල් ලක්ෂයක් දීම ප්‍රමාණවත් නෑ. ඒක මගේ හිතට මදි. අනෙක පස්වැනියටයි, හත්වැනියටයි දහ දාහ ගාණේ දෙන එකත් ප්‍රමාණවත් නෑ.”එහෙත් පළාත් අධ්‍යාපන ලේකම් වරයා සඳහන් කළේ සූදානම් කරගෙන පැමිණියේ රුපියල් ලක්ෂය බැගින් චෙක් පතක් සහ රුපියල් දස දහස බැගින් චෙක් පත් දෙකක් බවය.”එහෙමද? එහෙනම් මගේ අතින් රුපියල් දහ දාහක් දාලා පළමු වැනි ළමයට දෙන මුදල රුපියල් එකලක්ෂ දහ දාහ දක්වා වැඩි කරමු. පස්වැනියටයි, හත්වැනියටයි තවත් රුපියල් 15,000 ගාණේ චෙක් දෙකක් මේ සතියෙම පළාත් සභාවෙන් එවමු” කියාය.කෑගල්ල මොලගොඩ කුඹල්දිවෙල ශ්‍රී සද්ධර්මෝදය පරිවේණාධිපති හෙට්ටිමුල්ලේ සිද්ධාර්ථ මාහිමිපාණන් වහන්සේ සියම් නිකායේ අස්ගිරි පාර්ශ්වයේ සබරගමු පළාතේ ප්‍රධාන සංඝනායක ධූරයට පත්වීම නිමිත්තෙන් උන්වහන්සේ පිළිගැනීමේ උත්සවයක් එකී විහාරස්ථානයේ දී මේ 15 වැනි දින අගමැති දි.මු.ජයරත්න මහතාගේ ප්‍රධානත්වයෙන් පැවැත්වීමට නියමිතය.”මේ ආරාධනා පත්‍රයේ සඳහන් වෙලා තියෙන්නේ මගෙයි කනක හේරත් මන්ත්‍රීතුමාගේ නම් දෙක විතරයි. කෝ එතකොට මේ දිස්ත්‍රික්කය නියෝජනය කරන රංජිත් සියඹලාපිටිය? අතාවුද සෙනෙවිරත්න? ජගත් බාලසූරිය? කැබිනට් ඇමැතිවරුන් තුන්දෙනාගේ නම්. මේ කාඩ් එක අසම්පූර්ණයි. මහීපාල හේරත් තම නොමනාපය පළ කළේය.”ඒකට කමක් නැහැ. ඒ කාඩ් එකක්වත් තැපෑලට දාන්න එපා. රංජිත් සියඹලාපිටිය ඇමැතිතුමා ඇතුළු අතාවුදගේත්, ජගත් බාලසූරියගේත් නම් සහිතව අලුතින් කාඩ් එකක් ගහන්න.””පරණ කාඩ් එකට ගිය මුදලයි අලුතින් ගහන කාඩ් එකට යන මුදලයි දෙකම මම අතින් ගෙවන්නම්. තැපෑලෙන් බෙදීම ප්‍රමාද නම් අලුත් ආරාධනා පත්‍රය අතින් බෙදන්න මම වාහනයකුත් දෙන්නම්. මහීපාල හේරත් උත්සව සංවිධායකයින් අමතමින් සඳහන් කළේය.කොළඹ හිල්ටන් හෝටලයේ දොරටුව අසලදී පසුගිය 5 දා එජාප ගාල්ල දිස්ත්‍රික් නායක වජිර අබේවර්ධන ඇතුළු ඔහුගේ හිතවතුන් පිරිසකට ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ හදිසියේ මුණ ගැසිණි.”යුද්ධය ඉවර වුණාට පස්සෙ මංගල උත්සව වැඩිවෙලා. රටට ම මංගලම්.” හෙට්ටිගේ කීවේය.”ඒක ඇත්ත. අපටත් මංගල උත්සව උපන්දින උත්සව වැඩිවෙලා.” වජිර අබේවර්ධන කීය.”එදා සිරිකොතට ගහද්දි ඔයා කොහෙද හිටියේ. අපිට ආරංචි හිටිගමන් අතුරුදන් වුණා කියල.” හෙට්ටිගේ කියද්දී වජිර අබේවර්ධන කීවේ ඡන්දය දුන්න ම එතැන රැඳී සිටීම එපා කියල මැතිවරණ කොමසාරිස්වරයත් හැම වෙලාවෙම කියන දෙයක් නේ. ඒ නිසා මං ඡන්දය දැම්මා. ගෙදර ගියා.” කීය.”සිරිකොත පොඩි කරන්න කියලා කවුද අනුබල දීල තියෙන්නෙ? ඇත්තට ම මොන පක්‍ෂයෙ වුණත් ඒවා ඒ තරම් හොඳ වැඩ නෙවෙයි.” හෙට්ටිගේ කීවේය.”ඔව් ඉතින් මොනව කරන්නද? සිරිකොතට ගහපු අයටත් ගස්සපු අයටත් සදාකාලිකව ඒකෙ ආදීනව විඳින්න වේවි.” කියමින් වජිර අබේවර්ධන එතැනින් පිටව ගියේ හෙට්ටිගේ ගේ කරට ද තට්ටුවක් දමමිනි.ඒ සමඟම එතැනට පැමිණියේ විපක්ෂයේ ප්‍රධාන සංවිධායක ජෝන් අමරතුංග මන්ත්‍රීවරයාය. දෙදෙනාම මඳ වේලාවක් ආගිය තොරතුරු කතාබහ කළහ.”ඔබතුමන් නිතර ඉන්නෙ බොහොම සැහැල්ලුවෙන්. හුඟක් අය ඒ ගැන කතා කරනවා.” හෙට්ටිගේ කීවේය.”අපි මහදේවල් හිතන්න හොඳ නෑ. ලැබෙන දෙයින් සතුටු වෙලා වැඩ කරන කොට සැහැල්ලු තමයි. සමහරුන් තනතුරු වෙනුවෙන් දඟලල පිස්සු වැටෙනවා. එහෙම වැඩිකල් යන්න බැහැ.” ජෝන් අමරතුංග මන්ත්‍රීවරයා කීවේ අතීත දේශපාලන සිද්ධීන් කීපයක් ද සිහිපත් කරමිනි.”එජාප යේ ගැටුම් ඉවර වෙන්නෙ නැද්ද?” හෙට්ටිගේ ඇසීය.”ඉවර වෙන්නෙ කොහොමද කට්ටියක් ගලක් උස්ස ගෙන යනවා. තවත් කට්ටියක් පොඩි කරපු කොම්පියුටරයක් අරන් රට වටේ යනවා.” අමරතුංග මන්ත්‍රීවරයා කීවේ තරමක උස් හඬිනි.”එතකොට ඕකට විසඳුමක් නැද්ද? හෙට්ටිගේ ඇසූ ප්‍රශ්නයට අමරතුංග මන්ත්‍රීවරයා පිළිතුරු දුන්නේ “විසඳුමක් තියෙනවා. ඒ තමයි කැරලිකාරයන්ට බුද්ධිය පහළ වෙච්ච දවසට” අමරතුංග මන්ත්‍රීවරයා කීවේ කොක් හඬලා සිනාසෙමිනි.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=af1201081</link>
    <topic>අහස වෙනස් කරන ආශ්චර්යයේ කුලුන</topic>
    <author>සරත් පෙරේරා</author>
    <content/>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=af1201082</link>
    <topic>‘නිල ඇඳුමෙන් මිනිස්සුන්ට උදව් කරන්න; බලය පෙන්නන්න නම් එපා’</topic>
    <author>ටිරෝනි වෑවලගේ</author>
    <content>පොලිස් අධිකාරී ඩී. ආර්. එල්. රණවීර මහතාගේ හඬපොඩි කාලේ හොරා පොලිස් සෙල්ලම් කළ අන්දම මට හොඳට මතක තිබේ. හැකි සෑම විටකම මා උත්සාහ දැරුවේ ‘පොලිස්’ වීමටය. එසේ වුවද හොරු ඇල්ලීම හැම විටම පහසු වූයේ නැත. සෙල්ලමේදී එසේ නම් සැබෑ ලෝකයේ දී හොරුන්, අපරාධකරුවන් නීතියේ රැහැනට කොටු කර ගැනීම කොතරම් අසීරු කරුණක් දැයි අමුතුවෙන් කිව යුතු නැත. එහෙත් රණවීරලාට නම් අපරාධකරුවන් අත්අඩංගුවට ගැනීම සෙල්ලමක් තරමට හුරු පුරුදුය. කොතරම් අසීරු, භයානක රාජකාරියක් වුවද සැහැල්ලුවෙන් ඉටු කිරීම රණවීරලාට අලුත් දෙයක් නොවන්නේය.මා මේ කියන රණවීර අන් කිසිවකු නොව කොළඹ අපරාධ කොට්ඨාසයේ ප්‍රධානී ඩී. ආර්. එල්. රණවීර ය. පොලිස් සේවයේ වසර 28 ක සේවා කාලයක් ගෙවා දැමීමෙන් ඉක්බිති ඔහු අද කොළඹ අපරාධ කොට්ඨාසය බාරව ක්‍රියා කරන්නේය. නමින් ම පැහැදිලි වන්නා සේ අපරාධ කොට්ඨාසයේ රාජකාරි පහසු නොවන්නේ ය. එහෙත් පොලිස් සේවයේ හතර සීමාවේම වැඩ පෙන්වා ඇති රණවීරට නම් අපරාධ කොට්ඨාසයේ රාජකාරි ද වෙනසක් නොවන්නේ ය. ඒ බව පැහැදිලි කර ගැනීමට නම් අතීතයේ සිට ඔහුගේ රාජකාරි දිවියේ අහුමුලු විමසා බැලිය යුත්තේ ය. ඒ අහුමුලු එළි කොට දැක්වීමට ද ඔහුගේ කිසිම පැකිලීමක් නොමැත්තේ ය.“මම පොලීසියට බැඳුණේ එස් අයි කෙනෙක් විදිහට. ඒ 1984 දී. විශ්ව විද්‍යාලේ යන්න බැරි වුණේ සෙල්ලම් කළා වැඩි වුණ නිසා. නමුත් ඒ ක්‍රීඩා හැකියාවන් නිසාම මට තරමක් ඉහළ නිලයකින් පොලිස් සේවයට එක් වෙන්න හැකියාව ලැබුණා.”ඔහු කතාබහ ආරම්භ කරයි. පිළියන්දල සිට තර්ස්ටන් විද්‍යාලයට පාසල් එන රණවීර ගේ කාලයෙන් වැඩි හරිය ක්‍රීඩා කටයුතු, ශිෂ්‍ය නායක ක්‍රියාකාරකම්, මෙන්ම සාහිත්‍ය සංගම් වැඩවලට වෙන් කෙරිණි. කෙඩෙට් කණ්ඩායමට මෙන්ම පාසලේ බාල දක්ෂ ව්‍යාපාරයට ඔහුගෙන් ලැබුණු දායකත්වය විශාල ය. මේ සියල්ල මා සමඟ පවසන අතරේ කරුණු කාරණා තහවුරු කිරීමට සහතික පත් ගොන්නක් ද ඔහු මවෙත ඉදිරිපත් කළේ ය. කාර්යාල කාමරය ඔහුට තම නිවස මෙන් ළෙන්ගතු වී ඇත්තා සේය.“හමුදාවටයි, පොලිසියටයි එක පාරම ඇප්ලිකේෂන් දැම්මා. ඉස්සෙල්ලම සම්මුඛ පරීක්ෂණවලට කැඳවුම් ලැබුණේ පොලිසියෙන්. ඒ නිසා පොලීසිය තෝරා ගත්තා. අනික මට යුනිෆෝම් එකක් අඳින රස්සාවක් කරන්න තිබුණේ හරිම කැමැත්තක්.”පොලිස් සේවයට එක්වීම ඔහු සිහිපත් කරන්නේ එසේ ය. මට හැඟී යන්නේ සම්මුඛ පරීක්ෂණ කැඳවුම් ලිපි කඩිනම් කිරීම මඟින් ශ්‍රී ලංකා පොලීසිය වාසනාවන්ත වූ සෙයකි. ඊට හේතුව රණවීර යනු පොලිස් සේවයටම උපන්නකු වන බැවිනි. මිලී වීරවර්ධන සහ දොන් සවිමන් රණවීර දෙපළගේ වැඩිමහල් පුතණුවන් වූ අප කථා නායකයා වැඩි දුරටත් පවසන්නේ තමා පොලිස් සේවයට එක්වීම සම්බන්ධව අම්මාගෙන් විරෝධයක් එල්ල නොවුණු බවයි. තම පුතා පොලිස් නිල ඇඳුම් ඇඟලනු බැලීමට පියා ජීවතුන් අතර සිටියේ නැත.“අපේ පවුලේ මමයි මල්ලිලා තුනයි. එක නංගියි. කාලා බීලා ඉන්න පුළුවන් වාතාවරණයක් අපේ පවුලේ තිබුණා. පළවෙනි පත්වීම ලැබුණේ තංගල්ලට. එතකොට උතුරේ යුද්දේ පටන් අරගෙන. යුද්ධය නිසා පොලීසියේ අනුඛණ්ඩ හැදුවා. මාව අයත් වුණේ සියවෙනි අනුඛණ්ඩයට. ඒ යටතේ ත්‍රිකුණාමලයට ගියා.”ඒ 1986 වෙසක් පොහොය දිනයයි. ත්‍රිකුණාමලයට ආසන්න අනුරාධපුර මායිමේ සිංහල ගමකට කඩා වැදුණු කොටි නිසි නින්දේ අහිංසක ගම්මු මරා දැමූහ. පණ බේරා ගැනීමට සමත් වූවෝ විය යුතු වූ පරිද්දෙන් ම යළි තම නිවෙස්වලට යාමට බිය වූවෝය. රණවීර ද අයත් වූ සියවෙනි අනුඛණ්ඩයට මේ අහිංසක ගම්මුන්ගේ ආරක්ෂාව බාර විය. තර්ස්ටන් විදුහලේ ශිෂ්‍ය සංගම්, ක්‍රීඩා කටයුතුවල වැඩ පෙන්වූ තරුණයා යළි තම හැකියාවන් පෙන්වීමට වේදිකාවක් එමඟින් හිමි කර ගත්තේ ය.“අපි ඒ ගම ආයෙත් අලුතින් ගොඩ නැඟුවා. ඒ විතරක් නෙමෙයි, ගමේ ඉස්කෝලෙකුත් හැදුවා. මම ඒ ඉස්කෝලෙ ළමයින්ට ඉගැන්නුවා. මාස හතරක් විතර එහේ ඉඳලා ත්‍රිකුණාමලය පොලීසියට ගියා. අලුතෙන් පොලිස් මුරපොළක් පටන් ගත්තා මංකි බ්‍රිජ් කියන ප්‍රදේශයේ. මම එතන ස්ථානාධිපති විදිහට වැඩ කළා. එතනින් ආයෙම ත්‍රිකුණාමලය පොලීසියට ආවා. ඉන්දු ලංකා ගිවිසුම අස්සන් කළේ ඒ කාලේ තමයි. ගිවිසුමට අනුව ඉන්දීය සාම සාධක හමුදාව උතුරු නැගෙනහිර ප්‍රදේශවලට එනකොට අපට එහෙන් දකුණට එන්න සිද්ධ වුණා. එතකොට දකුණ ගිනි අරගෙන.”එතැන් සිට රණවීරට සිදු වූයේ දකුණේ ගින්දර නිවන්නට ය. ඔහුට හිමි ව තිබු වැලිපන්න - මතුගම ප්‍රදේශය අන්තවාදී ක්‍රියා බහුලව සිදු වූ ප්‍රදේශයක් විය. නමුත් රණවීර තම තරුණ ජවය, නිර්භීතකම නොඅඩුව පොලිස් සේවයට ලබා දුන්නේ ය. ඔහු මතකයෙන් කියාගෙන යන අන්දමට ඔහුගේ සේවා ස්ථාන ලැයිස්තුව ඉතා දිගුය. එමෙන්ම ඒ ලැයිස්තුව පොලිස් නිලධාරී ජීවිතයේ වගකීම් සම්භාරය මෙන්ම කටුක වූ පැතිකඩක් ද පෙන්වා සිටී. ආවර්ජනය කිරීමකින් තොරවම තම සේවා ස්ථාන ලැයිස්තුව පවසන රණවීර තම මතක ශක්තිය ද සාක්කි සහිතව ඔප්පු කරයි. කෙසේ වුවද ඔහු පැවසු එක් සුවිශේෂි කරුණක් මගේ මතකයේ ඉඩක් ගනී.“1994 - 95 මම සේවය කළේ කළුතර උතුරු පොලීසියේ. ඕ අයි සී විදිහට. අවුරුදු ගාණකට පස්සේ 94 පැවැති මහ මැතිවරණයෙන් රටේ දේශපාලන බලය මාරු වුණා. රටේ පොලිස් ස්ථානවල නිලධාරීන් බහුතරයක් විවිධ ප්‍රදේශවලට මාරු කෙරුණා. කළුතර ප්‍රදේශයේ පොලිස් ස්ථානවල සේවය කළ නිලධාරීන්ගෙන් ස්ථාන මාරු නොලබපු නිලධාරීන් හිටියේ දෙන්නයි. ඒ අතරින් එක්කෙනෙක් මම. එසේ වීමට ප්‍රධාන මෙන්ම එකම හේතුව වුණේ මම රාජකාරියට දේශපාලනය ගාවා නොගෙන අපක්ෂපාතීව සේවය කිරීමයි.”පොලීසිය සහ දේශපාලනය එකක් ම වූ යුගයක දේශපාලනයෙන් බැහැරව රාජකාරිය කිරීමේ අසීරු කටයුත්ත වෙනුවෙන් රණවීර එලෙස ප්‍රශංසා ලැබුවේය. යළිත් වරක් පොලිස් ස්ථාන කිහිපයකම සේවය කිරීමෙන් අනතුරුව ඔහුට වලාන දූෂණ මර්දන ඒකකය බාර විය. එමඟින් රටේ ජනතාවට කැපී පෙනෙන සේවයක් ඉටු කළ ඔහු 1999 වසරේදී සහකාර පොලිස් අධිකාරීවරුන් බඳවා ගැනීමේ තරග විභාගයෙන් සමත් වී සහකාර පොලිස් අධිකාරී ධුරයට පත්විය. පොලිස් අධිකාරී ලෙස 2007 වසරේදී පත්වීම් ලැබු ඔහු 2010 දී කොළඹ අපරාධ කොට්ඨාසයේ අධ්‍යක්ෂ ධුරය බාර ගත්තේ ය.“මම ජීවිතයේදී ලොකු දේවල් ඉලක්ක කරගෙන නෑ. බොහොම සරල, සාමාන්‍ය ආගමට දහමට නැඹුරු වුණු ජීවිතයක් තමයි මම ගෙවන්නේ. මගේ ජීවිතයේ අද ඉන්න තත්ත්වය දක්වා පැමිණෙන්න පිටිවහලක් වුණු ප්‍රධාන කාරණයක් තියෙනවා. ඒ තමයි මත්පැන් සහ පාටි ජීවිතයෙන් ඈත් කිරීම. අවුරුදු දහයක විතර ඉඳන් මම මස් මාළු කන එකත් නතර කරලා තියෙන්නේ. මේ විදිහට ජීවිතය හැඩ ගස්වා ගැනීම නිසා මට ඕනෙ අවස්ථාවකට මුහුණ දෙන්න ශක්තිය ලැබුණා.”සංහිඳියාවෙන් යුක්තව ජීවිතය දෙස බලා ඔහු ලත් ජයග්‍රහණ ගැන අමුතුවෙන් කිව යුතු නැත. ඔහුගෙන් පිළිසරණ ලත් රටේ මහ ජනතාව ඒ ගැන සාක්කි කියනු ඇත. මිනීමැරුම්, කප්පම් සිදුවීම්, මංකොල්ල කෑම් ගණනාවක වැරැදිකරුවන් නීතිය හමුවට ගෙන ආ බවට පළ වූ පුවත්පත් වාර්තා ද අප්‍රමාණය.විශාල ගමන් මල්ලක බහා ගිං ගඟේ ගිල්වා තිබු පිරිමි මළ සිරුරක් ;පාලීසියට හමුවූයේ 2010 ජුනි මාසයේදී ය. කාගේ කව්දැයි සොයා ගැනීමට නොහැකි වූ නිසා මරා දැමුණු මේ පුද්ගල මළ සිරුර පොලීසිය මඟින් මිහිදන් කෙරිණි. එහෙත් මෙතරම් වියරු ඝාතනයක් කළ මිනීමරුවා අල්ලා ගැනීමේ වගකීම නම් පොලිස් නිලධාරීන්ගේ සිත්වලින් බැහැර වූයේ නැත. කොළඹ අපරාධ විමර්ශන කොට්ඨාසය බාර වූ අපගේ කථා නායකයා ඒ අතර මූලිකයා වූයේ ය.මේ අතර කැකිරාව ප්‍රදේශයේ දී අත්හැර දැමු මෝටර් රථයක් හමු විය. සියුම් ලෙස මේ මෝටර් රථය පරීක්ෂා කළ අප කථා නායකයා ඇතුළු සෙසු නිලධාරී පිරිසට දුරකථන අංකයක් සටහන් කළ කොළ කැබැල්ලක් හමු විය. අපරාධ පරීක්ෂණයේ නිපුණ පොලිස් නිලධාරී මහත්වරුන්ට මහා ඝාතනයක සුල මුල සොයා ගැනීමට දුරකථන අංකයක් ලියු කොළ කැබැල්ලක්ම ප්‍රමාණවත් වූයේ ය.රණවීර මහතාගේ සෘජු අධීක්ෂණය යටතේ දුරකථන අංකය මුල් කර ගනිමින් සිදු කළ පරීක්ෂණ රැසක අවසානයේ ගිං ගඟේ පාවුණ මළ සිරුර සහ අත්හැර දැමු කාරය අතර සම්බන්ධයක් සොයා ගැනීමට පොලිස් නිලධාරී මහත්වරු සමත් වූහ. ඒ පරීක්ෂණවල අවසානය වූයේ මරා දැමුණු පුද්ගලයාගේ මිනි මැරුමට වගකිව යුතු වූ අනියම් බිරියක සහ පාතාල සාමාජිකයකු නීතියේ රැහැනට හසු වීමයි. මේ උදාහරණය අප කථා නායකයාගේ මූලිකත්වයෙන් විසඳුණු එක් අබිරහස් මිනී මැරුමක් පමණි.තවත් මෙවැනි උදාහරණ බොහෝ ය. එපමණක් ද නොව ඇතැම් පරීක්ෂණ කටයුතුවලදී රණවීර මහතා ද සිවිල් ඇඳුමින් සැරසී පෞද්ගලිකවම පරීක්ෂණයට සහභාගි වන්නේ ය. සැකකරුවන් අල්ලා ගන්නේ ය. දිනපතා වාර්තා වන අපරාධ, මිනිමැරුම්, වංචා, දූෂණ සමඟ ගෙවන ජීවිතය කිසියම් කනගාටුවක් උපදවන්නේ දැයි මම ඔහුගෙන් අසා සිටියෙමි.“කලකිරීමක් නෑ. සමාජයේ සංහිඳියාව බිඳ වැටෙන්න මිනිසුන්ගේ අධ්‍යාත්මික ගුණ වගාව කියන දේ සමානව නොපවතින බව සහ වර්ධනය නොවන බව හේතු වන බව මට වැටහුණා. එක පාරක් ත්‍රිකුණාමලයේදී ත්‍රිකුණාමලය - කොළඹ බස් දෙකක් නවත්වලා එහි සිටි මගීන් 121 ක් එකම තැන මරා දමන්න ත්‍රස්තවාදීන් ක්‍රියා කළා. මගේ අධීක්ෂණයට ලක්වූ සිදුවීම් අතරින් මගේ මතකයට නැගෙන මා කම්පනයට පත් කළ සිද්ධිය ඒකයි. වෘත්තිය ඇතුළේ ආතතියක් නැතුවා නෙමෙයි.නමුත් ආගම දහමට නැඹුරු වීමෙන් ඒ ආතතිය සමනය කර ගන්නවා. සමාජය ඇතුළේ සිද්ධ වෙන දේ අපි හොඳටම දන්නවා. මිනිස්සු හැරෙන කොට අපට කියන්න පුළුවන් මේ කළු චරිතයක් ද සුදු චරිතයක් ද කියලා. අපි ඒ සියල්ල දැනගෙන අවබෝධයෙන් ඉන්නවා. නව පොලිස්පති තුමා ගේ දර්ශනය මට ලොකු හයියක්. ඒ වගේම නියෝජ්‍ය පොලිස්පති තුමන්ලාගේ නියෝග මම හැම විටම පිළිපදිනවා. එතුමන්ලාගේ උපදෙස් මට ඉතා වැදගත්...”රණවීර මහතා තමාට පැවසීමට ඇති දේ අවසන් බව මට ඉඟි කරයි. එහෙත් යළිත් වරක් ඔහුගේ හඬ උස්ව නැඟේ.“අනාගතයේ පොලීසියට එන අයට දෙන්න පණිවිඩයක් මගේ ළඟ තියනවා. පොලීසියට එනවා නම් නිල ඇඳුම පාවිච්චි කරලා අවංකව මහජනයාට සේවය කරන්න එන්ඩ. එහෙම නැතුව මේ නිල ඇඳුමෙන් තමන්ගේ බලය පෙන්වන්න හිතනවා නම්, තව කෙනෙකුට හිංසා පීඩා කරන්න හිතනවා නම් ඒක මිනිසත්කමට කරන නිගාවක්. ඒ නිසා එහෙම නොසිතන අය පමණක් පොලිස් සේවයට එක් වෙන්න. ඒක තමයි මගේ පණිවිඩය.”ඔහු සියල්ල කෙටියෙන් කියා හමාර කළේය. දැන් ලියවිල්ල මා සතු ය. ඔහුගේ අධ්‍යාපන සුදුසුකම් මෙන්ම ඔහු ලත් වෘත්තිය පුහුණු සහ ඩිප්ලෝමා සම්බන්ධව මා එක වචනයක් හෝ ලියා නැත. එහෙත් ඒ සියල්ල මෙහි ලියනවාට වඩා මෙවන් සටහනක් තැබීමට මට සිතේ.රාජ්‍ය ආයතන අතරින් දූෂිතම ආයතනය පොලීසිය යැයි වරක් වාර්තා මඟින් සනාථ විය. එහෙත් ඒ ආයතනය ඇතුළේම රණවීරලා ද සිටින්නෝ ය.පෞද්ගලික ජීවිතය ද නොසලකා මහජනයා කෙරෙහි වන දයාවෙන් කරුණාවෙන් සේවයටම කැපවූ මෙවන් මිනිසුන් ද ඉතිහාස පොතේ රන් අකුරෙන් ලියවෙන නම් අතරට කවදා හෝ එක් විය යුත්තේ ය.ටිරෝනි වෑවලගේඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=af1201083</link>
    <topic>මේ අලුත් අවුරුද්දක් ආරම්භ කළ හැටිද?</topic>
    <author>අරුණි මුතුමලී</author>
    <content>දවස් ගෙවෙන වේගෙ හිතාගන්නවත් බැරිතරම්. හරියට නිකං ලෝක ගෝලේ වැඩි වේගෙකින් කැරකෙනවා වගේ. අවුරුද්ද පටන් අරගෙනත් දවස් අටක් ගෙවිලා. දුරුතු පෝයත් ලබලා.දුර් –උතු, ඒ කියන්නේ කටුක සෘතුවක් කියන තේරුම කියලා අහුබුදු මහත්තයා ද කොහෙදෝ කියලා තිබුණා මතකයි. ඇත්තටම දුරුත්ත ටිකක් කටුකයි තමයි. ඒ මදිවට කාලගුණෙත් කියන විදිහට තේන් සුළි කුණාටුවේ බලපෑම නිසා දිශාව වෙනස් වෙලා හිමාලය පැත්තෙන් සුළං හමා එද්දි සීතල තවත් වැඩියි. ඒ මදිවට මීදුම. උදේට වෙළේ එහා ඉවුරත් පේන්නේ නැති ගානයි. ඒ නිසා මගේ සුපුරුදු බංකු කොටේ උඩටත් යාගන්න බැරිව ජනේලෙන් එහා පැත්ත බලාගෙන මම හිටියා.”ඊ.....” මගේ බෙරිහන් දීමට අම්මයි තාත්තයි එකිනෙකා පරයන වේගයෙන් දුවගෙන ආවා. මල්ලි දෙකට නැමි නැමි හිනා වෙනවා.”මොකද ළමයි මේ?” අම්මා නොඉවසිල්ලෙන් විමසුවේ කේන්තිය මැඬගෙන. මල්ලි අම්මා ළඟට කිට්ටු වුණා. අම්මාගේ කම්මුල් දෙකම අත් දෙකෙන් වැහෙන්න දෑත තිබ්බා.”ඊ....” අම්මත් කෑගැහුවේ එකම හඩින්..”පිස්සු ද ළමයෝ මේ මර හීතලේ අයිස් කැට මූණේ ගාන්නේ””හපෝ... මේ ගොල්ලො හරිම කට්ටියක් තමයි. අන්න ඒකට ආච්චි. අයිස් වතුරෙන් නාලා කරලා පන්සල් යන්න ලෑස්ති වෙනවා.” මල්ලි කීවේ ආඩම්බර මුහුණකින්.”නිකම්ම පන්සල් යන්න? ඇයි අද අම්මා සිල් ගන්නේ නැද්ද?” තාත්තා ඇහුවා.”මීදුම වැඩි හින්දා, පාර පේන්නෙත් නැති හින්දා උදේම යන්න බැරිලු. අපි ගිහින් බස්සනවටත් කැමැති නෑ වාහන ඇක්සිඩන්ට් ගොඩක් වෙලා කියලා කියන නිසා.” ආච්චි වෙනුවෙන් සියලු විස්තර සැපයුවේ මල්ලි.”ඔන්න බලන්න පරිසර දුෂණයේ ආදීනව. මිනිස්සුන්ට සිල් ගන්නවත් බැරිවෙන ගානට ආවනේ” තාත්තා කී විට අපට හිනාව නතර කරගන්න ටිකක් අමාරු වුණා.”මොකක්ද තාත්තේ ඒ කතාවේ තේරුම?” මල්ලි පුදුම සහගත වූ ස්වරයෙන් ඇහුවා.”අපේ අම්මා මං දන්න කාලෙක ඉඳන් පෝයට සිල් ගැනිල්ල මිස් කළේ නෑ. අසනීපෙන් හරි යනවාමයි. ඒත් බුදුහාමුදුරුවෝ සම්බුද්ධත්වයට පත්වෙලා නවවැනි මාසේ තුන්බෑ ජටිලයන් ඇතුළු දහසක් ශ්‍රාවකයින්ට බණ දේශනා කරලා ඒ ගමන්ම බින්තැන්නේ මහවැලි ගඟ අසලට ගුවනින් වැඩියා කියන පළමුවැනිම ආගමනය දවසේ සිල් සමාදන් නොවී ඉන්න වුණා කියන්නේ.... “ තාත්තාගේ කනගාටුව පෙනුණේ ඇස්වලින්.”ඉතිං ඒකට පරිසර දූෂණයේ ඇති සම්බන්ධෙ මොකක්ද?” මල්ලි උරහිස් හකුළුවා ඇහුවා.”මීදුම වැඩිවෙන්න එක හේතුවක් තමයි පොසිල ඉන්ධන දහනය දන්නවද? දැන් හොයාගෙන තියෙනවා අපේ රටවල කෙසේ වෙතත් අනිත් රටවල මීදුම නිසා ඇතිවෙන මරණ සංඛ්‍යාව වැඩිවෙලා කියලා. මීදුම වැඩි වෙන්නේ ඇයි? මේ පොසිල ඉන්ධන විමෝචනය වැඩිවුණාමයි” තාත්තා කියාගෙන කියාගෙන ගියා.”ඉතිං අපේ රටවල ඔච්චරටම තෙල් දහනය කරනවද?” අම්මා නළල රැළි කරමින් ඇහුවා.”නෑ. යුරෝපීය රටවල් තමයි ඕකෙන් සියයට අසූවකටම වගකියන්න ඕන. ඒත් විඳවන කොට අපි ඔක්කොම විඳවන්න ඕනේ. දැක්කේ නැද්ද 31 රෑ නටපු තරමක්. දැන් ඔය දේවල් නිසා සිද්ධවෙන හානිවලට වගකියන්නේ කවුද?” තාත්තා ඇහුවේ හරියට අම්මා වගකිව යුතුයි වගේ.”අවුරුද්දක් පටන් ගන්නවා කියලා සතුටක් ඇතිවෙනවා නම් ඒක විඳගන්න විදිහක් තියෙනවානේ. උත්සව තිබ්බට කමක් නෑ. ඒත් ඒවායින් කොච්චර හානියක් වෙනවද කියලත් හිතන්න ඕන” තාත්තා ආයෙත් කේන්තියෙන් වගේ කීවා.”ඉතින් දැන් මොකක්ද වෙලා තියෙන්නේ?” අම්මයි මල්ලියි තරගෙට ඇහුවා.”අලුත් වසරක් එනවා කීවම අලුත් බලාපොරොත්තු අරවා මේවා එක්ක සතුටක් දැනෙනවා. ඉතින් ඒකට මල්වෙඩි එහෙම පත්තු කරනවා තමයි. ඒත් ඒ දේවල් මහා පරිමාණයෙන් කරද්දි කොයිතරම් හානියක් මේ ලෝකෙට වෙනවද කියලා හිතුවද?” තාත්තා ඇහුවා.”ඉතිං අනේ මිනිස්සු ඒවාට ආසයිනේ. ඔයා කියන්නේ හිතේ සතුට හංගගෙන බුම්මට්ටෝ වගේ ඉන්න කියලද?” අම්මා හරස් කැපුවා.”මම එහෙම කිව්වද දැං? මම කියන්නේ ඔය තරම් මහා ලොකුවට අහස පිරෙන්න මල්වෙඩි, රතිඤ්ඤා වගේ දේවල් පත්තු කළාම අපි නොහිතන ප්‍රශ්න ඇතිවෙනවා. අපේ කන්වලට වගේම සත්තුන්ගේ කන්වලටත් හරි අමාරුයි.” තාත්තා කීවා.”අනේ, බල්ලොයි, පූසොයි ගැන හිත හිතා ඉන්න පුළුවන්ද අවුරුද්දක් ලබද්දි. උන් ඕන්නං ඇඳන් යට හරි රිංගලා ඉඳීවි” අම්මා හිනාවෙවී කීවා.”බල්ලො පූසෝ විතරද ලෝකේ ඉන්නේ ඇයි කුරුල්ලෝ වෙන සත්තු, උන්ගේ කන් අපට වඩා තියුණුයි. ඒ නිසා උන්ට මේක බෝම්බ පාරවල් වගේ දැනෙනවා. උන් බය වෙනවා මැරෙනවා. වෙන වෙන ලෙඩවලට ගොදුරු වෙනවා. හරි සත්තු ගැන අතාරිමු. මිනිස්සුන්ටත් ඩෙසිබල් 80ට වැඩි සද්ද නිසා කන ඇහෙන්නැතිව යනවනේ. ඔය මල් වෙඩිල්ලකින් ඩෙසිබල් 190 විතර සද්දත් එන්න පුළුවන්.””ඇයි තාත්තා කියෙව්වද ඔය පළමුවැනිදා ලබන විනාඩි දොළහ ඇතුළත පුපුරන ද්‍රව්‍ය කිලෝ 7000ට වැඩිය යනවලු සිඩ්නි හාබර් පාලමේ කිට්ටුව විතරක්.””ඔය ඉතිං කොච්චර සොබාදහම පුච්චනවද, සල්ලි පුච්චනවද, සත්තුන්ට හානි කරනවද, අනේ දුප්පත් මිනිස්සු කී දෙනෙක්ගේ දුක්ගිනි නිවන්න පුළුවන් ඇද්ද ඔය තත්පරේට යන ගාණෙන්? අනෙක ඔය මල්වෙඩි නිසා ආලෝකය, තාපය, ශබ්දය, ශක්තිය වගේම සල්ෆර් අඩංගු රසායන ද්‍රව්‍ය, හයිඩ්‍රොකාබන් ඩයොක්සීන් ෆ්‍යුරාන් වගේම පුංචි පුංචි කුඩු වායුගෝලයට එක්වෙලා දූෂණය වෙනවා.””ඒත් ලක්ෂ දෙකහමාරකටත් වඩා ආවලුනේ ඒවා බලන්න මිනිස්සු ඒවට කැමතියි.” අම්මා කීවේ පේන දේ.“ඔය ආවට අන්තිමට අවුරුද්ද සැමරූ හැටි තිබුණේ දාලා. සුද්දියෝ බීලා වැඩිවෙලා සායවල් උඩ විසිවෙලා මහපාරේ වැටිලා ඉඳලා තියෙන්නේ. එහෙමද අලුත් වසරකට මුල පුරන්නේ?” තාත්තා කියද්දි ආච්චි එතනට ආවේ සුදු ඔසරිපොට හදන ගගමන්.”සීවරන් දෙයිහාමුදුරුවනේ කොහෙද ඒ?” ආච්චි සාරි හැදිල්ල නතර කරලා තාත්තා දිහා බැලුවා.”නෑ මම මේ කීවේ ජනේරුවට රට රටවල සිද්ධ වෙච්ච දේවල්. 2012 ලබනවා බලලා එන මිනිස්සු මහ පාරවල් දිගේ ගහමරාගෙන තියෙන තරම කොච්චර ද කිව්වොත් පළමුවැනිදා උදේ 4 වෙද්දි ලන්ඩන්වල ‘ඇම්බියුලන්ස් ක්රූ’ එකට කෝල්ස් 2333ක් ද කොහෙද ආවලු. දොළහ පහුවෙලා හැම මිනිත්තුවටම ප්‍රචණ්ඩ ක්‍රියා කෝල් 10ක් එන්න ගත්තලු. වෙනදා වගේ තුන් ගුණයක් ප්‍රචණ්ඩ ක්‍රියාවලට අදාළ කෝල්ස් ඇවිල්ලලු. අත්අඩංගුවට ගත් අයගෙන් වැඩි හරියම බීලා වැරැදි විදිහට හැසිරුණු සුද්දෝ සුද්දියෝ. ඉතින් පළවැනිදා පටන් ගන්නේම කූඩුවෙන්. මරු නේද?””හනේ දෙවියනේ අබුද්දස්ස කාලෙක හැටි. ඕක තමයි ළමයෝ සඟිස්කුරුතිය කියන්නේ” ආච්චි ඔළුව වනමින් කීවා.”සඟිස්කුරුතිය නෙමේ ආච්චියේ සංස්කෘතිය” මල්ලි නිවැරැදි කිරීමක් කරන්න හැදුවා.”මොකක් හරි කමක් නෑ. ඔය සුද්දන්ට අල්ලගන්න බැරි වුණෙත් අපේ ඒ දේවල් තමයි. ඒකයි උන් අපිත් එක්ක ඔට්ටු වෙන්නේ. අපේ නම් අවුරුද්දක් එද්දි නොනගතේට පන්සලකට ගිහින් කලින් අවුරුද්දේ වැරැදි හදාගෙන, තරහ මරහ හිතෙන් අයින් කරලා කිරිබත් ටික හරි බෙදාහදාගෙන කාලා යහපත් විදිහට අවුරුද්ද පටන් ගන්නේ. ඔහොම බීගෙන උඩදාගෙන මහපාරවල් ගාණෙයි පොලිසි ගාණෙයි ලැගලා අවුරුද්දක් හරියයිද?” ආච්චි කට ඇද කර කර කීවා.”ඒත් ඉතින් අපේ මිනිස්සුන්ටත් වටින්නේ සුදු හමක් කරන දේවල් නේ තාම....”තාත්තා කියාගෙන එද්දි”එහෙම හිතන්නේ ටික දෙනයි පුතේ. මිනිස්සු ඇත්ත නැත්ත දන්නවා. ඒත් අපේ රටේ මිනිස්සුන්ගේ ගතිය කියන්නේ කාගෙවත් හිත රිද්දලා තමන්ගේ දේ බලෙන් පටවන්නේ නෑනේ. ඒ නිසා අනුන්ගේ දේවලට හිස නමාගෙන ඉන්න වෙලා” ආච්චි ඔසරි පොට කරකවා ඉනේ ගහන ගමන් කීවා.”ආ.... අම්මට පන්සල් යන්නත් පරක්කු වෙනවා නේද? මේ කතාවලින්” අම්මා ආච්චි දිහා බලමින් ඇහුවා.”අපරාදෙ සිල් ගන්න බැරි වුණේ නේද ආච්චි?” මල්ලි ඒ කතාවේ ඌන පූරණය කළා.”අම්මා සෙම අමාරුයි ගගා ඉඳලා සීතල වතුර නෑවද? මේ පුතා කියන්නේ?” තාත්තාගෙනුත් ආච්චිට ප්‍රශ්නයක්.”මම නාපු ඇති එකක් නෑ මේ කොල්ලා පෝය දවසෙත් මුසාවාද කියනවා. උනුවතුර ඩිංගිත්තකින් ඇඟපත හෝදාගත්තා. අනෙක එක දවසක් සිල් ගන්න බැරිවුණාට ප්‍රශ්නයක් නෑ. මම හැම පෝයටම සිල් ගන්නවනේ. අනෙක හිත පිරිසුදු නම් පන්සලට ගිහින් ඇවිත් ගෙදර වුණත් සිල් රකින්න භාවනා කරන්න බැරිකමක් නෑනේ. මං හින්දා කරදර වෙන්නෙ නැතුව ඕගොල්ලොත් ඔය මොනවා හරි කාලා බීලා බණක් භාවනාවක් කර ගත්තා නම් නරකද, පැයක්වත්” ආච්චි යෝජනා කළා.”ඔව් එක අතකට සුද්දො කරන කියන දේවලට කේන්ති අරගන්න ගියොත් අපිට වෙන්නේ වෛරෙන් මැරෙන්න. ඊට වැඩිය හොඳයි ඒ මිනිස්සුන්ගේ තෘෂ්ණාව ගැන හිතලා අපේ හිත්වල තියෙන දුර්ගුණ අයින් කරගන්න මොනවා හරි කරන එක. එහෙනම් අපිත් අම්මත් එක්කම පන්සලට ගිහින් එමුද?” තාත්තා යෝජනා කළා.අවුරුද්දේ මුල්ම පෝය දවසෙ සිත සමාධිගත කරගෙන යහපත් දැක්මෙන් යහපත් වැඩ කරලා යහපත් මිනිස්සු විදිහට ජීවත්වෙන්න ඕන කියලා හිතාගෙන අපි පන්සල් යන්න ලෑස්ති වුණා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=af1201084</link>
    <topic>මාලිංග කවදද එන්නේ?</topic>
    <author/>
    <content>දකුණු අපි‍්‍රකානු භූමියේ අතිශයින්ම මනරම් වූ කේප්ටවුන් හි නිව්ලෑන්ඩ්ස් ක්‍රීඩාංගණයේ දී නිමාවට පත්වූ ශ්‍රී ලංකා - දකුණු අපි‍්‍රකානු තුන්වැනි ටෙස්ට් තරගය අතරතුර දී කේප්ටවුන් හි ක්‍රිකට් ඇකඩමියේ නිලධාරියෙක් මගෙන් විමසීය. ‘අපි හරි ආසාවෙන් බලා ඉන්නේ ඔහු පන්දු යවන හැටි බලන්න.’ මෑත කාලයේ ජාත්‍යන්තර ක්‍රිකට් පිටියෙන් බිහිවූ භයානකම වේග පන්දු යවන්නා ලසිත් මාලිංග බැව් ඔහුගේ අදහසය. පිතිකරුවන් භීතියට පත්කරවන ඔහුගේ යෝකර් පන්දු ඉතා විස්මිත බවත්, ඉන් ගැලවිය හැක්කේ පිතිකරුවන් අතළොස්සකට පමණක් බවත් ක්‍රිකට් ඇකඩමි නිලධාරියා කියයි.ටෙස්ට් පිටියෙන් සමුගෙන සිටින මාලිංග ශ්‍රී ලංකාව සහ දකුණු අපි‍්‍රකාව අතර ලබන 11 වැනිදා ඇරැඹෙන තරග 5 කින් සමන්විත එක්දින තරගාවලිය සඳහා කණ්ඩායමට එක්වීමට නියමිතය. දකුණු අපි‍්‍රකාවේ අතිශයින්ම ජනපි‍්‍රය ශ්‍රී ලාංකික ක්‍රිකට් තරු අතර ලසිත් මාලිංගට ඇත්තේ ඉහළ තැනකි. ඔහු මීට පෙර දකුණු අපි‍්‍රකාවේ සංචාරය කර ඇත්තේ දෙවරක් පමණි. ඒ 2007 වසරේ පැවැති අයි. සී. සී. විස්සයි 20 ලෝක කුසලාන ක්‍රිකට් තරගාවලියට සහ 2009 වසරේ පැවැති අයි. සී. සී. චැම්පියන්ස් කුසලාන තරගාවලියටය.එහි දී ඔහුගේ අසාමාන්‍ය ඉරියව් සහිත වේග පන්දු යැවීමේ දසුන දැකගැනීමට ජොහැනස්බර්ග් සහ කේප්ටවුන් හී ක්‍රීඩා ලෝලීන්ට වාසනාව උදාවිය.මෙවර මාලිංගගේ දස්කම්වල සාක්ෂිකරුවන් වීමට එක්දින තරග පැවැත්වෙන පාර්ල්, ඊස්ට් ලන්ඩන්, බ්ලූෆොන්ටේන් සහ කිම්බර්ලි යන ප්‍රදේශවල ක්‍රීඩාලෝලීන්ට ද හැකි වනු ඇත. මාලිංග හැරුණු විට නායක තිලකරත්න ඩිල්ෂාන්, කුමාර් සංගක්කාර සහ මහේල ජයවර්ධනත් දකුණු අපි‍්‍රකානු ක්‍රීඩාලෝලීන් අතර ජනපි‍්‍රයත්වයට පත් ශ්‍රී ලාංකික ක්‍රීඩකයෝ වෙති.‘මේ හැමෝම මෙහේ ජනපි‍්‍රයයි. ඒත් මුරලිදරන් තරම් නෙවේ.’ ක්‍රිකට් ඇකඩමි නිලධාරියා යළිත් පවසයි.මුත්තයියා මුරලිදරන්ගේ විජ්ජාවක් බඳු තියුණු දඟ පන්දුව විමතිය දනවන්නක් බවත්, ඔහු වැනි දඟ පන්දු යවන්නකු බිහිවන්නේ කලාතුරකින් බවත් ක්‍රිකට් ඇකඩමි නිලධාරියා කියයි.ශ්‍රී ලංකා - දකුණු අපි‍්‍රකානු තුන්වැනි ටෙස්ට් තරගය පැවැති කේප්ටවුන් තණතීරුව වේග පන්දු යවන්නන්ට අතිශයින්ම වාසිදායක වුවත් මුරලිදරන් වැනි දඟ පන්දු යවන්නකුට එහි දස්කම් පෑමට හැකි බව ඔහුගේ විශ්වාසයයි.කේප්ටවුන් ටෙස්ට් තරගය නැරැඹීමට 16500 කට අධික අතිවිශාල ක්‍රීඩාලෝලීන් පිරිසක් ක්‍රීඩාංගණයට එක්රොක් වී සිටි අතර තරගයේ බොහෝ දිනයන්හි ප්‍රවේශපත් සියල්ලම විකිණී තිබිණි.එතරම් ක්‍රීඩාලෝලීහු සංඛ්‍යාවක් තරගය නැරැඹීමට පැමිණියේ කේප්ටවුන් බිමේ උපන් ජැක් කලීස්ගේ අතිවිශිෂ්ට ඉනිම දැකබලා ගැනීමටය. දකුණු අපි‍්‍රකානු පිතිකරුවන්ට තර්ජනයක් එල්ල කළ හැකි වේග පන්දු යවන්නකු නොසිටීම ශ්‍රී ලංකාවේ අවාසියට හේතු විය.ඔවුහු පළමු ඉනිමට වාර්තාගත ලකුණු ප්‍රමාණයක් රැස් කළේ එබැවිනි. මුරලි හෝ මාලිංග සිටියේ නම් ටෙස්ට් තරගය මීට වඩා තරගකාරී වීමට ඉඩ තිබු බව ක්‍රිකට් ඇකඩමි නිලධාරියා පවසයි.ෆවුස් මොහොමඩ් දකුණු අපි‍්‍රකාවේ කේප්ටවුන් නුවර සිට...කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=af1201085</link>
    <topic>උතුරත් දකුණත් එකතු කළ මොහොතක්</topic>
    <author>රූපාන්ති බුලත්සිංහල</author>
    <content>යුද ගිනිදැල් ඇවිළුණු රටට සාමය උදාවිය. සාමයේ අරුණලු දසත පැතිරී ගොස්ය. උතුරෙත් දකුණෙත් දැන් වෙනසක් නැත. අපි හැමෝම එකම රටක නෑදෑයෝ. තල් අරණෙත්, පොල් අරණෙත් අපට වෙනස නොතේරේ. නිදහස ගැන අපේ හිතේ අලුත් හැඟීමක් ඇති වෙලා. අලුත් බලාපොරොත්තු වලින් හැමදේම විකසිත වෙන්න පටන් අරගෙන. ගෙවී ගිය මතක සටහන්වලින් හිත පිරිලා. අලුත් අවුරුද්ද ලබලා ඒ හැටි කලක් ගියේ නැහැ. පරණ දේවල් හිත පත්ලෙ හොල්මන් කරනව.දෙදහස් එකොළහ දැන් අතීතයට එක් වෙලා. අප හැමෝම දෙදහස් දොළහ අවුරුද්ද පිළිගත්තෙ දෑත් එකතු කරලා සිංහල, දෙමළ මුස්ලිම් කියලා වෙනසක් තිබුණෙම නැහැ. අවුරුදු උදාව පිළිගන්න සෙට්ටිකුලම් ප්‍රදේශවාසීන් පෙළ ගැසුනෙ අලුත් ආකාරයට. නව වසරට කිරි ඉතිරෙන්න කියලා කිරි අම්මාවරු දෙසිය හැත්තෑවකට කිරි දානයක්.උතුරට විතරක් නෙවෙයි දකුණටත් කිරි ඉතිරෙන්න කියලයි ඔවුන්ගේ ප්‍රාර්ථනාව. ඒ ප්‍රාර්ථනාව මල්ඵල ගැන්වෙන්න හැමෝම පෙරුම් පිරුවා. බොඳ වී ගිය බලාපොරොත්තු අතරින් අලුත් බලාපොරොත්තු ඉටුකරගන්න ඔවුන් දේවාශිර්වාදය පැතුවා. උතුරට විතරක් නෙවෙයි දකුණටත්.දිරිය මවහිතේ හයියට මොනවා කරන්න බැරි ද? ගෑනු පිරිමි කියලා වෙනසක් නැහැ. කවුරු මොනවා කිව්වත් ගෑනු හිත් හයියයි. ළඳ බොළඳ සුකොමාලකම් කොහොමත් කාන්තාවන්ට උරුමයි. ඒ උරුව ඇයට ආවේ උපතින්මයි.එහෙත් මහා පර්වතයක් සේ ඈ ශක්තිමත්ය. මේ ඇගේ ශක්තිය පසක් වූ මොහොතයි. ඈ දුගී දුප්පත්කමෙන් මිරිකුණු අයෙකි. සැමියාගේ වියෝව ඇගේ ලොව තවත් අඳුරට ගෙන ගියේ නිතැතිනි.ළඳ බොළඳ බව ද ඇය හැර දමා ගියේ ඇයටත් රහසේය. සැමියා කරගෙන ගිය කර්මාන්තය ඇය දිගටම කරපින්නා ගත්තේ දිවි රැක ගැනීමටය. නැහැ, බැහැ, ඇයට අමතක විය. ඈ දිවි සටනේ ධාවන පථයේ දිවීය. හති වැටුණි. එහෙත් ඈ නොනැවතුණි. ඈ පසුකර තවත් අය දිවීය. නමුත් ඈ පසුබට නොවීය. ඈ වැටි වැටි දිව්වාය.ගමන්මඟ අසාගෙන දිව්වාය. ජීවිතය කර්කෂකය. විඳිනවාට වඩා විඳවීම් බොහෝය. ඈ අසරණය. ඒ සමාජය හමුවේය. නමුත් සිත දැඩිය. සැමියා දිගින් දිගටම කරගෙන ආ දැව කර්මාන්තය ඇය ඉදිරියටම කරගෙන ගියේ ස්ව හැකියාවෙනි. ඇගේ දහබිඳු රන් දහදිය විය. දැඩි දැව කඳන් ඇගේ සුරතින් කැපුණි. සුකොමල අත් ගොරහැඬි විය. ඒ ජීවිතය උදෙසාය. විලවුන් සුගන්ධය ඒ සිරුරින් නොදැනුණි. ඒ වෙනුවට තෙත් වූ දහදිය සියොළඟින් වහනය විය.පාණදුර ගමට ඇය මිණි පහනකි. අන් අයට ආදර්ශයකි. ඈ ද ජීවිතය සමඟ පොර බදන්නියකි. වෙහෙසකරය. සිත අවිවේකය. ඈ ද පවුලක් රකින අම්මා කෙනෙකි.සුව සංගීතයජීවිතේ කවදාවත් දකින්න බැරි විදිහට ඒ ප්‍රාර්ථනා බිඳ වැටිලා. මරණය එන්න එන්න කියලා කතා කරන කොට ජීවිත පුරුක හයියෙන් අල්ලාගන්න ඔවුන් පොර බැදුවා. ආදරය කරන හැමෝම දුර ඈතකට ගිහිල්ලා. හිතේ තිබුණ වෙර වීරිය බොඳ වෙලා ගිහිල්ලා. පාළුව, තනිකම, වේදනාව හිතේ හිරවෙලා. කෙඳිරිය කෙළවරක් නැහැ. ඒත් ඔවුන් තවමත් ජීවිතය ඉල්ලයි.මසුරන් ළඟ නැවතෙන බොහෝ සිත් ඔවුන් ළඟ නොනැවතුණි. ඒ මිනිසත්කම පරයා නොමිනිස්කම නැගී සිටින බැවිනි. වනසිවුපාවුන් වැනි මිනිසුන් මැද දෙවි දේවතාවන් වැනි මිනිසුන් තවමත් සිටියි. මේ එවැන්නන්ගේ උත්සාහයකි. සුව ගී ප්‍රසංගයක් මහරගම රෝහලේ පිළිකා රෝගීන් වෙනුවෙන් කිරීමට කැපවූයේ මිනිසත්කමට උපකාරයක් ලෙසය.මිල මුදල ළඟ නතර වූ මිනිස්කම යළිත් ජීවය ලබා ඇත. ඒ මියැදෙන්න යන ඔවුන් අබියසය. ඒ දයානුකම්පාව ඔවුන් වෙනුවෙන් සුව ගීයක්ම විය. එහි රසය විඳින්නට බොහෝ දෙනා එක්රොක් විය. ඒ ඔවුන්ගේ සතුට ප්‍රමෝදය වෙනුවෙනි.මිනිසත්කම මියැදෙන ලෝකයක මිනිසත්කම ජීවත් කරන්න වෙර දරන ඔවුන්ටම උපහාරයක් වේවා!රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=af1201086</link>
    <topic>වැඩ ගොඩ නොගැසෙන කලබල නැති ඩී. එම්. ටී එක</topic>
    <author>රූපාන්ති බුලත්සිංහල</author>
    <content>කෙළින් යන රාජ්‍ය ආයතනමම මෝටර් රථ කොමසාරිස්තුමාගේ කාර්යාලය ඉදිරිපිට සිටිමි. ඒ අසල රැස් කකා කල් මරන මිනිසුන් දැන් නොමැත. හෙම්බත්ව වැඩ කරන නිලධාරීන් නොමැත. ඒ ඔවුන්ගේ දියුණුවයි.මේ පිළිබඳ මෝටර් රථ කොමසාරිස් බී. ඩී. එල්. ධර්මපි‍්‍රය මහතා අපට කිව්වේ මෙබඳු අදහසකි. “2010 ජුනි මාසයෙ තමයි මං කොමසාරිස් විදිහට වැඩ බාර ගත්තේ. ඒ කාලෙත් මේ දෙපාර්තමේන්තුව හොඳ තත්ත්වයෙන් තමයි තිබුණේ. අපේ ආයතනයට තරගයක් නැහැ. අනිත් එක ජනතාවට විශිෂ්ට සේවයක් සැපයීම අපේ අරමුණයි. හැම සේවකයෙක්ම ඒ අරමුණ වෙනුවෙන් කටයුතු කරනවා. මං මේ ආයතනයට එනකොට හැම අංශයක්ම හොඳින් ක්‍රියාත්මක වුණා.ඒ වගේම හොඳ ආදායමකුත් ලැබුවා. ඒත් වේරහැර තිබුණ රියදුරු බලපත්‍ර අංශයේ තදබදයක් තිබුණා. මුද්‍රණය කරපු විශාල බලපත්‍ර සංඛ්‍යාවක් ඒ වන විට ගොඩ ගැහිලා. මගේ මතකෙ හැටියට 30,000 ක් විතර. ඒ විතරක් නෙවෙයි අඩක් නිම කරපු බලපත්‍ර ප්‍රමාණයකුත් තිබුණා. සමහර ඒවා තැපැල් කරන්න ගොඩගැහිලා තිබුණා. උදේ ඉඳලා හවස් වෙනකංම පෝලිමේ සමහර අයට දවස් දෙක තුන එන්න වෙනවා. මං රාජකාරිය බාරගන්න කොට ඒ හැම ප්‍රශ්නයක්ම තිබුණා. හැබැයි දැන් තැපැල් කරන්න කිසිම දෙයක් ඉතුරු වෙලා. වේරහැර රැස්කකා ඉන්න පිරිසක් නැහැ.“මේ තදබදය අඩු කරන්න අපි විවිධ ක්‍රම අනුගමනය කළා. පරිගණක ආශ්‍රයෙන් එවෙලෙම බලපත්‍ර අලුත් කරලා දෙන්න ක්‍රියා පිළිවෙතක් හැදුවා. පසුගිය වසරේ වේරහැරට එවෙලම සම්බන්ධ විය හැකි ලෙස පරිගණක ජාලයක් සාදා ඊට අනුගත දිස්ත්‍රික් කාර්යාල තුනක් ඇති කළා. දැන් හම්බන්තොට, කුරුණෑගල, ගම්පහ දිස්ත්‍රික්කවල අයට ඒ ප්‍රදේශයේම ඉඳගෙන වේරහැරත් එක්ක සම්බන්ධ වෙන්න පුළුවන්. කාර්යය ඉක්මන් කරගන්න පුළුවන්. බලපත්‍ර ගැනීමේදී සිදුවෙන ප්‍රමාදය වළකිනවා. අලුත් පරිගණක ගත කිරීම අනුව වැඩ කටයුතු පහසු වුණා. දවසකට අලුත් වාහන ලියාපදිංචි කිරීම් දෙදහස් එකසිය අසූනමයක් ලෙස සාමාන්‍යයෙන් ගණන් බැලිය හැකියි.වාහන පැවැරීම ක්‍රම දෙකකට කරනවා. එක්දින පැවැරීම් සහ සාමාන්‍ය පැවැරීම්. එක්දින පැවැරීම් සිදු කරන්නේ ලියකියවිලි වඩාත් විශ්වාසදායී නම් පමණයි. හැම දෙයක්ම හොයා බලා පැවැරීම් කිරීමෙන් ගැටලු සහිත තත්ත්වයක් ඇතිවෙන්නෙ නැහැ.පැවැරුමකදී අපි පරණ ලිපිගොනු පිළිබඳ විශේෂ අවධානය යොමු කරනවා.2011 දී පෙර නොවූ විරූ ආකාරයක ආදායමක් අපි අත්පත් කරගත්තා. රුපියල් මිලියන 5000 ක ආදායමක් මෝටර් රථ ප්‍රවාහන කොමසාරිස් දෙපාර්තමේන්තුව ලබා ගත්තා. මං හිතන්නේ අපි ඉතිහාසගත වීමක් වුණා.පාරිභෝගික මහජනතාවට වඩාත් විශ්වසනීය සේවයක් සැපයීම අපේ අරමුණයි. මේ අරමුණ දැන් සර්වප්‍රකාරයෙන්ම සාර්ථකයි කියලා. ලබන වසර වෙනකොට අපේ ආදායම තවත් වැඩි වේවි.”වැඩිවෙන ලිපි ගොනු රැස්කර තබා ගැනීමට ලේඛනාගාරයක් නොමැති වීම අපිට ගැටලුවක්. ඒ ගැටලුව සාර්ථකව විසඳා ගැනීමට ලේඛනාගාරයක් ඉක්මනින්ම පිළියෙල කරගන්න අවශ්‍යයි. ඒ වගේම ලිපිගොනු පරිගණකවල සුරක්ෂිතව තබා ගැනීමට නම් ඒ සඳහා සුදුසු පරිගණක පද්ධතියක් සකසන්න ඕනෙ.මේ සඳහා අපි ඊ - මෝටරින් ව්‍යාපෘතිය ක්‍රියාත්මක කළා. දැනට අප සතුව ලක්ෂ 70 ක විතර ලිපිගොනු තියෙනවා. ඒ හැම දෙයක්ම සුරක්ෂිත කරන්න අවශ්‍යයි. නැත්නම් වේයෝ කාවෝ කාලා මේ හැම දෙයක්ම විනාශ වෙනවා.මං හිතනවා මේ ක්‍රමයෙන් සෑම ලිපි ගොනුවක්ම සුරක්ෂිත කරගන්න ලැබේවි කියලා. ගිය අවුරුද්දෙත් ලක්ෂ පහක් පමණ අලුත් වාහන ලියාපදිංචි වුණා. මේ හැම දෙයකම ලිපිගොනු තැන්පත් කරන්න ස්ථානයක් අවශ්‍ය වෙනවා.”ඔවුහු හැම විටම මහජන සේවය පිළිබඳ ඉහළින්ම සැලකූහ. එය ඔවුන්ගේ දැක්මෙන්ම පැහැදිලි වේ. “විශිෂ්ට මෝටර් වාහන නියාමනයෙන් ඉහළ මහජන දැක්මක්” අපේක්ෂා කිරීම සඳහා ඔවුහු සැදී පැහැදී යොමු වෙති. කිසි විටෙක ඔවුන්ගේ සහාය නැතිව කිසිදු වාහනයකට ධාවන කර නොහැකිය. ඔවුන් හමුවෙන් විවරණ ගෙන මාර්ග පථයට පිවිසිය යුතුය.මේ නිසා මෝටර් රථ ප්‍රවාහන කොමසාරිස් දෙපාර්තමේන්තුව කරනුයේ අපරිමිත මෙහෙයකි. 2011 වසරේ ඔක්තෝබර් මස සිට තවත් අලුත් ව්‍යාපෘතියක් ඔවුහු පටන් ගත්හ. එය මෙතෙක් ප්‍රමාද වීම නිසා සිදුවූයේ මහත් ව්‍යසනයකි.ඒ පිළිබඳ මෝටර් රථ කොමසාරිස්වරයා මෙසේ පැවසුවේය. “මෙතෙක් කලක් වාහන විකිණිමේදී පළමු හිමිකරුගේ නමින්ම දෙවැනි හිමිකරු ද වාහනය පරිහරණය කළා. මේ ආකාරයට අයිතිකරුවන් ගණනාවක් අතට විකිණීමේදී වාහනය මාරු වුණා. හදිස්සි අනතුරකදී වෙනත් නීති විරෝධි වැඩක දී මේක හරිම කරදරයක් වුණා. මේ තත්ත්වයෙන් මිදෙන්නයි අවශ්‍ය වුණේ. මේ නිසා වාහන මිලදී ගන්නා තැනැත්තාම එහි අයිතිකරු ලෙස ලියාපදිංචි විය යුතුය.නැත්නම් දිනකට රුපියල් සියය ගණනේ දඩයක් අය කරනවා. ඕනෑම වාහනයක් ගත්තට පස්සෙ දින දාහතරක් ඇතුළත ලියාපදිංචි කළ යුතුය. වර්තමානයේ පාවිච්චි කරන්නා වාහනය තමන්ගේ බව තහවුරු කරගැනීමට සාක්ෂි ඉදිරිපත් කළ යුතුයි. නැත්නම් ඒ දඩේට යටත් වෙන්න සිද්ධ වෙනවා.”මේ වන විට වාහන විශාල ප්‍රමාණයක් තමන්ගේ නමට පවරා ගැනීම සිදු වෙනවා. අපේ ආයතනයට ලැබෙන ආදායම දැන් වැඩියි. ලබන අවුරුද්දේ ඒක තවත් වැඩි වෙනවා.” කවදත් අපට අනම්‍ය සේවයක් සපයන මෝටර් රථ ප්‍රවාහන කොමසාරිස් දෙපාර්තමේන්තුවේ සේවය සැමදාමත් වටී. ලාභ ලබන්නෙක් අයුරින් නොව සේවය සපයන්නෙක් ලෙසින්ද ආදායම උපයන්නෙකු ලෙසද ඔවුහු ඉදිරියෙන් සිටිති.රූපාන්ති බුලත්සිංහලසේයාරූ සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=af1201087</link>
    <topic>“හොඳම නිළිය වුණු වෙලාවෙසතුට වැඩිකමට හැඬුණා”</topic>
    <author>සුභද්‍රා දේශපි‍්‍රය</author>
    <content>රංගන ශිල්පිනි අනෝජා වීරසිංහසිංහල සිනමාවේ උන්නතිය උදෙසා සිය ජීවන අසපුවේ ස්වර්ණමය යුගය කැප කළ ඇය දේශීය සිනමා කලාව වර්ධනයට අමිල මෙහෙවරක් ඉටුකළාය. සිංහල සිනමාවේ චිත්‍රපට රැසකට රංගනයෙන් දායක වූ ඇය ‘ටක් ටික් ටුක්’ චිත්‍රපටයෙන් ඇරැඹි සිනමා ගමන අරඹා ‘මොනරතැන්න’, ‘චන්නයි කෙල්ලො දෙන්නයි’, ‘අරලිය මල්’, ‘දීපිකා’, ‘සාරංගා’, ‘ඔබට දිවුරා කියන්නම්’ වැනි චිත්‍රපට රැසකට රංගන දායකත්වය ලබා දෙමින් පේ‍්‍රක්ෂක හදවත් දිනා ගත්තාය. ඇගේ සිනමා ගමනේ එක්තරා සංධිස්ථානයක් සනිටුහන් කරමින් ‘මල්දෙණියේ සිමියොන්’ කලාත්මක චිත්‍රපට රංගනයෙන් අන්තර්ජාතික සම්මානයට පාත්‍ර වූවාය.1987 නවදිල්ලියේ පැවැති අන්තර්ජාතික සිනමා උලෙළේදී ලෝකයේ හොඳම නිළියට හිමි ‘රණමයුර’ සම්මානය හිමිකර ගත් ඇය අනෝජා වීරසිංහ නම් වූවාය. ‘මල්දෙණියේ සිමියොන්’ චිත්‍රපටයෙන් ඇරැඹි ඇගේ කලාත්මක සිනමා ගමන කෙළිමඬල, සිරිමැදුර, සෙයිලම, සුරබිදෙන වැනි සම්මානනීය චිත්‍රපට තුළින් යළි යළිත් ඔපවත් කළාය. ලෝකයේ සුප්‍රසිද්ධ සිනමා නිර්මාණ කරුවකු වූ පෝල් කොක්ස්ගේ ‘අයිලන්ඩ්’ චිත්‍රපටයට ද ඇය රංගනයෙන් දායකත්වය ලබා දුන්නාය.සිනමා රංගනය ද අධ්‍යයනය කළ යුතු මාධ්‍යයක් බව වටහා ගත් ඇය එංගලන්තයේ රංගන පුහුණු ආයතනයකින් රංගනයත්, ගායනයත්, කටහඬ පාලනය පිළිබඳවත් විශේෂ පුහුණුවක් ද ලබාගත්තාය. ඉන් අනතුරුව කැනඩාවේ දී බටහිර ගායනා ශෛලීන් පිළිබඳවත්, ඔස්ට්‍රේලියාවේදී බටහිර ඔපෙරා සංගීත ශෛලිය පිළිබඳවත් හැදෑරීමට ඇයට අවස්ථාව උදාවිය. මහාචාර්ය ක්‍රිෂ්ණ කුමාර් කපූර් මහතාගෙන් උත්තර භාරතීය රාගධාරී සංගීත ශෛලිය ද ප්‍රගුණ කිරීමට ඇයට හැකි විය.‘අභින’ පාඨමාලාව හරහා දෙස් විදෙස් ශිෂ්‍යයන්ට ගුරුහරුකම් කියා දෙන ඇය රංගනය පිළිබඳ උපදේශකවරියකි. සුනාමිය නිසා සිදු වූ ඛේදවාචකය ඇගේ ජීවිතය සම්පූර්ණයෙන් වෙනතකට හැරවීමට හේතු විය. එතැන් පටන් සුනාමියෙන් පීඩා විඳි ජනතාව වෙනුවෙන් ඇය ඇපකැප වී කටයුතු කළාය. ඔවුන්ගේ ජන ජීවිත යථා තත්ත්වයට පත්කිරීම උදෙසා මානසික සහ කායික තත්ත්වය යළි ඇති කිරීමට වැඩසටහන් රැසක් දියත් කිරීමට ඇයට හැකි විය.ඉන් අනතුරුව යුද්ධයෙන් පීඩා විඳි උතුරු නැඟෙනහිර ජනතාවගේ ජනජීවිතය යථා පරිදි පවත්වාගෙන යාමට මානසික ශක්තිය නැවත ලබාදීමටත් ඇය එම ප්‍රදේශවල ජනතාව සමඟ අත්වැල් බැඳගෙන සිටින්නීය. උතුරු දකුණ එක් කිරීමෙන් උතුරේ දකුණේ හදවත් යා කිරීමේ අන්‍යෝන්‍ය අවබෝධයත්, සංහිඳියාවත් ඇති කිරීමේ භාර දූර කාර්යය සඳහා ඇගෙන් ලැබෙන දායකත්වය අතිවිශාලය.යුද්ධය අවසන් වුවද එම ප්‍රදේශවල ජනතාවගේ ජීවිත ගොඩනැඟීමේ යුද්ධය තවම අවසන් වී නොමැති බව පවසන ඇය විශේෂයෙන් යුද්ධයෙන් පීඩා විඳි දරු දැරියන් සඳහා විශේෂ වැඩමුළු පවත්වමින් ඔවුන්ගේ හැකියාවන් කරළියට ගෙන ඒම සඳහා ඇගෙන් ලැබෙන දායකත්වය අතිවිශාලය.‘මල්දෙණියේ සිමියොන්’ චිත්‍රපටය තුළ ඇය ද්විත්ව චරිත රංගනයන් ඉදිරිපත් කොට අන්තර්ජාතික සම්මානයට පාත්‍ර වූවාය. නවදිල්ලියේ පැවැත්වූ 1987 අන්තර්ජාතික සිනමා උලෙළේදී හොඳම නිළිය ලෙස රණමයුර සම්මානය ලද ඒ සුන්දර වූ මොහොත පිළිබඳව ඈ මතකය අවදි කළේ මෙසේය.“මට මුලින්ම අන්තර්ජාතික සම්මානයක් ලැබුණේ 1987 ජනවාරි 24 වැනිදා ඉන්දියාවේ නවදිල්ලි අන්තර්ජාතික සිනමා උලෙළේදී. එහිදී මට හොඳම නිළිය ලෙසට රණමයුර සම්මානය හිමි වුණා. ඒ ‘මල්දෙණියේ සිමියොන්’ චිත්‍රපටිය වෙනුවෙන් මම රඟපෑ ද්විත්ව චරිතය සඳහායි. නවදිල්ලියේ මේ චිත්‍රපට උලෙළ පැවැත්වුවත් එය දකුණු ආසියානු චිත්‍රපට උලෙළක් යැයි බොහෝ දෙනෙක් හිතනවා. එය ඉන්දීය හෝ දකුණු ආසියානු සිනමා උලෙළක් නොවෙයි.ලෝකයේ සියලුම රටවල් මේ සිනමා උලෙළේදී නියෝජනය වෙනවා. එවැනි සිනමා උලෙළකදී හොඳම නිළිය වීමේ වාසනාව මට හිමි වුණා. එවැනි චිත්‍රපට උලෙළක් සඳහා අපේ චිත්‍රපටියක් නිර්දේශ වෙලා තියනවා කියලා මම හීනෙකින්වත් හිතුවේ නැහැ. මිහිඳුම් සළු චිත්‍රපටය සඳහා 1983 දී මට කුසලතා සම්මානයක් හිමිවුණා නැඟී එන නිළිය ලෙස. මල්දෙණියේ සිමියොන් චිත්‍රපටියේ මගේ චරිත නිරූපණය අන්තර්ජාතික සිනමා උලෙළක හොඳම නිළියට හිමි සම්මානය මට හිමි වුණත් ලංකාවේ මල්දෙණියේ සිමියොන් ප්‍රචාරක පුවරුවකවත් මගේ රූපය තිබුණේ නැහැ.”“ඒ කාලේ ඉන්දීය මහ කොමසාරිස් බර්නාඩ් තිලකරත්න මහත්මයා. මටත් ඉන්දියාවට යන්න සූදානම් වෙන්න කියලා දැනුම් දුන්නා. ජෝ අබේවික්‍රම, ඩී. බී. නිහාල්සිංහ ඇතුළු පිරිසක් ඉන්දියාවට පිටත් වුණා. 24 වැනි දින උදෑසනම ආගන්තුක සත්කාර භාර නිලධාරියා ලෙස ඉන්දියාවේදී අපට සැලකුවේ රවි ගුප්තා කියන මහත්තයා.අපි නතර වෙලා හිටිය නවාතැනට ඇවිත් කිව්වා 24 උදේ සම්මාන උලෙළට සහභාගි වන අයට යන්න බස් එකක් ලෑස්ති කරලා තියෙනවා කිව්වා. අශෝක් හෝටලේ ඉඳලා අපි බස්වලින් උත්සවයට නවදිල්ලියට යන්න සූදානම් වුණා. 24 වැනිදා උදේ මම නතර වෙලා හිටිය කාමරයේ දොරේ සීනුව නාද වුණා. මම දොර ඇරියා රවි ගුප්ත මහත්තයා මල් පොකුරක් අරගෙන ඇවිත් මට අතට අත දීලා සුබ පතලා කිව්වා ඔයාට යන්න කාර් එකක් සූදානම් කරලා තියනවා කියලා.මට සැක හිතුණා ඇයි මට විශේෂයක් කියලා මම ඇහුවා. ඒත් එයා කිව්වෙම නැහැ මම පෙරැත්ත කළා. ඉන් පස්සේ රවි ගුප්ත මහත්තයා මට කිව්වා කාටවත් කියන්න එපා ඔයා තමයි හොඳම නිළිය විදිහට තේරිලා ඉන්නෙ කියලා. මම හීනෙකින්වත් හිතුවේ නැති දෙයක් නිසා මට සතුටු වැඩි කමට කෑ ගහලා ඇඬුවා.මගේ සද්දෙට බය වෙලා නිහාල්සිංහ මහත්තයයි අනිත් අයයි එතනට දුවගෙන ආවා. ඇයි ඇයි කියලා ඇහුවා ඒත් මම ඇඬුවා. එයාලත් සිද්ධිය දැනගෙන සතුටු වුණා. මම හිතුවෙ නැහැ මම හොඳම නිළිය ලෙස තේරෙයි කියලා. ඒ නිසා මම ඇඳුමක් ගෙනිහින් තිබුණෙවත් නැහැ උත්සවයට අඳින්න. අපි සහෝදරයෝ වගේ තමයි එකට වැඩ කළේ. මෙහිදී මම සිහිපත් කළ යුතු සුවිශේෂි චරිතයක් ඩී. බී. නිහාල්සිංහ මහත්තයා.මම එවකට රඟපාලා තිබුණේ බොහොමයක් වාණිජ චිත්‍රපටිවල. ඒත් මගේ සැඟවුණු කුසලතාව දැකලා නිහාල් අයියා තමයි මාව මල්දෙණියේ සිමියොන් චිත්‍රපටියේ ජේන් සහ සෝමා යන ද්විත්ව රංගනයට තෝර ගත්තෙ. ඇරැව්වල නන්දිමිත්‍ර මහත්තයා බය වෙලා තියනවා මේ වගේ චරිතයකට මාව තෝරගත්තට.ඒත් ඒ අභියෝගය හොඳින් ජයගන්න මට පුළුවන් වුණා. මගේ ළඟින්ම ඉඳගෙන ජෝ අබේවික්‍රම මහත්තයාත් මගේ රංගනය සාර්ථක කරගන්න උදව් කළා. අපි සහෝදරයො වගේ හරිම සාමූහිකව කටයුතු කළා. මට මෙවැනි අන්තර්ජාතික මට්ටමේ නිළියක වීමට පාර සොයා දුන්නේ නිහාල් මහත්තයා. මම කලින් රඟපෑ චිත්‍රපටත් සමඟ බලන කොට මේ චිත්‍රපටියේ දී එවැනි චරිතයකට පිවිසෙන්න සිදු වුණේ ප්‍රථම වතාටව.”“එදා මට ඉන්දියාවේදී සම්මානය ලැබෙන වෙලාවේදී සහෝදර නළු නිළියන්ටත් අවංකවම සතුටක් දැනුණා. මං දැක්කා ඉන්දීය මහ කොමසාරිස් කාර්යාලයේ නිලධාරියෙක් මට සම්මානය ලබා දෙන වෙලාවේදීම ඒ ප්‍රවෘත්තිය ලංකාවේ සරසවිය පුවත්පතටත් රූපවාහිනියටත් අනෙත් මාධ්‍ය ආයතනවලටත් ලබාදීමට කටයුතු කර තිබුණා. මට ජනාධිපති ජේ. ආර්. ජයවර්ධන, අගමැති රණසිංහ පේ‍්‍රමදාස, ගාමිණි දිසානායක යන මහත්වරු මට කතා කරලා සුබ පැතුවා. මගේ සිනමා ජීවිතේ නොමැකෙන මතක සටහනක් ඒ අවස්ථාව.”“මගේ සිනමා ජීවිතය පුරාම මට ගුරුහරුකම් ලබා දුන්නා මාලනී ෆොන්සේකා මහත්මිය. මල්දෙණියේ සිමියොන් චිත්‍රපටියේදී අභියෝග ජයගන්න මට හැමෝම උදව් කළා. මගේ හිතට අනවශ්‍ය වදයක් කරගන්නේ නැතුව ඒ චරිතය හොඳින් කරගන්න මට පුළුවන් වුණා.”“මුලින්ම මගේ සිනමා ගමන ආරම්භ කළේ ශ්‍රී ලංකා රක්ෂණ සංස්ථාවේ ලිපිකාරිනියක ලෙස සේවය කරන කාලෙදි. 1977 වර්ෂයේදී මගේ පළමු චිත්‍රපට රංගනයට අවස්ථාව ලැබුණේ මගේ මිතුරියක් මාර්ගයෙන්. ඒක අහම්බෙන් සිදු වූ දෙයක්. යසපාලිත නානායක්කාර මහත්තයාගේ ‘ටක් ටික් ටුක්’ චිත්‍රපටයේ තත්පර තිහක දර්ශනයක් මට හම්බ වුණේ.යාළුවකුට උදව්වක් හැටියටයි මම එදා රඟපෑවේ. ප්‍රධාන චරිතයේ නිළිය ඇවිත් හිටියෙ නැති නිසා එදා දවසේ රූගත කිරීම් සෙලින්කෝ විදුලි සෝපානයේ තිබුණේ. ජෝ අබේවික්‍රම මහතාත් සමඟයි මම රඟපෑවේ. යසපාලිත මහත්මයා තත්පර තිහේ දර්ශනය දැකීමෙන් පසුව එතුමා මගෙන් ඇහුවා මොනරතැන්න චිත්‍රපටියේ ‘සුරංජි’ ගේ චරිතය රඟපාන්න කැමැති ද කියලා.ඒ කාලේ මොනරතැන්න ගුවන් විදුලියේ ප්‍රචාරය වූ නාට්‍යයක්. ප්‍රධාන චරිතයට තෝරගෙන තිබුණේ මාලිනි ෆොන්සේකා. විජය කුමාරතුංග, රුක්මණි දේවි වගේ දැවැන්ත අයත් එයට සම්බන්ධ වී සිටියා. රූගත කරන තැන්වලට යන්න මට වාහනයක් තිබුණේ නැහැ. මුහුදු වෙරළේ ෂූටින්වලට අපි ගියා විතරයි සෙනඟ පිරුණා. මොනරතැන්න ප්‍රදර්ශනය වීමටත් කලින් මම චිත්‍රපටි හතරක රඟපෑවා.”රක්ෂණ සංස්ථාවේ ලිපිකාර තනතුරට සමුදුන් අනෝජා පසුව පූර්ණ කාලීන රංගන ශිල්පිනියක වූවාය. ඇය ඉන් අනතුරුව අරලිය මල්, චන්නයි කෙල්ලො දෙන්නයි, සාරංගා, ඔබට දිව්රා කියන්නම් වැනි චිත්‍රපට රැසකට රංගනයෙන් දායක වූවාය. අරලිය මල් චිත්‍රපටයේ රූගත කරන අවස්ථාවකදී ඇයට අමතක නොවන සිදුවීමක් ද වූ බව ඇය පවසන්නීය.“එදානම් මට කවදාවත් අමතක වෙන්නේ නැහැ. වැවේ වතුර ගලාගෙන යනකොට මට වතුරට පනින්න තිබුණා. ඒ වගේම ‘දීපිකා’ චිත්‍රපටියේ පාතාලයකින් මාව වැටෙන්න ගියා. මල්දෙණියේ සිමියොන් චිත්‍රපටියේ මගේ ස්වාමි පුරුෂයා ලෙස රඟපෑවේ ජෝ අයියා. ජෝ අයියා ගැහුව පාරකට මගේ තොල පැලී ලේ ගලන්න වුණා.මුල්ම චිත්‍රපටියට මං රඟපෑවේ තත්පර තිහක රංගනයක් ඒ චිත්‍රපටිය කළු සුදු චිත්‍රපටියක් මේකප් එක දැම්මේ රතු පාටින්. මම එදා ආසාව වැඩිකමට මේකප් පිටින්ම බස් එකේ ගියා දෙමටගොඩදී පිරිමි ළමයි වගයක් මට හිනා වුණා. ඒත් මම ගාණකට ගත්තේ නැහැ. එදා හවස් වනතුරු මම මේකප් සේදුවෙත් නැහැ.”පසුගිය කාලයේ ඇය රංගනයෙන් මඳක් ඈත් වී සිටියාය. ඇය මේ වන විට උතුරේ යුද්ධයෙන් පීඩාවට පත් දූ දරුවන් වැන්දඹුවන් පුනරුත්ථාපනය ලබන අය වෙනුවෙන් ඇප කැපවී කටයුතු කරන්නීය. ඔවුන්ගේ මානසික තත්ත්වය යථා තත්ත්වයකට පත්කිරීමට ඇගේ උපරීම දායකත්වය ලබා දෙන්නීය.‘අභින ඇකඩමි ඔෆ් පර්ෆෝමන්ස් ආර්ට්ස්’ යටතේ සහ ‘ශිවානන්ද යෝගාශ්‍රමයේ’ ඇය හැදැරූ භාවනා ක්‍රමවේදයන් උපයෝගී කොට ගෙන මානසික ආතතියෙන් පීඩා විඳින මිනිසුන්ගේ කායික හා මානසික සුවය ලබාදීමට ඇය එම ප්‍රදේශවලට ගොස් ඔවුන් සමඟ කාලය ගත කරමින් ඒ සඳහා ඇප කැප වී කටයුතු කරන බව ඇය පවසයි. පසුගිය කාලේ සියලු ආභරණවලින් මිදී ඇඳුම් පැලඳුම් වෙනස් කරන්නට ඇය තීන්දුවකට පැමිණියාය. එමෙන් හිස මුඩු කිරීමට ද ඇය තීරණය කළාය.“මම කොහොමත් රත්රන්වලට පි‍්‍රය නෑ. කොණ්ඩය මට කරදරයක් වුණා. මම දවසෙම මහන්සි වෙලා වැඩ කරන නිසා මට කොණ්ඩය කරදරයක් කියලා හිතුණා. මේ දිනවල මම ඔස්ට්‍රේලියානු චිත්‍රපටියකට සූදානම් වන නිසා කොණ්ඩය ටිකක් වවනවා. සමහරු කියනවා අනෝජා කලකිරිලලු ජනපි‍්‍රය වෙන්න හදනවලු මට ජනපි‍්‍රය වෙන්න තව දෙයක් නෑ මම ලංකාවේ නෙමෙයි ලෝකයේම ජනපි‍්‍රයත්වයේ ඉහළටම ආව කෙනෙක්. අද මම ජීවිතේ යථාවබෝධය ලබා සිටිනවා. මම මවක් දියණියක් සමාජ සේවිකාවක් ලෙස ලබාගෙන ඇති ස්ථානය පිළිබඳව මම තෘප්තිමත්.බදුල්ලේ කයිලගොඩ පල්ලියගුරුගේ ජෙලඩීන් සිරිවර්ධන සහ විජේසිංහ ආරච්චිලාගේ සීලවතී දෙපොළගේ හත්වැනි දරුවා ලෙස 1955 ජනවාරි 21 වැනි දින මෙලොව එළිය දුටු ඇය පල්ලියගුරුගේ අනෝජා කාන්ති සිරිවර්ධන වූවාය. ඇගේ පවුලේ සහෝදර සහෝදරියෝ දොළොස් දෙනෙකි. පියා සිලොන් ඉන්ෂුවරන්ස් කොම්පැණියේ බදුල්ල ශාඛාවේ කළමනාකරු ලෙස සේවය කළේය. අවුරුදු 11 වන විට ඇය මොනරාගල වෙලේගෙදර ප්‍රදේශයට පැමිණියාය.බදුල්ල බාලිකා විද්‍යාලයේත්, බදුල්ල විශාඛා විද්‍යාලයේත්, බදුල්ල මධ්‍ය මහා විද්‍යාලයේත් අධ්‍යාපනය හැදැරූ ඇය කොළඹ ස්ටැෆර්ඩ් කාන්තා විද්‍යාලයේ උසස් පෙළ සඳහා පැමිණියාය. උසස් පෙළට මුහුණ දීමට පෙර ඇය විවාහ වූවාය.” නැටුමට, ගැයුමට, රැඟුමට ඇය පාසල් යන කාලයේ සිටම දස්කම් පෑවාය.“අපේ පවුලේ දොළොස් දෙනයි. අපේ ගෙදර වියන් ඇඳක් තිබුණා. ඇඳ උඩට නැගලා අපි නාට්‍යය පෙන්නනවා. අපේ තාත්තත් ඒ කාලේ හොඳ රංගන ශිල්පියෙක්. ඌව කලාකවයෙන් ඉදිරිපත් කළ හිඟන කොල්ලා, බැරිස්ටර් හාමු වේදිකා නාට්‍යවල ප්‍රධාන භූමිකාව රඟපෑවේ අපේ තාත්තා. තාත්තා රෑ වෙලා ගෙදර එන්නේ. තාත්තා අපිව හොයනවා ගෙනාපුවා කන්න දෙන්න. සමහරදාට අපි නිදි. එකේ ඉඳලා දොළොස් දෙනා ම ගණන් කරලා බලනවා. ගෙනා දේවල් අපිට කන්න දෙනවා. ඊට පස්සේ අපි සිංදු කියනවා නටනවා. රඟපානවා. තාත්තාගේ බලාපොරොත්තුව වුණේ අපිව අධ්‍යාපනයෙන් ඉහළට යවන්න.1976 වසරේදී ඇයට දිල්කී දියණිය ලැබිණි. මේ වන විට මුණුපුරන් දෙදෙනකුගේ මිත්තනියක වන අනෝජා වීරසිංහ නම් වූ ඒ අසහාය රංගන ශිල්පිනිය සම්මානනීය චරිත රැසකට ජීවය ලබා දුන්නාය. ගෙවල් දොරවල් යාන වාහන සැප සම්පත් නොතකා මඳක් කලා දිවියෙන් ද ඈත්ව පීඩාවට පත් ශ්‍රී ලාංකිකයන්ගේ මානසික කායික සුවසෙත උදෙසා කැප වී සිටින්නීය.සියලු දෙනාම මිනිසුන් ය යන අදහස දරන ඇය මනුෂ්‍යත්වය වෙනුවෙන්ම ඇය සිය කාලය කැප කරන්නීය. අනෝජා වීරසිංහ නම් වූ අන්තර්ජාතික සම්මානනීය රංගන ශිල්පිනිය, උපදේශකවරිය, දියණියක, මවක, සොහොයුරියක, ගුරු මාතාවක ලෙස අදත් මවුබිමට අග්‍රගණ්‍ය මෙහෙවරක් ඉටු කරන්නීය.සුභද්‍රා දේශපි‍්‍රයසේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=af1201088</link>
    <topic>අපරාධ සිදුවීම් වැඩිද? ඒවා ඉස්මතු කොට වාර්තා කිරීම වැඩිද?</topic>
    <author>සාකච්ඡාකෙළේ සුභාෂිණී ජයරත්න / අරුණි මුතුමලී</author>
    <content>මිනී මැරුම්, කාන්තා අතවර, ළමා අපචාර පිළිබඳ දැන් බොහෝ විට අසන්නට දකින්නට ලැබේ. ඇතැම් මාධ්‍යවල මූලිකත්වය ලැබෙන්නේ ද මෙවැනි අපරාධ හා ප්‍රචණ්ඩ ක්‍රියා ප්‍රචාරවලටය. මෙහි යථාර්ථය රටේ අපරාධ වැඩි වීම ද? එසේ නැතහොත් මාධ්‍ය ආයතන තම වාසිය තකා මෙවැනි දේට වැඩි ඉඩක් සැපයීම ද, කාරණය කුමක් වුවත් එයින් සමාජයට සිදුවන්නේ යහපතක් නොවන බව පැහැදිලි ය. මෙවර කඩුල්ලෙන් විමසන්නේඅපරාධ සංඛ්‍යාත්මකව වැඩි වී ඇද්ද නැතහොත් මාධ්‍ය මගින් අපරාධ වැඩි කර ඇද්ද යන්නයි.ජනමාධ්‍ය හා ප්‍රවෘත්ති අමාත්‍යාංශයේ ලේකම්ඩබ්ලිව්.බී.ගනේගලරටක අපරාධ වැඩි වී තිබේද යන්න තීරණය කිරීම සරල කරුණක් නොවෙයි. ඒ සඳහා වසර කිහිපයක සමීක්ෂණ වාර්තා ලබාගෙන ඒවා විශ්ලේෂණය කළ යුතුයි. ඒ නිසා අපට කියන්න බැහැ එවැනි තොරතුරු නැතිව අපරාධ සංඛ්‍යාව වැඩිවී තිබේද? නැද්ද? කියන වග.නමුත් සමහර ජාතික පුවත්පත්වල සෙසු දිනපතා පුවත්පත් වගේම ළඟදී ඇති වුණු ඇතැම් පුවත්පත්වල මේ අපරාධ වාර්තා කෙරෙනවා. එසේ අපරාධ වාර්තා කිරීම පුවත්පත්වල එක්තරා අංගයක් තමයි. නමුත් ඒ පුවත්පත් වාර්තා පදනම් කරගෙන අපේ රටේ අපරාධ සංඛ්‍යාව වැඩිවී ඇතැයි කියන්න බැහැ.මා දකින ආකාරයට අපරාධවල අනිවාර්ය අඩුවීමක් තමයි සිදුවිය යුත්තේ. මොකද දුර්දාන්ත යුද්ධයක් තිබුණු යුගයක් නිමා වුණා. ඒ කාලයේ එල්.ටී.ටී.ඊ.ය මඟින් සිදුවන පැහැරගෙන යාම්, බස් ගිනි තැබීම්, බෝම්බ පිපිරවීම්, පිරිස් ඝාතන ආදිය දැන් සිදුවන්නේ නැහැ. නමුත් එවැනි තත්ත්වයක් තිබූ රටක් එකවර වසරෙන් දෙකෙන් සාමාන්‍ය තත්ත්වයට පත් වෙයි කියා හිතන්නත් අපහසුයි. මොකද ඒ පිරිස් අතේ තිබුණු අවි ආයුධ ආදිය තවමත් නිදැල්ලේ පවතින්නට ඉඩ තිබෙන නිසා. එසේ වුවත් නැතත් ඕනෑම සමාජයක අපරාධ සිදුවනවා. කිසිම අපරාධයක් සිදු නොවන සමාජයක් හොයාගන්න නැහැ.අද අපේ රටේ ජනමාධ්‍ය ආයතන සංඛ්‍යාව වැඩියි. ගුවන්විදුලි නාලිකා පනහකට ආසන්නයි. රූපවාහිනී නාලිකා 14ක් පමණ ක්‍රියාත්මකයි. පුවත්පත්, සඟරා ආදී මුද්‍රිත මාධ්‍ය 158ක් පමණ තිබෙනවා භාෂා තුනෙන්ම. ඒ සියලුම මාධ්‍ය මඟින් එකම සිදුවීම විවිධ ආකාරයෙන් වාර්තා කරනවා. විවිධ ශීර්ෂ පාඨ විවිධ රස කුළුගන්වමින් ඒ වාර්තා සිදු කරද්දී එකම සිදුවීම වුවත් කීප ආකාරයකින් ජනතාව අතරට යනවා. එවිට ජනතාව සිතන්නේ අපරාධ වැඩියි කියායි. අපරාධ වැඩිවෙලා කීමේ යථාර්ථය එයයි.කෙසේ වෙතත් ජනමාධ්‍යයක් මඟින් අපරාධයක් වාර්තා කිරීමේදී එහි වගකීමක් තිබෙනවා. මෙයින් අදහස් වන්නේ අපරාධය පිළිබඳ වසන් කළ යුතුයි යන්න නොවේ. නමුත් ඒ ලිපිය ලිවිය යුතු ආකාරය, පින්තූරය පළ කළ යුතු ආකාරය පිළිබඳ මාධ්‍ය සදාචාර ධර්මයක් තිබෙනවා. එය පිළිපැදිය යුතුයි. මොකද මේ රූපරාමු, ඡායාරූප, වාර්තා ආදී සියල්ල අකුරු කියන මට්ටමේ වයස අවුරුදු 3 පමණ සිට අවුරුදු 70 – 80 දක්වා වයස උදවිය පවා බලනවා.එහිදී ඔවුන්ගේ සංවේදීබව පිළිබඳවත් මාධ්‍යවල අවධානය යොමු විය යුතුයි. එසේ නොවුණහොත් ඇතැම් දරුවන්ගේ මනසට ආතතියක් ඇතිවන්නත් ඉඩ තිබෙනවා. ඒත් අපේ මාධ්‍යවල දරුවන්, කාන්තාවන් පිළිබඳ වාර්තා පළවන ආකාරය පිළිබඳ සතුටුදායක මට්ටමක් තිබේ යැයි කියන්න බැහැ. ඇතැම්විට තම පුවත්පත හෝ නාළිකාව ජනප්‍රිය කර ගැනීමට යම් සිදුවීමක් වෙළෙඳ භාණ්ඩයක් සේ භාවිත කරන බවක් පෙනෙන්නට තිබෙනවා. පෞද්ගලිකවම මමත් ඇතැම් වාර්තා ගැන සෑහීමකට පත් වන්නේ නැහැ. මොකද ඔවුන් සමාජ සංයුතිය ගැන සිතා රාමුවක් තුළ තම වාර්තාකරණය සිදු කරන්නේ නැති නිසා.සමහර වාර්තාකරුවන් උසාවි තීන්දුව පවා ලබා දී නැති සිදුවීම්වලට, අපරාධ පරීක්ෂණ දෙපාර්තමේන්තුවේ පරීක්ෂණ සිදුවෙමින් පවතින අපරාධවලට වගේම අපරාධයක සුලමුල, අවි ආයුධ, නඩු භාණ්ඩ ආදිය සොයාගෙන ඇති සිදුවීම් වාර්තා කිරීමේදී පරීක්ෂණවලට බාධා ඇතිවෙනවා. ඒ වගේම වාර්තාකරුවන්ගේ මතය ලිපියට එක් කිරීම වැනි දේ මඟින් සිදුවීම අනවශ්‍ය මඟකට හැරෙන්නත් පුළුවන්. මේ සියල්ලෙන් පෙනෙන්නේ මාධ්‍ය තම වගකීම නිසි ලෙස හඳුනාගෙන නැති බවයි.තවත් සමහර මාධ්‍ය පාතාලකාරයින්ට සුරතල් නම් යොදලා ඔවුන් වීරයන් කරනවා. හුරතලුන් කරනවා. මේ දේවල් සමාජගත වුණාම ඒ චරිත වගේ වෙන්න සමහර අය උත්සාහ කරන්නත් පුළුවන්.ඒ නිසා අපරාධ වාර්තාකරණයේදී ඉතාම සැලකිලිමත් විය යුතුයි. අනෙක විශ්ලේෂණාත්මක හෝ ගවේෂණාත්මක වාර්තාකරණය නිවැරැදිව කරන අය නම් මේ පිළිබඳ නිවැරැදි ක්‍රමවේද දන්නවා. ඒ නිසා එවැනි වාර්තා කරන අයගෙන් මෙවැනි අඩුපාඩුකම් සිදුවන්නේ ඉතා අඩුවෙන්.ඇතැම් රටවල පළමු පිටුවේ මෙවැනි වාර්තා පළ කරන්න දෙන්නේ නෑ. නිදසුනක් ලෙස ඊශ්‍රායලය පසුගිය කාලයේ ඔවුන්ගේ ජාතික පුවත්පත්වල මුල්පිටුවේ කිසිදු අපරාධ වාර්තාවක් පළ කරන්න දුන්නේ නැහැ. ඒවා පළවන්නේ ඇතුළු පිටුවල පමණයි.සමහරවිට මේ පුවත් ඇසීමෙන් දැකීමෙන් හා කියවීමෙන් ආවේගශීලීව ඉන්න අය හෝ මනස පාලනය කරගත නොහැකි අය මේ දේවල් කරන්නට යොමු වන්නත් බැරි නැහැ. ඒ වගේම ඒ සමහර වාර්තාවල තිබෙන බේරී යාමේ උපක්‍රම, නීතියේ රැහැනට හසු නොවී සිටීම වැනි දේවල් තවත් කෙනකුගේ කුතුහලය තියුණු කළ හැකියි. වැඩිදුර කල්පනා නොකරන අයකු මේ නිසා නිරපරාදේ අපරාධයකට සිත යොමු කරන්න ඉඩ තිබෙනවා.ඒ නිසා මා මාධ්‍යවලින් ඉල්ලන්නේ මෙවැනි සිදුවීම් වාර්තාකරණයේ දී දැඩි අවධානයකින්, ඉතා සීරුවෙන් සමාජ සංයුතිය, මාධ්‍ය සදාචාරය ආදී සියල්ල සලකා බලා වාර්තා කරන ලෙසයි.ශ්‍රී ජයවර්ධනපුර විශ්වවිද්‍යාලයේ සමාජ විද්‍යා හා මානව විද්‍යා අධ්‍යයන අංශයේ ජ්‍යෙෂ්ඨ කථිකාචාර්යආචාර්ය ප්‍රනීත් අභයසුන්දරමිනිසුන් සිටින්නේ කොතැන ද එතැන සාමාන්‍යයෙන් අපරාධ සිදු වෙනවා. එයට හේතුව තම වාසිය වැඩි කරගැනීමට ගිජු ආත්මාර්ථකාමී හැඟීම්වලින් මිනිසුන් පිරී සිටින නිසයි. එය පාලනය කිරීමටයි සාරධර්ම සිරිත් විරිත් ආදිය සමාජය තුළ ස්ථාපනය කර තිබෙන්නේ.සමාජ විද්‍යා ක්ෂේත්‍රයේත් අපරාධ විද්‍යා ක්ෂේත්‍රයේත් කියන්නේ ජනතාව අතර කැළඹීම්, සන්ත්‍රාසය ඇති නොවන අයුරින් සිදුවීම් වාර්තා කිරීමට නම් ආචාර ධර්මවලට අනුකූලව අපරාධ, වැරදි වැඩ වාර්තා කිරීම සිදුවිය යුතුයි කියායි. නූතන ලෝකයේ විවිධ අපරාධ සිදුවෙනවා. අපට දකින්නට ලැබෙනවා ළමයින්ට, කාන්තාවන්ට එරෙහිව ප්‍රචණ්ඩත්වය ඒ වගේ ම මිනීමැරුම්, කොල්ලා කෑම් වගේ ම කාමුකත්වය නිසා ඇති වන සිදුවීම් ඇතිවන බව. ප්‍රශ්නය වී තිබෙන්නේ මේවා ආකර්ෂණීය ලෙස හුවා දැක්වීමේ වැඩිවීමක් දක්නට ලැබීමයි. නමුත් පොලිස් වාර්තා ආදිය අනුව එසේ අපරාධ වැඩි වීමක් සිදු වූ බවට තොරතුරු සඳහන් වන්නේ නැහැ.මෙවැනි තොරතුරු හුවා දැක්වීමෙන් අනිත් අයටත් මේ දේවල් පිළිබඳ අවබෝධයක් ලැබෙනවා. දූෂණ, වංචා, අපරාධ ආදියෙන් බේරී සිටින්නේ කෙසේද යන්න ගැනත් මේ නිසා ඔවුන්ට දැනගන්නට ලැබෙනවා.ලෝකයේ බොහෝ විට අපරාධ සිදුවූ ස්ථානයේ දර්ශන ඒ අයුරින් ම මාධ්‍ය මගින් පෙන්වන්නේ නැහැ. ඒවා රූගත කරන්නේ අපරාධ විමර්ශන කටයුතු සඳහා පමණයි.මධ්‍යකාලීන යුගයේ බොහෝ විට එල්ලා මැරීම, විදුලි පුටුවේ තැබීම වැනි දේ ජනතාව අතර ප්‍රසිද්ධියේ සිදු කළේ අපරාධ කරුවන් බියවද්දා ඔවුන් පාලනය කිරීමටයි. නමුත් නූතන ලෝකයේ එවැනි දර්ශන ප්‍රසිද්ධ කරන්නේ නැහැ. සදාම් හුසේන්, ගඩාෆි ඝාතනවල දී ද ඒ දර්ශන පෙන්වීම ශිෂ්ට ලෝකයේ කම්පනයට හේතු වුණේ ඒ නිසයි.මිනිසා තුළ ඇති දුෂ්ට ගති ලක්ෂණ ඉක්මනින් ඉස්මතු වෙනවා. කටුකත්වයත් එහෙමයි. ඒ නිසා සීමාව ඉක්මවා මේ දේවල් ප්‍රදර්ශනය කරද්දී ඇතැම් අයගේ මානසිකත්වය බිඳෙන්න පුළුවන්.එල්.ටී.ටී.ඊ. ය වුණත් මිනිස් බෝම්බ එව්වේ ලෝකයේ එවන් චිත්‍රපට නැරඹීමෙන් පසුව බව ප්‍රකට කරුණක්.ඒ නිසා ප්‍රචණ්ඩත්වය අපරාධ වැනි දේ සිදුවන ආකාරය, ඒවා සැලසුම් කරන ආකාරය ආදී සමාජයට අහිතකර දේ ප්‍රචාරය කිරීම මාධ්‍ය ආචාර ධර්මය නොවේ.මේ ගැන ගැටලුවක් තිබේ නම් නිසි පර්යේෂණ සිදු කළ යුතුයි. නමුත් එවැනි පර්යේෂණයකට තවම යොමු වී නැහැ.කෙසේ වෙතත් සිදුවිය යුත්තේ සියලු මාධ්‍ය මෙවැනි අනවශ්‍ය ප්‍රචාරයෙන් ඉවත් වී ශිෂ්ට සම්පන්න නිසි මාධ්‍ය කලාවකට යොමු වීමයි.කොළඹ විශ්ව විද්‍යාලයේ සමාජ විද්‍යා අධ්‍යයන අංශයේ ජ්‍යෙෂ්ඨ කථිකාචාර්යආචාර්ය එන්. චන්ද්‍රසිරි නිරිඇල්ලඕනෑම සමාජයක ඒ සමාජ ව්‍යුහය අනුව අපරාධ කෙරෙන ප්‍රමාණය ඉහළ පහළ යන්න පුළුවන්. 50, 60 දශකයන් වල ශ්‍රී ලංකා සමාජ ව්‍යුහයේ අධ්‍යාපනය මඟින් චරිත සංවර්ධනයක් සිදුවුණා. මේ නිසා අපරාධ එතරම් දකින්නට ලැබුණේ නැහැ. නමුත් අපේ රට විවෘත ආර්ථිකයට මාරුවීම, එකිනෙකා අතර තරගය, මුදල ඉස්මතු වීම තුළ අපරාධ ඇතිවීමේ අවකාශය ද පුළුල් වුණා. උදාහරණයක් ලෙස මම දකින්නේ ලාඕසය. මේ රටේ සමාජවාදී පාලන කාලයේ අපරාධ, දිවිනසා ගැනීම් දකින්නට තිබුණේ නැහැ. නමුත් දැන් පවතින ධනවාදී ආර්ථික ක්‍රමය තුළ අපරාධ වැඩියි.වසර 30 ක ශ්‍රී ලංකාව වෙලාගත් යුද සමයේ අපරාධ එතරම් මතුවුණේ නැහැ. ජනමාධ්‍ය පවා ඒ ගැන කතා කළේ නැහැ. ඒ දේවල් යටපත් වුණේ සැමගේම අවධානය යුද්ධය කෙරේ ඇදී තිබූ නිසායි. මිනී මැරීම වැනි අපරාධ ජනතාවගේ සිතට නොගියේ ඒවා සිදු නොවූ නිසා නොව වැඩි අවධානය යුද්ධයට යොමු වීමයි. වසර 30 ක යුද්ධය නිසා ආයුධ සංස්කෘතියක් නිර්මාණය වුණා. අද මේ ආයුධ තමයි අයුතු ලෙස භාවිත කරන්නේ.බොහෝ දෙනෙක් අද උත්සාහ කරන්නේ ප්‍රශ්න ක්ෂණිකව විසඳාගන්න. මේ තත්ත්වයන් අපරාධ ඇතිවීමට ප්‍රබල හේතුවක්.පසුගිය කාලයේ කහවත්ත ප්‍රදේශයේ ඇති වූ ග්‍රීස් යකා’ පිළිබඳ තත්ත්වයේදී එයට නියම පිළියමක් යෙදූ බව අපි දැක්කේ නැහැ. පොලිස් නිලධාරීන්ට නිසි පුහුණුවක් ලැබී ඇතැයි කියන්න බැහැ. හොඳ පුහුණුවක් ලබා දෙන්න පොලිසිවලට ලබාදෙන පහසුකම් වැඩි දියුණු කළ යුතුයි.මාධ්‍ය වල මේ පිළිබඳව විවිධ වාර්තා පළවෙනවා. නමුත් සමහර මාධ්‍ය සුළු දේ විශාල කර පෙන්වනවා. එය එතරම් හොඳ දෙයක් නොවෙයි. අද තමා විසින් ම තමාම අපරාධ සඳහා යොමු කර ගැනීමේ ප්‍රවණතාවක් අපි දකිනවා. යමෙක් අඳින පලඳින විලාසය මෙන් ම ඔහුගේ ක්‍රියාකාරකම් නිසා යම් යම් අපරාධ තමන් කරා ඇදී එන්න පුළුවන්. අද යම් යම් වෙබ් අඩවි අපරාධයන්ට මුල පුරනවා.අපරාධ මර්දනයට රටේ තිබෙන නීති ප්‍රමාණවත් නැහැ. තිබෙන නීති රීති යල් පැනගිහින්. ඒවා යාවත්කාලීන විය යුතුයි. වත්මන් සමාජය ගැළපෙන ලෙස ප්‍රතිනිර්මාණය විය යුතුයි. අපරාධකාරයන්ට අරාබි, චීන රටවල ලබා දෙන්නේ දැඩි දඬුවම්.තවත් දෙයක් කිව යුතුයි. දඬුවම් දීම මඟින් ම අපරාධ පාලනය කළ නොහැකියි. මෙතැනදී අධ්‍යාපනයටත් විශාල කාර්ය භාරයක් තිබෙනවා. අද අපරාධ කරන අය නිදහස් වන්නේ ඉතා සුළු කාලයකින්. බන්ධනාගාර වලින් සිදුකරන කාර්ය භාරය පවා වෙනස් විය යුතුයි.එය අපරාධවලට මුල පුරන තැනක් නොවිය යුතුයි. අපරාධ පාලනය රජයට තනිවම කළ හැකි දෙයක් නොවෙයි. ඒ සඳහා සියලු දෙනා එක්විය යුතුයි. එය පවුල තුළින් ම ආරම්භ විය යුතුය.ජංගම දුරකතන භාවිතය වැඩිවීම මෙන් ම එස්.එම්.එස්. වැනි කෙටි පණිවිඩ නිසා අද සමාජයේ සියදිවි නසා ගැනීම සැලකිය යුතු තරම් අඩුවෙලා. සියදිවි නසා ගැනීම් අඩු වුවත් අනිකුත් අපරාධයන්ගේ විශේෂ අඩුවීමක් නම් අපි දකින්නේ නැහැ.පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරිඅජිත් රෝහණමිනිස් ශරීරයට එරෙහිව සිදුවන අපරාධ පසුගිය වසර වලට සාපේක්ෂව විශාල වැඩිවීමක් දකින්නට නැහැ. නමුත් අපරාධ සිදුකරන ක්‍රමවේදයේ, රටාවේ විශාල වෙනසක් දකින්න තියෙනවා. උදාහරණයක් ලෙස එකට තුන් හතර දෙනකු ඝාතනය, වෙඩි තබා තමනුත් වෙඩි තබාගෙන මියයාම ආදිය.2011 සිදුවී ඇති අපරාධ සංඛ්‍යාව 2010 වසරේ සිදුවූ අපරාධ සංඛ්‍යාවට වඩා දස දහසකින් පමණ අඩුවී තිබෙනවා. මේ පසුගිය වසරේ කාන්තා අතවර සියයට 80 කටත් වඩා වාර්තා වූයේ වයස අවු. 16 කට වඩා අඩු ගැහැණු ළමයින්ට කරන අතවරයි. පසුගිය වසරේ කාන්තා අතවර 1636 ක් ද, ගිනි තබා ගැනිම් 493 ක් ද, බරපතල තුවාල කිරීම් 1530 ක් ද, පිහියා ඇණුම් 2610 ක් ද මනුෂ්‍ය ඝාතන 662 ක් ද වාර්තා වී තියෙනවා.මේ වාර්තා වීම් මඟින් අපි සමාජයේ විශාල පරිහානියක් දකිනවා. මේ සම්බන්ධව නීතිය පමණක් ප්‍රමාණවත් නැහැ. සමාජයේ වෙනසක්, අධ්‍යාපන ක්‍රමයේ වෙනසක් අවශ්‍ය යයි. ආගමික ආයතනවලට සමාජය තුළ විශාල කාර්ය භාරයක් තියෙනවා. යුද්ධය නිසා සමාජය තුළ උප සංස්කෘතියක් ගොඩනැගුණා. මිනී මැරීම් ආදී දේ දකින්න මේ උප සංස්කෘතිය තුළ ජනතාවට හැකි වුණා. මේ උප සංස්කෘතික අදහස් තවමත් ජනතාව ගේ හිත් මොළ තුළ තියෙනවා.අපරාධ යුක්ති ක්‍රමයට අදාළ ආයතන තමයි පොලිසිය, අධිකරණය, බන්ධනාගාර, නීතිපති දෙපාර්තමේන්තුව, අධිකරණ වෛද්‍ය නිලධාරි කාර්යාල මෙයට මාධ්‍ය අයත් නොවුණත් අපරාධ යුක්ති ක්‍රමය යටතේ මාධ්‍යය ඉතා වැදගත් කාර්ය භාරයක් කරන්නට පුළුවන. මාධ්‍යයට අද සැකකරුවන් අල්ලා ගන්න පුළුවන්. වැරැදිකරු කවුරුද යන්න සමාජයට හා අදාළ පුද්ගලයන්ට පෙන්වා දෙන්නට පුළුවන්. මේ නිසා අපරාධ යුක්ති ක්‍රමය යටතේ මාධ්‍යයට හිමිවන්නේ විශේෂ ස්ථානයකි.කුඩු කාරයන් අත්අඩංගුවට ගත් විට ඔහු කුඩු රජා ලෙස හැඳින්වීමටත්, පාතාලයේ පුද්ගලයෙක් අත්අඩංගුවට ගත්විට ඔහු පාතාල නායකයෙක් ලෙස හඳුන්වා දී ඔහු විශාල වරදකරුවකු කරන්නටත් මාධ්‍යයට පුළුවන්. ඒ තුළින් මාධ්‍යයට පුද්ගලයෙක් හොඳ අයකු කරන්නත් හොඳ අයකු වැරැදි කරුවෙකු කරන්නටත් පුළුවන්.මේ නිසා මාධ්‍යයට විශාල වගකීමක් තියෙනවා අපරාධ වාර්තා කිරීම සම්බන්ධව.සාකච්ඡාකෙළේ සුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=af1201089</link>
    <topic>එකට කාබී එකට අකුරු කළ මිතුරියන් දෙදෙනා එකටම අවසන් ගමනේ</topic>
    <author>කීර්ති මෙන්ඩිස්</author>
    <content>උඩහොරොම්බුව ගම පිහිටියේ රිදීගම පොලිස් වසමේය. රිදීගම මාතලේ පාරේ කිලෝමීටර දොළහක් පමණ ගිය තැන කටුපිලගොල්ල හන්දිය හමුවෙයි. එතැනින් දකුණට හැරී උඩහොරොම්බුව පාර දිගේ තවත් කිලෝමීටර අටක් පමණ යද්දී උඩහොරොම්බුව ගම මුණ ගැසේ. ඊට නුදුරින් ඇත්තේ ළඳු කැලෑවයි. ගමේ බොහෝ දෙනා ජීවත්වූයේ කුලී වැඩ කිරීමෙනි.දුෂ්කර දිවි පෙවතක් ගත කළ උඩහොරොම්බුව වැසියෝ ඉකුත් දා සිදුවූ අදහාගත නොහැකි සිදුවීමකින් තවමත් කම්පාව සිටිති. හොරොම්බුව ගමේ පදිංචිකාරියන් දෙදෙනකු හිටිහැටියේ අතුරුදන් වීමත් සමඟ ගම නොසන්සුන් වී තිබිණි. අතුරුදන් වූ දෙදෙනා හොඳම යෙහෙළියන් වූ අතර ඉන් එක් අයෙක් හැට හැවිරිදි එමලින් ය. නන්දාවතී අනෙක් කාන්තාවයි. ඇය පනස් නව හැවිරිදිය. දෙන්නාම කුඩා කල සිටම අඹ යහළුවන් ව සිටි අතර සිප්සතර ලැබුවේ ද එකම පාසලකින් වීම විශේෂත්වයකි.දෙදෙනාගේම සැමියන් මියගොසිනි. දෙන්නාටම සිටින්නේ එකම පුතකු හා එකම දියණියක් පමණි. දරුවන් ලොකු මහත් වී දීග යෑමෙන් පසු එදිනෙදා වියදම සඳහා දෙදෙනාම බීඩී එතීම කළ බව ද දැනගන්නට ලැබිණි.ගමේ කාගේත් ආදරය සෙනෙහස ලැබු මොවුන් දෙදෙනා ගෙවල්වලින් අතුරුදන් වීම කාටත් ප්‍රශ්නයක් විය. වයෝවෘද්ධ මොවුන්ට වූ දේ සොයා ඒ වන විටත් ගම්වාසීහු ගම පුරාත් ඒ අවට ළඳු කැලෑවත් පීරූහ.හවස හතරට පමණ 119 හදිසි ඇමතුම් අංශයෙන් රිදීගම පොලීසියට ලැබුණු පණිවිඩයකින් මොවුන්ගේ අතුරුදන්වීම ගැන දැනුම්වත් විය. ඒ අනුව ස්ථානාධිපති මාසක්කාර මහතා ඇතුළු කණ්ඩායමක් මේ පිළිබඳව විමර්ශනය කිරීම සඳහා කතුන් දෙදෙනා පදිංචි ප්‍රදේශය වෙත ගියහ. බොහෝ පිරිස් ඒ වන විටත් බුලත්වත්තට එක්රොක් වී සිටිනු දක්නට ලැබිණ. බුලත්වත්ත යනු නන්දාවතී සතු ඉඩමකි. ඊට එහායින් ළඳු කැලෑවය. පොලිස් කණ්ඩායම ද ගමේ පිරිස සමඟ එක්කාසු වී අතුරුදන් වූ කතුන් දෙදෙනා සොයද්දි ස්ථානාධිපතිවරයා ඔවුන්ගේ ඥාතින්ගෙන් තොරතුරු විමසන්නට වූයේ ඔවුන් පිළිබඳ කිසිදු හෝඩුවාවක් දැනගැනීමේ අටියෙනි.උදේ දහයට විතර නන්දාවතී සිය මිතුරිය වූ එමලින් සමඟ කෙසෙල්මුව කැඩීමට බුලත්වත්ත දෙසට ගිය බවට තොරතුරු දැනගත හැකිවිණ.“ගිය දෙන්නා දවාලට කන්නවත් ආවේ නැහැ. අපි හැම තැනම හෙව්වා. පැයෙන් පැය ගෙවිලා ගියා. හවස හය වුණත් දෙන්නා ගෙදර ආවේ නැහැ... ගමේ කට්ටිය කැලෑවට ගිහින් හොයන්න ගත්තා. රෑ නවයට විතර තමයි දැනගන්න ලැබුණේ දෙන්නගේම බෙල්ල කපලා කැලේ ඇතුළේම මරා දාලා කියලා... අනේ කුරා කුහුඹුවෙකුටවත් වරදක් නොකරපු දෙන්නෙක්. අපිට හිතාගන්නවත් බැහැ මෙහෙම තිරිසන් වැඩක් කළේ කවුද කියලා...”ඥාතින් කීවේ එවන් කතාවකි. පොලීසිය ද ඒ වන විටත් එතැනට පැමිණ සිටීම නිසා පරීක්ෂණ තීව්‍ර විණි. අඹ යෙහෙළියන් දෙදෙනා මෙසේ මරා දැමීම කාටත් ප්‍රශ්නයකි. මොවුන් මරා දමන්නට තරම් සැහැසි වූයේ කවුරුන් ද යන්න කාගේත් සැකය විය. මරා දමා තිබු නන්දාවතී අත ලොකු කරපිංචා මිටියක් රැඳී තිබිණි. දෙදෙනාම පිහියා දෙකක් රැගෙන කැලයට ගිය බවට සිතිය හැකි සාධක එතැන විය. ඒ පිහියා දෙකත් සිරුරු අසලම වැටී තිබු නිසාය. සිරුරුවලට මීටර දහයක් පමණ දුරින් පොහොර මල්ලක් මත තබන ලද කෙහෙල්මුව කිහිපයක් ද විය.පොලිස් කණ්ඩායම තවදුරටත් සියුම් සාක්කි සොයමින් පරීක්ෂණ පවත්වන්නට විය.නන්දාවතීගේ කකුල් දෙක අසල එමලින්ගේ හිස වූ අතර නන්දාවතීගේ ඇඟ පුරාම ලේ තැවරී තිබිණ. විසිරුණු ලේවලින් එමලින්ගේ දෙපා පවා තෙත් වී තිබිණ.පොලීසිය ඒ අනුව සැක කළේ ඝාතකයා මුලින් නන්දාවතී ඝාතනය කරන්නට ඇති බවය. වැදුණු පිහි පහරත් සමඟ ඇය බිම වැටෙද්දි ඒ බව දුටු එමලින් දිව යන්නට උත්සාහ දරා ඇති බවක් ඉන් පෙනෙන බව පොලීසිය සැක කරයි. ඊට තවත් හේතුවක් වී ඇත්තේ නන්දාවතීගේ එක් පාදයක සෙරෙප්පුවක් තිබුණත් අනෙක් සෙරෙප්පු ඊට මදක් දුරින් වැටී තිබියදී සොයා ගත් නිසාය. ඝාතකයා එමලින් පසුපස පන්නා ගොස් පහර එල්ල කොට ඇති බව පරීක්ෂණවලදී හෙළි විය. දෙදෙනාගේම සිරුරුවල එක හා සමාන ලෙස කැපුම් තුවාල සිදුව තිබිණ.“සමහරවිට එක් කාන්තාවක් කෙරෙහි තිබු බද්ධ වෛරයක් මීට හේතුව ඇතැයි අපි සැක කරනවා... ඝාතකයා ඇයට පහර දෙනු අයුරු අනෙක් කාන්තාව දකින්නට ඇති. ඒ නිසා ඝාතකයා කවුදැයි ඇය හඳුනාගන්නට ඇති නිසා ඇය ද ඝාතනය කරන්නට ඇතැයි අපි විශ්වාස කරනවා...” මේ පිළිබඳව කළ විමසීමකදී කුරුණෑගල ජ්‍යෙෂ්ඨ පොලිස් නිලධාරියකු ‘සිළුමිණ’ට කීය.සිද්ධිය වූ ස්ථානයට රම්බඩගල්ල මහේස්ත්‍රාත් ඩී. එම්. ඩී. සී. බණ්ඩාර මහතා ද පැමිණ මහේස්ත්‍රාත් පරීක්ෂණය ඇරැඹු අතර ඉන් පසුව පශ්චාත් මරණ පරීක්ෂණ පැවැත්විණ.පොලිස් සුනඛයින් මෙන්ම සොකො කණ්ඩායම් ද ඇඟිලි සලකුණු නිලධාරීන් ද සිද්ධිය වූ ස්ථානයට පැමිණ පරීක්ෂණ ඇරැඹුව ද කිසිදු හෝඩුවාවක් දැනගත නොහැකි විය.ද්විත්ව ඝාතනය සම්බන්ධයෙන් නොයෙකුත් කටකතා ගම පුරා පැතිර යන්නට වූයේ ලැව් ගින්නක් මෙනි. සමහරු කීවේ නන්දාවතී සතු වූ ඉඩමක් මුල් කරගෙන මෙම ඝාතනය සිදුවූ බවකි. ඊට හේතුව වූයේ එම ඉඩමේ ගස් කිහිපයක් මීට දින කිහිපයකට කලින් කිසියම් පුද්ගලයකු විසින් කපාගෙන ගොස් තිබීමය.කෙසේ වෙතත් රිදීගම පොලීසියේ උසස් නිලධාරීයකු කීවේ ඉඩම් ආරවුලට වඩා කිසියම් බද්ධ වෛරයක් නිසා ඉන් පළිගන්නට මෙම ඝාතන සිදුකර ඇති බවකි. ඝාතකයා කවුදැයි හඳුනාගෙන ඇතත් ඔහු මෙතෙක් අත්අඩංගුවට ගෙන නැති බවත් එම නිලධාරියා කීවේය. සැකකරු පොලීසියට කට්ටි පනිමින් සිටින බව ද හෙතෙම කීවේය. එහෙත් මේ වන විට සිද්ධිය සම්බන්ධයෙන් කිහිප දෙනෙකුගෙන් ම ප්‍රශ්න කර ඇති බවත් පොලීසිය කියයි.පොලීසිය තවදුරටත් පවසනුයේ ඝාතකයා කාන්තාවන් අත තිබු පිහිවලින් ඔවුන් ඝාතනය කර නැති බවය. ඝාතකයා ඒ සඳහා ඔහු සතුව තිබු තියුණු මුවහත් පිහියක් යොදාගෙන ඇති බවත් පොලීසිය කීවේය.වයෝවෘද්ධ කතුන් මරා දැමීමේ සිද්ධි ඉකුත් කාලයේදී කහවත්ත පොලිස් වසමෙන් ද වාර්තා විණි. මොවුන්ගේ සිරුරු සොයා ගැනීමත් සමඟ ගම පුරා කිසියම් සැකයක් පැතිර ගිය ද පොලීසියේ මැදිහත්වීම නිසා එම බිය සැක සංකා දුරු විය.එකට හැදි වැඩී එකට අකුරු ඉගෙන එකට කා බී එකට විවාහ වූ මිතුරියන් දෙදෙනා එකටම එකම ගමේ මිහිදන් වූයේ කාගේත් සෝ සුසුම් හා විලාප මැද්දේය.කුරුණෑගල කොට්ඨාස බාර ජ්‍යෙෂ්ඨ පොලිස් අධිකාරි වාස් ගුණවර්ධන මහතාගේ උපදෙස් මත රීදිගම පොලිස් ස්ථානාධිපති විජිත මාසක්කාර මහතා ඇතුළු කණ්ඩායමක් මේ පිළිබඳ පරීක්ෂණ පැවැත්වූහ.(පොලිස් පරීක්ෂණ ඇසුරෙන් ලිපිය සකස් විය.)කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=af12010810</link>
    <topic>ජාතික රක්ෂණ භාර අරමුදලින් මේ වසරේ සිට වැඩි ප්‍රතිලාභ</topic>
    <author>රමණී සුබසිංහ</author>
    <content>ජාතික රක්ෂණ භාර අරමුදලේ සභාපති සේනක අබේගුණසේකරජාතික අයවැය සඳහා රුපියල් බිලියන 3.5 ක මුදලක් ප්‍රදානය කරමින් පසුගිය වසරේ දී තැබූ ජයග්‍රාහී පියවර තවත් ඉදිරියට ගෙන යමින් ජාතික රක්ෂණ භාර අරමුදල මේ වසරේ සෞඛ්‍ය රක්ෂණ ක්ෂේත්‍රය වෙනුවෙන් සුවිශේෂී සේවාවන් රැසක් ප්‍රදානය කිරීමට කටයුතු යොදා ඇතැයි එහි සභාපති සේනක අබේගුණසේකර මහතා ‘සිළුමිණ’ සමඟ සාකච්ඡාවකට එක් වෙමින් පැවසීය.මිලියන 1.3 ක් පමණ වූ රාජ්‍ය සේවකයින්ට අග්‍රහාර සෞඛ්‍ය රක්ෂණය හඳුන්වා දෙමින් ජාතික රක්ෂණ භාර අරමුදල ආරම්භ වූයේ මහින්ද රාජපක්ෂ ජනාධිපතිතුමා ගේ උදාරතර සංකල්පයකට අනුව 2006 වසරේ දී ය. ඒ රටේ සංවර්ධනය උදෙසා සුවිශේෂී මෙහෙවරක නියැළෙන රාජ්‍ය සේවකයින් ගේ සෞඛ්‍ය රක්ෂණය රාජ්‍ය රක්ෂණ ආයතනයකින් ම ලබා දීමේ අරමුණෙනි. මෙහිදී මෙරට සියලුම රාජ්‍ය සේවකයින්ගේත්, ඔවුන් ගේ අඹු දරුවන්ගෙන් සෞඛ්‍ය රක්ෂණය සඳහා ඉතා අවම මාසික වාරිකයක් යටතේ ඉහළ රක්ෂණාවරණයක් සැලසෙන අතර පසුගිය වසරේ පමණක් ඒ සඳහා ප්‍රදානය කළ මුදල රුපියල් බිලියන 2.5 කි. මෙතෙක් පැවැති මුදල් ප්‍රතිපූරණය කිරීමේ ක්‍රමය අහෝසි කොට ඊ කාඩ්පතක් හඳුන්වා දීමත් සමඟ රාජ්‍ය සේවකයින් ගේ සෞඛ්‍ය රක්ෂණ කටයුතු පහසුවෙන් කරගත හැකිවීම ද සුවිශේෂී ය.මහින්ද චින්තනයේ සඳහන් සෞඛ්‍ය සම්පන්න රාජ්‍ය සේවකයින් පිරිසක් බිහි කිරීමේ මූලික අරමුණ ඇතිව අග්‍රහාර සාමාජිකයින් ගේ පරිහරණය සඳහා දිවයින පුරා රෝහල්වල අග්‍රහාර වාට්ටු ඉදිකිරීමට කටයුතු යොදා තිබීම ද ජාතික රක්ෂණ භාර අරමුදල ලබාදෙන තවත් විශේෂ සේවාවකි. ඒ අනුව දකුණු කොළඹ මහ රෝහල් සංකීර්ණයේ පළමු අග්‍රභාර වාට්ටුව නිර්මාණය කිරීමට මූලික කටයුතු ආරම්භ කර ඇති අතර මේ වසර අවසන් වන විට එහි සිව් මහල් ගොඩනැඟිල්ලක් ඉදිකිරීමට මධ්‍යම ඉංජිනේරු කාර්යාංශයට පවරා ඇත.එමෙන් ම දිවයිනේ දිස්ත්‍රික් හා පළාත් රෝහල් 15 ක අග්‍රහාර වාට්ටු ඉදිකිරීමට මුලික සැලසුම් ක්‍රියාත්මක කොට තිබේ. රාජ්‍ය සේවකයින් ගේ සෞඛ්‍ය තත්ත්වය ඉහළ නැංවීමේත්, ඔවුන්ගෙන් වැඩි ඵලදායිතාවයක් ලබා ගැනීමේත් අරමුණෙන් ආරම්භ කැරෙන බාහිර වෛද්‍ය පරීක්ෂණවලට සහභාගි වීමට ද අග්‍රහාර සාමාජිකයින්ට අවස්ථාව සැලසේ. මේ වසරේ සිට නොමිලයේ පැවැත්වෙන මෙම වැඩසටහන් දිවයින පුරා රෝහල්වල දී ක්‍රියාත්මක කැරෙනු ඇත.ලංකාවේ ප්‍රථම හා එකම රාජ්‍ය ප්‍රතිරක්ෂණ ආයතනය වන්නේ ද ජාතික රක්ෂණ භාර අරමුදලයි. දැනට ක්‍රියාත්මක රක්ෂණ සමාගම් 14 ක් ඇති අතර ඒ සියල්ල රක්ෂණය කර ඇත්තේ ද මේ ආයතනයෙනි.මෙරට පැවැත්වෙන සියලු ජාතික මහෝත්සවයන් හි නිල රක්ෂණකරුවා වන්නේ ද ජාතික රක්ෂණ භාර අරමුදලය. මෙවර ජාතික නිදහස් දින උලෙළ හා සමගාමීව පැවැත්වෙන දැයට කිරුළ වැඩසටහන රුපියල් මිලියන 500 ක රක්ෂණාවරණයකට යටත් කොට ඇති අතර එය දැන් සිටම ක්‍රියාත්මක ය. ප්‍රදර්ශනය පැවැත්වෙන භූමිය, ගොඩනැඟිලි සහ නැරැඹීමට පැමිණෙන පිරිස් ඊට අදාළ වේ.සමාජය වෙනුවෙන් විශිෂ්ට මෙහෙවරක නියැළෙන රටේ සමස්ත ජනමාධ්‍යවේදීන් ගේ සෞඛ්‍ය රක්ෂණය ද ජාතික රක්ෂණභාර අරමුදල විසින් භාරගෙන තිබේ. රුපියල් 100 ක් වැනි අවම මාසික වාරිකයකට හඳුන්වා දුන් ‘ඉඳුරවි’ මාධ්‍ය රක්ෂණයෙන් රුපියල් ලක්ෂයක් දක්වා වූ සෞඛ්‍ය හා මාධ්‍ය උපකරණ රක්ෂණයක් ක්‍රියාත්මක ය. දැනට ජනමාධ්‍යවේදීන් තුන් දහසක් පමණ මේ සඳහා සම්බන්ධ වී සිටින අතර විශාල පිරිසක් ප්‍රතිලාභ හිමිකර ගෙන තිබේ.කලාකරුවන් ගේ සෞඛ්‍ය රක්ෂණය සඳහා හඳුන්වා දුන් ‘ප්‍රතිභා’ රක්ෂණය ද ඔවුන් වෙනුවෙන් සුවිශේෂී මෙහෙවරක නියැළේ. දීර්ඝ කාලයක් පුරා රටේ දියුණුව වෙනුවෙන් කාලය, ශ්‍රමය කැප කොට විශ්‍රාම ගන්නා රාජ්‍ය සේවකයින් සඳහා සෞඛ්‍ය රක්ෂණයක් ආරම්භ කිරීමට ද රක්ෂණ භාර අරමුදල කටයුතු සැලසුම් කොට තිබේ. ඉදිරියේදී එය ක්‍රියාත්මක කැරෙනු ඇත.අන්තර්ජාතික මට්ටමේ රක්ෂණ දැනුම හා සසඳා බැලීමේ දී ලාංකේය ජනතාව ගේ රක්ෂණ කටයුතු පිළිබඳ දැනුම ඉතා අවම මට්ටමක පවතී. එය 20% ක තරම් ප්‍රමාණයකි. එම අඩුව පිරවීම සඳහා ජනාධිපතිතුමා ගේ උපදෙස් පරිදි දිවයිනේ ප්‍රථම රක්ෂණ පාසල මොනරාගල දිස්ත්‍රික්කයේ පසුගිය වසරේ දැයට කිරුළ පැවැත්වූ භූමියේ ඉදිවේ. දිවයින පුරා රක්ෂණ කටයුතු පහසුවෙන් කරගැනීම සඳහා ජාතික රක්ෂණ භාර අරමුදලේ ශාඛා ජාලයක් ක්‍රියාත්මක කිරීමට ද නියමිත ය. හම්බන්තොට හා අනුරාධපුර ශාඛාවන් දැනට විවෘත ය.ආයතනය ඇරැඹී ඉතා කෙටි කලකදී රටපුරා විවිධ ක්ෂේත්‍රයන්ට සිය රක්ෂණ කටයුතු හඳුන්වා දෙමින් ජාතික රක්ෂණ භාර අරමුදල ක්ෂේත්‍රයේ නමක් දිනූ ආයතනයක් බවට පත්ව තිබෙන්නේ 180 ක් පමණ වූ සුළු ;ස්වක පිරිසක ගේ අප්‍රතිහත ධෛර්යය නිසා ය. කාලය හා ශ්‍රමයත්, ධනයත් නිසි ලෙස කළමනාකරණය කර ගන්නා මෙම ආයතනය ඉදිරියේදී රක්ෂණ ක්ෂේත්‍රයේ තවත් ජයග්‍රාහී පියවර රැසකට සැලසුම් සකස්කර ඇත.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=af12010811</link>
    <topic>අද වීථි සංචාරය කරන කැලණි මහ පෙරහර</topic>
    <author>කැලණිය රාජමහා විහාරවාසී, දෙනියායේ පඤ්ඤාලෝක බුද්ධරක්ඛිත හිමි</author>
    <content>සෑම වසරකම දුරුතු මස උදාවත්ම බුදුපියාණන්ගේ ලංකාගමනය ඉමහත් ගෞරවයෙන් අනුස්මරණය කරමින්, ඓතිහාසික කල්‍යාණි රාජමහා විහාරස්ථානයෙහි පැවැත්වෙන දුරුතු පුණ්‍යෙීත්සව මාලාවට කැලණිය ප්‍රදේශයේ බොදු ජනතාව සමඟ සමස්ත ලක්වැසි බොදු ජනතාව ඉතසිතින් කැපවී දායක වනුයේ ඉමහත් බුද්ධාලම්භන පී‍්‍රතියෙනි.සම්බුදු සිරිපා පහසින් පරම පූජනීයත්වයට පත්වූ ඓතිහාසික කැලණිය පුදබිම සම්භාවනීය මෙන්ම සුවිශේෂී බවින් ද අනූනව ලෝකවාසී බෞද්ධ ජනයාගේ පුද පූජා සත්කාරයන්ටත්, අභිවාදනයටත් විෂය වූයේ දුරාතීතයේ සිටය.ජීවිත කාලයෙන් එක් වරක් වුව සැදැහැ සිතින් කැලණි පුදබිම වන්දනා කිරීම එතෙක් කළ සියලු පව් දුරලන මහෝත්තම පින්කමක් ලෙස ලක්දිව බොදු ජනයා ඉතිහාසය පුරා පිළිගනු ලැබූයේ එම සුවිශේෂත්වය නිසාම විය යුතුය.රටටම සාමය උදා වී, සියලු දෙනාට ආර්ථික අභිවෘද්ධියේ සුබ පෙරනිමිති පෙනෙන, එසේම විවිධ අර්ථයන්ගෙන් ලංකාවේ ජනසමාජය නැවුම් මුහුණුවරක් ගෙන ඇති පසුබිමක මෙවර ද කැලණි විහාරයේ දුරුතු පුණ්‍ය මහෝත්සවය ඓතිහාසික කල්‍යාණි රාජමහා විහාරය හා කිත්සිරිමෙවන් කැලණි විහාරය යන උභය විහාරාධීශ්වර මහාචාර්ය කොල්ලුපිටියේ මහින්ද සංඝරක්ඛිතාභිධාන නාහිමියන්ගේ මඟපෙන්වීමෙන් හා මෙහෙයවීමෙන් තෙමසක පමණ කාලයක් පුරා මහත් ශ්‍රද්ධාවෙන් ද සුවිශේෂ සම්භාවනීය හා පූජනීය බවකින් ද යුක්තව පවත්වනු ලැබීම ලංකාවාසී සියලු බෞද්ධ ජනයාගේ ප්‍රසාදාන්දනයට හේතු වී ඇත.එම මහෝත්තම පින්කම් මාලාවේ සමාරම්භය සනිටුහන් කරමින් ඉකුත් වප් මස 26 වන දින සිට ඇරැඹි විශේෂ ධර්ම දේශනා පින්කම් මාලාව පුරා දින 68 ක් සපුරා දුරුතු පළමුවනදා නව වසරේ උදාවත් සමඟ නිමාවට පත්විය.පුරා දෙමසකට අධික කාලයක් දිනපතා දිවයිනේ චිරප්‍රසිද්ධ ධර්ම දේශකයාණන් වහන්සේලා විසින් සුමධුර ධර්ම දේශනා පවත්වනු ලැබිණි.දුරුතු මස 7 හා 8 යන දිනවල ඓතිහාසික පෙරහර පුණ්‍යමහෝත්සවය පැවැත්වේ. පිළිවෙළින් දෙවැනි මළුවේ පෙරහර සහ මහා පෙරහර සිය ගණනක් වන අලංකාර ලෙස සරසනු ලැබූ ඇත් පන්තියකින් සහ උඩරට, පහතරට සහ සබරගමු සම්ප්‍රදායන්ට අයත් දහස් ගණනක් නර්තන හා වාදන ශිල්පීන්ගේ සහභාගිත්වයෙන් අත්‍යාලංකාරව අතිඋත්කර්ෂවත් ලෙස පැවැත්වේ. එහිදී සර්වඥ ධාතු වැඩමවන ප්‍රධාන පෙරහරට පරිවාර පෙරහර වශයෙන් විෂ්ණු, කතරගම හා විභීෂණ දේවාල පෙරහර එක්වේ.කැලණියේ වාර්ෂිකව මුළුදෙන මෙම මහා පුණ්‍ය මංගල්‍යය මෙවර ද දෙස් විදෙස් ජනයාගේ ඉමහත් බුද්ධාලම්භන පී‍්‍රතියට හේතු වනු ඇත.එසේම එය එළඹුනු නව වසරේ අගනුවරාසන්නයේ මුළුදෙන මහා සංස්කෘතික මංගල්‍යය ද වන්නේය.දුරුතු 8 වන දිනට යෙදෙන දුරුතු පුරපසළොස්වක පුන් පොහෝ දින දවස පුරා පැවැත්වෙන දාන, ශීල, භාවනා පින්කම් මාලාවෙන් මෙම මාහැඟි ආශිර්වාදාත්මක පුණ්‍ය මහෝත්සවය නිමාවට පත්වේ.කැලණිය රාජමහා විහාරවාසී, දෙනියායේ පඤ්ඤාලෝක බුද්ධරක්ඛිත හිමිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>01</month>
      <day>08</day>
    </date>
    <link>http://www.silumina.lk/2012/01/08/_art.asp?fn=as1201081</link>
    <topic>එකමුතුකමින් සමගියෙන් දියුණු වී සම්මාන ලැබූ අඹකොටේ ගම</topic>
    <author>ඉනෝකා සමරවික්‍රම</author>
    <content>එකමුතුකමින් සමගියෙන් දියුණු වී සම්මාන ලැබූ අඹකොටේ ගමඅප ජීවත්වන සමාජයේ විවිධාකාර මිනිස්සු වෙති. විවිධ සමාජ ආර්ථික දේශපාලනික හේතූ නිසා විවිධ කලකෝලාහලවලට, මෙන් ම සමාජ අනර්ථ ක්‍රියාවන්ට යොමු වී සිට ආගම, දහම, එකමුතුකමේ බැඳීම තුළින් හොඳ මිනිසුන් බවට පත්වූ ගැමියන් පිරිසක් ගැනය මේ කතාව. දුෂ්කර අඹකොටේ මහවැලි ගම්මානයේ මිනිසුන් අද රටටම ආදර්ශවත් මිනිස් කොටසකි.ගෙවත්තමේ මිනිසුන් යහමඟට ගත්තේ බුද්ධ පුත්‍රයාණන් වහන්සේ කෙනෙකි. බණ භාවනා කරන අතරේම විහාර මන්දිර ගොඩ නඟමින් ද විවිධ ජාතීන් එකට එකමුතු කරමින් උන්වහන්සේ අයාලේ ගොස් තිබූ අඹකොටේ ගම්මානය සුමඟට ගත්තේ ය. මහවැලි අධිකාරියේ මානව සම්පත් හා ආයතන සංවර්ධන අංශය විසින් සංවිධානය කරන ලද මහවැලි ගොවි උපහාර - 2011 තරගයේදී සදාචාරාත්මක ගම්මානය ලෙස ප්‍රථම ස්ථානයට තේරී පත්වූයේ වික්ටෝරියා ව්‍යාපෘති කලාපයේ අඹකොටේ ගම්මානයයි.“ඉස්සර ගෙවල්වල මිනිස්සුලා බීලා ගෑනිලාට කෙල්ලලාට ගහනවා. රණ්ඩු කරනවා. ඒත් දැන් මිනිස්සු බොන්නේ නැහැ. ගමේ අරක්කු නැහැ. දැන් ගෙවල්වල අය සතුටින් ඉන්නවා.”ද්‍රවිඩ ගැමි ගැහැනිය පවසන්නේ සතුටකිනි. කලකට ඉස්සර ගමේ තැන් තැන්වල හොර මත්පැන් පොළ කිහිපයක්ම තිබිණි. ජාති ආගම්බේදයකින් තොරව ගැමියෝ එහි ගොඩවැදුණාහ. එකල රණ්ඩු සරුවල් එමට ය. ගමේ අයෙක් පොලිසියයට පැමිණිල්ලක් දමන්නට නොගිය දවසක් නොමැති තරම් ය. පොලිසියට ද ගමේ ආරවුල් බේරා නිමක් නැති විය. අවසානයේ මේ කියන ගමට පොලිසිය රතු තිතක් සලකුණු කළේ ය. එයින් කියැවුණේ ඒ ගම ඒ තරමට ම දරුණු ගමක් බව ය.බොහෝ කලක පටන් අඹකොටේ වතුයායට අයත් බංගලාවක් තිබුණි. මේ බංගලාව පාවිච්චි කරන ලද්දේ වතු අධිකාරිවරයා විසිනි. එනමුත් පසුව මෙම බංගලාව මහවැලි අමාත්‍යාංශය විසින් අම්පිටියේ ශ්‍රී රාහුල ස්වාමීන් වහන්සේට බාරදෙන ලදී. පසුකාලීනව මේ ස්ථානය ශාස්ත්‍රපති පණ්ඩිත ඉල්වානේ ආනන්ද හිමියන්ට බාරදෙන ලදී.සම්මානයඉල්වානේ ආනන්ද ස්වාමීන් වහන්සේ මෙම ස්ථානයේ සිරිසුගත තපෝවනය ඇරැඹූ අතර ගැමියන් පන්සල වෙත පැමිණීම බෙහෙවින් දුර්වල විය.උන්වහන්සේ ගම ගැන සොයා බැලුවේ ය. බෞද්ධයන්ට වඩා එහි සිටින්නේ දෙමළ ජනතාව ය. ගමේ හොර අරක්කු තිප්පළ කිහිපයකි. ගම හදන්නට නම් බොහෝ වෙහෙස විය යුතු ය. මේ සියල්ල සිතට ගත් ආනන්ද හිමියෝ පළමුව ගම හැදීමට ඉටා ගත්හ.එතෙක් ගම හෝ ගමේ මිනිසුන් හදන්නට කෙනෙක් ඉදිරිපත් නොවූයේ ය. එහෙත් එක්දහස් නවසිය අනූනවය වසරේ අප කථානායක ස්වාමීන් වහන්සේ ගමට වැඩි තැන් පටන් සියල්ල බිඳෙන් බිඳ වෙනස් විය. ගෙවීගිය කාලය වසර දොළහකි. ඒ කාලය තුළදී ගම සපුරා වෙනස් විය. පොලිස් සිතියමේ ලකුණු වූ රතු තිත මැකී ගියේ ය. අවසානයේ මේ ගම මහවැලි කලාප අතරින් හොඳම සදාචාරාත්මක ගම්මානය ලෙසින් සම්මානයෙන් පිදුම් ලැබුවේ ය.මේ ගම තියෙන්නේ කොහේද?පසුගිය දා අපි ඒ ගම්මානය සොයා දිගන ප්‍රදේශයට ගියෙමු. දිගන නගරයට මෙහායින් ඇති විලේජ් හන්දියෙන් දකුණට හැරී කිලෝමීටර් දෙක තුනක් පමණ ගිය විට අප කියන ගම්මානය හමුවේ.එය අඹකොටේ ගම්මානයයි. මහවැලි කලාපයට අයත් මෙම ගම්මානය සුවිශේෂිත ය. එහි විවිධ වර්ගයේ ජනකොටස් වාසය කරති. උන්වහන්සේ මුල් මාස තුන ගෙයින් ගෙට වැඩියේ ය. ආගමික පිළිවෙත් ආදියත් හොඳ පුරුදුත් කියා දෙමින් ගැමියන්ට අවබෝධයක් ලබා දුන්නේ ය. පවුකම්වලින් ඈත්වීමටත් පවුල් ආරවුල්වලින් වැළකීමටත් මඟ පෙන්වූයේ ය.ධර්ම සාකච්ඡා පවත්වමින්මම මේ ගමට වැඩම කරන කාලේ අඹකොටේගම දරුණු ගමක් ලෙසයි තෙල්දෙණිය මූලස්ථාන පොලිසියේ සටහන් වෙලා තිබුණේ. ඒ කාලේ ගමේ ප්‍රශ්න විසඳන්න ආවහම පොලිසියටත් ගහන අය හිටියේ. පසුව තමයි ගමට පොලිස් මුරපොළක් ලැබුණේ. මං තීරණය කළා පාංශුකූලයට, දානයට පමණක් වැඩම කරලා හරියන්නේ නැහැ මේ මිනිස්සුන්ගේ හිත් හදන්න ඕන කියලා.ගෙයින් ගෙට වැඩම කරලා ධර්ම චරිකාවක් පැවැත්වූවා. දහම් පාසල ආරම්භ කරලා ඒ දරුවන් සමඟ ගෙයින් ගෙට ගියා. දරුවන්ට බෞද්ධ පිළිවෙත් හුරු කෙරුවා. භික්ෂුන් වහන්සේ නමකගේ පා සේදීම, දන් පිළිගැන්වීම, වගේ ම පොහොය දිනවලට ශීල භාවනා වැඩසටහන්වලට මේ අයව සහභාගි කරවා ගත්තා. කෙමෙන් කෙමෙන් ගමේ අය මේවාට නැඹුරු වුණා. හින්දු ආගමේ අයත් පන්සලට එන්න යන්න ගත්තා. මිනිසුන් තුළ ක්‍රමයෙන් හොඳ පුරුදු ඇති වුණා. ගමේ තිබුණු හොර මත්පැන් ජාවාරම් ක්‍රමයෙන් අඩුවුණා. අද වනවිට ගමේ මත්පැන් ජාවාරම් ඇත්තේම නැහැ. අද ගැමියන් තුළ හොඳ සහයෝගයක් සමගියක් තියෙනවා.”එකල වික්ටෝරියා ජලාශයට ගම්බිම් යටවීමත් සමඟ තෙල්දෙනියේ පදිංචිව සිටි ඇතැමෙකුට අඹකොටේ ගමෙන් ඉඩම් ලැබිණි.ගම හදන්නෝ සියලු සංගම්වල එකමුතුවඅක්කර එක හමාරක ඉඩම් ප්‍රමාණය බැගින් ලැබුණ ද ඒ වනවිටත් අඹකොටේ ගමේ දෙමළ පවුල් ගණනාවක් වාසය කළ බැවින් ගැමියෝ එහි එන්නට අදිමදි කළහ. එහෙත් අවසානයේ ඔවුහු අඹකොටේ පදිංචියට ආහ. ඒ එක්දහස් නවසිය අසූ ගණන්වලදී පමණ ය. ගමට පන්සලක් පාසලක් නොතිබිණි. එමෙන් ම ගමනා ගමන පහසුකම් ද ජලය ද නොතිබිණි.පසුකාලීනව ගමට දෙමළ විද්‍යාලයක් ලැබිණි. එහෙත් සිංහල භාෂා පාසලක් නැත. අදටත් අඹකොටේ දරුවෝ පාසල් යන්නේ බොහෝ දුර ගෙවා රජවැල්ලට හෝ මහනුවරට ය. විවිධ ජාතීන් වෙසෙන අසමගිකම්වලින් පිරුණ ගමක් යහමඟට ගැනීම අමාරු කාර්යයකි.එය එසේ වුව ද ඉල්වානේ ආනන්ද හාමුදුරුවෝ ඒ අභියෝගය ජයගත්හ.ගමේ සියලු පවුල් එකට එක් කෙළේ ය. ගමේ තිබූ විවිධ සංවිධාන එකට එක් කර එක් සංවිධානයක් බවට පත් කළේ ය. එම සංගමය පැවැත්වෙන්නේ ආනන්ද හිමියන්ගේ ප්‍රධානත්වයෙනි. මේ සංගමයේ අඹකොටේ පොලිස් මුරපළේ ස්ථානාධිපති මෙන් ම හින්දු කෝවිල් පූසාරිලා ද, සාමාජිකයෝ ය. වර්තමානයේ සියල්ලෝ ම ගම හැදීමේ කාර්යයට උරදී සිටිති. සිංහල දමිළ එක්සත් සහයෝගිතා සංවිධානයේ අනුබද්ධිත සමිති ප්‍රමාණය විසිතුනකි.ඉල්වානේ ආනන්ද හිමිඅඹකොටේ ගමේ සුගත තපෝවනය මූලස්ථානය කොටගෙන පවත්වාගෙන යනු ලබන වජිරඥාන දහම් පාසලේ ප්‍රධානාචාර්ය වශයෙන් කටයුතු කරනු ලබන්නේ යූ.බී. ඒකනායක මහතා ය. ඔහු තෙල්දෙනිය කලාප අධ්‍යාපන කාර්යාලයේ අධ්‍යාපන අධ්‍යක්ෂවරයා ය.“දැනට අපේ දහම් පාසලේ ළමයි එකසිය අනුහතක් ඉන්නවා. දහම් පාසලට පිටගම්වල ඉඳලත් දරුවෝ එනවා. ඒත් අපිට තිබෙන ලොකුම ප්‍රශ්නය තමයි ප්‍රවාහන පහසුකම් නොමැති වීම. දහම් පාසලේ පොතපත දැනුමට වඩා මුල් තැන දීලා තියෙන්නේ ගුණ ධර්ම පුරුදු කරවීමට. පන්ති පවත්වාගෙන යනු ලබන්නේ මහවැලි අධිකාරියෙන් ලැබුණ කුඩා ගොඩනැඟිල්ලක. පෙර තිබුණට වඩා අද ගම බොහෝ ම දියුණු තත්ත්වයක තිබෙනවා. ඒ හැම දේම වුණේ අපේ නායක හාමුදුරුවන්ට පිං සිද්ධ වෙන්න.අද ගමේ මිනිස්සු අතර හොඳ සහයෝගයක් තිබෙනවා. අපේ දහම් පාසලේ මෙවර හොඳම පැමිණීම සහ හැමදාම සිල් සමාදන් වීමේ ගෞරවය හිමි වෙන්නේ හින්දු දරුවකුට. ඔහු හතර වසරේ ඉගෙනුම ලබන නේසකුමාර්. පන්සලේ කටයුතුවලට දෙමළ අය සහභාගි වෙනවා වගේ ම ඔවුන්ගේ ආගමික උත්සව වලට අපි හැමෝම සහභාගි වෙනවා”.ගමට හින්දු කෝවිල් කිහිපයක් මෙන් ම කතෝලික දේවස්ථානයක් ද තිබේ. මුත්තුමාරි අම්මාන් කෝවිල භාරව සිටින්නේ සුදාකර් ෂර්මා පූසාරිතුමාය. ශ්‍රී සෙල්වවිනයාගර් කෝවිල භාරව සිටින්නේ පුවන රාජ ෂර්මා පූසාරිතුමාය .ස්ථානාධිපති කේ.පී. සුනිල්එච්. එම්. රණසිංහගම ඇතුළට යන්නට යන්නට පාරවල් අබලන් ය. ගමට ඇත්තේ එක බස් රථයක් පමණි. එය ද දිනපතා නැත. මෙම ගමට රජයෙන් බස් රථයක් දමන්නේ නම් එය ගැමියන්ගේ දෛනික ජීවිතයට පහසුවකි.“මම ඉගෙන ගන්නේ නුවර ගුඩ්ෂෙෆඩ් විද්‍යාලයේ හත වසරේ. මගේ තාත්තා රියදුරෙක්. අපේ ගමට උදේ පාන්දරම බස් එකක් නැහැ. අම්මා මාව උදේට විලේජ් හන්දියට ගිහින් ඇරලවනවා. කිලෝමීටර් පහක් විතර පයින් යන්න ඕන. අපෙ අම්මා කුලී වැඩට යනවා. මගෙ මල්ලි මේ අවුරුද්දේ ඉඳලා ඉස්කෝලේ යනවා. අපේ ගමට බස් එකක් තියෙනව නම් හොඳයි.” සිල්වියා සිසුවිය පවසයි.බොහෝ විට ගැමියන් විලේජ් හන්දියේ සිට ගමට එන්නේ ත්‍රිරෝද රථයෙනි. එහිදී එක් අයෙකුගෙන් රුපියල් විසි පහක් අය කරන අතර එහි කිහිප දෙනෙක් නංවාගෙන එති.ඉස්සර අපේ ගමට පන්සලක් තිබුණේ නැහැ. කෙන්ගල්ල, අලුත්වත්ත, බලගොල්ල වගේ ප්‍රදේශවල පන්සල්වලට තමයි ගමේ අය ගියේ. එක්දහස් නවසිය අනූ නමයෙන් පස්සේ ගමේ පන්සල ආරම්භ කිරීමත් සමඟ දියුණුවක් ඇති වුණා.අපේ ගමට බලපත්‍ර ගත්ත බස් දාහතක් තියෙනවා. ඒත් දුවන්නේ එක බස් එකයි. ඒකත් ඉස්කෝලේ ළමයි යන එන වෙලාවට විතරයි. අපේ ගමට ලංගම බස් එකක්වත් ලැබෙනවා නම් ලොකු උපකාරයක්, අසනීපයක් වුණොත් නුවරට හරි මැණික්හින්න රෝහලට හරි යන්න ඕන. එහෙම යන්නත් බාධාක්ව තිබෙන්නේ ප්‍රවාහන ප්‍රශ්නය තමයි. අපි මේ ගැන පුළුවන් හැම තැනටම කිව්වා. ඒත් තාම නම් කිසිම ප්‍රතිඵලයක් ලැබුණේ නැහැ. අද මේ ගමේ රජයේ රැකියා කරන බොහෝ අය ඉන්නවා.සිංහල දෙමළ මාධ්‍ය ගුරුවරු ගුරුවරියෝ ඉන්නවා. අපේ ගමට වතුර ලැබුණේ හුළුගඟ යෝජනා ක්‍රමය යටතේ. අපි ගමට එද්දී වතුර තිබුණේ නැහැ.යූ.බී. ඒකනායකහැමදාම දහම් පාසල් පැමිණි සිසුවාගමේ අය එකතු වෙලා ලක්ෂ දහඅටක් සොයාගෙන ශ්‍රමදාන මගින් තමයි ජලය ලබා ගත්තේ. අපි හැමවෙලාවෙම ගමේ පොදු කටයුතු වලදි එකට එකතු වෙනවා. ඒ එකමුතුකමින් තමයි අපි දියුණු වුණේ.”විශ්‍රාමික විදුහල්පතිවරයකු වන එච්.එම්. රණසිංහ මහතා පවසන්නේ ය.“හොඳ පුරුදු වලට එකමුතු කමට, සමගියට කළ නොහැකි දෙයක් නොමැත. අඹකොටේ ගම්මානය දියුණු වුණේ එසේ ය. සුළු අපනයන බෝග වලට මුල් තැනක් හිමිවෙන අඹකොටේ ගම්මානයේ මහවැලියෙන් ඉඩම් ලැබුවෝ වගා කරති. අනෙකුත් අය දිවි ගෙවන්නේ කුලී වැඩ කිරීමෙනි. විහාරස්ථානය වටා එක් වී සිටින ගැමියෝ සියලු ගුරුහරුකම් ලබන්නේ විහාරාධිපති ඉල්වානේ ආනන්ද ස්වාමීන් වහන්සේ වෙතිනි. නායක හිමියන්ගේ අනුශාසනා මත ඔවුහු තම ජීවිත මෙන් ම පවුල ද ගම ද දියුණුකර ගැනීමට සමත්වී ඇතිසේ ය. මීට කලකට පෙර හොර මත්පැන් වෙළෙඳාමේ යෙදුන ඔවුහු අද තමන්ගේ පාඩුවේ සිටිති. ඒ අතරින් අපට හමුවූ කෙනෙකි ශිව රාජා.“මම කාලයක් මත්පැන් විකුණුවා. ඒත් හාමුදුරුවෝ ගමට ඇවිල්ලා ගම හදන්න පටන් ගත්තට පස්සේ මට මගේ වැරදි තේරුණා. මේ නරක වැඩේ නතර කරන එක මගේ යුතුකමක් හැටියට හිතලා මම ඒක නතර කළා. දැන් මම වික්ටෝරියා ජලාශයේ මාලු අල්ලනවා. මගෙ පුතා කෙන්ගල්ල සිංහල ඉස්කෝලේ ඉගෙන ගන්නවා. දහම් පාසල් යනවා.”මේ ඔවුන් කියන්නේ අද තමන් අත්විඳින ජීවිතය පිළිබඳව ය. කලකට ඉස්සර අසල මත්පැන් පොළක ඇති වූ ගැටුමකින් එක් අයකු මිය ගියේ ය. එපමණක් නොව නිතර නිතර ගහ මරා ගැනිලි සිදුවූයේ ය. මේ බව වඩාත් හොඳින් දන්නේ තෙල්දෙණිය පොලිසියයි.“මුල්කාලේ පොලිසිය ගමට එන්නේ නැහැ. ගමේ අය හැමදාම වගේ පැමිණිලි අරගෙන එනවා. අපි මේ අයව අල්ලලා දඬුවම් කළත් වැඩක් වුණේ නැහැ.හොර මත්පැන් විකුණුවේ පිටින් ගෙනල්ලා. නමුත් අද මේ ගම හොඳයි. ස්වාමීන් වහන්සේ මුල්වී කටයුතු කළ නිසයි ගම හැදුණේ. අද අපි ගමේ දේවල්වලදී මුල් තැන ගෙන කටයුතු කරනවා. ගමේ ජාති ආගම් බේද නැහැ. අපේ මුරපොළ හැම විටම ගැමියන්ට විවෘතයි. ඕනෑම රෑක අද අපිට මේ ගමට යන්න එන්න පුළුවන්.”පැරණි විහාරයඅඹකොටේ පොලිස් මුරපොළේ ස්ථානාධිපති උපපොලිස් පරික්ෂක කේ.පී. සුසිල් මහතා පවසන්නේ ය.ඉල්වානේ හිමියන් මේ බිමට වැඩියේ තවත් භික්ෂුන් වහන්සේලා තුන් නමක් සමඟිනි. මහරගම වජිරඥාන ධර්මායතනයේ ඉගෙනුම ලැබූ සියම් මහ නිකායට අයත් ආනන්ද හිමියන්ට අඹකොටේ විහාරස්ථානය පවරා දුන්නේ අමරපුර නිකායට අයත් තම ගුරු හාමුදුරුවන් වහන්සේ නමක වූ මහරගම සිරි වජිරඥාන ධර්මායතනාධිපති අම්පිටියේ සිරි රාහුල හිමියන් විසිනි.වර්තමානයේ සියල්ල සාමකාමී ය. ගැමියෝ තම තමන්ගේ පාඩුවේ දෛනික ජීවිත ගෙන යති. ගරා වැටුණ අඹකොටේ වතු අධිකාරි බංගලාව මතින් අද ගොඩනැඟී ඇත්තේ අංග සම්පූර්ණ විහාරස්ථානයකි. අඹකොටේ ගැමියෝ පමණක් නොව අවට ප්‍රදේශවල බෞද්ධයෝ ද කෙන්ගල්ල අඹකොටේ ශ්‍රී රාශුල මාවතේ පිහිටි සිරිසුගත තපෝවනයට යති එති.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post></root>