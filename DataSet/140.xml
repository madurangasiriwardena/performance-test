<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r1409034</link>
    <topic>පුංචි මුන්නේස්වරම් දෙවොලේ කපුවා පැහැර‍ගෙන</topic>
    <author>කොච්චිකඩේ විශේෂ ඩී. මිහිඳුකුල</author>
    <content>ආඬිඅම්බලම පුංචි මුන්නේස්වරම් දේවාලයේ ප්‍රධාන කපු මහත්තයා නාඳුනන පිරිසක් මගින් පැහැරගෙන ගොස් ඇතැයි කියන සිද්ධියක් සම්බන්ධයෙන් මීගමුව පොලිසිය පරීක්ෂණ කරයි.මෙලෙස පැහැරගෙන ගොස් ඇත්තේ වර්ණකුලසූරිය කංකානමලාගේ මනෝජ් දුලාජන නැමැති ආඬිඅම්බලම අශෝකාරාම පාර පුංචිමුන්නේස්වරම් දේවාලයේ කපුමහතාය.ඔහු දෙදරු පියෙකි. පෙරේදා (01) රාත්‍රී දේවාලයේ වැඩ කටයුතු නිමා කර රාත්‍රී 12.30ට පමණ සිය වාහනයෙන් දරු දෙදෙනා හා බිරිඳ සමඟ නිවස කරා යමින් සිටියදී අතරමගදී යතුරුපැදියකින් ආ කලු ඇඳුම් ඇඳගත් මුහුණ ආවරණය කරගත් දෙදෙනකු වාහනය හරස් කොට නවතා ඇත.පසුව කපුමහතා වාහනයේ දොර අරිනවාත් සමඟම යතුරුපැදියෙන් පැමිණි අය එම කපුමහතාව යතුරුපැදියේ තබාගෙන පලාගිය බව පොලිසියට කර ඇති පැමිණිල්ලේ සඳහන් කර තිබේ.මල්කාන්ති නැමැති කපුමහතාගේ බිරිය සිද්ධිය මීගමුව පොලිසියට පැමිණිලි කර ඇත.කපු මහතාට ඉඩම් ආරවුල් සහ ලක්ෂ ගණන් මුදල් පිළිබඳව ප්‍රශ්න තිබූ බව පොලිස් පරීක්ෂණවලදී අනාවරණය වී ඇත. මීගමුව මූලස්ථාන පොලිස් ස්ථානාධිපති ප්‍රධාන පොලිස් පරීක්ෂක සමන්තිලක මහතාගේ උපදෙස් මත විවිධ පැමිණිලි අංශයේ ස්ථානාධිපති පොලිස් පරීක්ෂක කරුණාතිලක, අපරාධ අංශයේ වැඩබලන ස්ථානාධිපති උප පොලිස් පරීක්ෂක ඩබ්ලිව්. ඩී. ජේ. චතුර සම්පත්, පොලිස් කොස්තාපල්වරුන් වන රාජපක්ෂ, තුසිත, ඉන්දික යන කණ්ඩායම වැඩිදුර පරීක්ෂණ මෙහෙයවති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r1409035</link>
    <topic>මඩකළපුවේ පාසල්18ක ඩෙංගු</topic>
    <author>මඩකළපුව සමූහ ජවුෆර් කාන්</author>
    <content>මඩකළපු මහ නගර සභා ප්‍රදේශයේ පාසල් කීපයක ඩෙංගු මදුරුවන් දක්නට ඇති බව මඩකළපු මහ නගර කොමසාරිස් මානික්කම් උදය කුමාර් පැවැසීය.පෙ‍රේදා (01) සහ ඊයේ (02) මඩකළපුව මහ නගර සභා ප්‍රදේශවල පොදු සෞඛ්‍ය අංශ 18ක් අතර පාසල් 18ක සෞඛ්‍ය නිලධාරීන් හදිසි වැටලීම් කළහ. මෙහිදී පාසල් බොහෝමයක ‍ඩෙංගු මදුරුවන් සොයාගෙන විනාශ කරන ලද අතර පළමු වතාව බැවින් අවවාද කළ බවට මහ නගර කොමසාරිස් පැවැසීය.මෙහිදී මහ නගර කොමසාරිස් එම්. උදයකුමාර්, සෞඛ්‍ය පරීක්ෂකවරුන්, මහ නගර සභා නිලධාරීන් එක් වූහ. මඩකළපුව දිස්ත්‍රික්කයේ ඩෙංගු රෝගයෙන් බොහෝ දෙ‍ෙනකු මරණයට පත් වී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r1409036</link>
    <topic>දිවිනැඟුම ණය ආධාර ගාල්ලට</topic>
    <author>ගාල්ල දිසා සමුහ</author>
    <content>රටේ ආර්ථිකයත් සමග මේ රටේ පුංචි මිනිසුන්ගේ ගෘහ ආර්ථීකය නගා සිටවු මෙවන් යුගයක් මේ රටේ ඉතිහාසයේ කවර යුගයකවත් තිබුණේ නැතැයි ගාල්ල ප්‍රාදේශීය සම්බන්ධීකරන කමිටුවේ සභාපති පාර්ලිමේන්තු මන්ත්‍රි මනුෂ නානායක්කාර මහතා දිවි නැගුම යෝජනා ක්‍රමය යටතේ ප්‍රතිලාභින්වෙත ණය ප්‍රදාණය කිරිම සදහා ගාල්ල පෙට්ටිගලවත්ත දඩල්ල බටගන්විල ස්ථානයන්හි පැවැති මහජන හමුවිම්වලදී පැවසීය.මේ ණය පුද්ගලයින් 150කට මන්ත්‍රීවරයා විසින් බෙදාදුන් අතර ඉතිරි පිරිස්වලට සිය සමාද්ධි බැංකුවලින් තම තමන්ට හිමි මුදල් ලබා ගන්නා ලෙසටද උපදෙස් දුන්නේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r1409037</link>
    <topic>හලාවත ‍කොල්ල කල්ලියේ 3ක් කොටු</topic>
    <author>මුන්නේශ්වරම සමුහ</author>
    <content>විවිධ ප්‍රදේශවලින් යතුරුපැදි කොල්ලකමින් සහ කොල්ල කෑ යතුරුපැදිවල නැග යමින් මහ මග තනිවම පයින් ගමන් කරන කාන්තාවන්ගේ කර පැළදි රන් දම්වැල් කඩා ගෙන පලා යන කල්ලියක සාමාජිකයන් තිදෙනෙකු හලාවත. කොට්ඨාස අපරාධ විමර්ශන ඒකකයෙන් පෙරේදා (01දා) අත්අඩංගුවට ගනු ලැබු අතර සොරා ගන්නා ලද යතුරුපැදි හයක්ද රන් මාල හතරක්ද සොයා ගෙන ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r1409038</link>
    <topic>වෛද්‍ය සිසුවාගේ යතුරුපැදියහොරකම් කරයි</topic>
    <author>අහංගම සමූහ</author>
    <content>කරාපිටිය වෛද්‍ය පීඨයේ ඉගෙනුම ලබන සිසුවෙකුට අයත් රුපියල් 160,000ක් පමණ වටිනා යතුරුපැදියක් පෙරේදා (01) කරාපිටිය රෝහල් භූමියේ නතර කර තිබියදී සොරකම් කරගෙන ගොස් ඇත.මාතර අකුරැස්ස ප්‍රදේශයේ පදිංචි මේ සිසුවා වෛද්‍ය ශිෂ්‍ය නේවාසිකාගාරයේ සිට අධ්‍යයන කටයුතුවලට සහභාගී වීම සදහා කරාපිටිය රෝහලට පැමිණ එම රෝහල් භූමියේ යතුරුපැදිය නවතා අධ්‍යයන කටයුතුවලට ගොස් තිබේ.ඒ අතර යතුරුපැදිය සොරකම් කරගෙන ගොස් ඇතැයි වෛද්‍ය සිසුවා පොලිසියට කළ පැමිණිල්ලේ සදහන් වේ.ගාල්ල පොලිසිය මේ පිළිබද වැඩිදුර පරීක්ෂණ පවත්වයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r1409039</link>
    <topic>කිරිඉබ්බන් වැව ජල යෝජනා ක්‍රමයේපළමු අදියරේ වැඩ නිමවන මට්ටමේ</topic>
    <author>බන්ධුල ගුණසේකර</author>
    <content>කලක් පටන් පිරිසිදු පානීය ජල හිඟයෙන් පීඩාවට පත් සෙවනගල කිරිඉබ්බන් ආර ආශ්‍රිත ප්‍රදේශයේ ගොවි පවුල් දහසකට (1000) ආසන්න සංඛ්‍යාවකට නළ ජල පහසුකම් සලසන කිරිඉබ්බන් වැව ජල යෝජනා ක්‍රමයේ පළමු අදියරේ මේ වන විට නිම වෙමින් පවතී.ඌව පළාත් සභාවේ හිටපු ප්‍රධාන ඇමැති ශෂින්ද්‍ර කුමාර රාජපක්ෂ මහතාගේ යෝජනාවක් මත රුපියල් ලක්ෂ හාරසිය හතළිහක වියදමින් ජල සම්පාදන හා ජලප්‍රවහාන මණ්ඩලයේ මෙහෙයවීම යටතේ මෙහි ඉදිකිරීම් කටයුතු සිදු කෙරේ.කිරිඉබ්බන් වැව ජලාශයේ ජලය ප්‍රධාන ජල ටැංකි දෙකකට ගබඩා කොට පවිත්‍ර කිරීමෙන් අනතුරුව කිරි ඉබ්බන් වැව, රුවන්වැලිගම, දිවුලාන, කැටගල්ආර යන ගම්මාන වලට මෙමගින් නළ මාර්ගයෙන් පිරිසිදු පානීය ජලය අඛණ්ඩව සැපයීමට නියමිතබව ජල සම්පත් මණ්ඩලයේ ස්ථාන භාර නිළධාරී ඩී. එම්. ජේ. විජේරත්න මහතා කියයි.මේ යටතේ ඉදිවන ප්‍රධාන ජල ටැංකියක ඉදිකිරීමේ වැඩ දැනටමත් බොහෝදුරට නිම කර ඇත.ඌව පළාත් සභාව සහ ජල සම්පාදන මණ්ඩලය මේ සඳහා අවශ්‍ය මූල්‍යප්‍රතිපාදන වෙන් කැර දී තිබේ.මෙම නව ජල යෝජනා ක්‍රමය ළඟදීම ජනතා අයිතියට පවරාදීමට නියමිත බව සෙවනගල ප්‍රාදේශීය ලේකම් චන්දන ලොකුහේවාගේ මහතා පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r14090310</link>
    <topic>පූජාපිටිය වරිපනම් බදුලක්ෂ 13ක් ගෙවීම පැහැරහරී</topic>
    <author>කේ. චන්ද්‍රරත්න මහනුවර දිසා සමූහ</author>
    <content>පූජාපිටිය ප්‍රාදේශීය සභාවට වරිපනම් බදු රුපියල් ලක්ෂ 13ක් ගෙවීම පැහැර හැර ඇති තත්ත්වය යටතේ 2014 වසරේ අයවැය යෝජනා ක්‍රියාත්මක කිරීමේ ගැටලුවක් මතුව ඇත.මෙම තත්ත්වය සලකා ගෙවීම පැහැර හරින ලද වරිපනම් බදු අයකර ගැනීමට සභාව පියවරගෙන ඇති අතර දිගින් දිගටම වරිපනම් බදු ගෙවීම පැහැර හරින අය ගේ දේපොළ තහනම් කිරීමට ක්‍රියා කරගෙන යන බව වාර්තාවේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r14090311</link>
    <topic>ඉඩම් අයිතිය නැති 1500කටහිමිකම් පත්‍ර සහ ඔප්පු</topic>
    <author>පොළොන්නරුව දිසා සමූහ ඇම්. පී.සරත්</author>
    <content>හිඟුරක්ගොඩ ප්‍රාදේශීය ලේකම් කොට්ඨාසයේ ඉඩම් අයිතිය නොමැති ඉඩම් හිමියන් 1500කුට ඉඩම් හිමිකම් පත්‍ර හා ඉඩම් ඔප්පු ලබාදීම සෞඛ්‍ය ඇමැති මෛත්‍රීපාල සිරිසේන මහතාගේ ප්‍රධානත්වයෙන් හිඟුරක්ගොඩ රජරට මහා විද්‍යාලයේ මෙත්සිරිපායේදී පසුගියදා පැවැත්විණි.වසර ගණනාවක් ඉඩමක පදිංචි වී නිවාස ඉදිකර ස්ථීර බෝග වගා කර ඉඩමක අයිතිය ලබා ගැනීමට සිටි 1500කට මේ නිසා ස්ථීර ඉඩම් ඔප්පු හා බලපත්‍ර ලැබුණි.මෙම අවස්ථාවට සමාජ සේවා නියෝජ්‍ය අමාත්‍ය චන්දසිරි සූරියආරච්චි ඉඩම් හා ඉඩම් සංවර්ධන නියෝජ්‍ය අමාත්‍ය සිරිපාල ගම්ලත් යන මහත්වරුන් සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r14090312</link>
    <topic>නුවරඑළිය පොදු සුසාන භූමිය ප්‍රිය මනාප තැනක් කරයි</topic>
    <author>නුවරඑළිය දිසා සමූහ</author>
    <content>නුවරඑළිය මහ නගර සභාව සතු වසර සියයක් පමණ පැරැණි,නාගරික පොදු සුසාන භූමිය, සංවර්ධනය කැර, මියගිය අයගේ අවසන් කටයුතු සඳහා පැමිණෙන ජනතාවට පහසුකම් සැපයෙන ප්‍රියමනාප ස්ථානයක් කිරීමට නුවරඑළිය මහ නගර සභා පාලනය පියවර ගෙන ඇත.පුරපති මහින්ද දොඩම්පේගම මහතාගේ සංකල්පයක් මත සිදුවන එම වැඩසටහන සඳහා වැය කෙරෙන මුදල රුපියල් ලක්ෂ සියයකි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r14090313</link>
    <topic>රත්නපුරයේ ගංගා ජලය භාවිතයෙන්කුඩා විදුලි බලාගාර 26ක් ක්‍රියාත්මකයි</topic>
    <author>රත්නපුර දිසා විශේෂ නිරෝෂණ පෙරේරා</author>
    <content>රත්නපුර දිස්ත්‍රික්කයේ ගංඟාවල ජලය ප්‍රයෝජනයට ගනිමින් ජාතික විදුලි බල පද්ධතියට විදුලි බලය සපයන කුඩා පරිමාණයේ විදුලි බලාගාර 26ක් පමණ ක්‍රියාත්මක වී ඇතැයි රත්නපුර දිස්ත්‍රික් ලේකම් කාර්යාලය කියයි.මෙම විදුලි බලාගාරවලින් වසරකට මෙගාවොට් පැය දෙලක්ෂ හැත්තෑදහසක විදුලි බල නිපැයුමක් සිදුකරයි. ශ්‍රිපාද අඩවියෙන් ආරම්භ වන ගංගාවල ජලයද ප්‍රයෝජනයට ගනිමින් කුඩා පරිමාණ විදුලි බලාගාර කිපයකින්ම ඉදිකර තිබේ.කුඩා පරිමාණ විදුලි බලාගාර ඉදිකිරිමේ දී එම විදුලි බලාගාර පවත්වාගෙන යන පෞද්ගලික ආයතන විසින් ගම්වලට පොදු පහසුකම් ද ලබා දී ඇත. ඇතැම් ස්ථානවලදී පරිසර හානි සිදුවෙන බවටද චෝදනාවන් එල්ලවි තිබිණ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r14090314</link>
    <topic>පුද්ගලයකු යටකර මරා දැමුරියැදුරුට දඬුවම් දීම කල්යයි</topic>
    <author/>
    <content>ගම්පහ සංචාරකමල්වතුහිරිපිටිය පොලිස් බල ප්‍රදේශයේ දී අපරික්ෂාකාරීව බස් රථයක් ධාවනය කිරීමේ දී පුද්ගලයකු එම බස් රථයට ගැටී මියයෑම හේතුවෙන් අනතුරක් වළකා නොගැනීම, බස් රථයේ අත් තිරිංග නැතිව ධාවනය, රක්ෂණ, ආදායම් බලපත්‍ර නැතිව ධාවනය යන චෝදනා මත ගම්පහ අධිකරණයට ඉදිරිපත් කර තිබු නඩුවේ විභාගය ඔක්තෝම්බර් 31 දින පැවැත්වීමට ගම්පහ අතිරේක මහේස්ත්‍රාත් හේසාන්ත ද මෙල් මහතා නියම කළේය.චුදිත වෙනුවෙන් පෙනී සිටි නීතිඥවරයා මේ රියැදුරාගේ රියැදුරු බලපත්‍රය මුදාහරින ලෙස ඉල්ලීමක් කළේය. රියදුරු දියවැඩියා රෝගියෙක් බවට වාර්තා ඉදිරිපත් වී ඇති අතර රෝගියෙක් නිසා රිය ධාවනයට නුසුදුසු බවට නිර්දේශ ලැබී ඇති බැව් පවසා ඒ අනුව රියදුරු බලපත්‍රය මුදාහැරීමට නොහැකි බව මහේස්ත්‍රාත්වරයා පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r14090315</link>
    <topic>වාද්දුව පොලිස් ස්ථානාධිපතිට බැන තර්ජනය කරලා</topic>
    <author>පානදුර සමුහ කපිල සෝමරත්න</author>
    <content>වාද්දුව පොලිසියේ ස්ථානාධිපතිවරයාගේ නිළකාමරයට දහවල් කඩාවැදුණු පුද්ගලයකු ඒ මහතාට බැන තර්ජනය කර ඇත.පසුව ඔහුව අත් අඩංගුවට ගෙන වාද්දුව පොලිස්ථානාධිපතිවරයා විසින් අධිකරණයට ඉදිරිපත් නොකර පොලිස් ඇපයක් මත මුදා හැර ඇතැයි අධිකරණය හමුවේ අනාවරණය විය.වාද්දුව පොලිසිය එම සිද්ධිය සම්බන්ධයෙන් පානදුර අධිකරණය වෙත තොරතුරු වාර්තාවක් ඉදිරිපත් කරමින් දන්වා සිටියේය. ඔහුව අත් අඩංගුවට ගත්තානම් අධිකරණයට ඉදිරිපත් නොකලේ මන්දැයි විමසු ප්‍රධාන මහේස්ත්‍රාත්වරයා ඔහු ලබන මස අධිකරණය හමුවට පමුණුවන ලෙස උපදෙස් දුන්නේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r14090316</link>
    <topic>නිවෙසක් බිඳ මුදල් රන් බඩු සොරාගෙන</topic>
    <author>පානදුර සමුහ කපිල සෝමරත්න</author>
    <content>ඇමේරිකාවේ සාමදූත මෙහෙවරක යෙදී සිටින ජ්‍යෙෂ්ඨ පොලිස් අධිකාරි ඒ ධනපාල මහතාගේ වාද්දුව වටරවුම පාරේ පිහිටි නිවස බිද රුපියල් 162000ක් පමණ වටිනා විදේශීය මුදල් රන් අත්පළදනාවක් සහ විස්කි බෝතල් 10යක් ද සොරකම් කරන ලද තරුණයන් දෙදෙනකු පානදුර අතිරේක දිසා විනිසුරු සහ පුධාන මහේස්ත්‍රාත් රුචිර වැලිවත්ත මහතා විසින් දක්වා රක්ෂිත බන්ධනාගාර ගත කරණ ලදී.අත්තිඩියේ පදිංචි මොවුන් මෙසේ රක්ෂිත බන්ධනාගාරගත කෙරුණි. ඔවුන් යුදහමුදාවෙන් පළා ඇවිත් සොරකමේ යෙදෙන අය වෙති. සැකකරුවන් සොරකම් කරන ලද ඇමෙරිකන් ඩොලර් මුදල් නෝට්ටු 515ක් රන් අත්පලදනාවක් වෙනත් මුදල් සහ ඔරලෝසු දෙකක් ඔවුන් ළඟ තීබී අත් අඩංගුවට ගෙන ඇත.එම නිවසෙන් සැකකරුවන් සොරකම් කර ඇති විස්කි බෝතල් 10 ඔවුන් දෙදෙනා පානය කර ඇති බව ඔවුන් පොලිසියට කියා ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=s140903_2</link>
    <topic>නිශාන්ත ප්‍රනාන්දු ලෝක කුසලාන කැරම් තරඟාවලියට</topic>
    <author>විජිත ජයසිංහ</author>
    <content>[2014-09-03 14:30]ලෝක කුසලාන කැරම් තරඟාවලියට ශ්‍රී ලංකාවෙන් ක්‍රීඩක ක්‍රීඩිකාවන් අට දෙනෙකු සහභාගී වේ. සැප්තැම්බර් 13 සිට 17 වැනිදා දක්වා මාලදිවයින් හිදී මෙම තරඟාවලිය පැවැත්වේ.2012 තෙවන කැරම් ලෝක කුසලාන තරඟාවලියේ ලෝක ශූරයා වූ නිශාන්ත ප්‍රනාන්දු ක්‍රීඩකයා ද මෙවර තරඟාවලියට සහභාගි වන බව ශ්‍රී ලංකා කැරම් සම්මේලනයේ ලේකම් දිනමිණ සිටි එෆ් එම් සේවයට පැවසීය.‍ශ්‍රී ලංකාව, ඉන්දියාව, කැනඩාව, ප්‍රංශය, ජර්මනිය, ඉතාලිය, ජපානය, එංගලන්තය, ඇමරිකාව ඇතුළු ලොව පුරා රටවල් 16ක ක්‍රීඩක ක්‍රීඩිකාවෝ සිව් වැනි ලෝක කුසලාන කැරම් තරඟාවලියට සහභාගිවේ. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=s140903_1</link>
    <topic>ක්‍රීඩා මාධ්‍යවේදීන් සඳහා පුහුණු වැඩමුළුවක්</topic>
    <author>විජිත ජයසිංහ</author>
    <content>[2014-09-03 10:30]ක්‍රීඩා මාධ්‍යවේදීන්ගේ වෘත්තීය කුසලතා වර්ධනය කිරීමේ අරමුණින් පුහුණු වැඩමුළුවක් හෙට සහ අනිද්දා ක්‍රීඩා විද්‍යායතන ශ්‍රවණාගාරයේදී පැවැත්වේ.ක්‍රීඩා අමාත්‍යාංශය හා ක්‍රීඩා මාධ්‍යවේදී පදනම ඒකාබද්ධව මෙම පුහුණු වැඩමුළුව සංවිධානය කරයි.මෙම වැඩමුළුව ක්‍රීඩා මාධ්‍ය පිළිබඳව විශේෂඥ දැනුමක් ඇති ඉන්දියාවේ ප්‍රවීණ පුවත්පත් කතුවරයන් වන මනීෂ් ශර්මා සහ විජය කුමාර් මහත්වරු විසින් මෙහෙයවනු ලබයි. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=s1409031</link>
    <topic>මහනුවර දංගොල්ලට ලක්ෂ 650ක පාපන්දු පිටියක්</topic>
    <author>ප්‍රින්ස් ගුණසේකර</author>
    <content>මහනුවර දංගොල්ල ප්‍රදේශයේ අක්කර 3ක භූමිභාගයේ රුපියල් ලක්ෂ 650ක වියදමින් ජාත්‍යන්තර පාපන්දු ක්‍රීඩාංගණයක් ඉදිකිරීමට යයි. ශ්‍රී ලංකා පාපන්දු සම්මේලනය හා මහනුවර නගර සභාව මේ පිළිබඳ මූලික එකඟතාවකට පැමිණ ඇති අතර ඉදිරි සති කිහිපයේදී අවබෝධතා ගිවිසුමකට අස්සන් කිරීමට නියමිතය.මේ ජාත්‍යන්තර ක්‍රීඩාපිටිය සමග ක්‍රීඩක නේවාසිකාගාර හා පුහුණු මධ්‍යස්ථානයක් ඉදිකිරීමට බලාපොරොත්තු වේ.ලෝක පාපන්දු සම්මේලනයේ ආධාර මුදල් මේ වෙනුවෙන් වැය කරන බව ශ්‍රී ලංකා පාපන්දු සම්මේලන සභාපති රංජිත් රුද්‍රිගු මහතා පවසයි.මහනුවර ප්‍රදේශයට අංග සම්පූර්ණ පාපන්දු ක්‍රීඩාංගණයක අවශ්‍යතාව කලක සිට තිබු හෙයින් ලෝක පාපන්දු සම්මේලනයට යෝජනාව ඉදිරිපත් කළ බව ඒ මහතා පැවැසීය.වසරකට අඩු කාලයකදී දංගොල්ල පාපන්දු පිටිය ඉදිකිරීම ශ්‍රී ලංකා පාපන්දු සම්මේලනයේ සැලසුමවී තිබේ.ලෝක පාපන්දු සම්මේලනය මේ වසරේ පමණක් අමෙරිකානු ඩොලර් ලක්ෂ 21ක මුදල් ශ්‍රී ලංකා පාපන්දු සංවර්ධන ව්‍යාපෘති වෙනුවෙන් ලබාදී ඇත. කොළඹ නගර සභාව සමග එක්ව හෙන්රි පේද්‍රිස් ක්‍රීඩාංගණය උසස් ප්‍රමිතියෙන් යුත් කෘත්‍රිම පිටියක් බවට පත් කිරීමේ අවබෝධතා ගිවිසුමකට පසුගියදා අස්සන් තැබුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=s1409032</link>
    <topic>මලල ක්‍රීඩා පුහුණුවට ශාලිකා පිටිය යෝජනා වෙයි</topic>
    <author>ප්‍රින්ස් ගුණසේකර</author>
    <content>ශ්‍රී ලංකා මලල ක්‍රීඩා සංගමය සංවිධාන කරන සහාය දිවීමේ සැණකෙළිය කොළඹ සුගතදාස ක්‍රීඩාංගණයේදී අද ආරම්භ වෙයි. දින 3ක් පුරා පැවැත්වෙන මේ සහාය දිවීමේ සැණකෙළිය අවුරුදු 14න් පහළ සිට 20න් පහළ දක්වා විවිධ වයස් සීමා යටතේ පැවැත්වේ.එයට අමතරව ක්‍රීඩා සංගම් නියෝජනය කරමින් විවෘත අංශයෙන් සහාය දිවීමේ තරග ඉසව් කිහිපයක්ද ක්‍රියාත්මක වේ. රටපුරා පාසල් 150කින් පමණ ක්‍රීඩක ක්‍රීඩිකාවන් 3000ක් සහාය දිවීමේ සැණකෙළියට එක්වනු ඇතැයි අපේක්ෂා කෙරේ.මලල ක්‍රීඩාවේ වැදගත්ම අංශයක්වන සහාය දිවීමේ ඉසව්වලට පාසල් වයසේ සිට ක්‍රීඩක ක්‍රීඩිකාවන් නැඹුරු කිරීම මේ තරගාවලියේ ප්‍රධාන බලාපොරොත්තුවකි. පසුගිය වසරේ පැවැති සහාය දිවීමේ සැණකෙළියේදී වලල එස්.රත්නායක විදුහලේ ක්‍රීඩක ක්‍රීඩිකාවෝ වැඩි ගෞරව දිනා ගත්හ.සහාය දිවීමේ සැණකෙළිය පිළිබඳ පෙරේදා පැවැති මාධ්‍ය හමුවේදී මලල ක්‍රීඩා සංගමයේ සභාපති මේජර් ජෙනරාල් පාලිත ප්‍රනාන්දු මහතා පැවැසුවේ ක්‍රීඩක ක්‍රීඩිකාවන්ගේ පුහුණු කටයුතු සඳහා නාරාහේන්පිට ශාලිකා ක්‍රීඩාංගණය ලබාදෙන ලෙස ක්‍රීඩා ඇමැතිවරයාගෙන් ඉල්ලා ඇති බවයි.“අපේ ක්‍රීඩක ක්‍රීඩිකාවන්ට කොළඹ අවට පුහුණු ධාවන පථයක් නොමැතිවීම අඩුවක්. නාරාහේන්පිට ශාලිකා ක්‍රීඩාංගණය අප ඉල්ලා තිබෙනවා.එසේ නැතිනම් රත්මලාන ප්‍රදේශයේ ක්‍රීඩාංගණයක් පිළිබඳ අවධානය යොමු කොට තිබෙනවා” ප්‍රනාන්දු මහතා පැවැසීය.ශාලිකා ක්‍රීඩාංගණය ලංකා ගමනා ගමන මණ්ඩලයට අයත් බැවින් එය ප්‍රවාහණ අමාත්‍යාංශයේ අවසරය මත ලබාගත යුතු වේ.ඉදිරි මලල ක්‍රීඩා නිලවරණයට ඉදිරිපත් වන්නේ දැයි මාධ්‍යවේදියකු නැගූ ප්‍රශ්නයකට පිළිතුරු දුන් මේජර් ජෙනරාල් පාලිත ප්‍රනාන්දු මහතා පැවැසුවේ අනිවාර්යයෙන්ම නාමයෝජනා ලබාදෙන බවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=s1409033</link>
    <topic>සිම්බාබ්වේ පිලට පරාජය වූ ඔස්ට්‍රේලියාව ශ්‍රේණියේ පහළට</topic>
    <author/>
    <content>සිම්බාබ්වේ හී හරාරේ නුවර පැවැත්වෙන තුන්කොන් එක්දින ක්‍රිකට් තරගාවලියේ දී වසර 31කට පසුව සිම්බාබ්වේ පිල හමුවේ පරාජයට පත්වූ ඔස්ට්‍රේලියාව එක්දින ශ්‍රේණිගත කිරීම්වල සිවුවැනි ස්ථානය දක්වා පසුබැස සිටියි.නවතම ශ්‍රේණිගත කිරීම්වල පෙරමුණ ගැනීමට ඉන්දියාව සමත්ව සිටින අතර දෙවැනි තැන දකුණු අප්‍රිකාවටත්, තුන්වැනි තැන ශ්‍රී ලංකාවටත් හිමිවී තිබේ.මීට පෙර අවසන් වරට ඔස්ට්‍රේලියාව එක්දින තරගයකින් සිම්බාබ්වේ පිලට පරාජය වූයේ 1983 එංගලන්තයේ පැවැති ලෝක කුසලාන තරගමාලාවේ දීය.එය සිම්බාබ්වේ පිල ජාත්‍යන්තර එක්දින තරගයකට ක්‍රීඩා කළ පළමු අවස්ථාව වීම ද විශේෂත්වයකි. සිම්බාබ්වේ, ඔස්ට්‍රේලියාව හා දකුණු අප්‍රිකාව අතර පැවැත්වෙන මේ තුන්කොන් එක්දින ක්‍රිකට් තරගාවලියේ කැපී පෙනෙන තරගය බවට පත්වූ මේ තරගයේ පළමුව පන්දුවට පහරදුන් ඔස්ට්‍රේලියාව ඕවර 50 අවසානයේ කඩුලු 9ක් දැවී ලකුණු 209ක් ලබාගත් අතර පිළිතුරු ඉනිම ක්‍රීඩා කළ සිම්බාබ්වේ පිල ඕවර 48කදී කඩුලු 7ක් දැවී නියමිත ඉලක්කය සපුරා ගත්තේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=s1409034</link>
    <topic>ඇමැතිගෙන් සුදේෂ්ට ලක්ෂ 30ක්</topic>
    <author/>
    <content>පොදු රාජ්‍ය මණ්ඩලීය ක්‍රීඩා උළෙලේදී බර ඉසිලීමෙන් රිදී පදක්කමක් දිනූ සුදේෂ් පීරිස්ට ක්‍රීඩා ඇමැති මහින්දානන්ද අලුත්ගමගේ මහතා ලක්ෂ 30ක මුදල් ත්‍යාගයක් පිරිනැමූ අයුරු.මෙයට අමතරව පුහුණු කටයුතු වෙනුවෙන් මාසික දීමනාවක්ද පිරිනැමුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=s1409035</link>
    <topic>ආසියානු සත් සාමාජික රගර් ‘සූරි’ යළි කණ්ඩායමට එක්වෙයි</topic>
    <author>ෆවුස් මොහොමඩ්</author>
    <content>ආසියානු සත් සාමාජික රගර් තරගබිමේ වැඩි ආකර්ශණයක් දිනා සිටින ස්ක්‍රම් හාෆ් ක්‍රීඩක ශ්‍රීනාත් සූරියබණ්ඩාර යළි ශ්‍රී ලංකා කණ්ඩායමට එක්වෙයි.ආබාධයක් හේතුවෙන් මෙවර ආසියානු සත්සාමාජික රගර් තරගමාලාවේ පළමු අදියර ලෙස පසුගියදා හොංකොං හී පැවැති තරගාවලියෙන් ඉවත්ව සිටි 'සූරි' නැවත කණ්ඩායමට එක්වූයේ මේ සති අන්තයේ මැලේසියාවේ පැවැත්වෙන ආසියානු සත් සාමාජික රගර් තරගමාලාවේ දෙවැනි අදියරේ තරගාවලියට සහභාගිවීම සඳහාය.හොංකොං සෙවන්ස් හී සිවුවැනි තැන හිමිකර ගත් ශ්‍රී ලංකා කණ්ඩායමට සූරිගේ එක්වීමත් සමග නැවත තුන්වැනි ස්ථානය දිනාගත හැකිවනු ඇතැයි අපේක්ෂා කෙරේ. මීට අමතරව ශ්‍රී ලංකාවේ පුරවැසිභාවයට හිමිකම් කියන ෆීජී ක්‍රීඩකයන් දෙදෙනා වන වගවුලගී එමෝරි හා ජෝශප් ඩන් ද මැලේසියානු සංචාරයට එක්වන ශ්‍රී ලංකා කණ්ඩායමට එක් කරගැනීමට ශ්‍රී ලංකා රගර් සංගමය කටයුතු කරමින් සිටින බව ආරංචි මාර්ග සඳහන් කරයි.හොංකොං සෙවන්ස් තරගාවලි‍යේ අවසන් පූර්ව වටයේ දී ප්‍රබල හොංකොං පිලට දැඩි තරගයක් ලබාදුන් ශ්‍රී ලංකාව මෙවර මැලේසියානු තරගාවලියේ අවසන් මහා තරගයට සුදුසුකම් ලැබීමේ බලාපොරොත්තුවෙන් පසුවෙයි.ශ්‍රී ලංකාව මේ වනවිට ආසියානු සත් සාමාජික රගර් තරගබිමේ ශ්‍රේණිගත කිරීම්වල සිවුවැනි ස්ථානයේ පසුවන අතර හොංකොං පිල පළමු ස්ථානයත්, දකුණු කොරියාව දෙවැනි ස්ථානයත් අත්කරගෙන සිටිති. තුන්වැනි තැනට පත්ව සිටින්නේ ජපාන කණ්ඩායමය. ආසියානු සත් සාමාජික රගර් තරගමාලාවේ දෙවැනි අදියර මේ මස 6 සහ 7 දෙදින මැලේසියාවේ පැවැත්වෙන අතර අවසන් අදියර ලබන ඔක්තෝබර් මස චීනයේ පැවත්වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=s1409036</link>
    <topic>ජාතික ක්‍රිකට් පුහුණුකරු තේරීම විශේෂ කමිටුවකට</topic>
    <author>ප්‍රින්ස් ගුණසේකර</author>
    <content>ශ්‍රී ලංකා ක්‍රිකට් පුහුණුකරු තෝරා ගැනීම විශේෂ කමිටුවකට පැවැරෙයි. ජාතික ක්‍රිකට් පුහුණුකරු තනතුර අපේක්ෂාවෙන් දෙස්-විදෙස් පුහුණුකරුවන් 19ක් අයැදුම්පත් ඉදිරිපත් කර ඇති හෙයින් සුදුසුකම් පරීක්ෂා කොට වාර්තා කිරීම මේ කමිටුවට පැවැරී තිබේ.ශ්‍රී ලංකා ක්‍රිකට් උප සභාපති මොහාන් ද සිල්වා, අසංග සෙනෙවිරත්න, ලේකම් නිශාන්ත රණතුංග, උප ලේකම් හිරන්ත පෙරේරා, තේරීම් කමිටු සභාපති සනත් ජයසූරිය, රංජිත් ප්‍රනාන්දු, දුෂාන් සෝසා හා ජයනන්ද වර්ණවීර යන මහත්වරු මේ කමිටුවට ඇතුළත්ය.අද පෙරවරුවේ මේ කමිටුව රැස්වන අතර ශ්‍රී ලංකා ක්‍රිකට් පිල ලෝක කුසලාන ජයග්‍රහණය දක්වා මෙහෙයවිය හැකි පුහුණුකරුවකු සොයා ගැනීමේ අභියෝගය ඔවුන් හමුවේ ඇත.ජාතික ක්‍රිකට් පුහුණුකරුට අමතරව පන්දු රැකීමේ පුහුණුකරු හා අභ්‍යාසක තනතුරට සුදුසු පුද්ගලයන් නම් කිරීමද මේ කමිටුව මගින් සිදුකිරීමට නියමිත වේ.දැනට ශ්‍රී ලංකා පිලේ වැඩ බලන පුහුණුකරු මාවන් අතපත්තු සමග හිටපු පුහුණුකරු ඩේව් වට්මෝර්, දකුණු අප්‍රිකා පිලේ පුහුණුකරුවන් වූ මයික් ආතර්, රේ ජෙනින්ග්ස්, ඔස්ට්‍රේලියාවේ හිටපු ක්‍රීඩක ඩීන් ජෝන්ස්, එංගලන්ත පිලේ පිතිකරුවන් පුහුණුකිරීම භාරව සිටි මාර්ක් රාම්ප්‍රකාශ්, දකුණු අප්‍රිකානු පිලේ හිටපු ක්‍රීඩක ලාන්ස් ක්ලුස්නර්, සරේ ප්‍රාන්තයේ හිටපු පුහුණුකරු ක්‍රිස් ඇඩම්ස්, වික්ටෝරියා ප්‍රාන්ත පිලේ පුහුණුකරු සයිමන් හෙල්මෝට් හා නවසීලන්ත පිලේ හිටපු පුහුණුකරු ඇන්ඩි මෝල්ස් යන මහත්වරු ශ්‍රී ලංකා ක්‍රිකට් පුහුණුකරු තනතුරට අයැදුම්පත් යොමු කළ කිහිප දෙනෙකි.ජාතික ක්‍රිකට් පුහුණුකරු ඉක්මනින් තෝරාගෙන ලඟ එන එංගලන්ත ක්‍රිකට් පිලේ ශ්‍රී ලංකා සංචාරයේ සිට රාජකාරී පැවැරීම ශ්‍රී ලංකා ක්‍රිකට් පරිපාලනයේ බලාපොරොත්තුවවී ඇතැයි වාර්තා වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=s1409037</link>
    <topic>වෙරළ පාපන්දු තරගාවලිය 7-8 කළුතර දී</topic>
    <author/>
    <content>කළුතර පාපන්දු ක්‍රීඩා සමාජය පළමු වරට සංවිධාන කරන දීප ව්‍යාප්ත වෙරළ පාපන්දු තරගාවලිය මේ මස 7-8 දෙදින පෙ‍.ව.9.00 සිට කළුතර කැළිඩෝ වෙරළ තීරයේදී පැවැත්වේ.වර්නන් ප්‍රනාන්දු අනුස්මරණ කුසලානය සඳහා පැවැත්වෙන මේ තරගාවලියට සමාගමීව ආරාධිත පාසල් අවු.19න් පහළ වෙරළ පාපන්දු තරගාවලිය 6වැනිදා පැවැත්වේ.කළුතර පාපන්දු ලීගයේ සභාපති වෛද්‍ය මහිල් ප්‍රනාන්දු, කළුතර ග්‍රින්ෆීල්ඩ් ක්‍රීඩා සමාජයේ සභාපති මලික් ප්‍රනාන්දු මහත්වරුන්ගේ ප්‍රධානත්වයෙන් පැවැත්වෙන තරගාවලියේ ශූරයන්ට, අනුශූරයන්ට, දක්ෂතම ක්‍රීඩකයන් හා දක්ෂතම දැල්රකින්නන්ට මුදල් ත්‍යාග පිරිනැමෙන බව සංවිධායකයෝ පවසති.මේ පිළිබඳ වැඩි විස්තර දු.ක. 0779373832 (පන්ඩුල සිල්වා) හෝ 0718874329 (රොෂාන් මාලිංග) ලබාගත හැකිය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=s1409038</link>
    <topic>අන්තර් පාසල් 16න් පහළ රගර්මයිලෝ කුසලානය රාජකීයයන්ට</topic>
    <author/>
    <content>ඉසිපතන විදුහල් පිලට එරෙහිව ලකුණු 17-5ක විශිෂ්ට ජයක් වාර්තා කළ රාජකීය විදුහල් කණ්ඩායම අන්තර් පාසල් අවුරුදු 16න් පහළ දස සාමාජික රගර් තරගාවලියේ මයිලෝ කුසලානය දිනා ගැනීමට සමත්විය.නිත්තවෙල ක්‍රීඩා පිටියේ දී පසුගියදා පැවැති මේ තරගාවලියේ කුසලාන වටයේ අර්ධ අවසන් පූර්ව තරගයෙන් ලකුණු 15-0කින් ත්‍රිත්ව විදුහල් පිල පරාජය කළ රාජකීය පිල අවසන් පූර්ව තරගයේ දී විද්‍යා විදුහල් කණ්ඩායම ලකුණු 17-7කින් පරාජයට පත් කළේය.ඉසිපතනය අවසන් මහා තරගයට එක්වූයේ අවසන් පූර්ව තරගයේ දී දඬුවම් පහර 3-1කින් සාන්ත පීතර විදුහල් පිල පරාජයට පත් කරමිනි. නෙස්ලේ ලංකා සමාගමේ අනුග්‍රහයෙන් ශ්‍රී ලංකා පාසල් රගර් සංගමය මෙහෙයවූ මේ තරගාවලියේ පළඟ ශූරතාව දිනාගනු ලැබුවේ නුගේගොඩ සාන්ත ජොන් විදුහල ලකුණු 25-0කින් පරාජය කරනු ලැබූ ත්‍රිත්ව විදුහල විසිනි.සාන්ත ජෝන් විදුහල් පිල පළඟ ශූරතා අවසන් මහා තරගයට සුදුසුකම් ලැබුවේ විද්‍යාර්ථ විදුහලට එරෙහිව ලකුණු 12-5ක පෙරළිකාර ජයක් වාර්තා කරමිනි.මේ තරගාවලියේ බඳුන ශූරතාව හිමිවූයේ ලකුණු 19-0කින් ලුම්බිණි විදුහල් පිල පරාජයට පත් කළ ධර්මරාජ විදුහල් කණ්ඩායමටය.ලලිත් ඇතුලත්මුදලි විදුහලට එරෙහිව ලකුණු 15-0ක ජයක් වාර්තා කළ වෙස්ලි විදුහල පළිහ ශූරතාවට හිමිකම් කීවේය.රාජකීය විදුහලේ සාබිත් ෆෙරෝස් තරගාවලියේ දක්ෂතම ක්‍රීඩකයාට හිමි සම්මානය දිනාගත්තේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=f1409031</link>
    <topic>කරකියාගන්න දෙයක් නැති විපක්ෂය අද බේගල් ඇද බානවා</topic>
    <author>සාකච්ඡා කළේ ධම්මික සෙනෙවිරත්න</author>
    <content>ඌව පළාත් සභා මැතිවරණය සඳහා ඇති සූදානම කෙබඳු ද යන්න හා විපක්ෂය එල්ල කරමින් සිටින චෝදනා ගැනත් රාජ්‍ය පරිපාලන හා ස්වදේශ කටයුතු අමාත්‍ය ඩබ්. ඩී. ජේ. සෙනෙවිරත්න මහතා සමඟ කළ සංවාදයකි.* ඌව පළාත යටත්විජිත පාලනය යටතේ දැඩි අසාධාරණයට හා සූරාකෑමට ලක්වූ පළාතක්. නිදහසින් පසුව පවා ඌවේ ජන ජීවිතය ගෙවී ගියේ දුෂ්කරතා මැදයි. ඌව පළාත සංවර්ධනය කිරීම හා එම ජනතාවගේ ජීවිත ඉහළට ඔසොවා තැබීම වෙනුවෙන් 2005න් පසු සන්ධාන රජයට කළ හැකි වූ වැඩ කොටස කෙබඳු ද?ඓතිහාසික 1818 කැරැල්ල මැඩපැවැත්වීමට ඉංග්‍රීසීන් ගත් කුරිරු ක්‍රියාමාර්ගවලින් විශාල ජීවිත විනාශයක් සිදුවුණා වගේම ආර්ථික පදනමටත් විශාල හානියක් වුණා. සම්පත් කොල්ලකෑවා. සියලු ඇළ-වේළි, වැව්-අමුණු ආදිය විනාශ කළා. කෙත්වතු, හරකා බාන පවා විනාශ කළා.මොනරාගල වගේම බදුල්ලේ වුණත් එහෙමයි. විශේෂයෙන් තම ඉඩකඩම් වැවිලි කර්මාන්තයට යටවීම නිසා ඒ ජනතාව අසරණ වුණා.ඒ අන්දමේ ඓතිහාසික පීඩනයකට ලක්වූ ඌවේ ජනතාව, ඌව පළාත් සභා මැතිවරණය ආසන්නව තිබිය දී කල්පනා කළ යුතු ප්‍රධාන දේ තමයි, තමන්ට සිදු වූ පීඩාවන්, අසාධාරණයන් මඟහැරවීම සඳහා පසුගිය දශකය තුළ සේවයක් වුණා ද කියන එක.මුලින් අපි මොනරාගල දිස්ත්‍රික්කයට අවධානය යොමු කළොත් මහින්ද රාජපක්ෂ ජනාධිපතිතුමාගේ නායකත්වය යටතේ 2005න් පසු විශාල වැඩකොටසක් සිදු වූ බව පැහැදිලිව පෙනෙනවා. යටිතල පහසුකම් විශාල ලෙස දියුණු වුණා සහ තවදුරටත් දියුණු කරමින් තිබෙනවා. ජීවන මට්ටම ඉහළට ගෙන තිබෙනවා.අධ්‍යාපන, සෞඛ්‍ය ආදී පහසුකම් අවම මට්ටමක තිබූ දිස්ත්‍රික්කයක් වුණත් පසුගිය වර්ෂ කිහිපය තුළ ඒ පහසුකම් ඉහළ නංවා තිබෙනවා. ඒ ක්ෂේත්‍රවල ඇතිවී තිබෙන වර්ධනයෙන් ම ඒ බව පැහැදිලියි. බොහෝ මංමාවත් දිස්ත්‍රික්ක‍ය පුරාම ඉදිකර හා සංවර්ධනය කර තිබෙනවා. මේ වනවිට 90%කට පමණ විදුලි බලය ලබා දී අවසන්. පරිපාලන කටයුතු පුළුල් හා පහසු කරමින් අංගසම්පූර්ණ දිස්ත්‍රික් ලේකම් කාර්යාල සංකීර්ණයක් ඉදිකළා. ප්‍රාදේශීය ලේකම් කාර්යාල සියල්ලේ පාහේ අඩුපාඩු සම්පූර්ණ කළා.මහින්දෝදය විද්‍යාගාර, තොරතුරු තාක්ෂණ දැනුම ඉහළ නංවමින් පරිගණක විද්‍යාගාර, තාක්ෂණ විෂය හැදෑරීම සඳහා පහසුකම් ආදී වශයෙන් සම්පත් රැසක් අධ්‍යාපනයට ලබා දී තිබෙනවා.මේ ප්‍රදේශවලට යන ඕනෑම කෙනෙකුට එහි සිදු වී ඇති සංවර්ධනය දකින්න පුළුවන්. සමාජ මට්ටමත් ශීඝ්‍රයෙන් ඉහළට එමින් තිබෙනවා. මේවා ඇසට පෙනෙන කාරණා.විවිධ දේශගුණික විපර්යාස බලපෑම් නිසා මොනරාගලටත් නියං තත්ත්වය දැනුණා. මේ ස්වභාවික බලපෑම් පවා ආණ්ඩුව පිට පැටවීමට විපක්ෂය දරන වෑයමෙන් ඔවුන්ගේ බංකොලොත්භාවය පැහැදිලියි.* මොනරාගල දිස්ත්‍රික්කයේ ඇතැම් ප්‍රදේශවලටත් එල්. ටී. ටී. ඊ. ත්‍රස්තවාදයේ තර්ජනය දැනුණා. ත්‍රස්තවාදය නිමාවීම ඒ ජනතාවට දැනෙන්නේ මොනවිදිහට ද?2009 මැයි මාසයට කලින් මොනරාගල, ඇතිමලේ වැනි ප්‍රදේශවලට, මේ දිස්‍ත්‍රික්කයේ ඈත කෙළවර පිහිටි සියඹලාණ්ඩුව වගේ ප්‍රදේශවලට ත්‍රස්තවාදී තර්ජනය තිබුණා. එල්. ටී. ටී. ඊ. ප්‍රහාරවලින් ජීවිත ගණනාවක් විනාශ වුණා. ඒ ප්‍රදේශවල ජනතාවට නිදහසේ ජීවනෝපාය කරගන්න, බියක් සැකයකින් තොරව ගෙදර නිදියගන්න, පාරක බැහැල යන්න, දරුවන්ට පාසලට බියක් සැකක් නැතිව යන්න බැරි තත්ත්වයක් තිබුණා.ජනාධිපතිතුමා ත්‍රස්තවාදය මුලිනුපුටා දැමීම නිසා අද ඒ ප්‍රදේශවල ජනතාව නිදහසේ බියක් සැකක් නොමැතිව ගොවිතැන් බත් කරනවා, පාරෙ බැහැලා යනවා, දරුවො පාසල් යනවා.බදුල්ල දිස්ත්‍රික්කයේ වුණත් ඒ ජනතාව අද නිදහසේ වඩා හොඳ ජීවිතයක් ගත කරනවා. ත්‍රස්තවාදය නිසා තමන් විඳි පීඩාවන් හොඳට මතකයි වගේම අද තමන් ගත කරන ජීවිතය ගැන හොඳ අවබෝධයකුත් ඒ ජනතාවට තියෙනවා.* හැබැයි විපක්ෂ නායකතුමා නම් කියන්නේ ඌව දුප්පත්, දුප්පත්, දුප්පත් කියලා. ඌවේ දුප්පත්කම නැතිකරන්න ආණ්ඩුවට බැරිවුණා ද?ශීඝ්‍ර සංවර්ධන ක්‍රියා දාමයක් ඔස්සේ ඌවේ විශාල දියුණුවකට මං පෑදී තිබියදී තමයි විපක්ෂ නායකතුමා සහ විපක්ෂය ඌව දිළිඳු බව කියාපාමින් ජනතාව තුළ අනවබෝධයක් ඇතිකරන්න හදන්නෙ. ඔය මොන කතා කිව්වත් තමන් මීට වසර ගණනාවකට පෙර සිටි තැන හා අද සිටින තැන ගැන ඌවේ ජනතාව හොඳට දන්නවා. ඒ නිසා ඔවුන් ඔය සරුව පිත්තල කතාවලින් රවට්ටන්න බෑ. මීට කලිනුත් ඔවුන් ඔය උප්පරවැට්ටිය යෙදුවා. හැබැයි ඔය බොරුවලට ජනතාව රවට්ටන්න බෑ. මීට කලිනුත් ජනතාව විපක්ෂයට හොඳට උත්තර දුන්නා. ඌවෙදිත් ඔවුන් විපක්ෂයට උත්තර දෙන්න සූදානමින් ඉන්නෙ.* ආණ්ඩුව ඌවේ ප්‍රචණ්ඩත්වයක් මුදාහැර ඇති බවට විපක්ෂය නඟන චෝදනාව ගැන ඔබ මොකද කියන්නෙ?මමත් ඌවේ මැතිවරණ කටයුතු භාරව ඉන්නවා. අපි, එක්සත් ජනතා නිදහස් සන්ධානය හැටියට ප්‍රචණ්ඩත්වය සම්පූර්ණයෙන් පිටුදැකලයි කටයුතු කරන්නෙ. මේ මැතිවරණයේ දී සුළු සිද්ධීන් කිහිපයක් වෙලා තිබෙනවා. ඒවාට වගකිවයුත්තන් හඳුනාගෙනත් නෑ. සමහර දේශපාලන පක්ෂ ජනතාවගේ අනුකම්පාව දිනාගැනීම සඳහා තමන් විසින් ම යම් යම් සිද්ධීන් ඇතිකරමින් ඉන්න බවකුත් පෙනෙනවා.බස්නාහිර හා දකුණු පළාත් සභා මැතිවරණවලදීත් හැබෑවට ම සිදු නොවූ මවාගත් සිද්ධී මත සන්ධානයට එරෙහිව පොලිසියට පැමිණිලි කරන්න අැතැම් පක්ෂ පෙලඹුණා. සන්ධානයට එරෙහිව පැමිණිලි වැඩි බව පෙන්වීමටයි එහෙම කළේ. තමන් කෙරෙහි ජනතාවගේ කැමැත්තක් නැති බව පැහැදිලිව පෙනෙන්න තියෙද්දි මොන ආකාර‍යකින් හරි ඡන්ද ගන්න පුළුවන්ද කියලයි ඔය බලන්නෙ. හැබැයි ඕවා අසාර්ථක උපක්‍රම.* ඊළඟට එන ජනාධිපතිවරණය නිසා මේ මැතිවරණය විපක්ෂයට තීරණාත්මක වීම ඔවුන් මේ අන්දමේ උපක්‍රම තේරීමට හේතුවක් ද?මේ මැතිවරණය ලබන වසරේ පැවැත්විය හැකි ජාතික මැතිවරණ දෙකකට පෙරාතුව තියෙන අවසන් පළාත් සභා මැතිවරණය. එතකොට මේ මැතිවරණය විපක්ෂයට තීරණාත්මකයි. ඉදිරියේ දී තියෙන ජාතික මැතිවරණවල දී යම්තමින් හරි ඔළුව බේරගන්න නම් මේ ඡන්දයේදී යම්කිසි ක්‍රියාදාමයකට ඔවුන් යා යුතුයි. තමන්ටත් යම් හැකියාවක් ඇතැයි, තමන් පිටුපස ජනමතයක් ඇතැයි පෙන්විය යුතුයි. එජ‍ාපය හා ජවිපෙ දෙකම කුමන අයුරකින් හෝ ජනතා කැමැත්ත ලබා ගැනීමට වෑයම් කරන්නේ ඒකයි.ඒක සාමාන්‍ය විදිහට කරගන්න බැරි බව පෙනෙනකොට දැන් ඔවුන් කරමින් ඉන්නෙ බොරු බේගල් ඇදබෑමයි, චරිත ඝාතනය කිරීමයි, අවලාද නැඟීමයි.එක්සත් ජනතා නිදහස් සන්ධානය හැටියට අපි එවැනි දේශපාලනයක නෑ. මේ මැතිවරණයේ දී විතරක් නෙවෙයි, මොනම මැතිවරණයකදීවත් අපි එවැනි දේශපාලනයක නෑ. අප කළ වැඩකොටස පිළිබඳ අපට විශ්වාසයක් තියෙනවා. අපි තවදුරටත් අපේ සංවිධාන ශක්තිය තරකරමින්, ජනතාව කෙරෙහි විශ්වාසය තබමින් ඉතාමත් සාර්ථකව අපේ මැතිවරණ ව්‍යාපාරය පෙරට ගෙනයමින් සිටිනවා. ශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානයේ ජයග්‍රහණය වෙනුවෙන් කැපවෙනවා. ජයග්‍රහණය පිළිබඳ අපට කිසි දෙගිඩියාවක් නෑ.* ශ්‍රී ලංකා නිදහස් පක්ෂයේ “රට රකින නිල් පවුර - සුරකිමු මවුබිම” වැඩපිළිවෙළට ඇති ප්‍රතිචාරය කෙබඳු ද?ඉතා හොඳයි. මෙහිදී විශේෂයෙන් මතක් කළ යුතුයි, විපක්ෂයේ බංකොලොත් දේශපාලන වැඩපිළිවෙළට මුහුණ දෙමින් එය පරාජය කරන අතර ශ්‍රීලනිපය අද රටපුරා ආසන මට්ටමින් අපේ පක්ෂ සංවිධාන බලගන්වමින් යනවා. කාන්තා - තරුණ සමුළු පවත්වමින් අතිබහුතරයක් ජනතාව ශ්‍රී ලංකා නිදහස් පක්ෂය වටා ක්‍රියාකාරීව එක් රොක් කරගැනීමට මේ වැඩපිළිවෙළ සමත් වී ඇති බව අද සක්සුදක් සේ පැහැදිලියි. මහින්ද රාජපක්ෂ ජනාධිපතිතුමාගේ නායකත්වය යටතේ අද මේ රටේ දැවැන්ත හා ශක්තිමත් ම දේශපාලන පක්ෂය ලෙස ශ්‍රී ලංකා නිදහස් පක්ෂය ඉතා ඉහළට රැගෙනවිත් තිබෙනවා.ඌව පළාත් සභා මැතිවරණය පමණක් නොව ඉදිරියේ දී පැවැත්වෙන සියලුම මැතිවරණ ජයග්‍රහණය කිරීම සඳහා අවශ්‍ය ශක්තිය ශ්‍රී ලංකා නිදහස් පක්ෂයටත්, එක්සත් ජනතා නිදහස් සන්ධානයටත් ඇති බව නොවළහා කිවයුතුයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=f1409032</link>
    <topic/>
    <author>සංවාදය-චන්දන ජයවීර</author>
    <content>මෙතෙක් අවධානය යොමු නොවූ ක්ෂේත්‍ර වෙත යොමුවීමත්, වෙනත් කිසිවෙකුට ඒ ගැන තවදුරටත් ගවේශනය කිරීමට ඉඩ නොතබා පරිපූර්ණ ලෙස අධ්‍යයන විෂය ආවරණය කිරීමත් ජ්‍යෙෂ්ඨ මහාචාර්ය සුනිල් ආරියරත්නගේ පර්යේෂණයන්ගේ සුවිශේෂත්වයකි. මෙවර ඔහු 'විරුද සහ විරිදු' මඟින් රසික සමාජයේ අවධානය නවතම ක්ෂේත්‍රයක් වෙත යොමු කරයි. මෙම කෘතිය මහජන පුස්තකාල ශ්‍රවණාගාරයේදී ඊයේ ජනගත කෙරිණි.* ඔබ ලියූ පර්යේෂණාත්මක කෘති බොහොමයක පදනම බවට සංගීත ක්ෂේත්‍රය පත්වීමට හේතුව කුමක්ද?අපේ රටේ අඩුවෙන්ම පර්යේෂණ කෙරෙන්නේ සංගීත ක්ෂේත්‍රය ගැනයි. ඩබ්.බී. මකුලොලුව, සී. ද ඇස්. කුලතිලක, රෝහණ බැද්දගේ වැනි අය සංගීතය පිළිබඳ පොත පත ලියලා තියෙනවා. ඔවුන්ගේ යොමුවට වඩා මගේ ප්‍රවේශය වෙනස්. ඔවුන් සියලු දෙනාගේම පාහේ අවධානය යොමු වුණේ ජන සංගීතය ගැනයි. සංගීතය පිළිබඳ ලියන්න නම් ඒ ගැන දැනුමක් තියෙන්න ඕනේ. නමුත් අපේ සමහර සංගීතඥයන් ඒ ගැන පර්යේෂණ කරන්න උත්සුක නොවෙන්නෙ භාෂා දැනුම පිළිබඳ ගැටලුවක් තියෙන නිසා වෙන්න ඇති.* නමුත් ඔබේ විශේෂ උපාධි හා ආචාර්ය උපාධිය සිංහල භාෂාව පිළිබඳයි?මගේ ආචාර්ය උපාධි නිබන්ධනය හුදෙක් සිංහල භාෂාව පිළිබඳවම නෙමෙයි. එහි මාතෘකාව 'සිංහල ගීත පදමාලා සම්ප්‍රදාය; 1947 සිට වර්තමානය දක්වා'. ඒක සංගීතයට බර පර්යේෂණයක්.මේ විෂය පිළිබඳ ලියන්න නම් සංගීතය ගැන දැනුමක් තිබිය යුතු බව මට වැටහුණා. ඉන් පස්සේ මම වසර 5ක් සංගීත හා වාද්‍ය විශාරද ප්‍රේමදාස මුදුන්කොටුව යටතේ භාත්ඛණ්ඩ සංගීත් විද්‍යාපීඨයේ විශාරද උපාධිය හැදෑරුවා.මට එයට ප්‍රථම පන්ති සාමාර්ථයකුත් ලැබුණා. සංගීතය පිළිබඳ හැදෑරුවෙ නැත්නම් මේ එක පර්යේෂණයක්වත් මගේ අතින් නොකෙරෙන්න තිබුණා.ඒ දැනුම ආචාර්ය උපාධි නිබන්ධනයට වගේම අනෙකුත් පර්යේෂණවලටත් ප්‍රයෝජනවත් වුණා. මගේ පශ්චාත් උපාධි නිබන්ධය කියන්නේ ආචාර්ය උපාධි නිබන්ධයමයි. හැබැයි ඒක කවදාවත් මුද්‍රණය වුණේ නැහැ.* සංගීතය මත පදනම්වීම වගේම ප්‍රධාන ධාරාවෙන් බැහැර ක්ෂේත්‍ර වෙත යොමුවීම ඔබේ පර්යේෂණ තවත් අනන්‍යතාවක් නොවේද?බයිලා කපිරිඤ්ඤා සිට මම ලිව්ව පොත් මාලාව අරන් බැලුවොත්, ඒ හැම එකක්ම කවුරුවත් අත නොතැබූ ක්ෂේත්‍ර වෙත යොමුව තිබෙනවා. ග්‍රැමෆෝන් ගී යුගය, කැරොල් පසන් කන්තාරු, සින්දු විස්තරය මේ හැම පොතක්ම ඒ ගුණයෙන් පොහොසත්.සින්දු කියලා වචනයක් තිබුණට ඒ ගැන හරි නිර්වචනයක් කිසිම ශබ්ද කෝෂයක නැහැ. ඒවායේ තිබුණේ 'එනම් ගීත විශේෂය' කියලා පමණයි. නමුත් මම මේ එක වචනය ගැන පිටු දෙසිය ගණනක පොතක් ලිව්වා.17 වැනි සියවසේ සිට පැතිර ගිය මේ රචනා විශේෂ ගැන ලිවීමේදී වරඟන සින්දුවේ සිට මෑත කාලේ ලියවුණු රේල්වේ සින්දුව දක්වා හැම සින්දුවක් ගැනම ලිව්වා. සමහරු සින්දුයි ගීතයි පටලව ගන්නවා. ඒ නිසා මම ඒක ගැනත් වෙනම ලිව්වා.මේ විදිහට මොකක් හෝ දෙයක් ගැන ලියනව නම් ඒ ගැන පරිපූර්ණව ලිවීමේ සිරිතක් මට තියෙනවා. අනිත් කරුණ තමයි කවුරුහරි බයිලා කපිරිඤ්ඤා හෝ ග්‍රැමෆෝන් ගීත ගැන ලියා තිබුණා නම්, මම ඒක ගැන පර්යේෂණයක් කරන්නේ නැහැ.* 'විරුද සහ විරිදු' ගැන ඔබේ අවධානය යොමු වුණේ කෙහොමද? එය වෙනත් අධ්‍යයනයක අතුරු ඵලයක්ද?දැනට අවුරුදු හය හතකට ඉස්සෙල්ලා විරුදු ගැන පර්යේෂණයක් කිරීමේ අවශ්‍යතාව මට වැටහුණා. විරිදු ගැන කිසිවක් ලියවී නොතිබීම එයට හේතුවයි. නමුත් 'විරුදු' ගැන පමණක් ලියන්න බැහැ. 'විරුද' ගැනත් ලිවිය යුතුයි. ඒ ගැන ප්‍රමාණික උගතුන් යම් යම් මට්ටම්වලින් ලියලා තිබුණා.මේ පොතට වෙන වෙනම එන නිබන්ධිකා දෙකක් අයත්. මුල අඩ විරුද ගැනත්, අග කොටස විරුදු සඳහාත් වෙන්ව තිබෙනවා. විරුදු නිබන්ධයේදී 'විරුද' ගායනා කළ අයම 'විරුදුකරුවන්' වූ අයුරු සාකච්ඡා කරනවා.* 'විරුද' ගැන උගතුන්ගේ අවධානය යොමුව තිබුණත් එය වඩාත් අපට සමීප ඒ නමින් නොවේ නේද?'විරුද' සඳහා ප්‍රචලිත නම 'ප්‍රශස්ති' යන්නයි. එය බිහිවෙන්නේ 15 වෙනි ශත වර්ෂයේ 6 වැනි පරාක්‍රමබාහු රජුගේ කාලයේදී. ඒ යුගය 18 වෙනි සියවස වන විට අවසන් වෙනවා. සිංහල රාජ පරම්පරාව අහෝසි වීමත් එක්ක 'කවිකාර මඩුව' අවසන් වුණා. මෙම වෘත්තීය ගායක පරම්පරාවට යන එන මං නැතිවුණා. ඔවුන් පාරට වැටුණා. විරුදුකරුවන් බිහි වෙන්නේ කවිකාර මඩුවේ අනුප්‍රාප්තිකයන් හැටියටයි.විරුදු ගායනා කළේ උඩැක්කියක් වාදනය කරමින්. විරුදු සඳහා යොදා ගන්නේ රබානක්. විරුද සඳහා විවිධ විරිත් භාවිත කර තිබුණත් 'විරුදු'වලට තියෙන්නේ එකම විරිතයි. ඒ මාත්‍රා 24 කින් යුක්ත දෙපාද විරිත පමණයි. සංස්කෘත මිශ්‍ර භාෂාවක් විරුද රචකයන් අනුගමනය කර තිබෙනවා. නමුත් විරුදුවල භාෂාව මුළුමනින්ම ජන සාහිත්‍යයක්. එහෙම ගත්තහම මේ දෙක අතරේ සෑහෙන වෙනසකුත් තියෙනවා.* ඔබ විශ්වවිද්‍යාල ආචාර්යවරයෙක් හැටියට වර්තමාන පරම්පරාවට සම්භාව්‍යය සිංහල සාහිත්‍යය උගන්වන නිසා ඔවුන් වෙනුවෙන් සංස්කරණ හෝ ව්‍යඛ්‍යාන ග්‍රන්ථ ඉදිරිපත් කිරීමේ වුවමනාවක් දුටුවේ නැද්ද?කරහම්පිටිගොඩ සුමනසාර හිමි 'කවි සිළුමිණ' ගැනත්, 'තිසරය' ගැන ඒ. වි. සුරවීර හා විමල වි‍ජේසූරියත් විශිෂ්ට සංස්කරණ කර තිබෙනවා. කුමාරතුංග මුණිදාස, අලව් ඉසිසැබි හෙල වගේ විශිෂ්ටයෝ ප්‍රමාණික සන්දේශ සංස්කරණ ලියලා තිබෙනවා. අලුතෙන් ඒ ගැන ලියන්න ඕනේ, මුල් සංස්කරණ අතික්‍රමණය කරන්න පුළුවන් නම් පමණයි.විශ්වවිද්‍යාල ඇරියුම අනුව ලියූ 'කාව්‍ය විධි' හා 'ගීත විධි' ගැන ලියවුණු කෘතිය ඇරෙන්න මම නිර්දිෂ්ට ග්‍රන්ථ එකක්වත් ලියලා නැහැ. නමුත් මම නාඩගම් පිටපත්' වගේ දේවල් එකතු කර සංගෘහිත ග්‍රන්ථ ලියා තිබෙනවා.* ටීටර් හා නූර්ති හා නාඩගම් පිටපත් සංග්‍රහ කළ කෘති ඔබ ලියා තිබෙනවා. මේවාත් වක්‍රව සංගීත පර්යේෂණයන්ට සම්බන්ධ වෙනවා නේද?මේ පර්යේෂණයන්ගෙන් එක පැත්තකින් නාට්‍ය කලාවට සේවයක් වෙනවා වගේම ගීත කලාවටත් මෙහෙයක් වෙනවා. ගීත සාහිත්‍යයේ නාඩගම් ගීත කියලා වර්ගයක් තියෙනවා. මම ලිව්ව පැරණි නාඩගම් පොත් 4න් ඒ පිළිබඳ දීර්ඝව ලියලා තියෙනවා. සිරිසේන විමලවීරගේ ටීටර් නාට්‍යය කෘති පොතේ 'ටීටර් ගීත' ගැන ලියා තිබෙනවා. නූර්ති ගීත ගැන ජෝන් ද සිල්වාගේ එකතු කළ නාට්‍ය පිටපත් පොතේ තියෙනවා.* ඔබේ නිර්මාණකරණ චාරිකාවට නවකතාව එකතු නොවුණේ ඇයි?මම නවකතා කියවනවා. නමුත් නවකතා හෝ කෙටි කතා පිළිබඳ මම දේශන කරන්න යන්නේ නැහැ. එයට හේතුව මට ඒ ගැන කිසිම උනන්දුවක් නැතිවීමයි. මුල් කාලේ මම නවකතා වගේම කෙටි කතාත් ලියලා තියෙනවා. නමුත් කාලයක් යන විට ඒ ගැන උනන්දුව ගිලිහුණා.* ගීත පිළිබඳ ඔබේ ඉදිරි පර්යේෂණවල 'විරෝධාකල්ප ගීත' අදාළ කර ගන්න අදහස් කරනවද? එය මේ වන විට වෙනම ධාරාවක් හැටියට සැලකිය හැකි පමණට වර්ධනයව තිබෙනවා නේද?මමත් වි‍රෝධාකල්ප ගීත ලියලා තිබෙනවා. ඒ නිසා ඒ ගැන ස්වාධීන තීරණයකට මට එන්න බැහැ.* 'නූතන ගීත විධි' ගැන ලිවිමේදි ඔබ ලියූ ගීත ගැනත් සඳහන්ව තියෙනව නේද?ඒක ගීත එකතුවක්. නමුත් විකල්ප ගීතය ගැන ලියනවා නම් ඒ පිළිබඳ විචාරයක් කළ යුතුයි. මමත් දායක වූ ක්ෂේත්‍රයක් ගැන මට ස්වාධීනව ලියන්න බැහැ. ඒ ගැන වෙන කවුරු හෝ කළයුත්තක්.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=f1409033</link>
    <topic>කතුවරියක් පොලිස්කාරයකුට අඳියි!</topic>
    <author>රන්ජන් අමරරත්න</author>
    <content>තරමක් පරණ ප්‍රවාදයක් සිහිපත් කරමි. ඊට අනුව නවකතාවක් රචනා කිරීම සඳහා ක්‍රමවේද දෙකක් භාවිත කළ හැකි ය. පළමුවන්න ප්‍රබන්ධ කථාවේ ශිල්පධර්ම හදාරා ඊට තම අත්දැකීම් මුසුකොට කතාවක් ගෙතීම ය. දෙවන්න නවකතා විශාල ප්‍රමාණයක් කියවා එහි ආභාසයෙන් කතාවක් ගෙතීම ය.කෙටිකතා සියයක් අවධාරණයෙන් කියැවීමෙන් එක් කෙටිකතාවක් රචනා කළ හැකි යැයි මතයක් ද මීට ටික කලකට පෙර පැවැතිණි.කුමන නිර්මාණයක් කරන්නේ වුව; තවත් සාධක දෙකක් අතිශයින් ම වැදගත් වේ. අංක එක අත්දැකීම් ය. ජීවිතය ගැන හා සමාජය ගැන බොහෝ අත්දැකීම් නැති කෙනකුට අලුත් කතාවක් ගෙතිය හැකි නො වේ. අංක දෙක චරිත ගවේෂණය යි.මිනිසුන්ගේ, ගැහැනුන්ගේ, දරුවන්ගේ පමණක් නො ව; සතුන්ගේ පවා චරිත ගවේෂණය හොඳ කතාකරුවකුගේ කැපී පෙනෙන ලක්ෂණයකි. නවකතාවක ප්‍රධාන ලක්ෂණය වන්නේ ද සංකීර්ණ චරිත නිරූපණය යි.අප මේ කෙටි පූර්විකාව ලියා තැබූයේ ආධුනික නවකතාකරුවන්ගේ ප්‍රයෝජනය සඳහා ය. ඇතැමකුට බොහෝ බරසාර අත්දැකීම් තිබේ. එහෙත් එය ආකර්ෂණීය හා හැඟුම්බර කතාවක් බවට පත් කිරීමේ හැකියාව ඔවුනට නැත. තව කෙනකුට ප්‍රබන්ධ කථාවේ ශිල්ප ධර්ම පිළිබඳ හොඳ වැටහීමක් තිබේ.එහෙත් ඔවුනට බරසාර අත්දැකීම් නැත. එබැවින් ඔවුන් අතින් රචනා වන්නේ ශිල්ප හරඹ සහිත හිස් නවකතාය. සාර්ථක නවකතාවක් රචනා කිරීම සඳහා ජීවන අත්දැකීම්, ශිල්ප ධර්ම සේ ම තමන් සතු දෘෂ්ටියත් ඉතා වැදගත් ය.අද අපගේ කතාබහට ලක්වන “සජ්ඣායනා” නම් ප්‍රබන්ධය බොහෝ පැටලිලි සහිත එහෙත් වැදගත් මාතෘකාවක් සාකච්ඡාවට හසුකරන තරමක් විශාල නවකතාවකි. කතුවරිය සමන්තා විජේසිංහ ය. මේ ඇයගේ ප්‍රථම නවකතාව බව ද සඳහන් වේ. ඇතැම් රචකයන්ගේ හොඳ ම නවකතාව වන්නේ ද ප්‍රථම රචනාව ය. ප්‍රථම ප්‍රබන්ධය ද, අවසාන ප්‍රබන්ධය ද යන්න පාඨකයාට වැදගත් නො වේ. පාඨකයා කතාවකින් අපේක්ෂා කරනුයේ රස-භාව හා අරුත් ය.සජ්ඣායනා නවකතාව අද අප අත්විඳින මජර සංස්කෘතිය පිළිබඳ හරස්කඩක් ඉදිරිපත් කරයි. මත්ද්‍රව්‍ය ජාවාරම, ගණිකා වෘත්තිය හා අයාලේ යන තරුණ ජීවිත පිළිබඳ කතාන්දර රැසක් මේ කෘතියට ඇතුළත් වේ. ස්ත්‍රීන් හා පුරුෂයන් මේ සංස්කෘතියේ අනාථ වින්දිතයන් බවට පත් වී ඇති ආකාරය ද කතුවරිය පැහැදිලි කරයි. සමස්ත සමාජය පිළිබඳ ශෝකයක් නවකතාවෙන් මතු වේ. කතුවරියගේ විශේෂත්වය වන්නේ මේ මජර සංස්කෘතියට එරෙහි ව සටන් වැදීම ය. ඒ සඳහා මජර සංස්කෘතියේ ම චරිත ඇය විසින් තෝරා ගනු ලැබේ.ගයනී සුපිරි ගණිකාවක වන්නේ වුව; මත්ද්‍රව්‍ය ජාවාරමට එරෙහිව ද, ස්ත්‍රී දූෂණයට එරෙහිව ද සටන් වදී. මාලන් පාතාලයේ චණ්ඩියකු වුව මනුෂ්‍යත්වය වෙනුවෙන් ද, ස්ත්‍රී - පුරුෂ ස්නේහය වෙනුවෙන් ද සටන් වදී. එක අතෙකින් මේ කතාව ක්‍රියාදාම චිත්‍රපටයකට සමාන කළ හැකි ය. කතාව පුරා ම ඇත්තේ පාඨකයා භීතියට පත් කරවන අවස්ථා නිරූපණයන් ය. 1012 සමාජශාලාව, සූරිය බණ්ඩාරගේ හඟුරන්කෙත බංගලාව, අංගොඩ මානසික රෝහල ඊට නිදසුන් ලෙස දැක්විය හැකි ස්ථාන වේ. මේ ස්ථාන පසුබිම් කොට අපූරු සිද්ධි නිරූපණයකට කතුවරිය යයි.බටහිර ධනේශ්වර ආක්‍රමණය විසින් අපට හඳුන්වා දෙන ලද නූතන සංස්කෘතිය තුළ ඇත්තේ කෑමෙන් - බීමෙන් හා රමණයෙන් සන්තෘප්ත වන න්‍යාය ධර්මයෙකි. එහි දී ආදරය අහෝසි වී යයි. රාගය පළමු තැනට එයි. මුදල හා බලය කඩාගෙන ඉදිරියට පනී. සාරධර්ම කැරකී පහළට වැටෙයි. මේ ඛේදවාචකය සන්සුන් බෞද්ධ රටවලට ඉතා තදින් දැනෙයි. වියට්නාමය, කොරියාව හා ජපානය මීට මුහුණ දුන්නේ ය. ශ්‍රී ලංකාව ද දැන් ඊට මුහුණ දෙමින් සිටී. මෙය සංවාදයට ලක්කළ යුතු මාතෘකාවකි.සමස්තයක් ලෙස ගත් කළ ප්‍රධාන සමාජ සංවාද හතරක් මේ නවකතාව ඔස්සේ මතුකර ගත හැකි ය.I මා - පිය දූ - දරු සම්බන්ධතා කෙසේ විය යුතු ද?II මජර සංස්කෘතිය තුළ පවුල් සංස්ථාවේ තත්ත්වය කෙබඳු ද?III දේශපාලනය, ව්‍යාපාර හා මත්ද්‍රව්‍ය අතර ඇති සම්බන්ධය කුමක් ද?IV මජර සංස්කෘතියේ පාතාල ක්‍රියාදාමයට එරෙහි ව නැඟී සිටින්නේ කෙසේ ද?සජ්ඣායනා නවකතාවේ ප්‍රධාන චරිතයක් වන ලෝචනා අංගොඩ මානසික රෝහලේ ගෙවන දුක්බර ජීවිතයෙන් ප්‍රබන්ධය ආරම්භ වෙයි. ඇය දරුණු විශාදියකට පත් වන්නේ කෙසේ ද? ලෝචනාට මා-පිය සෙනෙහස නො ලැබේ. අම්මාගේ රාජකාරිය වන්නේ අනාථ නිවාස පවත්වාගෙන යෑම ය. පියා අතිශය රළු ප්‍රචණ්ඩකාරී චරිතයකි. මේ පීඩනය දරුවා කෙරෙහි බලපාන අතර ඈ අතිශය මුරණ්ඩු එහෙත් තරමක් නිහඬ චරිතයක් ලෙස වැඩිහිටිභාවයට පත් වේ. ලෝචනා ආදරය සොයා යන බොහෝ තැන්වල දී ඇයට ලැබෙන්නේ මුළාව පමණි.නූතන සමාජයේ පවුල් සංස්ථාව තුළ දක්නට ලැබෙන ප්‍රධාන අභග්ගයක් වන්නේ අත්හැරීම ය. මාපියෝ දරුවන් අත්හරිති. දරුවෝ මාපියන් අත්හරිති. මාපියන්ගේ අත්හැරීම නිසා දරුවෝ අයාලේ යති. දරුවන්ගේ අත්හැරීම නිසා මහලු මාපියෝ අනාථ වෙති. මේ ඛේදවාචකය අපේ සමාජය පුරා දරුණු ලෙස පැතිරී ඇත. ගයනි, ලෝචනා, මැතිව්ස්, මේඝ යන සියල්ලෝ ම එහි ගොදුරු බවට පත් ව සිටිති. මේඝගේ කුඩා අවධියේ සිතිවිලි පිළිබඳ අපූරු විවරණයක් ද, මාපියන්ගේ ප්‍රතිචාර පිළිබඳ අපූරු විග්‍රහයක් ද කෘතියට ඇතුළත් ය.දේශපාලනය, මත්ද්‍රව්‍ය ව්‍යාපාරය, ගණිකා වෘත්තිය, ප්‍රභූ සමාජයේ හැසිරීම් පිළිබඳ යථාර්ථ නිරූපණවලින් ද, එකිනෙක ක්ෂේත්‍ර අතර පවත්නා සම්බන්ධතා පිළිබඳ විග්‍රහවලින් ද නවකතාව සමන්විත ය. මේ ප්‍රබන්ධය එක් අතෙකින් රහස් පරීක්ෂක කතාවක ස්වරූපය ගනී. මාලන්, ගයනී හා අකිල මත්ද්‍රව්‍ය ජාවාරම්කරුවන් නීතියේ රැහැනට හසුකර ගැනීම සඳහා යොදන සැලැසුම ඊට නිදසුන් ය. තව අතෙකින් මේ ප්‍රබන්ධය ආදර කතාවක ස්වරූපය ගනී. මාලන්ගේ හා පවනිගේ ආදරය ඊට නිදසුන් ය. එහෙත් වඩාත් වැදගත් වන්නේ සමස්ත සමාජය කෙරෙහි කතුවරිය හෙළන දෘෂ්ටිය යි.“සුපිරි තට්ටු නිවාසය අසලින් බැසගත් ගයනී, රියැදුරාට මුදලක් දී ඉතිරි මුදල් ගැනීමට ද ප්‍රමාද නො වී විදුලි සෝපානය දෙසට දිව ගියා ය. අකල්පනාවෙන් දිව යන තරුණිය දෙස බලාහුන් රියැදුරා.... මේ රටේ වෙන දේවල් මොනාද කියල හිතාගන්නවත් බැරි කාලයක් අප්ප මේක යැයි සිතමින් තම අතට ලද වැඩිපුර මුදල ද නොතකා පවතින සංකීර්ණ සමාජය ගැන ඇති වූ සියුම් කලකිරීමක් ද හිතේ දරාගෙන ඉදිරියට ඇදී ගියේ ය.”(පිටුව - 321)මෙහි එන ත්‍රීරෝද රථ රියැදුරාගේ සිතිවිල්ල අප කාටත් පොදු ය. සිද්ධ වෙන්නේ කුමක්’දැයි කිසිවකුටත් නිශ්චය කළ නො හැකි ය. සිද්ධීන් සඳහා හේතු - සාධක නැත. අක්මුල් නැත. ඒ අපට පෙනෙන මතුපිට දර්ශනය යි.මේ කතාවේ දුර්වලතා රැසක් ද පවතී. ප්‍රධාන දුර්වලතාව ඇත්තේ කතා වස්‍තුවෙහි ය. ඈ යම් රටාවක් තුළ සිද්ධි ගැළපීමට නො දනී. ඒ අනුව කථාන්දර ගොඩක්, චරිත විශාල ප්‍රමාණයක් හා අනවශ්‍ය විස්තර රැසක් ප්‍රබන්ධය තුළ දක්නට ලැබේ. ඇතැම් තැනක දී කතුවරිය ම ඉදිරියට පැන බණ කියන්නට පටන් ගනී. එය නවකතාවක ස්වරූපය නො වේ.“(විළි වැහෙන නො වැහෙන ගානට රෙදි කෑලි දවටාගෙන වේග රිද්මයට ඉවක් - බවක් නැතිව ඇඟ සලිත කරවීම, කඩවසම් තරුණයකුගේ උරහිසට හේත්තු වී මත්පැන් උගුරක් තොලගෑම, දුම්වැටියක් ඉරීම, මධ්‍යම රාත්‍රිය පසුවෙනතුරු තම තරුණ වයසේ චමත්කාරය විඳගැනීම යන කාමමිච්ඡාචාරයන් ජීවිතයේ නියම සතුට යැයි වරදවා වටහාගත් ලොව පුරා වෙසෙන දහස් සංඛ්‍යාත ළාබාල තරුණියෝ මෙවැනි කාමාතුරයනට බිලි වී තම ජීවිත විනාශ කර ගනිමින් සිටියෝ ය.)”(පිටුව - 133)නවකතාව ඇත්තේ උපදේශන සැපැයීමට හෝ බණ කීමට හෝ නො වේ. සාර්ථක නවකතාවක ඇත්තේ සමාජ ක්‍රියාකාරකම්වල යථාර්ථයයි. එම යථාර්ථ සාධනය ඔස්සේ පාඨකයා යම් දැනුමක් හා ප්‍රඥාවක් ලබාගන්නට පුළුවන. ඒ හැරෙන්නට දේශනා පැවැත්වීම මඟින් නවකතාවේ රසය හීන වේ. තවත් ප්‍රධාන දුර්වලතාවක් වන්නේ විශ්වසනීයත්වය බිඳ දැමීම ය. ඇතැම් සිදුවීම් ඇතැම් සම්බන්ධතා විශ්වසනීයත්වයෙන් තොර ය. එලෙස ම ස්ත්‍රී - පුරුෂ සම්බන්ධතා ඉතා බොළඳ හා ඕලාරික ලෙස දැක්වීම ද කතුවරියගේ නරක පුරුද්දකි.මේ කතුවරියට නවකතාවේ ශිල්පීය අංග කෙරෙහි අවබෝධයක් නැති බව ඉතා පැහැදිලි ය. ඒ අතර ඇගේ භාෂාව ද බෙහෙවින් දුර්වල ය. නිර්මාණාත්මක භාවපූර්ණ භාෂාවක් ගොඩනැඟීමට කතුවරිය අසමත් වන්නා සේ ම පොත පුරා ම වියරණ දොස් දකින්නට ලැබේ.“හෙදියන් හා සාත්තු සේවකයන් අවතාර මෙන් එහා - ‍ෙමහා ගමන් කරයි.”(පිටුව - 16)“තිදෙනා ම වෛද්‍ය නිලධාරී කාර්යාලයට පිවිසියේ ය.”(පිටුව 82)“ඇය වටා විශාල මිතුරු පිරිසක් ද සිටියේ ය.”(පිටුව - 148)මත්ද්‍රව්‍ය ප්‍රමුඛ මජර සංස්කෘතිය පිළිබඳ ඉතා සූක්ෂ්ම නිරූපණවලින් යුතු ප්‍රබන්ධ ගණනාවක් ඉංග්‍රීසි සාහිත්‍ය තුළ තිබේ. “නේකඩ් ලන්ච්”, “ජන්කී” වැනි කෘති ඒ අතර දක්නට ලැබේ. විලියම් එස්. බරෝගස්, ඇල්බට් ගෝල්ඩ්මන් වැනි අය ශ්‍රී ලංකාවේ ඉංග්‍රීසි පාඨකයන් අතර මේ සම්බන්ධයෙන් ප්‍රකට ය. ඔවුන්ගේ රචනා විලාස හා අත්දැකීම් මේ කතුවරියට වැදගත් වන්නට පුළුවන.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=f1409034</link>
    <topic>වැඩබිමේ හඬ නිහඬ වූ කල</topic>
    <author>සටහන උදිත ගුණවර්ධන</author>
    <content>පිලිප් බාලේන්ද්‍ර තම්පෝ නම අපට නුහුරු නමක් වුවද බාලා තම්පෝ යන නම රටේ වැඩ කරන ජනතාවටත්, මුළු රටටමත් ඉතාමත් හුරු පුරුදු නමකි. වෙනත් විදිහකට කියතොත් අපේ ඇට මස් ලේ නහරවලටම කිඳා බැස ගත් නමකි.බාලා තම්පෝ යනු නිකම්ම නිකම් වෘත්තීය සමිති නායකයකු නොවේ වැඩ කරන ජනතාවට තීරණාත්මක ජයග්‍රහණ රාශියක් ලබා දුන් නායකයෙකි; එහෙත් අද ඔහු නිසලය.1922 අවුරුද්දේ මැයි 24 දින මීගමුවේ දී උපත ලද බාලා තම්පෝ අවුරුදු විසි හයක් තරම් ළාබාල වයසේ සිටම වැඩ කරන ජනතාවගේ සුබසිද්ධිය වෙනුවෙන් මුළු ජීවිත කාලයම කැප කළ පරමාදර්ශයට ගත හැකි උදාර මනුෂ්‍යයෙකි.ඔහු අද නිසලව සැතපී සිටියද තම්පෝ ඉටුකළ මහා මෙහෙවර තව ශත වර්ෂයක් ගත වුවද නොමැකෙන බව අපගේ හැඟීමයි.බාලා තම්පෝ වෘත්තීය සමිති නායකයෙකු පමණම නොවේ. අපරාධ නීතිය පිළිබඳ නීතිඥයෙකි. ලංකා විශ්වවිද්‍යාලයෙන් හා ලන්ඩන් විශ්වවිද්‍යාලයේ උපාධිධාරියකි. ඔහු කලක් විශ්වවිද්‍යාල කථිකාචාර්යවරයකු ලෙස ද කටයුතු කර තිබේ. මේ කරුණුවලින් තහවුරු වන පළමු දේ වන්නේ ඔහු වෘත්තීය සමිති නායකයකු පමණක් නොව සෙසු විෂයන් පිළිබඳ ප්‍රාඥයකු ද වන බවය.ඒ. ඊ. ගුණසිංහ මහතා නායකත්වය දැරූ ලංකා වෙළෙඳ සේවක සංගමයෙන් ගුණසිංහ මහතා ඉවත්ව ගිය පසු එහි ලේකම්වරයා ලෙස පත්වන්නේ බාලා තම්පෝ මහතාය. එතැන් සිට තම ජීවිතයෙන් සමුගන්නා තුරුම ඔහු ලංකා වෙළෙඳ සංගමයේ ලේකම් ධුරය උසුලනු ලැබීය. තම්පෝ තමාගේ වගකීම් ඉහළින්ම ඉටුකළ අතර තරුණ තම්පෝ, මැදිවයසේ තම්පෝ, වියපත් තම්පෝ කියා ඔහුගේ ජවයේ හෝ කැපවීමේ කිසිදු අඩුවක් දක්නට නොලැබුණි. ඒ තරමටම ඔහු ඉටු කළ කාර්යභාරය නොමැකෙන සේවයකි.කොල්ලුපිටිය විසි දෙවන පටුමඟේ සී. එම්. යූ. කාර්යාලයට සතියේ දින හයක් පැමිණි තම්පෝ මහතා දිනය පුරා දෛනික රාජකාරි ඉටු කළේය. එමෙන්ම ඉතාමත් මෑත කාලයක් වනතුරුම තම්පෝ මහතා තමන්ගේ වොක්ස්වාගන් රථය පදවාගෙන තම කාර්යාලයට පැමිණියේය.බාලා තම්පෝ මහතාගේ නම වෘත්තීය සමිති ඉතිහාසය තුළ නොමැකෙන වාර්තාවක් ද තැබූවක් ද ලෙස ද සඳහන් කිරීම අතිශයෝක්තියක් නොවේ. අවුරුදු පනස් හතක් පුරා වෘත්තීය සමිතියක ලේකම් ධුරයක් අඛණ්ඩව දැරීම පමණක් වුවද ලේසි පහසු දෙයක් ද නොවේ.යාපනයේ සම්භවයක් සහිත දෙමළ ජාතිකයකු වුවද බාලා තම්පෝ කිසිදු විටෙක ආගම්, ජාති භේද මත පිහිටා කටයුතු නොකළ සැබෑම මාක්ස්වාදියකු ලෙස සඳහන් කිරීමේ වරදක් නැත. වෙනත් විදිහකට සඳහන් කළහොත් බාලා තම්පෝ සැබෑම මානවවාදි‍යකු යැයි සඳහන් කිරීම තුළ වරදක් නැත. තම්පෝ මහතා වෘත්තීය සමිති ක්ෂේත්‍රය තුළ අතිශය ක්‍රියාකාරී වූ 1970, 1980, 1990 වකවානුවල මෙරට දේශපාලනයේ තිබුණේ ජාතිවාදී මායිම් ඔස්සේ භේද භින්න වූ දේශපාලනයකි.දෙමළ අන්තවාදය, සිංහල අන්තවාදය පෝෂණය කළ පටු න්‍යායන් ඇති රටක බාලා තම්පෝ මහතා ගේ වෘත්තීය සමිති දේශපාලනය සැබෑම සේවයක් සිංහල, දෙමළ, මුස්ලිම් භේදයකින් තොරව සියල්ලන්ටම ඉටු කළේය.වෘත්තීය සමිති නායකයකු ලෙසට නමක් දිනාගත් තම්පෝ මහතා ලංකා සමසමාජ පක්ෂයේ ආරම්භයේ සිටම එහි ප්‍රබල ක්‍රියාකාරිකයකු ලෙස කටයුතු කළේය.තම්පෝ ඇන්. ඇම්. පෙරේරා, කොල්වින් ආර්. ද සිල්වා, එස්. ඒ. වික්‍රමසිංහ වැනි වමේ දැවැන්තයන් සමඟ එක්ව කටයුතු කළ සමකාලීනයකු ලෙස ද හඳුන්වා දිය හැකිය.බාලා තම්පෝ චරිතය මෙරට දේශපාලනයේ විප්ලවීය සංධිස්ථානයක් වන 1953 මහා හර්තාල් ව්‍යාපාරයේ ප්‍රධාන සංවිධායකවරයා ද වේ. පනහ දශකයේ සිදු වූ දේශපාලන පෙරැළි රැසකට මුලපිරූ අවස්ථාවක් ලෙස ද මහා හර්තාලය හඳුන්වා දිය හැකිය.බාලා තම්පෝ මහතා පූර්ණ කාලීන වෘත්තීය සමිති ක්‍රියාකාරිකයකු වන්නේ ඔහු දැරූ මාණ්ඩලික මට්ටමේ රැකියාව වර්ජනයක් නිසා අහිමිවීමෙන් පසුවය. මෙරට ක්‍රියාත්මක වූ මහා වර්ජනවල නිර්මාතෘවරයා ලෙස ද බාලා තම්පෝ සඳහන් කිරීමේ වරදක් නැත. බලධාරීන් හා වෘත්තීය සමිති අතර සාකච්ඡාමය එකඟතා ඇතිකර ගැනීම සඳහා වූ සම්ප්‍රදාය ඇතිකළේ ද බාලා තම්පෝ මහතාගේ සංකල්පයක් ලෙසය.වැඩ කරන ජනතාව සටන් බිමට කැඳවා අතරමං කිරීම ඇතැම් වෘත්තීය සමිති නායකයන්ගේ සම්ප්‍රදාය වුවද තම්පෝ මහතා නිබඳවම අසාධාරණයට ලක් වූ වැඩ කරන මිනිසුන් වෙනුවෙන් පෙනී සිටීමෙන් ඔවුන් වෙනුවෙන් සටන් කිරීමටත් නොපසුබට විය.තම්පෝගේ ක්‍රමවේදය වූයේ නිතරම වැඩ කරන ජනතාවගේ පාර්ශ්වය සමඟ සෘජුව සිට ගැනීමය. ඔහු ගේ වෘත්තීය සමිති ජීවිතය තුළ හරි හම්බ කර ඇති එකම දේ වන්නේ වැඩ කරන ජනතාවගේ යහපත හා සුබසාධනය වෙනුවෙන් කැපවීමය. තම්පෝ ගේ ක්‍රමවේදයත් සම්ප්‍රදායත් වූයේ එයයි.ඔහු තම වෘත්තීය සමිති සගයන් පිළිබඳව පමණක් නොව 1971 කැරැල්ලේ දී අත්අඩංගුවට පත් තරුණ කණ්ඩායම් වෙනුවෙන් නීතිඥයකු ලෙස අවශ්‍ය සහයෝගය අධිකරණයේදී ලබා දුන්නේය. ඔහු සාධාරණත්වය වෙනුවෙන් පෙනී සිටීමත්, අසාධාරණයට ලක්වූවන් වෙනුවෙන් පෙනී සිටීමත් යන කරුණුවලට හොඳම උදාහරණය ලෙස මේ කරුණු වුවද ප්‍රමාණවත්ය.ලංකා සමසමාජ පක්ෂය තුළ ක්‍රියාකාරී දේශපාලනයේ නියැළී තම්පෝ මහතා එම පක්ෂයෙන් බිඳී ගොස් නව විප්ලවකාරී පක්ෂය බිහිකර එහි නියෝජ්‍ය නායකයා බවට පත් වුවද පසු කලක ඔහු ක්‍රියාකාරී දේශපාලනයෙන් ඉවත් විය.එමෙන්ම බාලා තම්පෝ චරිතය තුළ අප දකින තවත් සුවිශේෂත්වයක් වන්නේ ඇතැම් වෘත්තීය ක්‍රියාකාරිකයන් හා එහි නායකයන්ගේ තමන්ගේ සුඛ විහරණය සඳහා දේශපාලන පක්ෂ නායකයන් හා ඒ ඒ යුගවල පැවැති ආණ්ඩු සමඟ එක්ව තම ප්‍රතිපත්ති පසෙකින් තැබුවද බාලා තම්පෝ මහතා වියපත්ව අනූ විය පසුකළද ඔහුගේ ප්‍රතිපත්ති කිසි විටක අමතක නොකිරීමයි.එහෙත් තම්පෝට තිබූ සබඳතා අනුව ආණ්ඩු පක්ෂයේ ඉහළම තැන් සමඟ හෝ විපක්ෂයේ ඉහළම තැන් සමඟ ගනුදෙනු කිරීමටත්, එයින් තමන්ට අවශ්‍ය වාසි ලබාගැනීමට උත්සාහ කළේ නැත. බාලා තම්පෝ මහතා තුළ දක්නට ඇති ඉහළම ගුණාංගයත් ඉහළ මහත්මා ගුණය ලෙස සඳහන් කළ හැකිය. එවැනි උතුම් ගණයේ වෘත්තීය සමිති නායකයන් වර්තමානයේ තවත් සිටී ද යන්න සහ අනාගතයේ ද බිහිවේද යන්න සහිතය.බාලා තම්පෝ වෘත්තීය සමිති ක්ෂේත්‍රය තුළ ඉටුකළ තීරණාත්මක හා සුවිශේෂ කාර්ය භාරය හා තීරණාත්මක වැඩ වර්ජන ගැන ද සඳහන් කළ යුතුය. මෙරට වෘත්තීය සමිති ක්ෂේත්‍රයේ හා වැඩ වර්ජන ඉතිහාසය තුළ බාලා තම්පෝ මහතා නායකත්වය දැරූ සී. එම්. යූ. හෙවත් ලංකා වෙළෙඳ සේවක සංගමය වැඩ කරන ජනතාවට ලබා දුන් ජයග්‍රහණ අපමණය.ඒ අතරින් ප්ලොට් සංගම් සේවකයන් 51 දෙනාගේ වර්ජනය, 1957 දී ටයිම්ස් ඔෆ් සිලෝන් සේවකයන් බැහැර වීම, 1959 ලේක්හවුස් ආයතනයේ වැඩවර්ජනය, 1963/1964 බෲක් බොන්ඩ් වර්ජනය, 1966 ගුවන් විදුලි වැඩ වර්ජනය, 1964 වරායේ මහා වර්ජනය, 1975 ‍පොහොර සංස්ථා වර්ජනය, 1982 පරන්තන් වර්ජනය, 1994 පොලිටෙක්ස් වර්ජනය, 1996 කොකාකෝලා වර්ජනය වැනි මහා වැඩ වර්ජන බාලා තම්පෝ මහතාගේ වෘත්තීය සමිති ජීවිතය තුළ වැඩ කරන ජනතාව වෙනුවෙන් මහා මෙහෙවර ඉටු කළ හා ඔවුන්ගේ වෘත්තීය අයිතීන් දිනාගැනීමට අවශ්‍ය පසුබිම සකස් කළ මහා වර්ජන ලෙස හඳුන්වා දිය හැකිය.සියවසකට ආසන්න කාලයක් ජීවත් වූ අඩ සියවසකටත් වැඩි කාලයක් වෘත්තීය සමිති ක්ෂේත්‍රය තුළ තම දායකත්වය ලබා දුන් බාලා තම්පෝ ඉටුකළ මහා මෙහෙවර ඊයේ අද පමණක් නොව අනාගතයට ද අමතක නොවන ආකාරයේ මහා සංකේතයක් ලෙස සඳහන් කිරීමේ වැරදක් නැත. එමෙන්ම බාලා තම්පෝ මහතා නික්ම යාමත් සමඟ හිස්වන වෘත්තීය සමිති ක්ෂේත්‍රයේ අඩුව පිරවීමට සමත් කිසිවකු වර්තමානයේ දැකගැනීමට නැත. එමෙන්ම ඔහු වැනි අභීත ගණයේලා සැලකිය හැකි මහා වෘත්තීය සමිති නායකයන් අදටත් වඩා වැදගත් වන්නේ එළැඹෙන හෙට යැයි සඳහන් කිරීම වැරැදි නොවේ</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=f1409035</link>
    <topic>කලා ලොවෙන් සමුගත් ෂේක්ස්පියර් ප්‍රතිරචකයා</topic>
    <author>චන්දන ජයවීර</author>
    <content>විශ්ව සම්භාවනාවට පත් නාට්‍යකරුවෙක් වූ විලියම් ෂේක්ස්පියර් ශ්‍රී ලාංකේය කලා රසිකයන්ට සමීප කළ නාට්‍යකරුවා බන්දුල විතානගේයි. ඔහුට පෙර ආචාර්ය ගාමිණී හත්තොටුවේගම, අහුන්ගල්ලේ අරුණසිරි, ටෝනි රණසිංහ, ඕ. ගාමිණි ද සිල්වා වැනි අය ෂේක්ස්පියර් නාට්‍ය සිංහලට පරිවර්තනය කිරීමේ කටයුත්තට දායක වුවත් ෂේක්ස්පියර් කෘති පොදුජනයා අතරට ගෙන ගිය නිර්මාණකරුවා ලෙස ඔහු අබිසෙස් ගැන්වීම අනෙක් අයට කරන නිගරුවක් නොවේ.බන්දුලගේ ෂේක්ස්පියර් පරිවර්තන අතිශයින්ම කාව්‍යාත්මක වන අතරම නාට්‍ය උචිත වුණා. ඔහු සිය පරිවර්තන කාර්යේදී මුල් කෘතියේ අර්ථයට හැකිතාක් සමීප වීමට වගේම භාෂා ශෛලිය ආරක්ෂා කිරීම ගැනත් උනන්දුවක් දැක් වූවා. ෂේක්ස්පියර්ගේ වැකිවල කාල අන්තරය බන්දුල සිංහල පරිවර්තනවලත් එලෙසම දකින්න ලැබෙනවා.එය රංග කාර්යේදී නළුවන්ට මෙන්ම නිෂ්පාදකටත් විශාල පහසුවක්. ජෙරොම් ද සිල්වා අධ්‍යක්ෂණය කළ 'මැක්බත්' සිංහල නාට්‍ය නිෂ්පාදනයට පාදක කරගත්තේ බන්දුල විතානගේ ගේ පරිවර්තන යයි. මා ද මෙම නිෂ්පාදනයට, වේදිකා පරිපාලනයෙන් සම්බන්ධ වූ නිසා රංගයට උචිත කාව්‍යාත්මක බසක් තනා ගැනීමට ඔහු ගත් අපරිමිත වෙහෙස ගැන අත්දැකීමක් තිබෙනවා. ඔහු ඉතාම නම්‍යශීලී පුළුල් වාග් කෝෂයක් සහිත නිර්මාණකරුවෙක්. එසේ නොමැතිව මෙවැනි වික්‍රමයක් දැක්වීමට හැකියාවක් ඇතිවන්නේ නැහැ. හුදු පරිවරතයෙක් නොවී නාට්‍යකරුවෙක් වීමත් මෙම අනන්‍යතාව තවත් හේතුවක් වෙන්න ඇති.බන්දුල විතානගේ හැම්ලට්, මැක්බත්, වැනීසියේ වෙළෙන්දා ආදී සෑම ප්‍රමුඛතම ෂේක්ස්පියර් කෘතියක්ම සිංහලට නඟා තිබෙනවා. ඔහු හැඳින්වීම සඳහා ලේක්හවුස් පුවත් ‍යොදාගත් 'ෂේක්ස්පියර් ප්‍රතිරචකයා' යන්න පසුව විරුදාවලියක් බවටත් පත් වුණා.බන්දුල ඔහුගේ නිර්මාණ දිවියේ දි 'කඳුලකට වඩා සිනහව අගනේය' යන අදහස යළි යළිත් මතු කළා. එය ඔහුගේ තේමා පාඨය වුවා යැයි පැවසිය හැකියි. මේ දහම වඩාත් හොඳින් දකින්න ලැබෙන්නේ ඔහුගේ පසුකාලීන නිර්මාණ අතරයි. "ෂේක්ස්පියර් ප්‍රතිරචකයා" ලෙස අප ඔහු හැඳින් වූවත් බන්දුල අතින් ලාංකික වේදිකාවට සිදුවු සේවය එක පරාසයකට කොටු කරන්න බැහැ. ඔහු අතින් මධ්‍යකාලීන යුගයට අයත් සම්භාව්‍ය නාට්‍ය වගේම නූතන නාට්‍යත් පරිවර්තනයව තිබෙනවා.ඒ අතර අමෙරිකානු, ප්‍රංශ හා බ්‍රිතාන්‍ය නාට්‍යකරුවන් සිටිනවා. තෝන්ටන් වයිල්ඩර්ගේ 'ද මැච් මේකර්', කෘතිය 'සෙනෙහෙබර ඩොලී නමින් ද 'අවර් ටවුන්' 'හිරු දහස' නමින් ද අනුවර්තනය හා නිෂ්පාදනයෙන් සිංහල වේදිකාව සරු කිරීමට ඔහු දායකව තිබෙනවා. ඒ අතරම ඔහු නීල් සයිමන්ගේ 'ද ඔඩ් කපල්' නාට්‍ය 'ඒ සොඳුරු මිනිසා' නමින් සිංහලට පරිවර්තනය කර තිබෙනවා. මේ සියලු නිෂ්පාදන කාර්ය අතරින් බන්දුල විතානගේ ගේ නම ප්‍රේක්ෂකයන් අතරට ගියේ සෙනෙහෙබර ඩොලී, රෝමය ගිනි ගනී හා සිකුරු සැණකෙළි නාට්‍ය වලින්.රෝමය ..... රේ කුනී නම් බ්‍රිතාන්‍ය නාට්‍යකරුවාගේ 'රන් ෆෝ යුවර් වයිෆ්' නම් නාට්‍යයේ අනුවර්තනයක්. මෙම නාට්‍යයට අතිශය ජන ආකර්ෂණයක් ලබුණා. ඒ වගේම එය 96 වසරේ රාජ්‍ය නාට්‍ය උළෙ‍ෙල් දී සම්මාන 5ක් හිමි කරගත්තා. ඔහු පසුව එම නාට්‍යකරුවාගේම "කේජ් ඉන් ද නෙට්' නාට්‍ය 'රෝමය ගිනි ගනී' ලෙස වේදිකාවට ගෙනාවා. ඔහු එක්තරා විදිහකට සුඛාන්ත නාට්‍ය නිෂ්පාදකයෙක් පරාත්වාරෝපණයව සිටියා කිව්වොත් නිවැරැදියි. ඒ වන විට මෙරට නාට්‍ය කලාව මුහුණ දී සිටි බරපතළ අර්බුදය එයට හේතු වෙන්න ඇති.බන්දුලට මේ ගැන තිබුණේ ප්‍රායෝගික විසඳුමක්. ඔහු 'සිනා රැල්ල'ට එරෙහිව උඩුගම් බලා පිහිනුවෙ නැහැ. ඒ රැල්ල දෙසටම එයට ඉහළින් සිටිමින් පිහිනුවා. සිනා රැල්ලට වසඟව සිටි ප්‍රේක්ෂකයන් හරවත් නාට්‍යමය අත්දැකීමක් ලබා දෙන්න ඔහුගේ මැදිහත්වීම වැදගත්. අවර ගණයේ හාස්‍ය රැල්ලෙන් කුල්මත්ව සිටි ප්‍රේක්ෂකයන්ගේ ඥාන මණ්ඩලය පුළුල් කරන්න මේ නාට්‍ය දායක වුණා. නමුත් ඒ මාවතේ ගමන් කළේ අල්ප දෙනෙක් පමණයි.බන්දුල විතානගේ ගේ වසර 50කට ආසන්න නාට්‍ය කලා දිවිය එකම ආරකින් සමන්විත නොවන පුළුල් පරාසයක විහිදී ගිය එකක් බව පැහැදිලියි. ඔහු 1965දී 'මේඝ ගර්ජනා' නාට්‍යත්, 1971දී 'ගංගාවක්, සපත්තු කබලක් හා මරණයක්' නාට්‍යත් නිෂ්පාදනය කළා. සපත්තු කබලක් ලිව්වෙ සයිමන් නවගත්තේගම. ඔහු 74 දී "බෙකට්' නිෂ්පාදනය කළා. එය දේශපාලන තේමාවක් රැගත් නාට්‍යයක්. ඒ වගේම මේ නාට්‍යවල අසම්මත නාට්‍ය ලක්ෂණත් දකින්න ලැබුණා. පසුව "ෂේක්ස්පියර් ප්‍රතිරචකයා" බවට පත් වන්නේත් මේ අසම්මත නාට්‍යකරුවාමයි. සංඛ්‍යාත්මකව සුළු වුවත් ඔහුගේ සිනමා සම්මාදමත් අගය කළ යුතුයි.බන්දුල විතානගේ ශ්‍රී ලංකා ගුවන් විදුලි සංස්ථාව, රූපවාහිනී සංස්ථාව හා ලේක්හවුස් ආයතනය යන ජනමාධ්‍ය ක්ෂේත්‍රයේ දිශා තුනක විහිදී ගිය ප්‍රමුඛ මාධ්‍ය ආයතන තුනකට සිය සේවය ලබා දී තිබෙනවා. ඒ 1971 සිට 82 දක්වා ගුවන් විදුලියටත්, 1982 සිට 2000 පමණ වන තුරු රූපවාහිනියටත්, 2001 සිට වසර දෙකක් වැනි කෙටි කාලයක පත්තර මහගෙදර සඳහාත් යනාදි ලෙසයි.රූපවාහිනී ටෙලි නාට්‍ය වංශ කතාවේ ස්වර්ණමය යුගය ලෙස සැලකිය හැකි 80 දශකයේ ඔහු සුමිත්‍රා රාහුබද්ධගේ "බුමුතුරුණු" නවකතාව ඇසුරෙන් නිෂ්පාදනය කළ එනමින්ම යුත් ටෙලි නාට්‍යත්, "අසල්වැසියෝ" නාට්‍යත් ඉමහත් ජනාදරයක් දිනා ගත්තා. මේ නිර්මාණ ප්‍රදර්ශනය වී වර්තමානය වන විට දශක තුනකට ආසන්න කාලයක් ගතවී තිබුණත් තවමත් ඒවා රසිකයින්ගේ මතකයේ ඈත්වී නැහැ. රෝමය , සිකුරු සැණකෙළි හෝ ‍වැනීසියේ වෙළෙන්දා අමතක වී නැහැ. එම නිර්මාණ තවදුරටත් ඔහු අප අතර සිටින්නේය යන හැඟීම ඇති කරනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n140904_5</link>
    <topic>නායකත්ව පුහුණුව 07 වැනිදා ඇරඹේ</topic>
    <author>ස්වර්ණා ආරියවංශ</author>
    <content>[2014-09-04 15:30]මෙවර විශ්ව විද්‍යාලවලට ඇතුළත් කර ගන්නා සිසුන් සඳහා පැවැත්වෙන නායකත්ව පුහුණුව මේ මස 07 වැනිදා ආරම්භ කෙරෙන බව උසස් අධ්‍යාපන අමාත්‍යාංශය පවසයි.මේ සඳහා සිසුන් 23,500ක් සහභාගි කරවීමට නියමිතයි. එය අදියර තුනකින් ක්‍රියාත්මක වේ.පළමු අදියර 07 වැනි දින සිට 27 වැනිදා දක්වා ද දෙවැනි අදියර ඔක්තෝබර් 04 වැනි දින සිට 24 වැනිදා දක්වා ද තෙවැනි අදියර ඔක්තෝබර් 30 වැනි දින සිට නොවැම්බර් 21 වැනි දින දක්වා ද පැවැත්වෙනු ඇත.අයහපත් සෞඛ්‍යය තත්ත්වයෙන් පසුවන සිසුන් මේ සඳහා සම්බන්ධ කර නොගන්නා බව අමාත්‍යාංශය වැඩිදුරටත් පවසයි. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n140904_4</link>
    <topic>One Health ජාත්‍යන්තර සමුළුව අද සහ හෙට</topic>
    <author>උමේෂා සිරිවර්ධන</author>
    <content>[2014-09-04 13:30]පරිසර හා සෞඛ්‍යය අතර සම්බන්ධතා පිළිබඳ අවධානය යොමු කරමින් 2014One Health ජාත්‍යන්තර සමුළුව අද සහ හෙට පේරාදෙණිය විශ්ව විද්‍යාලයේදී පැවැත්වේ.අද පෙරවරු 8.30ට ආරම්භ වූ මෙම සමුළුවට ඇමරිකාවේ කැලිෆෝනියා විශ්ව විද්‍යාලය සහයෝගිතාව දක්වයි.පේරාදෙණිය විශ්ව විද්‍යාලය දකුණු ආසියාවේ One Health කේන්ද්‍රස්ථානය ලෙස ස්ථාපිත කිරීම මෙම සමුළුව පැවැත්වීමේ ප්‍රධාන අරමුණ වී තිබේ. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n140904_3</link>
    <topic>ක්ෂය රෝග අවධානමෙන් ලංකාව දසවන තැනට</topic>
    <author>උමේෂා සිරිවර්ධන</author>
    <content>[2014-09-04 13:30]ක්ෂය රෝග අවදානම ඇති රටවල් අතර දකුණු ආසියානු රටවල් 11ක් ලෝක සෞඛ්‍ය සංවිධානය ලැයිස්තු ගත කර ඇත.මේ අතර ශ්‍රී ලංකාව දසවැනි ස්ථානයේ පසුවන බව ක්ෂය රෝග මර්දන වැඩසටහනේ අධ්‍යක්ෂ වෛද්‍ය ගාමිණී සෙ‍නවිරත්න මහතා ප්‍රකාශ කරයි.එම වැඩසටහනින් වැඩිම ක්ෂය රෝගීන් සිටින රටවල් ලෙස ඉන්දියාවත් චීනයත් නම් කර තිබේ. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n140904_2</link>
    <topic>ගුරු පත්වීම් ලිපි අද ප්‍රදානය කෙරේ</topic>
    <author>රේණුකා හේවාපතිරණ</author>
    <content>[2014-09-04 10:30]ද්විතියික පාසල් දහසක් වැඩසටහන යටතේ තොරතුරු තාක්ෂණ හා ඉංග්‍රීසි විෂයයන් සඳහා ගුරුවරුන් බඳවා ගැනේ.මෙම පත්වීම් සඳහා ලිපි ප්‍රදානෝත්සවය අද පස්වරු 1.30ට අධ්‍යාපන අමාත්‍යාංශ ශ්‍රවණාගාරයේදී පැවැත්වේ.අධ්‍යාපන අමාත්‍ය බන්දුල ගුණවර්ධන මහතා මෙහි ප්‍රධාන ආරාධිතයා ලෙස සහභාගිවීමට නියමිතය. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n140904_1</link>
    <topic>ගුවන්යානා නඩත්තුවට චීනයෙන් සහය</topic>
    <author>ස්වර්ණා ආරියවංශ</author>
    <content>[2014-09-04 09:30]චීන රජයේ සහයෝගය ඇතිව ගුවන්යානා නඩත්තු කිරීමේ මධ්‍යස්ථානයක් මෙරට ඉදිකිරීමට යෝජනා කොට තිබේ.මේ බව හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා ඊයේ රාජ්‍ය ආරක්ෂක හා නාගරික සංවර්ධන අමාත්‍යාංශයේ පැවති සාකච්ඡාවකට එක්වෙමින් පැවසීය.ගුවන්යානා නඩත්තු මධ්‍යස්ථානය ඉදිකිරීම මඟින් මෙරටට ගුවන්යානා නඩත්තු කිරිම සඳහා වාර්ෂිකව මෙරටින් විදේශයනට යන විශාල මුදලක් ඉතිරි කර ගත හැකි බව ද හෙතෙම පවසා සිටියේය.එමනිසා මෙය කාලෝචිත ක්‍රියාවක් බව පෙන්වා දුන් ඒ මහතා මෙම මධ්‍යස්ථානය ඉදිකිරීමෙන් අනතුරුව අවුරුදු දෙකක පමණ කාලයක් ඒ සඳහා අවශ්‍ය තාක්ෂණික සහය චීන රජයෙන් ලබා ගන්නා බව ද වැඩිදුරටත් පෙන්වා දුන්නේය. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n1409041</link>
    <topic>හමුදාවෙන් විශ්‍රාම ගිය 6500කට සියලු වරප්‍රසාද</topic>
    <author>විජයානි එදිරිසිංහ</author>
    <content>උතුරු නැ‍ඟෙනහිර ක්‍රියාන්විත සේවයේ යෙදී සිටියදී තුවාල ලැබ වෛද්‍ය හේතූන් මත විශ්‍රාම ගිය ශ්‍රී ලංකා යුද්ධ හමුදාවේ රණවිරුවන් හයදහස් පන්සියයකට ආසන්න පිරිසකට වැටුප් වර්ධක, උසස්වීම් ඇතුළු සියලු වරප්‍රසාද ලබාදීමට ආරක්ෂක අමාත්‍යාංශය තීරණය කර තිබේ.යුද්ධ හමුදාපති ලුතිනන් ජෙනරාල් දයා රත්නායක මහතා විසින් කරන ලද යෝජනාවකට ආරක්ෂක ලේකම් ගෝඨාභය රාජපක්ෂ මහතා මෙසේ අනුමැතිය ලබා දී ඇත. යුද්ධයේදී තුවාල ලබා තවදුරටත් සේවයේ යෙදීමට නොහැකි තත්ත්වයක සිට විශ්‍රාම ගැන්වූ හමුදා රණවිරුවන්ට මෙතෙක් කාලයක් ලැබී ඇත්තේ ඔවුන් විශ්‍රාම යන අවස්ථාවේ ලැබුණ වැටුප තනතුර සහ එම කාලය තුළ ලැබුණ සෙසු වරප්‍රසාද පමණක් බව යුද්ධ හමුදා මාධ්‍ය ප්‍රකාශක බ්‍රිගේඩියර් වනිගසූරිය මහතා පැවසීය.එහෙත් එසේ වෛද්‍ය හේතූන් මත විශ්‍රාම ගිය රණවිරුවන් හා සමකාලීනව සිටි තවදුරටත් සේවයේ යෙදී සිටින විශාල පිරිසකට වැටුප් වර්ධක, උසස්වීම් හා වෙනත් වරප්‍රසාද හිමිවී තිබේ. ඇතැම් රණවිරුවන් ඉහළ වැටුප් තලවල ඉහළ තනතුරු දක්වා උසස්වීම් ලැබුවෝ වෙති.දශක තුනකට අධික කාලයක් තිස්සේ යුද්ධයට කැපවී විශ්‍රාම ගිය විශාල පිරිසක් අද සොල්දාදුවන් ලබන වැටුප් පවා ලබමින් සිටිති.යුද්ධයේදී මිය ගිය හා අතුරුදන් වූ රණවිරුවන්ගේ වැටුප ලබාගන්නා ඥාතීන්ට පවා එම වැටුප් වර්ධක ආදිය හිමිව තිබිය දී වෛද්‍ය හේතූන් මත මෙසේ විශ්‍රාම ගැන්වූ රණවිරුවන්ට ඒවා හිමිනොවීම අතීතයේ සිට සිදුව එන විශාල අතපසුවීමක් බව තේරුම් ගත් යුද්ධ හමුදාව ඔවුන්ටද ඒවා ලබාදීමේ යෝජනාව මෙසේ ආරක්ෂක ලේකම්වරයාට ඉදිරිපත් කර ඇත.වහාම ක්‍රියාත්මක වන පරිදි එම සියලුම වැටුප් වර්ධක සහ උසස්වීම් ලබාදෙන ලෙසට ආරක්ෂක ලේකම්වරයා නිර්දේශ කර තිබේ.මේ යටතේ රණවිරුවන් හයදහස් පන්සියයකට ආසන්න පිරිසකට ඔවුන් විශ්‍රාම ගිය දිනයේ සිට හිමිවීමට නියමිත වැටුප් වර්ධකවල හිඟ වැටුප් සහ උසස්වීම් ආදි සියලු දෑ හිමිවෙයි.ඔවුන් මිය ගොස් නම් එම වැටුප් ලබාගන්නා ඥාතීන්ට ඒවා හිමිවෙයි. මෙරට ත්‍රස්තවාදය විනාශ කර දැමීමට සහාය වූ රණවිරුවන්ට නිසි හිමි තැන ලබාදීමට කටයුතු කිරීම මෙහි අරමුණ වෙයි. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n1409042</link>
    <topic>අනාගත දරු පරපුරට නව ලොවට පිවිසීමේ හොඳම මඟ තාක්ෂණ විෂයය ධාරාවයි</topic>
    <author>ධනුෂ්ක ගොඩකුඹුර සහ පස්සර සමූහ පස්සර සිට</author>
    <content>තාක්ෂණ විෂයය ධාරාව සහ තොරතුරු තාක්ෂණය අපේ අනාගත දරු පරපුරට නව ලොවට පිවිසීමේ දොරටු විවර කරන හොඳම මඟ බව ජනාධිපති මහින්ද රාජපක්ෂ මහතා ප්‍රකාශ කළේය.රජය සෑමවිටම කටයුතු කරන්නේ අපේ අනාගත පරපුරට ඒ සඳහා ඇති අවස්ථා දියුණු කිරීමට බව පැවසූ ජනාධිපතිතුමා දරුවන්ගේ වගකීම වන්නේ අධ්‍යාපන කටයුතු නිසි ලෙස ඉටු කිරීම බව අවධාරණය කළේය. ජනාධිපති මහින්ද රාජපක්ෂ මහතා මෙසේ ප්‍රකාශ කළේ පස්සර ආසනයේ විදුහල් කිහිපයක මහින්දෝදය තාක්ෂණ විද්‍යාගාර සිසු අයිතියට පවරා දීමේ අවස්ථාට ඊයේ (02) එක්වෙමිනි.බිබිලේගම මහා විද්‍යාලය, ගෝනගල දෙමළ මහා විද්‍යාලය, පස්සර මහා විද්‍යාලය සහ ලුණුගල රාමක්‍රිෂ්ණා මහා විද්‍යාලයේ මහින්දෝදය තාක්ෂණ විද්‍යාගාර ජනාධිපතිවරයාගේ අතින් මෙසේ සිසු අයිතියට පත් කර දෙනු ලැබිණි.සමරු ඵලකය නිරාවරණය කර විද්‍යාගාර සිසු අයිතියට පවරා දුන් ජනාධිපතිතුමා ඒවායේ නිරීක්ෂණ චාරිකාවක නිරත වෙමින් සිසුන්ගේ අධ්‍යාපන කටයුතු පිළිබඳ සොයා බැලුවේය. විදුහල්පතිවරයා මෙන්ම ආචාර්ය මණ්ඩලය සමඟත් සුහද කථා බහක නිරත වූ ජනාධිපතිතුමා රැස්ව සිටි මව්පියන්, ප්‍රදේශවාසින් සමඟ ද කථා බහ කළේය.අධ්‍යාපන අමාත්‍යාංශයේ පූර්ණ අධීක්ෂණය යටතේ නිර්මාණය කෙරෙන මහින්දෝදය තාක්ෂණ විද්‍යාගාර පරිගණක 40කින් යුත් පරිගණක විද්‍යාගාරයකින්, පරිගණක 20 කින් යුත් භාෂාගාරයකින්, ගණිතාගාරයකින්, නැණස දුරස්ථ අධ්‍යාපන ඒකකයකින් සමන්විතය. තොරතුරු තාක්ෂණ දැනුම ලබා දීම තුළින් නව ලොව ජයගත හැකි දරු පරපුරක් බිහි කිරීම සිය අරමුණ බව පැවසූ ජනාධිපතිතුමා එම දැනුම ග්‍රාමීය මට්ටමට ගෙන යාමට මහින්දෝදය තාක්ෂණ විද්‍යාගාර ඉමහත් පිටිවහලක් බව ප්‍රකාශ කළේය.එසේම දරුවන් පොතට පතට සීමා නොවී අනෙකුත් සාහිත්‍ය, කලා විෂයයන් හැදෑරීමේ වැදගත්කමත් පෙන්වා දුන් ජනාධිපතිතුමා දරුවන් ඒ කෙරෙහි යොමු කිරීම මවුපියන් සතු වගකීමක් බවත් වැඩිදුරටත් පැවසීය.ඇමැතිවරුන් වන නිමල් සිරිපාල ද සිල්වා, අනුර ප්‍රියදර්ශන යාපා මහත්වරුන් ඇතුළු පිරිසක් ද මේ අවස්ථාවට එක් වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n1409043</link>
    <topic>වෘත්තීය සමිති 17කසහාය සන්ධානයට</topic>
    <author>අනුර ප්‍රේමලාල්</author>
    <content>රාජ්‍ය සේවකයන්ට වත්මන් රජය ලබා දී ඇති ඉල්ලීම් දහතුනක් මුල්කරගෙන වෘත්තීය සමිති දාහතක් ඌව පළාත් මැතිවරණයේ දී එක්සත් ජනතා නිදහස් සන්ධානයට සහයෝගය ලබාදීමට පියවර ගෙන තිබේ. මෙරට සමාජ ආරථික සංවර්ධනය උදෙසා රජ්‍ය යාන්ත්‍රණය මෙහෙයවන සුවිශේෂී භූමිකාවක යෙදෙන රාජ්‍ය සේවකයින් ඇගයීම වෙනුවෙන් මේ ඉල්ලීම් ලබාදීමට රජය පියවර ගෙන ඇත.දැනුම කුසලතා පදනම් ‍කොටගෙන තරඟ විභාග මගින් රාජ්‍ය සේවයට අවතීර්ණවී සිටින සේවකයෝ තම අයිතීන් වෙනුවෙන් පෙනී සිටියේ කුමන නායකයින්ද යන වග හොඳින් දන්නා බව මෙම වෘත්තීය සමිති නියෝජිතයෝ පවසති.ජනාධිපති මහින්ද රාජපක්ෂ මහතා ප්‍රමුඛ එක්සත් ජනතා නිදහස් සන්ධාන රජය එදා රනිල් වික්‍රමසිංහ මහතා ලක්ෂ තුනට අඩු කළ රජ්‍ය සේවක ප්‍රමාණය ලක්ෂ දාහතරට වැඩි කිරීම, තරුණ තරුණයින්ට රජයේ රැකියා ලබානොදීමට එ.ජා.ප. ගෙනා චක්‍රලේඛ ඉවත්කොට උපාධිධාරින් පනස් දහසකට ආසන්න ප්‍රමාණයක් ලබාදීම වැනි ඉල්ලීම් ඉටුකර ගැනීම.ඉදිරි අයවැයෙන් රජයේ සේවක මූලිකවැටුපට අතිරේක දීමනා එකතු කරන ලෙසත් උත්සව අත්තිකාරම් දීමනාව රුපියල් පහළොස් දහස දකවා වැඩකර ගැනීම සඳහා රජයේ අවධානය යොමු කරගෙන තිබේ.රජයේ සේවයේ ක්ෂේත්‍ර නිලධාරින්ට යතුරු පැදි ලක්ෂයක් බෙදාදීම වැනි සේවකයින්ට පහසුකම් ලබාදීමේ කාර්යයන් තවත් වැඩි කරගනිමින් සිටියි.ඒ අනුව රජ්‍ය පළාත් රාජ්‍ය කළමනාකරණ සහකාර උපාධිධාරි සංගමය,ශ්‍රී ලංකා විගණන පරීක්ෂක සේවා සංගමය, සමස්ථ ලංකා ගුරු විදුහල්පති සේවා සංගමය ඇතළු වෘත්තීය සමිති දාහතක් ඉදිරි මැතිවරණවලදී එ.ජ.නි.ස. රජයට සහයෝගය ලබාදීමට තීරණය කර ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n1409044</link>
    <topic>කොළඹ ජාත්‍යන්තර සිනමා උළෙලේ තෙවැනි දිනය අදයි</topic>
    <author>රත්නසිරි පතිරණ</author>
    <content>කොළඹ ජාත්‍යන්තර සිනමා උළෙලේ 03 වැනි දිනය (04) අදයි. අද උදේ 10.00 රීගල් සිනමා ශාලාවේදී Flddles ticks ළමා චිත්‍රපටයද දවල් 1.00ට ‘Qissa’ ඉන්දියා ජර්මන්, ප්‍රංශ සහ නෙදර්ලන්ත ඒකාබද්ධව නිෂ්පාදනය කළ චිත්‍රපටයක් ද සවස 4.00ට ඇෆ්ගනිස්ථාන්, ප්‍රංශ ඒකාබද්ධ නිෂ්පාදනයක් වන ‘Jauja’ චිත්‍රපටයත් සවස 7.00ට බ්‍රසීල චිත්‍රපටයක් වන O Sol nos Meus Olhos තිරගත කෙරේ.ජාතික චිත්‍රපට සංස්ථා සිනමා ශාලාවේදී තිරගතවන චිත්‍රපට මෙසේය. ‘Comme un lion’ - ප්‍රංශය, Die Brucke am lbar - ජර්මනිය, Le hussard Sur le toit - ප්‍රංශය, Liberta - සිංගප්පූරුව, ඕස්ට්‍රේලියා, Batalla en cielo - මොරොක්කෝ, ප්‍රංශය, ජර්මනිය• මැජෙස්ටික් සුපිරියර් සිනමා ශාලාවApur Panchali - ඉන්දියාව, CR No: 89 - ඉන්දියා El futuro - ස්පාඤ්ඤය, ‘TiTli’ - ඉන්දියාව• එම්පයර් ඩිලුක්ස් සිනමා ශාලාව‘Choco’ – ඉතාලිය, Lal gece - තුර්කිය, Uroki garmonii - කසකස්ථානය• ජර්මන් සංස්කෘතික මධ්‍යස්ථානය‘Un nuage dans un verre d eau’ - ප්‍රංශය, ‘Men at work’ - නේපාලය, ‘Furiko - ජපානය, ldentificazione di una donna - ඉතාලිය මීට සමගාමීව උදේ 10.00ට Directing Moving lmage in Cinema මැයෙන් ප්‍රවීණ සිනමාකරු කාලෝස් රෙගෙදාස් මෙහෙයවන දේශනයක් සහ සවස 4.00ට ‘Facing the Goliath’ ගෝලයන්ට මුහුණදීම මැයෙන් මහජන හමුවක් ද ශ්‍රී ලංකා පදනම් ආයතනයේදී පැවැත්වේ. දිනපතා උදේ 10.00ට දවල් 1.00ට, සවස 4.00ට සවස 7.00ට  සහ රාත්‍රී 10.00 දර්ශන වාර පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n1409045</link>
    <topic>උතුරේ බිම් බෝම්බ ඉවත් කිරීමටබ්‍රිතාන්‍යයෙන් කෝටි 350ක්</topic>
    <author>මහින්ද අලුත්ගෙදර</author>
    <content>බිම් බෝම්බවලින් තොර දේශයක් බවට ශ්‍රී ලංකාව පත්කිරීම සඳහා උතුරේ වළ දමා තිබෙන බිම් බෝම්බ ඉවත් කිරීම වෙනුවෙන් බ්‍රිතාන්‍ය පවුම් මිලියන 1.6 ක (රුපියල් කෝටි 350) මුදලක් ශ්‍රී ලංකාවට ලබාදීමට බ්‍රිතාන්‍ය රජය පියවර ගෙන ඇත.ඒ අනුව අදාළ මුදල් ප්‍රතිපාදන මත ක්‍රියාවට නංවන බිම් බෝම්බ ඉවත් කිරීමේ ව්‍යාපෘතිය මේ වසරේ ජූලි මාසයේ සිට මාස 18 ක කාලයක් ක්‍රියාත්මක බව ශ්‍රී ලංකාවේ බ්‍රිතාන්‍ය මහ කොමසාරිස් ජෝන් රැන්කින් (John Rankin) මහතා ප්‍රකාශ කරයි.එල්.ටී.ටී.ඊ ත්‍රස්තවාදීන් විසින් උතුරේ වලදමා තිබෙන බිම් බෝම්බ ඉවත් කිරීමේ කටයුතු නිරීක්ෂණය කිරීමේ අවස්ථාවට එක් වෙමින් මහ කොමසාරිස්වරයා මේ බව පැවසීය. මුහමලේ ප්‍රදේශයේ වලදමා තිබෙන බිම් බෝම්බ ඉවත් කිරීමේ කටයුතු මෙහිදී ඒ මහතාගේ නිරීක්ෂණයට ලක්විය.බ්‍රතාන්‍යයේ හැලෝ ට්‍රස්ට් (Halo Trust) ආයතනය එම ප්‍රදේශයේ බිම් බෝම්බ ඉවත් කිරීමේ කටයුතුවල නිරත වී සිටී.පසුගිය 2010 වසරේ සිට මේ දක්වා කාලය තුළ ශ්‍රී ලංකාවේ උතුරු හා නැඟෙනහිර ප්‍රදේශයන්හි වලදමා තිබෙන බිම් බෝම්බ ඉවත් කිරීමේ කටයුතු වෙනුවෙන් බ්‍රිතාන්‍යය රජය ශ්‍රී ලංකාවට විශාල වශයෙන් ආධාරකර තිබෙන බව පවසන ජෝන් රැන්කින් මහතා මේ වනවිට බ්‍රිතාන්‍ය පවුම් මිලියන 3.5 ක (රුපියල් කෝටි 650) පමණ ආධාරයක් ශ්‍රී ලංකාවට ලබාදී තිබෙන බවද සිහිපත් කළේය.පශ්චාත් යුද සමයේ ඉතා වැදගත් කාර්යය බිම් බෝම්බ ඉවත් කිරීම බව මෙහිදී පෙන්වාදුන් ශ්‍රී ලංකාවේ බ්‍රිතාන්‍ය මහ කොමසාරිස්වරයා ඒ වෙනුවෙන් ඉදිරියටත් බ්‍රිතාන්‍යයේ පූර්ණ සහාය ලබාදෙන බවද එම ක්‍රියාවලිය සඳහා සහාය වීමට හැකිවීම සම්බන්ධයෙන් සතුටට පත්වන බවද ප්‍රකාශ කළේය. ඒ අනුව ප්‍රජාවගේ ආරක්ෂාව සලසමින් භූමිය ප්‍රයෝජනයට ගැනීමට හැකිවන බවද හෙතෙම පෙන්වා දුන්නේය.පසුගිය 2013 වසරේ නොවැම්බර් මාසයේ දී පැවැති පොදුරාජ්‍ය මණ්ඩලීය රාජ්‍ය නායක සමුළුවට සහභාගි වීම සඳහා ශ්‍රී ලංකාවට පැමිණි බ්‍රිතාන්‍ය අගමැති ඩේවිඩ් කැමරන් මහතා විසින් බ්‍රිතාන්‍ය රජයේ නවතම ආධාර වැඩසටහන යටතේ බ්‍රිතාන්‍ය පවුම් මිලියන 1.6 ක (රුපියල් කෝටි 350) මුදල ශ්‍රී ලංකාවට ලබාදීමට තීරණය කෙරිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n1409046</link>
    <topic>ජනතාවගේ ජීවන තත්ත්වය නංවන්න අප කළසේවය මතක තිබෙන තුරු ශ්‍රීලනිපය ජය ගන්නවා</topic>
    <author>ධනුෂ්ක ගොඩකුඹුර බදුල්ල සිට</author>
    <content>ආර්ථිකය දියුණු කරමින්, රට සංවර්ධනය කරමින් ජනතාවගේ ජීවන තත්ත්වය නඟා සිටුවීමට කළ සේවය මතක තිබෙන තුරු ශ්‍රී ලංකා නිදහස් පක්ෂය සදාකාලිකවම ජයග්‍රහණය කරන බව ජනාධිපති මහින්ද රාජපක්ෂ මහතා ප්‍රකාශ කළේය.ශ්‍රී ලංකා නිදහස් පක්ෂය මුල්කර ගෙන රට වෙනුවෙන් මේ වැඩකොටස ඉටු කළා කියන අභිමානය අපට තිබෙන බව පෙන්වා දුන් ජනාධිපතිවරයා එම නිසා කිසිවිටෙකත් ඡන්දවලට බිය නොවන බව අවධාරණය කළේය.ජනාධිපතිතුමා මෙසේ ප්‍රකාශ ශ්‍රී ලංකා නිදහස් පක්ෂයේ 63 වැනි සංවත්සර උළෙලට බදුල්ල වින්සන්ට් ඩයස් ක්‍රීඩාංගණයේ දී ඊයේ (2) සවස එක්වෙමිනි.සිරිලකයි නිදහසයි තේමාව යටතේ ශ්‍රී ලංකා නිදහස් පක්ෂයේ මෙවර සංවත්සර උළෙල සංවිධාන කර තිබුණු අතර රට පුරා සියලු දිස්ත්‍රික්ක නියෝජනය කරමින් දැවැන්ත ජනකායක් ඊට එක්ව සිටියහ.මෙවර සංවත්සර උළෙලට සමගාමීව නිදහසේ උදානය නමින් ඡායාරූප ප්‍රදර්ශනයක් ද සංවිධාන කර තිබුණු අතර ජනාධිපතිවරයා ද එම ප්‍රදර්ශනය නැරැඹීමට එක්විය.ජනාධිපති මහින්ද රාජපක්ෂ එහිදී වැඩිදුරටත් මෙසේද ප්‍රකාශ කළේය.අද මේ ජන ගංගාව දැක්කාම ඌවේ ජයග්‍රහණය ගැන කවර කථාද කියලා මට හිතෙනවා. ඇයි අපි මේ සංවත්සරය පවත්වන්න තෝරා ගත්තේ? එයට ඵෙතිහාසික උරුමයක් ඌවේ ජනතාවට තිබෙනවා. මේ රටේ නිදහස වෙනුවෙන් ඵෙතිහාසික සටනක් කළ වීරෝදාර ජනතාවක් සිටින ඌවේ මේ සම්මේලනය පැවැත්වීම ඉතාමත් ගැලපෙනවා යැයි මම හිතනවා.1818 දී වීර කැප්පෙටිපොළ ඌව වෙල්ලස්සෙන් ආරම්භ කළ නිදහස් සටන එදා පැරදුණත් ඒ අධිරාජ්‍ය විරෝධී සටන ජයග්‍රහණය කරා ගෙන ගියේ ශ්‍රී ලංකා නිදහස් පක්ෂය හා අනෙකුත් සමාජවාදී පක්ෂ එකතු වෙලා හදාගත් සන්ධානය යටතේ බව මම සඳහන් කරන්න ඕනෑ. අද මෙතැන කාන්තා කටහඬත් ඇසෙනවා. විපක්ෂ කණ්ඩායම්වලට කාන්තාව අමතක වුවත් ශ්‍රී ලංකා නිදහස් පක්ෂයට කාන්තාව කවදාවත් අමතක වෙන්නේ නෑ.එදා ශ්‍රී ලංකා නිදහස් පක්ෂය බිහිවුණේ අපේ රටේ ජාතික නිදහස සම්පූර්ණ කරන්න. පොදු ජනතාවගේ උරුමය ලබාදෙන්න. ඒ නිසා තමයි සිංහල දෙමළ කතා කරන මේ රටේ පොදු ජනතාවගේ දරුවන් අපි වටා රොක් වුණේ.එදා බණ්ඩාරනායක මහත්මයා එක්සත් ජාතික පක්ෂය අතහැරලා යනකොට ඩී.ඒ. රාජපක්ෂ මහත්මයාටත් ආත්ම ශක්තියක් තිබුණා එතුමා එක්ක යන්න. ශ්‍රී ලංකා නිදහස් පක්ෂය ඒ විදිහට තමයි බිහිවුණේ. ශ්‍රී ලංකා නිදහස් පක්ෂය සැප්තැම්බර් 2 දා බිහිවුණා.එදා බෙලිඅත්තෙන් ඩී. ඒ. රාජපක්ෂ, උතුරු කොළඹින් ජෝර්ජ්. ආර්. ද සිල්වා, හොරණින් ඒ.පී. ජයසූරිය, හබරාදුවෙන් ගුණසේකර, දඹුල්ලෙන් එම්.බී. තැන්නේ, බලන්ගොඩින් ජයවීර කුරුප්පු, ටී.බී. ඉලංගරත්න, මහනුවරින් තමරා කුමාරි ඉලංගරත්න, කුරුණෑගලින් ශ්‍රී නිශ්ශංක, මාතලෙන් බර්නාඩ් අලුවිහාරේ, බද්දේගමින් හෙන්රි අබේවික්‍රම, කඩුගන්නාවෙන් සී. ඒ. එස්. මරික්කාර් වගේම මාවනැල්ලෙන් සී.ආර්. බෙලිගම්මන මේ සියලු දෙනාම අත්සන් කරලා තමයි එදා මේ පක්ෂය හැදුණේ. අපට මේ ඉතිහාසය අමතක කරන්න බැහැ.සියනෑ කෝරලෙන් බණ්ඩාරනායකලා, ඉලංගරත්නලා, බදුද්දීන් මොහමඩ්ලා මේ හැම පළාතකින්ම එකතු වුණු මේ අය හැමදාම ශ්‍රී ලංකා නිදහස් පක්ෂය පෝෂණය කළ අය. අපි 1951 දී පක්ෂය පිහිටුවලා වසර 3ක් ඇතුළත ආණ්ඩුවක් පිහිටෙව්වා. මහජන එක්සත් පෙරමුණ එදා සියලු පක්ෂ එකතු කරලා.එහෙම ශක්තියක් අපේ පක්ෂයට තිබුණා. වසර සිය ගණනක් තිස්සේ ජාතියට වෙලා තිබුණු අයුක්තිය දුරුකරන්න සිංහල භාෂාව පැය 24න් රාජ්‍ය භාෂාව කළේ අපේ පක්ෂය. බ්‍රිතාන්‍ය කඳවුරු ත්‍රිකුණාමලයේ, කටුනායක පවත්වාගෙන ගියා. මේවා ඉවත් කරන්න පුළුවන්කම ලැබුණේ අපේ ආණ්ඩුවට.ශ්‍රී ලංකා නිදහස් පක්ෂය ප්‍රමුඛ ජාති හිතෛෂී පක්ෂ, සමාජවාදී පක්ෂ එකතු වෙනකොට අධිරාජ්‍යවාදීන් හැමදාම විරුද්ධ වුණා. බණ්ඩාරනායක මහත්තයලා එදා වරාය, බස් ජනසතු කරලා ආරම්භ කරපු ගමන තමයි සිරිමාවෝ මැතිනිය තවදුරටත් අරන් ගියේ.මැතිනිය තෙල්, රක්ෂණය, ගෑස් ජනසතු කළ යුගයේ අපට අතිවිශාල බලපෑම් ආවා. අද එනවා වගේම බලපෑමක් එදා ආවේ. එදා අපිට පිටි දුන්නේ නැහැ. ඒවා තියාගන්න කියලා කියන්න ආත්ම ශක්තියක් මැතිණියට තිබුණා. අපි පස්සට ගියේ නැහැ. එදා 1972 දී ජනරජ ව්‍යවස්ථාවක් හදලා පූර්ණ ජනරජයක් බවට පත්කළා. ඒ සමගි පෙරමුණු රජය. එදා ජනරජයට ඡන්දය දුන් අයගෙන් මෙතැන ඉන්නේ වාසුදේව ඇමැතිතුමයි මමයි විතරයි. දි. මු ජයරත්න අගමැතිතුමත් එදා හිටියා. අපි තමයි මේ සමාජවාදී ජනරජය ඇතිකරන්න ඡන්දය දුන්නේ.මේ රට දෙකට කඩන්න ත්‍රස්තවාදය ආරම්භ වුණා. එල්. ටී. ටී. ඊය අපේ දොරේඅප්පා නගරාධිපතිවරයාව මරාදැමුවා. නොයෙක් සංවිධාන මාර්ගයෙන් බලවේග ගොඩනැගිලා, දරුණුම ත්‍රස්තවාදය මේ රට තුළ ඇති කළා. අවුරුදු තිහක් තිබුණු ත්‍රස්තවාදය නැති කරලා මේ රටට නැවත පූර්ණ නිදහස ලබාදෙන්න අපට පුලුවන්කම ලැබුණා. 2005 දී අපිට ලැබුණු ආණ්ඩුව මොන වගේද කියලා අපි දන්නවා. බෙදුණු දේශයක් අපට ලැබුණේ.දරුණු ත්‍රස්තවාදයක් තිබුණු රටක් මේක. 2003 දී සාම ගිවිසුමට කැබිනට් මණ්ඩලයේ, ජනතාවගේ අනුමැතිය ලැබුණේ නැහැ. ප්‍රායෝගික වශයෙන් දෙකඩ වුණු රටක් අපට ලැබුණේ. වරාය, විදුලිබලය, ගුවන්තොටුපළ, මහාමාර්ග, පානීය ජලය, වාරිමාර්ග මේවා කිසිවක් නිදහසින් පස්සේ ගොඩනගන්න කිසිවකුට පුලුවන්කමක් තිබුණේ නැහැ. අපි පාරවල්වල කාපට් දානකොට මෙච්චර වියදම් කරන්නේ කොමිස් ගහන්නද කියලා අහනවා.ඒ අය මිලියන 500ක ණයක් අරගෙන එක ගල් කැටයක්, තාර ටිකක් හෝ දාලා නැහැ. සල්ලිවලට මොනවා කළාද කියලා අපි අදත් හොයනවා. බණ්ඩාරනායක මැතිණියගේ යුගයේ හදපු සිමෙන්ති, වානේ, ටයර් කර්මාන්ත, පේෂ කර්මාන්ත ඔවුන් වසා දැමුවා. බදුල්ලේ සොයුරියක් අපට කියනවා ඒ දේවල් වසා දැමු නිසා එයාලා මහපාරේ කියලා. රට විනාශ කරපු යුගයක් අපට තිබුණේ. හැත්තෑවේ සමගි පෙරමුණු කාලයේ රජයට ගත් ඉඩම් ආපසු පෞද්ගලීකරණය කළා. ඔවුන් සංවර්ධනයට වඩා එදිනෙදා කටයුතුවලට සෑම වර්ෂයකම අය-වැය හිඟයක් ඇති කරමින් ණය වුණු රටක් තමයි අපට ලබාදුන්නේ.ඒවා අද කට්ටියට අමතක වෙලා. අවුරුදු 20 ක් විතර රාජ්‍ය අංශය කප්පාදු කිරීම, රැකියාවලට බඳවා ගැනීම් නතර කිරීම නිසා රාජ්‍ය යන්ත්‍රයම දුර්වල වෙලා තිබුණු රටක් අපට ලබාදුන්නේ. සාමාන්‍ය ජනතාව පමණක් නොවෙයි ත්‍රස්තවාදය නිසා මිය යාමේ අවදානම නිසා ආරක්ෂක සේවාවන්වලට බැඳෙන්න මිනිසුන් අකමැති වූ රටක්, ආරක්ෂක සේවයේ අයටවත් ගෙදර නිදාගන්න විශ්වාසයක් තිබුණේ නැති රටක්, දෙහිවල පොලිසියේ හිටපු නිලධාරියාව ඇවිත් මරලා දාපු යුගයක් තිබුණු රටක් තමයි අපට භාරදුන්නේ. රැකියා විරහිත උපාධිධාරීන් ලක්ෂයක් මහ පාරේ පෙළපාලි ගිය රටක් තමයි අපිට භාරදුන්නේ. ගම්බද පාසල්, රෝහල්, සුළු වාරිමාර්ග අතහැරලා දාලා තිබුණා.කුඹුරු කරන්නේ නැතිව ඒවා ගොඩකරන්න කියපු නායකයන් හිටපු රටක් අපට භාරදුන්නා. වාරිමාර්ග කෙරෙහි, ගොවිතැන කෙරෙහි විශ්වාසයක් තිබුණේ නැහැ. ඒ අයම අද සමහර වෙලාවට කියනවා අපි ආවාම වීවලට හොඳ මිලක් දෙනවා කියලා. අපි ඒක දැන් දීලා තියෙන්නේ. දැන් රුපියල් පනහටත් වී විකුණනවා. අපි ඉන්නේ වී මිල පහළ වැටෙන කොට ගන්න. මිල ඉහළ යන විට ඕනෑ කෙනකුට දෙන්න පුළුවන්.සමස්ත ආර්ථිකය කඩා වැටී දුර්වල වී තිබුණු රටක් තමයි අපට දුන්නේ. ඒ වෙලාවේ තමයි අපි මහින්ද චින්තනය ඉදිරිපත් කළේ. අද රටට මොකද වෙලා තිබෙන්නේ. අද ආසියාවේ නැගී එන රටක් බවට ශ්‍රී ලංකාව පත්වෙලා තිබෙනවා. එදා විදේශ සම්බන්ධතාවන් කඩාවැටිලා තිබුණා. සමස්ත ආසියාව, මැද පෙරදිග, අප්‍රිකාව, ලතින් අමෙරිකානු රටවල් සමග අලුතින් ජාත්‍යන්තර සම්බන්ධතා ඇති කරගත් රටක් දැන් තියෙනවා. අපි 1976 දී ප්‍රථම වරට ලෝක නායකයන් එකතු කරගෙන නොබැඳි ජාතීන්ගේ සමුළුව පැවැත්වූවා. එදා බණ්ඩාරනායක මැතිණියගේ යුගයේ දී. පසුගිය වර්ෂයේ අපි පොදු රාජ්‍ය මණ්ඩලීය සමුළුව පැවැත්වූවා.ඒවා පවත්වපු රටක් බවට පත්වෙන්න අපිට ශක්තිය තිබුණා. ජපානය, චීනය, ඉන්දියාව පමණක් නොවෙයි ලෝකයේ අනෙකුත් රටවල නායකයින් සමග දැඩි සම්බන්ධතා ඇති කරගත්තා. ප්‍රථම වරට චීන ජනාධිපතිවරයකු, දෙවන වතාවට වසර විසි ගණනකට පසුව ජපාන අගමැතිවරයකු ලංකාවට එනවා.ඒ අය ගෙන්වා ගන්න, රාජ්‍ය තාන්ත්‍රික සම්බන්ධතා ඇති කරගන්න අපට හැකියාව ලැබුණා. අද මේ අය කියනවා ත්‍රස්තවාදය පරාජය කළ එක ගැන, පාරවල් හදන එක ගැන විතරයි අපි කතා කරන්නේ කියලා. වර්ග කිලෝමීටර් 5000ක් පමණ අඟලින් අඟල බිම්බෝම්බ යටවුණු රටක් තමා අපි නිදහස් කරගත්තේ. ඒවාට දැන් යටිතල පහසුකම් දීලා ජන ජීවිතය ගොඩනගන්න අපි ආරම්භ කරලා තිබෙනවා. මේවා ඕන තැනක කියන්න පුළුවන් දේවල්.අද ආර්ථිකයේ වර්ධන වේගය සියයට 8යි. රට භාරගන්න විට ඩොලර් බිලියන දෙකක විදෙස් සංචිතයක් තිබුණු රටේ අද විදෙස් සංචිතය ඩොලර් බිලියන නවයයි. සියයට 100 ඉක්මවා තිබූ රාජ්‍ය ණය සියයට75 දක්වා අපි අඩුකරලා තිබෙනවා. අද අපිට ආඩම්බර වෙන්න පුළුවන්. අද සමස්ත ජනගහනයට විදුලිය ලබාදෙන්න හැකිවෙලා තිබෙනවා. සංචාරකයන්ගෙන් ලැබෙන ආදායම ඩොලර් බිලියන දෙක ඉක්මවා ගිහින්. අපි මෙහේ ගොවියාට තැන දෙනවා.මෙහේ අර්තාපල් අස්වනු ලබාගන්න විට පිටරටින් අඩු මිලට ගෙන්විය හැකි අලවලට බදු පනවලා අපි අපේ රටේ ගොවියා රකිනවා. බී ලූනු, බඩඉරිඟු, වී මේවායේ ඉහළ නිෂ්පාදනයක් මේ රටේ ඇතිවෙලා. එහෙම ආර්ථිකයක් අපි හදාගෙන තිබෙනවා. අපි ඒ ගැන නිහතමානීව ආඩම්බර වෙනවා. රාජ්‍ය සේවය ශක්තිමත් කළ, ගම බලසම්පන්න කළ රටක් අද අපට තිබෙන්නේ. අද ගමේ ජනතාවට අපට මේ පාර හදලා දෙන්න; මේකයි අපට අවශ්‍ය වෙන්නේ කියලා තමන්ගේ නායකයන්ට කියන්න අයිතිය තිබෙනවා. ඒ සංකල්පය ගමට ගෙන යන්න පුලුවන් වැඩපිළිවෙළක් අපි හදලා තිබෙනවා. ශ්‍රම හමුදාවෙන් සියයට 96ක් රැකියා නියුක්තිකයන්. උද්ධමනය සියයට 4කට, දුප්පත්කම සියයට 6ක මට්ටමකට පත්කරන්න මේ කාලය තුළ අපට හැකිවුණා. මෙය තමයි අපි ගෙනගිය වැඩපිළිවෙළේ සාර්ථකත්වය.එක පැත්තකට පමණක් නොවෙයි අපි වැඩකරලා තිබෙන්නේ. ත්‍රස්තවාදය පරාජය කළා පමණක් නොවෙයි ආර්ථිකය ගොඩනැගීමේ වැඩපිළිවෙළට අපි අත තැබුවා. මේ දැක්ම කුමක්ද ? අපේ බලාපොරොත්තුව කුමක්ද? 2005 දී ඒක පුද්ගල ආදායම ඩොලර් 1000ක් පමණ වූ අඩු ආදායමැති රටක් අපට තිබුණේ. අපි අද වෙනකොට එය ඩොලර් 3500 ඉක්ම වූ ඒකපුද්ගල ආදායම ලබන රටක් බවට පත්කරලා තිබෙනවා. 2020 වෙනකොට අපේ බලාපොරොත්තුව ඩොලර් 7000 ක ඒකපුද්ගල ආදායමක් ඇති රටක් බවට පත්කිරීමයි.දේශීය ආර්ථිකය දැන් ශක්තිමත් බලවේගයක්. එය මතක තබාගන්න ඕනෑ. ඔබට අමතක කරන්න බැහැ සිරිමාවෝ බණ්ඩාරනායක මැතිණිය එදා වටිනා ප්‍රතිපත්තියක් ඉදිරිපත් කළා. නමුත් එදා ඒ ප්‍රතිපත්තිය තදින් කි‍්‍රයාත්මක කළ ආකාරය ගැන ප්‍රශ්න තිබෙනවා. එය වෙනස් ක්‍රිමයකට කි‍්‍රයාත්මක කරන්න අපි දිවි නැගුම හදලා තිබෙනවා. ස්වයංපෝෂිත ප්‍රතිපත්තියක් අපි ඉදිරියට අරගෙන යනවා. ඒ වැඩපිළිවෙළ දියත් කළා. එදා මැතිණිය මේ රටේ සියලු පෞද්ගලික පාසල් රජය සතු කළා.අපි අද මහින්දෝදය යටතේ රජයේ පාසල් 1000 ක් අලුතින් ගොඩනගනවා. විද්‍යා, කලා, වාණිජ විෂය ධාරාවන්ට අමතරව තාක්ෂණවේදය විෂය ධාරාව හඳුන්වා දීලා තිබෙනවා. සාමාන්‍ය පෙළ විභාගය අසමත් වුණා කියලා, ගණිතය අසමත් වුණා කියලා මහපාරට ඇදලා දාපු දරුවා ආපසු පාසලට ඇතුළත් කරලා ඒ දරුවාව වඩාත් හොඳ, රටට වැඩදායී පුද්ගලයෙක් බවට පත්කරන්න පුළුවන් අධ්‍යාපනයක් ගොඩනගන්න අපි පියවර අරගෙන තිබෙනවා. අපේ පක්ෂය ප්‍රධාන කරගෙන මේ වැඩ කොටස අපි කළා කියන්න අපිට ශක්තිය තිබෙනවා.අපි ඒ නිසා තමයි ඡන්දවලට බය නැත්තේ. ඒ නිසා තමයි අපි ඒවාට මුහුණ දෙන්නේ. ඒ විශ්වාසය අපට තිබෙනවා. කවුද මහ ඇමති, කවුද මන්ත්‍රී, කවුද ඇමතිකම් ගන්නේ කියා නොවෙයි අපි බැලිය යුත්තේ. මේ ජයග්‍රහණය ඉහළ මට්ටමින් ලබාගැනීමටයි අප කටයුතු කළ යුත්තේ. ඒක තමයි පක්ෂයේ තීන්දුව. මේ වැඩපිළිවෙළත් සමඟ එකට අත්වැල් බැඳගන්න. බොරු ප්‍රචාරවලින් පරෙස්සම් වෙන්න. මේ අය කියන්න දෙයක් නැතිව පට්ටපල් බොරු කියනවා. මේ ආකාරයට බොරු කියන එක ගැන මම කණගාටු වෙනවා. නමුත් කණගාටු වෙලා වැඩකුත් නැහැ. ඒ අයට කියන්න දෙයක් නැහැ. අපි ඒ අයට අනුකම්පා කරමු.ජනාධිපතිවරයා දෙමළ භාෂාවෙන් අදහස් දක්වමින්.ශ්‍රී ලංකා නිදහස් පක්ෂයේ මෙම ජාතික සමුළුවේ දී ඔබ සැවොම ඉදිරිපිට කථා කිරීමට ලැබීම මට ලොකු සතුටක්. අද කාට කාටත් නිදහසේ රැස්වෙන්න පුලුවන්. බයක් නැතිව ජීවත් වෙන්න පුලුවන්. කථා කරන්න පුලුවන්. ඒ ගැන අපි හැමෝම ඉතාමත් සන්තෝෂ වෙනවා.අද අපි හැම දෙනාටම ශ්‍රී ලාංකිකයන් කියලා ආඩම්බරයෙන් කියන්න පුලුවන්. අපේ ශ්‍රී ලංකා නිදහස් පක්ෂයේ පටු දේශපාලන අදහස් කිසිවක් නැහැ. ජාති, ආගම්, කුල, පළාත් බේද කිසිවක් නැහැ. අපි හැමෝම ශ්‍රී ලංකා මාතාවගේ දරුවෝ. සුළු ජාතීන් කියලා කිසිම කෙනෙක් නැහැ. වතුකරයේ සහෝදර ජනතාව වෙනුවෙන් සේවාවන්, පහසුකම් හා වරප්‍රසාද රාශියක්ම අපි ලබාදී තිබෙනවා. කිසිම කෙනකුට ඒක නැහැ කියන්න බැහැ. අනිවාර්යෙන්ම තවතවත් පහසුකම් හා වරප්‍රසාද ලබාදෙනවා.බොරු පොරොන්දු කවදත් අපි දෙන්නේ නැහැ. කියන දේ කරනවා. කරන දේ කියනවා. අපේ පක්ෂය ප්‍රජාතන්ත්‍රවාදී පක්ෂයක්. සිංහල, දමිළ, මුස්ලිම් ජනතාව හැම කෙනෙක්ම අපේ ශ්‍රී ලංකා නිදහස් පක්ෂයේ ඉන්නවා. අපි හැමදාම ඔබ සමගයි ඉන්නේ. ඔබේ ශක්තිය අපේ ශක්තියයි. ඒකයි ජනතාවගේ ශක්තිය. අපි හැමෝම එක්වෙමු. මේ දේශය එකම ධජයක් යටතේ ගොඩනගමු. ඔබේ ජයග්‍රහණය අපේ ජයග්‍රහණයයි. එයයි මේ රටේ ජයග්‍රහණය වන්නේ.කථානායක චමල් රාජපක්ෂ, ශ්‍රී ලංකා නිදහස් පක්ෂයේ මහලේකම්, සෞඛ්‍ය ඇමැති මෛත්‍රීපාල සිරිසේන, ජාතික සංවිධායක, ආර්ථික සංවර්ධන ඇමැති බැසිල් රාජපක්ෂ, භාණ්ඩාගාරික, තරුණ කටයුතු හා නිපුණතා සංවර්ධන ඇමැති ඩලස් අලහප්පෙරුම, ජ්‍යෙෂ්ඨ උප සභාපති, වාරිමාර්ග හා ජලසම්පත් කළමනාකරණ ඇමැති නිමල් සිරිපාල ද සිල්වා, එක්සත් ජනතා නිදහස් සන්ධානයේ මහලේකම් පරිසර හා පුනර්ජනනීය බලශක්ති ඇමැති සුසිල් ප්‍රේමජයන්ත මහත්වරුන් ප්‍රධාන ජ්‍යෙෂ්ඨ ඇමැතිවරුන්, ඇමැතිවරුන්, නියෝජ්‍ය ඇමැතිවරුන්, පළාත් මහ ඇමැතිවරුන්, ආණ්ඩුකාරවරුන්, ප්‍රාදේශීය දේශපාලන නියෝජිතයන් ඇතුළු පිරිසක් ද මේ අවස්ථාවට එක් වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090423</link>
    <topic> ALS රෝගීන් ගැන අවධානය යොමු කිරීමටඅයිස් බකට් අභියෝගය බාරගත්තා</topic>
    <author> උපාලි කරුණාරත්න</author>
    <content>සමාජයේ සිටින ALS රෝගීන් ( ස්නායු ආශ්‍රිතව ඇතිවන අවාසනාවන්ත රෝගී තත්වයක්)පිළිබඳව අවධානය යොමු කිරීමේ අරමුණින් තමන් අයිස් බකට් අභියෝගය බාරගත් බව බස්නාහිර පළාත් සභා මන්ත්‍රීනී මල්ෂා කුමාරණතුංග මහත්මිය ප්‍රකාශ කළාය..ඒ තුළින් තමා ප්‍රසිද්ධියක් බලාපොරොත්තු නොවූවා යයිද කී පළාත් සභා මන්ත්‍රීවරිය ALS රෝගය පිළිබඳව සමාජයේ දැඩි අවධානය යොමු කිරීමට කටයුතු කරන බවද කීය. එම රෝගින් සඳහා අරමුදලක් පිහිටුවීමට සාකච්ඡා කරන බවද මල්ෂා කුමාරණතුංග මහත්මිය පැවසුවාය.මේ අදහස් පළ වූයේ ඊයේ (2) කොළඹ දී පැවැති මාධ්‍ය හමුවකදීය.අයිස් බකට් අභියෝගය පිළිබඳව විපක්ෂයේ දේශපාලණඥයන් විවිධ මත ප්‍රකාශ කරනවා. කුමන විවේචන පැමිණියත් අප නිවැරැදි දෙයක් කරනවා නම් විවේචනවලට බිය විය යුතු නැහැ. මේක ජලය නාස්තියක් කියන පුද්ගලයන්ද සිටිනවා. මේ රෝගී තත්ත්වය අප රටට අයිති නැහැ කියන පිරිසක්ද සිටිනවා.මේ මේ රෝගය ඉතා භයානකයි. රෝගය වැළඳී කාලයකින් මිය යනවා. රෝගය පිළිබඳව තේරුම් නොගත් පිරිස් තමා තේරුමක් නැති ප්‍රකාශ කරන්නෙ. මට ALS රෝගය තිබෙන පවුලක කාන්තාවක්ද කථා කළා. මම එහි ගොස් රෝගියාව බැලුවා.ඒක ඉතා ශෝචනීය තත්ත්වයක්. රටපුරා රෝගීන් සිටින බව ඇය ප්‍රකාශ කළා.එම රෝගීන් සොයා අප උපකාර කළ යුතුයි. ඒ වගේම අයිස් බකට් අභියෝගයෙන් පසු ALS රෝගය පිළිබඳව මේ රටේ කථිකාවතක් ඇති වුණා.ඉදිරියේදී මේ රෝගීන්ගේ පවුල්වල සාමාජිකයන් මාධ්‍යයට රෝගීන් පිළිබඳ අදහස් දක්වාවි. පළාත් සභා මන්ත්‍රීවරියක් ලෙස පළාත් සභාව තුළත්, සෞඛ්‍යඇමැතියවරයාත් මේ පිළිබඳව දැනුවත් කරනව බවද පළාත් මන්ත්‍රීවරිය ප්‍රකාශ කළා ය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090424</link>
    <topic>රණවිරු රියැලටි ගී තරුවට මෝටර් රථයක්</topic>
    <author>ඡායාරූපය ගයාන් පුෂ්පික</author>
    <content>රණවිරු රියැලටි ගී ප්‍රසංගයේ අවසන් හත් දෙනා අතර සිටි ශ්‍රී ලංකා යුද හමුදාවේ මේජර් තිළිණ චන්ද්‍රකුමාරට වටිනා මෝටර් රථයක් ලබාදීමට තීරණය කළ ආරක්ෂක අමාත්‍යාංශය සහ යුද හමුදාව ඊයේ (03) ආරක්ෂක ලේකම් ගෝඨාභය රාජපක්ෂ මහතා සහ අනෝමා රාජපක්ෂ මහත්මිය අතින් එම ‍මෝටර් රථය ප්‍රදානය කළ අවස්ථාව. යුද හමුදාපති ලුතිනන් ජෙනරාල් දයා රත්නායක මහතා සහ රණවිරු රියැලටි ප්‍රසංගයේ සෙසු ගායන ශිල්පීන් ද මේ අවස්ථාවට එක්වී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090425</link>
    <topic>ගිලෙමින් තිබූ ඉන්දීය ධීවර බෝට්ටුව නාවික හමුදාවෙන් බේරාගනී</topic>
    <author>විජයානි එදිරිසිංහ</author>
    <content>ඉන්දීය ධීවරයින් හයදෙනෙක් සහිත බෝට්ටුවක් පෙරේදා පස්වරුවේ කච්චතිව්වලට ඔබ්බෙන් පිහිටි මුහුදේ අනතුරට පත්ව ගිලෙමින් තිබියදී නාවික හමුදාව මඟින් බේරාගෙන තිබේ.මෙම ධීවර බෝට්ටුව අනවසරයෙන් මෙරට මුහුදු තීරයට පැමිණ මසුන් මරමින් සිටියදී අනතුරට පත්ව ඇත.නාවික හමුදාව මේ පිරිස බේරාගෙන කයිට්ස් පොලිසියට බාර දී ඒ හරහා ඔවුන්ට අවශ්‍ය කෑම බීම හා ප්‍රතිකාර දුන් බවත් නාවික හමුදාවේ මානුෂිකත්වය ඉන් හෙළිදරව් වන බවත් හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n1409047</link>
    <topic>රාජ්‍ය සාහිත්‍ය සම්මාන ජනපති සුරතින්</topic>
    <author> මහින්ද අලුත්ගෙදර</author>
    <content>සාහිත්‍ය කලාව පෝෂණය කරමින් සහ උසස් නිර්මාණ අගයමින් උසස් සාහිත්‍ය නිර්මාණ රටට දායාද කරන සාහිත්‍යදරයන් දිරිගැන්වීම සඳහා වන රාජ්‍ය සාහිත්‍ය සම්මාන ප්‍රදානෝත්සවය - 2014 ජනාධිපති මහින්ද රාජපක්ෂ මහතාගේ ප්‍රධානත්වයෙන් උත්කර්ශවත් ලෙස බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ දී ඊයේ (03) පැවැත්විණි.රාජ්‍ය සාහිත්‍ය සම්මාන ප්‍රදානෝත්සවය සංස්කෘතික හා කලා කටයුතු අමාත්‍යාංශය, රාජ්‍ය සාහිත්‍ය අනු මණ්ඩලය, ශ්‍රී ලංකා කලා මණ්ඩලය, සංස්කෘතික කටයුතු දෙපාර්තමේන්තුව, සංවිධානය කළ අතර එය 57 වැනි වරට මෙවර පැවැත්වීම ද විශේෂත්වයකි.මේ රටේ සාහිත්‍යයට වෙනුවෙන් අමරණීය සේවාවක් සිදුකරමින් ජාතියට විශිෂ්ට සේවාවක් සිදුකළ සාහිත්‍ය නිර්මාණකරුවන් තිදෙනකු ජීවිතයේ එක් වරක් පමණක් හිමිවන ශ්‍රී ලංකා සාහිත්‍ය රත්න සම්මානයෙන් පිදුම් ලැබූ අතර ඊට අමතරව එක් එක් ක්ෂේත්‍රයන්හි විශිෂ්ටතා දැක්වූ නිර්මාණකරුවන් ඇගයීමට ලක්වූහ.මේ රටේ සාහිත්‍යය වෙනුවෙන් ඉමහත් සේවාවක් සිදුකළ විශිෂ්ටයන් තිදෙනකු ශ්‍රී ලංකා සාහිත්‍ය රත්න සම්මානයෙන් පිදුම් ලැබූ අතර ඇමෙරිකාවේ හවායි විශ්ව විද්‍යාලයීය ජන සන්නිවේදන අධ්‍යනාංශයේ මහාචාර්ය විමල් දිසානායක, තෙලිවත්තේ ජෝෂප් සහ කාල් මලර් මහත්වරු මෙසේ එම සම්මානයෙන් පිදුම් ලැබූහ.ඊට අමතරව වසරේ හොඳම සිංහල ස්වතන්ත්‍ර නවකතාව ලෙස නෝබට් අයගමගේ මහතා විසින් රචිත කාල නදී ගලා බසී ග්‍රන්ථය ද වසරේ හොඳම දෙමල ස්වතන්ත්‍ර නවකතාව ලෙස කේ නඩේසු විසින් රචිත කුදිමයිකල් සහ වසරේ හොඳම ඉංග්‍රීසි ස්වතන්ත්‍ර නව කතාව ලෙස එම්.ටී.අයි ඊබල් විසින් රචිත Thus, She Grew ග්‍රන්ථය ද සම්මානයට පාත්‍ර විය.ඊට අමතරව හොඳම කෙටි කතා සංග්‍රහය ලෙස ආචාර්ය ගුණදාස අමරසේකර මහතා විසින් රචිත කියනු මැන දිවි අරුත, හොඳම කාව්‍ය සංග්‍රහය වශයෙන් සෞම්‍ය සඳරුවන් ලියනගේ විසින් රචිත හැටේ වත්තේ මග්දලේනා, හොඳම ගීත සාහිත්‍ය කෘතිය ලෙස අමරසේන කංකානම්ගේ විසින් රචිත ඉස්සර විදියට සමඟ කොපර කොපර පිපිඤ්ඤා, හොඳම යොවුන් සාහිත්‍ය කෘතිය වශයෙන් ගුණසේකර ගුණසෝම විසින් රචිත සටනක් මැද සටනක් ග්‍රන්ථය ද මෙහිදී සම්මාන හිමිකර ගත්හ.සිංහල, දෙමළ, ඉංග්‍රීසි භාෂා ත්‍රිත්වයෙන්ම 2013 වර්ෂයේ දී පළ වූ නවකතා, කෙටිකතා, ස්වතන්ත්‍ර පද්‍ය, ස්වතන්ත්‍ර ගීත, ස්වතන්ත්‍ර නාට්‍ය, යෞවන සාහිත්‍ය, ළමා සාහිත්‍ය, විද්‍යා සාහිත්‍ය, ශාස්ත්‍රීය හා පර්යේෂණ, නවකතා පරිවර්තන, කෙටිකතා පරිවර්තන, පද්‍ය පරිවර්තන, නාට්‍ය පරිවර්තන, ශාස්ත්‍රීය හා පර්යේෂණ පරිවර්තන හා විවිධ විෂය යන ක්ෂේත්‍ර 15 ට අයත් විශිෂ්ටතම සිංහල, දෙමළ හා ඉංග්‍රීසි සාහිත්‍ය කෘති සඳහා අදාළ ලේඛක ලේඛිකාවෝ මෙහිදී සම්මාන ලබා ගත්හ.ප්‍රවීණ සාහිත්‍යවේදීන්ගේ ලිපි ඇතු ළත්“සාහිත්‍යය - විශේෂ කලාපය” එළි දැක්වීම ද මෙහිදී සිදුවිණි.සාහිත්‍ය සම්මාන ප්‍රදානෝත්සවය පැවැත්වෙන වර්ෂයට පෙර වර්ෂයේ ජනවාරි මස 01 වන දින සිට දෙසැම්බර් මස 31 වන දින දක්වා කාලය තුළ ජාතික ලේඛනාරක්ෂක දෙපාර්තමේන්තුවේ ලියාපදිංචිය ලද පොතක් වීම, අදාළ ග්‍රන්ථයේ ප්‍රථම මුද්‍රණයක් වීම, ළමා ග්‍රණ්ථයක් නම් පිටු 16කට වඩා වැඩිවීම, අනෙකුත් ග්‍රණ්ථ පිටු 49කට වඩා වැඩිවීම, ජාතික ලේඛනාරක්ෂක දෙපාර්තමේන්තුවේ තැන්පත් කොට ඇති බ්‍රිතාන්‍ය පිටපත් අතුරින් ඉහත තරග ඉසව්වලට අයත් ග්‍රන්ථ එකලස්කොට ජාතික සාහිත්‍ය අනුමණ්ඩලය විසින් රාජ්‍ය සම්මාන ලැබීම සඳහා සමීක්ෂණයට සුදුසු යැයි තීරණය කරන පොත් පමණක් සමීක්ෂණයට ඉදිරිපත් කරයි. .ප්‍රථම වටයේ ග්‍රන්ථ සමීක්ෂණය බාහිර මණ්ඩලයක් විසින් ද දෙවන වටයේ සමීක්ෂණය සාහිත්‍ය අනුමණ්ඩලය විසින් ද තෙවන වටයේ සමීක්ෂණය උත්තරීතර විද්වත් මණ්ඩලයක් විසින් ද සිදුකරයි. තෙවන වටයේ සමීක්ෂණයෙන් සුදුසුකම් ලබන සාහිත්‍ය කෘති සඳහා රාජ්‍ය සාහිත්‍ය සම්මාන පිරිනැමීම සිදුකෙරේ.සංස්කෘතික හා කලා කටයුතු ඇමැති ටී.බී ඒකානායක, පාර්ලිමේන්තු මන්ත්‍රී එම්.එච්.එම් අෂ්වර්, සංස්කෘතික හා කලා කටයුතු අමාත්‍යාංශයේ ලේකම් වසන්ත ඒකානායක, රාජ්‍ය සාහිත්‍ය අනු මණ්ඩලයේ සභාපති මහාචාර්ය සමන්ත හේරත්, ශ්‍රී ලංකා කලා මණ්ඩලයේ සභාපති මහාචාර්ය මුදියන්සේ දිසානායක මහත්වරුන් ඇතුළු විශාල පිරිසක් මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n1409048</link>
    <topic>වසර 2020 දී මෙරට දරුවන්ගෙන් 50% ක් අධිබර හා ස්ථුලයි</topic>
    <author>සන්ධ්‍යා කරුණාරත්න</author>
    <content>වසර 2020 වන විට මෙරට දරුවන්ගෙන් සියයට 50 ක් දෙනා අධිබර හා ස්ථූලතාවට ලක්වන බවට ලෝක සෞඛ්‍ය සංවිධානය ඇස්තමේන්තු කර ඇත.මේ වන විට මෙරට දරුවන්ගෙන් සියයට 30 ක් දෙනා අධිබර හා ස්ථූලතාවට ලක්ව ඇති බව ලෝක සෞඛ්‍ය සංවිධානයෙන් ප්‍රකාශ කර ඇති බව රජයේ වෛද්‍ය නිලධාරින්ගේ සංගමයේ සභාපති, ස්නායු ළමා රෝග විශේෂඥ වෛද්‍ය අනුරුද්ධ පාදෙනිය මහතා පවසයි.සෞඛ්‍ය ආරක්ෂිත පෝෂණය වෙනුවට දරුවන්ට හිතකර නොවන ආහාර ලබාදීම හේතුවෙන් දරුවන් අධිබර හා ස්ථූලතාවට ලක් වන බව ඒ මහතා පැවැසුවේය.සෞඛ්‍ය ආරක්ෂිත ආහාර සම්බන්ධයෙන් දරුවන් දැනුවත් කිරීම ඉතාම වැදගත් හා හදිසි අවශ්‍යතාවක් වී ඇතැයි ද වෛද්‍ය පාදෙනිය මහතා කීය.ස්ථූලතාව සහ අධි බර හේතුවෙන් දරුවන් දියැවැඩියාව, අධිරුධිර පීඩනය, හෘද රෝග, ස්වසන අපහසුතා, වකුගඩු රෝග, හන්දි අමාරුවලට ගොදුරු වීමේ ප්‍රවනතාව ඉහළ යැයි ද ඔහු ප්‍රකාශ කළේය. මෙරට ජනප්‍රිය චරිත භාවිතා කරමින් දරුවන් අතර නුසුදුසු ආහාර ප්‍රවර්ධනය කිරීමෙන් මේ තත්ත්වය ගොඩනැඟී ඇති බව ද ඔහු ප්‍රකාශ කළේය.දරුවන්ට හිතකර නොමැති දැන්වීම්වලට ඉදිරිපත් නොවන්නට ජැකලයින්, අර්ජුන වැනි කලාකාරිනියන් සහ ක්‍රීඩකයන් ඉදිරිපත් වීම ගැන තම සංගමයේ ප්‍රසාදය පළ කරන බවත් එය සෙසු ජනප්‍රිය චරිතවලට ආදර්ශයක් බවත් ඒ මහතා කීය.ස්ථූලතාව හා අධි බර නිසා දරුවන් කායිකව අසනීප වනවා සේම මානසිකව ද රෝගී වන බව ඒ මහතා පැවැසුවේය.දරුවන්ගේ පෝෂණය සම්බන්ධයෙන් මාතෘකාව ලෝකයේ වෙනත් රටවල ප්‍රධාන මාතෘකාව වී ඇති අතර එම මාතෘකාව මේ රටේ ද ප්‍රධාන මාතෘකාව බවට පත් කළ යුතු බව ඔහු ප්‍රකාශ කළේය.රතු මස්වලට වඩා දරුවන්ට එළවළු, පළතුරු පරිභෝජනය සඳහා ලබාදිය යුතු යැයි ද එමඟින් දරුවන්ගේ ලෙඩරෝග අඩු වන්නේ යැයි ද වෛද්‍ය පාදෙනිය මහතා කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n1409049</link>
    <topic>බන්දුල විතානගේ අභාවයටඋපන් ගමෙන් ශෝකය</topic>
    <author/>
    <content>බන්දුල විතානගේ නැමැති ප්‍රවීණ ශ්‍රේෂ්ඨ කලාකරුවාගේ අභාවයෙන් ශ්‍රී ලාංකේය කලා ක්ෂේත්‍රයට ඇතිවූ පාඩුව කිසිදා පිරවිය නොහැකි බව ඒ මහතාගේ නිජබිම වු ඉඳුරුව ගෝනගලපුර ජනතාව සොව පළකරමින් කියා සිටි.එම ශෝක පණිවිඩයේ මෙසේද සඳහන් වේ. කුඩාකල බෙන්තොට ඉඳුරුව ගෝනගලපුර නැමැති සුන්දර ගම් පියසේ ඉපදී ගමේ වෙල් ඉපනැල්ලේ දුව පනිමින් එතුමාගේ බාල සහෝදරයා වන දොස්තර අතුල විතානගේ සහ ඉංජිනේරු රාහුල විතානගේ සමගින් ගෙවූ ඒ සුන්දර ළමා කාලය ගැන අපේ ගමේ බන්දුල විතානගේ ශූරීන්ගේ පරම්පරාවෙහි කවුරුත් දනී.පසු කලෙක දොස්තර අතුල විතානගේ විසින් රචනා කරන ලද කන්දෙගෙදර නැමති කෘතිය 'පහන් කන්ද' යන නමින් රූපගත කර ටෙලි නාට්‍යයක්ද බර්මින් ලයිලි ප්‍රනාන්දු මහතා විසින් අධ්‍යක්ෂණය කරන ලදී. එම කථාවට සම්පූර්ණයෙන්ම පාදක වී තිබුණේ බන්දුල විතානගේ ශූරීන් ඉපදුනු බෙන්තොට ඉඳුරුව ගෝනගලපුර ගම් ප්‍රදේශයයි.ගමේ පාසලෙන් ගෝනගල මහා විද්‍යාලයෙන් මූලික අධ්‍යාපන ලබා ඉන් පසුව කොළඹ කේරී විද්‍යාලයෙන් හා අම්බලන්ගොඩ ධර්මාශෝක විද්‍යාලයෙන් මෙන්ම කොළඹ විශ්වවිද්‍යාලයෙන් උසස් අධ්‍යාපනය ලබා බොහෝ අත්දැකීම් සහ පුහුණුවීම් අධ්‍යයන තුළින් කලා ක්ෂේත්‍රයට අත්පොත් තැබූ වියත් සම්මානනීය කලා ශිල්පියකු වු එතුමන් කලාවට කළ සේවය මාධ්‍ය තුළින් එතුමන්ගේ වියෝව සිදුවූ මොහොතේ පටන් අප කාටත් දැකගත හැකි විය.එතුමන්ගේ ආදරණීය බිරිඳ කමලා විතානගේ මහත්මිය සමඟින් ඉතා සොඳුරු යුග දිවියක් ගත කළ එතුමන්ට චානක සහ නාලක නමින් පුත්‍රයන් දෙදෙනෙකුත් වජිරා කුමාරි නමින් දියණියක්ද සිටී. දරුවන් තිදෙනාමද කලා ක්ෂේත්‍රයට අදාළ විවිධ අංශයන් ඔස්සේ තම දායකත්වය ලබාදෙමින් සිය පියාගේ අඩිපාරේ ගමන් කරමින් සිටී.වයස අවුරුදු 74දී ජීවිත ගමනේ අවසන් ගමන් යන්නට සූදානම් වන අවිහිංසක නිහතමානී සුන්දර මිනිසාණනි ඔබ ඉපදුණු ගම්පියස ගැන ඔබ සිතේ තිබුණු ලැදියාව සහ ආදරය ඔබ හමුවුනු සෑම විටකදීම ප්‍රකාශ කර ඇත. ලාංකීය ශේක්ස්පියර් යන නමින් ඔබ හැඳින්වූයේ එතරම්ම ඔබ අද්විතීය වු නිසාවෙනි. ආදරණීය බන්දුල විතානගේ කලාකරුවාණනි, සුන්දර මිනිසානෙනි, අපේ ගමේ ඥාතියාණනි, නැවත අපි සසර භවයක හමුවෙමු කෙළවර අමා මහ නිවනින් සැනසෙන්නට ඔබතුමන්ට වාසනාව ලැබේවා! ඔබතුමන් ඉපදුනු ගම් ප්‍රදේශයේ ඔබට හිතැති ජනතාවගේ ශෝකය අවසාන වශයෙන් ප්‍රකාශ කර සිටිමු.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090410</link>
    <topic>පාසල් දරුවන්ට සිසු පෝෂ ලබා දීමේ උළෙලින්</topic>
    <author>අමිල ප්‍රභාත් වනසිංහ</author>
    <content>පාසල් දු දරුවන් සඳහා කැඳ ආහාර වේල සමඟ පෝෂණ ගුණයෙන් යුත් සිසු පෝෂ අග්ගලා ගුලි ලබා දිමේ ජාතික උත්සවය ඊයේ (03)පොලොන්නරුව රාජකිය මධ්‍ය මහ විද්‍යාලයේදී ජනාධිපති ආර්යා ශිරන්ති රාජපක්ෂ මහත්මියගේ ප්‍රධානත්වයෙන් පැවැත්විණි.සෞඛ්‍ය ඇමැති මෛත්‍රීපාල සිරිසේන, කෘෂිකර්ම ඇමැති මහින්ද යාපා අබේවර්ධන, අධ්‍යාපන සේවා ඇමැති දුමින්ද දිසානායක, උතුරුමැද පළාත් අධ්‍යාපන තොරතුරු තාක්ෂණ හා සංස්කෘතික කටයුතු ඇමති කේ.එච් නන්දසේන , නියෝජ්‍ය ඇමැතිවරුන්වන සිරිපාල ගම්ලත්, චන්ද්‍රසිරි සුරියආරච්චි,පාර්ලිමේන්තු මන්ත්‍රි රොෂාන් රණසිංහ මහත්වරු ඇතුළු මහජන නියෝජිතයන් රැසක්ද පෝෂණ මහ ලේකම් කාර්යාලයේ වෛද්‍ය ලලිත් චන්ද්‍රාස, මහතා ද මේ අවස්ථාවට එක්වුහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090411</link>
    <topic>මෙරට පුරවැසියන් මිලියන 20කගේ තොරතුරු පොත් 1500ක</topic>
    <author>විජයානි එදිරිසිංහ</author>
    <content>මෙරට පුරවැසියන් මිලියන 20 ගේ තොරතුරු ඇතුළත්ව ඇත්තේ පොත් එක්දහස් පන්සියයක් තුළ පමණක් බව පුද්ගලයන් ලියාපදිංචි කිරීමේ කොමසාරිස් ජෙනරාල් ආර්. එම්. කේ. සරත් කුමාර මහතා පවසයි.මේ නිසා ‍කාලයක් තිස්සේ නිකුත් වූ පුරවැසි හැඳුනුම්පත් අතරින් විශාල ප්‍රමාණයක විවිධ ආකාරයේ අඩුපාඩු ඇති වී තිබේ. එම අඩුපාඩු මඟහරවා පිරිසිදු හැඳුනුම්පතක් ලබාදීමේ අරමුණ වෙයි.මේ යටතේ අවුරුදු 15 වැඩි අය සඳහා අලුත් ඉලෙක්ට්‍රොනික් හැඳුනුම්පත ලබාදීම ද දැනට ජාතික හැඳුනුම්පත් ඇති අය නැවත අලුතින් ලියාපදිංචි කිරීම ද මෙහිදී සිදුවෙයි. එකම හැඳුනුම්පත් අංකය තවත් එක් අයකුට හෝ කීපදෙනකුට නිකුත් කර තිබීම නිසා දහස් සංඛ්‍යාත පිරිසක් විවිධ ගැටලුවලට මුහුණ දී සිටිති.මෙම නව ඉලෙක්ට්‍රොනික් හැඳුනුම්පත තුළින් එම සියලු ගැටලු නිරාකරණය වෙන බව ද කොමසාරිස් ජනරාල්වරයා පවසයි.ජාත්‍යන්තර ප්‍රමිතියෙන් යුත් ඡායාරූපයක් ඇඟිලි සලකුණ, පවුලේ තොරතුරු ඇතුළු පුද්ගලයකුගේ අනන්‍යතාවයට අදාළ බොහෝ තොරතුරු මෙම විද්‍යුත් හැඳුනුම්පතට අදාළ පරීක්ෂණ දත්ත ගබඩාවට ඇතුළත් වෙයි.එම ඡායාරූප ලබාගත හැක්කේ පුරවැසි හැඳුනුම්පත් කාර්යාලයේ ලියාපදිංචි ‍ඡායාරූප ශිල්පීන්ගෙන් පමණි. පුරවැසි හැඳුනුම්පත් කාර්යාලයේ නිලධාරීන් 25 සහ පොලිස් ඇඟිලි සලකුණු වාර්තා කොට්ඨාසයේ නිලධාරීන් 75 ඇතුළු සියයක පිරිසක් මේ වන විටත් ප්‍රාදේශීය ලේකම් කාර්යාල 317 ක ග්‍රාම සේවා නිලධාරීන්ට හැඳුනුම්පතට අදාළ කටයුතු පිළිබඳ පුහුණුව ලබා දෙමින් සිටිති.මෙම වැඩපිළිවෙළ සඳහා විශාල මුදලක් වැය වුවත් ඉලෙක්ට්‍රොනික් හැඳුනුම්පතට යා යුතු තත්ත්වයක් ඇති වී තිබෙන බැවින් එය කඩිනමින් ලබා දීමට කටයුතු කරන බව ද කොමසාරිස් ජෙනරාල්වරයා පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090412</link>
    <topic>නොරොච්චෝලේ බලාගාරයෙන් ජාතික විදුලිබල පද්ධතියට විදුලිය රැගෙන යාම බාධාවක්</topic>
    <author>චමීර ඇල්ලදෙණිය</author>
    <content>අනුරාධපුරය ප්‍රදේශය දක්වා විදුලිය රැගෙන යාම සඳහා ඉදි කෙරෙන අධි බලැති විදුලි සම්ප්‍රේෂණ කුළුණු ඉදිකිරීම සඳහා එල්ලවී ඇති විරෝධතා හේතුවෙන් නොරොච්චෝලේ ගල් අඟුරු විදුලි බලාගාරයේ තුන්වැනි අදියර විවෘත කළ ද එහි මුළු ධාරිතාව ජාතික විදුලි බල පද්ධතියට ලබා ගැනීමේ දුෂ්කරතාවක් පවතින බව විදුලිබල මණ්ඩලයේ මාධ්‍ය ප්‍රකාශක, නියෝජ්‍ය සාමාන්‍යාධිකාරි සෙනුජිත් දසනායක මහතා පවසයි.අදාළ සම්ප්‍රේෂණ කුළුණු කිඹුල් දුපත ආශ්‍රිත පුත්තලම් කළපුවේ ද ඉදිකිරීමට ද යෝජිතව තිබේ. නොරොච්චෝලේ බලාගාරයේ තෙවන අදියරේ යටතේ විදුලි ජනක යන්ත්‍ර තුන විවෘත කළ ද අනුරාධපුරය දක්වා දිවෙන විදුලි රැහැන් පද්ධතිය සම්පුර්ණ නොවීම හේතුවෙන් බලාගාරයේ උපරිම ධාරිතාව උත්පාදනය කිරීම අනතුරුදායක බවද හෙතෙම පෙන්වා දුන්නේය. තෙවන අදියර අවසන් වීමත් සමඟ නොරොච්චෝලේ විදුලි බලාගාරය මගින් මෙගාවොට් 900 ක විදුලි ධාරිතාවක් උත්පාදනය කළ හැකි වෙයි.අදාළ සම්ප්‍රේෂණ රැහැන් පද්ධතිය ඉදිකර අවසන් වන තෙක් නොරොච්චෝලේ බලාගාරයෙන් මෙගාවොට් 600 ක පමණ විදුලියක් උත්පාදනය කිරීමට අපේක්ෂා කරන බව සෙනුජිත් දසනායක මහතා පැවසුවේය. නොරොච්චෝලේ විදුලි බලාගාරයේ තුන්වන අදියර සැප්තැම්බර් මස 16 වනදා ජනතා අයිතියට පත් කිරීමට නියමිත බව ඒ මහතා සඳහන් කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090413</link>
    <topic>මීගමුව ඇඟලුම් සේවිකාව ඝාතනය කළවෛද්‍යවරයාට මරණ දඬුවම</topic>
    <author/>
    <content>ප්‍රතිකාර ලබා ගැනීම සඳහා මීගමුව රෝහලට පැමිණි 22 හැවිරිදි තරුණියක් දුෂණය කර ඝාතනය කිරීම සම්බන්ධයෙන් නඟා තිබූ අධිචෝදනා දෙකකට වරදකරු වූ විත්තිකාර වෛද්‍යවරයාට මීගමුව මහාධිකරණ විනිසුරු එම්. එම්. ඒ. ගපූර් මහතා විසින් ඊයේ (03) මරණ දඬුවම නියම කරන ලදී.මීගමුව මහ රෝහලේ වෛද්‍යවරයකු ලෙස සේවය කළ මරදන්කඩවල පදිංචිකරුවකු වූ ඉන්දික සුදර්ශන බාලගේ නමැති විත්තිකරුට මිනීමැරීමේ චෝදනාවට මෙසේ මරණීය දඩුවම නියම කෙරිණි. තරුණිය දූෂණය කිරීමේ අධිචෝදනාවට වසර 15ක බරපතළ වැඩ සහිත සිරදඬුවමක්ද රුපියල් 10000ක දඩයක්ද නියම කළ විනිසුරු ගපූර් මහතා දඩය නොගෙවන්නේ නම් මාස 6ක අමතර සිර දඬුවමක්ද විත්තිකරුට තවදුරටත් නියම කළේය. විත්තිකාර වෛද්‍යවරයාට දඩුවම් නියම කළ විනිසුරුවරයා පරිවේෂණීය සාක්කිමත සාධාරණ සැකයෙන් තොරව පැමිණිල්ල අධිචෝදනා ඔප්පු කර ඇතැයි සඳහන් කළේය.මීගමුවේදී 2007 නොවැම්බර් මස 12 වන දින මොනරාගල තම්විලාවේල දඩගල්ල කටුකුර මණ්ඩිය. පදිංචිව සිටි එවකට 22 හැවිරිදි දිසානායක මුදියන්සේලාගේ චමිලා දිසානායක නමැති ඇඟලුම් සේවිකාව කෙලසන ලදයි ද පසුව ඇය මීගමුව මහ රෝහලේ හයවැනි වාට්ටුවෙන් බීමට තල්ලුකර මරා දමන ලදැයිද ඉහත විත්තිකාර වෛද්‍යවරයාට එරෙහිව නීතිපතිවරයා විසින් මෙම නඩුව ගොනු කර තිබුණි.පොලිස් පරීක්ෂණවලින් අනතුරුව මූලික ලඝුනොවන නඩු විභාගයකින් තොරව නීතිපතිවරයා මේ සිද්ධියේ විත්තිකාර වෛද්‍යවරයාට එරෙහිව පැවරූ මේ නඩුව 2013 අප්‍රියෙල් මස 29 වැනිදා මහාධිකරණ විනිසුරුවරයා විසින් විභාගයට ගන්නා ලදී. විත්තිකරුට එ‍රෙහිව අධිචෝදනා කියවාදීමෙන් අනතුරුව ජූරි සභාවක් නොමැතිව නඩුවිභාගයට ගැනීමට විත්තිකරු එකඟවීමෙන් පසු නඩු විභාගය ඇරඹුණි.මියගිය චමිලා දිසානායක මොනරාගල දිස්ත්‍රික්කයේ දඩගල්ල පොලිස් වසමේ පදිංචිකාරියකි. දරුවන් අටදෙනකුගෙන් යුත් පවුලක පස්වැනියා වූ ඇය කටානේ “ස්මාර්ට් ෂර්ට්” ඇඟලුම් ආයතනයේ සේවයට පැමිණ ඇත්තේ මියගිය දිනට වසර තුනහමාරකට පමණ පෙරය. ඇය මොනරාගල තම්පලාවැව විද්‍යාලයෙන් අ.පො. ස. සාමාන්‍ය පෙළ සමත් වී ඇත. ඇඟලුම් සේවයට බැඳෙන විට චමිලාගේ වයස අවු 18කි. එදා පටන් ඇය නවාතැන් ගෙන සිටියේ කටාන කෝවින්න පිහිටි බෝඩිමකය.ඇය රෝහලට පැමිණ ඇත්තේ පියයුරු සම්බන්ධ රෝගීතත්වයක් නිසාය. රෝහලේ නේවාසිකව ප්‍රතිකාර ලබාගත් වෛද්‍ය සහතිකය ලබා ගැනීමටය. චමිලාගේ මරණය පිළිබඳ බහුතරයක් සාක්කි ලැබී තිබුණේ වෛද්‍ය සුදර්ශනට එරෙහිවය. පොලිසිය සිය විමර්ශනවලින් සොයාගත් පරිවේෂනීය සාක්කි මත පැමිණිල්ල ගොනු කර තිබුණි. මරණීය දඩුවම ක්‍රියාත්මක කරන තුරු විත්තිකරු වැලිකඩ බන්ධනාගාරයේ රඳවා තබන ලෙසට විනිසුරු ගපූර් මහතා නියම කළේය.රජයේ නීතිඥ ක්‍රිසංගා ප්‍රනාන්දු මෙනවිය සමග රජයේ ජ්‍යෙෂ්ඨ නීතිඥ නවරත්න මාරසිංහ මහතා මෙම නඩුවේ පැමිණිල්ල මෙහෙය විය.ජනාධිපති නීතිඥ ප්‍රසන්න ලාල් අල්විස් මහතා සමඟ නීතිඥ තුසිර මැලැව්වෙ තන්ත්‍රි මහතා අගතියට පත් පාර්ශ්වය වෙනුවෙන් පෙනී සිටියහ. විත්තිකාර වෛද්‍ය වරයා වෙනුවෙන් මෙදින ජ්‍යෙෂ්ඨ නීතිඥ ශ්‍රීලාල් ප්‍රනාන්දු මහතා පෙනී සිටියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090414</link>
    <topic>දිවි නැඟුම සහන අරුණ ණය යෝජනා ක්‍රමයෙන්මුල් දින 2ට ප්‍රතිලාභීන් 50,132ට රු. මිලියන740ක්</topic>
    <author>මහින්ද අලුත්ගෙදර</author>
    <content>අඩු ආදායම්ලාභී පවුල්වල ජීවන තත්ත්වය නඟාසිටුවමින් යහපත් හෙටක් නිර්මාණය කිරීම උදෙසා ආරම්භ කළ "දිවි නැඟුම සහන අරුණ" විශේෂ ණය යෝජනා ක්‍රමය හරහා පළමු දින දෙකේ දී ප්‍රතිලාභීන් 50,132 දෙනෙකු වෙනුවෙන් නිකුත් කළ ණය ප්‍රමාණය රුපියල් මිලියන 740ක් (ලක්ෂ 7,400) බව රජය ප්‍රකාශ කරයි.දිළිදු බව තුරන් කරමින් ජනතාව සවිබල ගැන්වීම වෙනුවෙන් ජීවනෝපාය සංවර්ධන ව්‍යාපෘති ක්‍රියාත්මක කිරීම සඳහා "අසුරු සැණින් අතට මුදල්" යන තේමාව යටතේ ඇරැඹි මේ ණය යෝජනා ක්‍රමය ප්‍රාදේශීය ලේකම් කොට්ඨාස 327ක පිහිටි ග්‍රාමසේවා වසම් 14,022කට අයත් ගම්මාන 35,440ක ජීවත්වන දිවි නැඟුම ජාතික වැඩසටහනේ ප්‍රතිලාභී පවුල් 2,710,000ක් වෙනුවෙන් ක්‍රියාත්මක කර තිබේ.ඇපකරුවන් නොමැතිව වාර්ෂිකව සියයට 4ක විශේෂ සහනදායී පොලී අනුපාතයක් යටතේ රුපියල් 5000 සිට රුපියල් 50,000ක් දක්වා උපරිමයකට යටත්ව ණය ලබා දෙන අතර රට පුරා පිහිටි 1,073ක් වන දිවි නැඟුම ප්‍රජාමූල බැංකු මඟින් එම ණය මුදල් නිකුත් කරයි.මහින්ද චින්තන ඉදිරි දැක්ම අනුව ජනාධිපති මහින්ද රාජපක්ෂ මහතාගේ උපදෙස් පරිදි මෙම වැඩසටහන මගින් ප්‍රතිලාභීන් වෙත ස්වයං රැකියා ආරම්භ කිරීම මෙන්ම ඔවුන්ගේ අනෙකුත් අවශ්‍යතා වෙනුවෙන් සහන පොළී පදනම මත ණය ලබාදීම සිදුකෙරේ.දිවි නැඟුම සංවර්ධන දෙපාර්තමේන්තුව පිහිටුවීමේ ප්‍රධාන අරමුණක් වූ දිළිදු බව තුරන් කිරීම සඳහා ජනතාව සවිබල ගැන්වීමට ජීවනෝපාය සංවර්ධන ව්‍යාපෘති ක්‍රියාත්මක කෙරේ. ජනතාවට අවශ්‍ය මොහොතේ දී මෙම වැඩපිළිවෙළ ක්‍රියාත්මක කරන අතර මෙම කටයුත්තේ කිසිදු දේශපාලන බලාපොරොත්තුවක් නොමැති බවද ආර්ථික සංවර්ධන ඇමැති බැසිල් රාජපක්ෂ මහතා පවසයි.ජීවනෝපාය සංවර්ධන ව්‍යාපෘති වෙනුවෙන් මූලික උපකරණ මිල දී ගැනීම සහ අමුද්‍රව්‍ය මිල දී ගැනීමේ කටයුතු ආදිය වෙනුවෙන් මේ ණය මුදල ලබා දෙන බවද ඊට අමතරව පාරිභෝගික අවශ්‍යතාවන්, ණය මුදලක් පියවීම සහ හදිසි අවශ්‍යතාවන් සඳහා ද මෙම ණය ලබාදීමට නියමිතව බව ආර්ථික සංවර්ධන ඇමැතිවරයා කියා සිටී.ගමේ මුදල් ගමේම ආයෝජනය කිරීමේ අරමුණින් මෙම ණය යෝජනා ක්‍රමය ක්‍රියාත්මක කරන අතර ඇතැම් ජනතාව වැඩි පොලියට මූල්‍ය සංවිධාන සහ ආයතනනලින් අධික පොලී අනුපාත යටතේ ණය ලබාගෙන ණය බරින් මිරිකී සිටින බවද ඔවුනට එම ණය බරින් මිදීමට ද මෙම ණය ලබාගත හැකි බවද ආර්ථික සංවර්ධන අමාත්‍යාංශය ප්‍රකාශ කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090415</link>
    <topic>බාලා තම්පෝ අප දුටුසැබෑ කම්කරු නායකයෙක්</topic>
    <author/>
    <content>ධනපති පාර්ශවවලට එරෙහි වෙමින් කම්කරුවන්ගේ අයිතිය ගැන නිරන්තරයෙන් සිතූ බාලාතම්පෝ සහෝදරයා අපි දුටු සැබෑ වෘත්තීය සමිති නායකයකු බව ඇමැති වාසුදේව නානායක්කාර මහතා පවසයි.බාලාතම්පෝ මහතාගේ අභාවය පිළිබඳ ශෝක පණිවිඩයක් නිකුත් කරමින් එසේ ප්‍රකාශ කරන නානායක්කාර මහතා මෙසේ ද කියා සිටී.පුද්ගලික අංශයේ ප්‍රබල වෘත්තීය සමිතියක් වූ ලංකා වෙළෙඳ කර්මාන්ත හා පොදු සේවක සංගමයේ (සී.එම්.යූ) ප්‍රධාන ලේකම් බාලාතම්පෝ සහෝදරයා ඉකුත් 1දා පන්ති ව්‍යාපාරයෙන් සදහටම වියෝවීම අප සැමට බලවත් සංවේගයක් දනවන්නකි.බාලාතම්පෝ සහෝදරයා ලංකා ඉතිහාසයේ යටත්විජිත යුගය, සමාජ ප්‍රජාතන්ත්‍රවාදී යුගය, නව ලිබරල් ධනවාදී යුගය යන යුග තුනම යා කළ අත්දැකීම් රැසක් වෘත්තීය සමිති ව්‍යාපාරයට එක් කළ දැවැන්ත නායකයෙක් විය. ඔහු පාර්ලිමේන්තු ප්‍රජාතන්ත්‍රවාදය අගය කළත් කිසිදු කලක ධනපති රජයක පාර්ශවකරුවකු වූයේ නැත.එයට හේතු වූයේ පූර්ණ කම්කරු පන්ති බලයකින් මිස වෙනත් කිසිඳු අයුරකින් කම්කරුවන්ට සැබෑ විමුක්තියක් උදාකර ගත නොහැකිය යන මාක්ස්වාදී දර්ශනයේ සීමාවේ කටයුතු කළ අයකු වීමය. එය ඔහුගේ දේශපාලන දැක්ම පමණක් නොව සී. එම්. යූ. සංගමයේ ඉදිරි දර්ශනයද විය. එනිසා ලෝකයේ වෙනස්වීම් රැසක් යුග තුනක් අතර සිදු වුවත් එම බලපෑම් අනුව තම්පෝ සහෝදරයා හෝ ඔහු නායකත්වය ලබාදුන් වෘත්තීය සමිතිය හෝ වෙනස් මඟකට අවතීර්ණ වූයේ නැත.රජයේ සේවක අයිතිවාසිකම් රැසක් දිනාගත් ලංකා සමසමාජ පක්ෂයේ වෘත්තීය සමිති නායකත්වයෙන් මෙහෙයවූ, 1947 මහ වැඩවර්ජනයේ දී එවකට කෘෂිකර්ම දෙපාර්තමේන්තුවේ කථිකාචාර්යවරයකු ලෙස සේවය කළ තම්පෝ සහෝදරයා වැඩවර්ජනයට සහභාගීවීමේ හේතුව නිසා බ්‍රිතාන්‍ය පාලකයන් ඔහුව සේවයෙන් පහ කෙරිණි.1928 දී පුද්ගලික අංශයේ සේවකයින් ඒකරාශි කරමින් වික්ටර් කොරයා හා ඊ. ඒ. ගුණසිංහගේ නායකත්වයෙන් මුල් යුගයේ ගොඩනැඟූ ලංකා වෙළෙඳ සේවක සංගමය අධිරාජ්‍යවාදීන්ට විරුද්ධව කුළුගැන්වීම සඳහා සමසමාජ පක්ෂය නම් කළ නායකයා වූයේ බාලාතම්පෝ සහෝදරයාය.ඒ අනුව 1948 දී ඔහු වෙළෙඳ සේවක සංගමයේ ප්‍රධාන ලේ ලේකම් ලෙස පත් වූ අතර, ලෝකයේ වෙනස්කම් රැසක් සිදු වුවත් වසර 66ක් තිස්සේ සී. එම් යූ. කම්කරුවන් තම්පෝ සහෝදරයාගේ නායකත්වය මිය යන තෙක්ම වෙනස් නොකිරීම එතෙක් මෙතෙක් වෘත්තීය සමිති ව්‍යාපාරයේ නොසෙල්වුනු වාර්තාවක් ද විය.1964 දී පක්ෂ නායක මෙන්ම වෘත්තීය සමිති නායකයෙක් වූ ආචාර්ය එන්. එම්. පෙරේරා සහෝදරයා ඇතුළු බහුතරයක් ශ්‍රී. ල. නි. ප. සමඟ සමාජ ප්‍රජාතන්ත්‍රවාදී මාවතකින් නව අධිරාජ්‍යවාදී බලවේග පසුබැස්වීමට ගත් යුග පියවර තම්පෝ සහෝදරයා ඇතුළු පිරිස අනුමත කළේ නැත.1980 මහා වර්ජනයේ කැඳවුම්කාර මණ්ඩලයේ සම පාර්ශවකරුවකු ලෙස කටයුතු කළ බාලාතම්පෝ සහෝදරයා වැඩවර්ජනය දේශපාලනික පියවරක ගමන් කරන බව තේරුම් ගනිමින් එම අභියෝගය භාර නොගෙන සී. එම්. යූ. ව වර්ජන තීරණයෙන් ඉවත් කර ගැණුනි.යාපනයේ උගත් පරපුරකින් බිහිවූ බාලාතම්පෝ සහෝදරයා ජාතීන් අතර සමඟි‍යත් අන්‍ය ජාතිකයන්ගේ අයිතිය ආරක්ෂා කර දීම වෙනුවෙන් නොසැලී කටයුතු කළේය. වෘත්තීය සමිති ව්‍යාපාරය වෙනුවෙන් තම ජීවිතයත් වෘත්තීය හැකියාවත් මුළුමනින්ම කැප කළ පන්ති ව්‍යාපාරයේ විමුක්තිය හැර වෙනත් කිසිම මඟක් ගැන නොසිතූ යුග තුනක් පසු කළ බාලාතම්පෝ සහෝදරයාගේ සරල ජීවන පැවැත්ම නව පරපුරේ වෘත්තීය සමිති නායකයන්ට මහඟු ආදර්ශයකි.බාලාතම්පෝ සහෝදරයාට අප පක්ෂයේත් වැඩකරන ජනතාවගේත් ආචාරය පළ කරමු.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090416</link>
    <topic>ආගමික අරමුණකින් පවත්වන බිලි පූජාවටත් බලපත්‍රයක් ලබා ගත යුතුයි</topic>
    <author>ශිරෝමි අබයසිංහ</author>
    <content>ආගමික අරමුණකින් පවත්වන බිලි පූජාවලදී වුවත් සත්ත්වයින් ඝාතනය කිරීම සඳහා ගෝ ඝාතක පනත යටතේ බලපත්‍රයක් ලබා ගත යුතු යැයි ශ්‍රේෂ්ඨාධිකරණය ඊයේ (3) තීන්දු ක‍ළේය.ආගමට සම්බන්ධ ක්‍රියාවළියකදී වුවද කිසිවකුට රටේ නීතීය අභිබවා යා‍ නොහැකි යැයිද ශ්‍රේෂ්ඨාධිකරණය වැඩි දුරටත් අවධාරණය කෙළේය.අග විනිසුරු මොහාන් පීරිස් ,කේ.ශ්‍රීපවන් සහ රෝහිණි මාරසිංහ යන විනිශ්චය මණ්ඩලය මෙම තීන්දුවට එනු ලැබුවේ මුන්නේශ්වරන් ශ්‍රී භද්‍රකාලි අම්මාන් කෝවිලේ වාර්ෂික බිලි පූජාව සඳහා සිදු කෙරෙන සත්ත්ව ඝාතනය මගින් ගෝ ඝාතන පනත සහ සත්ත්ව හිංසන පනත උල්ලංඝණය වන බැවින් සත්ත්ව බිලී පූජාව සඳහා බලපත්‍රයක් ලබා ගත යුතු යැයි අභියාචනාධිකරණය දී තිබූ තීන්දුව අනුමත කරමිනි.මෙම බිලි පූජාවේදී ගෝ ඝාතක පනත සහ සත්ත්ව හිංසන පනතට පටහැනිව නීතී වි‍රෝධි ලෙස සත්ත්වයින් ඝාතනය කරන බව සඳහන් කරමින් සත්ත්ව විරෝධි සහ ‍බෞද්ධ සංවිධාන කිහිපයක් විසින් අභියාචනාධිකරණයේ පවරා තිබූ රිට් පෙත්සම විභාගයට ගැනීමෙන් පසු දී තිබු තීන්දුවට එරෙහිව මුන්නේශ්වරන් කෝවිලේ පාලක මණ්ඩලය ශ්‍රේෂ්ඨාධිකරණයට ඉදිරිපත් කර තිබූ අභියාචනය විභාගයට ගැනීමෙන් පසු එළැඹුණු තීන්දුව අග විනිසුරුවරයා ප්‍රකාශයට පත් කළේය.අභියාචනාධිකරණයේදී මෙන්ම ශ්‍රේෂ්ඨාධිකරණයේදී පැවැත්වුණු පෙත්සම් විභාගවලදී මුන්නේශ්වරන් පාලක මණ්ඩලය වෙනුවෙන් පෙනී සිටි නීතීඥවරුන්ගේ මතය වූයේ බිලි පූජාවේදී සත්ත්ව ඝාතනය සිදු කරනු ලබන්නේ විකිණීම සඳහා නොවන බැවින් ඒ සඳහා බලපත්‍රයක් අවශ්‍ය නොවන බවයි.එසේ වුවත් සත්ත්වයින් ඝාතනයේදී ප්‍රවාහණය කිරීම ,ඝාතනය කිරීම සහ මස් කිරීම යන කරුණු ‘වෙළඳාම’යන නිර්වචනයට ඇතුළත් වන හෙයින් ඒ ක්‍රියාවන් ආගමික කටයුත්තකදී සිදු කිරීමේදී වුව ද බලපත්‍රයක් ලබා ගත යුතු යැයි ශ්‍රේෂ්ඨාධිකරණයේ මතය විය.නීතියට පටහැනිව සත්ත්ව බිලි පූජා සිදු කළහොත් එයට එරෙහිව පියවර ගැනීමට ‍පොලිසියට බලය ඇති බව ද තීන්දුව වැඩිදුරටත් සඳහන් කරයි.නීතීපතිවරයා වෙනුවෙන් නියෝජ්‍ය සොලිසිටර් ජනරාල් පාරින්ද රණසිංහ ,බෞද්ධ සංවිධාන වෙනුවෙන් ජනාධිපති නීතීඥ මනෝහරද සිල්වා සහ සත්ත්ව හිංසන සංවිධාන වෙනුවෙන් රාජා ඩෙප් මහත්වරුන් පෙනී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090417</link>
    <topic>සුජාත දියණිය හා අභීත දියණිය විකිණීමට තබාගෙන 75000ක් දඩ කයි</topic>
    <author>සිරන්ජනී කුමාරි</author>
    <content>‘සුජාත දියණිය’ හා ‘අභීත දියණිය’ යන ටෙලිනාට්‍ය රූපමය දර්ශන ඇතුළත් ඡායාරුප මුද්‍රණය හා විකිණීම සඳහා ළඟ තබා ගැනීමේ චෝදනාවට අධිකරණය හමුවේ වරද පිළිගත් පුද්ගලයෙකුට රුපියල් 75.000 ක දඩයක් කොළඹ ප්‍රධාන මහේස්ත්‍රාත් ගිහාන් පිලපිටිය මහතා ඊයේ(3) නියම කෙළේය.මෙසේ දඩ නියම වුයේ මාකොළ පදිංචි මොහොමඩ් සලබුදීන් මොහොමඩ් මුලාපල් නැමැත්තාටය.කොළඹ ගැස් පහ හංදියේ පැරණි නගර ශාලාව අභියස අලෙවි කිරිම සඳහා ළඟ තබා ගෙන සිටිය දී පිටකොටුව පොලිසිය විසින් අත්අඩංගුවට ගෙන තිබිණ.කොරියාවේ මුන්වා බ්‍රොඩ්කාස්ටින් කොපරේෂන් සමඟ ශ්‍රී ලංකා රුපවාහිනි සංස්ථාව ඇති කර ගත් ගිවිසුමකට අනුව මේ ටෙලිනාට්‍ය විකාශය වු බවත් ඔහුන්ගේ අවසරයකින් තොරව සැකකරු විසින් මෙම ටෙලිනාට්‍යයේ රූපමය දර්ශන ඇතුළත් ඡායාරූප මුද්‍රණය හා විකිණීම සිදු කර ඇති බවට පොලිසිය සැකකරුට විරුද්ධව චෝදනා ගොනු කර තිබිණ. 2003 අංක 36 දරණ බුද්ධිමය දේපල පනතේ පොදු දේපල පනතේ 198 (1) (2) යටතේ ගොනු කරන වරදවල්වලට සැකකරු අධිකරණය හමුවේ වරද පිළිගත්තේය. පිටකොටුව පොලිසියේ සැරයන් චන්ද්‍රරත්න මහතා අධිකරණයට කරුණු වාර්තා කෙළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090418</link>
    <topic>තුන්වන පංතියේ ප්‍රවේශපත්‍ර ලබාගෙනදෙවන පංතියේ ගිය 658ක් දඩ ගෙවයි</topic>
    <author>නිමල් රාජපක්ෂ</author>
    <content>ධාවනය වු සියලුම දුම්රියයන්ගේ හා දුම්රිය ස්ථාන කිහිපයක අගෝස්තු මාසය තුළ කළ ප්‍රවේශ පත්‍ර පරික්ෂාවකදී හොරට ගමන් කල හා තුන්වන පංතියේ ප්‍රවේශපත්‍ර ලබාගෙන දෙවන පංතියේ ගමන් කළ මගීන් 658 දෙනකු ගෙන් රුපියල් දහහත් ලක්ෂ පන්දාස්දෙසිය හතළිස් අටක(1705248)දඩමුදලක් රජයට ලබාදීමට දුම්රිය ආරක්ෂක නිලධාරීන් සමත්වී ඇත.මෙසේ කොටුකරගත් මගීන් අතර කාර්යාල සේවිකාවන් 165 දෙනෙකු ද සිටි බව දුම්රිය ආරක්ෂක සේවා අධිකාරී සේනක ‍ජයසේන මහතා පවසයි. දුම්රිය සාමාන්‍යාධිකාරී බී. ඒ. පී. ආරියරත්න මහතාගේ උපදෙස් මහත දුම්රිය ආරක්ෂක සේවා අධිකාරී සේනක ජයසේන මහතා අගෝස්තු මාසය තුල දිනකට ධාවනය වන දුම්රියයන් 40 ක ප්‍රවේශපත්‍ර පරික්ෂා කිරීමට, ගැටකපන්නන් කොටු කර ගැණීම හා මගී ආරක්ෂාව සදහා දුම්රිය ආරක්ෂක නිලධාරීන් යොදවා තිබිණ.බදුල්ල, ත්‍රිකුණාමලය, මඩකළපුව, ගාල්ල, මාතර සිට කොළඹ බලා ධාවනය වු සීඝ්‍රගාමී දුම්රිය වල හා කාර්යාල දුම්රිය ඇතුළු දුම්රියයන් වල ප්‍රවේශපත්‍ර පරික්ෂාව සිදුකොට තිබේ. මෙහි දී ප්‍රවේශ පත්‍ර නොමැතිව ගමන්කළ මගීන් 509 කුත්, තුන්වන පංතියේ ප්‍රවේශපත්‍ර ලබාගෙන දෙවන පංතියේ ගමන් කළ මගීන් 149 දෙනෙකුට කොටුකරගැණීමට දුම්රිය ආරක්ෂක නිලධාරීන් සමත්වි ඇත.දිගින් දිගටම මගීන්ගේ ආරක්ෂාව සඳහාත්, දෙවන පංතියේ ප්‍රවේශපත්‍ර ලබාගත් මගීන්ගේ ඉල්ලීම් වලට අනුවත් දුම්රිය ආරක්ෂක නිලධාරීන් ප්‍රවේශ පත්‍ර පරික්ෂාව සිදු කරන බැවින් තමන්ට හිමි පංතියේ ගමන් කරන ලෙස මගී ජනතාවගෙන් ඉල්ලීමක්ද කෙරේ. දුම්රිය ආරක්ෂක අධිකාරී සේනක ජයසේන මහතා‍ගේ අධීක්ෂණය යටතේ දිවයින පුරා සිටින සේවා ස්ථානවල නිලධාරීන් මේ වැටලීම් සිදුකොට ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090419</link>
    <topic>අරණායක අරම ඇළක තරුණ මළසිරුරක්</topic>
    <author>අරණායක සමූහ රෝහණ ජයරත්න</author>
    <content>පොලිසියට පසුගියදා (31) ලැබුනු පැමිණිල්ලකට අනුව සිදුකල පරික්ෂණයකදි අරණායක අරම ප්‍රදේශයේ ඇළක තිබී තරුණයෙක්ගේ මළසිරුරක් හමුවි ඇති බව පොලිසිය කියයි.මෙසේ මරමුවට පත්ව ඇත්තේ උඩගම්මැද්ද ප්‍රදේශයේ පදිංචි පි. ජි අරුණ ශාන්ත නැමති 43 හැවිරිදි අවිවාහකයෙක්ගේ බවට අනාවරණය වි තිබේ. මිය ගිය තරුණයාගේ හදිස්සි මරණය පරික්ෂණය ගල්බඩකෝරලයේ එගොඩපත තනිපේරුව පත්තුවේ කොට්ඨාසයේ හදිස්සි මරණ පරික්ෂක එම්. එ්. හේරත් බණ්ඩාර මහතා පැවැත්විය.අරණායක රෝහලේ දිස්ත්‍රික් වෛද්‍ය ජයසිරි රාමණායක මහතා පැවැත්වු පශ්චාත් මරණ පරික්ෂණය සැලකිල්ලට ගනිමින් මෙය දියට වැටිමෙන් හුස්ම හිරවිමෙන් සිදුවූ හදිස්සි මරණයක් බව තිරණය කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090420</link>
    <topic>කොටි කතට නවාතැන් දුන් වැල්ලවත්තේ ආරියවති 22 දක්වා රිමාන්ඩ්</topic>
    <author>රෝෂන් තුෂාර</author>
    <content>බොරලැස්ගමුවේදි සෞඛ්‍ය ඇමැති මෛත්‍රිපාල සිරිසේන මහතාට මරාගෙන මැරෙන බෝම්බ ප්‍රහාරයක් එල්ල කල කොටි කාන්තාවට නවාතැන් දුන් වැල්ලවත්තේ ආරියවති නැමැත්තිය ලබන 22 දින දක්වා රක්ෂිත බන්ධනාගාර ගත කිරිමට කොළඹ මහාධිකරණය නියෝග කෙළේය.විත්තිකාරියට අධි චෝදනා බාරදී කියවා දීමෙන් පසුව කොළඹ මහාධිකරණ විනිසුරු පද්මිණි එන් රණවක ගුණතිලක මහත්මිය මේ නියෝගය කළාය. බොරලැස්ගමුව හොරණ මාර්ගයේ පිරිවෙන හන්දියේදි 2008 ඔක්තෝම්බර් 9 දින මෛත්‍රිපාල සිරිසේනඇමැතිවරයාට මරාගෙන මැරෙන බෝම්බ ප්‍රහාරයක් එල්ලකර ජීවිතක්ෂයට පත්වු වීජී නොහොත් ගජබාලනී නමැත්තියට නවාතැන් පහසුකම් සැපයීම හා ඇය පිළබඳ පොලිසියට දැනුම් නොදිමෙන් 1979 අංක 48 දරණ තස්ත්‍රවාදය වැලැක්වීමේ පනත යටතේ වරදක් කිරිම ඇතුළු චෝදනා යටතේ නීතිපතිවරයා මේ නඩුව පවරා තිබිණි.චෝදනා කියවා දීමෙන් පසුව එම චෝදනාවන්ට තමන් නිවැරදි කාරිය බව විත්තිකාරිය අධිකරණයට පැවසුවාය. විත්තිකාර රත්තිබ්බටුගේ ආරියවති (61) නැමැත්තියට ඇප ලබා දීමට තමන් විරුද්ධ වන බව පැමිණිල්ල වෙනුවෙන් පෙනී සිටි රජයේ නීතිඥ ප්‍රියානි අබේගුණවර්ධන මහත්මිය අධිකරණයට දන්වා සිටියාය.කරුණු සළකා බැලු විනිසුරුවරිය විත්තිකාරිය රක්ෂිත බන්ධනාගාර ගතකර නඩුව 22දින විභාගයට ගැනීමට නියම කළාය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090421</link>
    <topic>අගෝස්තු මාසයේ ගණේමුල්ලේරථ වාහන නඩු 412 ක්</topic>
    <author>නිමල් රාජපක්ෂ</author>
    <content>ගණේමුල්ල පොලිස් බල ප්‍රදේශයේ අගෝස්තු මාසයේ සෝදිසි මෙහෙයුම් වලින්රථ වාහන නඩු 412 ක් ලබාගෙන ඇතැයි ගණේමුල්ල පොලීසිය පවසයි.එහිදී බීමතින් රිය පැදවු 63 දෙණෙකු කොටුකර ගම්පහ මහේස්ත්‍රාත් අධිකරණයට ඉදිරිපත්කොට රුපියල් තුන්ලක්ෂ හතළිස් හතර දහසක (3 44 000/=)දඩමුදලක් රජයට ලබාදීමට හැකිවු බව ගණේමුල්ල පොලිස්ථානාධිපති දමින්ද සෝමජිත් මහතා පවසයි.මේ සෝදිසි මෙහෙයුම් කොස්සින්න, කළුවල හන්දිය, ගලහිටියාව, යාගොඩ, බුළුගහගොඩ යන ප්‍රදේශවල දියත් කිරීම නිසා රථවාහන අනතුරු කිසිවක් වාර්තා වී නැතැයිද ගණේමුල්ල පොලීසිය පවසයි.මෙහිදී බීමතින් රිය ධාවනය කළ යතුරුපැදි කරුවන්, ත්‍රීරෝද රථ රියදුරන් හා මෝටර් ‍රථවාහන පදවන්නන් ‍ කොටුකර ගැණීමට හැකිවී තිබේ. ඉතිරි අය අනතුරු දායක ලෙස රිය පැදවීම,වාහනවල අඩුපාඩු තබා ගෙන රිය පැදවීම හා මාර්ග නීතිවලට පටහැනිව රිය පැදවීමේ වරදට කොටු කරගෙන තිබේ.රථවාහන පොලීසිය නිතරම සෝදිසි මෙහෙයුම් දියත් කරන්නේ නම් රියදුරන් මාර්ග නීති නිසියාකාරව පිලිපදින බවද සෝමජිත් මහතා දිනමිණට පැවසීය‍‍.කොට්ඨාස භාර ජේෂ්ඨ පොලිස් අධිකාරී විජිත.ඩී. කොමසාරු, සහකාර පොලිස් අධිකාරි චන්දන හේරත් යන මහත්වරුන්ගේ උපදෙස් මත, ගණේමුල්ල පොලිස්ථානාධිපති දමින්ද සෝමජිත්, රථවාහන අංශයේ උප පරීක්ෂක ගුණසිංහ යන මහත්වරු ඇතුළු නිලධාරීන් මේ සෝදිසි මෙහෙයුම් සිදු කළහ‍.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=n14090422</link>
    <topic>විශ්‍රාම වැටුප් දෙකක් ගත් දකුණු පළාත් සභාවේ හිටපු ප්‍රධාන ලේකම් 17 වැනිදා දක්වා රිමාන්ඩ්</topic>
    <author>සිරන්ජනී කුමාරි</author>
    <content>වසර විසිදෙකක් තිස්සේ සමාන අංක යටතේ රුපියල් ලක්ෂ පනහකට අධික විශ්‍රාම වැටුප් මුදලක් පොල්ගහවෙල හා බණ්ඩාරගම ප්‍රාදේශිය ලේකම් කාර්යාල හරහා වංචා කළ දකුණු පළාත් සභාවේ හිටපු ප්‍රධාන ලේකම් මේ මස 17 වන දින දක්වා තවදුරටත් රක්ෂිතබන්ධනාගාරගත කරන ලෙස කොළඹ අතිරේක මහේස්ත්‍රාත් ඔගස්ටා අතුපත්තු මහත්මිය ඊයේ (3) නියම කළාය.මෙසේ රක්ෂිතබන්ධනාගාරගත කරනු ලැබුවේ බණ්ඩා‍රගම පදිංචි හෙන්නයිඩා හේවාගේ අමරදාස පෙරේරා නැමැත්තාය.පොල්ගහවෙල හා බණ්ඩාරගම ප්‍රාදේශිය ලේකම් කාර්යාලවලින් සමාන කාලසීමාවලදී විශ්‍රාම වැටුප් අංක 2 ගෙවීම් ලබා ගෙන මෙසේ රුපියල් 5049661 ක මුදලක් සැකකරු වංචා කළ බවට රහස් පොලිසිය අධිකරණයට දැන්වීය.සැකකරු 1989-1992 දක්වා කාලසීමාව තුළ දකුණු පළාත් සභාවේ ප්‍රධාන ලේකම්වරයෙකු ලෙස සේවය කළ බවට අධිකරණයෙන් කරුණු අනාවාරණය විය. පොල්ගහවෙල ප්‍රාදේශිය ලේකම් කාර්යාලය වෙත ලබා දී ඇත්තේ ව්‍යාජ හැදුනුම්පතක් බවත් බණ්ඩාරගම ප්‍රාදේශිය ලේකම් කාර්යාලයට නිවැරදි හැදුනම්පත ලබා දී ඇති බවට රහස් පොලිසිය අධිකරණය හමුවේ පැවසීය.සැකකරු 1992 -2014 දක්වා වු කාලසීමාව තුළ දී මේ වංචාව සිදු කර ඇති අතර සැකකරු පොදු දේපළ පනත යටතේ අධිකරණය වෙත ඉදිරිපත් කර තිබිණ.සැකකරු අවුරුදු 48න් විශ්‍රාම ලබා ඇති බවත් සිද්ධිය සම්බන්ධයෙන් දකුණු පළාත් සභා නිලධාරින‍්ගෙන් ප්‍රකාශ ලබා ගත යුතු ව ඇති බවට පොලිසිය වැඩිදුරටත් අධිකරණය හමුවේ පැවසීය.අදාළ කරුණු සළකා බැලු මහේස්ත්‍රාත්වරිය සැකකරු මේ මස 17 වන දින දක්වා රක්ෂිතබන්ධනාගාරගත කිරිමට නියම කළාය.රහස් පොලිසියේ උප පොලිස් පරික්ෂක විජේතිලක මහතා අධිකරණයට කරුණු ඉදිරිපත් කෙ‍ළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=r1409041</link>
    <topic>දිවි නැඟුම බැංකු සංගම් 47කින්ප්‍රතිලාභීන් 4700කට ණය</topic>
    <author>මාරවිල සමූහ මිහිර විජේසේකර</author>
    <content>ජනතාවට මොනවද කෙළේ කියලා නිරන්තරයෙන් බොරු චෝදනා එල්ල කරන විපක්ෂයේ කණ්ඩායම්වලට කදිම පිළිතුර දිවි නැඟුම සහන අරුණ ණය යෝජනා ක්‍රමය බව රාජ්‍ය සම්පත් හා ව්‍යවසාය සංවර්ධන ඇමැති දයාශ්‍රිත තිසේරා මහතා පැවැසීය.ඒ මහතා එසේ පැවැසුවේ අඩු ආදායම්ලාභී පවුල්වල ජීවන තත්ත්වය නගා සිටුවීමේ අරමුණින් දිවයින පුරා ක්‍රියාත්මක දිවි නැඟුම සහන අරුණ ණය යෝජනා ක්‍රමය යටතේ නාත්තණ්ඩිය ප්‍රාදේශීය ලේකම් කොට්ඨාසයේ ප්‍රතිලාභීන් වෙත ණය ප්‍රදානය කිරීමේ අවස්ථාවට සහභාගි වෙමිනි.පුත්තලම දිස්ත්‍රික්කයේ ප්‍රාදේශීය ලේකම් කොට්ඨාස 16ක දිවි නැඟුම බැංකු සංගම් 47ක ප්‍රතිලාභීන් 4700දෙනෙක් සඳහා රුපියල් 5000 සිට ණය මුදල් නිකුත් කෙරේ. නාත්තණ්ඩිය ඇසනයේ බැංකු සංගම් 8කින් ප්‍රතිලාභීන් 800ක් සඳහා ප්‍රථම දිනයේදී ණය නිකුත් කෙරිණි.ඇමැතිවරයා මෙසේ ද කීය.අද විපක්ෂයට දෙන්න උත්තරයක් නෑ. ඔවුන් ජනතාව ඉදිරියේ නිරුත්තරයි. රටේ දැවැන්ත සංවර්ධනයක් වෙන ගමන් පුද්ගල සංවර්ධනයත් සිද්ධ වෙනවා. මෙය තමයි රජයකින් කළ යුත්තේ. හැබැයි වසර ගණනාවක් තිස්සේ පැවැති රජයන් වලින් මේ දේ නොවුණු නිසා අපේ ගමන් මඟ ආපස්සට ගිහිල්ලා තියෙන්නේ. අද හැම අතින්ම සංවර්ධනය වෙලා.අද සෑම අතින්ම සංවර්ධනය වෙලා. එදා පුත්තලම දිස්ත්‍රික්කයේ නොදියුණු ගම්මාන කෝ. සෑම ගමකම මාර්ග පද්ධතිය සංවර්ධනය වෙලා විදුලි අවශ්‍යතාව සපුරාගෙන තිබෙනවා. මේ දියුණුව කෙටි කාලෙකින් ළඟා වුණේ.දිළිඳු බව තුරන් කරන්න ජනතාව සවිබල ගන්වන්න රජය විවධ වැඩසටහන් ක්‍රියාත්මක කරනවා. අසුරු සැණින් අතට ලැබුණු ණය මුදලක් කිසිදාක ක්‍රියාත්මක වුණේ නෑ. ජනතාවගේ හිත පාරන්නෙ නැතිව මේ ලබා දුන් ණය මුදල යහපත් දෙයකට යොදා ගැනීම ජනතාවගේ වගකීමක්.දිවි නැඟුම සහන අරුණ ණය යෝජනා ක්‍රමය පිළිබඳ ජනතාව සිය ප්‍රසාදය ජනපතිතුමාටත් රජයටත් පළ කර සිටී.මාරවිල මාවිල පදිංචි පද්මිණී සෝමලතා මහත්මිය -අපට අද හරිම සතුටුයි. මා ස්වයං රැකියාව වශයෙන් විසිතුරු මල් වගාව පවත්වාගෙන යනවා. මේ ලැබුණු මුදල ඒ සඳහා යොදවනවා.මාරවිල පදිංචි නිලූකා දිල්රුක්ෂි මහත්මිය -අප මීට පෙර ණය මුදලක් ගන්න ගියාම එක එක පෝරම පුරවන්න වෙනවා. ණය ලැබෙන්න මාස අවුරුදු ගණන් යනවා.අද අපි ණය ගත්තේ හිතේ හරිම සතුටින්.නාත්තණ්ඩිය පදිංචි ගුණසේකර මහතා -මට අවුරුදු 71යි. අපි හීනෙකින්වත් හිතුවෙ නෑ අපි වගේ වයසක උදවියට ණය දෙයි කියලා. අපව අහක නොදා අප ගැන හිතලා දුන්න මේ ණය මුදල මට මහමෙරක් වටිනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=r1409042</link>
    <topic>රත්නපුර පොලිස් ස්ථානයටගොඩනැඟිලි සංකීර්ණයක්</topic>
    <author>කුරුවිට සමුහ රුපිකා කේ.බණ්ඩාර</author>
    <content>රත්නපුර පොලිසිය සඳහා සියලු අංගෝපාංගයන්ගෙන් සමන්විත, නිල නිවාසද සහිත නව ගොඩනැඟිලි සංකීර්ණයක් නවනගරයේ ඉදිකිරීම මේ වසරේ ආරම්භ කරන බව රාජ්‍ය පරිපාලන හා ස්වදේශ කටයුතු ඇමැති ඩබ්ලිව්.ඩී.ජේ. සෙනවිරත්න මහතා පවසයි.මේ සඳහා අක්කර 6ක භූමියක් නාගරික සංවර්ධන අධිකාරියෙන් පවරාගෙන තිබෙන බවද හෙතෙම සඳහන් කරයි. දැනට පොලිසිය පවත්වාගෙන යන්නේඉතා පැරැණි වූ ගොඩනැඟිල්ලක ඉතාම අඩු පහසුකම් මධ්‍යයේය. පැරැණි බව නිසාම මෙහි වහල ද දිරාපත්ව තිබේ. නියෝජ්‍ය පොලිස්පති නිල නිවාසය ඉදිකිරිම සඳහා රත්නපුර නවනගරයේ පිහිටි ඉඩම් ප්‍රතිසංස්කරණ කොමිෂන් සභාවට අයත් අක්කර භාගයක භූමියක් ලබාදිමටද කටයුතු කරමින් සිටී.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=r1409043</link>
    <topic>සමුපකාර තේ නිෂ්පාදන පරිභොගිකයාට සහන මිලට</topic>
    <author>තංගල්ල විශේෂ ඇම්.පි.චන්ද්‍රපාල</author>
    <content>‍කොටපොළ,මොරවක,බෙරලපනාතර සහ ගාලු ගඟබඩපත්තුවේ තේ නිෂ්පාදකයන්ගේ සමුපකාර සමිති නිෂ්පාදනය කරනු ලබන තේ කොළ හම්බන්තොට,මාතර, ගාල්ල දිස්ත්‍රික්කවල සමුපකාර සමිති මගින් ජනතාවට ලබාදීමේ වැඩ පිළිවෙළක් හඳුන්වා දීමට දකුණු පළාත් කෘෂිකර්ම හා සමුපකාර ඇමැති යූ.ජී.ඩී.ආරියතිලක මහතා පියවර ගෙන ඇත.මේ අනුව ඉදිරි කාලයේ දකුණු පළාතේ තේ නිපදවන්නන්ගේ සමුපකාර සමිති මගින් නිෂ්පාදනය කරන උසස් වර්ගයේ තේ කොළ සහන මිලකට පාරිභෝගිකයන්ට මිලදී ගැනීමට හැකි යැයි දකුණු පළාත් සමුපකාර අමාත්‍යාංශය පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=r1409044</link>
    <topic>සංවර්ධන ව්‍යාපෘති 6කටලක්ෂ 20ක ප්‍රතිපාදන</topic>
    <author>නාගොඩ සමූහ ටී.එල්.ඒ.පී. හේමපාල</author>
    <content>නෙළුව ප්‍රාදේශීය ලේකම් කොට්ඨාසයේ එක ගමකට එක වැඩක් වැඩසටහන යටතේ කොස්මුල්ල සහ ඉහළමිල්ලව ග්‍රාමනිලධාරී වසම්වල සංවර්ධන ව්‍යාපෘති හයක් ක්‍රියාත්මක කිරීම සඳහා රුපියල් විසි ලක්ෂයක මුදලක් වෙන්කර දී තිබේ.මේ අනූව බුද්ධිකන්ද පාර ‍කොන්ක්‍රීට් කිරීම, ආරණ්‍ය සේනාසන පාර කොන්ක්‍රීට් කිරීම, ගිගුරව පාර කොන්ක්‍රීට් කිරීම, අන්නාසිගල පාර කොන්ක්‍රීට් කිරීම, තලේගම්පළ පාර පළමු අදියර කොන්ක්‍රීට් කිරීම, දික්හේන පාර පෙට්ටි බෝක්කු ඉදිකිරීම සිදු කිරීමට නියමිතය. මේ මඟින් ප්‍රදේශයේ පවුල් පන්සියකට පමණ ප්‍රතිලාභ ලැබෙනු ඇත.ගාල්ල දිස්ත්‍රික් පාර්ලිමේන්තු මන්ත්‍රී හා ජාතික සම්පත් පිළිබඳ ජ්‍යෙෂ්ඨ ඇමැති පියසේන ගමගේ මහතාගේ මැදිහත්වීම මත නෙළුව ප්‍රාදේශීය ලේකම් ජානක ගුරුසිංහ මහතාගේ අධීක්ෂණය මත මේ වැඩසටහන ක්‍රියාවට නැගීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=r1409045</link>
    <topic>විදුලි ව්‍යාපෘති වැඩකඩිනමින්</topic>
    <author>තිහගොඩ සමුහ පී.පී.ජී.සුගතදාස</author>
    <content>මාතර දිස්ත්‍රික්කයේ විදුලි ව්‍යාපෘති වැඩ කඩිනම් කෙරේ. 2015 දැයට කිරුළ ප්‍රදර්ශනයට සමගාමීව එම සංවර්ධන කටයුතු සිදු කෙරේ.ඒ යටතේ විදුලිය රැහැන් පද්ධති අලුතින් ඉදිකිරීම, දිස්ත්‍රික්කයේ ප්‍රධාන මාර්ග හා අතුරු මාර්ග තව දුරටත් පුළුල් කිරීමේදි දැනට පවතින විදුලි රැහැන් ඉවත්කර එකී මාර්ග අවහිර නොවන පරිදි නැවත ඉදිකිරිම, අත්‍යවශ්‍ය ස්ථාන සඳහා අලුතින් ට්‍රාන්ස්පෝමර් සවිකිරීම, දැයට කිරුළ ප්‍රදර්ශනය පැවැත්වෙන මාතර මහින්ද රාජපක්ෂ විද්‍යාලය සහ වැලිගම කොටවිල පෙදෙස්වල අලුතින් විදුලි රැහැන් පද්ධති ඉදිකිරිම සහ අධිසැර විදුලි රැහැන් ඉදිකිරිම් කටයුතු යෝජිත විදුලි සංවර්ධන ව්‍යාපෘති වලට ඇතුළත් බව ලංකා විදුලි බල මණ්ඩලයේ දකුණු පළාත බාර නියෝජ්‍ය සාමාන්‍යාධිකාරි එච්.ඒ.ජි.පුෂ්පකුමාර මහතා පැවැසීය. මේ සඳහා වැයකෙරෙන මුදල රුපියල් දස ලක්ෂ 340ක් පමණ වේ.අවශ්‍ය ප්‍රතිපාදන මධ්‍යම රජය සපයයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=r1409046</link>
    <topic>හොරණ - ඉංගිරිය ග්‍රාමීය පාසල් සංවර්ධනයට දසලක්ෂ 27ක්: පාසල් 46ක් දැනටමත් තෝරාගෙන</topic>
    <author>හොරණ විශේෂ - එම්. ඩී. විජයනාථ</author>
    <content>හොරණ හා ඉංගිරිය ප්‍රදේශයේ ග්‍රාමීය පාසල් සංවර්ධන කිරීම සඳහා ආර්ථික සංවර්ධන අමාත්‍යාංශය මගින් රුපියල් දසලක්ෂ 27ක මුදලක් ලබාදී ඇත.මේ යටතේ හොරණ ප්‍රදේශයේ පාසල් 24ක් හා ඉංගිරිය ප්‍රදේශයේ පාසල් 22ක් තෝරාගෙන ඇතැයි කළුතර දිස්ත්‍රික් පාර්ලිමේන්තු මන්ත්‍රී විදුර වික්‍රමනායක මහතා පැවසීය.පාසල්වල වැසිකිළි, කැසිකිළි සැදීම, පුස්තකාල සැදීම, ආරක්ෂිත වැටවල් ගැසීම, පන්තිකාමරවල දැල් ගැසීම, අත්‍යාවශ්‍ය පන්තිකාමර ඉදිකිරීම ආදී ව්‍යාපෘති රැසක් මේ යටතේ දැනටමත් ආරම්භ කර ඇතැයි විදුර වික්‍රමනායක මහතා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=r1409047</link>
    <topic>පුංචි ඔබට අපෙන් කිරි විදුරුවක්</topic>
    <author>ඡායාරූපය-@ බුලත්කොහුපිටිය සමූහ ඩබ්ලිව්.රෝහණ</author>
    <content>අධ්‍යාපන අමාත්‍යාංශය විසින් රට පුරා ප්‍රාථමික පාසල්වලට දිවා ආහාරය ලබා දීමේ වැඩ සටහනක් ආරම්භ කර අැත. එම අවස්ථාව නොලැබූ ප්‍රාථමික පාසල් ‍වෙනුවෙන් දියර කිරි ලබා දීමේ වැඩ සටහනක් රට පුරා ආරම්භ කළ අතර ඊට සමගාමිව කෑගල්ල දිස්ත්‍රික්කයේ ප්‍රාථමික පාසල් 128 ක දරුදැරියන් වෙනුවෙන් ලබා දීමේ වැඩසටහන කෑගල්ල ශාන්ත මරියා දෙමළ විදුහලෙන් ආරම්භ කෙරණි.එම අවස්ථාවට ප්‍රධාන ආරාධිතයා ලෙස සබරගමුව පළාත් ප්‍රධාන ඇමැති මහීපාල හේරත් මහතා සහභාගි විය. ඒ මහතා අතින් දරුවන්ට දියර කිරි ලබාදුන් අයුරු.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=r1409048</link>
    <topic>අනතුරු අවම කරන්න අනාරක්ෂිතදුම්රිය මාර්ගවලට විශාල පැති කණ්ණාඩි</topic>
    <author>කොළඹ සංචාරක</author>
    <content>අනාරක්ෂිත දුම්රිය හරස් මාර්ග සඳහා විශාල පැති කණ්ණාඩි සවි කිරිමට දුම්රිය දෙපාර්තමේන්තුව දැන් කටයුතු කරගෙන යයි. හරස් මගේ පැමිණෙන වාහනවලට දුර සිට දුම්රිය දර්ශනය වීම නිසා මෙමඟින් දුම්රිය අනතුරු අඩු කර ගැනීමට හැකි වෙතැයි දෙපාර්තමේන්තුව විශ්වාසය පළ කරයි.ප්‍රවාහන ඇමැති කුමාර වෙල්ගම මහතාගේ උපදෙස් පරිදි දුම්රිය සාමාන්‍යාධිකාරි බී.ඒ.පී . ආරියරත්න මහතාගේ මෙහෙයවීමෙන් මෙම කටයුතු සිදුකෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=r1409049</link>
    <topic>අපනයනයට සූදානම් කළ කසළ තේ විනාශ කරයි</topic>
    <author>කොටදෙණියාව සමූහ එම්.පී. කුමාර</author>
    <content>කල්එලිය හිරිවල ප්‍රාදේශයේ තෙමහල් නිවසක ගබඩා කර අපනයනය සදහා සූදානම් කර තිබියදී පොලිස් බාරයට ගත් කසළ තේ කිලෝ ග්‍රෑම් 17500 ක් අත්තනගල්ල මහේස්්‍ත්‍රාත් අධිකරණයේ නියෝග පරිදි විනාශ කර දැමීම මීරිගම ප්‍රාෙද්ශීය සභාවේ කසළ ප්‍රතිචක්‍රීයකරණ මධ්‍යස්ථාන භූමියේදී පොලිසියේ හා තේ මණ්ඩලයේ නිලධාරීන් ඇතුලූ පිරිසකගේ ඉදිරියේ සිදු කෙරිණි.මීරිගම පොලිසිය මගින් සැකකරුවන් දෙදෙනකුද සමග මෙම කසළ තේ තොගය අත්අඩංගුවට ගනු ලැබූ අතර සැකකරුවන් අධිකරණයට ඉදිරිපත් කිරීමෙන් පසු සැකකරුවන්ට රුපියල් 1,20, 000 ක දඩමුදලක් නියම කර තිබිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=r14090410</link>
    <topic>තරුණ පිරිසගේ අකල්ප වර්ධනයට වැඩසටහනක්</topic>
    <author>පෝරුවදණ්ඩ සමුහ එච් කුලතිලක</author>
    <content>මීවනපලාන ගුරුගොඩ දෙගම්වාසී තරුණ තරුණියන් 660ක් පමණ දෙනා පසුගියදා මීවනපලාන ශ්‍රී සුනන්දාරාම මහවෙහෙරට කැදවා ඔවුන්ගේ දැනුම, ආකල්ප සංවර්ධනය සහ, සංගීත රසාස්වාදය උදෙසා එක් දින වැඩසටහනක් පැවැත්විණි.බස්නාහිර පළාත් ප්‍රධාන සංඝ නායක මීවනපලානේ සුමේධාභිධාන නාහිමියන්ගේ අනුශාසකත්වයෙන් ගුරුගොඩ, කොළඹයාහේන සුහද මිතුරෝ සංවිධානය මගින් මෙම වැඩ සටහන මෙහෙයවුහ.නොමිලයේ පැවැත්වූ මෙම වැඩසටහන සදහා දිනය පුරාම ආහාර පාන සැපයුම බොඩිලයින් ප්‍රජා සත්කාර සේවාව මගිනි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=r14090411</link>
    <topic>ගැටබරු ඇසළ උළෙල අද සිට 10 දක්වා</topic>
    <author>බන්ධුල ගුණසේකර සමගතේජා විද්‍යාරූප අකුරැස්ස සමූහ</author>
    <content>මෙවර 57 වන වරටත් පැවැත්වෙන ඓතිහාසික ගැටබරුව රජ මහා විහාරයේ 2014 - වාර්ෂික ඇසළ උළෙල අද (04) සිට 10 දින දක්වා පැවැත්වීමට කටයුතු යොදා ඇති බව ඇසළ උළෙල කමිටු ලේකම් ආචාර්ය කිරින්දේ ආනන්ද හිමියෝ පවසති.සැප්තැම්බර් මස 04,05,06 දිනයන්හි ආරම්භක පේළි පෙරහර පවත්වා 07 හා 08 යන දෙදින මහා රන්දෝලි පෙරහර වීදි සංචාරය කිරීමට නියමිතය.“කොහොඹාකංකාරිය” නොහොත් දේව තොවිලය සැප්තැම්බර් මස 09 දින උඩමළුවේදී පවත්වා 10 දින පෙරවරුවේ ගිනි පෑගීම සහ දේවදානය පිරිනැමීම සිදු කෙරෙයි.දිවයිනේ සිව් දෙසින් ගැටබරුව පූජාභූමියට එක්වන දස දහස් සංඛ්‍යාත බැතිමතුන් වෙනුවෙන් අවශ්‍ය සියලු පහසුකම් සැලසීමට විධි ‍විධාන යොදා ඇති අතර ඇසළ උළෙල හා තොරණ ප්‍රදර්ශණය කෙරෙන කාල සීමාව තුළ සියලු ආරක්ෂක විධි විධාන යොදා තිබේ.බැතිමතුන් වෙනුවෙන් දිවාරැය දෙකෙහි දන්සල් හා සල්පිල් පැවැත්වීමටද පෙරහර සංවිධායක කමිටුව සැලසුම් කොට ඇති බවද කිරින්දේ ආනන්ද හිමියෝ වැඩි දුරටත් පෙන්වාදී සිටිති.ගැටබරුව රාජමහා විහාරාධිපති බෙරලපනාතර චන්දවිමල නාහිමියන්ගේ අනුශාසනා පරිදි ඇසළ උළෙල සංවිධාන කටයුතු සිදු කෙරෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=s140904_3</link>
    <topic>සහය දිවීමේ සැණකෙළියේ නව තරඟ වාර්තා හතරක්</topic>
    <author>ස්වර්ණා ආරියවංශ</author>
    <content>[2014-09-04 14:30]කොළඹ සුගතදාස ක්‍රීඩාංගණයේ දැන් පැවැත්වෙන සහය දිවීමේ ශූරතාවලියේදී මේ වනවිට නව තරඟ වාර්තා 4ක් බිහිව ඇත.එම නව තරඟ වාර්තා හතරෙන් තුනක්ම වලල එස් රත්නායක විදුහල බිහි කළ අතර අනෙක් නව තරඟ වාර්තාව යුද හමුදාව සතුවිය.දින තුනක් පුරා පැවැත්වෙන සහය දිවීමේ සැණකෙළිය හෙට අවසන් වන අතර පාසල් හා ක්‍රීඩා සමාජවලින් ක්‍රීඩක ක්‍රීඩිකාවෝ 300ක් පමණ සහභාගි වී සිටිති. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=s140904_2</link>
    <topic>ආසියානු නෙට්බෝල් ශූරතාවලියට ශ්‍රී ලංකා පිල සූදානම්</topic>
    <author>රේණුකා හේවාපතිරණ</author>
    <content>[2014-09-04 11:30]සිංගප්පූරුවේ පැවැත්වෙන 9වැනි ආසියානු නෙට්බෝල් ශූරතාවලියට සහභාගිවන ශ්‍රී ලංකා පිල අද රාත්‍රියේ පිටත්වෙයි.අවසන්වරට පැවති ආසියානු නෙට්බෝල් ශූරතාවලියේදී අනුශූරතාව දිනූ ශ්‍රී ලංකාව මෙවර ශූරතාව අපේක්ෂාවෙන් තරඟ බිමට පිවිසෙයි.ශ්‍රී ලංකාව මේ 7 වැනිදා චීන තායිපේ පිල සමඟ තරඟ කරන අතර 8 වැනිදා මියන්මාරයට එරෙහිව තරඟ කරයි.අවසන්වරට ශූරතාව දිනූ සිංගප්පූරුව ඇතුළු රටවල් 10ක් තරඟාවලියට පිවිස සිටී. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=s1409041_1</link>
    <topic>ශ්‍රී ලංකා ක්‍රිකට්-ඩයලොග් සම්මාන රාත්‍රියෙන්...</topic>
    <author/>
    <content>ශ්‍රී ලංකා ක්‍රිකට්-ඩයලොග් සම්මාන වර්ණ රාත්‍රිය ඊයේ (3) ක්‍රීඩා ඇමැති මහින්දානන්ද අලුත්ගමගේ මහතාගේ ප්‍රධානත්වයෙන් බත්තරමුල්ල වෝටර්ස් ඒජ් හී පැවැත්විණි. එහිදී මහින්දානන්ද අලුත්ගමගේ මහතා අතින් ඇන්ජලෝ මැතිව්ස් වසරේ ක්‍රිකට් ක්‍රීඩකයා සම්මානය ලබාගත් අයුරු සහ කුමාර් සංගක්කාර වසරේ ජනප්‍රියම ක්‍රීඩකයා සම්මානය ලබාගත් අයුරු. මීට අමතරව වසරේ එක්දින පිතිකරු, වසරේ එක්දින තුන් ඉරියව් ක්‍රීඩකයා සම්මාන මැතිව්ස්ට හිමිවූ අතර වසරේ ටෙස්ට් පිතිකරු සම්මානය කුමාර් සංගක්කාර සමගින් ඇන්ජලෝ මැතිව්ස්ට හිමිවිය. වසරේ ජනප්‍රිය ක්‍රිකට් ක්‍රීඩකයා සම්මානය පිට පිට තෙවැනි වතාවටත් දිනාගැනීමට සංගක්කාර සමත්වීම කැපී පෙනුණි. ඡායාරූප-සුලෝචන ගමගේ</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=s1409041</link>
    <topic>ආසියානු ක්‍රීඩා උළෙලට නම් කළ ක්‍රීඩකයා මුදල් ගෙවන තරගාවලියකට</topic>
    <author/>
    <content>ආසියානු ක්‍රීඩා උළෙලට නම් ‍කොට සිටි තුන් ඉරියව් ක්‍රිකට් ක්‍රීඩක ජීවන් මෙන්ඩිස් දකුණු අප්‍රිකාවේ පැවැත්වෙන ක්‍රිකට් තරගාවලියකට නිදහස් කිරීම පිළිබඳ ශ්‍රී ලංකා ක්‍රිකට් ප්‍රධාන විධායක ඈෂ්ලි ද සිල්වාට එරෙහි පරීක්ෂණයක් පවත්වන ලෙස ක්‍රීඩා ඇමැති මහින්දානන්ද අලුත්ගමගේ මහතා ක්‍රිකට් සභාපතිවරයාට ඊයේ නියෝගයක් නිකුත් කළේය.ක්‍රිකට් සභාපති ජයන්ත ධර්මදාස මහතාට ඊයේ යවන ලද ලිපියේ සඳහන් වන්නේ මේ හදිසි වෙනස් කිරීම තුළින් ආසියානු ක්‍රීඩා උළෙලේදී ශ්‍රී ලංකාවට දිනාගත හැකි පදක්කමක් අහිමිවී යන බවය.ජාත්‍යන්තර තරගාවලිවලදී ශ්‍රී ලංකාව පදක්කම් දිනා ඉහළට යායුතු අවස්ථාවක ක්‍රිකට් ආයතනයේ නිලධාරීන්ගේ මෙවැනි කටයුතු කිසිසේත් අනුමත නොකරන බව පවසන ඇමැතිවරයා මේ පිළිබඳව කඩිනම් පරීක්ෂණයක් කොට වාර්තාවක් සපයන ලෙස ලිපියේ සඳහන් කර තිබේ.ජීවන් මෙන්ඩිස් දකුණු අප්‍රිකානු ක්‍රීඩා සමාජයකට නිදහස් කිරීමේදී ඔහුට විශාල මුදල් ගෙවීමක් කිරීමට නියමිත බව වාර්තා වේ. එහෙත් ක්‍රීඩා ඇමැතිවරයා කලින් අනුමත කරන ලද කණ්ඩායමක් වෙනස් කිරීම ක්‍රිකට් ප්‍රධාන විධායකට හෝ තේරීම් කමිටුවට කළ නොහැක.එසේ වෙනසක් අවශ්‍ය අවස්ථාවලදී ක්‍රීඩා ඇමැතිවරයාගේ පූර්ණ අවසරය අවශ්‍යව ඇතැයි ක්‍රිකට් ආරංචි මාර්ග පවසයි. ආසියානු ක්‍රීඩා උළෙලට නම් කළ ක්‍රීඩකයකු රට පසුවට තබා මුදල් ගෙවන තරගාවලියකට නම් කිරීම ඇමැතිවරයා අනුමත නොකරන බව කල්තියා දන්නා කිසියම් අයෙකු හොර රහසේ මෙවැනි ක්‍රියාවක නිතරවුයේද යන්න පරීක්ෂණය පැවැත්වීමේ අපෙක්ෂාව බව වාර්තා වේ. ආසියානු ක්‍රීඩා උළෙල මේ මස 19වැනිදා සිට ඔක්තෝම්බර් 4දක්වා කොරියාවේ ඉන්චියෝන්හිදී පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=s1409042</link>
    <topic>ශ්‍රී ලංකාවට අත-හිත දෙන බවටජගත් පාපන්දු ලොක්කෝ ප්‍රතිඥා දෙති</topic>
    <author>ප්‍රින්ස් ගුණසේකර</author>
    <content>ජගත් පාපන්දු සම්මේලනයේ මහ ලේකම් ජෙරොම් වැල්කේ මහතා ඇතුලු විදෙස් නියෝජිතයෝ ශ්‍රී ලංකා පාපන්දු දියුණුව උදෙසා දීර්ඝ කාලීන සහයෝගය ලබාදීමට ප්‍රතිඥා දෙයි.පසුගිය වසරක දෙකක කාලයේදී ශ්‍රී ලංකා පාපන්දු පරිපාලනය ඉතා දුෂ්කර අවධියකට පත්ව තිබුණද දැන් සිටින නිලධාරි පිරිස ඉතා අවංකව හා උනන්දුවෙන් කටයුතු කරන බැව් පෙනෙන්නට තිබෙන නිසා ඉතා කැමැත්තෙන් සහය පළ කරන බව ජගත් පාපන්දු මහ ලේකම්වරයා පැවැසීය.රටවල් 12ක නියෝජිත පිරිසගේ සහභාගිත්වයෙන් පැවැති දෙදින වැඩමුළුව නිමාකරමින් පැවැති මාධ්‍ය හමුවේදී ඔහු මේ බව පැවැසීය. මේ මාධ්‍ය හමුව කොළඹ ගලධාරී හෝටලයේදී පැවැති අතර එයට ආසියානු පාපන්දු මහ ලේකම් ඩාටෝ ඇලෙක්ස් සෝසේ හා ලෝක පාපන්දු සම්මේලන අධ්‍යක්ෂ ටෙරී රෙජිනස් යන මහත්වරුද එක්ව සිටියහ.ලෝක පාපන්දු සම්මේලනයේ මෙහෙයවීමෙන් පැවැති වැඩමුළුවේදී අරමුදල් පාලනය, තාක්ෂණික ක්‍රමවේද හා පාපන්දු සංවර්ධනය පිළිබඳ දැනුම ආසියාවේ රටවල් 12ක නියෝජිතයන් අතර බෙදාහැරුණි.මේ මාධ්‍ය හමුවේදි ලෝක පාපන්දු මහ ලේකම් ජෙරොම් වැල්කේ මහතා පැවැසුවේ ශ්‍රී ලංකා පාපන්දු අනාගතය සුභදායක වනු ඇතැයි තමා අපේක්ෂා කරන බවයි.“පාපන්දු සභාපති රංජිත් රුද්‍රිගු හා අප දීර්ඝව සාකච්ඡා කළා. ක්‍රීඩා ඇමැති හමුවුණා. අපට වැටහෙනවා දැන් පාපන්දු ක්‍රීඩාවට වැඩි අවධානයක් ඇති බව. 2017දී ඉන්දියාවේ පැවැත්වෙනවා 17න් පහළ ලෝක කුසලාන තරගාවලිය.ශ්‍රී ලංකාවේ ඉලක්කය විය යුත්තේ එයට සහභාගිවීමයි. 15න් පහළ සිට 20න් පහළ දක්වා පාපන්දු සංවර්ධනය නිසිපරිදි සිදුවුවොත් අනාගතය යහපත් වේවි” ශ්‍රී ලංකා පාපන්දු පරිපාලනයේ මුදල් අක්‍රමිකතා සිදු වුවේයැයි තිබෙන මතය පිළිබඳව මාධ්‍යවේදියකු ජගත් මහ ලේකම්වරායගෙන් විමසු අතර ඔහු පැවැසුවේ අතීතයේ සිදුවු දේ සිදුවී හමාර බවය.“මුදල් පරිපාලනයේ දෝෂ ඇත්නම් එයට හැමෝම වගකිව යුතුයි. දැන් එහෙම වෙන එකක් නැ. සියලු ගණුදෙනු විගණනය කරනවා. වැරදි වෙන්න ඉඩක් නැ. ජගත් පාපන්දු සම්මේලනය හැමෝම විශ්වාස කරනවා. විශ්වාසය රැකීම යුතුකමක්” ජෙරොම් වැල්කේ මහතා පැවැසීය. මෙහිදී අදහස් දැක්වු ශ්‍රී ලංකා පාපන්දු සභාපති රංජිත් රුද්‍රිගු මහතා පැවැසුවේ ජගත් පාපන්දු සම්මේලනය මේ වසරේ පමණක් රුපියල් මිලියන 750ක් ශ්‍රී ලංකා පාපන්දු සංවර්ධනයට පිරිනමා ඇති බවයි.ලෝක පාපන්දු මහ ලේකම් ඇතුලු පිරිස ඊයේ පෙරවරුවේ මලයාසියාවේ පැවැත්වෙන විශේෂ සැසියකට සහභාගිවීමේ අරමුණින් ශ්‍රී ලංකාවෙන් පිටත් විය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=s1409043</link>
    <topic>බෝල්ට්ගේ පිතිහරඹයෙන්යුව්රාජ්ගේ කණ්ඩායම පරදී</topic>
    <author/>
    <content>ලෝක කෙටිදුර ධාවන ක්ෂේත්‍රයේ වාර්තා පිට වාර්තා තැබූ උසේන් ‍බෝල්ට් ඊයේ ඉන්දියාවේ බැංග්ලෝර් හී පැවැති ප්‍රදර්ශනාත්මක ක්‍රිකට් තරගයකදී හයේ පහර 5ක් සමග නොදැවී ලකුණු 45ක් රැස් කරමින් යුව්රාජ් සිංගේ කණ්ඩායම පරාජය කිරීමට සමත්විය.මලල ක්‍රීඩාවට මෙන්ම ක්‍රිකට් ක්‍රීඩාවටත් තමා උපන් හපනකු බැව් කියාපාමින් ඊයේ බැංග්ලෝර් ක්‍රීඩා පිටිය දෙවනත් කළ බෝල්ට් ලකුණු 45ක් රැස් කළේ පන්දු 19කින් වීම විශේෂත්වයකි.සත් සාමාජික ඕවර 4ක තරගයක් ලෙස මේ ප්‍රදර්ශනාත්මක ක්‍රිකට් තරගය පැවැත්වූයේ බෝල්ට්ගේ කණ්ඩායම හා යුව්රාජ්ගේ කණ්ඩායම අතරය. පළමුව පන්දුවට පහරදුන් යුව්රාජ්ගේ පිල ඕවර 4 අවසානයේ එක් කඩුල්ලක් දැවී ලකුණු 58ක් රැස් කළේය.යුව්රාජ් සිං පන්දු 14කදි ලකුණු 24ක් ලබාගත් අතර අදිත්‍යා තාරේ ලකුණු 29ක් රැස් කළේය. පිළිතුරු ඉනිම ආරම්භ කළ බෝල්ට්ගේ පිල කඩුලු කිසිවක් නොදැවී ජයග්‍රාහී ඉලක්කය සපුරා ගත්තේය.තම හොඳම මිතුරා වන නූජන්ට් වෝකර් සමග ඉනිම ආරම්භ කළ බෝල්ට්ගේ ඉනිමට දැවැන්ත හයේ පහර 5ක් සහ හතරේ පහර 3ක් ඇතුලත් විය. මේ ප්‍රදර්ශනාත්මක තරගය නැරැඹීමට පන්දහසකට අධික ක්‍රීඩාලෝලීන් පිරිසක් එක්වූහ. දෙපිලේම නායකයන් වන යුව්රාජ් සහ බෝල්ට් ඔවුන්ගේ ඉනිමේ ආරම්භක පිතිකරුවන් ‍ලෙස කටයුතු කළ අතර ප්‍රතිවාදීන්ගේ ඉනිමේ දී ආරම්භක පන්දු යවන්නා ලෙස ක්‍රීඩා කළහ.තරගයේ ජයග්‍රහණය සඳහා බෝල්ට්ගේ කණ්ඩායමට අවසන් පන්දු 2දී ලකුණු 10ක් අවශ්‍යවී තිබිණි. අදිත්‍යා තාරේ එවූ එම ඕවරයේ පස්වැනි පන්දුවට බෝල්ට් දැවැන්ත හයේ පහරක් එල්ල කළ ද අවසන් පන්දුව ඔහු අභිබවා කඩුලු රකින්නා අතට පත්විය.කෙසේවෙතත් පන්දු යවන්නා සීමා ඉරෙන් පිටත සිට යැවූ පන්දුවක් බවට නිගමනය කළ තරග විනිසුරු එය නිපන්දුවක් ලෙස සංඥා කළේ ජයග්‍රහණය සඳහා බෝල්ට්ගේ පිලට තවත් අවස්ථාවක් ලබාදෙමිනි. ඒ අනුව ඊළඟ පන්දුවට හතරේ පහරක් එල්ල කළ බෝල්ට් ක්‍රීඩාලෝලීන්ගේ ඔල්වරසන් හඬ මැද සිය කණ්ඩායමට ජයග්‍රහණය අත්කර දුන්නේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=s1409044</link>
    <topic>මැලේසියානු සෙවන්ස් රගර් තරගාවලියට ශ්‍රී ලංකා පිලේ කැපී පෙනෙන වෙනසක්</topic>
    <author>ෆවුස් මොහොමඩ්</author>
    <content>ආසියානු සත් සාමාජික රගර් තරගාමාලාව යටතේ මේ මස 6 සහ 7 දෙදින මැලේසියාවේ පැවැත්වෙන දෙවැනි අදියරේ තරගාවලියේ පෙරැළිකාර කණ්ඩායම බවට පත්විමේ අරමුණින් පසුවන ශ්‍රී ලංකා කණ්ඩායමට හිටපු නායක යෝෂිත රාජපක්ෂ ඇතුලත්ව සිටී. දේශීය රගර් පිටියේ විශිෂ්ටතම ක්‍රීඩකයකු ලෙස නම් දරා සිටින යෝෂිත රාජපක්ෂ පසුගියදා නිමාවට පත්වූ කාල්ටන් සුපර්සෙවන්ස් තරගාවලියේ ශූරතාව දිනූ වෙස්ටර්න් වොරියර්ස් පිලේ නායකත්වය දැරුවේය.ඔහු ආසියානු සත් සාමාජික රගර් තරගමාලාවේ පළමු අදියර ලෙස හොංකොං හී පසුගියදා පැවැති තරගාවලිය එක්නොවූ අතර මෙවර මැලේසියා සෙවන්ස් තරගාවලියේ දී අවසන් මහා තරගයට පිවිසීමේ බලාපොරොත්තුවෙන් සිටින ශ්‍රී ලංකා කණ්ඩායම ශක්තිමත් කිරීමට සිය උපරිම දායකත්වය ලබාදෙනු ඇත. ඔහු සමග පසුගිය කාලයේ දේශීය රගර් පිටියේ කැපී පෙනෙන දස්කම් පෑ ශ්‍රී ලංකා පුරවැසිභාවයට හිමිකම් කියන ෆිජී ක්‍රීඩක වකවුලගී එමෝරි ද කණ්ඩායමට එක්වී සිටී.ආසියානු සත් සාමාජික රගර් තරගබිමට විදෙස් ක්‍රීඩකයකු සමග ශ්‍රී ලංකාව එක්වන පළමු අවස්ථාව මෙය වේ. එමෝරි කාල්ටන් සුපර්සෙවන්ස් තරගාවලියේ දී වෙස්ටර්න් වොරියර්ස් පිලේ ජයග්‍රහණය වෙනුවෙන් විශාල දායකත්වයක් ලබාදුන් ක්‍රීඩකයෙකි. හොංකොං තරගාවලියට එක්වී සිටි හිරන්ත පෙරේරා හා ලවංග පෙරේරා මැලේසියානු සංචාරයට ඇතුලත් නොවන අතර ආබාධයක් හේතුවෙන් ප්‍රබල ක්‍රීඩක සඳුන් හේරත් ද කණ්ඩායමෙන් ඉවත්ව සිටී.ආබාධයක් හේතුවෙන් හොංකොං තරගාවලියට එක්නොවූ සුපිරි ක්‍රීඩක ශ්‍රීනාත් සූරියබණ්ඩාර ද නැවත කණ්ඩායමට ඇතුලත් වන බැවින් මෙවර ‍මැලේසියානු තරගාවලියට ශ්‍රී ලංකා පිල එක්වන්නේ ප්‍රබල වෙනස්කම් තුනක් සමගින්ය.ඒ අනුව ආසියානු සත් සාමාජික රගර් පිටියේ ඉදිරියෙන් පසුවන හොංකොං පිල හා ජපානය හමුවේ ප්‍රබල සටනක් දෙමින් පෙරමුණ ගැනීමට ශ්‍රී ලංකාවට වැඩි අවස්ථාවක් හිමිවී ති‍බේ. හොංකොං හා ජපාන කණ්ඩායම් ද තරගාවලියට එක්වී සිටින්නේ විදෙස් ක්‍රීඩකයන් කීපදෙනකු සමගින්ය. පසුගිය වසරේ දී ආසියානු සත් සාමාජික රගර් පිටියේ පළමුවරට තුන්වැනි තැන අත්කර ගත් ශ්‍රී ලංකාව මෙවර මැලේසියානු තරගාවලියේ දී 'බී' කාණ්ඩය යටතේ තරග බිමට එක්වෙයි. ශ්‍රී ලංකාව සමග පස්වැනි ස්ථානයේ පසුවන චීනය හා 11 වැනි තැන සිටින කසකස්තානය ද 'බී' කාණ්ඩය යටතේ තරග වදියි.මෙවර තරගාවලියට ශ්‍රී ලංකාව සමග හොංකොං, දකුණු කොරියාව, ජපානය, චීනය, මැලේසියාව, පිලිපීනය, තායිලන්තය, චීන තායිපේ, සිංගප්පූරුව, කසකස්තානය හා එක්සත් අරාබි එමීර් රාජ්‍යය එක්වී සිටිති.මැලේසියානු සංචාරයට එක්වන ශ්‍රී ලංකා කණ්ඩායමේ නායකත්වය නැවත වරක් ෆාසිල් මරිජාට හිමිවී ඇති අතර තරගාවලියට එක්වන 12දෙනකුගෙන් සමන්විත ශ්‍රී ලංකා කණ්ඩායම පෙරේදා නම් කෙරිණි. කණ්ඩායමේ පුහුණුකරු ලෙස ෆිජී ජාතික සෙටෆානෝ කැකවු කටයුතු කරන අතර රොහාන් චින්තක කළමනාකරු ලෙස කටයුතු කරයි. තරගාවලියට සහභාගි වන ශ්‍රී ලංකා කණ්ඩායම අද මැලේසියාව බලා පිටත්ව යාමට නියමිතය.තරගාවලියට එක්වන ශ්‍රී ලංකා කණ්ඩායම මෙසේය.- ෆාසිල් මරිජා (නායක), යෝෂිත රාජපක්ෂ, ගයාන් වීරරත්න, ශෙහාන් පතිරණ, නයිජල් රත්වත්ත, සුදර්ශන මුතුතන්ත්‍රී, ශ්‍රීනාත් සූරියබණ්ඩාර, දිනූෂ චතුරංග, රිචඩ් ධර්මපාල, ධනුෂ්ක රංජන්, අනුරුද්ධ විල්වර, වගවුලගී එමෝරි</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=s1409045</link>
    <topic>ජාතික ක්‍රීඩාවට නව පණක් දෙන්න ආසියානු යොවුන් වොලිබෝල් තරගාවලිය සමත් වෙනවා</topic>
    <author>ප්‍රින්ස් ගුණසේකර‍</author>
    <content>මෙරට ජාතික ක්‍රීඩාව නඟා සිටුවීමට හා ඒ පිළිබඳව රට තුළ ආකර්ශනයක් ගොඩනැගීමට විදෙස් වොලිබෝල් තරගාවලි පැවැත්වීම අත්‍යවශ්‍ය බව ශ්‍රී ලංකා වොලිබෝල් සම්මේලනයේ උප සභාපති තරග කමිටු සභාපති හා මාධ්‍ය කමිටු ප්‍රධානී සබරගමුව පළාත් සභාවේ සභාපති කංචන ජයරත්න මහතා පවසයි.වසර 2005 සිට මේ දක්වා ශ්‍රී ලංකාව තුළ ජාත්‍යන්තර වොලිබෝල් තරගාවලිය 6ක සත්කාරකත්වය ලබා ගැනීමට ශ්‍රී ලංකා වොලිබෝල් සම්මේලනය සමත්වීම රටක් ලෙස ලැබු විශාල ජයග්‍රහණයක් බව ජයරත්න මහතා පෙන්වා දෙයි.වසර 2005දී මධ්‍යම ආසියා වොලිබෝල් තරගාවලිය, 2006දී දකුණු ආසියා වොලිබෝල් තරගාවලිය, 2008දී යොවුන් බාලක වොලිබෝල් තරගාවලිය, 2011දී දකුණු ආසියා බීච් වොලිබෝල් තරගාවලිය, 2012දී මධ්‍යම ආසියා ඔලිම්පික් සුදුසුකම් ලැබීමේ තරගාවලිය හා හෙට සුගතදාස ගෘහස්ත ක්‍රීඩාංගණයේදී ආරම්භවන 10වැනි ආසියානු යොවුන් වොලිබෝල් තරගාවලිය එම සත්කාරකත්වයන් වේ.මෙවර පැවැත්වෙන ආසියානු යොවුන් තරගාවලිය බංග්ලාදේශය හා පාකිස්තානය ඉල්ලා සිටියදී ආසියානු වොලිබෝල් සම්මේලනයේ ශ්‍රී ලංකාව කෙරෙහි ඇති විශ්වාසය හේතුවෙන් තරගාවලියේ සත්කාරකත්වය හිමිවුණි. වොලිබෝල් සම්මේලන සභාපති ඇමැති ඩිලාන් පෙරේරා මහතා ආසියානු වොලිබෝල් පරිපාලන කමිටු සාමාජිකයකුවන හෙයින් මේ විශ්වාසය තහවුරුවී ඇතැයි කංචන ජයරත්න මහතා 'දිනමිණ'ට පැවැසීය.“ආසියානු යොවුන් වොලිබෝල් තරගාවලියට සියල්ල සුදානම්. මෙවර තරගාවලි ඉතිහාසයේ වැඩිම රටවල් ප්‍රමාණයක් සහභාගී වෙනවා. ‍මට විශ්වාසයි නවීන තාක්ෂණයෙන් ඉහළ ගිය වොලිබෝල් ක්‍රීඩාවේ හොඳම තරගකාරිත්වයක් මෙවර ක්‍රීඩාලෝලීන්ට දකින්න හැකි බව. මොකද ජනාධිපතිතුමා ත්‍රස්තවාදයෙන් රට මුදාගෙන සාමකාමී රටක් අපට දීලා තියෙනවා. ක්‍රීඩාවට ආදරය කරන නායකයකු යටතේ ක්‍රීඩා ඇමැතිතුමා සංවර්ධනයට විශාල දායකත්වයක් දෙනවා.ක්‍රීඩා සංගම් ලෙස අප කළ යුත්තේ ජාත්‍යන්තරය සමග සම්බන්ධවී මෙවැනි තරගාවලි පැවැත්වීමයි. එවිට ශ්‍රී ලංකාව ගැන ලෝකයම කතා කරනවා. රටේ ප්‍රතිරූපය ගොඩනගන්න ක්‍රීඩාවෙන් කළ හැකි දේ බොහොමයි” ජයරත්න මහතා පැවැසීය.ජාත්‍යන්තර තරගවල සත්කාරකත්වය හිමිවීමේදී වැයවන මුදල් වැරදි කෝණවලින් විග්‍රහ නොකළ යුතු බව ඒ මහතා පෙන්වා දෙයි. “ඇතැම් රටවල් සත්කාරකත්වය ඉල්ලා පස්සෙන් එනවා. නමුත් ශ්‍රී ලංකාවට සත්කාරකත්වය විශ්වාසය හා හැකියාව මත ලැබෙනවා.යම් මුදලක් වැය වුණත් එයින් සිදුවන්නේ අපේ අනාගත ක්‍රීඩක ක්‍රීඩිකාවන්ට ශක්තියක් . ඔවුන්ට ජගත් ක්‍රීඩා ක්ෂේත්‍රයේ අත්දැකීම් අවශ්‍යයි. මෙය රටේ කීර්තිනාමය ගොඩනැගීමට හොඳම අවස්ථාවක්” කංචන ජයරත්න මහතාගේ අදහස විය.10වැනි ආසියානු යොවුන් වොලිබෝල් තරගාවලිය ආරම්භ කරමින් හෙට ශ්‍රී ලංකාව හා කසකස්තානය අතර තරගය මුලින්ම පැවැත්වේ. මේ මස 14වැනිදා දක්වා සෑම දිනකම පෙරවරුවේ සිට රාත්‍රි 8 පමණ වනතෙක් තරග පැවැත්වෙන බව සංවිධායකයෝ පවසති. ශ්‍රී ලංකා වොලිබෝල් ඉතිහාසයට මෙන්ම ආසියානු තරගාවලි ඉතිහාසයට වැදගත් මේ තරගාවලිය නො‍මිලේ නැරඹීමේ අවස්ථාව ක්‍රීඩා‍ ලෝලීන්ට උදාවේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=s1409046</link>
    <topic>ජාතික මට්ටමේ ක්‍රීඩකයන් බිහි කෙරෙන ප්‍රීමා චැම්පියන්ස් කුසලාන ක්‍රිකට් ඇරැ‍ඹේ</topic>
    <author>ෆවුස් මොහොමඩ්</author>
    <content>දේශීය පාසල් ක්‍රිකට් පිටියේ දස්කම් සපිරි යොවුන් ක්‍රීඩකයන් හඳුනා ගැනීමේ මූලික තරගාවලිය ලෙස සැලකෙන අවුරුදු 15න් පහළ අන්තර් පළාත් ප්‍රීමා චැම්පියන්ස් කුසලාන ක්‍රිකට් තරගාවලියේ දිස්ත්‍රික් මට්ටමේ තරග කණ්ඩායම් 29ක සහභාගීත්වයෙන් ආරම්භ විය.මෙවර තරගාවලියට උතුරු නැගෙනහිර ඇතුළුව මෙරට සෑම දිස්ත්‍රික්කයක්ම ආවරණය වන පරිදි කණ්ඩායම් 29ක් නියෝජනය කරමින් ක්‍රීඩකයන් 600කට ආසන්න ප්‍රමාණයක් තරග බිමට එක්වී සිටිති.මෙවර උතුරු පළාත නියෝජනය කරමින් යාපනය, මන්නාරම, වවුනියාව, මුලතිව් හා කිලිනොච්චිය නියෝජනය කරමින් කණ්ඩායම් 5ක් එක්වී සිටීම විශේෂත්වයකි.ශ්‍රී ලංකා ක්‍රිකට් ආයතනයේ මෙහෙයවීමෙන් හා ප්‍රීමා සමූහ ව්‍යාපාරයේ අනුබද්ධිත සිලෝන් ඇග්‍රෝ ඉන්ඩස්ට්‍රීස් අනුග්‍රහයෙන් 8 වැනි වරටත් පැවැත්වෙන මේ තරගාවලිය දේශීය පාසල් ක්‍රිකට් පිටියේ යොවුන් ක්‍රීඩකයන් බිහිවන තෝතැන්න ලෙස හැඳින්වේ.මීට පෙර ප්‍රීමා චැම්පියන්ස් කුසලාන තරගාවලියට එක්වූ යොවුන් ක්‍රීඩකයන් රැසක් මේ වනවිට ජාතික මට්ටමේ දස්කම් දක්වන ප්‍රබල ක්‍රීඩකයන් ලෙස ක්‍රීඩාලෝලීන් අතර ජනප්‍රියත්වයක් දිනා සිටිති.මෑතකදී ජාතික ක්‍රිකට් පිලට එක්වූ නිරෝෂාන් දික්වැල්ල සමග අවුරුදු 19න් පහළ ජාතික යොවුන් පිලට ක්‍රීඩා කළ කුසල් මෙන්ඩිස්, බිනුර ප්‍රනාන්දු, අනුක් ප්‍රනාන්දු, සධීර සමරවික්‍රම හා ප්‍රියමාල් පෙරේරා ද ප්‍රීමා චැම්පියන්ස් කුසලාන තරගාවලියෙන් බිහිවූ ක්‍රීඩකයන්වෙති.පසුගිය වසර 7ක් පුරාවට ජාතික ක්‍රිකට් ක්ෂේත්‍රයට විශිෂ්ට දායකත්වයක් සැපයීමට ප්‍රීමා චැම්පියන්ස් කුසලාන ක්‍රිකට් තරගාවලිය ඉවහල් වූ බවත්, කනිෂ්ඨ ක්‍රීඩකයන් සංවර්ධනය කිරීමේ අරමුණින් මේ තරගාවලියට නැවත වතාවක් අනුග්‍රාහකත්වය ලබාදීමට ඉතා සතුටින් එක්වූ බවත් මේ තරගාවලිය සම්බන්ධව පසුගියදා ශ්‍රී ලංකා ක්‍රිකට් ආයතනයේ පැවැති මාධ්‍ය හමුවේ දී ප්‍රීමා සමූහ ව්‍යාපාරයේ සාමාන්‍යධිකාරී ටැන් බෙන්ග් චුවාන් මහතා ප්‍රකාශ කළේය.මේ තරගාවලියේ දිස්ත්‍රික් මට්ටමේ තරග ඊයේ ආරම්භ වූ අතර අන්තර් පළාත් තරග ලබන 17දා සිට 23දින දක්වාත්, අවසන් මහා තරගය මේ මස 27දා ආර්.ප්‍රේමදාස ක්‍රීඩාංගණයේ පැවැත්වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=s1409047</link>
    <topic>රත්නපුර අධ්‍යාපන කළාපයේ කුරුවිට  . . .</topic>
    <author/>
    <content>රත්නපුර අධ්‍යාපන කළාපයේ කුරුවිට කොට්ඨාස ක්‍රීඩා තරගාවලියේ සමස්ත ශූරතාව දිනාගැනීමට කුරුවිට මධ්‍ය මහා විද්‍යාලය සමත්විය. කලාප අධ්‍යාපන අධ්‍යක්ෂ සිරිපාල මංචනායක මහතාගේ ප්‍රධානත්වයෙන් පැවැති ජය සංකේත ප්‍රදානයේදී ශූරතාව දිනූ කුරුවිට විද්‍යාලයේ විදුහල්පති ජයලත් රත්නසිරි මහතා ජයග්‍රාහී කුසලානය ලබාගත් අයුරු. ඡායාරූපය-රන්ජන් මඩගම්මන සබරගමුව, ඌව විශේෂ</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=f1409041</link>
    <topic>සහන අරුණ ලෝකය</topic>
    <author>රාමන්</author>
    <content>වේගවත් සංවර්ධනය සාමාන්‍ය මිනිසාගේ ඇඟට පතට දැනෙන්නේ නැතැයි යන්න සමහරු නඟන තර්කයක්. මේ තර්කය වැඩි වශයෙන් ම ඉදිරිපත් වන්නේ විපක්ෂයෙන්. ආණ්ඩුවේ සමහර අය ද ඊට පක්ෂපාතිත්වයක් දක්වනවා.ජනාධිපති මහින්ද රාජපක්ෂ මහතා මෙහි පසුබිම නිවැරදිව තේරුම්ගත් නායකයෙක්. දීප ව්‍යාප්තව ක්‍රියාත්මක කරනු ලබන විශේෂ ණය ව්‍යාපෘතියක් මඟින් අඩු ආදායම්ලාභීන් පවතින සංවර්ධිත ක්‍රියාදාමයට සක්‍රීයව සම්බන්ධ කර ගැනීමට එතුමා අරමුණු කරගෙන සිටිනවා.“දැන් එළවළු මිල බැහැලා මහත්තය. මම ඊයේ තක්කාලි පෙට්ටියක් කොළඹ ඇරියා. කොළඹ මිලට අනුව ගත්තාම ගමන් ගාස්තු වෙනුවෙන් මට අතින් රුපියල් 100 ක් ගෙවන්න වෙලා.ඒ තරමට තක්කාලි මිල බැහැලා”ඇයි එහෙම වුණේ?“ඇයි කියල අහනවා. එහෙම වුණේ දිවි නැඟුම නිසා. දිවි නැඟුමෙන් ඇට බෙදලා. දැන් හැම තැනම එළවළු වවනවා. මේ පළාතේ කන්න ඕන එළවළු ටික මිනිස්සු ගෙවන්තෙ වවා ගන්නවා. ඒ නිසා විකුණන්න වවන එළවළුවල මිල අඩු වෙලා”දිනක් කොළඹ සිට බදුල්ල බලා යන අතරමග අප ගමන් ගත් වාහනය හල්දුම්මුල්ලේ කුඩා තේ කඩයක නතර කළා. එතැනට පැමිණ සිටි ගොවි මහතෙක් මෙහෙම කීවේ එම දිනවල පැවැති එළවළු මිල ගැන සඳහන් කරමින්. මේ කතාව සිදු වුයේ අද ඊයේ නොවෙයි දිවිනැඟුම ගෙවතු වගා ව්‍යාපෘතිය ක්‍රියාත්මක වන සමයේ යි.පසුගිය දිනවල ද එළවළු මිල ඉහළ ගිහින් නැවත අඩු වෙමින් පවතිනවා. ඊට විවිධ හේතු බලපෑවා. ‘දිවිනැඟුම’ ගෙවගු වගා ව්‍යාපෘතිය අඩපණ වීම ද ඊට බලපෑ එක් හේතුවක්. මේ නිසා දිවිනැඟුමත් සමඟ ම වෙළෙඳ පොළේ එළවළු මිලේ අඩු වීම හා අසීමිත මිල වැඩිවීම පාලනය වීම අතිශෝක්තියක් නොවෙයි. එහෙත් සමස්තයක් වශයෙන් දිවිනැඟුම ගෙවතු වගා ව්‍යාපෘතිය හා ණය වැඩ සටහන අඩු ආදායම්ලාභී ග්‍රාමීය ජනතාවගේ ජීවන මට්ටම ඔසවා තැබීමට හේතු වුණා.රටේ සිදු වෙමින් පවතින සංවර්ධනය අඩු ආදායම්ලාභී ජනතාවගේ ඇඟට පතට දැනෙනවා අඩු ය යන මතය වෙනස් වීමට පටන් ගත්තේ ‘දිවි නැඟුම’ ඇරඹීමත් සමඟයි.විශේෂයෙන් ම දිවිනැඟුමේ ගෙවතු වැඩ සටහන මඟින් තම නිවසේ අවශ්‍යතා සඳහා එළවළු ටික ගෙවත්තේ ම සදා ගැනීමට බොහෝ අය පෙළඹුණා. එය ඒ පිළිබඳව කල්පනා කිරීමට පවා හොඳ උත්තේජනයක් බවට පත් වුණා. කුඩා හෝ ඉඩම් කැබැල්ලක් නොමැති නාගරික තට්ටු නිවාසවල ජීවත් වන ජනතාව පවා තම නිවාසවල කොරිඩෝවේ මල් වෙනුවට එළවළු වගා කිරීමට පෙළඹීම මෙහි සුවිශේෂී තත්ත්වයක්.මීට ඉහත තට්ටු නිවාස හෝ ගෙවතුවල වුව ද එළවළු වගා කළේ නැතැයි මින් අදහස් වන්නේ නැහැ. එහෙත් දිවි නැඟුමේ පෙළඹ වීම එය වර්ධනය වීමට හේතු වුණා. පෙළඹීමකින් සිදු වන වර්ධනය තෝරා ගෙන එය දිගින් දිගටම ක්‍රියාත්මක කිරීමට අපේ සමහරු සුදානම් නැහැ. සමහරු සෑම කන්නයකටම ආණ්ඩුවෙන් බීජ වර්ග බලාපොරොත්තු වීම මීට එක් හේතුවක්. එහෙත් ප්‍රායෝගිකව එය ඉටු කිරීමේ හැකියාවක් නැහැ.සාමාන්‍යයෙන් ගෙවත්තක් තිබෙන කෙනක් තමන්ට අවශ්‍ය එළවළු ටික වගා කර ගැනීමට පෙළෙඹෙන්නේ නම් එළවළු මිල වැඩිවීමේ ප්‍රවණතාවක් ඇති වුණත් ඒවායේ මිල මට්ටම් සාධාරණ තැනක පවත්වා ගෙන යෑමට හැකි වෙනවා.පසුගිය සමයේ මිරිස් මිලේ අස්වාභාවික වැඩි වීමෙන් මෙය පැහැදිලියි. ගෙවත්තේ මිරිස් පැළයක් දෙකක් සිටුවා ගැනීමට කාටවත් බැරිකමක් නැහැ. එසේ වූවා නම් මිරිස් මිල ඇඟට පතට නොදැනෙන ගානට පවත්වාගෙන යෑමට හොඳටම ඉඩ තිබුණා.පසුගිය දා ‘දිවි නැඟුම’ මගින් ‘සහන අරුණ’ නමින් අලූත් ණය වැඩ සටහනක් ඇරඹෙන්නේ මෙවන් පසුබිමක. සෑම ග්‍රාම නිලධාරී කොට්ඨාසයකම මෙම වැඩ සටහන එකවර ක්‍රියාත්මක කිරීමටයි ආර්ථික සංවර්ධන ඇමැති බැසිල් රාජපක්ෂ මහතා සැලසුම් කර තිබෙන්නේ. මෙය ජනාධිපති මහින්ද රාජපක්ෂ මහතාගේ අදහසකට අනුව ක්‍රියාත්මක කෙරෙන අඩු ආදායම්ලාභීන් ඉලක්ක කර ගත් සක්‍රීය වැඩ සටහනක්.ඕනෑම රටක ශීඝ්‍ර සංවර්ධනයක් සමඟ ඇති නැති පරතරයක් ස්වභාවිකව ම නිර්මාණය වෙනවා. එහෙත් රටක් සමස්තයක් වශයෙන් ඉහළ ආර්ථික වර්ධනයක් වාර්තා කරන්නේ සියල්ලේන්ගේ ම දායකත්වයෙන්. උදාහරණයක් වශයෙන් තෝරු, මෝරු පමණක් නොව හාල් මැස්සන් පවා ඊට දායක වෙනවා. ඉන් වැඩි ප්‍රතිලාභ වැඩියෙන් ආයෝජනය කරන අය හෙවත් තෝරු මෝරු විසින් නෙළාගන්න පුළුවන්. එය ස්වාභාවිකයි.ඇති නැති පරතරයක් නිර්මාණය වන්නේ මේ නිසායි. ආණ්ඩුවක වගකීම මේ පරතරය අඩු කිරීමට මැදිහත් වීමයි. ආණ්ඩු ප්‍රගතිශිලී හා ධනවාදී ලෙස වර්ගීකරණය වන්නේ ද මේ පිළිබඳ කෙරෙන මැදිහත් වීම මතයි.මේ අතර සිදු වන වේගවත් සංවර්ධනය සාමාන්‍ය මිනිසාගේ ඇඟට පතට දැනෙන්නේ නැතැයි යන්න සමහරු නඟන තර්කයක්. මේ තර්කය වැඩි වශයෙන් ම ඉදිරිපත් වන්නේ විපක්ෂයෙන්. ආණ්ඩුවේ සමහර අය ද ඊට පක්ෂපාතිත්වයක් දක්වනවා.ජනාධිපති මහින්ද රාජපක්ෂ මහතා මෙහි පසුබිම නිවැරදිව තේරුම්ගත් නායකයෙක්. දීප ව්‍යාප්තව ක්‍රියාත්මක කරනු ලබන විශේෂ ණය ව්‍යාපෘතියක් මඟින් අඩු ආදායම්ලාභීන් පවතින සංවර්ධිත ක්‍රියාදාමයට සක්‍රීයව සම්බන්ධ කර ගැනීමට එතුමා අරමුණු කර ගෙන සිටිනවා. ඒ සඳහා පිනට මුදල් දීමෙන් හෝ සහනාධාර පොම්ප කිරීමෙන් පලක් වන්නේ නැහැ.සහනාධාර දිය යුත්තේ ප්‍රාග්ධනය සැපයිමෙන් නවීන තාක්ෂණය පැත්තෙන්, වෙළෙඳ පොළ රැකදීමෙන් හා දේශීය නිෂ්පාදන සුරැකෙන බදු ප්‍රතිපත්තියක් සකසා දීමෙන්.‘දිවිනැඟුම සහන අරුණ ණය වැඩ සටහන’මෙම අරමුණු පෙරදැරි කරගෙන ඉදිරිපත් කර තිබෙන බව පැහැදිලියි. 4%ක් තරම් අඩු පොළියකට ණයක් ලබා ගැනීමේ හැකියාවක් මේ රටේ දුප්පත් ජනතාවට ලැබෙන්නේ ‘සහන අරුණ’ මඟින් පමණයි.ජනාධිපතිවරයාගේ මෙම සංකල්පය ‘දිවි නැඟුම’ මඟින් දීප ව්‍යාප්තව එකවර ක්‍රියාත්මක කිරීමට බැසිල් රාජපක්ෂ ඇමැතිවරයා කටයුතු සලසා තිබෙනවා. සාමාන්‍යයෙන් අපේ රටේ ජීවත් වන පවුල් සංඛ්‍යාව ලක්ෂ 50ක් පමණ වෙනවා. ‘සහන අරුණ’ පවුල් 27 ලක්ෂයකට ඍජුව බලපෑමක් හැකි වන පරිදි සකස් කරන ලද වැඩ සටහනක්. අදාළ ණය යෝජනා ක්‍රමය ක්‍රියාත්මක වන්නේ ‘දිවි නැඟුම ප්‍රජා මුල බැංකු’ මඟින්.දිවයින පුරා ප්‍රාදේශීය ලේකම් කාර්යාල 327ක දිවිනැඟුම ප්‍රජා මුල බැංකු 1073ක් තුළ පසුගිය 1 වැනි දා තුළ මෙම වැඩ සටහන ආරම්භ කළා. මෙමඟින් රු. 5000 සිට 50,000 ක් දක්වා 4% පොළියට අවම සහන කොන්දේසි මත ණය ලබා ගැනීමේ අවස්ථා අඩු ආදායම්ලාභී පවුල්වලට උදාවුණා. රට පුරා ග්‍රාම සේවා වසම් 14022ක පිහිටි ගම්මාන 35,440ක ජීවත් වන දිවිනැඟුම ප්‍රතිලාභීන්ට මෙම වැඩ සටහන මඟින් නව ජීවනෝපාය සංවර්ධනය සඳහා ණය ලබාගත හැකියි.සාමාන්‍යයෙන් ණය මුදලක් ලබා ගැනීමේ දී සාමාන්‍ය ජනතාවට තිබෙන ගැටලූ රැසකට විසඳුම් මෙමඟින් ලබා දී තිබෙනවා. අදාළ ප්‍රදේශවල දිවිනැඟුම සංවර්ධන නිලධාරීන් විසින් ණය ලබා ගන්නා දිවි නැඟුම ප්‍රතිලාභියෙක් ලෙස නිර්දේශ කිරීම ණය ලබා ගැනීමට සුදුසුකමක් බවට පත් කර තිබීම වැදගත්. මෙමඟින් ණය ලබා ගැනීමට උදෙසා පවතින ගැටලූ රැසක් නිරාකරණය මෙහි ඇති විශේෂත්වයයි.අදාළ ජීවනෝපාය සංවර්ධන ව්‍යාපෘති සඳහා අමුද්‍රව්‍ය, කුඩා යන්ත්‍ර සුත්‍ර වැනි දෑ මිලයට ගැනීමට මෙම ණය මුදල් උපයෝගී කර ගැනීමට ප්‍රතිලාභීන්ට අවස්ථාව සැලසෙනවා. මීට අදාළ ගෙවීම සිදු වන්නේ වාරික 24කින් නැතිනම් වසර 2ක කාල පරාසයක් තුළයි. ඊට අමතරව වසරක සහන කාලයක් ද ලබා දීමට ද නියමිතයි. අමතර ලියකියවිලි හා බැදුම්කර නොමැති වීම ද මෙහි ඇති විශේෂත්වයක්.කෙසේ හෝ මුලික ප්‍රාග්ධනයක් නොමැති හා වැඩි පොළියකට බැංකුවලින් ණය ගෙන ව්‍යාපාරයක් පවත්වාගෙන යාමට නොහැකි ග්‍රාමීය ජනතාවට පවතින ආර්ථික රාමුව තුළ නැගී සිටීමට අතදීම මෙහි ප්‍රධාන අරමුණ බව පැහැදලියි. ජාතික මට්ටමින් පවතින ඇති නැති පරතරයේ විවරය අඩු කර ගැනීමට මෙම වැඩ සටහන මගින් ග්‍රාමීය ජනතාව අවස්ථාව සැලසෙනවා. ඊට ඔවුන් දායකවන්නේ කුඩා පරිමාණයේ ව්‍යාපාරිකයන් හා ස්වයං රැකියාලාභීන් ලෙසින්. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=f1409042</link>
    <topic>කෝච්චියේ හිටගෙන පොත් කියෙව්ව නිසාගාඩ් රූම්එකේ අසුනක් ලැබුණා</topic>
    <author>ඉරෝෂිණී දීපිකා ඡායා -සමන්ත වීරසිරි</author>
    <content>ලීල් ඉපැදුණේ 1932 දෙසැම්බර් 09 වැනිදා කැස්බෑව බණ්ඩාරගම පාරේ පිහිටි සුන්දරත්වයෙන් පිරිපුන් ගමක් වුණ ජඹුරලිය නමැති ගමේ. ඔහුගෙ පියාගෙ නම සරනේලිස් ගු‍ණසේකර. ඔහු ගේ දොර, හරකබාන, ගොඩ, මඩ ඉඩම් හිමි වත් පොහොසත්කම් ඇති මධ්‍යම පන්තියේ ගැමියෙක්. අම්මා පොඩිනෝනා ගුණසේකර. සැමියට, දූ දරුවන්ට හරිම ළෙන්ගතු ගුණවත් කතක් වුණු ඇය, දරුමල්ලන් ‍බලා කියාගෙන, ගේ දොර වැඩ කටයුතු කරගෙන ජීවත් වුණේ හරිම නිහතමානී විදිහටයි.ගුණසේකර පවුල බොහොම බරසාර එකක්. දරුවන් අටදෙනෙක්ගෙ යුතුකම් ඉටුකරමින්, ඔවුන්ට කවලා පොවලා රැකබලා ගන්නවා කියන එක ලෙහෙසි පහසු ‍කාර්යයක් නෙමෙයි. ඒ පවුලෙ දෙවැනි දරුවා වුණ ලීල්, හැම වෙලා‍වකම බැලුවොත් පොතක් පතක් බලමින් ඉන්න තමයි ප්‍රියකළේ.ගමේ පාසලෙන් පහේ ශිෂ්‍යත්ව විභාගය සමත්වුණ ලීල්ට ඩෙන්හැම් ශිෂ්‍යත්ව ආධාර ලැබුණා. ඒක උසස් අධ්‍යාපනය ලබනතෙක් ම ලබාගැනීමට හැකිවීම භාග්‍යවන්ත සිදුවීමක්. ඉන් අනතුරුව අටේ පන්තියෙදි ඉංග්‍රීසි අධ්‍යාපනය ලබාගත යුතු යැයි සිතන ලීල්, පානදුර ශාන්ත ජෝන් විදුහලට ඇතුළත් වෙනවා. ඔහු කෙතරම් දක්ෂ ශිෂ්‍යයෙක් වුණාද කිව්වොත් හයෙන් අටට, අටෙන් දහයට, දහයෙන් විශ්වවිද්‍යාල ප්‍රවේශයට ඩබල් ප්‍රමෝෂන් ලබාගන්න හැකි වෙනවා.“ජඹුරලියෙ පාසලට ඇතුළත් කරන්න කලින් ගෙදර හිටි පුංචි සංධියේදි, මං ගෙදර ඉඳන් ගණන් ඉලක්කම් හැදුවා. අකුරු ඉගෙනගත්තා. ඒ හැකියාව මට තිබුණ නිසා මාව ගත්තෙ හෝඩියට නෙමෙයි. පාසලේ විදුහල්පතිතුමා මාව ඔඩොක්කුවෙ හිඳුවාගෙන මගෙන් ඇහුවා හතයි පහයි කීයද කියලා.මං කිව්වා හැත්තෑපහයි කියලා. ඒ කෙළින් අතට ලිව්වොත්නෙ. පහළට ලියලා එකතු කළහම කීයද කියලා ඔහු ඊළඟට ඇහුවා. මං දොළහයි කිව්වා. මගේ පියත් ඒ වෙලාවෙ මං ළඟටම වෙලා මං උත්තර දෙන හැටි බලන් හිටියෙ හරිම ආශාවෙන්.”ඒත් අවාසනාවක මහත! දරුවන්ගේ අනාගතය පිළිබඳ සුබ සිහින දකිමින් සිටි ලීල්ගේ පියා ඔහු හයේ පන්තියේ හිටිද්දි අභාවප්‍රාප්ත වෙනවා. පියාගෙ නෑදෑයො නොතාරිස්, ඉඩම්හිමි වැවිලිකරු, මුල්ගුරු, වෙදමහත්වරු, ගම්මුලාදෑනි වගේ විවිධ ක්ෂේත්‍රවල හිටි අය. ලීල්ගෙ බාප්පා කෙනෙක් වන එච්. ඩී. ඊ. ගුණසේකර නොතාරිස් රාළහාමි නමැති මාතලේ හටිය බාප්පත් මේ මළගමට ආවා.ලීල්ගේ කේන්දරේ බැලූ නොතාරිස් රාළහාමි “මෙ ළමයා කොහෙන් පටන් අරන් කොහෙන් අවසන් වෙයිද දන්නෙ නෑ. මට බාර දෙන්න. මං පාසල් යවන්නම්” කියලා ඒ බාප්පා අම්මගෙන් ලීල්ව ඉල්ලුවා.ඒ යෝජනාවට මවගේ කැමැත්ත ලැබුණෙන්, ලීල් මාතලේ සිටි බාප්පාගේ නිවෙසට ගියා. මාතලේ ශාන්ත තෝමස් විදුහලට ඇතුළත් කර සිප්සතර ලබාදීමට ලීල්ගේ බාප්පා කටයුතු කළා. ඒ අනුව ඔහු එම විදුහලට ඇතුළත් වුණා. බාප්පා පොතපතට පෙම්කළ හොඳ සාහිත්‍යකාමියෙක්. ඔහුගේ ආභාසය නිසා ලීල් පොතපත කියවීමට පෙලඹෙනවා. ලීල් විතරක් නෙමෙයි, ඔහුගේ සහෝදරියොත් ඒ ආභාසය ලැබුවා.මාතලේ ශාන්ත තෝමස් විදුහලේ ඉගැන්වීම් කටයුතුවල නිරතව සිටි සෝමවර්ධන නමැති ගුරුතුමා, පන්තියට පැමිණි වහාම සිසුන්ට මාතෘකාවක් දී කවි නිර්මාණ කරන ලෙස සැම විටෙකම දිරිමත් කරනවා. බොහෝ අවස්ථාවලදී එසේ ලියැවෙන කවි අතරින් හොඳම කවිය රචනා කෙරුණේ ලීල් ගුණසේකර සිසුවා අතිනුයි.“මේ ගුරුතුමාගෙ බිරියත් ඔය ප්‍රදේශයේම බාලිකාවක ඉගැන්වීම් කටයුතු කළා. සෝමවර්ධන ගුරුතුමා අපේ කවිවලින් හොඳම කවි තෝරගෙන ගිහින් ඔහුගේ බිරියට දෙනවා. ඇය පන්ති කාමරයේදී අපේ කවි කියවීම පුරුද්දක් කරගෙන තිබුණා. මේ නිසා මගේ නම ඔය බාලිකාවෙ ඉගෙන ගත්ත සිසුවියන් අතර ජනප්‍රිය වුණා. ඒ කාලෙ මගෙ කවි රස විඳලා මාව හොයාගෙන ආව බාලිකාවන් ඕනෑතරම් හිටියා.”ලීල් අධ්‍යාපන කටයුතු කෙරෙහි දැක්වූවේ අසීමාන්තික උනන්දුවක්. මේ නිසාම ඔහු පාසලේ සෑම විභාගයක්ම හොඳින් සමත්වුණා.ඔහු වාක්‍ය රචනාවටත් අති දක්ෂයෙක්. මේ බව පාසලේ ගුරුවරු හොඳින් ම දැන සිටියා. ඔහුගේ රචනාවලට ගුරුවරු පැහැදුණා. ප්‍රදේශයේ වෙනත් පාසල් සිසුන් අතර ‍පවා ඔහු මේ නිසා ප්‍රචලිත වෙන්න වැඩි කාලයක් ගතවුණේ නෑ. දහම් පාසලේ අධ්‍යයන කටයුතු පවා ඔහු හොඳින් කළ නිසා දහම් පාසලේ අභිධර්ම ත්‍යාගය පවා හිමිකර ගන්න හැකියාව ලැබුණා.“තුන ශ්‍රේණියෙන් පහේ පන්තියට, පහෙන් හයට, හයෙන් අටට, අටෙන් දහයට. මට මේ විදිහට ඩබල් ප්‍රමෝෂන් ලැබුණා. අන්තිමට මට ජ්‍යෙෂ්ඨ විභාගෙට පෙනී සිටින්න ඉතිරිවෙලා තිබුණෙ මාස හතයි.ඒත් මං කොහොමහරි ඒ විභාගෙත් සමත්වුණා. ඊළඟට විශ්වවිද්‍යාල ප්‍රවේශය. ඒත් මං ගිය පාසලේ ඒ සඳහා පහසුකම් තිබුණෙ නෑ. ඒ නිසා නුවර පාසලක් හොයාගෙන යන්න සිද්ධ වුණා. “ඔයා කැමැති පාසලක් තෝරගන්න. මං වියදම් දරන්නම්” කියලා මගේ බාප්පා මට කිව්වා.මං නුවර ගිහින් මට ගැළපෙන පාසල හෙව්වා. ධර්මරාජ, ට්‍රිනිටි වගේ පාසල්වලට ගිහින් බැලුවා. මගේ සහතික අනුව මේ හැම පාසලකටම මට ඇතුළුවෙන්න හැකියාව තිබුණා.ඒත් මගෙ හිත ගියෙ ශාන්ත සිල්වෙස්ටර් විදුහලටයි. ඒ පාසලේ තිබුණු පුස්තකාලය, පිරිසුදුකම වගේම පාසලේ කටයුතු සිදුකෙරෙන ආකාරය මගේ හිතට ඇල්ලුවා. මේ හැමදේටම වඩා මාතලේ සිට එන දුම්රිය ,පාසල ඉදිරිපිට නවත්වන එකත් මේ පාසල තෝරාගන්න ප්‍රධාන හේතුවක් වුණා.”එතැන්පටන් පාස‍ල් දිනවලදී උදේ පාන්දර පහයි විසිපහට මාතලෙන් දුම්රියට ගොඩවෙන ලීල් නමැති සිසුවා, උදේ හතයි විසිපහ වනවිට පාසලට එනවා. නැවත සවස තුනයි හතළිස් පහට නුවරින් මාතලේ බලා යන දුම්රියට ගොඩවන ඔහු, පහයි හතළිස් පහ පමණ වනවිට නිවෙසට යනවා. මේ අතරේ පැය දෙකක් පමණ ගතවන මේ දුම්රිය ගමන තුළදී, කාලය අපතේ නොයවා පොතක් පතක් බැලීමට ලීල් පුරුද්දක් කරගත්තා. හැමදාම ඔහු අත කියවීමට පොතක් තිබීම සුලබ දසුනක් බවට පත් වුණා.“මං කෝච්චියේ සෙනඟ අතරේ හිටගෙන පොත් කියවන හැටි මේ දුම්රියේ එන ගාඩ් මහත්මයෙක්ගෙ ඇස ගැටී තිබුණා. ඔහු එක දවසක් මට අඬගහලා ගාඩ්රූම් එකේ අසුනෙ වාඩිවෙන්න කිව්වා. එදා ඉඳන් හැමදාම මං පාසල් එනදාට එන්නෙ ඒ සීට් එකේ. ගාඩ් මත්තයා නාවත් මං ඒ අසුනෙ තමයි ආවෙ. මේ නිසා බොහෝදෙනා හිතලා තිබුණෙ මං ගාඩ් මහත්තයාගෙ පුතා කියලයි.”1950 වසරේදී විශ්වවිද්‍යාල ප්‍රවේශ විභාගයට පෙනී සිටි ලීල්, 1952 කොළඹ විශ්වවිද්‍යාලයේ කලා පීඨයට ඇතුළු වුණා. ඒත් මේ පීඨය පේරාදෙණිය විශ්වවිද්‍යාලයට ගෙනගිය නිසා ඔවුන්ට කොළඹ විශ්වවිද්‍යාලයේ සිටීමට හැකිවුණේ කෙටි කාලයක් පමණයි. මේ අනුව පේරාදෙණිය විශ්වවිද්‍යාලයේ නේවාසිකව ගිය පළමු ශිෂ්‍ය පිරිස බවට පත්වීමට ලීල් ප්‍රමුඛ සිසු කණ්ඩායමට හැකියාව ලැබුණා.“විශ්වවිද්‍යාලයට ‍යන්න කලින් මගේ බාප්පා මට අවවාද තුනක් දුන්නා. විශ්වවිද්‍යාල දේශපාලනයට ගිහින් දරුණු ප්‍රතිඵල අත්කර ගන්න එපා කියන එක පළමුවැනි අවවාදයයි. ඒත් මං සරසවියේ පැවැති ශිෂ්‍ය හර්තාල්වලට සහභාගි වුණා.මං සමාජවාදී අදහස් දැරුවා. ඔහුගේ දෙවැනි අවවාදය වුණේ උපාධිය අරන් සිවිල් සේවයට එක්වන්න කියන එකයි. තෙවැනි අවවාදය වුණේ මවුපියන්ගේ අසන්තෝෂයට හේතුවන විවාහයක් කරගන්න එපා කියන එකයි. මං ඔහුගේ මේ ඉල්ලීම් ඉෂ්ට කළා.”1957 වසරේදී පේරාදෙණිය විශ්වවිද්‍යාලයෙන් ශාස්ත්‍රවේදී උපාධිය ලද ලීල් හට සිවිල් සේවයට එක්වීමට අවකාශ ලැබුණා. ඒ වගේම ඔහුට විදේශ සේවයට එක්වීමටත් ඉඩකඩ විවර වුණා. සිවිල් සේවයට වගේ ම විදේශ සේවයට එක්වීමට අවශ්‍ය විභාගවලට පෙනී සිට ඒවායින් උසස් ලෙස සමත්වීම නිසා, විශ්වවිද්‍යාලයෙන් පිටවන විට ම මේ රැකියා දෙකටම කැඳවීම් ලැබී තිබුණා. ඒ අනුව ඔහු අවසන සිවිල් සේවයට එක් වීමට තීරණය කළා.ඔහු ඒ තනතුර තෝරාගන්න හිතුවෙ, විදේශ විනිමයෙන් පඩි ලබා සුඛෝපභෝගී තානාපති ධුරයක් දරනවාට වඩා, සිවිල් සේවයට බැඳී රටේ අහිංසක ජනතාවට සේවය කිරීම වඩාත්ම හොඳ යැයි සිතූ නිසයි.“මට සිවිල් සේවයේ ප්‍රථම පත්වීම හම්බවෙනකොට වයස අවුරුදු 22යි. ප්‍රථම පත්වීම හම්බවුණේ මන්නාරමට. අලුත් පරිසරයක, නුහුරු නුපුරුදු වැඩිහිටි දෙමළ මිනිසුන් සමඟ, මං වගේ ළාබාල කෙනෙක් වැඩ කටයුතු කරන්නෙ කොහොමද? මේ වගේ දහසකුත් ප්‍රශ්න සමඟ හිතේ චකිතයක් ඇති නොවුණාම නෙමෙයි. ඒත් මං ඒ තනතුර බාරගත්තා. මට එහෙ යන්න තිබුණෙ සඳුදා දවසක. ඒත් මං ඊට කලින් සිකුරාදා දවසෙ එහෙ ගියා.දිසාපතිතුමා මට එහෙ ගෙස්ට් හවුස් එක වෙන් කරලා තිබුණා. මං කාර්යාලයට ගිහින් එතැන හිටිය පියන් කෙනෙක්ට කතා කරලා දිසාපතිතුමා ඉන්නවද කියලා අහුවා. ‘දැන් දිසාපතිතුමාව හම්බවෙන්න බෑ’ කියලා එයා අහක බලාගෙන හරිම අකාරුණික විදිහට කිව්වා. මං එදා එහෙ ගියෙ මේ කාර්යාලයේ හිටි රිජ්වේ තිලකරත්න මහතා කොළඹට මාරුවී ගිය නිසා ඇතිවුණ පුරප්පාඩුව පුරවන්නයි. මං මොකුත් දන්නෙ නැති ගාණට අර පියන්ගෙන් රිජ්වේ තිලකරත්න මහත්මයා ඉන්නවද කියලා ඇහුවා.“එයා කොළඹට මාරුවෙලා ගියා. දැන් මෙහෙ ඇති තිලකරත්න මහත්තයෙක් නෑ” කියලා අහක බලාගෙනම ඉංග්‍රීසියෙන් උත්තර දුන්නා. ඔහු කිසිම අවස්ථාවක මගේ මුහුණ දිහා බලාගෙන උත්තර දුන්නෙ නෑ. මං ආපහු හැරිලා ආවා.”එසේ පැමිණි ඔහු ටයි පටියක් පැළඳගෙන නියමිත සඳුදා දිනයේදී ආධුනික සිවිල් නිලධාරී තනතුරේ වැඩ බාර ගැනීමට දිසාපති කාර්යාලයට යනවා. දිසාපතිතුමා ඔහු පිළිගෙන පෙරදා කතා කළ පියන්ට කතාකර තිලකරත්න මහතා සිටි කාමරය පිරිසුදු කර ලීල් ගුණසේකරයන් හට ලබාදෙන ලෙස පවසනවා.“මට නියමිත අසුන සකස්කරලා දීලා, ‘ඔබතුමා ඊයෙ පෙරේදා මෙහෙ ආවා නේද? කියලා පියන් මහත්මයා මගෙන් යටහත් පහත්ව ඇහුවා. ‘මං මේ තත්ත්වයෙන් මෙහෙ ආවෙ අදයි’ කියලා මං එයාට පිළිතුරු දුන්නා. ඒත් මං මුහුණදීපු සිදුවීම මට තවම කවදාකවත් අමතක වු‍ණේ නෑ. ‘මෙතනට එන්නෙ අහිංසක ගැමියො. ඒ අය එන්නෙ අපෙන් සේවයක් ලබා ගන්නයි. ඒ එන හැමදෙනාටම යම් අභිමානයක් තියෙනවා.හැමෝගෙම ආත්මගරුත්වය පිළිබඳ සලකලා කතා කරන්න කියලා මං ඔහුට අවවාද කළා. ඔහු තමාගෙන් වුණ වරද එදා පිළිගත්තා. මං එහෙ සිටි වසර එකහමාරක කාලය තුළ ඔහු නිහතමානීව සේවය කළා. මං එහෙන් ඉවත්වෙලා ආපසු එන දවසෙ සුළු සේවකයන්ගෙ සභාපතිවරයා ලෙස එදා කතාවක් පැවැත්වූයෙත් ඔහුයි. තමාට සිදුවූ එම සිද්ධිය පිළිබඳ ඔහු එදා ඇඬූ කඳුළෙන් සැලකළ සිටියා.”දිස්ත්‍රික්ක පහක දිසාපති තනතුරු හෙබවූ ලීල් ගුණසේකරයන්, 1962දී ‘පෙත්සම’ ලියමින් නවකතාකරණයට පිවිසුණා. ලංකා සිවිල් සේවය බැබළවූ කීර්තිමත් දිසාපතිවරයකු වූ ඔහු, සිය අත්දැකීම් ඇසුරින් මේ නවකතාව රචනා කර තිබෙනවා.“මගේ පෙත්සම නවකතාව මුලින්ම කියෙව්වෙ මාතලේ බාප්පා. ඒක කියවලා අවසන්වෙලා බාප්පා කිව්වෙ මේ නවකතාවට නම් රාජ්‍ය සාහිත්‍ය සම්මානයක් නම් සහතිකයි කියලයි. 1962දී මෙරට පැවැත්වූ පළමු රාජ්‍ය සාහිත්‍ය සම්මාන උළෙලේදී මේ නවකතාව වෙනුවෙන් ප්‍රථම නවකතා සම්මානලාභියා බවට පත්වීමට මට හැකිවුණා. ඒත් ඒ වනවිට එහි සතුට විඳින්නට මගේ බාප්පා ජීවතුන් අතර සිටියේ නෑ. “මගේ පෙත්සම, අත්සන, මං නැතිදා නවකතා තුනටම පාදක වුණේ, අනුරාධපුරේ දිසාපති හැටියට සිටි කාලෙදි ලැබූ අත්දැකීම්. මගේ අත්සන යොදා බෙදූ රජයේ ඉඩම් අදත් රජරට ප්‍රදේශයේ බොහොමයක් තිබෙනවා.“අනුරාධපුරේ ඉඩම් බෙදපු වෙලාවක එක්තරා වයසක මනුෂ්‍යයෙක් කෙසෙල් ඇවරියකුත් අරන්, ලස්සනට ඔතපු නෙස්ටමෝල්ට් ටින් එකකට නෙළුම් මල් කීපයකුත් දාගෙන ඇවිත් බොහොම ගෞරවාන්විතව මට දුන්නා. ඒ අසරණ දුප්පත් ගැමියො කළගුණ සලකන හැටි. මං ඇහුවා මට මොකටද මේවා ගෙනාවෙ කියලා. අපි අපේ දරුවන්ට කරන්න ඕන දේවල් ඔබතුමා මට කරලා දුන්නා. ඒකට ගෞරව කරන්නයි ආවෙ කිව්වා.”අනුරාධපුරය, කෑගල්ල, රත්නපුර, කළුතර ආදී ප්‍රදේශවල දිසාපතිවරයකු ලෙස සේවය කළ ගුණසේකරයන්, ශ්‍රී ලංකා සිවිල් සේවයේ ජ්‍යෙෂ්ඨ නිලධාරියෙක්. කීර්තිමත් දිසාපතිවරයෙක්. අනුරපුරයේ සේවය කරද්දී පෙත්සම, අත්සන, මං නැතිදා නමැති නවකතා ද, කෑගල්ලේ දිසාපතිවරයාව සිටියදී, ඉරහඳ කොඩියට අධිපති පෙදෙසේ කෙටිකතා සංග්‍රහය ද, රත්නපුරයේ සිටියදී ‘බුහුටිගෙ නෑයෝ” ළමා සංග්‍රහය ද, කළුතර දිසාපතිව සිටියදී ‘ත්‍රිකෝණ අරගලය’නමැති කාව්‍ය සංග්‍රහය ද රචනා කළ ඔහු, කාලීන රචනා, සිංහල හටන් සහ ප්‍රශස්ති, චීන චාරිකා සටහන්, සමාජ සංවර්ධන ලිපි ලේඛන, ආසියා ශාන්තිකර රටවල සමාජ සංවර්ධන විමර්ශන වාර්තා, ශ්‍රී ලංකාවේ ස්වේච්ඡා සංවිධාන, හෙලන් කෙලර් යන ස්වාධීන කෘති ද, ජාත්‍යන්තර කම්කරු ප්‍රඥප්ති, මැනි‍ටෝබා කළමනාකරණ අත්පොත, විවිධ සම්මන්ත්‍රණ වාර්තා යන පරිවර්තන කෘති ද ලියා පළකර තිබෙනවා.ශ්‍රී ලංකා සාහිත්‍ය මණ්ඩලයේ සාහිත්‍ය සඟරාවේත්, ශ්‍රී ලංකා ග්‍රන්ථ සංවර්ධන මණ්ඩලයේ පොත් පුවත් සඟරාවේත්, ශ්‍රී ලංකා සමාජ සේවා මණ්ඩලයේ සමාජ සංවර්ධනය සඟරාවේත් ආරම්භක සංස්කාරක වුණෙත් ඔහුයි.ශ්‍රී ලංකාවේ සිටි ඉහළම ලේඛකයන් සම්බන්ධ කර ගනිමින් 1966 දී ඇරැඹූ සිංහල ලේඛක සංවිධානයේ ආරම්භක සභාපතිවරයා වීමට ද ඔහුට අවස්ථාව හිමිවුණා. කළුකොඳයාවේ ශ්‍රී ප්‍රඥාසේකර හිමි, මාර්ටින් වික්‍රමසිංහ, මහාචාර්ය එදිරිවීර සරච්චන්ද්‍ර, මහාචාර්ය එම්. බී. ආරියපාල, පුංචිබණ්ඩාර සන්නස්ගල, මහාචාර්ය ඩී. ඊ. හෙට්ටිආරච්චි වැනි ගිහි පැවිදි ප්‍රාඥයන් සමඟ මේ සංවිධානය හරහා බොහෝ දුර ගමනක් යාමට ඔහුට හැකි වුණා. ඒ වගේම 1971 කැරැල්ල සම්බන්ධයෙන් ද සුවිශේෂී අත්දැකීම් ඔහු සතුයි.“ඒ කාලෙදි කැරැල්ලට සම්බන්ධ තරුණයන් 20,000ක් පමණ පුනරුත්ථාපනය කිරීමේ භාරධුර කාර්යභාරය පැවරුණේ මටයි.මෙහිදී ලද හසලතාව නිසා ලන්ඩන් නුවර පොදු රාජ්‍ය මණ්ඩලීය ලේකම් කාර්යාලයේ ආසියා ශාන්තිකර කලාපයේ තරුණ කටයුතු පිළිබඳ අධ්‍යක්ෂ ජනරාල් ධුරය හිමිවුණා. ඒ 1975 – 1978 කාලයේදීයි.පසුව ආසියා ශාන්තිකර කලාපයේ සමාජ සංවර්ධන උපදේශක ලෙස බැංකොක් හි ස්කැප් ආයතනයේ සේවය කළා. සමගි පෙරමුණු රජයේ ඇමැති මණ්ඩල ලේකම් ධුරයත්, සංස්කෘතික අමාත්‍යාංශයේ ජ්‍යෙෂ්ඨ උපදේශක, ශ්‍රී ලංකා ගුවන්විදුලි සංස්ථාවේ පාලක මණ්ඩල උපදේශක සභාවේත් කටයුතු කළ ඔහු, සිංහල සංස්කෘතික ආයතනයේ (සුදර්ශි) ලේකම් ලෙසත් සේවය කර තිබෙනවා. රාජ්‍ය ආරක්ෂක සහ විදේශ කටයුතු අමාත්‍යාංශයේ අතිරේක ලේකම්, පොලිස්පති ආදී තනතුරු ද දැරූ ගුණසේකරයන්, වැඩිහිටියන් පිළිබඳ ජාතික සභාවේ සාමාජිකයකු ලෙසත්, හෙල්ප් ඒජ් ආයතනයේ අධ්‍යක්ෂ ලෙසත් කටයුතු කළා.“1977 දී මට එවකට පැවැති රජය විශ්‍රාම ගන්න කිව්වා. නැත්නම් සංචිතයේ (Pool) ඉන්න කිව්වා. මං සංචිතයට ගියා. ඒ කාලෙ කවුරුහරි ඇහු‍වහම මං කිව්වෙ ‘පොකුණුවිට’ ඉන්නෙ කියලයි.ඊට පස්සෙ සමාජ සේවා අධ්‍යක්ෂ වුණා. ඒ ඩිමෝෂන් එකක්. ඊට වසර 15කට කලින් මං මීට සමාන තනතුරක් දරා තිබුණා. මහාචාර්ය නන්දසේන රත්නපාලයන්ගේ ‘ශ්‍රී ලංකාවේ යාචකයා’ පර්යේෂණ ග්‍රන්ථය පදනම් කරගෙන ශ්‍රී ලංකාවේ යාචකයන් පුනරුත්ථාපනය කරන්න ප්‍රථම වරට කටයුතු ක‍ළෙත් මමයි.”ගුණසේකරයන් එදා මෙදාතුර සංස්කෘතියට හා සාහිත්‍යයට කළ සේවය අගයා 2007 වසරේ පැවැති රාජ්‍ය කලා මහෝත්සවයේදී ‘දේශනේතෘ’ සම්මානය හිමිකර ගත්තා. ජයවර්ධනපුර සරසවියෙන් ශාස්ත්‍රපති උපාධිය ලබාගත් ඔහු, ‘ලංකාවේ සමාජ වෙනස්වීම් සහ වැඩිහිටියන්ගේ ප්‍රශ්න පිළිබඳ පැන නගින අභියෝග සඳහා ක්‍රමෝපායන් නැමැති ශාස්ත්‍රීය පර්යේෂණය උදෙසා ආචාර්ය උපාධියත් ලබුවා. වර්තමානය වනවිට රජරට විශ්වවිද්‍යාලයේ කුලපතිවරයා වන්නේත් ඔහුයි.‍ආචාර්ය ලීල් ගු‍ණසේකරයන් කළ මෙහෙවර උදෙසා වැඩිහිටියන් පිළිබඳ සේවා සඳහා සමාජ සේවා සහ හෙල්ප් ඒජ් උපහාරය, ප්‍රජා සංවර්ධනය සඳහා සර්වෝදය ජාතික උපහාර හිමිවුණා. රට දැය සමය වෙනුවෙන් කළ මෙහෙවර උදෙසා ඔහුගේ 80 වැනි ජන්ම දිනයේදී මහාචාර්ය කේ.එන්.ඕ.ධර්මදාසයන් විසින් සංස්කරණය කළ ආචාර්ය ලීල් ගු‍ණසේකර අභිනන්දන සමාචාර උපහාර ග්‍රන්ථය ජනාධිපති මහින්ද රාජපක්ෂ මැතිතුමන් ගේ සහභාගිත්වයෙන් පසුගිය වසරේ අප්‍රේල් 09 වැනිදා පැවැති රාජ්‍ය උත්සවයේදී පිරිනමනු ලැබුවා.එම උත්සවයේදී එතුමාට ජනාධිපති සම්මානය ද හිමි වුණා.රූමත් උපාධිධාරී ගුරුවරියක් වූ ඉන්දුමතී නමැති කුල කුමරිය හා විවාහ වූ ලීල් ගු‍ණසේකරයන්, දියණීයන් දෙදෙනකුගේ පියෙක්. එක් දියණියක් එංගලන්තයේ සමාජ සංවර්ධන උපදේශකවරියක් ලෙසත්, අනෙක් දියණිය පේරාදෙණිය විශ්වවිද්‍යාලයේ ජ්‍යෙෂ්ඨ කථිකාචාර්යවරියක් ලෙසත් කටයුතු කරනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=f1409043</link>
    <topic>රොබට් ගේ පෙළපාළියෙන් කුරේ වෙව්ලයි</topic>
    <author>බන්ධුල ආර්. ගුලවත්ත</author>
    <content>සෝල්බරිසාමිගේ සභාපතිත්වයෙන් සහ ජේ.ඇෆ්. රීස්, එෆ්. ජේ. බරෝස් යන මහත්වරුන්ගේ සාමාජිකත්වයෙන් යුක්ත වූ සෝල්බරි කොමිෂන් සභාව 1945 ජූලි මස 11 වැනිදා ඉදිරිපත් කළ වාර්තාවකට අනුව පාර්ලිමේන්තුව නියෝජිත මන්ත්‍රී මණ්ඩලය සහ උත්තර මන්ත්‍රී මණ්ඩලය සහ උභය මන්ත්‍රී මණ්ඩලවලින් සමන්විතය.නියෝජිත මන්ත්‍රී මණ්ඩලය සභිකයක් 101 දෙනකුගෙන් යුත් ප්‍රාථමික මණ්ඩලයක් තිබිය යුතු යැයි ද ඉන් 95ක් මහජන ඡන්දයෙන් තෝරාගත් අය විය යුතුය. හය දෙනෙක් ආණ්ඩුකාරතුමා විසින් පත් කරන ලද අය විය යුතුය.මේ නිර්දේශයන්ට අනුව 1947 මැතිවරණය සඳහා කෝට්ටේ ඡන්ද කොට්ඨාස අලු‍ෙතන් නිම ‍ෙකරිණි. රාජ්‍ය සභාවේ මොරටුව සහ අවිස්සාවේල්ල කොට්ඨාස දෙකෙන් කොටස් වෙන්කර කෝට්ටේ ආසනය සකස් කෙරිණි. කෝට්ටේ නමින් මැතිවරණ බල ප්‍රදේශයක් වෙන්වන වග නිර්දේශවීමත් සමඟ ලංකා සම සමාජ පක්ෂයෙන් ඒ සඳහා අනුමතකරන ලද්දේ වමේ ව්‍යාපාරයේ පතාක යෝධයකු වූ රොබට් ගුණවර්ධනය.ඒ සමඟම රොබට් කෝට්ටේ සම සමාජ බල ඇණිය සංවිධානය කරන්නට පටන් ගත්තේ සිය හුරු පුරුදු සංවිධාන ශක්තිය උපයෝගී කර ගනිමිනි. හෝමාගම, බුලත්කොහුපිටියි, මීරිගම පැවැති ජනතා අරගලවලදී පෙරමුණ බලය ගොඩනඟා ජයග්‍රහණයන් හිමිකර ගත්තේ ද රොබට්ගේ සංවිධාන ශක්තියෙනි. මේ වනවිට ලංකා සමසමාජ පක්ෂයේ තරුණ සමිති සම්මේලනයේ සභාපතිවරයා වූයේ ද රොබට් ගුණවර්ධනයන් ය.1946 සැප්තැම්බර් 06 වැනිදා ජාතික සංගමය සිංහල මහා සභාව සහ ඊට හිතවාදී පිරිස් සම්බන්ධ කරගනිමින් එක්සත් ජාතික පක්ෂ පිහිටුවා ලියාපදිංචි කර‍ෙගන තිබුණි. එජාපයෙන් කෝට්ටේ ආසනයට තෝරාගෙන සිටියේ කෝට්ටේ ඇන්. ජේ. වී. කුරේ මහතාය. ඔහු ඉඩම් කඩම් රාශියක් හිමි ව්‍යාපාරිකයෙකි. ඔහු රොබට් ගුණවර්ධන කවුදැයි දැනගෙන සිටියේ නුගේගොඩ දී වසර දෙකකට පමණ පෙරදි සිදුවූ අරකාවිල ඩී. එම්. ජයකොඩි සහෝදරයා ධනපති ‍පිලේ චණ්ඩින් විසින් කපා කොටා ඝාතනය කළ සිද්ධියෙන් පසු ඇති වූ ගැටුම් හරහායි.සටන්කාමීත්වය ජන්මයෙන්ම හිමිකරගෙන සිටි රොබට් තරුණ තරුණියන්ගෙන් දහස් ගණනක් රැස් කර ගෙන කෝට්ටේ ආසන බල ප්‍රදේශයේ යෝධ මහා පෙළපාළිය සංවිධාන කළේය. ගැමුණු රජතුමාගේ නන්දිමිත්‍ර සෙනෙවියා මෙන් රොබට් ගුණවර්ධන උද්වේගකර සටන් පාඨ කියමින් ඉදිරියෙන් ගමන් ගනී. රතු කමිස හැඳගත් තරුණ භටයෝ දෑත් ඔසවමින් සටන් පාඨ කියමින් ගමන් කරති. පෙළපාළිය රාජගිරියේ කුරේ ගේ සුවිශාල බංගලාව ඉදිරියෙන් ද ගමන් ගත්තේය.“අනේ මේ ඔයා නම් යන්න එපා මේ යකත් එක්ක හැප්පෙන්න. නොමිනේෂන් දෙන්න ඉස්සෙල්ල මෙහෙම නම් ඊට පස්සෙ ‍ෙකාහොම වේවිද? මතකනෙ එදා පෙළපාළිය” කුරේගේ නෝනා උඩු මහලේ සිට හොරැහින් රොබට්ගේ දැවැන්ත පෙළපාළිය දැක කුරේට කීවාය.කුරේ ඉක්මන් ගමනින් ‍ගොස් එජාපයේ නායකයින් හමු වී කෝට්ටේ ආසනයට ඉදිරිපත් වන්නට බැරි යැයි වැඳ වැටුණේය.” පක්ෂ නායකයන් කෙතරම් ඇවිටිලි කළ ද කුරේ කැමැති කරවා ගැනීමට නොහැකි විය.දැන් පක්ෂයට ලොකු ගැටලුවකි. නාමයෝජනා පත්‍ර භාර දෙන්නට සති දෙකකට වඩා නැත. අවසානයේ දී රොබට් ගුණවර්ධන මහතා සමඟ තරග කරන්නට ඉදිරිපත් කළේ රාජ්‍ය මන්ත්‍රණ සභාවේ මාතර නියෝජනය කළ රාජා හේවාවිතාරණය. රාජා හේවාවිතාරණ මහතා අනගාරික ධර්මපාලතුමාගේ ඥාති පුත්‍රයෙකු ද විය. ඔහු රාජ්‍ය මන්ත්‍රණ සභාවේ කම්කරු ඇමැති ධුරය ද හෙබවීය.ඡන්ද උණුසුම දිනෙන් දින උත්සන්න විය. රාජා හේවාවිතාරණ බෞද්ධ ජන නායකයකු වූ නිසා එජාප නායකයෝ මාක්ස්වාදියන්ගෙන් බුද්ධාගම බේරා ගන්න යැයි ජනතාවට කෝට්ටේ දී ද ආයාචනා කළහ.මහා මැතිවරණය පැවැත්විණි. ඡන්ද ප්‍රතිඵල මෙසේය.‍රොබට් ගුණවර්ධන -( ලංසසප) 11955 රාජා හේවාවිතාරණ - (එජාප) 7753 ඩබ්ලිව්. ජී. රත්නායක (ස්වාධීන) 928 ඩී. ඇෆ්.ගල්හේන (ස්වාධීන) 362 ඩී. ඇන්.බොතේජු (ස්වාධීන) 215 වැඩි ඡන්ද 4202</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=f1409044</link>
    <topic>හොඳ දේ කවදත් පවතිනවා</topic>
    <author>සමදරා ජයසිංහ</author>
    <content>‘මේ උයන්තෙරේ’ ගී ප්‍රසංගය හෙට (5) ප.ව.6.10ට කොළඹ ආනන්ද කුලරත්න ශාලාවේදී“මේ උයන්තෙරේ - මේ තුරු සෙවණේ ඔබේ කතා මට තවම ඇසේ” මේ ඇයගේ ගීතවත් හඬයි. වසර හතළිහක් පුරා ඇය අපට ගයයි. සිනා සපිරි දුර, ගලන ගලන දොළ පාරේ, ඔබ මට තරුවකි, එදා ඔෙබ් මෙන් ඒ හීන අතරින් කිහිපයක් පමණි. සදා මතකයේ රැඳෙන මේ ගීත ඇතුළු තවත් ගීත එකතුවක් රැගෙන ඔබ සමීපයට එන ඇය විශාරද නිර්මලා රණතුංග. මේ මස 5 වැනිදා එනම් හෙට සවස 6.10ට පැවැත්වෙන ප්‍රථම ඒක පුද්ගල ප්‍රසංගය ගැන නිර්මලා රණතුංග සමඟ කළ කතාබහකි මේ.වසර හතළිහක් යනු ඉතා දීර්ඝ ගමනක් මේ එළැඹෙන්නේ ඒ කලා දිවියේ සුවිශේෂී මොහොතක්. කතා කරමු ඒ ‍ෙමාහොත ගැන...?ඇත්තටම මේ මගේ සංගීත දිවිය තුළ පවත්වන ප්‍රථම ඒකපුද්ගල ප්‍රසංගය හෙට (5) සවස 6.10ට කොළඹ ආනන්දයේ කුලරත්න ශාලාවේදී පැවැත්වෙනවා. මෙහිදී මා ගීත 21 පමණ ගායනා කිරීමට බලපොරොත්තු වනවා. සංගීතය මෙහෙයවන්නේ මගේ මල්ලි මනෝජ් පීරිස් ප්‍රමුඛ වාද්‍ය වෘන්දය. කථනය කැලුම් ශ්‍රීමාල්ගෙන්. යුග ගායනයෙන් එඩ්වඩ් ජයකොඩි, ලක්ෂ්මන් විජේසේකර, වික්ටර් රත්නායක, බණ්ඩාර අතාවුද, මගේ දුව සෙව්වන්දි එක්වෙනවා.ඒ වගේම මේ ප්‍රසංගයක් සංවිධානය කළේ මනරම් මිඩියා සොලුෂන් ආයතනයේ රාජිත මනරම් සේනානායක සොයුරා.මීට පෙර ප්‍රසංගයක් පවත්වන්න නොසිතුවේ ඇයි?නොසිතුවාම නොවේ. ඒත් ඒ ගැන එතරම් වුවමනාවක් දැණුනේ නැහැ. පන්ති පවත්වාගෙන යාම, තරග විනිශ්චය කිරීම වැනි කටයුතු නිසා විවේකය නොමැති වීමත් එයට හේතුවක් වන්න ඇති. මගේ සැමියා විජේ නැතිවෙන්න පෙර අපි දෙන්නම එක්වෙලා ප්‍රසංගයක් පවත්වන්න තීරණය කරගෙන තිබුණේ. ඒත් හදිසියේම විජේ අසනීප වෙලා අපිව දාලා ගියා. ඒක මට විශාල පාඩුවක්. මට තිබුණ යෝධ ශක්තියක් නැතිවුණා.මේ මොහොතට ඔහු හිටියානම් මටත් වඩා සතුටු වන්නේ විජේ. මෙය ඔහුගේ හීනයක්. මගේ වසර 40ක් වන කලා දිවියේ මම ආවේ හෙමින් ගමනක්. මට කලබලයක් තිබුණේ නැහැ. සංගීත ක්ෂේත්‍රය වෙනුවෙන් මිනිස්සුන්ට මතක හිටින ගීත රැසක් ගායනා කළා. අදටත් මගේ ගීතවලට ප්‍රිය අය බොහෝ ඉන්නවා. කොයිදේටත් සුදුසු වේලාවක් තිබෙනවා. කියන දේ මම විශ්වාස කරනවා. හුඟ දෙනෙක් මගෙන් ඉල්ලීමක් කළා.ඔබේ ගීත දැන් ඇසෙනවා අඩුයි. ඒ නිසා ප්‍රසංගයක් පවත්වන්න කියලා. මේ කටයුත්තට මාව දිරිමත් කළ මගේ රසික රසිකාවියන් වෙනුවෙන් මෙතෙක් කල් මාත් සමඟ සිටි ඔවුන් වෙනුවෙන් දෙයක් කරන්න සුදුසු වේලාව මෙය තමයි කියලා මටත් හිතුණා.මෙහිදී සංගීත තැටියක් නිකුත් කරනවාද?ප්‍රසංගයේ දී එහෙම දෙයක් කරන්නේ නැහැ. මොකද මට අවශ්‍ය සාර්ථක ප්‍රසංගයක් පවත්වන්න පමණයි. ඒ සඳහා විශාල කාලයක් යෙදෙව්වා. නමුත් ඉදිරියේ දී ඩී.වී.ඩී. එකක් කිරීමේ බලාපොරොත්තුවක් තිබෙනවා. ප්‍රසංගයෙන් පසු එයට සූදානම් වනවා.ප්‍රසංගය සඳහා ගීත තෝරා ගැනුනේ කොහොමද?‍මගෙන් බොහෝ දෙනා ඉල්ලුවේ මම මුල් කාලේ ගැයූ ගී ඔබ මට තරුවකි. මේ කෲර ලෝකෙ, එදා ඔබ මෙන්, ගලන ගලන දොළ පාරේ ඇතුළු ගීත ගායනා කිරීමට බලාපොරොත්තු වනවා. වැඩිපුරම ගයන්නේ කලින් ගැයූ පැරැණි ගීත. මෑත කාලයේ මා අලුත් ගීත 15ක් පමණ කළා. නමුත් එයින් සුපෙම් සුවයක් පතා රැඳී ඉන්නම් කියන අලුත්ම ගීතය පමණක් ගායනා කරනවා. මෙහි ගී පද දයානන්ද සෙ‍නරත්ගෙන් සංගීතය එච්. එම්. ජයවර්ධනයන්, යුග ගායනයෙන් බණ්ඩාර අතාවුද එක්වනවා.නර්තන අංගත් මෙයට එක්කාසු වනවාද?කොහෙත්ම නැහැ. මට මගේ හඬ ගැන විශ්වාසයි. සංගීතයේ සෑම අංශයකින්ම මා පොහොසත් කියන විශ්වාසය මට තිබෙනවා. මගේ හඬින් ප්‍රේක්ෂකයා රඳවා ගැනීමට මට හැකියාව තිබෙනවා. ඒ නිසා නර්තන අංග මේ ප්‍රසංසගයට එක්කාසු කරගැනීමට අවශ්‍ය වූයේ නැහැ. මගේ ගායනයෙන් ම රසිකයන් පිනවීමයි මගේ අරමුණ.ගුරුවරියක් ලෙස ගතවන කාලය ගැන කතා කළොත්?ම‍ෙග් ජීවිතයේ ගායනයට පසු තිබෙන ප්‍රමුඛම දේ තමයි ගුරුවරියක් ලෙස දරුවන්ට දැනුම ලබාදීම. මගේ මුල්ම ගුරුපත්වීම ලැබුණේ දුර පළාතකට. ඒත් උසස් පෙළ අවසන් වූ සැණින් විවාහ වූ නිසා සැමියාගෙන් ඒ සඳහා අවසර ලැබුණේ නැහැ. ඔහු කැමති වුණේ නිවසේ දී පංති පැවැත්වීමට. එක දරුවකුගෙන් පටන් අරන් මේ වනවිට දහස් ගණනක් දරුවෝ මගෙන් සංගීතය ඉගෙන ගෙන තිබෙනවා.මම ඉගෙන ගත් දේ නිවැරැදිව දරුවන්ට ඉගැන්වීම තුළින් මා ලබන්නේ විශාල සතුටක්. විජේ අසනීප වූ අවස්ථාවේ මම පංති නතර කළා. ඒත් විජේ ඒකට කැමැති වුණේ නැහැ. ඔහු කීවේම කෙසේ හෝ නැවත පංති ආරම්භ කරන්න කියලා. අදටත් මට ඒ වචන විශාල ශක්තියක්.ඔබ තුළ දක්ෂ නර්තන ශිල්පිනියක් සිටියා. ඇය ඉදිරියට නාවේ ඇයි?මම කුඩා කාලයේ ඉඳන්ම දක්ෂ වුණේ නර්තනයට. මගේ පියා පවා හිතුවේ මම දක්ෂ නර්තන ශිල්පිනියක් වෙයි කියලා. ඒත් දෛවය කියන දේ හරි පුදුමාකාරයිනේ. පෙර පිනකින් මට රංගනයත්, ගායනයත්, නර්තනයත් කියන අංශ තුනම එක වගේ පිහිටියා.නර්තනය හැදෑරීමට අවස්ථාව ලැබුණා. ළමා පිටියට පිවිසුනාට පසු නන්දා මාලිනියගේ රුවැති ළඳක් ගීත නාටකයට රංගනයෙන් හා ගායනයෙන් එක්වීමට ලැබුණේත් ඒ තිබුණ හැකියාව නිසා. ඒත් ගායනයෙන් ඉදිරියට ඒමට තමයි දෛවය ඉඩ සලසා දුන්නේ.පළමු ගීතය, පළමු කැසට් පටය, පළමු ප්‍රසංගය මේ උයන් තෙරේ හිඳගෙන, ආ මඟ දෙස හැරී බැලු විට දැනෙන්නේ කුමක්ද?විශාල තෘප්තියක්. අද මගේ ගීත නිතර ඇසෙන්නේ නැති වුණත් ඒ ගීත රසිකයන්ට තවම මතකයි. මගේ පළමු ගීතය වුණේ උයන්තෙරේ. කෙනෙක් ඉදිරියට එන්න නම් තමන්ගේ නිර්මාණයක් එළි දක්වන්න ඕනේ. මම මටම කියලා අනන්‍යතාවයක් ගොඩනඟන්න උත්සාහ ක‍ළ කෙනෙක්. හොඳ දේ කවදත් පවතිනවා කියලා මම එදා ඉඳන් විශ්වාස කළා.කලා පවුලකින් පැවතීමත් මට විශාල පිටුබලයක් වුණා. කුඩා වියේදීම ගුවන්විදුලියේ ළමා පිටියට පිවිසීමට ලැබීම, සනත් අයියා, බී. වික්ටර් පෙරේරා, ප්‍රේමදාස මුදුන්කොටුව වැනි ගුරු දෙවිවරුන් යටතේ සංගීතය හැදෑරීමට ලැබීමත් මා ලද විශාල භාග්‍යයක්.මගේ පවුලේ අය වගේම සෑම මාධ්‍යයකින්ම මට විශාල සහයෝගයක් ලබා දුන්නා. ඒ හැමෝටම මම ස්තුතිවන්ත වනවා. මගේ පළමු ගීතය වගේම මගේ පළමු කැසට්පටය වුණෙත් මේ උයන්තෙරේ. ඒ නිසාමයි පළමු ප්‍රසංගයටත් මේ උයන්තෙරේ නම යෙදුවේ. සියලුදෙනාටම ආදරයෙන් ආරාධනා කරනවා මේ මොහොතට මාත් සමඟ එක්වන්න කියලා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=f1409045</link>
    <topic>බර්ටිගේ දවස තවම තරුණයි</topic>
    <author>කාංචනා අමිලානි</author>
    <content>හේ ඡායාරූප කලාව වෙනත් මානයකට ‍රැගෙන යන්නට සමත් ෙව්. සුදු රවුල යටින් මද සිනා නඟන,සියලු අලංකාරය සේයාරුවක හංගන්නට සමත් ඔහු බර්ටි ගුණසේකරය. 1984දී ඇ‍රැඹි ඔහුගේ වෘත්තීය ජීවිතයට වසර 30ක් සපිරෙන්නේ වී හෙයින් ‘අනන්ත වූ දෙරණ සරා’ නමින් ග්‍රන්ථයක් කිරීමට නියමිතය. හේමන්ත අරුණසිරි හා අතුල සමරසේකර එය සංස්කරණය කර ඇත. ලයනල් වෙන්ඩ් කලාගාරයේ සැප්.4,5,6 සහ 7 තෙක් උදෑසන 10.00 සිට රාත්‍රී 6.00 තෙක් ආලේඛ්‍ය ඡායාරූප ප්‍රදර්ශනයකි. මේ සටහන ඒ සියල්ල නිමිත්තෙනි.ඔහු ඡායාරූප ශිල්පියෙකු වෙන්නට පෙර හන්තානේ කතාවේ සහය තිර රචකයා විය. ඉන් පසුව ගෙදරින් බත් මුලක් බැඳගෙන හොරෙන් හේවුඩ් ගියේය. ඊටත් පසුව කොළඹ විශ්වවිද්‍යාලයටත්,ඉනික්බිතිව පේරාදෙණිය සරසවියටත් ඇතුළු වන ඔහු සිනමාව කෙරෙහි දැඩි ආශක්තබවකින් හැසිරෙනු පෙනෙන්නට වෙයි.එහෙත් තමන්ගේ ජීවිතයේ විසාලම වැ‍රැද්ද වශයෙන් සලකන යමක් ඔහු අතින් සිදු වෙයි. ඒ සිංහල විශේෂවේදී විෂය හැරදා ඉතිහාසය හැදෑරීමට තීරණය කිරීමයි. සිනමාවට තල්ලු වීමට තිබූ ඔහුගේ ජීවිතය ඉතිහාසය හැදෑරීමට යොමු වීමත් සමඟ ඡායාරූප ශිල්පියෙකු වීමේ දෛවයට ඔහුව හැරවුණි.‘හන්තානේ කතාව තිරගත වුණේ මම විශ්වවිද්‍යාලයෙන් එළියට ආවට පස්සේ. ඒ 1969දී. මම විශ්ව විද්‍යාලයේ අධ්‍යයන කටයුතු නිමා කළේ 1967දී. ඒ වෙන කොට අපිට රස්සාවල් තිබුණේ නෑ. ‘67දී මම නැවත කොළඹ එනවා. දැන් ආතර් යූ. අමරසේන මහත්මයා මට ‘විසිතුර’ පත්තරේට ලියන්න අවස්ථාව ලබා දෙනවා.’දැන් ඔහු අතීත ආවර්ජනයකය. කතාව සෙමින්ය. හඬ අඩු කරය.‘මම 68 පස්සෙ කොළඹ ඇවිල්ලා ජීවත් වෙන්නත් ෆොටෝ ගහන්න පටන් ගත්තා. විජේලා එක්ක ඇවැන්ඩල් පාරේ බෝඩිමේ ඉන්නකොට මම ඡායාරූගත කළ කළු සුදු පටල ඩිවෙලොප් කරලා ප්‍රින්ට් කරලා දුන්නේ ලාල් හෑගොඩ’ඔහු ඡායාරූප ශිල්පියෙකු වෙන්නේ මිනෝල්ටා එස්.ආර්.ටී 101 බී කැමරාවකිනි. එහි උත්කර්ෂය සිදු වන්නේ බන්දුල පද්මකුමාර සංස්කරණය කළ සරසි පුවත්පතේ කවරයට ඡායාරූප ගැනීමෙනි. ඉන් පසුව ‍රැජින පුවත්පතේ කවරයද ඔහුට හිමි වෙයි.මේ මාර්ගයේ තවත් තැනකදී ඔහුට වෙළෙඳ ප්‍රචාරණ ක්ෂේත්‍රය හමු වෙයි. ඒ සමඟ ඇති වන ඡායාරූප ගණුදෙණුව ඔහුව ඉහළටම ඔසවා තබයි. ‘අනන්ත වූ දෙරණ සරා’ කෘතියේ සුනිල් මිහිඳුකුල කියන පරිදි බර්ටි ගුණසේකර ඇතුළු තවත් බොහෝ දෙනෙකු අයත් වන්නේ හන්තානෙන් බැස ආ පරපුරටය. රාජා උස්වැටකෙයියාව කියන්නේ ඔහුගේ දේශපාලන සම්බන්ධකම් ගැනයි.ඔහුගේ වෙළෙඳ දැන්වීම් ජීවිතය ගැන පරිච්ඡේදයකින් කියන්නේ පූජිත ඩි.මෙල්ය. අතුල සමරකෝන් ලියන්නේ ඔහු ගත් විජය කුමාරණතුංගයන්ගේ සේයාරූ පිළිබඳය.එපමණක් නොව තම ඡායාරූප දිවියට 30 වසරක් සපිරීම නිමිත්තෙන් පවත්වන්නට යෙදෙන ඡායාරූප ප්‍රදර්ශනයේ ප්‍රකට චරිත බොහොමයකගේ ආලේඛ්‍ය ඡායාරූපය.ඒ සියලු සේයාරූ සැප්තැම්බර් 04 වැනිදා සවස 3.00ට ඇ‍රැඹෙන ඡායාරූප ප්‍රදර්ශනයේදී දැක ගත හැකිය. ආලේඛ්‍ය ඡායාරූපයකට අනන්‍ය ගුණාංග සේම බර්ටි ගුණසේකරට ආවේණික සේයාරූ ලක්ෂණ සියුම්ව පිරික්සීමට ඔබට හැකි වනු ඇත.ඔහු යළිත් හෙමින් සැරේ තම කටහඬ අවදි කරන්නට විය.‘සරසි පත්තරේ කවරයට ඡායාරූප වෙනස් ඡායාරූප ගත්ත එකෙන්ම කවර කලාවෙ ලොකු වෙනසක් වුණා. කොටින්ම කියනවා නම් හැමෝම අපිව අනුගමනය කරන්නත් පටන් ගත්තා. මොකද අපි තමයි කවරවල හැඩය වෙනස් කළේ. සරසි නිකුත් වුණේ බන්දුල පද්මකුමාර මහතාගේ කතෘත්වයෙන්.ඊට පස්සෙ මං කැලැන්ඩර් කරන්න ගත්තා. අවුරුද්දකට මං කැලැන්ඩර් 60-70ක් කරනවා. ඒකෙනුත් මං යම්කිසි වෙනස් පැත්තකට ගමන් කළා. ඒ වගේම බන්දුල මහත්මයයි,තිලංග සුමතිපාල මහත්තයයි එකතු වෙලා ෆැෂන් මැගසින් එකක් පටන් ගත්තා.මාව තමයි ප්‍රධාන ඡායාරූප ශිල්පියා විදිහට ‍තෝර ගත්තේ. එතකොට ලංකාවෙ ෆැෂන් මැගසින් කියලා දෙයක් තිබ්බෙ නෑ. මිනිස්සු එහෙම දෙයක් ගැන දැනගෙන හිටියෙත් නෑ. අපි ඉන්දියාවට ගිහිල්ලා තමයි නිරූපිකාවන්ගෙ ඡායාරූප ගත්තේ.’අතීතය ගැන කියන විට ඔහුද අතීතයට ඇදී යන්නාක් මෙනි. දෑස් දිළිසෙයි.‘මං දන්නෙ නෑ කොහොම වුණාද කියලා. ඒත් මට ක්ෂේත්‍ර කිහිපයක වැඩ කරන්න ලැබුණා. ගෘහස්ථ ඡායාරූප ගන්නකොට ඒවා එළිමහන් ඡායාරූප වගේ පේන්න සලස්වන්න මට පුළුවන් වුණා. ඔය අතරෙ තමයි පෝට්ට්‍රේට් ගැන උනන්දුවක් ඇති වුණේ.’‘අනන්ත වූ දෙරණ සරා’ පොත නිකුත් කරද්දි නිකන්ම ඉන්න මං කැමති වුණේ නෑ. මගෙත් යම්කිසි දායකත්වයක් දක්වන්න ඕනා කියලා හිතලා මං කිව්වා පෝට්ට්‍රේට් කිහිපයක් කරලා ප්‍රදර්ශනයක් කරමු කියලා. මොකද ඒ වෙනකොට මං පෝට්ට්‍රේට් ගැන මහා ලොකු උනන්දුවකිනුයි හිටියේ.ඉතිං මං මේක අවස්ථාවක් කර ගත්තා ඒක එළි දක්වන්න. පින්තූර 40න් විතර හැදුවා. මං ‍තෝරා ගත්තේ ලංකාව තුළ යම් කිසි මෙහෙවරක් කරපු ප්‍රකට අයවයි. මේ ඡායාරූපවල ඉන්න හැම කෙනෙක්ම යම්කිසි අර්ථවත් ක්‍රියාවලියක නිරත වෙලා ඉන්න අයයි. කලංසූරිය,ගුණසිරි කොළඹගේ,රවිබන්දු විද්‍යාපති,මාලනී ෆොන්සේකා,රාජු,ජයන්ත චන්ද්‍රසිරි,චාන්දනී සෙනෙවිරත්න ආදීන් මේ අතර ඉන්නවා.’ඇයි මේ සමහර පින්තූර කළු,සුදු? එවර මට පැනයකි.‘මේ ඔක්කෝම පින්තූර ගත්තේ වර්ණ ඡායාරූප විදිහට. ඒත් එක්,එක් කෙනාගේ චරිත ලක්ෂණ මතු කිරීමට සමහර ඡායාරූප කළු,සුදු කරන්න මට හිතුණා. වර්ණයෙන් පෙන්නන්න බැරි උද්දීපනයක් කළු,සුදුවලින් මතු කර ගන්න පුළුවන් කියලා.’ඔහු පිරුණු දිය තටාකයකි. මේ ඒ මත නංවන සුවිසල් ‍රැළි කිහිපයකි. ඒ ‍රැළි අතර කිමිදෙන්න,පාවෙන්න ඔබට හැකිය. ඒ ලයනල් වෙන්ඩ් හි පැවැත්වෙන ඔහුගේ ආලේඛ්‍ය ඡායාරූප ප්‍රදර්ශනය නැරඹීමෙනි. ‘අනන්ත වූ දෙරණ සරා’ කෘතිය කියැවීමෙනි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>04</day>
    </date>
    <link>http://www.dinamina.lk/2014/09/04/_art.asp?fn=f1409046</link>
    <topic>ඩුබායි දේශයට අපේකම ගෙනගියතුෂාරි රංගායතනය</topic>
    <author/>
    <content>දශක ගණනාවක නොඉඳුල් ඉතිහාසයකට උරුමකම් කියන අපේ නැටුම් කලාව එලෙසම මතු පරම්පරාවටත් උරුම කිරීමේ මහගු වගකීම් පෙරදැරි කොට ගත් තුෂාරී වීරකෝන් අද දින ඩුබායි රටේ ජීවත්වෙන අපේම දරුවන්ගේ නුවණැස පාදමින් සිටින්නීය.වසර 2007 ජනවාරි මස ස්වකීය දක්ෂකම් ස්වරංග නම්වූ ප්‍රසංග වේදිකාවේ ඉදිරිපත් කරමින් අපගේ හෙළ සංස්කෘතිය පෝෂණය කිරීමේ ගමන ආරම්භ කරන ලද ඇය ඩුබායි දේශයට යන්නට වූයේ වසර 2009 දීය.ඩුබායි රටේ ප්‍රථම වරට උඩරට වෙස් නැටුම් ඉදිරිපත් කිරීමේ භාග්‍යය ලද ඇය සිය නර්තන හැකියාවන් ශ්‍රී ලාංකික දරුවන් හට ඉගැන්වීම ආරම්භ කරන ලද්දේ තුෂාරී රංග ආයතනය නමින් රංග ආයතනයක් බිහිකරමින් ය.මහරගම ජනාධිපති විද්‍යාලයෙන් නැටුම් කලාවේ අත්පොත් තැබූ තුෂාරි සෞන්දර්ය කලා විශ්වවිද්‍යාල‍ෙය් ජ්‍යෙෂ්ඨ මහාචාර්ය මුදියන්සේ දිසානායක මහතාගේ ශිෂ්‍යාවක් වන අතර ආචාරනී රැජිනී සෙල්වනායහම් මහත්මියගේ සෙවනේ භාරත නැටුම් කලාව ද හදාරා ඇත.අද දින වනවිට උඩරට, පහතරට සහ සබරගමු යන තුන්කල් නැටුම් සම්ප්‍රදායන් සමඟ බෙර වැයුම්, ජන ගී සහ වේදිකා නාට්‍ය පුහුණුව ද ඇයගේ රංග ආයතනයේ ඉගැන්වීම කරගෙන යනු ලබයි.ශ්‍රී ලාංකික පොදු උත්සව කටයුතුවලට සිය කණ්ඩායමේ දායකත්වය නොඅඩුව ලබාදෙන තුෂාරී රංගායතනය සෑම විටම අපේ හෙළ සිරිතට මූලික තැන ලබාදෙමින් ඩුබායි දේශයේ වාසය කරන අපේ අනාගත පරම්පරාවට අපේ කම උගන්වන රංගායතනයක බවට පත්වී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n140905_4</link>
    <topic>දෙනුවර අද දොරට වඩි [2014-09-05 15:30]</topic>
    <author>දිනේෂ් හේවාවිතාරණ</author>
    <content>ධනසිරි අමරතුංග පදනමේ නිල පුවත් ප්‍රකාශය `දෙනුවර' නමින් අද එළිදකී.එහි ආරම්භක උත්සවය අද පස්වරුවේදී ලේක්හවුස් ශ්‍රවනාගාරයේදී පැවැත්විණි.ලේක්හවුස් ආයතනයේ සභාපති ප්‍රවිණ මාධ්‍යවේදි බන්දුල පද්මකුමාර, කර්තෘ මණ්ඩල අධ්‍යක්ෂ සිලරත්න සෙනරත් දෙහිවල ගල්කිස්ස මහ නගර සභාවේ නගරාධිපති ධනසිරි අමරතුංග යන මහත්වරුන්ගේ ප්‍රධානත්වයෙන් මෙම උත්සවය පැවැත්විණි.දිනමිණ පුවත්පත සමඟ නිකුත්වන මෙම දෙනුවර පුවත් කලාපය තව ස්වල්ප මොහොතකින් අන්තර්ජාලයට එක්විමටද නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n140905_3</link>
    <topic>බන්ධනාගාරයට නව වැඩ පිළිවෙළක් [2014-09-05 11:30]</topic>
    <author>වසන්ත ජයසිංහ ආරච්චි</author>
    <content>දුෂණ සහ අක්‍රමිකතා මැඩලීමේ අරමුණින් සියලු ආරක්ෂක කටයුතු බුද්ධි හා ආරක්ෂක අංශය වෙත පැවරීමට බන්ධනාගාර කොමසාරිස් පියවර ගෙන තිබේ.ඒ අනුව කොළඹ රිමාන්ඩ් බන්ධනාගාරයේ සියලු ආරක්ෂක කටයුකු සැප්තැම්බර් පළමු වැනිදා සිට බුද්ධි හා ආරක්ෂක අංශ වෙත පවරා ඇත.නව ආරක්ෂක වැඩ පිළිවෙළ යටතේ බන්ධනාගාරය තුළ සිදුවන දුෂණ වංචා ඇතුළු අක්‍රමිකතා රැසක් නීතියේ රැහැනට හසුකර ගත හැකිවේ.දිවයිනේ අනෙකුත් බන්ධනාගාරවලටද එම ආරක්ෂක වැඩ පිළිවෙළ ක්‍රියාත්මක කිරීමට බන්ධනාගාර දෙපාර්තමේන්තුව සුදානම් වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n140905_2</link>
    <topic>අද රාත්‍රියේ දුම්රිය නින්දට යයි [2014-09-05 10:30]</topic>
    <author>බිනාලි රාජපක්ෂ</author>
    <content>දුම්රිය ස්ථානාධිපතිවරුන්ගේ වැඩ වර්ජනයක් අද මධ්‍යම රාත්‍රීයේ සිට ක්‍රියාත්මක වේ.විශ්‍රමික ස්ථානධිපතිවරුන් නැවත සේවයට බඳවා ගැනීම නවතාලීම සහ ස්ථානාධිපතිවරුන්ගේ සේවා උසස්විමි ප්‍රමාදය වලක්වාලීම යන ඉල්ලීම් මුල් කරගනිමින් මෙම වර්ජනය පැවැත්වේ.මේ හේතුවෙන් අද මධ්‍යම රාත්‍රියේ සිට දුම්රිය ප්‍රමාදවිමේ සහ ගමන්වාර අවලංගු විමි සිදුවිය හැකිබව දුම්රිය ස්ථානාධිපතිවරුන්ගේ සේවක සංගමයේ සභාපති පියල් විජේසිරි මහතා පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n140905_1</link>
    <topic>උතුරු මුහුද ඉසුරු ගෙනෙයි [2014-09-05 09:30]</topic>
    <author>බිනාලි රාජපක්ෂ</author>
    <content>උතුරු පළාතේ මුහුදු පැළෑටි වගා ව්‍යාපෘතිය හරහා විශාල ආදායමක් මෙන්ම නව රැකියා අවස්ථා විසිදහසක් උත්පාදනය වන බව ධීවර හා ජලජ සම්පත් සංවර්ධන අමාත්‍ය රාජිත සේනාරත්න මහතා පවසයි.මන්නාරම් ප්‍රදේශයේ ආරම්භ කළ මුහුදු බෙල්ලන් කර්මාන්තයෙන් පසු ගිය වසරේ මෙට්‍රික් ටොන් 4 1/2 ක් අපනයනය කර තිබේ.මුහුදු මත්ස්‍ය පැටව් අභිජනාගාරයක් ආරම්භ කිරීමට මෙම වසරේ රුපියල් මිලියන දෙසිය පනහක් වෙන් කර ඇත.ත්‍රීකුණාමල දිස්ත්‍රික් ධීවර සංවර්ධන කටයුතු නිරීක්ෂණය කිරීමෙන් අනතුරුව පැවති ජනහමුවේදී අමාත්‍යවරයා මේ බව ප්‍රකාශ කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n1409051</link>
    <topic>අද කොළඹට ලක්ෂ 4000 කරන් වැස්සක්</topic>
    <author>මහින්ද අලුත්ගෙදර හා ක්‍රිස්ටි මහේෂ්</author>
    <content>නව යුගයක් කරා ගමන් කරන ශ්‍රී ලංකාව තවත් වැදගත් සන්ධිස්ථානයක් සනිටුහන් කරමින් දැවැන්ත සංවර්ධන ක්‍රියාදාමයේ ප්‍රතිඵලයක් ලෙස ඉදිකළ ‘පිටකොටුව මැණික් හා ස්වර්ණාභරණ වෙළෙඳ සංකීර්ණය’ ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන් අද (5) විවෘත කිරීමට නියමිතයි.කොළඹ නගරය ආසියාවේ ආශ්චර්යවත් නගරය බවට පත්කිරීමේ දැවැන්ත වැඩපිළිවෙළ තුළ හමුවන තවත් සුවිශේෂී සන්ධිස්ථානයක් වන මේ ව්‍යාපෘතිය රාජ්‍ය ආරක්ෂක හා නාගරික සංවර්ධන අමාත්‍යාංශය සහ නාගරික සංවර්ධන අධිකාරිය එක්ව ක්‍රියාත්මක කැර තිබෙන අතර ඒ වෙනුවෙන් වැයකර තිබෙන මුදල රුපියල් මිලියන 400 කි.මේ අනුව සුන්දරත්වය හා පිරිසිදුකම හේතුවෙන් කොළඹ නගරයට අවැසි ගාම්භීරත්වය නැවත උද්දීපනය කරමින් දෙස් විදෙස් සංචාරක කර්මාන්තයේ උන්නතිය වෙනුවෙන් මෙවැනි ව්‍යාපෘති ක්‍රියාත්මක කිරීම ඉවහල් වනු ඇත. කොළඹ නගර මධ්‍යයේ පිහිටි ශාන්ත ජෝන් මාළු තොග වෙළෙඳ සංකීර්ණය කොළඹ නගරයට අනවශ්‍ය තදබදයක් හා කොළඹ නගර මධ්‍යයකට උචිත ව්‍යාපාරයක් නොවී ය.ඒ හේතුවෙන් මාළු තොග වෙළෙඳ මධ්‍යස්ථානය පෑළියගොඩ නව තොග වෙළෙඳ මධ්‍යස්ථානයට රැගෙන යන ලදුව, ඉන් අනතුරුව පැරණි ශාන්ත ජෝන් මාළු තොග වෙළෙඳ සංකීර්ණය මෙරට ප්‍රථම මැණික් හා ස්වර්ණාභරණ වෙළෙඳ මධ්‍යස්ථානයක් ලෙස නවීන පහසුකම් සහිතව නවීකරණය කිරීමට නාගරික සංවර්ධන අධිකාරිය පියවර ගෙන තිබේ.මැණික් හා ස්වර්ණාභරණ කර්මාන්තයේ උන්නතිය හා දෙස් විදෙස් සංචාරකයන්ගේ ආකර්ෂණය වර්ධනය කරනු පිණිස මෙම ව්‍යාපෘතිය ක්‍රියාත්මක කෙරෙන අතර නවීකරණය කර ලද වෙළෙඳ මධ්‍යස්ථානයේ කඩ කාමර 83 ස්ථාපිත කර තිබේ. බැංකු හා ආපන ශාලා ඇතුළු නවීන පහසුකම් ද මැණික් හා ස්වර්ණාභරණ මිලදී ගැනීමට පැමිණෙන පාරිභෝගික ජනතාවට එහි ප්‍රමිතිය හා අවශ්‍ය උපදෙස් ලබාගැනීම සඳහා ජාතික මැණික් හා ස්වර්ණාභරණ අධිකාරියේ මධ්‍යස්ථානයක් ද මෙහි ස්ථාපිතකර ඇත.මහල් 05 කින් සමන්විත මෙම ගොඩනැඟිල්ල පළමු අදියර යටතේ පළමු ‍හා දෙවන මහල් මැණික් හා ස්වර්ණාභරණ වෙළෙඳ මධ්‍යස්ථානය ලෙස නවීකරණය කරන ලද අතර මෙහි ඉදිකිරීම් හා සේවා කටයුතු ශ්‍රී ලංකා යුද හමුදාවේ 4 වන ඉංජිනේරු සේවා බළකාය විසින් සිදුකරනු ලබයි.රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතාගේ උපදෙස් හා මඟපෙන්වීම මත නවීන ලොවට උචිත වන එහෙත් සම්ප්‍රදායන්ට ගරු කරමින් කොළඹ නගරය පුරා දැවැන්ත නාගරික සංවර්ධන ක්‍රියාවලියක් ආරම්භ කර තිබෙන අතර ඵෙතිහාසික වශයෙන් වැදගත් වන මේ ස්ථාන නව ලොවට ගැලපෙන සුපිරි සාප්පු සංකීර්ණයක් බවට පත්කරමින් ශ්‍රී ලාංකීය ජනතාවට අලංකාර නගරයක් තුළ සුපිරි සාප්පු සවාරියක අත්දැකීම් විඳගැනීමේ හැකියාව ලබාදී තිබේ.කොළඹ නගරයේ ඉතා ජනාකීර්ණ ස්ථානයක් වූ පිටකොටුව ශාන්ත ජෝන් වීදියේ, ශාන්ත ජෝන් වෙළෙඳ‍පොළ 1894 ජනවාරි මස 01 වන දින විවෘත කරන ලද අතර ඒ සඳහා එවකට වැය වූ මුදල රුපියල් 17,500 කි.වානේ ව්‍යුහයකින් යුත් විශාල මඩුවක් ලෙසින් මෙම වෙළෙඳ‍පොළ සකස් කරන ලද අතර දොරටු ගණනාවකින් යුත් මෙම ගොඩනැගිල්ල ප්‍රධාන මාර්ග දෙකක් සඳහා විවෘතව තිබිණි.ජනාධිපති මහින්ද රාජපක්ෂ මහතා එවකට ධීවර ඇමැතිවරයා වශයෙන් කටයුතු කරන සමයේ මෙම මාළු වෙළෙඳසල සියලු පහසුකම් ඇති වෙළෙඳසලක් ලෙස පෑලියගොඩ ප්‍රදේශයේ ප්‍රතිෂ්ථාපනය කිරීම සඳහා අමාත්‍ය මණ්ඩල අනුමැතිය ලබාගෙන තිබෙන අතර ඉන් අනතුරුව රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතා නගර මධ්‍යයක තදබදය මැද පවතින තොග වෙළෙඳ මධ්‍යස්ථානයක් වෙනුවට නගරයෙන් පිටත පහසුකම් සහිත තොග වෙළෙඳ මධ්‍යස්ථානයක් ඉදිකර තොග වෙළෙඳුන්ට ලබාදීමට පියවර ගත්තේය. මෙම නව වෙළෙඳ පරිශ්‍රය ජනතාවගේ මෙන්ම ව්‍යාපාරික ප්‍රජාවගේද කාලය හා ශ්‍රමය මුදල් ඉතිරි කරන්නක් වෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n1409052</link>
    <topic>බදුල්ලේ අල මිලදී ගැනීම ඉතා සාර්ථකයි</topic>
    <author>විජයානි එදිරිසිංහ</author>
    <content>බදුල්ල දිස්ත්‍රික්කයේ දහස් සංඛ්‍යාත අල ගොවීන්ගේ අස්වනු සහතික මිලට ලබාගැනීම් ඉතා සාර්ථකව සිදුවෙන බව සමුපකාර හා අභ්‍යන්තර වෙළෙඳ කටයුතු පිළිබඳ ඇමැති ජොන්ස්ටන් ප්‍රනාන්දු මහතා පවසයි.ඊයේ (04) වන විට අමාත්‍යාංශය, ලක් ස.තො.ස. මිලදී ගැනීමේ මධ්‍යස්ථාන හරහා අර්තාපල් කිලෝග්‍රෑම් ලක්ෂ පහකට ආසන්න ප්‍රමාණයක් මිලදී ගෙන තිබේ.ඒ සඳහා රුපියල් ලක්ෂ 350කට ආසන්න මුදලක් වැය කර ඇත. අල කිලෝවක් සඳහා රුපියල් 80ක සහතික මිලක් ගෙවනු ලබයි.පසුගිය දින කිහිපය තුළ දිනකට අල කිලෝග්‍රෑම් හැත්තෑ දහසකට ආසන්න ප්‍රමාණයක් මිලදී ගනු ලබයි. අර්තාපල් වගා කරන ගොවීන්ට කිසිදු බාධාවකින් තොරව අස්වනු විකුණා ගැනීම සඳහා වෙළෙඳ අමාත්‍යාංශය සහ ආර්ථික සංවර්ධන අමාත්‍යාංශය එක්ව මිලදී ගැනීමේ මධ්‍යස්ථාන රැසක් ස්ථාපිත කර තිබේ.රජයේ එම මධ්‍යස්ථානවලට අමතරව පෞද්ගලික වෙළෙඳුන්ද අල මිලදී ගැනීම සිදු කරයි. මෙවැනි පෞද්ගලික වෙළෙඳුන් අතර සිටින කූඨ ව්‍යාපාරිකයන් සහතික මිලට අල මිලදී ගැනීම ප්‍රතික්ෂේප කර ඇති බව හෙළි වී ඇත. මෙවැනි වෙළෙඳුන් සොයා වැටලීම් කර ඔවුන්ට එරෙහිව නීතිය ‍තදින්ම ක්‍රියාත්මක කරන ලෙසට අමාත්‍ය ජොන්ස්ටන් ප්‍රනාන්දු මහතා උපදෙස් දී ඇත.තවද අල ගොවියා හරහා ඡන්ද කඩා ගැනීමට උත්සාහ කරන විපක්ෂය ගොවීන් නොවන ඇතැම් අතරමැදියන් වගාබිමේදීම යොදවා අල මිලදී ගෙන ඒවා මිලදී ගැනීමේ මධ්‍යස්ථාන වෙත ගෙනගොස් ප්‍රමිතියෙන් තොර අල සහතික මිලට ගන්නා ලෙසට බල කිරීම් කර තිබේ.අල මිලදී ගැනීමේදී ඒවා ප්‍රමිතියකට අනුව මිලදී ගනියි. එනම් ලොකු පලුදු නැති හොඳ අල සහතික මිලටත් කුඩා පලුදු වූ ඒවා ඊට අඩු මිලකටත් මිලදී ගනු ලබයි.අල ගොවීන් ඒ ගැන හරිහැටි දැනගෙන සිටියත් විපක්ෂයේ කණ්ඩායම් කූට ලෙස ගොවියන් ලෙස රඟපාන අතරමැදියන් හරහා ප්‍රමිතියෙන් තොර අල සහතික මිලට ගන්නා ලෙසට බලකර ගොවින් අතර වැරදිමතයක් ගොඩනැගීමට කටයුතු කරන බව අමාත්‍යාංශයට තොරතුරු ලැබී තිබේ.වෙළෙඳ අමාත්‍යාංශය මෙසේ මිලදී ගන්නා අල ඉතා සාධාරණ මිලකට ලක් ස.තො.ස. වෙළෙඳසැල් 400 වැනි ප්‍රමාණයකින් මිලදී ගැනීමට පාරිභෝගිකයාට අවස්ථාව සලසාදී තිබේ. ලක් ස.තො.ස. මැදිහත්වී මෙවර අල මිලදී ගැනීම සිදු කිරීම නිසා වෙනත් කන්නවලට වඩා මෙවර ගොවියාට කඩිනමින් අස්වැන්න අලෙවි කර ගැනීමටත් සහතික මිල හරහා කුණු කොල්ලයට අස්වැන්න අතරමැදියන්ට අලෙවි නොකර විශාල ආදායමක් ලබා ගැනීමටත් අවස්ථාව සැලසී තිබේ.දේශීය අර්තාපල් අස්වනු නෙලීම අවසන් වන ලබන නොවැම්බර් - දෙසැම්බර් දක්වාම මෙම මිලදී ගැනීම් සිදු කරන බව අමාත්‍ය ජොන්ස්ටන් ප්‍රනාන්දු මහතා පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n1409053</link>
    <topic>ITN නව සභාපති අනුර සිරිවර්ධන</topic>
    <author/>
    <content>කර්මාන්ත හා වාණිජ කටයුතු අමාත්‍යාංශයේ ලේකම් අනුර සිරිවර්ධන මහතා ස්වාධීන රූපවාහිනී සේවයේ සභාපති ධුරයට පත් කර ඇත. සැප්තැම්බර් 1 වැනිදා සිට බලපැවැත්වෙන පරිදි ජනාධිපති මහින්ද රාජපක්ෂ මහතා විසින් මෙම පත්වීම සිදු කර ඇති අතර කර්මාන්ත හා වාණිජ කටයුතු අමාත්‍යාංශයේ ලේකම් තනතුරද හොබවමින් ඒ මහතා ස්වාධීන රූපවාහිනි සේවයේ ද සභාපති තනතුර උසුලනු ලබයි.මින් පෙරද අනුර සිරිවර්ධන මහතා ස්වාධීන රූපවාහිනි සේවයේ සභාපති ධුරය දරමින් එහි උන්නතිය වෙනුවෙන් විශාල මෙහෙවර ක් ඉටු කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n1409054</link>
    <topic>බාලා තම්පෝ අද දැයෙන් සමුගනී</topic>
    <author/>
    <content>වෘත්තීය සමිති නායක අභාවප්‍රාප්ත බාලා තම්පෝ මහතාගේ ආදාහන උත්සවය අද (05) පස්වරු 4.30 ට බොරැල්ල කනත්තේදී සිදු කෙරේ.ඒ මහතාගේ දේහය කොළඹ- 03 ගාලුපාර අංක 22 දරණ පටුමගේ ලංකා වෙළඳ සංගම් මූලස්ථානයේ තැන්පත් කර ඇත. රජයේ මැති ඇමැතිවරුන්, දේශපාලනඥයන්, වි‍ෙද්ශීය අමුත්තන්, වෘත්තීය සමිති නායකයන් ඇතුළු විශාල ජනතාවක් බාලා තම්පෝ මහතාගේ දේහයට අවසන් ගෞරව දැක්වීමට පැමිණෙමින් සිටී. ආදාහන පෙරහැර ඉහත සඳහන් ස්ථානයෙන් අද පස්වරු 3.30ට පිටත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n1409055</link>
    <topic>ජනතාවට කළයුතු සංවර්ධන කටයුතු අමතක කර දමා උතුරු පළාත් සභාව වෙනම දේශපාලන ගමනක යනවා</topic>
    <author>සිතාරා සේනානි සහ නුවන් කොඩිකාර,</author>
    <content>උතුරු පළාත් සභාව එහි ජනතාව වෙනුවෙන් කළයුතු සංවර්ධන කටයුතු සියල්ල අමතක කර දමා වෙනම දේශපාලන ගමනක නිරතව සිටින බව කැබිනට් ප්‍රකාශක, ජනමාධ්‍ය හා ප්‍රවෘත්ති ඇමැති කෙහෙලිය රඹුක්වැල්ල මහතා පවසයි.ඔවුන් දැන් ක්‍රියාත්මක කරමින් සිටින්නේ සියල්ල කඩාකප්පල් කිරීමේ වැඩපිළිවෙළක් යැයි ද ඇමැතිවරයා පවසයි.උතුරු පළාත් බලයක් නොතිබූ යුගයේ එහි ජනතාව වෙනුවෙන් රජය විශාල සංවර්ධන වැඩපිළිවෙළක් ක්‍රියාත්මක කළ බව කී ඇමැතිවරයා, දෙමළ සන්ධානය පළාත් සභාවේ බලයට පත්වීමෙන් පසු එකී සංවර්ධනය අඩපණව ගොස් ඇතැයි එම පළාතේ ජනතාව ම දැන් ප්‍රකාශ කරන බවද ඇමැතිවරයා පෙන්වා දෙයි.ඇමැති කෙහෙලිය රඹුක්වැල්ල මහතා මේ බව පැවැසුවේ ඇමැති මණ්ඩල තීරණ දැනුම්දීම සඳහා ජනමාධ්‍ය හා ප්‍රවෘත්ති අමාත්‍යාංශ ශ්‍රවණාගාරයේ ඊයේ (4) පැවැති මාධ්‍ය හමුවේදී මේ සම්බන්ධයෙන් මාධ්‍යවේදීන් මතුකරන ලද ප්‍රශ්නවලට පිළිතුරු දෙමිනි.උතුරු පළාත් ආණ්ඩුකාරවරයා සම්බන්ධයෙන් උතුරේ මහ ඇමැති සී.වී. විග්නේෂ්වරන් මහතාට ඇති ගැටලු හේතුවෙන් මෙවැනි තත්ත්වයක් මතුව තිබෙන්නේදැයි මාධ්‍යවේදියකු මෙහිදී මතු කරන ලද ප්‍රශ්නයකට පිළිතුරු දෙමින් ඇමැතිවරයා පැවැසුවේ මහ ඇමැතිවරයාට ඇති ප්‍රශ්නය ආණ්ඩුකාරවරයා නම් ඔහු එය පළාතේ ජනතාවගේ ප්‍රශ්නවලට ආදේශ කිරීම බරපතළ වරදක් බවයි. ඔවුන් එක් පැත්තකින් 13 සහ 17 වැනි සංශෝධන බලගන්වන්නැයි ඉල්ලා සිටිමින් ම තවත් පැත්තකින් පළාත් සභාවේ නිලධාරීන් ඉවත් කරන්නැයි කීම ගැටලුවක් බවයි.උතුරු පළාත් සභාව යම් ලෙසකින් විසුරුවා හැරීමට රජය කටයුතු කරන්නේදැයි මෙහිදී කළ විමසුමකට පිළිතුරු දන් ඇමැතිවරයා පැවැසුවේ එය විසුරුවීමට ආණ්ඩුක්‍රම ව්‍යවස්ථාව අනුව ජනාධිපතිවරයාට නොහැකි බවත්, එය විසුරුවා හැරීම අවශ්‍ය නම් ඒ බව තීන්දු කළ යුත්තේ මහ ඇමැතිවරයා විසින් ම බවත් ය.එසේම ඔහු ගන්නා වූ තීරණය ආණ්ඩුකාරවරයා වෙත දැනුම්දීමෙන් පසු ජනාධිපතිවරයා විසින් එකී තීන්දුව ප්‍රකාශයට පත් කරනු ලබන බවද කීවේය.එහෙත් ඉන්දියාවේ ජනාධිපතිවරයාට ප්‍රාන්ත ආණ්ඩුවක් විසුරුවා හැරීමේ හැකියාව පවතින බව කී ඇමැතිවරයා ඒ අනුව ගත්විට ශ්‍රී ලංකාවේ ක්‍රියාත්මක 13වැනි ආණ්ඩුක්‍රම ව්‍යවස්ථා සංශෝධනය ඉන්දියාවේ පවතින ක්‍රමය ද ඉක්මවා ගිය බලයක් සහිත ක්‍රමයක් යැයිද පෙන්වා දුන්නේය. ව්‍යවස්ථාවට අනුකූලව ජනාධිපතිවරයා පත් කරන නියෝජිතයා වන ආණ්ඩුකාරවරයකු ඉවත් කිරීමේ බලය ජනාධිපතිවරයා වෙත පැවරී තිබෙන බව කී ඇමැතිවරයා එහෙත් ජනතාවගේ ඡන්දයෙන් පත්වූ පළාත් සභාවක් විසුරුවා හැරීමේ බලය පැවරී නොමැති බවද පෙන්වා දුන්නේය.13වැනි සංශෝධනය ක්‍රියාත්මක කිරීමේදී පොලිස් බලතල හැර අනෙකුත් බලතල ක්‍රියාත්මකව පවතින බව රජය මුළු ලෝකයට ම ඉතා පැහැදිලිව දැනුම්දී තිබෙන බවද පැවැසීය.උතුරේ ඉඩම් හමුදාව විසින් අත් කර ගන්නා බවට එහි මහ ඇමැතිවරයා කර තිබෙන චෝදනාවක් සම්බන්ධයෙන් කළ විමසුමකට පිළිතුරු දුන් ඇමැතිවරයා පැවැසුවේ ලක්ෂ ගණනක් බිම් බෝම්බ ඉවත් කිරීමත්, තරුණ තරුණියන්ගේ බෙල්ලේ එල්ලා තිබූ සයනයිඩ් කරල ඉවත් කිරීමත් මඟින් උතුරේ ජනතාවට ජීවත්වීමේ අයිතිය ලබා දුන්නේ වත්මන් රජය බවත් ය.රජයේ ප්‍රවෘත්ති අධ්‍යක්ෂ ජනරාල් මහාචාර්ය ආරියරත්න ඇතුගල මහතා ද මේ අවස්ථාවට සහභාගී විය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n1409056</link>
    <topic>මහජන බැංකුවේ උකස් පොලී අනුපාතය අඩුකරයි</topic>
    <author/>
    <content>මහජන බැංකුව රන් භාණ්ඩ උකස් පොලිය අනුපාතිකය සියයට 12 දක්වා අඩු කිරීමට තීරණය කර තිබේ.එසේම රන් පවුමක් සඳහා ප්‍රදානය කරන ණය මුදල් ප්‍රමාණය ද වැඩි කර ඇත. දිවයින පුරා පිහිටි මහජන බැංකුවේ 735 කට අධික ශාඛා ජාලය හරහා කඩිනමින් මෙම සේවාව ලබා ගැනීමට හැකි අතර ණය මුදල මහජන බැංකුවේ ඕනෑම ශාඛාවකට ගෙවීමට හැකිවීම මෙහි ඇති විශේෂත්වය වෙයි.මෙයට අමතරව ‘පීපල්ස් මොබයිල් බෑන්කින්’ සහ ‘ඉන්ටර්නෙට් බෑන්කින්’ ඔස්සේ ශේෂය විමසීමට හා කලින් දැනුම් දී භාණ්ඩය බේරා ගැනීමට හැකියාව ද සලසා දී ඇත.මෙරට බැංකු ක්ෂේත්‍රයට මහජන බැංකුව 1963දී රන් භාණ්ඩ උකස් සේවාව හඳුන්වා දෙනු ලැබීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n1409057</link>
    <topic>ජනාධිපති මහින්ද වැනි නායකයකු ඉදිරියේ දී යළි බිහිවෙන්නේ නැහැ</topic>
    <author>උපාලි කරුණාරත්න</author>
    <content>ජනාධිපති මහින්ද රාජපක්ෂ මහතා වැනි නායකයෙකු පෙනෙන තෙක් මානයක නොමැති බව ශ්‍රී ලංකා සංවර්ධන නිලධාරීන්ගේ සංගමය ප්‍රකාශ කරයි.දේශපාලනයේ නියැලීමේ අයිතිය රාජ්‍ය සේවකයන්ට ලබා නොදෙන්නේ නම් එම අයිතිය වෙනුවෙන් මානව හිමිකම් කොමිසමට යාමට තම සංගමය සූදානම් බව එහි ප්‍රධාන ලේකම් අජිත් ජයසුන්දර මහතා පැවසීය.රාජ්‍ය සේවයේ සිටින පුද්ගලයන් දේශපාලනයට යොමු කිරීම කාලෝචිත යයි ද ඒ මහතා කීය.මේ අදහස් පළ වූයේ ඊයේ (03) කොළඹදී පැවැති මාධ්‍ය හමුවකදීය.ආයතන සංග්‍රහයේ 32 පරිච්ඡේදයට අනුව රාජ්‍ය සේවයේ නියුතු පොලිස් නිලධාරීන්ට, හමුදා නිලධාරීන්ට, ග්‍රාම නිලධාරීන්ට, මැතිවරණ නිලධාරීන්ට, අධිකරණ නිලධාරීන්ට, බන්ධනාගාර සේවයේ නියුතු මාණ්ඩලික නිලධාරීන්ට දේශපාලන ක්‍රියාදාමයේ යෙදීම සීමා කර ඇත. ඡන්දය දීම කළ හැකි වුවද දේශපාලන කටයුතු වල නිරත වීම මෙයින් සීමා කර තිබේ. නමුත් රාජ්‍ය සේවයේ නියුතු අනෙකුත් සෑම සෙසු නිලධාරියෙකුටම දේශපාලනයේ යෙදීමට අයිතිය ඇත. එම අයිතිය උදුරා ගැනීමට යමෙකු කටයුතු කරන්නේ නම් එම අයිතිය ඉල්ලීමට කටයුතු කරනවා.කිසිදු බලාපොරොත්තුවක් නොමැතිව සිටි උපාධිධාරීන්ගේ අපේක්ෂාවන් මල්පල ගැන්වූයේ මහින්ද රාජපක්ෂ ජනාධිපතිවරයායි. වර්තමාන රජයයි. එදා එක්සත් ජාතික පක්ෂ පාලන කාලයේ ඇතිවූ කැරලිකාරී තත්ත්වය නිසා උපාධිධාරීන් විශාල පිරිසක් රටට අහිමි වුණා. ජනතා විමුක්ති පෙරමුණද මේ තත්ත්වයට වග කියන්න ඕනෙ.වසර 30 කට අදිකව පැවැති යුද්ධය අවසන් කර රට යහමගට යොමුකරමින් වේගවත් සංවර්ධනයක් කරා රට රැගෙන යන වර්තමාන ජනාධිපතිවරයාට තම සමිතියේ නිලධාරීන්ගේ පූර්ණ සහයෝගය ලබාදෙන බව ද ජයසුන්දර මහතා ප්‍රකාශ කෙළේය.ශ්‍රී ලංකා සංවර්ධන නිලධාරීන්ගේ සංගමයේ සභාපති චින්තක කාරියකරවන -අපි ස්වාධීනව කටයුතු කරන සංගමයක්. යහපත් දෙයක් රටතුළ සිදුවෙනවා නම් කොන්දේසි විරහිතව එයට සහය දෙනවා. දේශපාලන බංකොලොත්භාවය වසා ගැනීමට ජනතා විමුක්ති පෙරමුණ රජයේ සේවකයින්ගේ දේශපාලන කටයුතු සම්බන්ධයෙන් විවිධ ප්‍රකාශ කරනවා.අප එක්සත් ජනතා නිදහස් සන්ධානය ආරක්ෂා කළ යුතුයි කියන මතයේයි සිටින්නෙ.ශ්‍රී ලංකා සංවර්ධන නිළධාරීන්ගේ සංගමයේ කාත්‍යාධිකාරී මණ්ඩල සභික සමන්ත රණසිංහ මහතා -රාජ්‍ය සේවකයින් පිළිබඳව කථා කිරීමට එක්සත් ජාතික පක්ෂයට කිසිඳු අයිතියක් නැහැ. අද උපාධිධාරීන් අභිමානවත්ව සේවය කරනවා. රට නිවැරදි මාවතේ ගෙන යන ජනාධිපතිතුමාට අප ස්තුති වන්ත විය යුතුයි.මේ අවස්ථාව සඳහා ශ්‍රී ලංකා සංවර්ධන නිලධාරීන්ගේ සංගමයේ නිලධාරීන් ගණනාවක් සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n1409058</link>
    <topic>හම්බන්තොට වැව් පිළිසකර කිරීමට රුපියල් කෝටි හතර හමාරක්</topic>
    <author>කටුවන සමූහ - හැරී ඒ.පතිරණ‍</author>
    <content>ආර්ථික සංවර්ධන අමාත්‍යාංශය යටතේ හම්බන්තොට දිස්ත්‍රික්කයේ වැව් පිළිසකර කිරීම සඳහා රු.කෝටි හතර හමාරකට අධික මුදලක් වෙන්කර දී ඇති බව හම්බන්තොට දිස්ත්‍රික් වාරිමාර්ග කාර්යාලය සඳහන් කරයි.මේ යටතේ අම්බලන්තොට රිදියගම වැව පිළිසකර කිරීම සඳහා රුපියල් ලක්ෂ සියයක් ද,හම්බන්තොට යෝධ වැව පිළිසකර කිරීමට රු. ලක්ෂ 99ක්ද, වීරවිල වැව පිළිසකර කිරීමට රු. ලක්ෂ 99ක්ද , තිස්සමහාරාම වැව පිළිසකර කිරීමට රු. ලක්ෂ 99ක්ද, දෙබරවැව වැව පිළිසකර කිරීමට රු. ලක්ෂ 49ක්ද වශයෙන් මේ වන විට මුදල් වෙන් කර දී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n1409059</link>
    <topic>කොළඹ ජාත්‍යන්තර සිනමා උළෙල:අද සිවුවැනි දිනයයි</topic>
    <author>‍රත්නසිරි පතිරණ</author>
    <content>කොළඹ ජාත්‍යන්තර සිනමා උළෙල අද (05) දා සතරවැනි දිනයයි. ගෙවීගිය දින කීපය පුරාම මෙරට අතිවිශාල සිනමා ප්‍රේක්ෂකයන්ගේ ප්‍රතිචාර මැද සිනමා ශාලා (05) කදී ලොව අග්‍රගණ්‍ය චිත්‍රපට රැසක් ප්‍රදර්ශනය විය. අද දවසේ තිරගත වන චිත්‍රපට නාමාවලිය මෙසේය.රීගල් සිනමා ශාලාව-උදේ 10.00ටGoopi Gawaiya Bagha Bajaiya මෙය ඉන්දියානු ළමා චිත්‍රපටයකි. දහවල් 1.00 Trap Street - චීනය, සවස 4.00 Walesa Czlowiek z nadziel - පෝලන්තය, සවස 7.00 Fandry - ඉන්දියාවචිත්‍රපට සංස්ථා සිනමා ශාලාව-උදේ 10.00 Achtste Groepers Huilen Niet නෙදර්ලන්තය, දහවල් 1.00 Disengagement, සවස 4.00 Ajeyo - ඉන්දියාව, සවස 7.00 Stellet Lijcht - මෙක්සිකෝ, ප්‍රංශ සහ ජර්මන්, රාත්‍රි 10.00 Les Amants du Pont - No - ප්‍රංශය.මැජෙස්ටික් සුපිරියර් සිනමා ශාලාව-උදේ 10.00 Gett, THE TRIAL OF VIVIANC A MSALEM - ප්‍රංශය, ජර්මනිය, ඊශ්‍රායලය, දවල් 1.00 Iranian - ප්‍රංශය, ස්විට්සර්ලන්තය, සවස 4.00 Kaafiron Ki Namaaz - ඉන්දියාව සවස 7.00 'ස්වරූප' - ශ්‍රී ලංකාවඑම්පයර් සුපිරියර් සිනමා ශාලාව-සවස 4.00 The Bit Player - පිලිපීනය, සවස 7.00 Los salvajes - ඇෆ්ගනිස්ථානයජර්මන් සංස්කෘතික මධ්‍යස්ථානයඋදේ 10.00, දහවල් 1.00 - Chung Kuo, China ඉතාලිය සවස 4.00 Bay Blues - ජපානය සවස 7.00 Till we meet again - ඉන්දියාව රාත්‍රී 10.00 The Death Match - ජපානය මීට සමගාමීව අද උදේ 10.00ට කාලෝස් රෙගදාස් මෙහෙයවන දේශනයේ දෙවැනි සැසිය ශ්‍රී ලංකා පදනම් ආයතනයේදී පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n14090510</link>
    <topic>දකුණු පළාත් මාධ්‍යවේදීන් සඳහා වූ වැඩමුළුවට මහ ඇමතිගේ අනුග්‍රහය</topic>
    <author>දික්වැල්ලේ තිලකරත්න ගාල්ල උතුර සමූහ</author>
    <content>දක්ෂිණ ලංකා මාධ්‍ය මධ්‍යස්ථානයේ ඉදිරි වැඩසටහන් පිළිබඳව සාකච්ඡා කිරීමටත් , ගාල්ල දිස්ත්‍රික්කයේ මාධ්‍යවේදීන්ට අධිකරණ වාර්තා නිවැරැදිව වාර්තා කිරීම සඳහා වූ වැඩමුළුවක් පැවැත්වීම සඳහාත් දකුණු පළාත් ප්‍රධාන ඇමති ෂාන් විජයලාල් ද සිල්වා මහතා සමඟ කරන ලද සාකාච්ඡාවේදී එම වැඩමුළුව පැවැත්වීමට තමාගේ පූර්ණ දායකත්වය දක්ෂිණ ලංකා මාධ්‍ය මධ්‍යස්ථානයට ලබා දෙන බව මහ ඇමතිවරයා පැවසීය.ගාල්ල ලබුදූව දක්ෂිණපායේ පිහිටි දකුණු පළාත් ප්‍රධාන අමාත්‍ය කාර්යාලයේදී දක්ෂිණ ලංකා මාධ්‍ය මාධ්‍යස්ථානයේ නිලධාරීන් සමඟ කළ සාකච්ඡාවකදී ප්‍රධාන ඇමතිවරයා මේ බව පැවසුවේය.එම වැඩමුළුව කාලෝචිත එකක් බවත් ඊට අවශ්‍ය සම්පත් දායකයින් ලබා දීමටත් අනෙකුත් පහසුකම් සලසා දීමටත් කටයුතු කරන බවත් ඒ සඳහා අවශ්‍ය සැලසුම තමා වෙත හැකි ඉක්මනින් ඉදිරිපත් කරන ලෙසත් ප්‍රධාන ඇමතිවරයා දක්ෂිණ ලංකා මාධ්‍ය මධ්‍යස්ථානයේ නිලධාරින්ගෙන් ඉල්ලා සිටියේය.මෙම අවස්ථාවට දක්ෂිණ ලංකා මාධ්‍ය මධ්‍යස්ථානයේ සභාපති මහින්ද පී ලියනගේ මහතා ඇතුළු නිලධාරින් පිරිසක් සහභාගි වූහ</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n14090511</link>
    <topic>නිර්මාණකරණය රටක දියුණුව මනින මිනුම් දණ්ඩක්</topic>
    <author>මහින්ද අලුත්ගෙදර</author>
    <content>රටක දියුණුව සහ නව ප්‍රවේශය මනින මිනුම් දණ්ඩ නිර්මාණකරණය බව සංස්කෘතික හා කලා කටයුතු ඇමැති ටී.බී ඒකනායක මහතා ප්‍රකාශ කරයි.නව නිර්මාණ විශාල වශයෙන් රටකට ලොකු ශක්තියක් නිර්මාණය කරන බව පෙන්වා දෙන ඒ මහතා වාර්ෂිකව විශාල පොත් ප්‍රමාණයක් නිර්මාණය වන බවද ඒවා සම්බන්ධයෙන් විචාරය හා විවේචනය ආදිය බුද්ධිමත් ලෙස ක්‍රියාත්මක වන්නේ නම් අපේ ලේඛකයන් තව තවත් දිරිමත් වන බවද කීය.ඇමැතිවරයා මේ බව සඳහන් කළේ කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ දී පෙරේදා (03) පැවැති "රාජ්‍ය සාහිත්‍ය සම්මාන ප්‍රදානෝත්සවය - 2014" අමතමිනි. සාහිත්‍ය කලාව පෝෂණය කරමින් සහ උසස් නිර්මාණ අගයමින් උසස් සාහිත්‍ය නිර්මාණ රටට දායාද කරන සාහිත්‍යදරයන් දිරිගැන්වීම වෙනුවෙන් පැවැති මෙය ජනාධීපති මහින්ද රාජපක්ෂ මහතාගේ ප්‍රධානත්වයෙන් පැවැත්විණි. සංස්කෘතික හා කලා කටයුතු අමාත්‍යංශය, රාජ්‍ය සාහිත්‍ය අනු මණ්ඩලය, ශ්‍රී ලංකා කලා මණ්ඩලය, සංස්කෘතික කටයුතු දෙපාර්තමේන්තුව එක්ව එය සංවිධානය කෙරිණි.මේ රටේ සාහිත්‍යය වෙනුවෙන් අමරණීය සේවාවක් සිදුකරමින් ජාතියට විශිෂ්ට සේවාවක් සිදුකළ සාහිත්‍ය නිර්මාණකරුවන් තිදෙනෙකු ජීවිතයේ එක් වරක් පමණක් හිමිවන ශ්‍රී ලංකා සාහිත්‍ය රත්න සම්මානයෙන් පිදුම් ලැබූ අතර ඊට අමතරව එක් එක් ක්ෂේත්‍රයන්හි විශිෂ්ටතා දැක් වූ නිර්මාණකරුවන් ඇගයීමට ලක්වූහ.මේ රටේ සාහිත්‍යය වෙනුවෙන් ඉමහත් සේවාවක් සිදුකළ විශිෂ්ඨයන් තිදෙනෙකු ශ්‍රී ලංකා සාහිත්‍ය රත්න සම්මානයෙන් පිදුම් ලැබූ අතර අමෙරිකාවේ හවායි විශ්වවිද්‍යාලයීය ජන සන්නිවේදන අධ්‍යනාංශයේ මහාචාර්ය විමල් දිසානායක, තෙලිවත්තේ ජෝෂප් සහ කාල් මලර් මහත්වරු මෙසේ එම සම්මානයෙන් පිදුම් ලැබූහ.ඇමැතිවරයා මෙහිදී වැඩි දුරටත් මෙසේ දප්‍රකාශ කළේය,රජයේ මැදිහත්වීම යටතේ රාජ්‍ය ලාංඡනය සහිතව අද රාජ්‍ය සාහිත්‍ය සම්මාන ප්‍රදානය කරනවා. මේ කාර්යයේ දී මාස හයක කාලයක් අභියෝගාත්මක කාර්යයක් ඉටුකළ සැමට ගෞරවය පිරිනමනවා.පෞද්ගලික අංශයේ සංවිධානයෙන් යුතුව රටපුරා සංවිධානය කරන පොත් ප්‍රදර්ශන විශාල ප්‍රමාණයක් දකිනවා. ඒවායින් පොත් විශාල ප්‍රමාණයක් අලෙවි වෙනවා. රටේ විශාල පිරිසක් දැන් පොත් කියවනවා. විචාරය, විවේචනය ආදිය බුද්ධිමත් ලෙස ක්‍රියාත්මක වන්නේ නම් අපේ ලේඛකයන් තව තවත් දිරිමත් වෙවි.නිර්මාණකරනය වෙනුවෙන් අවශ්‍ය වෙනමම ස්ථානයක් අපි මහනුවර, පල්ලේකැලේ ස්ථාපිත කරගෙන යනවා. ඕනෑම අයෙකු එම ස්ථානයට ගොස් නේවාසිකව තමන්ගේ නිර්මාණයන් සිදුකිරීමේ අවස්ථාව තිබෙනවා. ඒවායින් නිර්මාණකරුවන්ට දිරියක් වෙනවා.ජනාධිපති මහින්ද රාජපක්ෂ මහතා මෙවර අයවැයේ දී නිර්මාණකරුවන් වෙනුවෙන් විශේෂ සහන කිහිපයක් ලබාදෙන්න පියවර ගත්තා. ඒ සමඟ අලුතින් මතුවන නව අංකුර කලාකරුවන්, නිර්මාණකරුවන්ට අවශ්‍ය විවිධ කරුණු සම්බන්ධයෙන් අපි සංස්කෘතික කටයුතු දෙපාර්තමේන්තුව සමඟ සාකච්ඡා කොට ක්‍රියාත්මක කරනවා.රාජ්‍ය සාහිත්‍ය අනු මණ්ඩලයේ සභාපති මහාචාර්ය සමන්ත හේරත් මහතා,සියලු දුෂ්කරතා මධ්‍යයේ මේ කාර්යය සිදුකර තිබෙනවා. වසර ආරම්භයේ සිට සාහිත්‍යයේ උන්නතිය වෙනුවෙන් ව්‍යාපෘති රැසක් ආරම්භ කර තිබෙනවා. රාජ්‍ය සාහිත්‍ය සම්මාන ප්‍රදානය අතිශයින්ම දුෂ්කර ක්‍රියාවලියක්. 2013 වසරේ ජනවාරි පළමුවැනිදා සිට දෙසැම්බර් මස 31 දා තෙක් ප්‍රථම මුද්‍රණය ලෙස මුද්‍රණයෙන් ප්‍රකාශිත ග්‍රන්ථ මෙසේ ඇගයීමට ලක්කර තිබෙනවා.සෑම වසරකදීම ග්‍රන්ථ 1,500 ක් පමණ ලැබෙන නමුත් මෙවර අපිට ග්‍රන්ථ 1,700 ක් පමණ ලැබී තිබුණා. ඒවා රාජ්‍ය ලේඛනාගාරයේ ලියාපදිංචිය අනිවාර්ය වෙනවා.සිංහල, දෙමළ, ඉංග්‍රීසි භාෂා ත්‍රිත්වයෙන්ම 2013 වර්ෂයේ දී පළ වූ නවකතා, කෙටිකතා, ස්වතන්ත්‍ර පද්‍ය, ස්වතන්ත්‍ර ගීත, ස්වතන්ත්‍ර නාට්‍ය, යෞවන සාහිත්‍ය, ළමා සාහිත්‍ය, විද්‍යා සාහිත්‍ය, ශාස්ත්‍රීය හා පර්යේෂණ, නවකතා පරිවර්තන, කෙටිකතා පරිවර්තන, පද්‍ය පරිවර්තන, නාට්‍ය පරිවර්තන, ශාස්ත්‍රීය හා පර්යේෂණ පරිවර්තන හා විවිධ විෂය යන ක්ෂේත්‍ර 15 ට අයත් විශිෂ්ටතම සිංහල, දෙමළ හා ඉංග්‍රීසි සාහිත්‍ය කෘති සඳහා අදාළ ලේඛක ලේඛිකාවෝ මෙහිදී සම්මාන ලබා ගත්හ.ප්‍රවීණ සාහිත්‍යවේදීන්ගේ ලිපි ඇතුළත් “සාහිත්‍යය - විශේෂ කලාපය” එළි දැක්වීම ද මෙහිදී සිදුවිණි.පාර්ලිමේන්තු මන්ත්‍රී එම්.එච්.එම් අෂ්වර්, සංස්කෘතික හා කලා කටයුතු අමාත්‍යාංශයේ ලේකම් වසන්ත ඒකානායක, ශ්‍රී ලංකා කලා මණ්ඩලයේ සභාපති මහාචාර්ය මුදියන්සේ දිසානායක මහත්වරුන් ඇතුළු විශාල පිරිසක් මේ අවස්ථාවට එක්ව සිටියහ.සම්මාන ප්‍රදානෝත්සවයේ දී සම්මාන හිමි වූ අයුරුවසරේ හොඳම සිංහල ස්වතන්ත්‍ර නවකතාව - කාල නදී ගලා බසී (නෝබට් අයගමගේ)වසරේ හොඳම කෙටි කතා සංග්‍රහය - කියනු මැන දිවි අරුත (ආචාර්ය ගුණදාස අමරසේකර)හොඳම කාව්‍ය සංග්‍රහය - හැටේ වත්තේ මග්දලේනා (සෞම්‍ය සඳරුවන් ලියනගේ)හොඳම ගීත සාහිත්‍ය කෘතිය - ඉස්සර විදියට සමඟ කොපර කොපර පිපිඤ්ඤා (අමරසේන කංකානම්ගේ)හොඳම යොවුන් සාහිත්‍ය කෘතිය - සටනක් මැද සටනක් (ගුණසේකර ගුණසෝම)හොඳම ළමා සාහිත්‍ය කෘතිය - 1 - නල්පනාව නැති වෙලා (සමරකෝන් පතිරාජ)හොඳම ළමා සාහිත්‍ය කෘතිය - 2 - මුහුද සහ දෝණි (තනූජා එන් අයගම)හොඳම පද්‍ය පරිවර්ථන කෘතිය - රතු රෝස නිල් රෝස (පරාක්‍රම කොඩිතුවක්කු)හොඳම ස්වතන්ත්‍ර විවිධ විෂයක ග්‍රන්ථය - විශ්ව න්‍යාය විද්‍යාව (බී අමරසිරි පීරිස්)හොඳම පරිවර්තන නවකතාව - ධීමතී (ආනන්ද අමරසිරි)හොඳම පරිවර්තන නාට්‍ය කෘතිය - හැමෝටම වැරදිලා (බන්දුල විතානගේ)හොඳම පරිවර්තිත කෙටිකතා සංග්‍රහය - මඟ වැරැදුනු ගැහැණිය (සමරසිංහ ගුණසේකර)හොඳම ශාස්ත්‍රීය හා පර්යේෂණ කෘතිය - ථෙරවාදී බෞද්ධ දර්ශනය ධර්මවාදී පරීක්ෂා (අරුණ කේ ගමගේ)හොඳම පරිවර්තන විවිධ විෂය - ලංකාවේ ගැමි ජනතකා (චන්ද්‍ර ශ්‍රී රණසිංහ)හොඳම ස්වතන්ත්‍ර නාට්‍ය කෘතිය - සෙල්ලම් නිරිඳු (ජයලත් මනෝරත්න)හොඳම විද්‍යා සාහිත්‍ය කෘතිය - මිගුමි සහ තවත් විද්‍යා ප්‍රබන්ධ කතා (ප්‍රේමචන්ද්‍ර රූපසිංහ)හොඳම පිටු සැළසුම් හා නිමාවෙන් යුතු ග්‍රන්ථය - World Heritage Sites in Sri Lanka (අජිත් කුමාර ජයමාන්න)හොඳම පිටකවර නිර්මාණය - පුරවැසි පෙත්සම (කේ.ඩබ්ලිව් ජනරංජන)සාහිත්‍ය හා තත්විෂයාත්මක ග්‍රන්ථ වැඩිම ප්‍රමාණයක් ප්‍රකාශනය - එස්.ගොඩගේ සහ සහෝදරයෝ</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n14090512</link>
    <topic>කැලණිය භාර සහකාර පොලිස් අධිකාරිඇතුළු පිරිස සැප් 17 දා අධිකරණයට</topic>
    <author>නෙල්කා මැදගෙදර</author>
    <content>යතුරු පැදියකින් ගමන් කරමින් සිටි පුද්ගලයකු පස්යා‍ල ප්‍රදේශයේ දී වෙඩි තබා මරා දැමූ බව පැවසෙන සිද්ධියෙහි සැකකාර පොලිස් කොස්තාපල්වරයාට ඇප ලබාදීම සඳහා පොලිසිය සත්‍ය තොරතුරු වසන් කර අධිකරණයට කරුණු ඉදිරිපත් කළ බවට එල්ල වන චෝදනා සම්බන්ධයෙන් කරුණු දැක්විම සඳහා ලබන සැප්තැම්බර් මස 17වැනි දා අධිකරණයෙහි පෙනි සිටින ලෙස කැලණිය කොට්ඨාස භාර සහකාර පොලිස් අධිකාරිවරයා ඇතුළු පිරිසකට නියෝග කරමින් අභියාචනාධිකරණය නොතිසි නිකුත් කළේය.පොලිස් වෙඩි පහරට ලක්ව මිය ගිය ටී.පී.පී ප්‍රභාත් ඉන්දික නමැත්තාගේ බිරිය වන මහේෂිකා මධුභාෂිණී ඉදිරිපත් කළ අභියාචනා පෙත්සමක් සළකා බැලූ අභියාචනාධිකරණයේ සභාපති විනිසුරු ඒ.ඩබ්ලිව්. එම්. සලාම් මහතා මෙලෙස නොතිසි නිකුත් කළේය.මෙම වෙඩි තැබීම කළ බව පැවසෙන නිට්ටඹුව පොලිසියෙහි පොලිස් කොස්තාපල් ඩබ්ලිව්. ඩී. ජේ. වෙලගෙදර, කැලණිය කොට්ඨාස භාර සහකාර පොලිස් අධිකාරි සී. ඊ. විදිසිංහ, සහ නීතිපතිවරයා පෙත්සමෙහි වගඋත්තරකරුවෝ වෙති..මේ සම්බන්ධයෙන් පැවැති නඩු විභාගයේ දී පොලිසිය ඉදිරිපත් කළ කරුණු සළකා බැලූ අත්තනගල්ල මහේස්ත්‍රාත් අධිකරණය විත්තිකාර පොලිස් කොස්තාපල්වරයාට ඉකුත් ජූනි මස 17වැනි දා ඇප නියම කෙළේය.එම නියෝගය අභියෝගයට ලක් කරමින් මෙම පෙත්සම ඉදිරිපත් කර තිබුණි.ශ්‍රී ලංකා නීතිඥ සංගමය නියෝජනය කරමින් ජ්‍යෙෂ්ඨ නීතිඥ අනුර මැද්දෙගොඩ මහතා ඇතුළු නීතිඥවරු පිරිසක් පෙත්සම්කාරිය වෙනුවෙන් පෙනි සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n14090513</link>
    <topic>උතුරේ මහ ඇමැති ඉන්දියාවට යනවනම් ඊට පෙර රජයෙන්අවසර ලබා ගත යුතුයි</topic>
    <author>සිතාරා සේනානී සහ නුවන් කොඩිකාර</author>
    <content>ඉන්දීය අගමැතිවරයාගේ ආරාධනාව පිළිගෙන උතුරු පළාත් මහ ඇමැති සී. වී විග්නේෂ්වරන් මහතා ඉන්දියාවට යන්නේ නම් ඔහු ඊට පෙර රජයෙන් අවසර ලබාගත යුතු බව ජනමාධ්‍ය හා තොරතුරු ඇමැති කෙහෙළිය රඹුක්වැල්ල මහතා පැවැසීය.එය උතුරු පළාත් සභා මහ ඇමැතිවරයාට පමණක් නොව සෑම පළාත් සභාවකම මහ ඇමැතිවරයකුටම මෙය පොදු බව හෙතෙම කීවේය.ජනමාධ්‍ය හා තොරතුරු අමාත්‍යාංශයේ ඊයේ (4) පැවැති කැබිනට් තීරණ දැනුම්දීමේ මාධ්‍ය හමුවේ දී ඇමැතිවරයා එසේ ප්‍රකාශ කෙළේය.උතුරු මහ ඇමැතිවරයා ඉන්දීයාවට යෑමට අවසර ඉල්ලා ඇද්දැයි මාධ්‍යවේදියකු ඇසු ප්‍රශ්නයකට පිළිතුරු දුන් ඇමැතිවරයා මේ වන තෙක් එවැනි අවසර ඉල්ලීමක් කර නොමැති බවත් අවසර ඉල්ලීමක් කළහොත් ඒ අනුව සළකා බැලීමක් සිදුකළ හැකි බවත් කීවේය.ඇමැතිවරයකු වුවද විදේශ රටකට යෑමේ දී අවසර ලබාගතු යුතු බවත් එවිට ඔහු වෙනුවෙන් වැඩ බලන්නකු පත් කිරීම සිදුකරන බවත් ඒ මහතා කියා සිටියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=n14090514</link>
    <topic>සරත් ෆොන්සේකාට එරෙහිනඩුව නොවැම්බර් 5දා කැඳවයි</topic>
    <author>රෝෂන් තුෂාර</author>
    <content>යුද හමුදා සෙබළුන් අයුතු රාජකාරියේ යොදවා ගත්තේය යන චෝදනා යටතේ සරත් ෆොන්සේකා මහතාට හා ඔහුගේ ලේකම් කපිතාන් සේනක හරිප්‍රිය ට එරෙහිව විභාගවන නඩුව නොවැම්බර් 5 දින කැඳවීමට කොළඹ මහාධිකරණ විනිසුරු රෝහිණි වල්ගම මහත්මිය ඊයේ (4) නියෝග කළාය.ඊයේ මේ නඩුව කැඳ වු අවස්ථාවේ දී නඩුවේ තෙවන සාක්ෂිකරුවන ලුතිනන් කර්නල් එල්. පි. ආර්. ප්‍රේමලාල් මහතා ගේ කටඋත්තරවල පිටපත් විත්තියට ලැබී නොමැති බව විත්තිය වෙනුවෙන් පෙනී සිටි නීතිඥ සාලිය පීරිස් මහතා අධිකරණට දන්වා සිටියේය.මේ අනුව එම පිටපත් විත්තියට ලබා දෙන ලෙසට මහාධිකරණ විනිසුරුවරිය නියෝග කළාය.‍සේනක හරිප්‍රිය දෙවැනි විත්තිකරුගේ විදේශ ගමන් බලපත්‍රය මාසයක කාලයකට මුදා හරින ලෙසද විනිසුරුවරිය දන්වා සිටියාය.යුද හමුදාව හැරගිය සෙබළුන් දස දෙනකුට නවාතැන් පහසුකම් සපයමින් ඔවුන් ශ්‍රි ලංකා රජරජය කෙරෙහි පවතින රාජ පාක්ෂික භාවයෙන් ඉවත් කිරීමට කුමන්ත්‍රණය කිරීම යන චෝදනාව යටතේ සරත් පොන්සේකා මහතාට හා හරිප්‍රිය මහතාට එරෙහිව නීතිපතිවරයා මේ නඩුව පවරා තිබිණි.පැමිණිල්ල වෙනුවෙන් රජයේ නීතිඥ මාධව තෙන්නකෝන් මහතා සමඟ රජයේ නීතිඥ නයෝමි වික්‍රමසේකර මෙනවිය පෙනී සිටියහ.විත්තිය වෙනුවෙන් නීතිඥ සාලිය පීරිස් , නීතිඥ උපුල් ජයසුරිය, රුක්ෂාන් නානායක්කාර මහත්වරු ඇතුළු පිරිසක් පෙනී සිටියහ. නඩුව නොවැම්බර් 5 දින යළි කැදවීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=r1409051</link>
    <topic>ආහාර පරිහරණ ආයතනශ්‍රේණිගත කරයි</topic>
    <author>බුලත්සිංහල වි‍ශේෂ මිල්ටන් ධර්මසිංහ</author>
    <content>ආහාර පනත යටතේ හොරණ නගරයේ ඇති සියලුම ආහාර පරිහරණ ආයතන ලියා පදිංචිකර ශ්‍රේණිගත කිරීමට හොරණ නගරාධිපති ග්‍රැන්විල් රාජපක්ෂ මහකා පියවර ගෙන තිබේ නගරාධිපතිවරයාගේ උපදෙස් පරිදි නාගරික සෙූඛ්‍ය පරීක්ෂක අංශයය මඟින් මෙම වැඩ සටහන ක්‍රියාත්මක කරනු ලබයි.මෙම වැඩ සටහන යට‍තේ නගරයේ හෝටල් ආපන හාලා උත්සව ශාලා හා පිසූ ආහාර අලෙවි මධ්‍යස්ථාන සියයකට ඵම ආයතන ලියා පදිංචි කිරීමේ ඉල්ලුම්පත සමග ප්‍රශ්නාවලියක් ඉදිරිපත් කර ඇත. ඵම තොරතුරු ලැබීමෙන් පසු සෞඛ්‍ය නිලධාරීන් විසින් අදාළ ආයතන පිළිබදව දැඩිලෙස අධීක්ෂණය කර අදාළ ප්‍රශ්නාවලියේ පිළිතුරු වලට ලකුණු ප්‍රදානය කරනු ලබයි.ලබා ගන්නා ලකුණු අනුව ලකුණු 50 -74 අතර ලකුණු ලබා ගන්නා ආයතනයට බී ශේ්‍රණියක්ද 75-100 ලකුණු ලබා ගන්නා ආයතනයට ඵ් ශේ්‍රණියද සහිත 2014 වර්ෂය සදහා ලියා පදිංචි සහතිකයක් නිකුත් කරනු ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=r1409052</link>
    <topic>අනුරපුරේ ප්‍රා. ලේකම් කොට්ඨාස22ක ජනතාව උග්‍ර පානීය ජල හිඟයක</topic>
    <author>නිමල් විජේසිංහඅනුරාධපුර අතිරේක දිස්ත්‍රික් සමූහ</author>
    <content>අනුරාධපුර දිස්ත්‍රික්කයේ ප්‍රධාන ජලාශ 13 ජල ධාරිතාව මේ වන විට ශීඝ්‍රයෙන් පහත වැටෙමින් පවතී. කලාවැව ඔස්සේ අනුරාධපුරයේ තිසාවැව නුවරවැව සහ තුරුවිල ජලාශ වලට වරින් වර මහවැලි ජලය ලබා දීම නිසාඅනුරාධපුර මිහින්තලේ නාච්චාදූව, ශ්‍රාවස්තිපුර, විජයපුර, සාලියපුර ඇතුළු විශාල ප්‍ර දේශයක ලක්ෂ 03ක පමණ ජයගහණයකට පානීය ජලය සැපයීම සිදුකළද ප්‍රාදේශීයලේකම් කොට්ඨාස22ක ජනතාව මේ වන විට දැඩි පානීය ජල හිඟයකට මුහුණපා සිටිති.ප්‍රධාන ජලාශ 13 අතරින් 50%කට වැඩි ජල ධාරිතා ප්‍රතිශතයක් ඇත්තේ මහවිලච්චිය සහ රාජාංගණය ජලාශ වල පමණි. පදවියේ ජලය පිරි මට්ටම අඩි 24ක්වුවද මේ වන විට වැවේ ජල මට්ටම අඩි 05ක් පමණි. වාහල්කඩ වැවේ පිරි මට්ටම අඩි 28.6කි. මේ වන විට එය අඩි 09 දක්වා පහත බැස තිබේ හුරුළු වැවේ පිරි මට්ටම අඩි 26.6ක් වුවද අද එය අඩි 10 මට්ටමේ පවතී.අනුරාධපුර දිස්ත්‍රික් කෘෂිකර්ම කමිටුව වෙත බලධාරීන් විසින් ඉදිරිපත්කර ඇති වාර්තා අනුව දිස්ත්‍රික්කයේ සුළු වාරිජලාශ 2986 අතරින් 75-100% ජල ධාරිතාවක් පවතින්නේ එක් වැවක පමණි.කුඩාවැව් 1381ක ජල මට්ටම 0%කි. වැව් 1331ක ජල ධාරිතා ප්‍රතිශතය 0-25% දක්වා වන බව අනුරාධපුර නියෝජ්‍ය ගොවිජන සංවර්ධන කොමසාරිස් කාර්යාලය අවධාරණය කරයි.මේ අනුව අනුරාධපුර දිස්ත්‍රික්කයේ දැනට බලපවත්නා දැඩි නියංසාය හේතු කොට ගෙන ගොවිජනතාවගේ සුබසෙත උදෙසා ව්‍යාපෘති රැසක් ආරම්භ කිරීමට කටයුතු යොදා ඇත. අනුරාධපුර නියෝජ්‍ය ගොවිජන සංවර්ධන කොමසාරිස් ආර්.එම්.ජී. සේනාරත්න මහතා සඳහන් කළේ මේ අතරින් ගම් නියම් ගම් ආශ්‍රිතව ශ්‍රමයට මුදල් ගෙවීමේ වැඩබිම් පද්ධතියක් ආරම්භ කොට ඇති බවය. මේ යටතේ කහටගස්දිගිලිය, ගලෙන්බිඳුණුවැව, හොරොව්පොතාන, කැකිරාව, පලාගල, තිරප්පනේ, පලුගස්වැව කැබිතිගොල්ලෑව සහ පදවිය ප්‍රාදේශිය ලේකම් බල ප්‍රදේශ තුළ වැඩබිම් 100ක් පවත්වාගෙන යාමට පියවර ගෙන තිබේ. වැව් අලුත්වැඩියාව, රොන් මඩ ඉවත් කිරීම සහ ග්‍රාමීය කෘෂි මාර්ග අලුත්වැඩියා කිරීම ඇතුළු ව්‍යාපෘති මේ හා සම්බන්ධව ක්‍රියාත්මකය. මෙයට අමතරව පළාත් වාරිමාර්ග දෙපාර්තමේන්තුව මගින් ප්‍රාදේශීය ලේකම් බල ප්‍රදේශ 11ක් තුළ වැව් 72ක් රොන්මඩ ඉවත් කොට සුළු අලුත්වැඩියා කටයුතු ආරම්භ කර ඇති අතර මේ සඳහා රුපියල් මිලියන 43ක් වෙන්කොට දී තිබේ.නියඟයෙන් පීඩාවට පති ග්‍රාමීය ජනතාව වෙනුවෙන් වැව් ආශ්‍රිතව තාවකාලික පානීය ජලය ලබා ගැනීමේ ළිං සැකසීම යටතේ ළිං 302ක් ඉදි කිරීමට පියවර ගෙන තිබෙන බවත් ගොවිජන සංවර්ධන බලප්‍ර දේශ 12ක් තුළ ළිං ඉදිවනබවත් පිණිස හුරුළු වැව සහ පදවිය ප්‍ර දේශවල වගා ළිං 875ක් ඉදිවන අතර ළිං 202ක් ඉදිකිරීම සඳහා මේ වන විට රුපියල් මිලියන 22ක් වෙන් කර තිබෙනබවද කෘෂිකර්ම කමිටුව වෙත වාර්තා වි ඇතැයි අනුරාධපුර දිසාපති මහින්ද සෙනෙවිරත්න මහතා සඳහන් කළේය.මේ අතර ඉපලෝගම, තලාව, කටියාව, නෑගම්පහ, රාජංගණය, සහ තඹුත්තේගම ගොවිජන සංවර්ධන බල ප්‍රදේශ තුළ ගොවීන් 1302කට සහන මිලට වතුර පොම්ප සපයා දීම සඳහා පියවර ගෙන ඇති අතර රුපියල් මිලියන 32ක් මේ සඳහා වැයකෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=r1409053</link>
    <topic>දේශීය ආහාර සැකසීමේකුරුණෑගල දිස්ත්‍රික් තරගයදා...</topic>
    <author>එම්.ඒ.ආර්.මනුකුලසූරිය හිරියාල සමූහ</author>
    <content>දේශීය ආහාර සංස්කෘතිය ප්‍රවර්ධනය කිරීම හා භාවිතයෙහි ඇති සාම්ප්‍රදායික ආහාර වට්ටෝරු හා ආහාර පාන වර්ග ජනතාව අතරට ගෙනයාමත් එමගින් නිරෝගී පරපුරක් බිහිකිරීමත් අරමුණු කරගෙන සංස්කෘතික හා කලා කටයුතු අමාත්‍යංශය මඟින් සංවිධානය කරනු ලබන කෙතයි බතයි අපේකමයි-දේශීය ආහාර සැකසීමේ තරග මාලාවේ කුරුණෑගල දිස්ත්‍රික් තරගය පසුගියදා කුරුණෑගල දිස්ත්‍රික් ලේකම් කාර්යාලයේදී පැවැත්විණ.මෙම තරගය සදහා තරගකරුවන් 125 දෙනෙකු සහභාගී වූ අතර, දේශීය වෛද්‍ය ඇමැති සාලින්ද දිසානායක, කුරුණෑගල දිස්ත්‍රික් ලේකම් එච්.එම්.පී.හිටිසේකර, අතිරේක දිස්ත්‍රික් ලේකම් තිලක බණ්ඩාර ඇතුළු නිලධාරීහු රැසක් මෙම අවස්ථාවට සහභාගිවූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=r1409054</link>
    <topic>හයිබ්‍රිඩ් රියකින් ලක්ෂ 5කකුඩු ඇද්ද කුඩු ජෝශප් කූඩුවේ</topic>
    <author>කළුතර මධ්‍යම සමූහ</author>
    <content>රුපියල් ලක්ෂ 70ක් පමණ වටිනා ටො‍යොටා හයිබ්‍රිඩ් වර්ගයේ මෝටර් රථයකින් රුපියල් ලක්ෂ 5ක් පමණ වටිනා හෙරොයින් ග්‍රෑම් 34 මිලි ග්‍රෑම් 820ක් ප්‍රවාහනය කරමින් සිටි ‘කුඩු ජෝශප්’ නම් වූ අයකු ඇතුළු තිදෙනකු පානදුර කොට්ඨාස දූෂණ මර්දන ඒකකය මඟින් පසුගියදා පානදුර එළුවිල ප්‍රදේශයේ දී අත්අඩංගුවට ගෙන ඇත.‘කුඩු ජෝශප්’ නම් වූ මෙම ප්‍රධාන සැකකරු හෙරොයින් මත් කුඩු ග්‍රෑම් 5ක් ළඟ තබා ගැනී‍ම සහ කොල්ලකෑමකට අදාළ සැකකරුවකු ද යුද හමුදාවෙන් පැන ආ සෙබළකුද වන අතර ඔහු අධිකරණයෙන් ඇප ලබා සිටි අයෙකි.ඇල්පිටියේ පදිංචිකරුවන් වන මෙම සැකකරුවන් දක්ෂිණ ලංකා අධිවේගී මාර්ගය ඔස්සේ පැමිණ පානදුර ප්‍රදේශයට මත්කුඩු ගෙන යමින් සිටියදී පොලිසියට ලැබී තිබුණ තොරතුරක් මත මෙසේ අත්අඩංගුවට ගෙන තිබේ.කළුතර දිස්ත්‍රික්කය භාර නියෝජ්‍ය පොලිස්පති සුමිත් එදිරිසිංහ, පානදුර කොට්ඨාස පොලිස් අධිකාරි කපිල කලුපිටිය, සහකාර පොලිස් අධිකාරි මෙන්ඩිස් හා පානදුර මූලස්ථාන පොලිස් පරීක්ෂක මහේෂ් පෙරේරා යන මහත්වරුන්ගේ උපදෙස් මත පානදුර කොට්ඨාස දූෂන මර්දන ඒකකයේ ස්ථානාධිපති පොලිස් පරීක්ෂක උදය කුමාර, උප පොලිස් පරීක්ෂක සොයිසා, සැරයන් බණ්ඩාර (30787), කොස්තාපල්වරුන් වන ලක්මාල් (88817) විමලසිරි (73213), සම්පත් (78780) සහ තරංග (66611) යන මහත්වරු වැඩිදුර පරීක්ෂණ පවත්වති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=r1409055</link>
    <topic>අමෙරිකාවේ අයිස් බකට් වෙනුවට ලංකාවෙන් අමුමරිස් චැලෙන්ජ් එකක්</topic>
    <author>රවිදු ලසිත දීයගහගේ අහංගම සමූහ</author>
    <content>මේ දිනවල අන්තර්ජාලය පුරා සීඝ්‍රයෙන් පැතිරෙමින් යන අභියෝගයක් තමයි අයිස් බකට් අභියෝගය. ඇමරිකාවේ බේස්බෝල් ක්‍රීඩකයෙක් විසින් ආරම්භ කරන ලද ඒ අභියෝගයේ අරමුණ වූයේ ස්නායු ආශ්‍රිත රෝගී තත්ත්වයකින් පෙළෙන තම මිතුරකු වෙනුවෙන් අරමුදලක් රැස්කිරීමයි. ඔහු ඒ සඳහා භාවිත කළ උපක්‍රමය වූයේ අයිස් වතුර බාල්දියක් හිසේ සිට පාදාන්තය දක්වා හලාගැනීමයි.ඒ වගේම එසේ සිදුකරගන්නා ලෙස ඔහු තම මිතුරන්ගෙනුත් ඉල්ලා සිටියේය. මේ වන විට ඒ අභියෝගය කොපමණ ජනප්‍රිය වී ඇත්ද කියනවානම් රට රටවල රාජ්‍ය නායකයන් පවා අයිස් බකට් අභියෝගයත් සමඟ එකතු වී සිටී.එසේම ඒ වෙනුවෙන් රැස්කරනා අරමුදලට එකතු වී ඇති මුදල මේ වනවිට ඇමරිකානු ඩොලර් මිලියන 100කට අධිකයි. එය ආසන්න වශයෙන් රුපියල් කෝටි 13,000කි.අපේ රට තුළත් මේ හා සමාන වන අරමුදල් රැස්කිරීමක් මේ වන විට ක්‍රියාත්මකකෙරේ. එය නම්කර තිබෙන්නේ ශ්‍රී ලංකා අමුමිරිස් අභියෝගය ( # Sri Lanka Amumiris Challenge )නමින්. මෙම අභියෝගයත් ක්‍රියාත්මක වන්නේ අන්තර්ජාලය හරහාමයි. මේ වනවිට අන්තර්ජාලය හරහා ශ්‍රී ලාංකිකයන් විශාල පිරිසක් අමුමිරිස් අභියෝගය සමඟ එක්වී සිටිනවා. මේ ගැන සොයා බලන්න අපි සම්බන්ධ කරගත්තේ අමුමිරිස් අභියෝග කණ්ඩායමේ රසික නානායක්කාරයි. අපේ ප්‍රශ්නවලට ඔහු පිළිතුරු දුන්නේ මේ ලෙසින්.මොකක්ද මේ අමුමිරිස් අභියෝගය?රජරට වකුගඩු රෝගීන් මේ වෙනකොට අති විශාල සංඛ්‍යාවක් ඉන්නවා. මේකට හේතුව වෙන්නේ බැර ලෝහ දීර්ඝ කාලීනව ශරීර ගත වීම කියලයි. ඒ ගැන පරීක්ෂණ කරන විශේෂඥයන්ගේ අදහස. රජරට පුරා පැතිර පවතින මේ රෝගයට වැඩි හරියක් ගොදුරු වුණේ. රටට බත සපයපු ගොවියෝ බව අපි කාටවත් රහසක් නෙමේ.ඔබත් මමත් අපි හැමෝමත් ඒ අය වවපු ගොයමෙන් ගත්තු වී වලින් ජීවිතේ එක දවසක් හරි බත් කාල ඇති.මේ අපේම රටේ මිනිස්සු වෙනුවෙන් අපිත් අපිට හැකි දෙයක් කරන්න ඕනේ කියන අදහස ගොඩ දෙනෙක්ගේ හිත් තුළ තියෙනවා කියන එක. අපි දන්නවා. ‪අයිස් බකට් අභියෝගය ජනප්‍රියව තියෙන මේ වෙලාවේ අපි හිතුවා නාලා නෙමේ කාලා අභියෝග කරන්න. මේ අභියෝගය අපේම මිනිස්සු වෙනුවෙන්. ‪ශ්‍රී ලංකා අමුමිරිස් අභියෝගය‬ අපි සංවිධානය කරන්නේ රජරට වකුගඩු රෝගයෙන් පීඩා විඳින අපේම මිනිස්සු වෙනුවෙන්. එයාලට සරණක් වෙන්න. මේ අභියෝගය සහ මේ ව්‍යාපෘතිය සංවිධානය කරන්න සයිබර් අවකාශයේ සැරිසරන අපි කීපදෙනෙක් කණ්ඩායමක් ලෙස එකතු වුණා SL AID යන නමින්. මේ කණ්ඩායමට විවිධ වෘත්තීන් වල නියැලෙන පිරිසක් අයත් වෙනවා. ඒ කණ්ඩායමෙන් තමයි මේ වැඩේ සංවිධානය කරන්නේ.අභියෝගය‬ යන විදිය සරළයි.. අමු මිරිස් කරල් තුනක් මිනිත්තු දෙකකදී කාලා ඉවර කරන එක තමයි වැඩේ. ඔබට පුළුවන්. ඔබ දන්න හඳුනන පස් දෙනෙකුට අභියෝග කරන්න. ඔවුන් අභියෝගය‬ භාරගත්තොත් මේ වැඩසටහන සඳහා වෙන අරමුදලට රුපියල් 100/= කින් දායක වෙන්න ඕනේ. අභියෝගය‬ භාර නොගත්තොත් වකුගඩු රෝගී අරමුදලට රුපියල් 1000/=ක් පරිත්‍යාග කරන්න ඕනේ... මේ ආකාරයට ඔබ දන්න කියන අයට “අමුමිරිස් චැලේන්ජ්” කරමින් අරමුදල තරකිරීම තමයි අපි බලාපොරොත්තුව.අපේ මේ සමාජ සත්කාරය පොළොන්නරුව මූලික රෝහල කේන්ද්‍ර කරගෙන සිදු කරන්න අපි තීරණය කළා.ඒ වෙනුවෙන් අපි අදහස් කළේ වකුගඩු රෝගීන්ගේ රුධිර කාන්දු කරන යන්ත්‍රයක් (Dialysis Machine) ඔවුන්ට ලබාදෙන්න. ඒ සඳහා වෙන වියදම ආසන්න වශයෙන් රුපියල් මිලියන 03ක්. රුපියල් ලක්ෂ 30ක්. මේ රුපියල් ලක්ෂ 30 ඉලක්කයට ශ්‍රී ලංකා අමුමිරිස් චැලේන්ජ් ව්‍යාපෘතිය තුළින් අපි ගමන් කරනවා.එතකොට කොහොමද මේ අරමුදල සඳහා දායක වෙන්න පුළුවන් වෙන්නේ?ඔව්... මේ අභියෝගේ ගැන දැනගත්ත ගමන්ම වගේ අපේ රටේ වගේම රටෙන් පිට ඉන්න අපේ සහෘදයින් බොහෝ දෙනෙක් අපෙන් විමසා සිටි කරුන තමයි මේ අරමුදලට සහය දක්වන විදිය කොහොමද කියලා. ඉතින් මේ කටයුත්ත සඳහාම අපි බැංකු ගිණුමක් විවෘත කරලයි තියෙන්නේ. ගිණුමේ විස්තර පහත පරිදියි තියෙන්නනේ. සම්පත් බැංකුවේ කොළඹ 07 සුපිරි ශාඛාවේ (Colombo Super Branch) SL AID නම් දරණ ගිණුම් අංක 117561000881 දරණ ගිණුමට මේ සඳහා එකතු වෙන්න කැමති අයට තම දායකත්වය දක්වන්න පුළුවනි.සම්පත් බැංකුවකොලඹ සුපිරි ශාඛාව (Colombo Super Branch)ගිණුම හිමිකරුගේ නම - SL AIDගිණුම් අංක 117561000881ඇයි මේකට අමුමිරිස්ම යොදාගන්නේ? වෙන මොනවත් කන්න තිබුණේම නැද්ද?මම අහන්නං මෙහෙම ප්‍රශ්නයක්. ඔබ දන්නවාද වකුගඩු රෝගය හේතුවෙන් ඒ අහිංසක රෝගීන් විඳින වේදනාව. ඒක වචනයෙන් විස්තර කරන්න අමාරුයි.. ඔවුන්ගේ ඒ වේදනාව අපිටත් දැනෙනවා කියන දේ අර්ථ ගැන්වෙන්න තමයි අමුමිරිස් කන්න යෝජනාවුණේ.ඔබ දන්නවා අමුමිරිස් කරලක් කන එක කොච්චර වේදනාත්මක වැඩක්ද කියලා. මේ ගැන වැඩි විස්තර දැනගන්න අවශ්‍ය නම් කොහොමද ඒක කරන්නේ?ඔව්... පුළුවනි. මේක ගොඩක්ම ෆේස්බුක් අඩවිය හරහා තමයි සිද්ධ වෙන්නේ. ෆේස්බුක් වෙබ් අඩවියට ගිහින් #SLAmu MirisChallenge කියන වචනේ සෙවීමක් කළාම අපගේ ෆේස්බුක් කණ්ඩායම සහ පාඨක පිටුවට පිවිසෙන්න පුළුවනි. ඒ වගේම ඔබ කව්රුත් දන්න YouTube වෙබ් අඩවියට ගිහිං #SLAmu MirisChallenge කියන වදනින් සෙවීමක් කළාම අමුමිරිස් කෑව අපේ හිතවතුන්ගේ වීඩියෝ ඔබට දැකගන්නට හැකිවෙනවා.ඒ වගේම අපි සියළුම දෙනාට ආරාධනා කරනවා මේ සද්කාර්යය සඳහා අපිත් එක්ක එකතු වෙන ලෙසට. අපි මේ කාර්යයේ නිරත වෙන්නේ රජරට දුක් විඳින අපේම ජනතාව වෙනුවෙන්. රටට බත සපයන ඒ මිනිස්සු වෙනුවෙන් එකතු වෙන්න කියලා අපි ඔබ සැමගෙන් ඉල්ලා සිටිනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=s1409051</link>
    <topic>ජාතික ක්‍රිකට් පිලේ පුහුණුකරු තනතුරටමාවන් සමග විදෙස් අයැදුම්කරුවන් හතක්</topic>
    <author>ප්‍රින්ස් ගුණසේකර</author>
    <content>ජාතික ක්‍රිකට් පිලේ ප්‍රධාන පුහුණුකරු තේරීමේ පළමු වටයෙන් මාවන් අතපත්තු මහතාගේ හා විදෙස් පුහුණුකරුවන් හතකගේ අයැදුම්පත් ඉදිරියේ සලකා බැලීමට තෝරා ගෙන ඇත. වසර 1996දී ශ්‍රී ලංකාව ලෝක ක්‍රිකට් කුසලානය දිනාගනිද්දී පුහුණුකරු ලෙස කටයුතු කළ ඩේව් වට්මෝර් මහතා පළමු වටයේ සලකා බැලීම්වලදීම ඉවතට ගොස් සිටීම විශේෂත්වයකි.ඔහු සමග ක්‍රිකට් ප්‍රධාන පුහුණුකරු තනතුරට අයැදුම්කොට තිබූ තවත් 11කගේ නම් මූලික වටයේදී කැපී ‍ගොස් තිබීම විශේෂත්වයකි. එලෙස මූලික වටයේදී කැපී ගිය විදෙස් පුහුණුකරුවන් අතර දකුණු අප්‍රිකාවේ ලාන්ස් ක්ලූස්නර්, රේ ජෙනිගන්ස්, නවසීලන්ත හිටපු පුහුණුකරු ඇන්ඩි මෝල්ස්, ඔස්ට්‍රේලියාවේ වික්ටෝරියා ප්‍රාන්ත පුහුණුකරු සයිමන් හෙල්මොට්, සරේ ප්‍රාන්තයේ හිටපු පුහුණුකරුවන් වූ මැල් ලොයේ, ක්‍රිස් ඇඩම්ස් හා ඔස්ට්‍රේලියාවේ ෂේන් ඩෆ් යන මහත්වරුද සිටිති.ශ්‍රී ලංකා ක්‍රිකට් පුහුණුකරු තනතුරට අයැදුම්කොට ඇති දකුණු අප්‍රිකානු ජාතික පුහුණුකරුවන් සිවුදෙනකු හා එංගලන්ත ජාතික පුහුණුකරුවන් තිදෙනකු මීලග සලකා බැලීමට ලක්ව සිටිති. දකුණු අප්‍රිකාවේ මිකී ආතර්, එරික් සිමන්ස්, ඩේවිඩ් නොස්වර්ති, රොබට් වෝල්ටර් හා එංගලන්තයේ මාක් රාම්ප්‍රකාශ්, ජෝන් ලුවිස්, ජේම්ස් ඇඩම්ස් යන මහත්වරු එම පුහුණුකරුවන් පිරිස වේ.මේ පිරිසට අමතරව තවත් විදෙස් පුහුණුකරුවන් දෙදෙනකුගේ නම් අලුතින් යෝජනාවී ඇති අතර ඒවාද මීලග වටයේ තෝරා ගැනීම්වලදී සලකා බැලීමට නියමිතව ඇතැයි වාර්තා වේ.මෙයින් වැඩිම ටෙස්ට් හා එක්දින තරග ක්‍රීඩා කොට අත්දැකීම් ඇති පුහුණුකරු වන්නේ මාවන් අතපත්තු මහතාය. ඔහු වසර 1990 සිට 2007 දක්වා කාලය තුළ ටෙස්ට් තරග 90කට හා එක්දින තරග 268කට ක්‍රීඩා කොට තිබේ. ඔහු 2011 සිට ශ්‍රී ලංකා ක්‍රිකට් පිලේ පිතිකරුවන්ගේ පුහුණුකරුවු අතර මේ වසරේ සිට ශ්‍රී ලංකා පිලේ වැඩබලන පුහුණුකරු ලෙස කටයුතු කළේය.දකුණු අප්‍රිකානුවන් අතුරින් මිකී ආතර් මහතා වැඩිම අත්දැකීම් ඇති අයෙකු වන අතර 2005 සිට 2010 දක්වා දකුණු අප්‍රිකා ජාතික ක්‍රිකට් පිලේ ප්‍රධාන පුහුණුකරු විය. ඔහු ‍ජාත්‍යන්තර තලයේ ටෙස්ට් හා එක්දින තරගවලට ක්‍රීඩා නොකළද පළමු පෙළ තරග 110කට ක්‍රීඩා කොට ඇත. දකුණු අප්‍රිකාවේ එරික් සිමන්ස් මහතා ද දකුණු අප්‍රිකානු ජාතික ක්‍රිකට් පිලේ වසර 2ක කාලයක් පුහුණුකරු ලෙස කටයුතු කළේය. රොබට් වෝල්ටර් හා ඩේවිඩ් නොස්වර්ති යන මහත්වරුන් දකුණු අප්‍රිකාවේ ක්‍රීඩා සමාජ කිහිපයක පුහුණුකරුවන් ලෙස කටයුතු කරමින් සිටිති.එංගලන්ත ජාතික ක්‍රිකට් පිලේ පිතිකරුවන්ගේ පුහුණුකරු ලෙස කටයුතු කරන මාක් රාම්ප්‍රකාශ් මහතා ටෙස්ට් තරග 52කට හා එක්දින තරග 18කට ක්‍රීඩා කොට තිබේ. එංගලන්තයේ ජෝන් ලුවිස් හා ජේමිස් ඇඩම්ස් මහත්වරු ප්‍රාන්ත ක්‍රිකට් කණ්ඩායම්වල පුහුණුකරුවන් ලෙස කටයුතු කර තිබේ.ශ්‍රී ලංකා ක්‍රිකට් විධායක කමිටුවට පත් කළ ජාතික පුහුණුකරු තේරීමේ විශේෂ කමිටුව ඉදිරි සතියේදී රැස්වී අවසන් තීරණයකට එළැඹීමට සුදානමින් සිටී.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=s1409052</link>
    <topic>‍ලංකා චැලෙන්ජ් අභියෝගතා සවාරිය අද ඇරැඹේ</topic>
    <author>ෆවුස් මොහොමඩ්</author>
    <content>දේශීය ක්‍රීඩා ක්ෂේත්‍රයට නව ආරක අත්දැකීමක් එක් කළ ලංකා චැලෙන්ජ් ත්‍රීරෝද රථ අභියෝගතා සවාරිය අද (5) සිට 13වැනිදා දක්වා පැවැත්වේ. ආර්ථික සංවර්ධන අමාත්‍යංශයේ සහයෝගයෙන් ලාජ් මයිනොරිටි සමාගම මෙහෙයවනු ලබන මේ ත්‍රීරෝද රථ සවාරිය මෙවර පැවත්වෙන්නේ 6වැනි වරටය.විදෙස් රටවල ක්‍රීඩක ක්‍රීඩිකාවන්ගෙන් සමන්විත කණ්ඩායම් 15ක් එක්වන මේ සවාරිය කිලෝමීටර් 1500ක දුරක් ආවරණය වන පරිදි දින 8ක් පුරා පැවැත්වේ. ලංකා චැලෙන්ජ් අභියෝගතා ත්‍රීරෝද රථ සවාරිය මෙවර නැගෙනහිර හා ඌව පළාත් ආවරණය වන පරිදි පැවැත්වෙන අතර තරගයේ පළමු දිනය මිනුවන්ගොඩ නගරයෙන් ආරම්භ කෙරේ.අනතුරුව සීගිරිය, පාසිකුඩා, අරුගම්බේ, උඩවලව, නුවරඑළිය, මහනුවර හා කොළඹ දක්වා මේ සවාරිය පැවැත්වේ. විදෙස් තරගකරුවන්ට දේශීය සංස්කෘතික පසුබිම හා ස්වභාව සෞන්දර්ය විඳ ගැනීමේ අවස්ථාව සැලසෙන අතර දේශීය පුණ්‍ය ආයතන හා පාරිසරික ආයතන වෙනුවෙන් අරමුදල් රැස් කිරීම ද මේ සවාරියේ අරමුණක් බව ලංකා චැලෙන්ජ් අභියෝගතා සවාරිය සම්බන්ධව පසුගියදා කොළඹ පැවැති මාධ්‍ය හමුවේ දී තරග සංවිධායක ලාජ් මයිනොරිටි සමාගමේ ජුවාන් පර්දේස් මහතා පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=s1409053</link>
    <topic>ආසියානු යොවුන් ‍බාලක වොලිබෝල් ශූරතාවලිය අද ඇරැඹේ</topic>
    <author>ප්‍රින්ස් ගුණසේකර</author>
    <content>රටවල්15ක සහභාගීත්වයෙන් පැවැත්වෙන ආසියානු යොවුන් බාලක වොලිබෝල් ශූරතාවලිය කොළඹ සුගතදාස ගෘහස්ත ක්‍රීඩාංගණයේදී අද පෙරවරු 9.00ට ආරම්භ වෙයි.ආසියානු වොලිබෝල් සම්මේලනයේ අධීක්ෂණයෙන් හා ශ්‍රී ලංකා වොලිබෝල් සම්මේලනයේ සංවිධානයෙන් පැවැත්වෙන මේ තරගාවලියේ සමාරම්භය ක්‍රීඩා ඇමැති මහින්දානන්ද අලුත්ගමගේ මහතාගේ ප්‍රධානත්වයෙන් සිදු කෙරේ.වොලිබෝල් සම්මේලන සභාපති ඇමැති ඩිලාන් පෙරේරා මහතා හා ආසියානු වොලිබෝල් සම්මේලනයේ ප්‍රධානීන් කිහිපදෙනකු මේ අවස්ථාවට සහභාගිවීමට නියමිතව ඇත.තරගාවලියට සහභාගීවන කණ්ඩායම් ඒ, බී, සී හා ඩී යන කාණ්ඩ හතර යටතේ තරග කොට අර්ධ අවසන් පූර්ව වටයට කණ්ඩායම් 8ක් තෝරා ගනිති. තායිලන්තය හා පාකිස්තානය යන කණ්ඩායම් දෙක මෙවර තරගාවලියට සහභාගී නොවේ. ඔස්ට්‍රේලියාව, බහරේන්, චීනය, ඉන්දියාව, ඉරානය, ජපානය, කසකස්තානය, කොරියාව, සෞදිආරාබිය, මාලදිවයින, කටාර්, චීන තායිපේ, හොංකොං, ටර්කිමෙනිස්තානය හා ශ්‍රී ලංකාව අද සිට තරග බිමට පිවිසෙති.මේ තරගාවලියේ පළමු ස්ථාන තුනට පත්වන කණ්ඩායම් ලබන වසරේ පැවැත්වෙන ලෝක යොවුන් වොලිබෝල් ශූරතාවලියට එක්වීමට සුදුසුකම් ලබයි.අද පළමු දිනයේදී පෙරවරු 10.00ට ශ්‍රී ලංකාව හා සෞදිආරාබිය අතර තරගය පැවැත්වේ. සෞදිආරාබිය යොවුන් වොලිබෝල් තරගාවලියට සහභාගිවන්නේ වසර 13කට පසුවය.මේ ශූරතාවලියේ දැනට හයවතාවක් ඉරානය ශූරතාව දිනා සිටින අතර දකුණු කොරියාව, ඉන්දියාව හා චීන තායිපේ එක් අවස්ථාව බැගින් ශූරයන් වී ඇත.ආසියානු යොවුන් වොලිබෝල් ශූරතාවලියේ තරග මෙසේය.අද-පෙ.ව.10.00ට ශ්‍රී ලංකාව-සෞදිආරාබිය-ප.ව.12.00ට ඔස්ට්‍රේලියාව-කසකස්තානය, ප.ව.2.00ට චීන තායිපේ-හොංකොං-ප.ව.4.00ට මාලදිවයින-චීනය-ප.ව.6.00ට ටර්කිමෙනිස්තානය-කොරියාවසැප්.6දා-පෙ.ව.10.00ට චීන තායිපේ-මාලදිවයින, ප.ව.12.00ට කටාර්-ඉරානය, ප.ව.2.00ට බහරේන්-ඉන්දියාව, ප.ව.4.00ට හොංකොං-චීන තායිපේ, ප.ව.6.00ට ශ්‍රී ලංකාව-ඔස්ට්‍රේලියාව, ප.ව.8.00ට ජපානය-ටර්කිමෙනිස්තානයසැප්.7දා - පෙ.ව.10.00ට සෞදිආරාබිය-කසකස්තානය, ප.ව.12.00ට ඉරානය-ඉන්දියාව, ප.ව.2.00ට කටාර්-බහරේන්, ප.ව.4.00ට චීනය-චීන තායිපේ, ප.ව.6.00ට කොරියාව-ජපානයසැප්.8දා - පෙ.ව.10.00ට ඔස්ට්‍රේලියාව-කසකස්තානය, ප.ව.12.00ට බහරේන්-ඉරානය, ප.ව.2.00ට ඉන්දියාව-කටාර්, ප.ව.4.00ට කසකස්තානය-ශ්‍රී ලංකාව, ප.ව.6.00ට මාලදිවයින-හොංකොංසැප්.9-10 ශ්‍රේණිගත තරගසැප්.13-14 අවසන් වටය</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=s1409054</link>
    <topic>ශ්‍රී ලංකා නෙට්බෝල් පිල සිංගප්පූරු යයි</topic>
    <author/>
    <content>ආසියානු නෙට්බෝල් ශූරතාවලියට සහභාගීවන ශ්‍රී ලංකා පිල අද සිංගප්පූරුව බලා පිටත්විය. සංචාරයට එක්වීමට පෙර ශ්‍රී ලංකා නෙට්බෝල් පිල ක්‍රීඩා ඇමැතිවරයා සමග සමූහ ඡායාරූපයකට පෙනී සිටි අයුරු. ඉදිරි පෙළ (වමේ සිට)- වෛද්‍ය ලාල් ඒකනායක මහතා, ශෂිකා සමරසිංහ (නායිකාව), ලක්ෂ්මි වික්ටෝරියා මහත්මිය (නෙට්බෝල් අතුරු කමිටු සභාපති), ක්‍රීඩා ඇමැති මහින්දානන්ද අලුත්ගමගේ මහතා, රංජිනි ජය‍කොඩි මහත්මිය (ක්‍රීඩා අධ්‍යක්ෂ ජෙනරාල්), යසා රාමචන්ද්‍ර මහත්මිය (පුහුණු උපදේශිකා), යමුනා සඳමාලි මහත්මිය (සහාය උපදේශිකාව), ගයනි දිසානායක (උප නායිකාව), පසු පෙළ (වමේ සිට)-තිළිණි වත්තේගෙදර, දීපිකා අබේකෝන්, කාංචනා ජයවීර, චතුරාංගනී ජයසූරිය, දර්ශිකා අබේවික්‍රම, තර්ජනී සිවලිංගම්, තිසාලා අල්ගම, කුමරිනි සිල්වා, මරීෂා ප්‍රනාන්දු, නෞජලී රාජපක්ෂ</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=s1409055</link>
    <topic>වැඩිම ගෞරවය ඇන්ජෙලෝ මැතිව්ස්ටජනතා ප්‍රසාදය පස්වැනි වරටත් සංගාට හිමිවෙයි</topic>
    <author>වර්නන් ගුණසේකර</author>
    <content>ටෙස්ට් හා එක්දින යන ජාත්‍යන්තර ක්‍රිකට් ක්‍රීඩාවේ දෙඅංශයෙන්ම පිතිකරුවෙකු, තුන් ඉරියව් ක්‍රීඩකයෙකු හා නායකයෙකු වශයෙන් පසුගිය වසර තුළ අතිවිශිෂ්ට දස්කම් දැක්වූ ඇන්ජලෝ මැතිව්ස් මෙවර ඩයලොග් – ශ්‍රී ලංකා ක්‍රිකට් සම්මාන වර්ණ රාත්‍රියේදී සුපිරි තරුව බවට පත්වෙමින් සම්මාන හතරක් දිනා ගත්තේය.කොළඹ බත්තරමුල්ල ‘වෝටර්ස් එජ්’ හෝටලයේ පෙරේදා රාත්‍රියේ පැවැති මේ සම්මාන ප්‍රදාන උළෙලේදී වසරේ ක්‍රිකට් ක්‍රීඩකයා, හොඳම ජාත්‍යන්තර එක්දින ක්‍රිකට් පිතිකරු හා හොඳම එක්දින ක්‍රිකට් තුන් ඉරියව් ක්‍රීඩකයා ලෙසින් කිරුළු පැළඳි ශ්‍රී ලංකා ක්‍රිකට් නායකයා, කුමාර් සංගක්කාර සමග ‘වසරේ හොඳම ටෙස්ට් පිතිකරුවා’ සම්මානයටද හිමිකම් කීවේය. ශ්‍රී ලංකා ක්‍රිකට් සම්මාන උළෙලකදී එක් ක්‍රීඩකයෙකු සම්මාන හතරක් දිනා ගත් ප්‍රථම අවස්ථාව මෙය වෙයි.2014 වසරේ ‘ජනතා ක්‍රීඩකයා’ සම්මානය පස්වැනි වසරටත් හිමිකර ගත්තේ කුමාර් සංගක්කාර ය. ඔහු හොඳම ටෙස්ට් පිතිකරු කිරුළ දිනා ගත්තේ පිට පිට සිවුවැනි වසරටය.හොඳම ටෙස්ට් පන්දු යවන්නා ලෙස තෙවැනි වසරටත් රංගන හේරත් සම්මානයට පාත්‍ර විය. වර්ණ සම්මාන සඳහා සළකා බැලුනු කාලය තුළ ඔහු තරග 10කින් කඩුලු 60ක් ලබා ගෙන තිබිණි. ශ්‍රී ලංකාව විස්සයි20 ලෝක කුසලාන ජයග්‍රහණය සඳහා මෙහෙයවූ ලසිත් මාලිංග ජාත්‍යන්තර එක්දින හා විස්සයි20 හොඳම පන්දු යවන්නා සම්මාන දිනා ගත් අතර විස්සයි20 හොඳම තුන් ඉරියව්වෙන්ම කැපී පෙනෙන ක්‍රීඩකයා ලෙස නම් කෙරුණේ තිසර පෙරේරා ය. කුසල් ජනිත් පෙරේරා විස්සයි20 දක්ෂතම පිතිකරුවා බවට පත්විය.අද ජීවතුන් අතර නැති ශ්‍රී ලංකා ක්‍රිකට් ක්‍රීඩකයන් හා ක්‍රිකට් නිළධාරීන්ට ගෞරවය පිණිස මිනිත්තුවක නිශ්ෂබ්දතාවකින් පසුව ක්‍රීඩා ඇමැති මහින්දානන්ද අළුත්ගමගේ මහතාගේ ප්‍රධානත්වයෙන් ආරම්භ වූයේ අති විචිත්‍ර සංදර්ශනයකි. එහිදී, ක්‍රිකට් ක්‍රීඩාව වෙනුවෙන් කළ යාවජීව සේවාව සඳහා මාධ්‍යවේදීන්ට පිරිනැමුණු සම්මාන ගුවන් විදුලි ක්‍රිකට් විස්තර නිවේදක ප්‍රේමසර ඈපාසිංහ හා ලේක් හවුස් ආයතනයේ ‘ඩේලි නිවුස්’ හා ‘සන්ඩේ ඔබ්සර්වර්’ යන පුවත්පත්වල හිටපු ක්‍රීඩා මාධ්‍යවේදීන් වන ටී.එම්.කේ.සමාත් හා බර්නි විජේසේකර ලබා ගත්හ. දැන් වයස්ගතව සිටින බර්නි විජේසේකර සිය සම්මානය ලබා ගැනීම සඳහා පැමිණියේ රෝද පුටුවෙනි. සහෝදර ක්‍රීඩා මාධ්‍යවේදීන්ගේ දෑස් කඳුලින් තෙත්වූ ඒ දර්ශනය හැඟුම්බර මොහොතක් විය.සාර්ථක ටෙස්ට් ක්‍රිකට් ආරම්භයක් ලබා ගත් කඩුලු රකින පිතිකරු නිරෝෂන් දික්වැල්ල ශ්‍රී ලංකා ක්‍රිකට් වසරේ නැගී එන ක්‍රීඩකයාගේ සම්මානයෙන් පිදුම් ලැබීය.මෙතෙක් ක්‍රීඩා කර ඇති තරග තුනේදී උඩ පන්දු 12ක් රැකගෙන සිටින දික්වැල්ල ‘ස්ටම්ප්’ කිරීම් දෙකක්ද වාර්තා කර තිබේ.මීට අමතරව සිය මංගල තරගයේදී දකුණු අප්‍රිකාවට එරෙහිව පිත්තෙන් දස්කම් දක්වමින් ආක්‍රමණශීලී ලකුණු 72ක් සටහන් කළ දික්වැල්ල ට ‘දේශීය සීමිත ඕවර හොඳම පිතිකරු’ සම්මානයද හිමිවිය.කාන්තා ක්‍රිකට් ක්‍රීඩාව වෙනුවෙන් පිරිනැමුණු සම්මානවලදී ප්‍රධාන ජයග්‍රාහිකාව වූයේ හිටපු ශ්‍රී ලංකා ක්‍රිකට් නායිකා ශෂිකලා සිරිවර්ධන ය.ඩයලොග් – ශ්‍රී ලංකා ක්‍රිකට් වර්ණ සම්මාන රාත්‍රියේ සෙසු ජයග්‍රාහක ජයග්‍රාහිකාවන් කිහිප දෙනෙකු මෙසේය.වසරේ හොඳම පිතිකාරිනී – චමරි අතපත්තු. හොඳම පන්දු යවන්නිය – ශෂිකලා සිරිවර්ධන. හොඳම තුන් ඉරියව් ක්‍රීඩිකාව – ශෂිකලා සිරිවර්ධන.ප්‍රිමියර් ලීග් තරගාවලිය :හොඳම පිතිකරු – ජෙහාන් මුබාරක්. හොඳම පන්දු යවන්නා – ලක්ෂාන් රන්ගික. හොඳම තුන් ඉරියව් ක්‍රිඩක – ජීවන් මෙන්ඩිස්.ප්‍රිමියර් සීමිත ඕවර තරගාවලිය :හොඳම පිතිකරු – නිරෝෂන් දික්වැල්ල. හොඳම පන්දු යවන්නා – නිලංක ප්‍රේමරත්න. හොඳම තුන් ඉරියව් ක්‍රීඩකයා – සචිත් පතිරණ.වයස අවුරුදු 23න් පහළ :හොඳම පිතිකරු – රුමේෂ් බුද්ධික. හොඳම පන්දු යවන්නා – ඩිලංක ඔවෝඩ්ට්. හොඳම තුන් ඉරියව් ක්‍රීඩක – කේ.පී.ගජසිංහ.තරග විනිසුරු සම්මාන :ප්‍රිමියර් ‘ඒ’ පැනලය – ප්‍රගීත් රඹුක්වැල්ල. නැගී එන ලීගය – සරත් කුමාර.‘සරා’ පැනලය – සුසන්ත දිසානායක.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=f1409051</link>
    <topic>මොනරාගල ඡන්දයට කුරුල්ලෝ තුන්දෙනෙක්</topic>
    <author>අන් දොස් හොයන්නේ නිරුෂි විමලවීර</author>
    <content>ඌව පළාත් ශ්‍රී ලංකා නිදහස් පාක්ෂිකයන්ට සුවිශේෂී මතක සනිටුහන් කරමින් 63 වැනි නිදහස් පක්ෂ සමරු උළෙල බදුල්ල වින්සන්ට් ඩයස් ක්‍රීඩා පිටියේදී පැවැත්විණි. උදෑසන සිටම ක්‍රීඩාංගණයට පැමිණි ජනතාවගෙන් උත්සව භූමිය ජන ගඟක් බවට පත් විය. ශ්‍රී ලංකා නිදහස් පක්ෂ සභාපති ජනාධිපති මහින්ද රාජපක්ෂ මහතා උත්සව භූමියට පැමිණෙත්ම ජනතාවගේ ප්‍රීති ඝෝෂා, රතිඤ්ඤා හඬ යටපත් කළේය. නිදහස් පක්ෂය දිනේවා කියමින් ජනතාව ඔල්වරසන් දුන්හ. අති සාර්ථක අයුරින් උත්සවය නිමාවීමෙන් පසු ශ්‍රී. ල. නි. පක්ෂ නායකයන් පිරිස වාරිමාර්ග ඇමැති නිමල් සිරිපාල ද සිල්වා මහතාගේ නිවසේ පැවැති තේ පැන් සංග්‍රහයකට එක්වූහ. තේ පැන් සංග්‍රහය අතරතුරදී ජනාධිපතිවරයා පැමිණ සිටි පිරිස සමඟ සුහද කතාබහකට එක්විය. දෙන වැඩේ හරියට කරන්න නම් නිමල්ට වැඩේ බාර දෙන්න ඕනෑ යැයි ජනාධිපතිතුමා සිනාසෙමින් කීවේ පිරිස සිනහ ගස්වමින්ය.අපි වෙලාවට ආපු එක හොඳට ගියා. සර් එක්ක එන්න හිටියා නම් ස්ටේජ් එක පැත්ත පළාතකට එන්න බැරි වෙනවා යැයි සබරගමුව මහ ඇමැතිවරයා කීවේය.සර් ඒක නම් ඇත්ත ඔබතුමා ශ්‍රී ලංකා නිදහස් පක්ෂය ස්වර්ණමය යුගයක් කරා ගෙන ගියා, අපේ පක්ෂය ශක්තිමත් කළා යැයි පක්ෂ මහ ලේකම් සෞඛ්‍ය ඇමැති මෛත්‍රීපාල සිරිසේන මහතා කීවේය. ජනාධිපතිතුමා ඊට පිළිතුරු දීමට සැරසෙත්ම ඔව් සර් ඒක ඇත්ත. මේ අනෝරා වැසි නොතකා ආපු ලක්ෂ සංඛ්‍යාත ජනතාව දැක්කම මගෙ දෑසටත් කඳුළු ඉනුවා යැයි නිමල් සිරිපාල ද සිල්වා මහතා කීය.ඌව ඡන්ද ප්‍රතිඵලය දැනටමත් පැහැදිලි යැයි ජනාධිපතිතුමා සිනාසෙමින් කීය. සර් අපිට සහයෝගය දෙන පක්ෂවලට අලුතින් එක්වන අයට අපි යමක් කළ යුතු යැයි සිරිපාල ද සිල්වා මහතා කීය. එය අනුමත කරමින් හිස සෙලවූ ජනපතිවරයා නිමල් සිරිපාල ද සිල්වා මහතාගේ පිටට තෙවරක් තට්ටු කරමින් සතුට ප්‍රකාශ ක‍ෙළ්ය. ජනාධිපතිවරයා පුරා හෝරාවක් නිමල් සිරිපාල ද සිල්වා මහතාගේ නිවසේ ගතකර ඒ මහතා සමඟ ලුණුගල බලා නික්ම ගියේය.පක්ෂ සම්මේලනයේ භාරදූර කටයුත්තකට උරදුන් නිමල් සිරිපාල ද සිල්වා මහතාට තුති පුදකරන බව ශ්‍රී ලංකා නිදහස් පක්ෂ ජාතික සංවිධායක ආර්ථික සංවර්ධන ඇමැති බැසිල් රාජපක්ෂ මහතා ට්විටර් වෙබ් අඩවියේ සටහන් කර තිබුණි.ඌව පළාත් ජනතාවගේ ජන ජීවිතය නඟාසිටුවීම සඳහා සංවර්ධන ව්‍යාපෘති ගණනාවක් පසුගියදා ආරම්භ වූයේ ජනාධිපතිවරයාගේ ප්‍රධානත්වයෙන්ය. බිබිල සතිපොළ විවෘත කිරීම, යශෝධරා විද්‍යාලයේ මහින්දෝදය විද්‍යාගාරය විවෘත කිරීම ඒ අතර ප්‍රධාන වෙයි. ජනාධිපතිවරයා මෙම උත්සවයට එක්වී සිටි වනජීවී ඇමැති විජිත් විජිතමුණි සොයිසා ඇතුළු ජනතා නියෝජිතයන් සමඟ සුහද කතාබහ නිරතවිය. මේ අතරතු‍රදී විජිත් විජිතමුණි ඇමැතිවරයා දෙසට හැරුණු ජනාධිපතිවරයා පළාත් මන්ත්‍රී වීරගොඩ මහතාට විජිත්ගේ කරේ එල්ලුනොත් ඔයාටත් එගොඩ වෙන්න පුළුවන් යැයි කීවේ සිනාසෙමින්ය.එම අවස්ථාව හා බැඳුණු උපහාසාත්මක දේශපාලන කතා කීමට ද ජනාධිපතිවරයා අමතක නොකළේය.සර් අපි ඡන්ද ව්‍යාපාරයට නව පිළිවෙතක් අනුගමනය කරනවා. ඡන්දය ඉල්ලන්නේ අමුතුම විදිහකට සර්. මොනරට එකයි, වටුවගෙ පැටියට එකයි, කපුටට එකයි. එම ප්‍රකාශයෙන් මවිතයට පත් ජනාධිපතිවරයා මේ ගමන කුරුල්ලන්ගේ නම්වලින් ද ඉල්ලන්නේ කියමින් සිනාසුණේය. එහි අර්ථය පැහැදිලි කළ ඇමැතිවරයා, මොනරා කියන්නේ ශෂීන්ද්‍ර මහ ඇමැතිතුමාට, වටුවගෙ පැටියා මගේ පුතා සර්. එතකොට කපුට සර් අපල දුරුවෙන්න කාට හරි දෙන්න යැයි විජිතමුණි ඇමැතිවරයා සිනාසෙමින් කීවේ පිරිස සිනා සාගරයක ගල්වමින්ය.ඌව ඡන්ද ව්‍යාපාරයෙන් ලද මද විවේකයේදී නාමල් රාජපක්ෂ මන්ත්‍රීවරයා, ගිරාඳුරුකෝට්ටේ පිහිටි මහවැලි සංචාරක බංගලාවේ මද වේලාවක් විවේක සුවයෙන් ගතකළේය. නාමල් මන්ත්‍රීවරයාගේ පැමිණීම සැලවීමෙන් බස්නාහිර මහ ඇමැති ප්‍රසන්න රණතුංග මහතා ද එම ස්ථානයට පැමිණියේ නිදහසේ කතාබස් කිරීම සඳහාය.මහ ඇමැතිවරයාගේ පැමිණීමෙන් පුදුමයට පත් නාමල් මන්ත්‍රීවරයා, “හරි පුදුම වැඩක්නෙ මම යන යන තැන ප්‍රසන්න අයියා ඉන්නවා, ඔයා යන යන තැන පෙනී ඉන්නවා. විෂ්ණු දෙවියන් වගේ නේ යැයි විශ්මයට පත්ව කීය. මහත් හඬින් සිනාසුණු මහ ඇමැතිවරයා දෙස බැලූ නාමල් මන්ත්‍රීවරයා ඇයි අයියා ඔයා රිදීමාලියැද්දේ අපේ ශෂී අයිය එක්ක වැඩ, දැන් මෙහෙත් වැඩ, කොහොමද අයියා මෙහෙම වැඩ කරන්නේ යැයි මන්ත්‍රීවරයා නැවත ඇසීය. මම මෙහෙට දාලා ඉන්නේ මගේ ගෝලයෝ ටික. රිදීමාලියද්දේ මම ෆුල් ටයිම් ඉන්නවා යැයි රණතුංග මහතා සිනාසෙමින් කීය.පින්නවල වාගොල්ලේ ඉදිවෙමින් පවතින ශ්‍රී ලංකාවේ ප්‍රථම එළිමහන් සත්වෝද්‍යානයට පසුගියදා උද්භිද උද්‍යාන හා පොදු විනෝදාස්වාද ඇමැති ජයරත්න හේරත්, සබරගමුව මහ ඇමැති මහීපාල හේරත්, මන්ත්‍රී කනක හේරත් මහත්වරු පැමිණියේ එහි ඉදිරි කටයුතු පිළිබඳ සොයා බැලීම සඳහාය.දෙහිවල සත්වෝද්‍යානයෙන් ගෙන එන ලද කොටින් සිව්දෙනෙකු මෙම වාගොල්ල සත්වෝද්‍යානයේ නිදහසේ සැරිසැරීම සඳහා මුදාහැර තිබුණි. එළිමහනට මුදාහැර තිබූ කොටින් කුමක් කරනු ඇත්දැයි පිරිස විපරම් කරන්නට වූහ. “දිවි ලෙන” ලෙස සඳහන් කර තිබු අක්කර කිහිපයක් පුරා විහිද ගිය එම බිම් කොටසේ දැල් ආවරණයක් මෙන්ම සතුන්ගේ ස්වාභාවික සංචරණ රටා නිරීක්ෂණ කිරීමට දැවැන්ත වීදුරු කවුළු සවිකොට තිබුණි. සත්වෝද්‍යාන අධ්‍යක්ෂ අනුර සිල්වා මහතා මෙන් ම නියෝජ්‍ය අධ්‍යක්ෂිකා රේණුකා බණ්ඩාරනායක මහත්මිය ද පිරිසට එක් වූහ.නිරීක්ෂණ මැදිරියකට ගොඩ වූ මහ ඇමැතිවරයා වටපිට බලමින් සෝදිසි කළේ දිවියෙකු ඇත්දැයි යන්නය. ඒ සමඟම කොටි ගෙරවිල්ලක් මතුවීමෙන් පිරිස කලබල වූහ. කලබල වෙන්න දෙයක් නැහැ. දෙහිවල කූ‍ඩුවල ගාල්වෙලා ඉඳලා මුන්ට දුර බැහැර ඇවිදින්න බැහැ. දෙන දේ කාලා ඉන්න පුරුදු වෙලා. කොටි අලසයි. එක තැනම ඉඳගෙන කාලා කොලෙස්ට්‍රෝලුත් නැගලා ඇති යැයි අධ්‍යක්ෂවරයා පැහැදිලි කළේය. එම සංවාද අතරතුරදී දැවැන්ත කොටියෙක් දත් විළිස්සමින් මහ ඇමැතිවරයා ඇතුළු පිරිස ආසන්නයට පැමිණියේ පිරිස තැති ගන්වමින්ය. කොටි එක්ක වැඩි සෙල්ලම් හොඳ නැහැ යැයි ජයරත්න හේරත් මහතා කීය.එක්සත් ජාතික පක්ෂ ප්‍රගති සමාලෝචන රැස්වීම පසුගිය අඟහරුවාදා බණ්ඩාරවෙල නගර ශාලාවේදී පැවැතියේ එජාප සභාපති කබීර් හෂීම් මහතාගේ ප්‍රධානත්වයෙන්ය. ඊට ජෝෂප් මයිකල් පෙරේරා, ගයන්ත කරුණාතිලක, රුවන් විජේවර්ධන මන්ත්‍රීවරු සහ කොළඹ නගරාධිපති ඒ. ජේ. එම්. මුසම්මිල් මහතා එක්වූහ. ඡන්දයේදී ගෙයින් ගෙට යාමේ වැඩපිළිවෙළ පිළිබඳ සාකච්ඡා එහිදී විය. “සමහරුන්ට ඕනෑ පක්ෂයේ තනතුරු විතරයි. කිසිම වගකීමක් ගන්නේ නැහැ. අපි මේක නායකතුමාට කම්ප්ලේන් කරන්න ඕනෑ යැයි” ජෝෂප් මයිකල් පෙරේරා මහතා තරමක් නෝක්කාඩුවට මෙන් කීය.ජ්‍යෙෂ්ඨ කලාවේදී සමන් අතාවුදහෙට්ටි මහතා විසින් රචිත ආදර අංකුර ග්‍රන්ථය දොරට වැඩීමේ උත්සවය පසුගියදා කොළඹ දී පැවැතියේ ඉතා චාම් අයුරින්ය. අතාවුදහෙට්ටිගේ ගේ නිර්මාණ අගය කළ සරත් විජේසූරිය මහතා කීවේ විපක්ෂ නායකතුමා එනකම් මම මේ බලා ඉන්නවා. මක්නිසාද යත් සමන්ව සේවයෙන් පහ කරන්න හෝ නැත්නම් සේවයෙන් මුදාහරින්න කියා ඉල්ලීමට යැයි කීය.උත්සවය අවසානයේ ‍රවී කරුණානායක හා ගයන්ත කරුණාතිලක මහත්වරුන් සුහද කතාබහ නිරත වූහ. ඒ අතරට තිනියාවල පාලිත හිමියෝ ද වැඩියහ. ගයන්ත මහත්තය අපේ ගමේ මිනිහනෙ යැයි උන්වහන්සේ රවි කරුණානායක මහතා දෙස බලමින් කීහ. මෙයා රෝයල් එකේ මගේ පන්තියෙනෙ හිටියේ යැයි ඊට පිළිවදන් දෙමින් රවි කරුණානායක මහතා කීය. ඔව්. ඔව්. කරුණානායකල කරුණාතිලකල ඉහළ පන්තියේ අය බව අපි දන්නවා යැයි පාලිත හිමියෝ පැවසූහ. නෑ නෑ හාමුදුරුවනේ අපි දෙන්න හැමදාම හිටියෙ රෝයල් එකේ. එක පන්තියේ යැයි රවි කරුණානායක මහතා කරුණු පැහැදිලි කළේය.අපේ හාමුදුරුවනේ රවි ධනපති පන්තියේ. මම මධ්‍යම පන්තියේ අපි දෙන්නගේ පන්තිය ඒක යැයි ගයන්ත සිනාසෙමින් කීවේ සිනහසෙමිනිජාතික භාෂා හා සමාජ ඒකාබද්ධතා ඇමැති වාසුදේව නානායක්කාර මහතාට අමුතුම අදහසක් පසුගිය සතියේ පහළ විය. හෙතෙම එසැණින් ජනාධිපතිතුමාට මේ පිළිබඳ සැල කළේය. සර් ජාතික සමඟිය පිළිබඳ රටේ තරුණ තරුණියො දැනුවත් කරන්න මම තීරණය කළා. වසරකට වරක් සම්මාන උළෙලක් පවත්වන්න අදහස් කළා. රටේ ජාතික සමඟියේ මහා සම්මානය කලා ශිල්පියෙකුට දෙන්නත් අදහස් කළා යැයි නානායක්කාර මහතා පැහැදිලි කළේය.ඉතා සාවධානව කතාව අසා සිටි ජනාධිපතිවරයා බොහොම හොඳයි වාසු බොහොම හොඳයි, ඔයා එහෙම කරන්න යැයි පැවසීය. ඉන් උද්දාමයට පත් ඇමැතිවරයා අමාත්‍යාංශ නිලධාරීන් කැඳවා මේ පිළිබඳ අදහස් දැක්වීය. ඇමැතිවරයාගේ අදහස වහා වටහා ගත් නිලධාරීන් සර් එතකොට අපි කාටද මේ සම්මානය දෙන්නේ යැයි ප්‍රශ්න කළේය. ඇයි මේ රටේ ආගමට, ජාතියට නිර්මාණාත්මක රසාස්වාදයක් ලබා දුන් පණ්ඩිත් අමරදේවයන් සුදුසු නේද යැයි ඇමැතිවරයා ප්‍රශ්න කළේය. එයට සැවොම එක හඬින් එකඟ වූහ.පසුගිය සඳුදා එජාප සන්නිවේදන කමිටුව විපක්ෂ නායකවරයාගේ ප්‍රධානත්ව‍ෙයන් ජාවත්ත කාර්යාලයේදී රැස්විණි. ඊට මහ ලේකම් තිස්ස අත්තනායක, මංගල සමරවීර මහත්වරු එක්වූහ. සර් එජාපයට එරෙහි ප්‍රකාශවලට නිසි පිළිතුරු පක්ෂයෙන් ලැබෙන්නේ නැහැ. අපේ මතවාද හරිහැටි ජනතාව වෙත යැවෙන යාන්ත්‍රණය ඉතා අවශ්‍ය යැයි මහලේකම්වරයා කීය. ඔව් තිස්ස ඒක හරි, රූපවාහිනි, ගුවන් විදුලි හා පුවත්පත්වල විවාද සංවාදවලදී අපේ අය තොරතුරුවලින් සන්නද්ධව යා යුතුයි. විපක්ෂ නායකවරයා පැහැදිලි කළේය.ආර්. ස්වාමිනාදන් මහතා සමඟ වික්‍රමසිංහ මහතා බදාදා අලුයම දෙදින ඉන්දීය පෞද්ගලික සංචාරයක් සඳහා නික්ම ගියේය.රෝගී තත්ත්වයෙන් මඳකට සුවය ලද සුදර්ශනී ප්‍රනාන්දුපුල්ලේ මහත්මිය පසුගියදා නිකවැරටිය කාන්තා සමුළුවට ද ආරාධනා අනුව පැමිණියාය. වෙළෙඳ ඇමැති ජෝන්ස්ටන් ප්‍රනාන්දු මහතා සංවිධාන කර තිබූ එම හමුවට පැමිණි ප්‍රනාන්දුපුල්ලේ මහත්මිය ප්‍රධාන ශාලාවට ඇතුළු වුවද එහි ප්‍රධාන පීඨිකාව නොවීය. අන්දමන්ද වී ගිය ඇය විමසිල්ලෙන් විටපිට බලද්දී ප්‍රශ්නය වහා වටහා ගත් කාන්තාවක් නැඟී සිට මැඩම් වේදිකාව උඩ යැයි කීවාය. එතකොට මේ කාන්තා සමුළුව නොවේදැයි ඇය කලබලයෙන් මෙන් ඇසුවාය. මේක කාන්තා සමුළුව තමා ඒත් උඩ තට්ටුවේ වේදිකාව තියෙන්නේ කියමින් සුරත දිගු කරමින් ඉහළ මහල පෙන්නුවාය. ප්‍රනාන්දුපුල්ලේ මහත්මිය ඉහළ මහල බලා නික්ම ගියාය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=f1409052</link>
    <topic>වෛද්‍යවරයාගෙන් ප්‍රශ්න ඇසීම රෝගියාගේ අයිතියක්</topic>
    <author>සාකච්ඡා කළේ ධම්මික සෙනෙවිරත්න</author>
    <content>ශ්‍රී ලංකා ශල්‍ය වෛද්‍ය සංගමයේ (College of surgeons) වාර්ෂික සැසිවාරය නිමිතිකොට ගනිමින් එහි පරමාර්ථ සහ සෞඛ්‍ය ක්ෂේත්‍රයේ ශල්‍ය වෛද්‍යවරුන්ගේ කාර්යභාරයත්,නීරෝගී ජීවන පැවැත්මක් සඳහා ගත යුතු මඟත් පැහැදිලි කරගනිමින් එම සංගමයේ සභාපති මහාචාර්ය මන්දික විජයරත්න මහතා සමඟ කළ සංවාදයකි.ශ්‍රී ලංකා ශල්‍ය වෛද්‍ය සංගමයේ 43 වෙනි වාර්ෂික සැසිවාරය පසුගියදා පැවැත්වුණා‍. රට පුරා සිටින ශල්‍ය වෛද්‍ය විශේෂඥයන් 100කට වැඩි පිරිසක් සහ පුහුණුව ලබමින් සිටින ශල්‍ය වෛද්‍යවරු සිය දෙනෙක් පමණ ඊට සහභාගී වුණා. එහිදී අපේ වෘත්තීමය දැනුම, අදහස්, උදහස් හුවමාරු කර ගැනීමේ අවස්ථාව අපට ලැබෙනවා. මෙවර සැසිවාරයට එංගලන්තය, පකිස්ථානය, නවසීලන්තය, ඔස්ට්‍රේලියාව, බංගලාදේශය, ඊශ්‍රායලය ව‍ගේ රටවල ශල්‍ය වෛද්‍ය විශේෂඥයනුත් සභාගීවීම විශේෂයි. ඔවුන් සමඟින් දැනුම හා අත්දැකීම් හුවමාරු කර ගැනීමට අවස්ථාවක් ඒ නිසා ලැබුණා. අපේ සංගමයේ මූලික පරමාර්ථය රෝගීන්ට තිබෙන රෝග තත්ත්වවලට උපරිම හොඳින් ප්‍රතිකාර කිරීම සඳහා අපේ දැනුම හා හැකියාවන් උපරිමයෙන් පවත්වා ගැනීමයි.රෝගියෙකුට කරන ප්‍රතිකාරවලින් උපරිම ප්‍රතිඵලය ලබාගන්න නම් අපේ දැනුම සහ හැකියාවන් පමණක්ම මදි.රෝගියාගේ වුවමනාවත් ඊට අවශ්‍යයි. ඒ පමණකුත් ප්‍රමාණවත් නැහැ. පහසුකම්ද තිබිය යුතුයි. කොළඹින් පිට පළාත්වල තවමත් ඇතැම් පහසුකම් ප්‍රමාණවත් මදි. ඒවා ගැනත් අපි හඬ නඟනවා.දැනුම තිබුණාටම මදි. අපි වැඩ කරද්දී ඒ ක්‍රියාදාමයන් හරියාකාර සිදුවිය යුතුයි. සමහර විට අතපසුවීම් වෙනවා. වැරැදීම් වෙනවා. වැරැදි ලෙඩා ඔපරේෂන් කරන අවස්ථාත් ‍තියෙනවා. වැරැදි බෙහෙත් දෙන අවස්ථා තියෙනවා. ඒ වගේ අතපසුවීම් හා වැරැදි නොවන විදිහට ‍ෙචක් ලිස්ට් එකක් තිබිය යුතුයි.අනෙක තමයි අපි කරන දේවල් ගැන විමර්ශනයක් නෑ.කළ ශල්‍යකර්මවලින් කොපමණ සාර්ථක වුණාද ඒවා 100% සාර්ථකයි ද වගේ දේවල් දැනගන්න ලැබෙන්නේ එහෙම දෙයක් වෙනවානම් විතරයි. එවැනි දැනුවත්භාවයක් අති වෙන්නෙ නැත්නම් වැරැදි හදාගන්න ක්‍රමයකුත් නෑ.සාමාන්‍යයෙන්, රෝහල්ගත කරන ලද ලෙඩුන් අතරින් කොපමණ මරණ සංඛ්‍යාවක් වාර්තා වුණාද කියන එක දැනගන්නත් දින ගණනාවක් යනවා. ඉක්මනින් ඒක දැනගන්න ක්‍රමයක් නෑ.ශ්‍රී ලංකා ශල්‍ය වෛද්‍ය සංගමය හැටියට අපි මේ සෑම කාරණයක් ගැනම අවධානය යොමු කරන්න ලෑස්තියි. සංගමයට විතරක් මේක තනිවම කරන්න බෑ. සෞඛ්‍ය අමාත්‍යාංශයේ සහයෝගයක් ඇතිවයි අපි වැ‍ඩ කරන්න ඕන.වකුගඩු බද්ධ කිරීම්වලට නිසි ක්‍රමවේදයක් ගොඩ නඟා ගත යුතුයි. නැත්නම් මේ අතරට හොරු රිංගනවා. කැමැත්තෙන් වකුගඩුවක් පරිත්‍යාග කරන අය හොරුන්ගෙන් වෙන් කරලා හඳුනාගන්න පුළුවන් වෙන්න ඕනා. මොකද දැන් මේක ඇතුළෙ මුදලට මේ දේවල් කරන අය ඉන්නවා. ඒ හොර ජාවාරම් පාලනය කරගන්න බැරිනම් වකුගඩු බද්ධ කිරීම් නතර කරන්න කියල ඉල්ලන්න සිදුවෙනවා. මොකද රෝගීන් මේ ජාවාරම්වලට හසුවෙන්න ඉඩ නොතිබිය යුතුයි. ඒ සඳහා පරිත්‍යාගශීලීන් අතරින් අවංකව ඒ පරිත්‍යාග කරන්නෙ කවුද කියල හඳුනාගන්න වෙනවා. ඒකත් සංගමයට කරන්න පුළුවන් දෙයක් නෙවෙයි. ශ්‍රී ලංකා වෛද්‍ය සභාව, අපේ සංගමය, සෞඛ්‍ය අමාත්‍යාංශය එකට එකතු වෙලා කමිටුවක් පත් කිරීම ගැන අපි උනන්දු වෙනවා.ඔවුන් උපදෙස් ඉල්ලා සිටින අවස්ථාවක අපි ඒ උපදෙස් ලබා දෙනවා. අපට පෙන්වා දීමට අවශ්‍ය කාරණාත් තියෙනවා. ඇතැම් අවස්ථාවල ශල්‍ය වෛද්‍යවරු පොඩි රෝහල්වලට පත් කරනවා. නමුත්, ඔවුන්ට ඒවායේ වැඩ ‍නොතිබුණොත් කලකිරීම් වගේ තත්ත්වයන් මත ඔවුන් රට හැර යන අවස්ථාත් තියෙනවා. පුහුණු කළ ශල්‍ය වෛද්‍යවරුන්ගෙන් උපරිම ප්‍රයෝජනය ගැනීමට ඒ නිසා ක්‍රියා කළ යුතුයි.අපේ අදහස ප්‍රධාන රෝහල්වල ශල්‍යාගාර හා අනෙකුත් පහසුකම් තව තවත් දියුණු කළ යුතු බවයි. පොඩි රෝහල්වල ශල්‍යාගාර ඇති කරනවාට වඩා කළ යුත්තේ එයයි. අවම වශයෙන් රටේ හැම පළාතකටම එවැනි එක් ප්‍රධාන රෝහලක්වත් තිබීම අවශ්‍යයයි. ඒ රෝහල් හොඳම මට්ටමට දියුණු කළ යුතුයි. පොඩි පොඩි ඒවා 10ක් තියෙනවාට වඩා හොඳම මට්ටමේ ඒවා එකක් තිබීම හොඳයි එවිට මුදල් නාස්තියකුත් නෑ. ප්‍රතිඵලයත් වඩා හොඳයි. ඉදිරියේ දී මේ ගැනත් අපි අමාත්‍යාංශය සමඟ සාකච්ඡා කරනවා.දකුණු ආසිය‍ාවේ අපි ඉහළින්ම ඉන්නවා. ආසියානු කලාපයේත් අපි හොඳ තැනක ඉන්නෙ. ළමා රෝග, බෝවන රෝග මර්දනය වගේ අංශවල අපි ඉහළින්ම වගේ ඉන්නවා. නමුත් බෝ නොවන රෝග වැළැක්වීමේ දී අපි ඉන්නෙ තවමත් පහළ මට්ටමකයි. අනෙක අපි දකුණු ආසියාවත් එක්ක සන්සන්දනය කළාටම මදි. ලෝකයේ දියුණු රටවල් එක්කත් සසඳා බලන්න ඕන. සිංගප්පූරුව ගත්තොත් තුන්වෙනි ලෝකයේ තියෙන ‍පළමුවෙනි ලෝකයේ රටක්. අපි මේ දියුණු රටවල් සමඟ සසඳමින් තව තවත් අපේ මට්ටම ඉහළට ගෙන ආ යුතුයි.ඒ බිය සාධාරණයි. ශල්‍යකර්මයක් කරන්නේ ඒ ලෙඩේට වෙනත් ප්‍රතිකාරයක් නැති නිසානෙ. එහෙම නම් ඒක නොකර හිටියොත් මොකද වෙන්නෙ කියන එක ගැන හිතන්න වෙනවා. අනෙක් හැමදේකට වගේ ශල්‍යකර්මයකත් අවධානමක් තියෙනවා. බෙහෙත් පෙත්තක් බිව්ව්ත් අවදානම නෑ කියන්න අපිට බෑනෙ. ඒක තියෙනවා. එතකොට මෙතැනදි හිතන්න ඕන අපි ඒක නොකළොත් මොකද වෙන්නෙ කියලා. ප්‍රශ්නය තියෙන්නෙ අපේ වැඩි දෙනකුට අවදානම භාරගන්න ශක්තියක් නැති එකයි. අපේ සාක්ෂරතාව ඉහළ මට්ටමක තිබුණට දරා ගැනීමේ මානසිකත්වය තියෙන්නෙ පහළ මට්ටමකයි.ශල්‍යකර්මයක් කරන්නෙ කළ යුතු නිසා නම් ඒක කළොත් ද නොකළොත් ද වැඩි පාඩුවක් වෙන්නෙ කියල තේරුම් බේරුම් කරගන්න ඕන. අවදානම තියෙන්නෙ ශල්‍යකර්මයකදී විතරක් නෙවෙයි. රෝහලකට එන එක වුණත් අවදානම්. මොකද රෝහලක් කියන්නෙ විෂබීජ සහිත විවිධ බෝවන ලෙඩ රෝග සහිත අය සිටින තැනක්. එතකොට එහෙම තැනකට එන්න වෙන එකම අවදානමක්නෙ.තමන්ට බියක් දැනෙනවා නම් වෛද්‍යවරයාගෙන් ප්‍රශ්න අසන්න රෝගියාට පුළුවන්. එතකොට සිතීමේ ශක්තිය වැඩි කරගන්න පුළුවන්. ඒත් ප්‍රශ්නය ති‍ෙයන්නෙ අපේ රෝගීන් එහෙම ප්‍රශ්න අහන්නෙ නැති එකයි. ඒ නිසාම වෛද්‍යවරුන්ටත් ප්‍රශ්නවලට පිළිතුරු දෙන පුරුද්ද ඈත් වෙලා. ඔවුන් තමන්ගේ වැඩේ කරගෙන යනවා. ප්‍රශ්න ඇසීම රෝගියාගේ අයිතිවාසිකමක්. ඒක ගන්න ඕන. ප්‍රශ්න අහන්න බය වෙන්න ඕනේ නෑ. වෛද්‍යවරු ජීවත් වෙන්නෙ රෝගීන් නිසානෙ. රෝගීන් නැත්නම් ඔවුන්ට වැඩ නෑ.අපේ මිනිස්සු වැඩිහරියක් ප්‍රශ්න අහන්නෙ ඒක අහන්න ඕන අය‍ෙගන් නෙවෙයි. ලෙඩ ගැන අහන්නෙ ගේට්ටුව අරින එක්කෙනාගෙන් හරි පොල් කඩන කෙනාගෙන් හරි. එතකොට ඒ අයත් මොනවත් දන්නේ නැතත් උපදෙස් දෙනවා.දෙන්නෙකුට හිසරදය තියෙනවානම් ඒ දෙන්නාටම තියෙන්නෙ එකම විදිහෙ හිසරදය නොවෙන්න පුළුවන්. ඒත් එක් කෙනෙක්ගෙන් උපදෙස් අරන් අනිත් කෙනා ඒ ප්‍රතිකාරම කරන්න යනවා. වෙන්නෙ අතරමං වෙන එකයි. එහෙම වෙන්න ඕන නෑ. වෛද්‍යවරයාගෙන් ප්‍රශ්න අහන ඒක රෝගියාගේ අයිතියක්. අවාසනාවකට අපේ සමාජය වුණත් ප්‍රශ්න ඇසීමේ දී පසුගාමීයි. ප්‍රශ්නයක් ඇහුවත් අහන්නෙ සමාවෙන්න කියලා. ප්‍රශ්න අහන එකෙන් අගෞරවයක් වෙයි කියලා හැඟීමක් තියෙනවා. එහෙම දෙයක් නෑ. ප්‍රශ්න ඇසීමෙන් ප්‍රශ්නයට උත්තර දෙන කෙනාට අගෞරවයක් වෙන්නෙ නෑ. නොදන්නා දෙයක් ගැන ‍ දැනගන්නනෙ අහන්නෙ. ප්‍රශ්න ඇසීම ගැන ඇති මේ වැරැදි අදහසත් අපි ඉවත් කරගත යුතුයි. අනෙක් කාරණය මේ ලෙඩ රෝග ගැන දැනගන්න පොත් පත් කියැවීමට අවශ්‍ය වන්නේ නෑ. අද අන්තර් ජාලයේත් ඒවා ගැන විශාල දැනුමක් තියෙනවා. ඒවා පරිශීලනය කිරීමෙනුත් ලොකු දැනුමක් ලබන්න පූළුවන්.හදිසි හෘද සැත්කම් වගේ කළයුතු රෝගීන් මේ ලේඛනයේ තබන්නේ නෑ. හදිසියේ ශල්‍යකර්මයක් කළ යුතු නම් කරනවා. ඇත්තටම ලංකාවේ මේ අන්දමේ ‍ලොකු ප්‍රමාදයක් නෑ. සමහර විට ප්‍රමාදයට හේතුව ඒ ඒ ඒකකවල හා සායනවල ප්‍රමාදයක් වෙන්නත් පුළුවන්. සායනයට යන ‍රෝගියෙක් වුණත් වෛද්‍යවරයා බෙහෙත් ටිකක් දුන්නාම සෑහීමට පත් වෙනවා. නමුත් එක් රෝගියෙක්ට විනාඩි 15ක් විතර කාලය වෙන් කරලා පරීක්ෂා කිරීමක් සිදුවෙන්න නෑ. ඒ ගැන රෝගියාට වුවමනාව නැති අවස්ථා ද තිබෙනවා. ඇතැම්විට වෛද්‍යවරයෙක් සායන දිනයේ දී ‍ලෙඩුන් 400ක් විතර පරීක්ෂා කරන අවස්ථා තියෙනවා.අප එය පළමුව කළා කිව්වට එය ඉදිරියට ගෙන යාමට කිසිදු සහායක් නෑ. ඒ නිසා තාවකාලිකව එය ඇන හිටලයි තියෙන්නෙ. මා දන්නා තරමින් පසුගිය මාස 12ම එවැනි එක් ශල්‍යකර්මයක්වත් සිදුකර නෑ. මේ බද්ධ කිරීමේ ශල්‍යකර්මය දිගටම කරගෙන යන එක තනිවම කරන්න බෑ. ඒකට ලොකු සහායක් අවශ්‍යයි. ඒ සඳහා කණ්ඩායමකුත් සිටිය යුතුයි. ඒ වෙනුවට ඒකකයක් ද තිබිය යුතුයි.අමාරුවෙන් හරි කණ්ඩායමක් හදාගත්තාම දිගටම ඒ අයට එකට වැඩ කරන්න ලැබෙන්නෙ නැත්නම් ඒකත් ප්‍රශ්නයක්. එතකොට මේක දිගටම කරගෙන යන්න නම් මේ වගේ ප්‍රශ්න විසඳා ගත යුතු වෙනවා.වෛද්‍යවරයා සියල්ල දන්නවා කියලා හිතන්න ඕනත් නෑ. බෝ නොවන ලෙඩ රෝග එනම් හෘදයාබාධ, දියවැඩියාව, ස්ථුලතාවය වගේ ඒවා හැදුනාම ජීවිත කාලය පුරාම තියෙනවා. ඒවා පාලනය කරන්න තමයි පුළුවන්. නමුත් ඒ පාලනය කිරීම වෛද්‍යවරයාටම කරන්න බෑ. රෝගියාගේ වුවමනාව, කැපවීමත් ඒ සඳහා අවශ්‍යමයි. අප ගන්නා ආහාර ගැන සැලකිලිමත් විය යුතුයි. ක්ෂණික ආහාර වර්ග, යහපත් සෞඛ්‍යයක් සඳහා අහිතකර බලපෑම් ඇති කරවන ආහාර වර්ගවලට අද විශාල නැඹුරුවක් තියෙනවා. බෝ නොවන ලෙඩ රෝග හා මේ ආහාර රටාව, ආහාර පුරුදු අතර සමීප සම්බන්ධයක් තියෙනවා.අපි බය වෙන්නෙ බිය විය යුතු දේවලට නෙවෙයි. ඉබෝලා ගත්තොත් එය රට තුළට ඇතුළු වීම වැළැක්වීමට සෞඛ්‍ය අමාත්‍යාංශය හොඳ අවධානයකින් අවශ්‍ය පියවර ගෙන තියෙනවා. අධික මේද සහිත ආහාර, රසකාරක බහුල ආහාර වගේ ‍දේවල්වලට අපේ තියෙන වැඩි නැඹුරුවට අපි බිය වුණත් එහෙම දෙයක් පෙන්නන්නෙ නෑ. ඇත්තටම දැනටමත් තියෙන ඒ අනතුරටයි අප වඩා බිය වෙන්න ඕන.මේ වනවිට අප ‍වැඩිපුර ආහාරයට ගත යුතු ඉඳහිට ආහාරයට ගත යුතු අඩුවෙන්ම ගත යුතු ආහාර වර්ග රතු, කොළ, කහ ආදී වශ‍ෙයන් ලේබල් කර ජනතාව දැනුවත් කිරීම සිදුවෙනවා. එය ඉතා හොඳයි. මීට වඩා බොහෝ කලින් බටහිර ඔය දේ කළා. අපි ඒ හොඳ දේවල් අනුගමනය කිරීම යහපත්. මේවා කරන්න ගියාම අභියෝග ඇති වුණත් ඒවා කළ යුතුයි. දුම්වැටි රූපමය අවවාද පළකිරීම කොපමණ අමාරු කාර්යයක් වෙලා තියෙනවාද? අනෙක් රටවල් මීට කලින් කළ දෙයක් අපි කරන්න යන්නෙ. ඒත් ඒකටත් බාධා තියෙනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>05</day>
    </date>
    <link>http://www.dinamina.lk/2014/09/05/_art.asp?fn=f1409053</link>
    <topic>උපතේ සිට මරණය දක්වා පුද්ගලයා බලාගන්නේ අපි</topic>
    <author>සංවාද සටහන උදිත ගුණවර්ධන</author>
    <content>කොළඹ මහ නගර සභාවට පමණක් දෙවන වන විශාලම මහ නගර සභාව වන දෙහිවල - ගල්කිස්ස මහ නගර සභාවේ පුරපති ධුරය දරන ධනසිරි අමරතුංග මහතා ඉදිරි කාලය තුළ මෙම බල ප්‍රදේශයට ඉටු කරන කාර්ය පිළිබඳ කරුණු හා තවත් කාලීන හා දේශපාලන කරුණු ගැන කළ සංවාදයකි මේ.තරගකාරිත්වයක් පිළිබඳ විශ්ලේශකයන් මොනවද කියන්නෙ කියල මට නම් තේරෙන්නේ නැහැ. අපි ඔය පළාත්වල මැතිවරණ කටයුතුවලට ගියා. ඒත් මේ අය කියන විදිහේ තරගකාරිත්වයක් තිබුණේ නැහැ. අද විපක්ෂයක් කීවට විපක්ෂයක් නැහැ. එක්සත් ජාතික පක්ෂය බලවත් බෙදීමකට ලක්වෙලා ඉවරයි. විපක්ෂ නායකතුමාගේ නායකත්වය පක්ෂය ඇතුළතම ප්‍රශ්න කිරීමකට ලක්වෙලා. රනිල්, සජිත්ව පිළිගන්නේ නැහැ. සජිත් රනිල්ව පිළිගන්නේ නැහැ.හැම අතින්ම එජාපය දෙදරායාමට ලක්වෙලා තිබෙන්නේ. මේ තත්ත්වය තුළ එක්සත් ජාතික පක්ෂය ඌවේ ජයග්‍රහණය ගැන කල්පනා කරනවානම් ඒක මුළාවක් පමණයි. අනෙක එක්සත් ජාතික පක්ෂයට එදා තිබූ ශක්තිය ජවය එහෙම්පිටින්ම අහිමි වෙලා තිබෙන්නේ.අද එහි සිටි ජ්‍යෙෂ්ඨයන්, දක්ෂයන් කවුරුත් නැහැ. මේ විදිහේ පක්ෂයකට මැතිවරණයක් ජයග්‍රහණය කිරීම තබා තමන්ගේ ස්ථාවර ඡන්ද ප්‍රමාණය හෝ ආරක්ෂා කර ගැනීමට පුළුවන් වෙයි යැයි සිතීම පවා සැකයක්. මම මේ තත්ත්වය හොඳින්ම දන්නේ අපත් කාලයක් මේ පක්ෂය තුළ කටයුතු කළ නිසයි. ඒ නිසා මම එජාපයේ නායකත්වයේ ලක්ෂණ හා ඔහු දක්ෂයන් ඉවත් කරන විදිහ කපාදමන විදිහ හොඳින් අවබෝධ කරගෙන සිටින්නේ. මේ හැම දෙයක්ම ගෙන බැලුවාම එජාපයට ඌව පළාත් සභාව නෙවෙයි එහි එක් මැතිවරණ කොට්ඨාසයක් හෝ ජයග්‍රහණය කිරීමත් දුෂ්කර ඉලක්කයක්.ජනතා විමුක්ති පෙරමුණ උත්සාහ කරන්නේ තමන්ට ලැබෙන නියත පරාජයේ ලැජ්ජාව වසා ගැනීමටයි. ජවිපෙ උත්සාහ කරන්නේ ප්‍රචණ්ඩත්වය ඇති කිරීමටත් ඒ සඳහා ආණ්ඩුවේ පාර්ශවය ඈඳා ගැනීමටත් විය හැකියි. මේ තත්ත්වය තේරුම් ගෙන තමයි කටයුතු කළ යුත්තේ.අනෙක ජවිපෙට අතීතය අමතකයි. ප්‍රචණ්ඩත්වයේ නිර්මාතෘවරු තමයි අද ප්‍රචණ්ඩත්වය භීෂණය ගැන කතා කරන්නේ.ජනතා විමුක්ති පෙරමුණේ මහත්වරුන්ට අතීතය අමතකවීමත් ලැජ්ජා නැතිකම යන කරුණු දෙක නිසා තමයි ඒ අය මේ විදිහට හැසිරෙන්නේ.අපට අමුතුවෙන් ජනාධිපතිවරණයකට සූදානම් වීමට දෙයක් නැහැ. මේ ජනාධිපතිතුමා විශාල කාර්යභාරයක් ඉටුකර තිබෙනවා. ආර්ථික නවෝදයකට අවශ්‍ය පසුබිම, සමාජ ස්ථාවරත්වයට අවශ්‍ය තත්ත්වය ඇති කර තිබෙනවා. ඒ නිසා ජනාධිපතිතුමාට ජනතාව තුළ විශාල කැමැත්තක් හා ආදරයක් තිබෙනවා. මීළඟ ජනාධිපතිවරණයේදීත් මේ ජනතා කැමැත්ත ඉතාමත් ඉහළින් දිනාගන්න එක අනිවාර්ය දෙයක්. ඒ ගැන අපට විශාල විශ්වාසයක් තිබෙනවා.රාජ්‍ය සේවය කියන්නේ බොහොම ගතානුගතික, ඇල්මැරුණු ස්වභාවයක් ගන්නා සේවයක් බවයි බොහෝ දෙනාගේ පිළිගැනීම. පුළුවන් දෙයටත් බෑ කියන, වැඩක් කරගන්න ගියාම පගාව දෙන්න වෙන සේවයක් කියන මතය අපි බිඳින්න ඕනේ.රාජ්‍ය සේවය කියන්නේ ඉතා වටිනා දෙයක්. ඒ නිසා මේ මතය බිඳින්න නම්, අපි ක්‍රියාවෙනුත් එය ඔප්පු කර පෙන්විය යුතුයි. මම ටිකක් සද්දෙට වැඩ කරනවා. එයට හේතුව මෙය රැකියාවක් නොවන සේවයක් නිසයි. මම හැමවිටම කියන්නේ මේවා දෙවියො දුන්න රැකියා කියලා.ඇත්තට ඔව්. විශාල සංවර්ධනයක් සිදුවී තිබෙනවා. පාරවල්, පාලම්, බෝක්කු ප්‍රතිසංස්කරණය කර තියෙනවා. කානු පද්ධතිය ක්‍රමවත්ව සාදා අවසන්. ඒ දවස්වල පොඩි වැස්සකටත් මේ පළාත යටවෙනවා. එකසිය පනස් දෙනකුගෙන් සමන්විත වැසි ජල කානු ඒකකයක් මෙයට විසඳුම් ලෙස අපි ස්ථාපිත කර තිබෙනවා. මෙයින් ඕනෑම කානු අවහිරතාවක දී ක්ෂණික පිළියම් ලබා දෙනවා. ඒනිසා දෙහිවල - ගල්කිස්ස අද වතුරෙන් යටවෙන්නේ නෑ. ඒ ‍වගේම අන්ධකාර පාරවල් මේ බල ප්‍රදේශයේ නෑ. ඒ සඳහා විදුලිබල පහසුකම් ලබා දී තිබෙනවා. මදුරු මර්දනය ඉතා සාර්ථක ලෙස සිදු කර තිබෙනවා. ඩෙංගුවලින් අංක එකට තිබුණේ දෙහිවල - ගල්කිස්ස. නමුත් අද වන විට ඩෙංගු මරණ සංඛ්‍යාව බිංදුවට අඩුකරගෙන තියෙනවා. මේ සඳහා විශාල පිරිසක් යොදවා ඩෙංගු මර්දනය කළ හැකි සෑම පියවරක් ම අපි ගනිමින් සිටිනවා.අපි සෑම ආගමකට ම ගරු කරනවා. දෙහිවල - ගල්කිස්ස බල ප්‍රදේශයේ පන්සල් 76ක් තියෙනවා. ඒ සියලුම පන්සල්වලට අපි උදව් කරනවා. ස්වාමීන් වහන්සේ නමක් අපවත් වුවහොත් ඒ සියලු ම ආදාහන කටයුතු අපි බාරගෙන සිදු කරනවා. මේ බල ප්‍රදේශයේ පල්ලි 17ක් තියෙනවා. පල්ලියේ සිදු වන සංවර්ධන කටයුතු වෙනුවෙන් ද අපි මැදිහත් වෙනවා. පල්ලියේ වසරකට වතාවක් පවත්වන මංගල්‍යය මගේ මූලිකත්වයෙන් සිදු කරනවා. අපි සෑම මංගල්‍යයකට ම රුපියල් පනස්දාහක් ලබා දෙනවා. මේ හේතුව නිසා පල්ලියේ පූජාව තියන්නේ සිංහල බෞද්ධයන්. මේ තත්ත්වය දක්වා අපි මිනිසුන්ගේ මනස හැඩගස්වා තිබෙනවා.සෑම කෝවිලක ම පවත්වන උත්සව සඳහා රුපියල් පනස්දාහක් ලබා දෙනවා. දහම් පාසල් ත්‍යාග ප්‍රදානෝත්සවවලදී ද එක් දහම් පාසලකට රුපියල් පහළොස්දහස බැගින් ලබා දෙනවා. සියලු ආගමිකයන් සහයෝගයෙන් තබාගැනීමට අතිවිශාල සේවයක් කරනවා. ඒ සඳහා සර්ව ආගමික නායකත්ව කමිටුවක් ද පත්කර තිබෙනවා.බදු ගෙවන ජනතාව ප්‍රධාන වශයෙන් ම බලාපොරාත්තු වන්නේ වේලාවට කුණු ටික රැගෙන යාම, යටිතල පහසුකම් සංවර්ධනය යනාදී දේ ඉටුකර ගැනීමයි. එය මැනවින් අප විසින් ඉටුකරනු ලබනවා. ප්‍රදේශයේ ජීවත් වන මනුෂ්‍යයකු ගේ උපතේ සිට මරණය දක්වා ම එම පුද්ගලයා බලාගන්නේ මේ නගර සභාව.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n140906_2</link>
    <topic>විශ්‍රාම වැටුප තැපැල් කාර්යාලයෙන් බැංකුවට [2014-09-06 13:30]</topic>
    <author>චන්ද්‍ර ශ්‍රී සෝමසිරි</author>
    <content>රජයේ විශ්‍රාම වැටුප්ලාභීන්ට එම විශ්‍රාම වැටුප තැපැල් කාර්යාල වෙනුවට බැංකු මඟින් පමණක්ම ලබා දීමට විශ්‍රාම වැටුප් දෙපාර්තමේන්තුව තීරණය කර තිබේ.මෙම දීමනාව මෙම මස සිට ක්‍රියාත්මක කෙරෙනු ඇත.මේ වන විට පන් ලක්ෂ හතලිස් දහසක් දෙනා රජයේ විශ්‍රාම වැටුප් ලබයි.තැපැල් කාර්යාල මඟින් තම විශ්‍රාම වැටුප ලබාගන්නේ ඉන් 65,019 ක් පමණක් බව වාර්තාවේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n140906_1</link>
    <topic>අභයගිරි විහාරයේ බහිරව පූජාව අද [2014-09-06 09:30]</topic>
    <author>ගාමිණී ජයලත් තල්දෙන</author>
    <content>අනුරාධපුර අභයගිරි රජමහා විහාරස්ථානයේ වාර්ෂික බහිරව දේව පූජා මහා මංගල්‍ය අද සවස පැවැත්වේ.අද රාත්‍රි හතට පූජා පෙරහරකින් මෙය ආරම්භ වන අතර අනතුරුව මල් පහන්, ගිලන් පස සහිත බුද්ධ පූජාවද වාර්ෂික කිරි ඉතිරවීමේ මංල්‍යය සහ බහිරව පූජාවද පැවැත්වේ.දේව දානය බැතිමතුන් අතර බෙදාදීමෙන් පසු දෙදහස් දාහතර බහිරව රාජ්‍ය මංගල්‍යය නිමාවට පත්වන බව විහාරාධිපති කල්ලංචියේ රත්තසිරි හිමියෝ පැවසූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n1409061</link>
    <topic>රජයේ සමාගමෙන් මිලියන 25000ක ඉතිරියක්</topic>
    <author>ජයසිරි මුණසිංහ</author>
    <content>සීනි පිටරටින් ගෙන්වීමට අවුරුද්දකට රජය වැය කරන අමෙරිකානු ඩොලර් මිලියන 450න් හරි අඩක් ඉතිරි කැර ගැනීමේ ඉලක්කය සහිතව මෙරට සීනි කර්මාන්තය ඉහළ නැංවීමට ආණ්ඩුව සැලසුම් සකස් කොට තිබේ.ඒ අනුව පැලවත්ත, සෙවණගල, හිඟුරාන හා කන්තලේ සීනි කර්මාන්ත ශාලා නවීකරණය කොට වැඩි ඵලදායිතාවයක් හා ඉහළ සීනි නිෂ්පාදනයක් ලබාගැනීමට කටයුතු සූදානම් කොට ඇතැයි සීනි කර්මාන්ත අමාත්‍යාංශයේ ලේකම් උදය සෙනෙවිරත්න මහතා 'දිනමිණ' ට ප්‍රකාශ කළේය.මහින්ද චින්තන වැඩපිළිවෙළ හා මහින්ද චින්තන ඉදිරි දැක්ම යටතේ නව කර්මාන්තයක් ලෙස නවෝදයක් සීනි කර්මාන්ත අංශයේ ඇති කිරීමට ක්‍රියා කරන්නැයි ජනාධිපති මහින්ද රාජපක්ෂ මහතා විසින් අමාත්‍ය ලක්ෂ්මන් සෙනෙවිරත්න මහතාට උපදෙස් ලබාදී ඇතැයිද ඒ අනුව නව වැඩපිළිවෙළ සකස් කොට ඇතැයිද ලේකම්වරයා කීය.වසර 2005දී පැලවත්ත සීනි කර්මාන්ත ශාලාවේ නිෂ්පාදනයට අවශ්‍ය උක් සොයා ගත්තේ හෙක්ටයාර් 5000කිනි. මේ වන විට හෙක්ටයාර් දස දහසක අලුතින් උක් වගා කොට තිබේ. වසර 2005දී සෙවණගල ප්‍රදේශයේ උක් වගා හෙක්ටයාර් 3100කි. එය හෙක්ටයාර් හයදහසක් ලෙස වැඩි කිරීමට පියවර ගෙන ඇත. උක් මෙට්‍රික් ටොන් එකකින් සියයට අටක් තරම් සීනි ප්‍රමාණයක් නිපදවේ. මේ ප්‍රමාණය සියයට 10 - 12 මට්ටමට ඉහළ නංවා ගැනීමට ඉලක්ක කොට ඇත. එමෙන්ම ඒ සඳහා වන තාක්ෂණය, කර්මාන්ත ශාලා වැඩි දියුණු කිරීම් සිදු කරනු ලැබේ.පැලවත්ත හා සෙවණගල උක් කර්මාන්ත ශාලාවලින් දැනට නිපදවන විදුලිබල ධාරිතාවයන් මෙගාවොට් 2 - 5ක් හා මෙගාවොට් 4ක් වේ. මේ ප්‍රමාණයන් මෙගාවොට් 10ක් හා මෙගාවොට් 15ක් බවට වැඩි කිරීමට ඉලක්ක කොට ඇත. මේ වන විට හෙක්ටයාර් එකකින් උක් ටොන් 65ක අස්වැන්නක් ලැබේ. ඒ ප්‍රමාණය හෙක්ටයාර් එකකින් ටොන් 80 - 100 ක් කිරීමට ගොවියෝ උනන්දු කිරීමට රජය පියවරගෙන ඇතැයිද ලේකම්වරයා කීය.මොනරාගල දිස්ත්‍රික්කයේ ගොවි පවුල් 20000කට මේ ව්‍යාපෘතිවලින් සෙත සැලැසෙනු ඇත. දැනට උක් ගොවීන්ට ලැබෙන ආදායමට වඩා විශාල මුදලක් මේ ක්‍රමවේද යටතේ උක් වගාව දියුණු කිරීමෙන් ලබාගැනීමට හැකිවන බව ලේකම්වරයා ‍ප්‍රකාශ කළේය.වසර 2013 / 2014 උක් ගොවීන්ට රුපියල් මිලියන 1487 ලාභ හා ලාභාංශ මුදල් ගෙවා ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n1409062</link>
    <topic>විපක්ෂය සත්‍ය කතා කළොත් කවදා හෝ ජය ගත හැකියි</topic>
    <author>ධනුෂ්ක ගොඩකුඹුර මොනරාගල සිට</author>
    <content>අසත්‍ය ප්‍රචාර නවතා සත්‍ය කතා කරන්නට පටන් ගතහොත් විපක්ෂයටත් ළඟදී නැතත් කවදා හෝ ජයග්‍රහණය කරන්නට හැකියාව ලැබෙනු ඇති බව ජනාධිති මහින්ද රාජක්ෂ මහතා පැවසීය.විපක්ෂය කියන අන්දමේ සටනක් මොනරාගල දක්නට නැති බව පැවසූ ජනාධිපතිවරයා නිසැක ජයක් හිමිවන මැතිවරණය ගහලා දිනන්නට අවශ්‍යතාවක් නැති බවත් අවධාරණය කෙළේය.ඇතැමුන් කුමන චෝදනා කළත් රජයේ නිලධාරීන් දේශපාලනයට යොදා ගැනීම සිය ප්‍රතිපත්තිය නොවන බව අවධාරණය කළ ජනාධිපතිවරයා තමා දේශපාලනය ගැන කතා කරන්නේ දේශපාලන රැස්වීම්වලදී පමණක් බවත් පැවසීය. ජනාධිපතිවරයා මේ බව පැවසූවේ මොනරාගල දිස්ත්‍රික්කයේ දෙමළ ජනතාව මොනරගාල පුස්තකාල ශ්‍රවණාගාරයේ දී පෙරේදා (05) හමු වූ අවස්ථාවේදීය.මොනරාගල දිස්ත්‍රික්කයේ ද්‍රවිඩ ජනතාව හාර දහසකට අධික පිරිසක් එක්ව සිටි මෙම හමුවේදී අදහස් දක්වමින් ජනාධිපතිවරයා ප්‍රකාශ කෙළේ වතුකරයේ ජනතාවගේ දරුවන්ගේ අධ්‍යාපනය ඉහළ නැංවීමට අවධානය යොමු කළ එකම ආණ්ඩුව වර්තමාන ආණ්ඩුව බවයි.කිසිදු බේදයකින් තොරව සෑම නිවසකටම විදුලිය ලබාදීමට ආණ්ඩුව කටයුතු කළ බවත් රටේ ජීවත්වන සියලු ජනතාවට පිරිසිදු පානීය ජලය ලබාදීම ආණ්ඩුවේ ඊළග ඉලක්කය බවත් ජනාධිපතිවරයා පැවසීය.වතුකරයේ ජනතාවගේ සනීපාරක්ෂක පහසුකම් නැංවීමටද ආණ්ඩුව විශේෂ වැඩ කොටසක් ඉටු කළ අතර අද එම ජනතාවගේ ආදායම් මාර්ග ඉහළ ගොස් ඇති බවත් ජනාධිපතිවරයා මෙහිදී පෙන්වා දුන්නේ ය.ඇමැතිවරුන් වන ආරුමුගන් තොණ්ඩමන්, ජොන්ස්ටන් ප‍්‍රනාන්දු, ඉන්දික බණ්ඩාරනායක, පාර්ලිමේන්තු මන්ත්‍රී රොෂාන් රණසිංහ මහත්වරුන් ඇතුළු පිරිසක්ද මීට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n1409063</link>
    <topic>ජපාන අගමැති ඇතුළු දූත පිරිස හෙට ශ්‍රී ලංකාවට</topic>
    <author>මහින්ද අලුත්ගෙදර</author>
    <content>ශ්‍රී ලකාව සමඟ පවතින රාජ්‍යතාන්ත්‍රික සබඳතා තවදුරටත් වර්ධනය කැර ගැනීමේ අපේක්ෂාවෙන් දෙදින නිල සංචාරයක් සඳහා ජපාන අගමැති ෂින්සෝ අබේ මහතා ප්‍රමුඛ දූත පිරිස හෙට (07) ශ්‍රී ලංකාවට පැමිණෙති.ජනාධිපති මහින්ද රාජපක්ෂ මහතාගේ ජපන් නිල සංචාරය අතරතුර කළ ආරාධනයකට අනුව ජපාන අගමැතිවරයා ඇතුළු නියෝජිත කණ්ඩායම ශ්‍රී ලංකාවට පැමිණෙන බව විදේශ කටයුතු අමාත්‍යාංශය පවසයි.ශ්‍රී ලංකාවට සම්ප්‍රාප්ත වන ජපන් අගමැතිවරයා ඇතුළු දූත කණ්ඩායම ජනාධීපති මහින්ද රාජපක්ෂ මහතා කටයුනායක බණ්ඩාරනායක ජාත්‍යන්තර ගුවන් තොටුපළේ දී පිළිගැනීමට නියමිත අතර එයින් අනතුරුව ජපාන අගමැතිවරයාගේ ප්‍රධානත්වයෙන් කටුනායක ගුවන් තොටුපළේ නව පර්යන්තයේ ඉදිකිරීම් කටයුතු ආරම්භ කිරීමට ද නියමිතව තිබේ.නිල සංචාරයක් සඳහා පැමිණෙන ෂින්සෝ අබේ මහතා වෙනුවෙන් රාජ්‍ය ගෞරව සහිත පිළිගැනීමේ උළෙලක් ජනාධීපති ලේකම් කාර්යාලයේ දී පැවැත්වීමට කටයුතු යොදා තිබෙන අතර එයින් අනතුරුව දෙරට අතර පවතින ද්වීපාර්ශවික සබඳතා තවදුරටත් වර්ධනය කැර ගනිමින් ශ්‍රී ලංකා ජනාධීපතිවරයා සහ ජපන් අගමැතිවරයා අතර විශේෂ සාකච්ඡාවක් ද පැවැත්වීමට නියමිතයි.ඉන් අනතුරුව ශ්‍රී ලංකා පාර්ලිමේන්තුවේ නිරීක්ෂණ චාරිකාවකට එක්වන ජපාන අගමැතිවරයා ඇතුළු දූත කණ්ඩායම පිළීගැනිම සඳහා කතානායක චමල් රාජපක්ෂ මහතා පිළිගැනීමේ උත්සවයක් සංවිධානය කැර තිබේ.එහිදී විපක්ෂ නායක රනිල් වික්‍රමසිංහ මහතා ඇතුළු පිරිසක් සමඟ විශේෂ හමුවක් ද පැවැත්වීමට කටයුතු සංවිධානය කැර ඇත. ඒ මහතාගේ ප්‍රධානත්වයෙන් හෙට (07) දින රාත්‍රී සිනමන් ග‍්‍රෑන්ඩ් හෝටලයේ දී පැවැත්වෙන ශ්‍රී ලංකා හා ජපන් ව්‍යාපාරික හමුවක් සඳහා විශාල පිරිසක් සහභාගි වීමට නියමිත අතර එහිදි ජපන් හා ශ්‍රී ලාංකික ආයෝජන අවස්ථා පුළුල් කිරීම සඳහා විශේෂ සාකච්ඡාවක් පැවැත්වෙනු ඇත.මීට අමතරව ශ්‍රී ලංකා ජනාධිපති ආර්යාව සහ ජපන් අගමැති ආර්යාව ඇතුළු නියෝජිත පිරිසක් ලක්සල සහ මට්ටක්කුලිය කාල්ටන් ළදරු පාසල නිරීක්ෂණ චාරිකාවකට ද සහභාගී වීමට නියමිතයි.ශ්‍රී ලංකා සංචාරය සාර්ථකව අවසන් කරන ජපාන අගමැතිවරයා මේ මස (08) දා පෙරවරුවේ දිවයිනෙන් පිටත්ව යාමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n1409064</link>
    <topic>මැතිවරණ නීති කඩන්නන්ට එරෙහිවනීති දැඩි කිරීමට ජනපති උපදෙස්</topic>
    <author>ධනුෂ්ක ගොඩකුඹුර</author>
    <content>මැතිවරණ නීති උල්ලංඝනය කරන පුද්ගලයන්ට එරෙහිව දැඩි නීතිමය ක්‍රියාමාර්ග අනුගමනය කරන ලෙස ජනාධිපති මහින්ද රාජපක්ෂ මහතා පොලිස්පතිවරයාට නියෝග කර ඇත.ඌව පළාත් සභා මැතිවරණය පැවැත්වෙන බදුල්ල සහ මොනරාගල දිස්ත්‍රික්කයන්හි එවැනි සිදුවීම් වාර්තා වී ඇත්නම් වහාම ක්‍රියාත්මක වන පරිදි ඊට එරෙහිව කටයුතු කරන ලෙසත් ජනාධිපතිතුමා උපදෙස් දුන් බව ජනාධිපති මාධ්‍ය සම්බන්ධීකරණ ‍ලේකම් විජයානන්ද හේරත් මහතා දිනමිණට පැවැසීය.මැතිවරණය පැවැත්වෙන ප්‍රදේශයන්හි නීතිය හා සාමය තවදුරටත් ආරක්ෂා කිරීමේ අරමුණින් ජනාධිපතිතුමා මෙසේ උපදෙස් දී ඇති බවත් ඒ මහතා වැඩිදුරටත් ප්‍රකාශ කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n1409065</link>
    <topic>විශ්වවිද්‍යාල කාර්ය මණ්ඩල සේවකයනටජන සෙවණ මඟින් නිවාස</topic>
    <author>චන්දිමා එදිරිමාන්න</author>
    <content>විශ්වවිද්‍යාල පරිපාලන, අධ්‍යයන හා අනධ්‍යයන කාර්ය මණ්ඩල සදහා ජන සෙවණ ජාතික නිවාස වැඩසටහන යටතේ නිවාස ලබාදීමේ වැඩපිළිවෙළක් ආරම්භ කිරීමට තීරණය කෙරේ.ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ මහතා හා විශ්වවිද්‍යාල ප්‍රතිපාදන කොමිසන් සභාවේ සභාපති ඇතුළු නිලධාරී මහත්ම මහත්මීන් පිරිසක් සමග පසුගියදා නිවාස අමාත්‍යාංශයේදී පැවති සාකච්ඡාවකදී මෙම තීරණය ගනු ලැබීය.මෙහිදී විමල් වීරවංශ අමැතිවරයා ප්‍රකාශ කර සිටියේ “ජන සෙවණ ”ජාතික නිවාස හා ජනාවාස සංවර්ධන මෙහෙයුම යටතේ දිවයින පුරා විවිධ ක්ෂේත්‍රවල ජනකොටස් සදහා නිවාස වැඩසටහන් ක්‍රියාත්මක වන බවයි.අඩු ආදායම්ලාභී පවුල් සඳහා නිවාස ඉදිකරදීම, නිවාස ආධාර ලබාදීම හා අඩු පොළී අනුපාත යටතේ සහනදායී කොන්දේසි මත නිවාස ණය යෝජනා ක්‍රම ක්‍රියාත්මක කිරීම, වි‍ශේෂිත දක්ෂතා සහිත පුද්ගලයින් හා විශේෂ අවධානය යොමුවිය යුතු පාර්ශව සඳහා නිවාස ලබාදීම, මහල් නිවාස ප්‍රතිසංස්කරණය, මධ්‍යම පාන්තික නිවාස ක්‍රම ආදී වැඩසටහන් රාශියක් ජන සෙවණින් ක්‍රියාත්මක වන බවත් ඒ නිසා විශ්වවිද්‍යාල පරිපාලන, අධ්‍යන හා අනධ්‍යන කාර්ය මණ්ඩලය සඳහා නිවාස යෝජනා ක්‍රමයක් ක්‍රියාත්මක කරන ලෙස විශ්වවිද්‍යාල ප්‍රතිපාදන කොමිෂන් සභාව කළ ඉල්ලීම සාධාරණ බවත් ප්‍රකාශ කෙළේය.ඒ අනුව කොළඹ, ජයවර්ධනපුර හා කැළණිය විශ්වවිද්‍යාල සඳහා කැලණිය හා කිරුළපන ප්‍රදේශවලින් ද වයඹ විශ්වවිද්‍යාලය කාර්ය මණ්ඩලය සඳහා වයඹ පළාතෙන් ද, රජරට විශ්වවිද්‍යාල කාර්ය මණ්ඩලය සඳහා රජරට පළාතින් ද පළමු අදියර යටතේ නිවාස යෝජනා ක්‍රම ආරම්භ කිරීමට තීරණය විය. ජාතික නිවාස සංවර්ධන අධිකාරියේ ඉඩම් වල මෙම නිවාස යෝජනා ක්‍රම ආරම්භ කරන ලෙස විමල් වීරවංශ අමැතිවරයා ජාතික නිවාස සංවර්ධන අධිකාරියේ නිලධාරීන්ට උපදෙස් ලබාදුනුනේය..උතුරු නැගෙනහිර පළාත් වල පිහිටි විශ්වවිද්‍යාලවල සැළකිය යුතු පිරිසක් සේවය කිරීමට අකමැතිවීමට ප්‍රධාන හේතුව නිවාස ගැටලුව බව විශ්වවිද්‍යාල ප්‍රතිපාදන කොමිෂන් සභාවේ නියෝජිත පිරිස පෙන්වාදුන් අතර මෙහිදී අමැතිවරයා ප්‍රකාශකර සිටියේ ඊළඟ අදියර යටතේ යාපනය හා මඩකලපුව ප්‍රදේශවල නිවාස යෝජනා ක්‍රම ආරම්භ කිරීමට අවධානය යොමුකරන බවයි.වසර 40 කට වැඩි කාලයක සිට විශ්වවිද්‍යාල ප්‍රජාව සඳහා කිසිඳු නිවාස වැඩසටහනක් ක්‍රියාත්මක නොවූ බවත් විශ්ව විද්‍යාල කාර්ය මණ්ඩල සඳහා බලපාන ප්‍රධාන ගැටලුවක් වන නිවාස ගැටලුවට විසඳුමක් ලබාගැනීම සඳහා විමල් වීරවංශ අමැතිවරයාට මැදිහත් වන ලෙස කළ ඉල්ලීමට කඩිනම් ප්‍රතිචාර දක්වමින් නිවාස යෝජනා ක්‍රම ආරම්භ කිරීමට තීරණය කිරීම පිළිබඳව විමල් වීරවංශ අමැතියවරයාට සිය ස්තූතිය පළකරන බව විශ්වවිද්‍යාල ප්‍රතිපාදන කොමිෂන් සභාවේ නියෝජිතයෝ මෙහිදී ප්‍රකාශ කළහ.මෙම අවස්ථාවට විශ්වවිද්‍යාල ප්‍රතිපාදන කොමිෂන් සභාවේ සභාපතිනී මහාචාර්ය කේ. හිරිකුඹුරේගම, ශ්‍රී ලංකා විවෘත විශ්වවිද්‍යාලයේ ජ්‍යෙෂ්ඨ කථිකාචාර්ය මහීම් මෙන්ඩිස්, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශයේ ලේකම් පී. එච්. එල්. විමලසිරි පෙරේරා, එහි අතිරේක ලේකම් (නිවාස) කේ. ඒ. තිලකරත්න, නාගරික ජනාවාස සංවර්ධන අධිකාරියේ සභාපති නීතීඥ පාලිත ගමගේ, ජාතික නිවාස සංවර්ධන අධිකාරියේ සාමාන්‍යාධිකාරී බ්‍රිගේඩියර් මහින්ද මුදලිගේ යන නිලධාරී මහත්ම මහත්මීහු ඇතුළු පිරිසක් සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n1409066</link>
    <topic>දින 18ක බිලිදකු පොලොවේ ගසාමරා දැමුවැයි තරුණියක අත්අඩංගුවට</topic>
    <author>රක්ෂණ ශ්‍රියන්ත</author>
    <content>ඥාති සොහොයුරියක විසින් දින 18ක බිළිදෙකු පොලොවේ ගසා ඝාතනය කළ පුවතක් කහතුඩුව - පොල්ගස් ඕවිට - අම්බලන්ගොඩ ප්‍රදේශයෙන් ඊයේ (05) වාර්තා විය. සැකකාර 22 හැවිරිදි තරුණියක විසින් මේ දරුවා පො‍ලොවේ ගසා ඇති අතර සකකාරිය කහතුඩුව පොලීසිය ඇය අත්අඩංගුවට ගෙන තිබේ.සිද්ධියෙන් බරපතළ තුවාල ලැබූ බිළිදා මුලින්ම ප්‍රතිකාර සඳහා වෑතර රෝහලට ඇතුළත් කර වැඩිදුර ප්‍රතිකාර සඳහා කළුබෝවිල ශික්ෂණ රෝහලට මාරු කර යවා ප්‍රතිකාර ලබමින් සිටියදි ජීවිතක්ෂයට පත් ව ඇත. බිළිදා රැකබලා ගැනීම සඳහා දෙමාපියන් සිය සැකකාර ඥාති දියණිය නිවසට කැදවාගෙන විත් තිබේ.කහතුඩුව පොලිසිය සිද්ධිය පිළිබද වැඩිදුර විමර්ශන මෙහෙයවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n1409067</link>
    <topic>ශ්‍රී ලංකාවට විදේශීය සංචාරකයන්ගේ පැමිණීම සියයට 13.8කින් ඉහළ ගිහින්</topic>
    <author>මහින්ද අලුත්ගෙදර</author>
    <content>සංචාරක ආකර්ෂණීය රටක් බවට ශ්‍රී ලංකාව පත් කරමින් විදේශීය සංචාරකයන්ගේ පැමිණීම සියයට 13.8 කින් ඉහළ ගොස් තිබේ.පසුගිය 2013 වසරේ අගෝස්තු මාසයේ දී ශ්‍රී ලංකාවට පැමිණි විදේශීය සංචාරකයන්ගේ සංඛ්‍යාවට සාපෙක්ෂව මේ වසරේ අගෝස්තු මාසයේ දී එම වර්ධනය පෙන්නුම් කර තිබෙන අතර ඒ අනුව පසුගිය වසරේ අගෝස්තු මාසයේ දී විදේශීය සංචාරකයන් 123,269 දෙනකු මෙරටට පැමිණ තිබෙන බවද ඊට සාපේක්ෂව මේ වසරේ එම මාසයේ දී විදේශීය සංචාරකයන් 140,319 දෙනෙකු මෙරටට පැමිණ තිබෙන බවද ශ්‍රී ලංකා සංචාරක සංවර්ධන අධිකාරිය පෙන්වා දෙයි.ඒ අනුව මේ වසරේ අගෝස්තු මාසය අවසන් වනවිට විදේශීය සංචාරකයන් 1,001,643 දෙනෙකු ශ්‍රී ලංකාවට පැමිණ තිබෙන බව පෙන්වාදෙන ශ්‍රී ලංකා සංචාරක සංවර්ධන අධිකාරිය එය පසුගිය 2013 වසරේ මුල් මාස 8 දී ශ්‍රී ලංකාවට පැමිණි විදේශී සංචාරකයන් 813,858 ට සාපෙක්ෂව සියයට 23.1 ක වර්ධනයක් බවද ප්‍රකාශ කරයි.එළඹෙන 2016 වනවිට ශ්‍රී ලංකාවට විදේශීය සංචාරකයන් ලක්ෂ 25ක් ගෙන්වා ගැනීම ආණ්ඩුවේ අරමුණ වී තිබෙන අතර ඒ වෙනුවෙන් අවශ්‍ය යටිතල පහසුකම් සංවර්ධනය සහ මඟ පෙන්වීම දැනටමත් සිදු කැර ගෙන යන බවද අවශ්‍ය ඉලක්කය කරා ළඟාවීමට හැකියාව ලැබෙනු ඇතැයි ද ශ්‍රී ලංකා සංචාරක ප්‍රවර්ධන කාර්යාංශය විශ්වාසය පළකරයි.මේ වසරේ ගතවූ සෑම මාසයකදීම පෙර වසරේ අදාළ මාසයට සාපෙක්ෂව විදේශීය සංචාරකයන්ගේ පැමිණීමේ වර්ධනයක් පෙන්නුම් කැර තිබෙන අතර 2013 වසරේ දී මෙරටට පැමිණ තිබෙන විදේශීය සංචාරකයන්ගේ සමස්ත සංඛ්‍යාව 1,274,593 ක් බවද එම කාර්යාංශය පෙන්වා දෙයි.ඒ අනුව මේ වසරේ ගත වූ මුල්මාස අටක කාලයේ දී බටහිර යුරෝපීය රටවලින් සංචාරකයන් වැඩි වශයෙන් මෙරටට පැමිණ තිබෙන බව පෙන්වාදෙන ශ්‍රී ලංකා සංචාරක සංවර්ධන අධිකාරිය එය පසුගිය 2013 වර්ෂයට සාපේක්ෂව සියයට 18ක වර්ධනයක් බවද ප්‍රංශය, ජර්මනිය, එක්සත් රාජධානිය වැනි රටවලින් කැපී පෙනෙන සංචාරකයන් ප්‍රමාණයක් පැමිණ තිබෙන බවද කියාසිටී.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n1409068</link>
    <topic>ගවයන් ගාලට දමා එද්දී වන අලි ප්‍රහාරයකින් දෙදරු පියා මරුට</topic>
    <author>මිහින්තලේ සමුහ</author>
    <content>ගවයන් ගාලට දමා ආපසු එන ගමනේ දි වන අලි ප්‍රහාරයකින් දෙදරු පියෙකු මියයෑමේ පුවතක් මිහින්තලේ පොලිසියෙන් වාර්තා වේ. මිහින්තලේ පොතාන ප්‍රදේශයේ පදිංචි පුද්ගලයෙකු වු ප්‍රියන්ත සිසිර කුමාර නැමැති 32 හැවිරිදි අයෙකු මෙලෙස වන අලි ප්‍රහාරයකින් මියගොස් ඇත.මෙම වන අලි ප්‍රහාරයෙන් මිය ගිය පුද්ගලයා ඉකුත් 04 වැනි දින සවස 7.00ට පමණ තවත් අයෙක් සමග මහකනදරාවේ වැව් ඉස්මත්තේ සිට ගවයන් රැගෙන ගාලට දමා ආපසු නිවස බලා එන ගමනේ දි පාර අයිනේ සැඟව සිටි වන අලියෙක් මෙලෙස පහර දි ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n1409069</link>
    <topic>නීති විරෝධි කසිප්පුළඟ තබා ගෙන දඩ කයි</topic>
    <author>ටී.එල්.ඒ.පී.හේමපාල නාගොඩ සමුහ</author>
    <content>කසිප්පු පෙරීමට යොදා ගන්නා ගෝඩා ඩ්රෑම්ස් 200ක් සහ නීති විරෝධී මත්පැන් වන කසිප්පු ස්ප්‍රීතු බෝතල් හයක් ළඟ තබා ගත් අයෙකුට බද්දේගම මහේස්ත්‍රාත් චන්දිම එදිරිමාන්න මහතා විසින් රුපියල් දසදහසක දඩමුදලක් ගෙවන ලෙස නියෝග කළේය.මෙසේ දඩ මුදල් ගෙවීමට නියම වූයේ මාපලගම මලාමුර ප්‍රදේශයේ පදිංචි අයෙකුටය. නාගොඩ පොලිස් ස්ථානයේ ස්ථානාධිපති පොලිස් පරීක්ෂක සුමේධ විමලගුණරත්න මහතාගේ උපදෙස් මත උප පොලිස් පරීක්ෂක ඉන්ද්‍රසිරි,පො.සැ.සිරිල් යන නිලධාරීන් වැටලීම සිදුකර තිබුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n14090610</link>
    <topic>පක්ෂ-විපක්ෂ දෙපැත්තේම සිටින දේශපාලනනුසුදුස්සන් ඉවත් කළොත් මේ රටට මල් වැසි වසීවි</topic>
    <author>සමන්මලී ප්‍රියශාන්ති</author>
    <content>පක්ෂ විපක්ෂ දෙපැත්තෙම සිටින, දේශපාලනයට සුදුසුකම් නොමැති දේශපාලනඥයන් ඉන් ඉවත් කර දැමුවහොත් මේ රටට මල් වැසි වසින බව දෙහිවල ගල්කිස්ස නගරාධිපති ධනසිරි අමරතුංග මහතා පැවසීය.මේ පිරිස කිසිදා තම තනතුරුවලින් ඉවත් නොවන බවත් නායකයන් ඔවුන් ඉවත් කිරීමට කටයුතු කළ යුතු බවත් එය ඉටු වු දාට මේ රට තව තවත් සංවර්ධනය වනු ඇති බවත් අමරතුංග මහතා අවධාරණය කළේය.ධනසිරි අමරතුංග පදනමේ අනුග්‍රහයෙන් දිනමිණ සමඟ මාසිකව පළ කෙරෙන "දෙනුවර" අතිරේකය එළි දැක්වීමේ අවස්ථාවට ලේක්හවුස් ආයතනයේ දී එක් වෙමින් ඒ මහතා මේ අදහස් පළ කළේය."දෙනුවර" පුවත් අතිරේකය එළි දක්වන්න ලැබීම තමාගේ සිහිනයක් සැබෑවීමක් බවත් මෙම අතිරේකය ඔස්සේ දෙහිවල ගල්කිස්ස නගර සභාවේ සියලු කාර්යයන් සම්බන්ධයෙන් ජනතාවට වැඩි වශයෙන් දැනුවත් කිරීමට හැකියාව ලැබෙන බවත් නගාරාධිපතිවරයා කීවේය.මෙහිදී "දෙනුවර" අතිරේකයේ මුල් පිටපත ලේක්හවුස් ආයතනයේ සභාපති, කළමනාකරණ අධ්‍යක්ෂ, ජ්‍යෙෂ්ඨ මාධ්‍යවේදී බන්දුල පද්මකුමාර මහතා ධනසිරි අමරතුංග පදනමේ සභාපති නගරාධිපති ධනසිරි අමරතුංග මහතා වෙත පිළි ගැන්වූයේය. ඒ මහතා එම පිටපත දෙහිවල ආසනයේ පැරණිම ශ්‍රීලනීප සාමාජිකයකු වන හිටපු විදුහල්පති ගුණරත්න මහතා වෙත පිරි නැමීය.එම අවස්ථාවට එක්වෙමින් නගරාධිපතිවරයා මෙසේද කීවේය.දේශපාලනය කියන්නේ පිංසිද්ධ වන කාර්යයක්. අහිංසක මිනිසුන්ට, මංමුලා වු මිනිසුන්ට නිසි මඟ සොයා දී ඔවුන් සංවර්ධනයේ හා දියුණුවේ මාවතට ගෙන යාම දේශපානයේ අරමුණ විය යුතුයි. නමුත් අද නොයෙක් අය නොයෙක් විදිහට නොයෙක් හේතු නිසා දේශපාලනය කරනවා. අද ජනතාව මෙය තේරුම් ගෙන කටයුතු කළ යුතු වෙනවා.දේශපාලනයට නොගැලපෙන අයට එහි දොරටු විවර කර දෙන්නේ ජනතාවමයි. මැතිවරණවල දී වැඩියෙන්ම අඬ‍බෙර ගහන කෙනාට, වැඩියෙන් වියදම් කරන කෙනාට එක මනාපයක් දීලා බලන්න ජනතාව පෙළඹෙනවා. මේ විදිහට එක මනාපෙ ගාණේ දුන්නාම ඒ අය ඉහළට එනවා. මේ අනුව ජනතාව තමයි වැරැද්ද කරන්නේ. එයින් තමන්ගේ දරුවන්ටත් වැරැදි කර ගන්නවා.දේශපාලනයට එන්න ඕනේ සුදුසු අය පමණයි. ඒ සඳහා සුදුසුකම් සොයා බැලිය යුතු වෙනවා. අමෙරිකා එක්සත් ජනපදයේ මා අධ්‍යාපනය ලබන විට දුටු විශේෂ කරුණක් තමයි දේශපාලන නාය‍කයෙක් වෙන්න නම් සුදුසුකම් ති‍බෙන්න අවශ්‍ය බව. එහි සුදුසුකම් නැති අයට දේශපාලනයට එන්න බැහැ. අපේ රටේ සුදුසුකම් නැති අය කොතෙකුත් ඉන්නවා. කොයි පැත්තෙත් ඉන්නවා. මේ රටට මල්වැසි වහින්නේ මේ අය ඉවත් කළොත් පමණයි. මේ අය ඉවත් වන්නේ නැහැ. නමුත් නායකයන් ඒ අය ඉවත් කර දැමිය යුතුයි. ඒක කළ දාට අපේ රට තවත් හැදෙනවා.හොද පත්තරයක් කරන්න ඕනේ කියලා යෝජනාව අවේ හුඟ කාලෙකට කලින්. නමුත් ඒක කරන්න කෙනෙක් හිටියේ නැහැ. හේමන්ත තලපත්පිටිය මහතා යෝජනා කළා දිනමිණ සමඟ මේ දෙනුවර කරන්න. ඒ අනුව අපි මේ පුවත්පත පළ කරනවා. මේ පුවත්පත සම්පාදනයට කටයුතු කළ සියලු දෙනාට මගේ ස්තූතිය පළ කරනවා.දෙහිවල ගල්කිස්ස දෙනුවර කියලා නම් කළේ නගර දෙකකින් සැදුම්ලත් නිසායි. ඒ මැතිවරණ කලාප දෙකක් නිසායි. මේ සඳහා මා ජනතා මුදල්, නගර සභාවේ මුදල් යොදවන්නේ නැහැ. මගේ පෞද්ගලික මුදල්වලින් මෙය කරන්නේ. දෙහිවල ගල්කිස්සේ මොනවද සිදු වන්නේ කියලා ජනතාව දැන ගත යුතුයි. නගර සභාවේ මුදල්වලින් මෙය කළොත් එක් එක් නිලධාරියාට අවශ්‍ය දේවල් කරන්න සිදු වෙනවා.මම වැඩ කරන ක්‍රම දෙකක් තිබෙනවා. මුලින් හොඳින් කියනවා. බැරි වුණොත් නරකින් කියනවා. මේ දෙකෙන් නැතිව අපේ අයට වැඩ කරන්න දන්නේ නැහැ.මගේ පවුල්වල කිසිම කෙනෙක් දේශපාලනය සම්බන්ධ නැහැ. මම පොඩි පන්තියේ මිනිහෙක්. මගේ තාත්තා දුක් මහන්සියෙන් තමයි අපට ඉගැන්වුවේ. ගාමිණි දිසානායක මහතා තමයි මගේ දේශපාලන නායකයා. මම අදත් ප්‍රාර්ථනා කරන්නේ මගේ තාත්තාට බුදු බව ලැබෙන්න ඕනේ කියලා මාව මේ තත්ත්වයට ගෙනවාට.මගේ නගරය තමයි මට පළවෙනි. වැඩිම ඡන්ද ගත්ත නගරාධිපති මමයි. හොඳම නගර සභාවත් මගෙයි. මම ජනතාව එක්ක ඉන්න කෙනෙක්. ජනතාවගේ සැපේදී නැති වුණත් දුකේදී මම ඉන්නවා. ඒ කියන්නේ මඟුලකට නොගියත් මරණ ගෙදරකට මම යනවා‍. ඒ නිසයි මා මේ තරම් දුරක් ආවේ."දෙනුවර" මුදලින් කලා නම් විශාල මුදලක් යනවා. නමුත් පොඩි මිනිසාට තැනක් දෙමින් ලේක්හවුස් සභාපතිතුමා ඇතුළු පිරිස ඉතා සුලු මුදලකට අපට දෙනුවර මුද්‍රණය කර දෙනවා. දෙනුවර මගේ හීනයක් සැබෑවීමක්.මේ සඳහා උපකාර කළ සියලු දෙනාට ස්තූතිය පළ කරනවා. පොඩි තැනකින් පැමිණි කෙනෙකුට උදව් කළ එක ගැන සභාපතිතුමාට ස්තූතිය පළ කරනවා. රටේ සුපිරි මාධ්‍යවේදියකු වෙලත් සභාපතිතුමා මෙවැනි කාර්යයක් ඉටු කර දීම ගැන මට ආඩම්බරයි.මගේ සිහිනය සැබෑ කර ගන්න උපකාර කළ සැමදෙනාටම විශේෂයෙන් ග්‍රැෆික් අංශයට, කළමනාකරණ කර්තෘ සමන්ත කරුණාසේන මහතා ඇතුළු පිරිසට ස්තූතිය පළ කරනවා.අද මට කොන්ද නමලා වඳින්න පුළුවන් අය ඉන්නේ ඉතාමත් සීමිත දෙනයි. ඒ අතරින් ගුණරත්න විදුහල්පතිතුමා විශේෂයි. අද "දෙනුවර" අතිරේකය මුලින්ම ඒ මහතාට පිළි ගන්වන්න මා තීරණය කළේ එතුමාට ගෞරව කිරීම සඳහා මීට වඩා වැදගත් දෙයක් නොමැති නිසායි.ලේක්හවුස් කර්තෘ මණ්ඩල අධ්‍යක්ෂ ජ්‍යෙෂ්ඨ මාධ්‍යවේදී සීලරත්න සෙනරත් මහතා,අද අපට සුවිශේෂි දවසක් වන්නේ "දෙනුවර" නිකුත් කිරීම ලේක්හවුස් ඉතිහාසයේ රන් අකුරින් ලියැවෙන දවසක් නිසයි. ශ්‍රීලනීපයේ ආසන සංවිධායක ධුරය පිරි නමා ධනසිරි අමරතුංග මහතාගේ සහය රජයට ලබා ගන්න ජනාධිපති තුමා කටයුතු කර තිබෙනවා.රාජ්‍ය මාධ්‍ය ආයතනයක් ලෙස නිවැරැදි පුවත් ක්ෂණිකව ජනතාවට ලබා දීම අපේ යුතුකම ලෙස අපි දකිනවා. අපි ජනතාව නොමඟ යවන පුවත්වලින් වැළකී සිටිනවා. නමුත් අපි රජයේ හොරණෑව ලෙස සමහරු හඳුන්වනවා. එසේ කිවුවට අපිට ආණ්ඩුවෙන් සත පහක් ලැබෙන්නේ නැහැ. අපි සියලු දේ කරන්නේ අපේ ආයතනයේ සල්ලි වලින්. අපි ලාභ ලබන්නේ වෙළෙඳ දැන්වීම්වලින්. ඒ මුදල් ක්‍රමානුකූලව හසුරවන්නේ අපේ සභාපතිතුමා. මේ නිසා සේවකයන්ට බෝනස්, ‍වෛද්‍ය ආවරණ ආදිය අපි ලබා දෙනවා.බොහෝ රාජ්‍ය ආයතන අපෙන් ප්‍රසිද්ධිය බලාපොරොත්තු වුණත් වෙ‍ළෙඳ දැන්වීම් දෙන්නේ වෙනත් ආයතනවලට. ලේක්හවුසියේ ස්වර්ණමය යුගය අපේ සභාපතිතුමාගේ යුගයයි. අද පළාත් සභා 5ක් ම තමන්ගේ අතිරේක දිනමිණ සමඟ පළ කරනවා. අමාත්‍යාංශ ඇතුළු ආයතන 36ක් පමණ අතිරේක පළ කරනවා. අපේ පුවත්පත්වලින් සීමිත පරිදි තමයි මේ සංවර්ධනය ගැන පළ කළ හැකි වන්නේ. මෙවැනි අතිරේකයක් පළ කිරීම මගින් ඒ ඒ ආයතනවල සියලු පුවත් ජනතාව අතරට ගෙන යාමට අවස්ථාව ලැබෙනවා.දෙනුවර අතිරේකය වෙනුවෙන් කැප වී කටයුතු කරන සමන්ත කරුණාසේකර, ප්‍රමිතා රන්දලී පබසරා ඇතුළු මහත්ම මහත්මීන්ට ස්තූතිය පළ කරන අතර ධනසිරි අමරතුංග වැනි පුද්ගලයෙක් අපේ පත්තර මහගෙදරට පැමිණ මේ සිදු කරන කටයුත්ත සම්බන්ධයෙන් ඉතාමත් සතුටට පත් වෙනවා.දිනමිණ ප්‍රධාන කර්තෘ ගාමිණි ජයලත් මහතා,අද දවස ලේක්හවුස් ආයතනයට මෙන්ම දිනමිණට සුවිශේෂි දවසක්. වසර 104ක් පැරණි ලංකාවේ පැරණිම පුවත්පත වන දිනමිණ සමඟ අද දෙනුවර එළි දක්වන්නේ. ඕනෑම පක්ෂයක සිටින සුවිශේෂි චරිත ගැන අප කා තුළත් විවිධ මතකයන් තිබෙනවා. ධනසිරි අමරතුංග මහතා ගැනත් මගේ සිතේ එවැනි මතකයක් තිබෙනවා. ජනතා සිත්වල එවැනි චරිත ගොඩනැඟෙන්නේ ඒ අය සිදු කරන කාර්යයන් අනුවයි. ධනසිරි අමරතුංග මහතා නගරාධිපති දක්වා පැමිණි ගමන ගැන මා සිතේ සුවිශේෂි මතකයක් තිබෙනවා. නගරාධිපතිතුමා වැඩ කරන හැටි දුටු විට ඇමැතිවරයකු කරනවාට වඩා එහා ගිය බවක් තිබෙනවා.මේ පදනම හා හාපුරා තමන්ගේ තොරතුරු ජනතාව අතරට ගෙන යන්න දිනමිණ තෝරා ගැනීම ගැන ගෞරවණීය ප්‍රණාමය පුද කර සිටිනවා.නගරාධිපතිතුමා සිදු කරන සේවාවන් ගැන දිනමිණේ බොහෝ ඉඩක් වෙන් කරන්න අපට අමාරුයි. මෙවැනි පුවත්පතකින් ඒ සියලු වැඩ කටයුතු ගැන ජනතාව දැනුවත් කරන්නට පුළුවන්. සිතුවමක දර්ශනයක තිබෙන සුන්දරයත්වය විඳින්න පුළුවන් වන්නේ එවැනි සුන්දර හදවතක් ඇත්තෙකුට පමණයි. නගරාධිපතිතුමා එවැනි විදිහට දකින නායකයෙක්. ජනනායකයකු බිහි වන්නේ මෙතැනින් තමයි. ධනසිරි අමරතුංග මහතාගේ සුවිශේෂි ඉලක්ක සහගත ගමනේ මා දෙයක් දකිනවා. ඒ එතුමා නගරාධිපති තනතුරටත් එහා ගිය පාර්ලිමේන්තුව දක්වා යන සලකුණුයි.මෙහිදී ධනසිරි අමරතුංග පදනම හා දෙනුවර පුවත්පත වෙනුවෙන් මාධ්‍ය ලේකම් හේමන්ත තලපිටිගොඩ මහතා ද කතා කළේය. නගාරාධිපතිවරයාගේ පෞද්ගලික ලේකම් හර්ෂ නෝනිස්, ‍නාගරික මන්ත්‍රීවරු හා නගර සභාවේ නිලධාරීන්, ලේක්හවුස් ආයතනයේ කළමනාකරණ කර්තෘ නිර්මාණ හා සැලසුම් සමන්ත කරුණාසේන මහත්ම මහත්මීන් ඇතුළු සේවක සේවිකාවන් පිරිසක් මේ අවස්ථාවට සහභාගී වුහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n14090611</link>
    <topic>මහරගම ඩෙංගු මර්දන ව්‍යාපෘතිය හෙට</topic>
    <author/>
    <content>මහරගම ඩෙංගු මර්දන ව්‍යාපෘතිය හෙට (7) උදේ 7.30 ට මහරගම ජනාධිපති විද්‍යාලය අසලින් ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ මහතාගේ ප්‍රධානත්වයෙන් ආරම්භ වේ. මේ ඩෙංගු මර්දන ව්‍යාපෘතිය මහරගම සෙන්ට්‍රල් සිංහ සමාජ ව්‍යාපෘතියේ සභාපති සිංහ කේ. ඩී. ඉන්දික ප්‍රධාන එම සමාජයේ සාමාජිකයෝ සංවිධාන කරති.‍ඩෙංගු ශීඝ්‍රයෙන් වර්ධනය වන අඩු ආදායම්ලාභී නිවාස අවට පිරිසිදු කිරීම මේ ව්‍යාපෘතියේ ඉලක්කය වී ඇත. මහරගම නගර සභාව, පොලිසිය සහ සෞඛ්‍ය වෛද්‍ය නිලධාරි කාර්යාලය ‍මේ සඳහා එක්වෙති. බස්නාහිර පළාත් අමාත්‍ය උපාලි කොඩිකාර මහතා, මහරගම නගරාධිපති කාන්ති කොඩිකාර මහත්මිය ඇතුළු රාජ්‍ය සහ පෞද්ගලික අංශයේ නිලධාරීහු රැසක් සහභාගි වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n14090612</link>
    <topic>කළුතර ජ්‍යෙෂ්ඨ පුරවැසියන්ගේපහසුවට ඇමැති වෙල්ගමගෙන් නවීන බස් රථ දෙකක්</topic>
    <author>කළුතර විශේෂ - සැම්සන් ප්‍රේමසිරි නාගොඩ විශේෂ - වාද්දුව සමූහ</author>
    <content>කළුතර දිස්ත්‍රික්කයේ ජ්‍යෙෂ්ඨ පුරවැසියන්ගේ ගමන් පහසුව සඳහා ප්‍රවාහන ඇමැති කුමාර වෙල්ගම මහතා නව බස් රථ දෙකක් පරිත්‍යාග කරයි.තම පෞද්ගලික ධන පරිත්‍යාගයෙන් පිරිනමන ලද මේ බස් රථ දෙකේ වටිනාකම රුපියල් ලක්ෂ සීයකි. එක් බස් රථයක මගීන් පනස්හතරදෙනකුට පහසුකම් සැලසේ.“දිරි උදා” ජ්‍යෙෂ්ඨ පුරවැසි ප්‍රජා සත්කාර වැඩසටහන යටතේ මෙම බස් රථ දෙක භාරදීමේ උත්සවය කළුතර දිස්‍ත්‍රික් ලේකම් කාර්යාලීය ශ්‍රවණාගාරයේදී අද (5) පෙරවරුවේ පැවැත්විණ.ඉදිරියේදී කළුතර දිස්ත්‍රික් වැඩිහිටි බලමණ්ඩල සඳහා තවත් බස් රථ දෙකක් ද, ආබාධ සහිත පුද්ගලයින්ගේ ගමන් පහසුව සඳහා නවීන පන්නයේ බස් රථයක් ද ලබාදීමට පියවර ගන්නා බව ඇමැතිවරයා මෙහිදී කීය.දිස්ත්‍රික්කයේ පාසල්වල ප්‍රයෝජනය සඳහා තම පෞද්ගලික ධන පරිත්‍යාගයෙන් බස් රථ දහයක් ලබා දී ඇති වෙල්ගම මහතා ඉදිරියේදී තවත් පාසල් දහයකට ද නව බස් රථ ලබාදෙන බව ද සඳහන් කළේය. කළුතර දිස්ත්‍රික් ලේකම් චන්දන ජයලාල් මහතා ඇතුළු පිරිසක් ද මේ අවස්ථාවට සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n14090613</link>
    <topic>ලක්ෂ 1200ක වියදමින් අලිවැටක්</topic>
    <author>කුරුණෑගල දිස්ත්‍රික් සංචාරක ගුණරත්න ලියනආරච්චි</author>
    <content>වයඹ පළාතේ වන අලි ගම්වැදීම වැළැක්වීම සඳහා රුපියල් ලක්ෂ 1200 ක වියදමින් කිලෝමීටර් 156 ක් දුර විදුලි වැටක් ඉදිකිරීමට පියවර ගෙන ඇත.ප්‍රාදේශීය ලේකම් කොට්ඨාස පහක් තුළ මුරකුටි ඉදිකිරීමටත්, වැට අද්දරින් මාර්ග සකස් කිරීම, වනය තුළ ඇති වැව් ප්‍රතිසංස්කරණය කිරීමටත් මෙම මුදල් වැය කෙරේ. කගල්ල, පල්ලේකැලේ සිට තබ්බෝව දක්වා මෙම විදුලි වැට ඉදිකිරීම් කටයුතු ආරම්භ කර අලි පාලන ඒකකයක් පිහිටුවීමට කටයුතු සැලැසුම් කර ඇති බව වයඹ පළාත් සභාව සඳහන් කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n14090614</link>
    <topic>වාස් ගුණවර්ධනගේ ආරක්ෂාව තර කෙරේ</topic>
    <author>සිරන්ජනී කුමාරි</author>
    <content>නිවසට අත් බෝම්බ ප්‍රහාරයක් එල්ල වූ හිටපු නියෝජ්‍ය පොලිස්පති වාස් ගුණවර්ධන මහතාගේ ආරක්ෂාව දැඩි කරන ලෙස බන්ධනාගාර අධිකාරිවරයාට නියම කළ මහේස්ත්‍රාත් මෙහොමඩ් සහබ්දීන් මහතා ඊට අදාළ අතිරේක ආරක්ෂාව ලබා දෙන ලෙස බොරැල්ල පොලිස් ස්ථානාධිපතිවරයාට ඊයේ (05) නියම කෙළේය.වාස් ගුණවර්ධන මහතාගේ නිවසට අත්බෝම්බ ප්‍රහාරයක් එල්ලවීම සම්බන්ධයෙන් අධිකරණයට කරුණු දක්වා ඔහුගේ ජීවිත ආරක්ෂාව පිළිබඳව බරපතළ ගැටලුවක් පැන නැගී ඇති බවට නීතිඥවරු දැක් වූ කරුණු සළකා බලා මහේස්ත්‍රාත්වරයා මෙම නියෝගය කළේය.දැනට රක්ෂිත බන්ධනාගාරගත ව සිටින සැකකරුවන්ට ලබා දී ඇති බන්ධනාගාර ආරක්ෂාවට සහාය දක්වමින් මෙම අවශ්‍ය ආරක්ෂාව පොලිසියට සපයන ලෙස මහේස්ත්‍රාත්වරයා බොරැල්ල පොලිස් ස්ථානාධිපතිවරයා‍ට නියම කෙළේය.ගිනි අවි හා පුපුරණ ද්‍රව්‍ය ළඟ තබා ගැනීමේ සිද්ධිය ඊයේ යළි කැඳවූ අවස්ථාවේ දී අධිකරණයට වැඩිදුර වාර්තාවක් ඉදිරිපත් කරමින් රහස් පොලිසිය සඳහන් කළේ සිද්ධිය සම්බන්ධ උධෘත නීතිපතිවරයා වෙත යොමු කර ඇති බවය.බම්බලපිටිය මොහොමඩ් සියාම් ඝාතන සිද්ධිය සම්බන්ධයෙන් රක්ෂිතබාරයේ සිටින වාස් ගුණවර්ධන මහතා ඇතුළු සෙසු සැකකරුවන් බන්ධනාගාර අධිකාරිවරයා විසින් ඊයේ අධිකරණය වෙත ඉදිරිපත් කර තිබිණ.ගාමිණි සහන්චන්ද්‍ර නැමැති සැකකරු කොළඹ ජාතික රෝහලේ ප්‍රතිකාර ලබන බවට බන්ධනාගාර අධිකාරි අධිකරණයට දැනුම් දුන් අතර සැකකරු ඊළඟ නඩු දිනයේ දී අධිකරණයට ඉදිරිපත් කරන ලෙස මහේස්ත්‍රාත්වරයා බන්ධනාගාර අධිකාරිවරයාට නියෝග කළේය.හිටපු නියෝජ්‍ය පොලිස්පති වාස්ගුණවර්ධන, රවිඳු ගුණවර්ධන, ප්‍රියන්ත සංජීව හා ඉන්දික බමුණුසිංහ යන අය මේ මස 19 වන දින දක්වා තවදුරටත් රක්ෂිතබන්ධනාගාරගත කිරීමට අධිකරණය නියෝග කළේය.පැමිණිල්ල වෙනුවෙන් රහස් පොලිසිය පෙනී සිටි අතර පළමු හා සෙසු සැකකරුවන් වෙනුවෙන් නීතිඥ අසිත විපුලනායක, ජානක සමරසේකර , සුමිත්‍ර වෛද්‍යසේකර , යන අය පෙනී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n14090615</link>
    <topic>රාජ්‍ය ළමා නාට්‍ය උළෙල 15දා සිට නව රඟහලේ දී</topic>
    <author>රක්ෂණ ශ්‍රීයන්ත</author>
    <content>රාජ්‍ය ළමා නාට්‍ය උළෙල සැප්තැම්බර් 15 වන දින සිට 30 වන දින දක්වා ප.ව. 5.00 ට කොළඹ 07, නව රඟහලේ දී පැවැත්වේ.සංස්කෘතික හා කලා කටයුතු අමාත්‍යාංශයේ උපදෙස් පරිදි සංස්කෘතික කටයුතු දෙපාර්තමේන්තුව හා ශ්‍රී ලංකා කලා මණ්ඩලයේ රාජ්‍ය නාට්‍ය අනුමණ්ඩලය එක්ව මේ උළෙල සංවිධාන කරනු ලබයි.රාජ්‍ය ළමා නාට්‍ය උළෙල වෙනුවෙන් සිංහල, දෙමළ හා ඉංග්‍රීසි ළමා නාට්‍ය එකම වේදිකාවේ දී පැවැත්වේ. ළමා නාට්‍ය උළෙලේ අවසන් වටය සඳහා භාෂා තුනෙන්ම සීමිත අංශයෙන් ළමා නාට්‍ය 30 ක් හා විවෘත අංශයේ නාට්‍ය ළමා නාට්‍ය 18 ක් වේදිකාගත කිරීමට නියමිතයි.‍රාජ්‍ය ළමා නාට්‍ය උළෙල වෙනුවෙන් රඟ දැක්වෙන සියලුම නාට්‍ය නොමිලේ නැරඹීමට අවස්ථාව සලසා ඇති අතර එම නාට්‍ය නැරඹීමට පැ‍මිණෙන ලෙස පාසල් සිසුන් ඇතුලු සියලු දෙනාට සංස්කෘතික කටයුතු දෙපාර්තමේන්තුව විවෘතව ආරාධනා කරයි.සැප්. 15 කොළඹ13, යහපත් එඩේරානන්ගේ කන්‍යාරාමයේ “අද වගේ දවසක්”, කල්මුනේ,තිරික්කෝවිල් විනයාර්ගකුරම් මහා විද්‍යාලයේ “උරිකලිතෛයි අන්බු වයිප්පෝම්”, ඇඹිළිපිටිය ජනාධිපති විද්‍යාලයේ “අ ගුඩ් ‍ප්‍රෙන්ඩ්”, ඩී.කේ.ආටිගල ගේ “ අකුරු බූරුවා”සැප්. 16 ක/බණ්ඩාරගම මධ්‍යමහා විද්‍යාලයේ “අපටත් නායකයෙක්”, තඩලගාම කුලක්කෝට්ටම් දෙමළ විද්‍යාලයේ “ඔන්රු පට්ටල් උන්ඩු වාල්වු”, හ/නාත්තන්ඩිය ධම්මිස්සර මධ්‍ය මහා විද්‍යාලයේ “ද බෙස්ට් ගිෆ්ට්”, එස්. අරඹේගෙදර ගේ “අපි අපි යාළුයි”,සැප්. 17 වැල්ලවත්ත, ශාන්ත ලෝරන්ස් කන්‍යාරාමයේ “අලුත් කරත්තේ ”, මඩු, මඩුකෝවිල් සින්නපන්චි විරිච්චාන් විද්‍යාලයේ “කට්රිරු පාඩම් කන්දිරු ඉන්බම්”, කොළඹ, මියුසියස් විද්‍යාලයේ “මැජික් බොක්ස්”, එම්.ඩී.ඩී.නිල්මිණි කේ දසනායක ගේ “අපි දිනුවෝ”,සැප්. 20 මීගමුව, ශාන්ත ජෝසප් විද්‍යාලයේ “ අලුත් රබාන“, ‍යාපනය, කොන්ඩමනාරු වීර කත්තිපිලෛයි මහා විද්‍යාලයේ “නරිමේලම් ”, කෑ/ශාන්ත ජෝසප් බාලිකා මහා විද්‍යාලයේ “ද රේන්බෝ ෆලවර්”, තුෂාර ජාගොඩ හා අජන්ත රාජකරුණා ගේ “චණ්ඩිත් එක්ක රවුමක් යං”,සැප්. 21 බදුල්ල, බදුල්ල මධ්‍ය මහා විද්‍යාලයේ “අළු කිරිල්ලී“, යාපනය, පන්නාගම් මෙයික්කන්ඩන් මහා විද්‍යාලයේ “තෝට්මත්තු බොම්මෙයි”, ර/පැල්මඩුල්ල නවෝද්‍යා විද්‍යාලයේ “ද රැට් ස්කූල්” , චූල දසනායක ගේ “ඇලන්ගේ සිහිනය”සැප්. 22 රත්නපුර ෆර්ගසන් උසස් විද්‍යාලයේ “චූටි බබා අපේ විද්‍යාලයේ”, කොළඹ, රාජකීය විද්‍යාලයේ “පලි” , මී/බටුවත්ත මහා විද්‍යාලයේ “වයිස් බෝයි”, එම්. වින්ධ්‍යා ප්‍රභා කුමාරි ගේ “දෙයියන්ගේ බබා”, සැප්. 23 බිබිල ,මො/වෙල්ලස්ස ජාතික පාසලේ “දඟයා” , ත්‍යාගරාජා සිවනේෂන් ගේ “එළිපෝරියල් පූනෛයි”, හොරණ, ප්‍රජාපතී බාලිකා විද්‍යාලයේ “ද වොන්ඩර්ෆුල් ටියුන්”, උපාලි ටෙනිසන් ගේ “මගේ රට හදන ළමයා”.සැප්. 24 කුලියාපිටිය මධ්‍ය මහා විද්‍යාලයේ “පැණි බේරෙන මී අඹ ගහ”, කේ.වී.තිනකරන් ගේ “කළුදයුම් සිම්හාසනම්”, වත්තල, ලයිසියම් ජාත්‍යන්තර පාසලේ “ ද වර්ල්ඩ් යූ හෝල්ඩ් ”, සුරංජිත් සමීර රණසිංහ ගේ “මලීට බෝ එකක්”.සැප්. 25 කු/ඉදුල්ගොඩ කන්ද, ශ්‍රී නිශ්ශංක ජාතික පාසලේ “බිඟු පැංචයි මල් ගොමුවයි”, පොන්නයියා සුරේන්ද්‍රා ගේ “සිංහරාජන් තීරප්පු”, රෝහිත ජයකොඩි ගේ “ද ප්‍රින්ස් ඔෆ් ද ලෑන්ඩ් ඔ‍ෆ් චොක්ලට්”, නෙරන්ජන් චන්ද්‍රාදිත්‍ය ගේ “මෙගොඩ ගොඩෙත් රත්තරන් එගොඩ ගොඩෙත් රත්තරන්”.සැප්. 26 අනුරාධපුර මධ්‍ය විද්‍යාලයේ “මකරෙක් ඇවිත්”, පුවිරාජසිංහම් රුජින ගේ “පේරියෝර් සෝට් කේට්පෝම්”, පසිදු සංඛපාල මිත්‍රරත්න ගේ “යූ කැන් සේ සොරි”, සුදර්ශන බණ්ඩා‍ර ගේ “මුතු පවුර”සැප්. 29 කෑ/ශාන්ත ජෝසප් බාලිකා මහා විද්‍යාලයේ “මටත් පුළුවන් මමත් එන්නද”, එ‍ෆ්. රුජින මේරි ගේ“මිලිරුම් තුලිර්ගල්”, කොළඹ, මියුසියස් විද්‍යාලයේ “මල් පිබිදෙයි සුවඳ දැනෙයි”, ඩී.ඩබ්.පවර නවමිණ ගේ “සැරසෙන්”.සැප්. 30 මාර/ ශාන්ත තෝමස් උසස් බාලිකා විද්‍යාලයේ “සුදු හදවත්”, කටු/ පූජා ජාතික පාසලේ “සූකිරි ගෙදර මායාකාරී”, එරන්දි නදීකා සමරසිංහ ගේ “හත්පෙති මල”, මහ/සවර්ණමාලී බාලිකා මහා විද්‍යාලයේ “හැම දවසම සුබ පැතුමක්”,සැ.යු. නොවැළැක්විය හැකි හේතුවක් මත සැප්. 18,19,27 හා 28 දිනවල ළමා නාට්‍ය ප්‍රදර්ශනය නොවන බව සංවිධායකයෝ පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n14090616</link>
    <topic>ගිනි අවියක් අතැතිව අධිකරණයට ඇතුළු වූ පුද්ගලයාගේ ගිනිඅවි බලපත්‍රය අවලංගු කිරීමට නියෝග</topic>
    <author>සිරන්ජනී කුමාරි</author>
    <content>ගිනි අවියක් අතැතිව කොළඹ මහේස්ත්‍රාත් අධිකරණයට ඇතුළු වූ පුද්ගලයාගේ ගිනිඅවි බලපත්‍රය අවලංගු කිරීමට කොළඹ ප්‍රධාන මහේස්ත්‍රාත් ගිහාන් පිලපිටිය මහතා ඊයේ (05) නියම කෙළේය.සැකකරු විසින් අධිකරණයට හා පොලිසියට ලබා දී ඇති කටඋත්තර පරස්පර වූ බැවින් මෙම නියෝගය නිකුත් කළ මහේස්ත්‍රාත්වරයා අදාළ ගිනි අවිය රාජ්‍ය ආරක්ෂක අමාත්‍යංශය වෙත බාර දෙන ලෙස කෙසෙල්වත්ත පොලිසියට නියම කළේය.ග්‍රෑන්ඩ්පාස් ප්‍රදේශයේ පදිංචි මොහොමඩ් මාර්ෂුක් මොහොමඩ් රුෆානුඩීන් නැමැති සැකකරුට රුපියල් 5000ක මුදල් හා ලක්ෂය බැගින් වූ ශරීර ඇප දෙකක් මෙහිදී නියම විණ.තමාට ඇති ජීවිත තර්ජන නිසා රජය මඟින් ආරක්ෂාවට ලබා දුන් බවට සැකකරු අධිකරණය හමුවේ පවසා සිටි අතර ඔහු පොලිසියට පවසා ඇත්තේ සිය ව්‍යාපර කටයුතු ආරක්ෂිතව කරගෙන යාමට මෙම ගිනිඅවිය ලබා දී ඇති බවය.සැකකරු අංක තුන අධිකරණයේ සිය ‍සහෝදරයෙකු පවරා ඇති නඩුවකට ඇප දීම සඳහා නීතිඥවරයෙකු මුණගැසීමට අධිකරණය පැමිණි අවස්ථාවේ දී ගිනිඅවිය රැගෙන පැමිණ තිබිණ.සැකකරු අධිකරණ‍යට ඇතුළුවෙත්ම ඔහු පරීක්ෂාවට ලක් කළ අවස්ථා‍වේ දී පොලිස් නිලධාරීන්ට ඔහු සතුව තිබි මේ ගිනිඅවිය හමු ව ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n14090617</link>
    <topic>සුවිසල් නි‍ෙවසේ බිම්මහලේනීති විරෝධී දැව ගබඩාවක්</topic>
    <author>ඉන්දික පොල්කොටුව</author>
    <content>කටුගස්තොට හල්ඔලුව ප්‍රදේශයේ සුවිසල් නිවසක බිම්මහලේ රහසිගත කාමරයක හොර රහසේ පවත්වාගෙන ගිය බලපත්‍ර නොමැති නීති විරෝධී දැව ගබඩාවක් වටලා සැකකරුවකු සමඟ රුපියල් ලක්ෂ හතක පමණ දැව තොගයක් අත්අඩංගුවට ගනු ලැබ තිබේ.‍මධ්‍යම දිසා භාර නියෝජ්‍ය පොලිස්පති කාර්යාලයට අනුයුක්ත දිසා අපරාධ හා මෙහෙයුම් ඒකකයට ලද තොරතුරක් මත මෙම වැටලීම සිදුකෙරිණි.මෙම ගබඩාවේ තිබී තේක්ක, මහෝගනී, කැටකෑල, කුඩුදවුල ආදී දැව තොගයක් අත්අඩංගුවට ගෙන ඇත.අඩවි වන නිලධාරීන්ගේ ද සහාය ඇතිව ‍සිදුකළ මෙම වැටලීමේදී අදාළ ගබඩාව පිළිබඳ තොරතුරු රැසක් අනාවරණය විණි.මෙම දැව මෙම ස්ථානයට ප්‍රවාහනය කිරීමට හා ගබඩා කිරීම සඳහා කිසිදු බලපත්‍රයක් නොතිබී ඇත.මධ්‍යම පළාත භාර ජ්‍යෙෂ්ඨ නියෝජ්‍ය පොලිස්පති එච්. එන්. බී. අඹන්වල, නියෝජ්‍ය පොලිස්පති ජී. බී. පෙරමුණේ යන මහත්වරුන්ගේ උපදෙස් මත මධ්‍යම දිසා අපරාධ හා මෙහෙයුම් ඒකකයේ ස්ථානාධිපති පොලිස් පරීක්ෂක වසන්ත චන්ද්‍රසේකර මහතාගේ මෙහෙයවීමෙන් උප පොලිස් පරීක්ෂක ඩී. ජී. ජයසිරි මහතා ඇතුළු නිලධාරීහු පිරිසක් මෙම වැටලීම කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n14090618</link>
    <topic>කුඩු ලාලිතවෙඩි කා නසී</topic>
    <author>රක්ෂණ ශ්‍රියන්ත</author>
    <content>මත්ද්‍රව්‍ය නාශක කාර්යංශය මගින් අතුරුගිරිය ප්‍රදේශයේ සිදුකළ මෙහෙයුමකදී සිදුකළ වෙඩි තැබිමකින් මත්ද්‍රව්‍ය ජාවාරම්කරුවකුවූ කුඩු ලාලිත නැමැත්තා ඊයේ(05) මියගොස් ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි.මත්ද්‍රව්‍ය සම්බන්ධ චෝදනා රැසක් ඇති මෙම සැකකරු අත්අඩංගුවට ගන්නා අවස්ථාවේ නවීන මෝටර් රථයකින් පලායමින් සිට ඇති අතර එහිදී පොලිස් මත්ද්‍රව්‍ය කාර්යංශය තැබූ වෙඩි පහරකින් මියගොස් ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n14090619</link>
    <topic>ගෙල සිරකර බිරිය මරා දැමූ විත්තිකරුට මරණ දඬුවම</topic>
    <author>රෝෂන් තුෂාර</author>
    <content>මොට ආයුධයකින් හිටස පහර දී ගෙල සිරකර සිය බිරිය මරා දැමූ කැලණිය ප්‍රදේශයේ පුද්ගලයකුට කොළඹ මහාධිකරණ විනිසුරු කුමුදිනි වික්‍රමසිංහ මහත්මිය ඊයේ(05) මරණීය දණ්ඩනය නියම කළාය.ඝාතනය පිළිබඳව ඇසින් දුටු සාක්ෂි ඉදිරිපත් වී නොමැති වුවද පරිවේශනිය සාක්ෂිය මගින් නඩුව සාධාරණ සැකයකින් තොරව ඔප්පු කිරීමට පැමිණිල්ල සමත් වී ඇති බව විනිසුරුවරිය තීන්දුව ඉදිරිපත් කරමින් ප්‍රකාශ කළාය.2001 නොවැම්බර් 04 දින ඕමල්පේ රේණුකා වීරසිංහ ඝාතනය කිරීමෙන් දණ්ඩ නීති සංග්‍රහයේ 296 වගන්තිය යටතේ දඬුවම් ලැබිය යුතු වරදක් කිරීම සම්බන්ධයෙන් නීතිපතිවරයා මේ නඩුව ගොස්ගොඩ දූරගේ ප්‍රේමචන්ද්‍ර විත්තිකරු කරමින් පවරා තිබිණි.විත්තිකාර ප්‍රේමචන්ද්‍ර 2001 වසරේ 35 වියෙහි පසුවිය. සිය බිරිය ගෙල වැලලා ගැනීමෙන් පසුව අසල්වාසීන් සමඟ රෝහල් ගතකළ බව විත්තිකරු සිය සාක්ෂිය මගින් අධිකරණයට කරුණු ඉදිරිපත් කර තිබිණි.එහෙත් පරිවේශණිය සාක්ෂියක් වූ විශේෂඥ අධිකරණ වෛද්‍ය වාර්තාව අනුව මෙය ගෙල වැලලා ගැනීමක් නොව ගෙල සිර කිරීමක් බවට ඔප්පුකර ඇති බව පැවසු විනිසුරුවරිය මොට ආයුධයකින් පහර දී ඇති වූ හිසේ තුවාල හා ලේ කැටි ගැසීම එම සාක්ෂිය වඩාත් පසක් කරන බව පෙන්වා දුන්නාය.එම අවස්ථාවේ විත්තිකරු පමණක් නිවසේ සිටි බවට විත්තිකරු විසින් තරයේ පිළිගෙන ඇති බැවින් විත්තිකරු චෝදනාවට වරද කරු බවට තීන්දුව තීන්දු කළාය. පැමිණිල්ල වෙනුවෙන් රජයේ ජ්‍යෙෂ්ඨ නීතීඥ නයෝමි වික්‍රමසේකර මෙනවිය සමඟ රජයේ නීතිඥ කේෂණි වීරසිංහ මහත්මිය පෙනී සිටියාය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n14090620</link>
    <topic> ‘පිටකොටුව මැණික් හා ස්වර්ණාභරණ වෙළෙඳ සංකීර්ණය’ ඇමැති බැසිල් රාජපක්ෂගේ ප්‍රධානත්වයෙන් විවෘත වූ වගයි</topic>
    <author>මහින්ද අලුත්ගෙදර</author>
    <content>ආසියාවේ ආශ්චර්යය කරා පියමනින ශ්‍රී ලංකාවේ සංවර්ධන ක්‍රියාදාමයේ තවත් එක් ප්‍රතිඵලයක් ලෙස ඉදිකළ "පිටකොටුව මැණික් හා ස්වර්ණාභරණ වෙළෙඳ සංකීර්ණය" ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන් ඊයේ (05) විවෘත කෙරිණි.කොළඹ නගරය ආසියාවේ ආශ්චර්යවත් නගරය බවට පත්කිරීමේ දැවැන්ත වැඩපිළිවෙළ තුළ හමුවන තවත් සුවිශේෂී සන්ධිස්ථානයක් වන මේ ව්‍යාපෘතිය රාජ්‍ය ආරක්ෂක හා නාගරික සංවර්ධන අමාත්‍යාංශය සහ නාගරික සංවර්ධන අධිකාරිය එක්ව ක්‍රියාත්මක කෙරුණු අතර එය දකුණු ආසියානු කලාපයටම අතිශය වැදගත් අවස්ථාවක් වනු නොඅපුමානයි. ශ්‍රී ලංකාවේ ප්‍රධාන පෙ‍ළේ ස්වර්ණාභරන වෙළෙඳසල් මෙන්ම බැංකු, ආපන ශාලා ඇතුළු සියලු පහසුකම් වලින් සමන්විත වන ලෙස ඉදිකර තිබෙන මෙය මහල් පහතින් සමන්විත වන අතර ඒ වෙනුවෙන් වැයකර තිබෙන මුදල රුපියල් මිලියන 400 කි.මේ අනුව සුන්දරත්වය හා පිරිසිදුකම හේතුවෙන් කොළඹ නගරයට අවැසි ගාම්භීරත්වය නැවත උද්දීපනය කරමින් දෙස් විදෙස් සංචාරක කර්මාන්තයේ උන්නතිය වෙනුවෙන් මෙවැනි ව්‍යාපෘති ක්‍රියාත්මක කිරීම ඉවහල් වනු ඇති අතර කොළඹ නගර මධ්‍යයේ පිහිටි ශාන්ත ජෝන් මාළු තොග වෙළෙඳ සංකීර්ණය කොළඹ නගරයට අනවශ්‍ය තදබදයක් හා කොළඹ නගර මධ්‍යයකට උචිත ව්‍යාපාරයක් නොවී ය.ඒ හේතුවෙන් මාළු තොග වෙළෙඳ මධ්‍යස්ථානය පෑළියගොඩ නව තොග වෙළෙඳ මධ්‍යස්ථානයට රැගෙන යන ලදුව, ඉන් අනතුරුව පැරණි ශාන්ත ජෝන් මාළු තොග වෙළෙඳ සංකීර්ණය මෙරට ප්‍රථම මැණික් හා ස්වර්ණාභරණ වෙළෙඳ මධ්‍යස්ථානයක් ලෙස නවීන පහසුකම් සහිතව නවීකරණය කිරීමට නාගරික සංවර්ධන අධිකාරිය පියවර ගෙන තිබේ.මැණික් හා ස්වර්ණාභරණ කර්මාන්තයේ උන්නතිය හා දෙස් විදෙස් සංචාරකයන්ගේ ආකර්ෂණය වර්ධනය කරනු පිණිස මෙම ව්‍යාපෘතිය ක්‍රියාත්මක කෙරෙන අතර නවීකරණය කර ලද වෙළෙඳ මධ්‍යස්ථානයේ කඩ කාමර 83 ස්ථාපිත කර තිබේ. නවීන පහසුකම් ද මැණික් හා ස්වර්ණාභරණ මිලදී ගැනීමට පැමිණෙන පාරිභෝගික ජනතාවට එහි ප්‍රමිතිය හා අවශ්‍ය උපදෙස් ලබාගැනීම සඳහා ජාතික මැණික් හා ස්වර්ණාභරණ අධිකාරියේ මධ්‍යස්ථානයක් ද මෙහි ස්ථාපිතකර ඇත. මෙම ගොඩනැඟිල්ල පළමු අදියර යටතේ පළමු ‍හා දෙවන මහල් මැණික් හා ස්වර්ණාභරණ වෙළෙඳ මධ්‍යස්ථානය ලෙස නවීකරණය කරන ලද අතර මෙහි ඉදිකිරීම් හා සේවා කටයුතු ශ්‍රී ලංකා යුද හමුදාවේ 4 වන ඉංජිනේරු සේවා බළකාය විසින් සිදුකර තිබේ.රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතාගේ උපදෙස් හා මඟපෙන්වීම මත නවීන ලොවට උචිත වන එහෙත් සම්ප්‍රදායන්ට ගරු කරමින් කොළඹ නගරය පුරා දැවැන්ත නාගරික සංවර්ධන ක්‍රියාවලියක් ආරම්භ කර තිබෙන අතර ඵෙතිහාසික වශයෙන් වැදගත් වන මේ ස්ථානය නව ලොවට ගැලපෙන සුපිරි සාප්පු සංකීර්ණයක් බවට පත්කරමින් ශ්‍රී ලාංකීය ජනතාවට අලංකාර නගරයක් තුළ සුපිරි සාප්පු සවාරියක අත්දැකීම් විඳගැනීමේ හැකියාව ද ලබාදී තිබේ.කොළඹ නගරයේ ඉතා ජනාකීර්ණ ස්ථානයක් වූ පිටකොටුව ශාන්ත ජෝන් වීදියේ, ශාන්ත ජෝන් වෙළෙඳ‍පොළ 1894 ජනවාරි මස 01 වන දින විවෘත කරන ලද අතර ඒ සඳහා එවකට වැය වූ මුදල රුපියල් 17,500 කි. වානේ ව්‍යුහයකින් යුත් විශාල මඩුවක් ලෙසින් මෙම වෙළෙඳ‍පොළ සකස් කරන ලද අතර දොරටු ගණනාවකින් යුත් මෙම ගොඩනැගිල්ල ප්‍රධාන මාර්ග දෙකක් සඳහා විවෘතව තිබිණි.ජනාධිපති මහින්ද රාජපක්ෂ මහතා එවකට ධීවර ඇමැතිවරයා වශයෙන් කටයුතු කරන සමයේ මෙම මාළු වෙළෙඳසල සියලු පහසුකම් ඇති වෙළෙඳසලක් ලෙස පෑලියගොඩ ප්‍රදේශයේ ප්‍රතිෂ්ථාපනය කිරීම සඳහා අමාත්‍ය මණ්ඩල අනුමැතිය ලබාගෙන තිබෙන අතර ඉන් අනතුරුව රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතා නගර මධ්‍යයක තදබදය මැද පවතින තොග වෙළෙඳ මධ්‍යස්ථානයක් වෙනුවට නගරයෙන් පිටත පහසුකම් සහිත තොග වෙළෙඳ මධ්‍යස්ථානයක් ඉදිකර තොග වෙළෙඳුන්ට ලබාදීමට පියවර ගත්තේය. මෙම නව වෙළෙඳ පරිශ්‍රය ජනතාවගේ මෙන්ම ව්‍යාපාරික ප්‍රජාවගේද කාලය හා ශ්‍රමය මුදල් ඉතිරි කරන්නක් වෙයි. මේ කාර්යය වෙනුවෙන් දායකත්වය සැපයූ ආරක්ෂක අංශ නිලධාරීන් වෙත සමරු තිළිණ ප්‍රදානය ද ආර්ථික සංවර්ධණ ඇමැති බැසිල් රාජපක්ෂ මහතා අතින් මෙහිදී සිදුවිණි.ජ්‍යෙෂ්ඨ ඇමැති ඒ.එච්.එම් ෆවුසි, ඇමැතිවරුන් වන පවිත්‍රා දේවී වන්නි ආරච්චි, සුසිල් ප්‍රේම ජයන්ත, වෛද්‍ය රාජිත සේනාරත්න, නියෝජ්‍ය ඇමැති ඩුලිප් විජේසේකර, පාර්ලිමේන්තු මන්ත්‍රීවරුන් වන තිලංග සුමතිපාල, දුමින්ද සිල්වා, ජේ.ආර්.පී සූරියප්පෙරුම, එම්.එච්.එම් අෂ්වර්, බස්නාහිර පළාත් ආණ්ඩුකාර අලෙවි මවුලානා, රාජ්‍ය ආරක්ෂක හා නාගරික සංවර්ධන අමාත්‍යංශයේ ලේකම් ගෝඨාභය රාජපක්ෂ, ජනාධිපති කාර්ය මණ්ඩල ප්‍රධානී ගාමිණී සෙනරත්, නාගරික සංවර්ධන අධිකාරියේ සභාපති නිමල් පෙරේරා මහත්ම මහත්මීන් ද මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n14090621</link>
    <topic>ජපන් අගමැති ෂින්සෝ අබේ හෙට පාර්ලිමේන්තුවට පැමිණේ</topic>
    <author>ස්වර්ණා විජේකෝන් සහ සුභාෂිණී සේනානායක</author>
    <content>ජනාධිපති මහින්ද රාජපක්ෂ මහතාගේ ආරාධනාවකට අනුව හෙට (07) දිවයිනට පැමිණෙන ජපන් අගමැති ෂින්සෝ අබේ මහතා එදින පස්වරුවේ පාර්ලිමේන්තුවට පැමිණිමට නියමිතය.කතානායක චමල් රාජපක්ෂ මහතාගේ ආරාධනාවකට අනුව පාර්ලිමේන්තුවට පැමිණෙන ජපන් අගමැතිවරයා වෙනුවෙන් පාර්ලිමේන්තුවේ තේ පැන් සංග්‍රහයක් පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=n14090622</link>
    <topic>දිවි නැම හයවන අදියරට සිසුන් ලක්ෂ 40ක් එක් කර ගැණේ</topic>
    <author> සුභාෂීණී සේනානායක</author>
    <content>දිවිනැගුම ජාතික වැඩසටහන හයවන අදියර යටතේ ලක්ෂ 40ක් වූ පාසල් සිසුන් එක් කර ගැනීමට ආර්ථික සංවර්ධන අමාත්‍යාංශය පියවර ගනී. සමස්ත පාසල් පද්ධතියම හරිත ඒකකයක් බවට පත් කරලීම මෙහි අරමුණ වේ. මේ අනුව පාසල් 10012 ක එළවළු සහ පළතුරු පැළ වගාකිරීමට ආර්ථික සංවර්ධන අමාත්‍යාංශය අධ්‍යාපන අමාත්‍යාංශය කෘෂීකර්ම අමාත්‍යාංශය සමග එක් වේ.දිවිනැගුම ජාතික වැඩසටහන ඔක්තෝම්බර් මස 20 වන දිනට යෙදී ඇති අතර එම වැඩසටහනට අනුව පළාත් නමයේ පාසල්10012 ක් සඳහා බීජ ඇසුරුම් 29790ක් සහ පලතුරු පැළ 29790ක් බෙදා හැරීමට කටයුතු යොදා ඇත.පැසල් සිසුන්ට කෘෂීකර්මය හා ශෂ්‍ය විද්‍යාත්මක ක්‍රියාකාරකම් පිළිබඳ නිපුණතා ලබා දීම මෙහි අරමුණ වේ.මේ ව්‍යාපෘතිය සඳහා බස්නාහිර පළාතින් පාසල් 1341ක්,මධ්‍යම පළාතින් පාසල් 1513ක්, දකුණු පළාතින් පාසල් 1106ක්,වයඹ පළාතින් පාසල් 1229ක්,උතුරු මැද පළාතින් පාසල් 787ක්,ඌව පළාතින් පාසල් 864ක්,සබරගමුව පළාතින් පාසල් 1124ක්,උතුරු පළාතින් පාසල්974ක්,නැගෙනහිර පළාතින් පාසල් 1074ක්,ලෙස පැසල් තොරාගෙන ඇති අතර ඉඩමේ ප්‍රමාණය , දේශගුණික තත්ත්වය මත පැළ වර්ග ලබා දෙනු ලැබේ.මේ ව්‍යාපෘතියෙන් පාසල් සිසුන්ට කෘෂිකර්මාන්තය හා ශෂ්‍ය විද්‍යාත්මක ක්‍රියාකාරකම් පිළිබඳ දැනුම ලබා දීම, පාසල් විෂය මාලාවට අදාළව ඉගෙන ගන්නා දේ ප්‍රායෝගිකව කහවරු කර ගැනීම, පරිසර සම්පත් තිරසාර සංරක්ෂණය, පාංශු බෝග කළමනාකරණය සඳහා නවීන තාක්ෂණය භාවිති කිරීම , කෘෂි ආර්ථික විද්‍යාව හා ව්‍යවසායකත්ව පිළිබඳ අධ්‍යාපනය සහ අත්දැකීම් ලබා දීම සිදු කෙරේ.ඉඩකඩ සහිත පාසල්වල ලොවිපළ පිහිටුවීමත් ඉඩකඩ නොමැති පාසල්වල බදුන්ගත වගා ඇති කිරීමටත් පියවර ගනී.පාසල් සිසුන් පාසලේදී සිදුකරන මේ ව්‍යාපෘතිය මගින් තම ගෙවත්තේ වගා කටයුතුවල නිරත කරවීමත් ඔවුන් පරිසර හිතකාමි දරුවන් බවට පත්කරලමින් ‍රටේ ආර්ථික නංවාලීමට ඔවුන්‍ සහාය කර ගැනීම මෙහි අරමුණ බවත් මෙම ව්‍යාපෘතිය සම්බන්ධයෙන් මාධ්‍ය දැනුවත් කරමින් ආර්ථික සංවර්න ඇමැති බැසිල් රාජපක්ෂ මහතා කියා සිටියේය. සෑම පාසලක්ම ගොවි බිමක් බවට පත් කරලමින් පාසල් සිසුන් සඳහා ආරම්භ කෙරෙන මෙම වැඩසටහනට සමගාමීව ගොවිපලවල් නිරික්ෂණය සඳහා සිසුන් යොමු කරවීමටද ආර්ථික සංවර්ධන අමාත්‍යාංශය බරපැන දැරීමට සුදානම් අතර මේ සඳහා සිසුන් යොමුකරවන ලෙස බැසිල් රාජපක්ෂ මහතා අධ්‍යාපන ඇමැති බන්දුල ගුණවර්ධන ඇමැතිවරයාට දන්වා සිටියේය.මේ ව්‍යාපෘතිය සම්බන්ධයෙන් දැනුවත් කිරීමේ වැඩසටහනක් ආර්ථික සංවර්ධන ඇමැති බැසිල් රාජපක්ස මහතාගේ ප්‍රධානත්වයෙන්ඊයේ (05) අධ්‍යාපන අමාත්‍යාංශයේදී පැවැත්විණී.මෙම අවස්ථාවට ආර්ථික සංවර්න ඇමැති බැසිල් රාජපක්ෂ ,අධ්‍යාපන ඇමැති බන්දුල ගුණවර්ධන , නියෝජ්‍ය ඇමැති මොහාන් ලාල් ග්‍රේරු, අධ්‍යාපන ලේකම් අනුර දිසානායක,කෘෂීකර්ම අමාත්‍යාංශයේ ලේකම් ආර් එම් ඩී මීගස්මුල්ල, අධයාපන සේවා අමාත්‍යාංශයේ ලේකම් කාන්ති පෙරේරා , මහත්ම මහත්මීන් ඇතුලුව අමාත්‍යාංශ අතිරේකලේකම්වරුන්, කලාප අධ්‍යක්ෂකවරුන් විදුහල්පතිවරුන් ඇතුලු පිරිසක් එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=r1409061</link>
    <topic>ගංවතුරෙන් ගාල්ල බේරා ගන්නමොරගොඩ ඇළ සංවර්ධනයට සැරසේ</topic>
    <author>රවිදු ලසිත දීයගහගේ අහංගම සමූහ</author>
    <content>ගාල්ල නගරය ජලයෙන් යටවීම වැළැක්වීම සදහා ලෝක බැංකු ආධාර මත රුපියල් කෝටි පන්සියක මුදලක් වැයකොට ගාල්ල මොරගොඩ ඇල සංවර්ධනය කිරීමේ ව්‍යාපෘතිය මේ වසරේ ක්‍රියාත්මක කෙරේ.මේ සංවර්ධන ව්‍යාපෘතිය යටතේ මොරගොඩ ඇළ සහ ඊට සම්බන්ධ අතුරු ඇළ මාර්ග පද්ධතිය සුද්ධ කිරීම,ඇළ දෙපස පරිසර උයන් ඉදිකිරීම,ඉවුර දෙපස මාර්ග දෙකක් තැනීම සහ ඇළ දෙපස නවීන වීදි පහන්වලින් රාත්‍රී කාලයේ ආලෝකමත් කිරීමටද සැලසුම් කර ඇතැයි ගාල්ල දිස්ත්‍රික් පාර්ලිමේන්තු මන්ත්‍රී මනුෂ නානායක්කාර මහතා පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=r1409062</link>
    <topic>තෙල්දෙණිය පැරැණි පාලම්දෙකක් සංවර්ධනයට ලක්ෂ160ක්</topic>
    <author>කරල්ලියද්ද සමුහ</author>
    <content>තෙල්දෙණිය මානෙලුව ප්‍ර දේශයේ ඔයවල් දෙකක් හරහා දමා තිබෙන පැරැණි ග්‍රාමිය පාලම් දෙකක් රුපියල් ලක්ෂ ඵකසිය හැටක වියදමකින් වැඩි දියුණු කරයි.මේ සදහා තෙල්දෙණිය මානෙලුව ප්‍ර දේශයේ ගුරුමඩ ඔය හරහා වැටි තිබෙන පැරැණි අබලන් පාලම වෙනුවට රුපියල් ලක්ෂ අසුවක මුදලකින් අඩි දොළහක් පලල අඩි විස්සක් දිගින් මේ නව පාලම ඉදි කෙරෙන බව මැදදුම්බර ප්‍රාදේශිය සභා මන්ත්‍රි ඵස් . ජී. ආනන්ද මහතා පවසයි.මේ නව පාලම් දෙක ඉදිකිරිමෙන් ග්‍රාම සේවා වසම් දොළහක ග්‍රාමිය ජනතාවට ඵදි නෙදා ගමන් බිමන් වලදි යහපතක් සැලසෙන බවද මෙම නව යෝජනා දෙක ඉදිරිපත් කළ මැදදුම්බර ප්‍රා දේශිය සභා මන්ත්‍රි ඵස්. ජී. ආනන්ද මහතා කියයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=r1409063</link>
    <topic>සවාරි යන අයබඩගමුව රක්ෂිතයවනසලා</topic>
    <author>චන්ද්‍රතිලක රත්නායක ඉබ්බාගමුව විශේෂ</author>
    <content>පෞද්ගලික වාහනවලින් කුරුණෑගල-දඹුල්ල මාර්ගයේ සංචාරයේ යන එන පිරිස් එම මාර්ගය දෙපස පිහිටි බඩගමුව රක්ෂිත වනාන්තරය අසල වාහන නවත්වා විවේක ගැනීමට හුරු පුරුදුව සිටින අතර,සමහරු එම වනාන්තරයට අපවිත්‍ර දෑ දමා යන්නට පටන් ගෙන ඇත.දේශිය හා විදෙස් සංචාරකයන් රක්ෂිතයේ රූස්ස ගස්වැල්වලින් ලැබෙන සෙවණට සහ සිසිලසට ඇලුම් කරන අතර ,මද වේලාවක් එහි රැදී සිටීමට කැමැත්තක් දක්වති. එම පිරිස් ගෙන එන කෑම බීම ආදිය අවසන් වූ පසු ඉතිරිවන කඩදාසි,පොලිතින් උර,හිස් ප්ලාස්ටික් බෝතල්,හිස් මත්පැන් බෝතල්.බියර්ටින් ඇතුළු වෙනත් අපද්‍රව්‍ය වනාන්තරයේ තැන තැන දමා යෑම නිසා විශාල පරිසර හානියක් සිදුවී තිබේ.දැන්වීම් පුවරු මගින් පරිසරයට හානී සිදු නොකරන ලෙස ජනතාව දැනුම්වත් කිරීමට වන සංරක්ෂණ දෙපාර්තමේන්තුව පියවර ගෙන ඇතත් ඉන් වැඩක් වී නැත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=r1409064</link>
    <topic>දුවිලි ඇල්ල බලන්න එන සංචාරකයන්ට පහසුකම් මදි</topic>
    <author>අකුරැස්ස සමූහ - තේජා විද්‍යාරූප</author>
    <content>නෙළුව දූවිලිඇල්ල සංචාරක ව්‍යාපෘතියේ දෙවන අදියරේ සංවර්ධන කටයුතු ඇනහිටීම නිසා එම දියඇල්ල නැරඹීමට පැමිණෙන සංචාරකයන්ගේ අඩුවක් පවතින බව ප්‍රදේශවාසීහු පවසයි.මීට වසර හතකට පමණ පෙර මේ ඇල්ල නැරඹීමට පැමිණෙන දෙස් විදෙස් සංචාරකයන් සදහා නිවාඩු නිකේතනයක් ඉදිකිරීමට මුල්ගල් තබා තිබුණත් එය තවමත් ඉදිකර නැත. රුහුණු සංචාරක කාර්යාංශය මගින් මේ සදහා රුපියල් ලක්ෂ 150ක මුදලක්ද වෙන්කර තිබිණ.මේ දියඇල්ල නැරඹීමට එන සංචාරකයන් සදහා මේ ස්ථානයේ තිබෙන පහසුකම් මදි නිසා මෙය නැරමීමට පැමිණෙන අයකු යළිත් වරක් මේ ස්ථානයට පැමිණීම සැක සහිත බවද නෙළුව ප්‍රාදේශීය සභා මන්ත්‍රී මහින්ද වික්‍රමසිංහ මහතා (එජාප)පවසයි.මෙය නෙළුව ප්‍රාදේශීය සභාව මගින් පාලනය කරන අතර ටෙන්ඩර් පටිපාටියකට අනුව මෙය බදු දී ඇති අතර බදුකරු පවසන්නේ මාස හතරක කාලයක සිට මෙය පාඩු පිට පවත්වාගෙන යන බවයි.මේ ස්ථානයේ ආපනශාලා පහසුකම්ද නැති අතර ඇත්තේ කුඩා තේ කඩයක් පමණකි.මේ පිළිබදව නෙළුව ප්‍රාදේශීය සභා සභාපති එම්.අයි.ජී.සුනිල් මහතා පැවසුවේ රජයෙන් ප්‍රාදේශීය සභා ශක්තිමත් කිරීමට දෙනු ලබන මුදලින් මෙය සංවර්ධනය කිරීමට පියවර ගන්නා බවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=r1409065</link>
    <topic>තෙමස් බිළිඳියට අසාධ්‍යයි</topic>
    <author>මාතලේ දිස්ත්‍රික් සමුහ</author>
    <content>ගලේවෙල-දඹුල්ල ප්‍රධන මාර්ගයේ ගමන්ගත් ත්‍රිවීලර් රථයක් යටිගල්පොත්ත මංසන්ධිය අසලදි පෞද්ගලික බසයක හැපී ත්‍රීවීලර් රථයේ ගමන්කළ අඹුසැමි යුවලක් සහ ඔවුන්ගේ තෙමස්වියැති දියණියද බරපතළ ලෙස තුවාල ලබා ඉකුත් දා දඹුල්ල මුලික රෝහලට ඇතුලත් කිරිමෙන් පසු දැරියගේ තත්වය වඩාත් බරපතළ වුයෙන් ඇය මහනුවර මහ රෝහලවෙත යවාඇත.මෙසේ රෝහල්ගතකර ඇත්තේ හදුන්ගමුව පෙදෙසේ පදිංචි විජේපෙරුම ආරචිචිලාගේ අනුර සමන්කුමාර-29, සෝලංගාරචිචි කංකානමලාගේ ශ්‍යාමා කලාංජලි-27 සහ ඔවුන්ගේ දියණියවන තෙමස්වියැති ඩබිලිවි.ඒ. විපුලි අතුකෝරල යන තිදෙනාය.අනතුරට සම්බන්ධ බස්රථය සහ එහි රියැදුරු පොලිසිය විසින් අත්අඩංගුවට ගෙන ඇති අතර ගලේවෙල පොලිසිය විසින් මේ සම්බන්ධයෙන් වැඩිදුර පරික්ෂණ පවත්වාගනයනු ලැබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=r1409066</link>
    <topic>පොල්පිතිගම මකුල්පොත ඉහළවැවේ රොන්මඩඉවත් කරයි</topic>
    <author>චන්ද්‍රතිලක රත්නායක ඉබ්බාගමුව විශේෂ</author>
    <content>වසර ගණනාවක සිට නිසි අයුරින් ප්‍රතිසංස්කරණයකට භාජනය නොවීම නිසා ගොඩවී පිට්ටනියක් බවට පත්ව තිබූ පොල්පිතිගම මකුල්පොත ඉහළවැව 2014 දැයට කිරුළ ජාතික වැඩසටහනට සමගාමීව රොන්මඩ ඉවත්කර ගැඹුරු කර ඇත.මේ සදහා ආර්ථික සංවර්ධන අමාත්‍යාංශයෙන් රුපියල් ලක්ෂ දහයක මුදලක් වැය කොට තිබේ.ඒනිසා අක්කර හතරක් විශාල මේ වැව යටතේ කුඹුරු අක්කර 25ක් යල මහ දෙකන්නයේ සාර්ථකව වගා කිරීමට හැකිවනු ඇති බව ගොවීහුකියා සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=r1409067</link>
    <topic>දෙහිඕවිට වෙළෙඳ සංකීර්ණයේඉදිකිරීම් අවසන් අදියරේ</topic>
    <author>බුලත්කොහුපිටිය සමූහ ඩබ්ලිව්.රෝහණ</author>
    <content>පළාත් පාලන අමාත්‍යාංෂය විසින් රුපියල් මිලියන 300ක වියදමින් දෙහිඹ්විට නගරයේ ඉදි කෙරෙන දෙහිඹ්විට ප්‍රාදේශීය සභා හා වෙළද සංකීර්ණ ගොඩනැගිල්ලේ කටයුතු මේ වන විට අවසන් අදියරේ පවතින බව දෙහිඹ්විට ප්‍රාදේශීය සභාවේ සභාපති අමිල රුවන් කන්දේආරච්චි මහතා පවසයි.ඉදිරි මාසයක කාලය ඇතුළත මේ ගොඩනැගිල්ල විවෘත කිරීමට කටයුතු කරන බව ද සභාපතිවරයා පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=r1409068</link>
    <topic>මොරාවත්ත රත්තාගල පාරටකාපට් දමන්න ලක්ෂ700ක්</topic>
    <author>යටියන්තොට සමූහ කුමාරසිංහ ගුණදාස</author>
    <content>මාර්ග සංවර්ධනය - ආර්ථික සංවර්ධන අමාත්‍යංශය ,පළාත් මාර්ග සංවර්ධනය කිරීමේ ව්‍යාපෘතිය යටතේ මොරාවත්ත රත්තාගල මාර්ගය පුළුල් කොට කාපට් දැමීමට රුපියල් ලක්ෂ 700ක වියදමින් කිලෝ මීටර 5.5 ක් සංවර්ධනය කිරීමේ වැඩ අරඔ ඇත.මෙයින් වැද්දාවල, රත්තාගල, මොරතොට ආදී ගම් 15 කට හා පවුල් 1500 කට සෙත සැලසේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=r1409069</link>
    <topic>බද්දේගම සංවර්ධන ව්‍යාපෘති පහකට ප්‍රතිපාදන</topic>
    <author>ටී.එල්.ඒ.පී. හේමපාල නාගොඩ සමුහ</author>
    <content>ආර්ථික සංවර්ධන අමාත්‍යංශය මඟින් ක්‍රියාත්මක කරන පළාත් නැගුම සංවර්ධන වැඩසටහන යටතේ බද්දේගම ප්‍රාදේශීය ලේකම් කොට්ඨාසයේ ලේල්වල පහළ, ලේල්වල ඉහළ සහ කිරින්දලාහේන යන ග්‍රාමනිලධාරී වසම්වල සංවර්ධන ව්‍යාපෘති පහක් ක්‍රියාත්මක කිරීම සඳහා රුපියල් ලක්ෂ විසිපහක මුදලක් වෙන්කර දී තිබේ.මේ අනුව හබක්කල සිට දොළහේනට යන මාර්ගය කොන්ක්‍රීට් කිරීම, කිරින්දලාහේන කන්ද මුදුනේ සිට පිලගොඩ දක්වා මාර්ගය කොන්ක්‍රීට් කිරීම, මහදෙණිය වැව අසල සිට පිලගොඩ දක්වා මාර්ගය කොන්ක්‍රීට් කිරීම, කිරින්දලාහේන මහදූව හරහා මාර්ගය කොන්ක්‍රීට් කිරීම, කුරියන්ගොඩ වත්ත මාර්ගය කොන්ක්‍රීට් කිරීම සිදු කිරීමට නියමිතය.ගාල්ල දිස්ත්‍රික් පාර්ලිමේන්තු මන්ත්‍රී සුළු අපනයන බෝග ප්‍රවර්ධන නියෝජ්‍ය ඇමැති නිශාන්ත මුතුහෙට්ටිගම මහතාගේ මැදිහත්වීම මත බද්දේගම ලේකම් ඩී.කේ.එස්.ජයලක්ෂ්මි මහත්මියගේ අධීක්ෂණය මත මේ වැඩසටහන් ක්‍රියාවට නැගීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=r14090610</link>
    <topic>කුරුවිට වළඳුර ගහල ඇළට වීදුරු කටු දමලා</topic>
    <author>කුරුවිට සමුහ රුපිකා කේ.බණ්ඩාර</author>
    <content>කුරුවිට, වළඳුර, ගහල ඇළට කිසියම් පිරිසක් විසින් වීදුරුකටු දමා තිබෙන බව ගම්වැසියෝ කියති. මේ ඇළේ නාන තොටුපළවලින් ගම්වැසියන් විශාල පිරිසක් දියනෑම, රෙදිසේදිම වැනි කටයුතු සිදුකරන බැවින් මෙසේ වීදුරුකටු දැමිම අවදානම් සහගත බවද ඔවුහු කියති.පසුගිය කාලයේ මේ ඇළ මාර්ගය අපවිත්‍රවිම නිසා ප්‍රදේශය පුරා සෙංගමාල රෝගය පැතිරීගිය බැවින් කුරුවිට සෞඛ්‍ය වෛද්‍ය නිලධාරී කාර්යාලය,ප්‍රාදේශිය ලේකම් කාර්යාලය, ප්‍රාදේශිය සභාව, පොලිසිය ඇතුළු රාජ්‍ය ආයතන හා අනෙකුත් සංවිධාන එක්ව පිරිසුදු කෙරිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=s1409061</link>
    <topic>ආසියානු යොවුන් වොලිබෝල් පළමු ගැටුමෙන් ශ්‍රී ලංකා ක්‍රීඩකයෝ සෞදි අරාබිය පරදවති</topic>
    <author>ප්‍රින්ස් ගුණසේකර</author>
    <content>කොළඹ සුගතදාස ගෘහස්ත ක්‍රීඩාංගණයේ ඊයේ ආරම්භ වූ 10වැනි ආසියානු යොවුන් වොලිබෝල් තරගාවලියේ පළමු තරගයෙන් ශ්‍රී ලංකාවට තරග වට 3-0ක ජයක් හිමිවිය. ශ්‍රී ලංකාව හා සෞදි අරාබියාව අතර පැවැති මේ තරගයේදී ශ්‍රී ලංකා ක්‍රීඩකයෝ ඉහළ දක්ෂතා ප්‍රදර්ශනය කරමින් පිට පිටම තරගවට තුන ජය ලැබීම විශේෂත්වයකි. තරගයේ ලකුණු තත්ත්වය වූයේ 25-14, 25-15 හා 25-19කි.වෙන්නපුව ජෝශප් වාස් විදුහලෙන් බිහිවු ෂෙහාන් ලක්ෂිත නායකත්වය දරණ ශ්‍රී ලංකා යොවුන් වොලිබෝල් ක්‍රීඩකයෝ මුල සිටම ආක්‍රමණශිලී තරග රටාවක නියැලුණි.සෞදි අරාබි පිල මේ තරගාවලියට පසුගිය කාලයේ එක් නොවූ හෙයින් එම කණ්ඩායම පිළිබඳ හොඳ වැටහීමක් නොතිබුණද තරගයට අවතීර්ණවූ පසු ඔවුන්ගේ දුර්වලතා ඉතා ඉක්මනින් හඳුනාගැනීමට ශ්‍රී ලංකා ක්‍රීඩක‍යෝ සමත් වූහ.පුහුණුකරු චාල්ස් තිලකරත්න මහතා පැවැසුවේ ශ්‍රී ලංකා යොවුන් ක්‍රීඩකයෝ බලාපොරොත්තු වුවාට වඩා ප්‍රබල ප්‍රහාරවලට ගිය බවයි. ශ්‍රී ලංකා යොවුන් ක්‍රීඩකයෝ කෙටි පන්දු ඔසවා ගැනීම්වලට එල්ල කළ ඩෑෂ් පහරවල් සාර්ථකවීම සෞදි අරාබි ක්‍රීඩකයන්ට ප්‍රබල තර්ජනයක් විය. එමෙන්ම පන්දු ලබාගැනීමේදී ශ්‍රී ලංකා පිලේ දුර්වලතා අවමවීම ජයග්‍රහණය පහසු කරවන්නක් විය.“ශ්‍රී ලංකාවේ නරඹන්නන් විශාල පිරිසක් ඉදිරියේ තරගය පැවැත්වීම අපට අමතර වාසියක්. තරගයේ මුල සිටම අපට වාසි වුණා. සියල්ල හොඳින් සිදුවුණා” චාල්ස් තිලකරත්න මහතා තරගයෙන් අනතුරුව පැවැසීය.ශ්‍රී ලංකා පිල මුහුණදෙන මීලග තරගය ඔස්ට්‍රේලියාවට එරෙහිව අද පස්වරු.6.00ට ආරම්භ වීමට නියමිතය. ඔස්ට්‍රේලියාව ශ්‍රී ලංකාවට වඩා ශ්‍රේණිගත කිරීම් අනුව පහළින් ඇති කණ්ඩායමකි.ආසියානු යොවුන් වොලිබෝල් ශූරතාවලියේදී ශ්‍රී ලංකාවට ඔස්ට්‍රේලියාව අවසන් වරට හමුවූයේ 2010දී ටෙහෙරාන්හී පැවැති තරගාවලියේදීය.එහිදී ශ්‍රී ලංකා ක්‍රීඩකයෝ තරග වට 3-1කින් ඔස්ට්‍රේලියාව පරාජයට පත් කළහ. මේ තරගය ජයගෙන අවසන් කණ්ඩායම් අටට පිවිසීමේ අවස්ථා පහසු කරගැනීම ශ්‍රී ලංකා බලාපොරොත්තුවවී තිබේ. “ඔස්ට්‍රේලියානු කණ්ඩායම අඩුවෙන් තක්සේරු කරන්නේ නැ. ඔවුන්ගේ ක්‍රීඩා විලාශය පෙරට වඩා දියුණුයි.පළමු තරගයේදී අප ලැබු ජයග්‍රහණය හේතුවෙන් හොඳ විශ්වාසයක් ගොඩනැගී තිබෙනවා. අපේ දක්ෂතා අනුව හොඳ තරගයක් දී ජයග්‍රහණය අත්කර ගැනීමට අපට හැකියි” ශ්‍රී ලංකා පුහුණුකුර චාල්ස් තිලකරත්න මහතා පැවැසීය.ආසියානු වොලිබෝල් ශූරතාවලිය රටවල් 15ක් නියෝජනය කරන අතර මේ මස 13වැනිදා දක්වා තරගාවලිය ක්‍රියාත්මක වේ.ඊයේ පැවැති අනෙකුත් තරගවල ප්‍රතිඵල මෙසේය.ඔස්ට්‍රේලියාව 3-2කින් කසකස්තානය පරාජය කළා. ලකුණු තත්ත්වය 25-19, 18-25, 20-25, 25-20 හා 15-08 කි.චීන තායිපේ තරග වට 3-0කින් හොංකො පිල පරාජය කළා. ලකුණු තත්ත්වය 25-18, 25-20 හා 25-16කි. චීනය තරග වට 3-0කින් මාලදිවයින පරාජය කළා. ලකුණු තත්ත්වය 25-08, 25-08 හා 25 -04 කි.කොරියාව තරග වට 3-0කින් ටර්කිමෙනිස්තානය පරාජය කළා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=s1409062</link>
    <topic>අයි.පී.එල් තරගවලට බොතම් දෙහි කපයි</topic>
    <author/>
    <content>ඉන්දීය පි‍්‍රමියර් ලීග් කි‍්‍රකට් තරගාවලිය නතර කළ යුතු බව ලොව බිහිවූ සුපිරි කි‍්‍රකට් ක්‍රීඩක ශී‍්‍රමත් ඉයන් බොතම් පවසයි. මේ තරගාවලිය මගින් ඔට්ටු ඇල්ලීමට සහ තරග පාවාදීමට වැඩි ඉඩක් නිර්මාණය කෙරෙන බව ඉයන් බොතම් පවසා සිටී.ඉයන් බොතම් මේ අදහස් පළ කළේ එංගලන්තයේ ලෝඩ්ස් නුවර එම් සී සී ක්‍රීඩා සමාජයේ වාර්ෂික දේශණය පවත්වමිණි. 2011 වසරේදී ශී‍්‍ර ලංකාවේ කුමාර් සංගක්කාරද මේ දේශණය සිදුකරනු ලැබු අතර කි‍්‍රකට් කී‍්‍රඩාවේ ජීව ගුණය එහි ප‍්‍රධාන මාතෘකාව ලෙස නම් කර තිබුණි.ඉන්දීය ප්‍රීමියර් ලීග් ක්‍රිකට් තරගාවලිය කි‍්‍රකට් කී‍්‍රඩාවේ ඉදිරි සාර්ථකත්වයට සුබවාදී නොවන බව බොතම් පෙන්වා දුන්නේය. කී‍්‍රඩකයින් වහළුන් බවට පත් කෙරෙන මේ තරගාවලිය කණ්ඩායම් හිමිකරුවන්ගේ අණසක යටතේ පවතින එකක් බව ඔහුගේ අදහසයි.ඉන්දීය පි‍්‍රමියර් ලීග් කි‍්‍රකට් තරගාවලිය ලෝක කි‍්‍රකට් ක්‍රීඩාවේ ප‍්‍රමුඛතා වෙනස් කරන හෙයින් කී‍්‍රඩාවේ ජීව ගුණයට දැඩි බලපෑමක් එල්ල විය හැකි බව ශ්‍රීමත් ඉයන් බොතම් පැවැසීය. කී‍්‍රඩකයින් වෙනුවෙන් දැවැන්ත මුදලක් වැය කරන තරගාවලි සංවිධායකයින් එම කී‍්‍රඩකයින් අයත් රටවල කි‍්‍රකට් පාලක මණ්ඩල සඳහා මුදල් නොගෙවීම අසාධාරණ බව ඉයන් බොතම් පවසද්දී රැස්ව සිටි පිරිස ගෙන් දේශනයට ප්‍රසාදය හිමිවූ බව වාර්තා වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=s1409063</link>
    <topic>සහය දිවීමේ සැණකෙළියේ නව ශ්‍රී ලංකා වාර්තා 4ක් සමස්ත ශූරතා දෙකම යුද හමුදාව දිනයි</topic>
    <author>ප්‍රින්ස් ගුණසේකර</author>
    <content>ශ්‍රී ලංකා මලල ක්‍රීඩා සංගමය සංවිධාන කළ සහය දිවීමේ සැණකෙළියේදී නව ශ්‍රී ලංකා වාර්තා 4ක් ඇතුලුව නව තරග වාර්තා 20ක් බිහිවිය. කොළඹ සුගතදාස ක්‍රීඩාංගණයේදී ඊයේ නිමාවදුටු සහය දිවීමේ සැණකෙළියේ පිරිමි හා කාන්තා සමස්ත ශූරතා දෙකම ශ්‍රී ලංකා යුද හමුදාව සතුවීමද කැපී පෙනුණි.එමෙන්ම බිහිවු නව ශ්‍රී ලංකා වාර්තා හතරෙන් තුනක්ම යුද හමුදාව සතුවු අතර අනෙක් නව ශ්‍රී ලංකා වාර්තාව ශ්‍රී ලංකා ගුවන් හමුදා නාමය ඉදිරියේ සටහන් විය.මීටර් 1500x4 විවෘත කාන්තා ඉසව්වේදී විනාඩි 18:22.22කින් නව ශ්‍රී ලංකා වාර්තාවක් බිහිකිරීමට ශ්‍රී ලංකා යුද හමුදා ක්‍රීඩිකා‍වෝ සමත්වූ අතර එහි පැරණි වාර්තාව 2010දී ගුවන් හමුදාව විනාඩි 18:48.1කින් තබා තිබුණි.මීටර් 200x4 විවෘත කාන්තා ඉසව්වේදී ශ්‍රී ලංකා යුද හමුදා ක්‍රීඩිකාවෝ විනාඩි 1:38.15කින් නව ශ්‍රී ලංකා වාර්තාව පිහිටවු අතර පැරණි වාර්තාව පසුගිය වසරේදී ගුවන් හමුදා ක්‍රීඩිකාවෝ විනාඩි 1:38.90කින් තබා තිබුණි.ඊයේ පිහටවූ අනෙක් නව ශ්‍රී ලංකා වාර්තාව මීටර් 200x4 විවෘත පිරිමි අංශයෙන් විනාඩි 1:24.98කින් යුද හමුදා ක්‍රීඩකයෝ සතු කරගත්හ. එහි පැරණි වාර්තාව විනාඩි 1:25.20කින් නාවික හමුදාව පසුගිය වසරේ තැබූ එකකි.මේ ශූරතාවලියේ පිහිටවනු ලැබූ පළමු ශ්‍රී ලංකා වාර්තාව ශ්‍රී ලංකා ගුවන් හමුදා ක්‍රීඩිකාවෝ සතු කර ගත්තේ 800x4 විවෘත තරගය විනාඩි 8:41.28 කින් නිම කරමිණි. ගුවන් හමුදාවේ නිමාලි ලියනාරච්චි, ශානිකා සමන්මලී, එරංගා දිල්රුක්ෂි හා දිනුකා සඳකාන්ති මේ නව වාර්තාව බිහිකිරීමට දායක වූහ. මෙහි පැරණි වාර්තාව වසර 2010දී විනාඩි 8:50.60 කින් ගුවන් හමුදාව සතුව තිබිණි.අභියෝගතා කුසලාන ප්‍රදානය14න් පහළ කාන්තා- කුරුණෑගල සර් ජෝන් කොතලාවල ම.වි.14න් පහළ පිරිමි- මීගමුව මාරිස්ටෙලා වි.16න් පහළ කාන්තා- වලල ඒ රත්නායක මධ්‍ය ම.වි.16න් පහළ පිරිමි- මීගමුව මාරිස්ටෙලා වි.18න් පහළ කාන්තා- උඩබුලත්ගම අඹුගමුව ම.ම.වි.18න් පහළ පිරිමි- කෑගල්ල සාන්ත මේරි වි.20න් පහළ කාන්තා- වලල ඒ රත්නානයක ම.ම.වි.20න් පහළ පිරිමි- මීගමුව මාරිස්ටෙලා වි.අන්තර් ක්‍රීඩා සමාජ කාන්තා ශූරතාව- ශ්‍රී ලංකා යුද හමුදා 'ඒ'අන්තර් ක්‍රීඩා සමාජ පිරිමි ශූරතාව- ශ්‍රී ලංකා යුද හමුදා 'ඒ'සහය දිවීමේ පාසල් කාන්තා ශූරතාව- වලල ඒ රත්නායක ම.ම.වි.සහය දිවීමේ පාසල් පිරිමි ශූරතාව- මීගමුව මාරිස්ටෙලා වි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=s1409064</link>
    <topic>ශ්‍රී ලංකා හොකී පිල ජාත්‍යන්තර තරගාවලියකට</topic>
    <author>මාතලේ දිසා විශේෂ</author>
    <content>ජාත්‍යන්තර හොකී සම්මේලනය සංවිධාන කරන මුල් වටයේ ලෝක ලීග් ජාත්‍යන්තර හොකී තරගාවලියට ශ්‍රී ලංකා ජාතික හොකී පිල එක්වෙයි. බංග්ලාදේශයේ ඩකා නුවරදී මේ දිනවල පැවැත්වෙන තරගාවලියේදී ශ්‍රී ලංකාව, හොංකොං හා බංග්ලාදේශ කණ්ඩායම් සමග තරග වැදීමට නියමිතය. තරගාවලියේ පසුගිය 4දා ආරම්භ වූ අතර අවසන් තරග හෙට (7) පැවැත්වේ.ගුවන් හමුදාවේ තුසිත් රත්නසිරි ශ්‍රී ලංකා කණ්ඩායමේ නායකයා ලෙස කටයුතු කරන අතර කණ්ඩායමේ ගෝල් රකින්නා ලෙසද කටයුතු කරන ඔහු මින් පෙරද ශ්‍රී ලංකා පිල මෙහෙයවූ ප්‍රවීණ ක්‍රීඩකයෙකි.ශ්‍රී ලංකා පිලේ පුහුණුකරු ලෙස පාකිස්තාන ජාතික නදීප් හමීඩ් මහතා කටයුතු කරන අතර ඔහු සමගින් රිආද් අද්මිරාල් එස්.දිසානායක (කණ්ඩායම් ප්‍රධානී), ආර්.මහේෂ්වරන් (කළමනාකරු), ඒ.පී.දහනායක (සහාය පුහුණුකරු), රොෂාන් හෙමන්ත (විනිසුරු), මේජර් බී.ජී.ආර්.ප්‍රනාන්දු (තීරක) මහත්වරුන්ද සංචායරට එක්වෙති.ශ්‍රී ලංකා පිරිමි හොකී සංචිතයට තෝරාගෙන සිටින ක්‍රීඩකයන්ගෙන් වැඩිම පිරිසවු හයදෙනකු ශ්‍රී ලංකා යුද හමුදාව නියෝජනය කරයි. සංචිතයේ ක්‍රීඩකයන් 18 දෙනා අතුරින් එකොළොස් දෙනෙකුම මාතලේ ක්‍රිස්තුදේව ජාතික පාසලින් බිහිවු ක්‍රීඩකයන් වීම විශේෂත්වයකි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=s1409065</link>
    <topic>සමස්ත ලංකා පාසල් පාපැදි තරග හෙට අනුරාධපුරයේ දී</topic>
    <author>වර්නන් ගුණසේකර</author>
    <content>සමස්ත ලංකා පාසල් බාලක බාලිකා පාපැදි ශූරතාවලිය හෙට (7) අනුරාධපුරයේදී පැවැත්වේ.මේ තරගාවලිය පැවැත්වෙන්නේ අධ්‍යාපන අමාත්‍යංශය වාර්ෂිකව පවත්වනු ලබන සමස්ත ලංකා පාසල් ක්‍රීඩා උළෙලේ ප්‍රධාන අංගයක් ලෙසිනි.හෙට පෙරවරු 8.00ට අනුරාධපුර ජයන්ති මාවතේ සීදේවි ෆැමිලි සුපර් ආයතනය අභියසින් ආරම්භ වන තරග ජයන්ති වටරවුම, මිහිදුපුර, කුරුණෑගල හංදිය, තිසාවැව, කොරකෑව, 2 කණුව, බන්ධනාගාරය ඉදිරිපිටින් නැවත ආරම්භක ස්ථානයට පැමිණීමෙන් එක් තරග වටයක් සම්පූර්ණ වෙයි. බාලක තරගය වට පහකින්ද, බාලිකා තරගය වට තුනකින්ද සමන්විත වෙයි.අධ්‍යාපන අමාත්‍යංශ උතුරු මැද පළාත් අධ්‍යාපන දෙපාර්තමේන්තුවේ ක්‍රීඩා අංශය හා අනුරාධපුර කලාප අධ්‍යාපන කාර්යාලයේ සහයෝගයෙන් ශ්‍රී ලංකා පාපැදි සම්මේලනය හා අනුරාධපුර දිස්ත්‍රික් පාපැදි සංගමය මෙහෙයවන මේ ශූරතාවලියට පූර්ණ අනුග්‍රහය ස්කැන්ඩිනේවියන් ඇග්‍රිටෙක්ස් ආයතනයෙනි.ශූරතාවලියේ ප්‍රධාන ආරාධිත අමුත්තා ලෙස උතුරු මැද පළාත් ප්‍රධාන අමාත්‍ය එස්.එම්.රංජිත් සමරකෝන් මහතා සහභාගි වන අතර ජය සංකේත ප්‍රදානය සඳහා උතුරු මැද පළාත් අධ්‍යාපන ඇමැති කේ.එච්.නන්දසේන, උතුරු මැද පළාත් අධ්‍යාපන අධ්‍යක්ෂිකා නිර්මලා ඒකනායක, කලාප අධ්‍යාපන අධ්‍යක්ෂ කේ.අබේසුන්දර, සහකාර අධ්‍යාපන අධ්‍යක්ෂ (ක්‍රීඩා) හේමන්ත අබේකෝන් යන මහත්ම මහත්මීහුද සහභාගි වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=s1409066</link>
    <topic>රාජ්‍ය සේවා මේස පන්දු ශූරතාවශ්‍රී ලංකා රේගුවට</topic>
    <author/>
    <content>රාජ්‍ය සේවා මේස පන්දු තරගාවලියේ ශූරතාව දිනාගැනීමට ශ්‍රී ලංකා රේගු ඒ කණ්ඩායම සමත්විය. දඹුල්ල ආර්ථික මධ්‍යස්ථානයේදී පැවැති තරගාවලියේදී ජයග්‍රාහී රේගු කණ්ඩායම වසන්ත ද සිල්වා විසින් මෙහෙයවීය. ශූරතා කුසලානය සමගින් ජයග්‍රාහී කණ්ඩායම.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=s1409067</link>
    <topic>අන්තර් පාසල් 18න් පහළ රගර්අවසන් පූර්ව වටයේ තරග 9-10</topic>
    <author>ෆවුස් මොහොමඩ්</author>
    <content>ශ්‍රී ලංකා පාසල් රගර් සංගමය මෙහෙයවනු ලබන අවුරුදු 18න් පහළ අන්තර් පාසල් ලීග් රගර් තරගාවලියේ අවසන් පූර්ව වටයේ තරග මේ මස 9 සහ 10 දෙදින ගල්කිස්ස විද්‍යා විද්‍යාලයීය ක්‍රීඩාංගණයේ දී පැවැත්වේ.එම විදුහල් පිටියේ දී පසුගියදා පැවැති අර්ධ අවසන් පූර්ව තරග වටයේ ජයලැබූ සාන්ත පීතර, සාන්ත තෝමස්, සාන්ත ජෝශප් හා විද්‍යා විද්‍යාලයීය කණ්ඩායම් මේ සඳහා සුදුසුකම් ලබා සිටිති.සාන්ත පීතර විදුහල් පිල ලීග් තරගාවලියේ කුසලාන අවසන් පූර්ව වටයට එක්වූයේ අර්ධ අවසන් පූර්ව තරග වටයේ දී ප්‍රබල ඉසිපතන විදුහල් පිලට එරෙහිව ලකුණු 14-7ක ජයක් ලබමිනි.සාන්ත අන්තෝනි විදුහල් පිල ලකුණු 12-0කින් පරාජය කරමින් සාන්ත තෝමස් විදුහල් කණ්ඩායම ද, තර්ස්ටන් විදුහල් පිල ලකුණු 27-0කින් පරදවමින් විද්‍යා විද්‍යාලයීය කණ්ඩායම ද, ත්‍රිත්ව විදුහල් පිලට එරෙහිව ලකුණු 18-0ක ජයක් ලබමින් සාන්ත ජෝශප් විදුහල් පිලට කුසලාන වටයේ අවසන් පූර්ව තරග වටයට එක්වී සිටිති.නෙස්ලේ ලංකා සමාගමේ මයිලෝ අනුග්‍රහයෙන් පැවැත්වෙන මේ තරගාවලියේ කුසලාන වටයේ අවසන් මහා තරගය මේ මස 14 වැනිදා පැවැත්වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>06</day>
    </date>
    <link>http://www.dinamina.lk/2014/09/06/_art.asp?fn=f1409061</link>
    <topic>දේශපාලනයේ ගෝඩ්ෆාදර්ලාඌවෙත් දඩයම් හොයනවා</topic>
    <author>සාකච්ඡා කෙළේ උදිත ගුණවර්ධන</author>
    <content>මේ දිනවල වඩාත් කතාබහට ලක්වී ඇති ඌවේ මැතිවරණය පිළිබඳ දේශපාලන ලෝකයේ පුවත් මවන්නෙකු ලෙස ප්‍රකට, නියෝජ්‍ය ඇමැති නිශාන්ත මුතුහෙට්ටිගම සමග කළ සාකච්ඡාවකි.* ඌව පළාත් සභා මැතිවරණය ආසන්නයට පැමිණීමත් සමඟ එහි උණුසුම ඉහළ ගොස් තිබෙනවා. විපක්ෂය කියන්නේ ඌවේදී තමන්ට සුවිශේෂී ජයග්‍රහණයක් ලබාගත හැකි බවයි. විපක්ෂය හිතන විදිහේ පහසු ජයග්‍රහණයක් ලබාගැනීමට ඔවුන්ට පුළුවන්ද?අපිත් කාලයක් සිහින දැක්කා. ඒත් ඒ සිහින ඔක්කොම අපට ඇත්ත කරගැනීමට බැරි වුණා. අද එක්සත් ජාතික පක්ෂයත් ඒ විදිහට සිහින දකිනවා ඇති. ඒත් එජාපය දකින මේ සිහිනවත් මේ බලාපොරොත්තුවත් කිසිම විදිහකට ඉෂ්ට වෙන්නේ නැහැ. අද එක්සත් ජාතික පක්ෂය සිහින දකින්නන්ගේ පක්ෂයක් බවට පත්වෙලා ඉවරයි. මේ අයට සිහින දැකීම හැර වෙනත් කිසිවක් නැහැ.ඌවේදී එක්සත් ජාතික පක්ෂය උත්සාහ කළේ අලුත් අශ්වයෙක් දමලා තමන්ට මැතිවරණයේදී ජයග්‍රහණයක් ලබාගැනීමයි. ඒ බලාපොරොත්තුවත් මේ වෙද්දි සම්පූර්ණයෙන්ම ගිලිහී ගොස් තිබෙනවා. හරීන් ප්‍රනාන්දු කියන්නෙත් දුවන්න බැරි කකුල් කැඩිච්ච අශ්වයෙක් බව මේ වෙද්දි බදුල්ලේ ජනතාවට තේරුම් ගිහින් තිබෙනවා. අද වෙද්දි හරීන්ට යන එන මං නැතිවෙලා කියලා ඔහුටම තේරුම් ගිහින් තිබෙනවා. හරීන්ට ඌවේ ඡන්දය නිසා සිද්ධ වුණේ පාර්ලිමේන්තුවත්, පළාත් සභාවත් යන දෙකම අහිමිවීම පමණයි.විපක්ෂය මොන විදිහේ මත පළකළත් අද වෙද්දි විපක්ෂයට තිබූ සහයෝගය පවා අහිමි වී තිබෙන්නේ. ලබන විසිවෙනිදා පවත්වන මැතිවරණයේ ප්‍රතිඵල විසිඑක්වෙනිදා උදේ වෙද්දී රටටම පැහැදිලි වෙනවා නියතයි.ඒ නිසා ඌව මැතිවරණය කියන්නේ අලුත් දෙයක්වත්, තීරණාත්මක මැතිවරණයක්වත් නොවෙයි. තවත් එක් පළාත් සභා මැතිවරණයක් පමණයි. මේ මැතිවරණයේදී අපට විශිෂ්ට ජයග්‍රහණයක් ලබාගැනීමට හැකියාවක් තිබෙනවා.* ඌවේ මැතිවරණය තුළ ප්‍රචණ්ඩත්වය ඉහළ යමින් ඇතැයි ඇතැම් අය දිගින් දිගටම චෝදනා එල්ල කරනවා. මේ චෝදනාවල සත්‍යතාවයක් තිබෙනවාද?ජයග්‍රහණය කිරීමට බැරි බව දැනගෙන තමයි විපක්ෂය ප්‍රචණ්ඩත්වය ගැන මතයක් ඇතිකිරීමට උත්සාහ කරන්නේ. ඒත් ඌවේදී අසාමාන්‍ය ආකාරයේ ප්‍රචණ්ඩත්වයක් ඇතැයි විපක්ෂය ගෙන යන මතයේ කිසිම ඇත්තක් නැහැ. මේ අය අද වෙද්දි තේරුම් අරගෙන තිබෙනවා තමන්ගේ පරාජය ස්ථිරයි කියලා. එහි ප්‍රතිඵලය තමයි කෘතිමව හෝ භීෂණයක් මවා තමන්ගේ පරාජයේ ලැජ්ජාව වසාගැනීමට උත්සාහ කිරීම. ඒ හැර ඌව පළාත තුළ කිසිදු ආකාරයක භීෂණයක්, ප්‍රචණ්ඩත්වයක් නැහැ. අහඹු සිදුවීමක් දෙකක් වුණාට එය සැලැසුම් සහගතව සිදුවන විදිහේ ප්‍රචණ්ඩත්වයක් විදිහට කවුරුන් හෝ කියනවා නම් ඒක අතිශයෝක්තියෙන් නඟන තර්කයක් පමණයි. එහෙම නැතිව ප්‍රචණ්ඩත්වය කියන කරුණ මූලිකව ගෙන එජාපයත්, ජවිපෙත් ගෙන එන තර්කයට පදනමක් නැහැ.* ප්‍රචණ්ඩත්වය ගැන, භීෂණය ගැන ප්‍රශ්න කිරීමට එජාපයටත්, ජවිපෙටත් අයිතියක් ඇතැයි ඔබ සිතනවාද?ජනතා විමුක්ති පෙරමුණ කියන්නේ ප්‍රචණ්ඩත්වය, භීෂණය මේ රටට හඳුන්වා දුන් අය. මේ අයට මොකක්ද දන්නෑ ප්‍රචණ්ඩත්වය, භීෂණය ගැන කතා කරන්න තියෙන අයිතිය. ජනතා විමුක්ති පෙරමුණ අද කතා කරන්නේ ලැජ්ජාව කියන දේ අමතක කළ දේශපාලන පක්ෂයක් විදිහටයි. එක්සත් ජාතික පක්ෂයත් අතීතයේ ඉඳන්ම ප්‍රචණ්ඩත්වයට, භීෂණයට මූලික වූ දේශපාලන පක්ෂයක් විදිහට හඳුන්වන්න පුළුවන්. විපක්ෂයට වෙලා මේ අය අද පිවිතුරු දේශපාලනයක් ගැන කතා කිරීම විහිළුවක් විතරයි. ඒ හැර විපක්ෂයේ බොරු වැඩ, බොරු කතා ගැන මීට වඩා කතා කිරීමෙන් ප්‍රතිඵලයක් නැහැ.* රාජ්‍ය සම්පත් උපයෝගී කර ගැනීම මඟින් ආණ්ඩුව මැතිවරණයේදී අයථා ප්‍රයෝජන ලබාගැනීමට උත්සාහ කරන බවට විපක්ෂය චෝදනා කරනවා. මේ ගැන ඔබේ අදහස මොන වගේද?රාජ්‍ය සම්පත් රාජ්‍ය දේපළ භාවිතා කිරීම ගැන අපට විපක්ෂය චෝදනා එල්ල කරන්නේ මොකද කියන එක ගැටලුවක්. අපිට රාජ්‍ය සම්පත් උපයෝගී කරගෙන මැතිවරණ කටයුතුවල නියැළීමට කිසිම ඕනෑකමක් නැහැ. ජනතා සහාය ජනතාවගේ කැමැත්ත අප වෙත ඉතාමත් ඉහළින් ලැබිලා තිබෙනවා. ඒ නිසා අප‍ට මේ විදිහේ චෝදනා එල්ල කරන්නේ කිසිම පදනමක් ඇතිව නොවෙයි. උදාහරණයක් විදිහට මට ලැබී තිබෙන නිල රථයෙන් මොනරාගල රැස්වීමකට යනවා. ඒක මැතිවරණ නීති කැඩීමක් විදිහටවත් රාජ්‍ය සම්පත් අපයෝජනයට ලක්කිරීමක් විදිහටවත් හඳුන්වනවා නම් ඒක වැරැදි අර්ථකථනයක් විදිහට හඳුන්වන්න පුළුවන්.අපිට කිසිදු ආකාරයකින් රාජ්‍ය සම්පත් භාවිතා කර මැතිවරණයකට යොමුවීමට ඕනෑකමක් නැහැ. අපිට ඉතාමත් සාධාරණ මැතිවරණයකින් ජයග්‍රහණය කිරීමට පුළුවන්. එහෙම තිබියදී රාජ්‍ය සම්පත් භාවිතා කර මැතිවරණවලට මුහුණ දීමට ඕනෑකමක් නැහැ.මේ විදිහේ චෝදනා එල්ල කරන එක්සත් ජාතික පක්ෂය තමන්ට බලය තිබූ කාලයේදී කටයුතු කළේ කොහොමද කියලා මුළු රටම දන්නවා. ඒ අය තමයි අද කතා කරන්නේ. අද මේ අය එකින් එක කරුණු පෙළගස්වන්නේ තමන් ලබන අනාගත පරාජය වසාගැනීමේ අරමුණ ඇතිවයි. ඒ නිසා අප මේ අයට අනුකම්පා කළ යුතුයි.* ජනාධිපතිවරණ‍යක් හෝ මහ මැතිවරණයක් පිළිබඳව දේශපාලන කරළිය තුළ කතාබහ ඇති වී තිබෙනවා. ජාතික මැතිවරණයකට මුහුණදීමට ආණ්ඩුවේ සැලැසුම් මොන වගේද?ජාතික මැතිවරණයකට මුහුණ දීමේදී අපට කිසිදු ගැටලුවක් නැහැ. මොකද අපේ ආණ්ඩුව තරම් නගර මට්ටමට, ගම් මට්ටමට සේවාවක් ඉටුකළ ආණ්ඩුවක් නැහැ. අපි මේ හැම සේවාවක්ම සැලැසුම් සහගතව ඇතිකළ ආණ්ඩුවක්. ඒ නිසා තමයි මෙතරම් විධිමත් විදිහටත් ජනතාවට අවශ්‍ය විදිහටත් සංවර්ධන කටයුතු සිදුකළේ. මේ නිසා ජනතා පිළිගැනීම අපටයි තිබෙන්නේ.ජනාධිපතිතුමා පමණයි අද ජාතික දේශපාලනයේ ජාතික නායකයකු විදිහට සිටින්නේ. ඔහුට අභියෝගයක් කළ හැකි කිසිම නායකයකු මෙරට දේශපාලනයේ නැහැ. එහෙම තියෙද්දී ජාතික මැතිවරණයක් ජයග්‍රහණය කරන බවට විපක්ෂය සිතනවා නම් ඒකත් තවත් මුළාවක් පමණයි.* ඒත් විපක්ෂය උත්සාහ කරනවා පොදු අපේක්ෂකයකු හරහා දේශපාලන කරළියේ වෙනසක් කිරීමට. ඔවුන්ගේ මේ උත්සාහය සාර්ථක උත්සාහයක් නොවෙයිද?එදත් පොදු අපේක්ෂකයකු ආවා. එදා සරත් ෆොන්සේකා මහතා ජනාධිපතිතුමා සමඟ තරග කළා. ඒත් ඔහුට වැඩි ඡන්ද ලක්ෂ දාහතකින් පරාජය වීමට සිදුවුණා. ඒත් අද සරත් ෆොන්සේකා මහතා තරම්වත් ශක්තිමත් අපේක්ෂකයකු සොයාගැනීමට බැරිවෙලා තිබෙනවා. අද විපක්ෂයේ සිටින කාටවත් පුළුල් ජනතා ශක්තියක්, පුළුල් ජනතා පදනමක් හෝ නැහැ. මේ විදිහේ අවාසි සහගත තත්ත්වයකටයි විපක්ෂය මුහුණ දීලා තිබෙන්නේ.ජනාධිපතිවරණය වැනි ප්‍රධාන පෙළේ මැතිවරණයක් ජය ගැනීමට තබා එවැනි මැතිවරණයකට පුළුල් ලෙස මුහුණ දී ශක්තිමත් විදිහට තරග කිරීමට හෝ පුළුවන්කමක් විපක්ෂයට නැහැ. අපට මේ තිබෙන වාසි සහගත දේශපාලන වාතාවරණය ‍තවත් අවුරුදු දහයක් ගියත් වෙනස් වෙන්නේ නැහැ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n1409081</link>
    <topic>ශ්‍රී ලංකා ජනපති ජපන් අගමැති පිළිගනිමින්</topic>
    <author>ඡායාරූපය - සුදත් සිල්වා</author>
    <content>ජපාන අගමැති ෂින්සෝ ඇබේ මහතා ඊයේ (7) ශ්‍රී ලංකා සංචාරය ආරම්භ කරමින් කටුනායක අන්තර්ජාතික ගුවන්තොටුපොළට පැමිණි අවස්ථාවේ දී ජනාධිපති මහින්ද රාජපක්ෂ මහතා විසින් එතුමාව මහත් හරසරින් පිළිගත් අවස්ථාව. ජනපති ආර්යා ශිරන්ති රාජපක්ෂ මැතිනියද මේ අවස්ථාවට සහභාගි වූවාය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n1409082</link>
    <topic>ශ්‍රී ලංකාවට ආධාර දෙන රටවල් අතර ජපානය මුල්තැනට</topic>
    <author/>
    <content>ශ්‍රී ලංකාවට නිල සංවර්ධන ආධාර ලබාදෙන්නන් අතර ජපානයට ප්‍රමුඛස්ථානය හිමිවන බව ජනාධිපති ප්‍රකාශක හා ජාත්‍යන්තර මාධ්‍ය ඒකකයේ ප්‍රධානී මොහාන් සමරනායක මහතා ප්‍රකාශ කෙළේය.වසර 1954 කොළඹ ක්‍රමය සමඟ ආරම්භ කළ යෙන් ආධාර ලබාදීම අද දක්වාත් ඉතාම විශිෂ්ට ලෙස ඉටු කරන රාජ්‍යයක් ලෙස ජපානය හැඳින්විය හැකි බව ද සමරනායක මහතා සඳහන් කෙළේය.ශ්‍රී ලංකා ජනාධිපති මහින්ද රාජපක්ෂ මහතාගේ නායකත්වයෙන් යුතු වත්මන් රජය ගෙන යන සංවර්ධන වැඩපිළිවෙළ වඩාත් සාර්ථක කර ගැනීමට මේ ආධාර මුදල් උපයෝගී කොට ගෙන තිබේ.ශ්‍රී ලංකාව හා ජපානය අතර පවතින දිගුකාලීන මිත්‍රශීලීත්වය, බැඳීම් පදනම් වූ ක්‍රියාදාමයන් හේතුකොට දෙරට අතර වෙළෙදාම, ආයෝජන හා සංචාරක ප්‍රවර්ධන අංශ වැඩිදියුණු වී ඇතැයි ද සමරනායක මහතා පෙන්වා දුන්නේය.ඒ පිළිබඳ වැඩිදුරටත් අදහස් දැක්වූ මොහාන් සමරනායක මහතා මෙසේ ද කීය.ජපානය තාක්ෂණික සහයෝගිතාවය මත පදනම් වූ ඔවුන්ගේ විදේශ ආධාර ලබාදීම 1954 කොළඹ ක්‍රමය සමඟ ආරම්භ කළ අතර යෙන් ණය ලබාදීම 1958 වසරේ දී ද, ප්‍රතිපාදන ආධාර සහයෝගිතාවය 1969 වසරේ දී ද ඔවුන් ආරම්භ කරන ලදී. ශ්‍රී ලංකාවේ විවිධ සංවර්ධන අවශ්‍යතා සඳහා ජපානය වසර ගණනාවක් පුරා ආධාර ලබා දී ඇති අතර ශ්‍රී ලංකාවට ඉහළ සමාජ සංවර්ධන දර්ශකයක් අත්පත් කර ගෙන පවත්වාගෙන යාමට ජපානය සුවිශේෂී දායකත්වයක් ලබා දී ඇත.සංවර්ධන ආධාර2012 වසර දක්වා ඇති දත්තවලට අනුව ශ්‍රී ලංකාවට නිල සංවර්ධන ආධාර ( Official Development Assistance) ලබාදෙන්නන් අතරින් ප්‍රමුඛස්ථානය ජපානයට හිමිවේ. 2012 දී ජප‍ානය ඩොලර් මිලියන 116.94 ණය ආධාර ද, ඩොලර් මිලියන 36.25 ප්‍රතිපාදන ආධාර ද, ඩොලර් මිලියන 29.02 තාක්ෂණික සහයෝගිතා ආධාර ද ලබා දී ඇත. ශ්‍රී ලංකාවට 2012 වසර තුළ ලැබුණු නිල සංවර්ධන ආධාර මත ඩොලර් මිලියන 357.99න් 50% අධික ප්‍රමාණයක් වූ ඩොලර් මිලියන 182.21 නිලසංවර්ධන ආධාර ජපානයෙන් ශ්‍රී ලංකාවට ලබා දී ඇත. රටවල් සඳහා නිල ආධාර ලබා දෙන සංවර්ධන ආධාර කමිටුවේ (development Assistance Committee) සාමාජිකයින් 29 දෙනෙකු සිටින බැවින් මෙය සුවිශේෂී තත්ත්වයක් ලෙස සැලකිය හැක. පසුගිය වසරේ ජනාධිපති මහින්ද රාජපක්ෂ මැතිතුමාගේ ජපාන නිල සංචාරය අතරතුරේ දී යටිතල පහසුකම් සංවර්ධනය සහ ආපදා වැළැක්වීම ඇතුළු ක්ෂේත්‍ර සඳහා භාවිතයට යෙන් බිලියන 43.8 සංවර්ධන ආධාර ලබාදීමට ජපානය එකඟ විය. මෙයින් යෙන් බිලියන 41.1 ණය ලෙස ද, යෙන් බිලියන 2.7 ප්‍රතිපාදන ආධාර ලෙස ද වේ.අපනයනය සහ ආනයනයශ්‍රී ලංකාවෙන් ජපානයට ප්‍රධාන වශයෙන් අපනයනය කෙරෙනුයේ තේ වන අතර 2013 වසරේ දී ශ්‍රී ලංකාවෙන් ජපානයට කරන ලද මුළු අපනයනය ප්‍රමාණයෙන් 21.6% තේ විය. 2012 දී ජපානයෙන් ආනයනය කරන ලද මුළු භාණ්ඩ ප්‍රමාණය අතරින් 45% අධික ප්‍රමාණයක් මෝටර් රථ වේ. ජපානයෙන් ආනයනය කරන වෙනත් භාණ්ඩ අතර විදුලි යන්ත්‍රෝපකරණ, ස්වබලයෙන් ක්‍රියා කරන බුල්ඩෝසර, යකඩ සහ වානේ කොටස් සහ වාහන අමතර කොටස් වේ.ආයෝජනයජපන් සමාගම් විසින් ශ්‍රී ලංකාවේ සෘජු ආයෝජන ආරම්භ කරන ලද්දේ 1970 දශකයේ දී ය. මුලින් ම වැදගත් වූ ආයෝජනය සිදු වූයේ 1972 ලංකා පිඟන් භාණ්ඩ සංස්ථාව සහ ජපානයේ නොරිටාකේ සමාගම අතර බද්ධ ව්‍යාපාරයක් ඇති කිරීමය. එතැන් සිට රටේ කාර්මික සංවර්ධනයට විශේෂයෙන් ම ඉලෙක්ට්‍රොනික, පිඟන් භාණ්ඩ, ඉංජිනේරු සහ ලෝහ පදනම් වූ ක්ෂේත්‍රයන් සඳහා ජපන් ආයෝජනය විශිෂ්ට ලෙස දායක වී ඇත. 1996 පටන් මිට්සුයි සමූහය, කටෂෝ සංස්ථාව, සහ වයි.කේ.කේ. විසින් විශාල යටිතල පහසුකම් සහ නිෂ්පාදන ව්‍යාපෘතිවල සැලකිය යුතු ආයෝජන යොදවා ඇත. මීට අමතරව පිඟන් භාණ්ඩ කර්මාන්තයේ නොරිටාකේ, ලංකා පෝසිලේන් සහ දංකොටුව පෝසිලේන් යන සමාගම් ද ඉලෙක්ට්‍රොනික කර්මාන්තයේ වටිනිට් ක්‍රියේෂන්ස් සහ සී.ස. එස්.ඩී.කේ ලංකා (ෆුජී ‍ඉලෙක්ට්‍රො කෙමිකල්) යන සමාගම් ද, ශ්‍රී ලංකාවේ තම ආයෝජන වර්ධනය කොට ඇත. දැනට ව්‍යාපාර 60ක් පමණ ජපන් ආ‍යෝජන සහිතව ශ්‍රී ලංකාවේ ක්‍රියාත්මක වෙයි.සංචාරක ව්‍යාපාරය2008 – 2012 කාල පරිච්ඡේදය තුළ ජපානයෙන් ශ්‍රී ලංකාවට පැමිණි සංචාරකයින් ගණන සැලකිය යුතු අන්දමින් වර්ධනය වී ඇත. 2005 දී 17,000ව තිබූ සංචාරකයින් සංඛ්‍යාව 2012 වන විට 26,000 ඉක්මවා තිබුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n1409083</link>
    <topic>අර්තාපල් ආනයනය වහාම අත්හිටුවයි</topic>
    <author>මහින්ද අලුත්ගෙදර</author>
    <content>වහාම ක්‍රියාත්මක වන පරිදි අර්තාපල් ආනයනය කිරීම තාවකාලිකව අත්හිටුවීමට රජය තීරණය කරයි..2014 යල කන්නයේ දේශීය අර්තාපල් අස්වැන්න ඉදිරි සතිය වනවිට විශාල වශයෙන් වෙ‍ෙළඳ පොළට පැමිණෙන අතර ඒ හේතුවෙන් දේශීය පාරිභෝජනය සඳහා අවශ්‍ය අර්තාපල් තොග දේශීයව සපයා ගතහැකි බැවින් අර්තාපල් ආනයනය කිරීම තාවකාලිකව අත්හිටුවීමට රජය තීරණය කළ බව මුදල් හා ක්‍රමසම්පාදෙන අමාත්‍යාංශය පවසයි.ඒ අනුව, අර්තාපල් ආනයනය කිරීම මේ මස 06 දා මධ්‍යම රාත්‍රියේ සිට ක්‍රියාත්මක වන පරිදි තාවකාලිකව අත්හිටුවීමට තීරණය කළ බවද එම අමාත්‍යාංශය සඳහන් කරයි.මෙම කන්නයේ අර්තාපල් මෙට්‍රික් ටොන් 100,000 ක පමණ අස්වැන්නක් බදුල්ල හා නුවරඑළිය දිස්ත්‍රික්ක දෙකෙන් අපේක්ෂා කරන අතර එය 2013 යල කන්නයට සාපේක්ෂව සියයට 100 ක වැඩිවීමකි. 2014 අයවැය මඟින් අර්තාපල් කිලෝ ග්රෑම් එකක් සඳහා රුපියල් 80 ක සහතික මිලක් නියම කිරීම, සහතික මිලට මිල දී ගැනීම සඳහා ලංකා සතොස ආයතනය සමඟ ඉදිරි වෙළෙඳ ගිවිසුම්වලට එළඹීම, ඉහළ ඵලදාවක් සහිත දේශීය බීජ අර්තාපල් ප්‍රචලිත කිරීම හා සහනදායී වගා ණය ලබාදීම වැනි රජය ගත් ක්‍රියාමාර්ගවල ප්‍රතිඵලයක් ලෙස මෙසේ අර්තාපල් නිෂ්පාදනය දෙගුණ වී තිබේ.තවදුරටත් සහතික මිල ගොවියාට ලබාදීම තහවුරු කිරීම සඳහා ලංකා සතොස ආයතනය විසින් අර්තාපල් කිලෝ ග්රෑම් එකක් රුපියල් 80 ක සහතික මිලට ප්‍රධාන මිල දී ගැනීමේ මධ්‍යස්ථාන හතරක දී මිල දී ගැනීමට කටයුතු යොදා ඇති අතර මෙම මිල දී ගන්නා අර්තාපල් ලංකා සතොස ආයතනයේ දිවයින පුරා ව්‍යාප්තව ඇති තම වෙළෙඳ ජාලය හරහා සාධාරණ මිලකට පාරිභෝගික ජනතාවට ලබාදීමට ද කටයුතු යොදා ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n1409084</link>
    <topic>ලන්ඩන් ජගත් චිත්‍රපට උ‍ෙළලේ හොඳම චිත්‍රපටය ‘තණ්හා-රති-රඟා’</topic>
    <author>රත්නසිරි පතිරණ</author>
    <content>නිලේන්ද්‍ර දේශ‍ප්‍රිය අධ්‍යක්ෂණය කළ “තණ්හා රති රඟා” චිත්‍රපටයට එක්සත් රාජධානියේ පැවැති ලන්ඩන් ජාත්‍යන්තර සිනමා උළලේ දී හොඳම චිත්‍රපටයට හිමි සම්මානය හිමිවී ඇත.මෙහි නිෂ්පාදනය සුනිල් ටී. ප්‍රනාන්දු සහ එච්. ඩී. ප්‍රේමසිරිගෙනි. නීටා ප්‍රනාන්දු, කුමාර තිරිමාදුර, සරත් කොතලාවල , අනෝජා වීරසිංහ සහ ස්වර්ණා මල්ලවආරච්චි යන නළු නිළියන් මෙහි චරිත නිරූපණය කරන අතර සංගීත අධ්‍යක්ෂණය ගයත්‍රි කේමදාසයන්ය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n1409085</link>
    <topic>පස්සර එජාප සමුළුවට ‘ඉම්පෝට්’ අය</topic>
    <author>ක්‍රිස්ටි මහේෂ් ද සිල්වා</author>
    <content>පස්සර තිබූ එක්සත් ජාතික පක්ෂ සම්මේලනයට සහභාගිවී තිබෙන්නේ 8000ක පමණ පිරිසක් බව ලැබුණු තොරතුරුවලින් තහවුරු වන බවත් මේ සියලුදෙනාම “ඉම්පෝට් මෙටිරියල්ස්” වුවත් බදුල්ලේ තිබූ ශ්‍රීලනිප සම්මේලනයට සහභාගි වූයේ නියම “ඩොමැස්ටික්” අය යැයි ශ්‍රී ලංකා නිදහස් පක්ෂයේ ජ්‍යෙෂ්ඨ උප සභාපති වාරිමාර්ග හා ජල කළමනාකරණ අමාත්‍ය නිමල් සිරිපාල ද සිල්වා මහතා පවසයි.ඌව පළාත් සභා මැතිවරණය වෙනුවෙන් ගෙන් ගෙට යෑමේ වැඩපිළිවෙළ සාර්ථකව කෙරෙනවා. එජාපය තුළ හෝ ජවිපෙ තුළ හෝ ගම්බද ප්‍රදේශවලට යන්නා වූ වැඩපිළිවෙළක් ප්‍රකාශ වෙන්නේ නැහැ. එදා ශ්‍රීලනිප සම්මේලනයදා වර්ෂාව නොතිබුණා නම් ජනතාව මීටත් වඩා සහභාගිවීමට ඉඩ තිබුණා.එසේ වූවත් 30,000කට වැඩි ජන සහභාගිත්වයක් එදා තිබුණා යැයි ද අමාත්‍යවරයා පැවැසීය.අමාත්‍යවරයා මෙම අදහස් පළ කළේ එක්සත් ජනතා නිදහස් සන්ධානයේ මාධ්‍ය හමුවකට ඊයේ (7දා) පෙරවරුවේ දී සහභාගි වෙමිනි.ශ්‍රී ලංකා නිදහස් පක්ෂ සමුළුව ඉතාමත් සාර්ථකව පැවැත්වුණා. ශ්‍රීලනි පක්ෂයට බිම් මට්ටමේ ඇති සහයෝගිතාවය ඉතාමත් විද්‍යාමානව පැහැදිලි වුණා. ඒ සමඟම එජාපයේ හා ජවිපෙ යම් වැටීමක් දක්නට ලැබෙනවා. අපගේ මැතිවරණ ව්‍යාපාරය තේමා කරගෙන යන්නේ සංවර්ධනය පිළිබඳවයි. ඒ සඳහා හොඳ ප්‍රතිචාරයක් අද ජනතාවගෙන් ලැබෙනවා. අපගේ පක්ෂ ක්‍රියාකාරීන්ගේ උනන්දුවත් අපි දකිනවා. ලබන 17 දින බදුල්ල දිස්ත්‍රික්කයේ ජනාධිපතිවරයාගේ ප්‍රධානත්වයෙන් විජයග්‍රාහි රැළිය පැවැත්වීමට තීරණය කරලා තිබෙනවා. මේ වනවිට දෙවන පෙළ රැස්වීම් 12ක් අපි පවත්වලා තිබෙනවා. ග්‍රාමීය රැස්වීම් 20 – 30ක් පවත්වලා තිබෙනවා. අද වනවිට මැතිවරණ උණුසුමක් උත්පාදනය වෙමින් තිබෙනවා. ඒ තුළින් එ.ජ.නි. සන්ධානයේ ජය නියත බව ප්‍රකාශ කරන්න පුළුවන්.ශ්‍රී ලංකා නිදහස් පක්ෂයේ භාණ්ඩාගාරික තරුණ කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතා,තැපැල් ඡන්දයෙන් ඉහළම බලාපොරොත්තු සුපුරුදු පරිදි තබා ගැනීමට අපිට හැකියි. නොයෙකුත් චරිත ඝාතනයන් කරන අවස්ථාවක රජය කෙරෙහි ජනාධිපතිවරයා කෙරෙහි විශ්වාසය පළ කරලා තිබෙනවා. මීළඟ පුවත්පත් සාකච්ඡාවේ දී නියැදියන් ඉදිරිපත් කරනු ලබනවා. බදුල්ල දිස්ත්‍රික්කයේ ආසන 9 හා මොණරාගල ආසන 3ම අපි ජයග්‍රහණය කරනු ලබනවා.නිල් රැල්ල සම්මේලන 136ක් මේ වනවිට සාර්ථකව පවත්වා තිබෙනවා. දැනට උතුර හා නැ‍ඟෙනහිර 29ක් පමණයි පවත්වන්නට තිබෙන්නේ. ඉතාමත් සාර්ථක සම්මේලන දාමයක් ලෙස මෙය හඳුන්වා දෙන්න පුළුවන්. අද වනවිට ශ්‍රීලනිපයට ලංකාවේ ඕනෑම දේශපාලන පක්ෂයකට අභියෝග කරන්න පුලුවන් තරම් ශක්තිමත් කේඩරයක් නිර්මාණය කරන්න හැකිවෙලා තිබෙනවා.ඒ වගේම දෙමළ ජාතික සන්ධානයේ නව නායකත්වයට අපි සුබපතනවා. බෙදුම්වාදී හඬ පරාජයට පත් කරන්න එතුමාට හැකියාවක් ලැබේවා යැයි සුබ පතනවා.ඒ වගේම රටක් විදිහට එක්සත් ජාතීන්ගේ මානව හිමිකම් සභාපතිවරයාට අපි සුබ ප්‍රාර්ථනා කරනවා. කුඩා රටවල් පෙළන ආයුධයක් ලෙස එම සංවිධානය පාවිච්චි නොකරන්න ඔහුට හැකියාව ලැබේවා යැයි කියලා ප්‍රාර්ථනා කරනවා.ප්‍රජාතන්ත්‍රවාදී ජනතා කොංග්‍රසයේ නායක නියෝජ්‍ය අමාත්‍ය ප්‍රභා ගනේෂන් මහතා,වතුකරයේ අපි සියයට 90ක් ඡන්දය ලබා ගන්නවා. වතුකරයේ නායකයින් සියල්ලක්ම ඒ ජනතාවට වැඩ කරලා තිබෙනවා. අධ්‍යාපනය, ජලය, විදුලිය, කොන්ක්‍රීට් පාරවල් අපි ලබාදීලා තිබෙනවා. ඒ නිසා මෙවර ඌව පළාත් සභාව සන්ධානයට ලැබෙන එක වළක්වන්න බැහැ.මෙහිදී මාධ්‍යවේදීන් නැඟූ ප්‍රශ්නවලට පිළිතුරු දුන් අමාත්‍ය නිමල් සිරිපාල ද සිල්වා මහතා පෙන්වා දුන්නේ පසුගියදා ඉතාමත් සාමකාමී තැපැල් ඡන්දයක් තියන්න හැකිවූ බවත් ඒ සඳහා කිසිදු පැමිණිල්ලක් ලැබුණේ නැති බවය.අද ඌවේ අලියා ලකුණ තැන් කීයකද තිබෙන්නේ. එජාපයේ මැතිවරණ කටයුතුවලින් අලියා හැලිලා තිබෙනවා. සන්ධානයේ එහෙම තත්ත්වයක් නැහැ. සාමුහිකත්ව‍යක් අද එහි තිබෙනවා. අද බදුල්ලේ දකින්නට පුළුවන් හරින් ප්‍රනාන්දු මහතාගේ ඡන්ද කැම්පේන් එක විතරයි. ඔහු අද තනිවෙලා තිබෙනවා. පස්සර එජාප සම්මේලනය කිසිම සාර්ථකත්වයක් නැහැ. පවුඩර් බබාලා තමයි ඇවිල්ලා සිටියේ. මේ සම්මේලනයේ දී පක්ෂයේ උප නායකයා පත් කළේ නැහැ. හරීන්ගේ ඩිපෙන්ඩර් සංස්කෘතියට බදුල්ලේ ඡන්දය ලබා ගන්න බැහැ යැයි ද අමාත්‍යවරයා සඳහන් කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n1409086</link>
    <topic>එබෝලා වෛරසය ශ්‍රී ලංකාවට ඇතුළු වී නැහැ</topic>
    <author>සන්ධ්‍යා කරුණාරත්න</author>
    <content>එබෝලා වෛරසය මෙරටට ඇතුළු වී නොමැති බව සෞඛ්‍ය අමාත්‍යාංශය ප්‍රකාශ කරයි.ඉන්දියාවේ සංචාරයක නිරතව සිට මෙරටට පැමිණීමෙන් පසුව මරණයට පත් වූ රිකිල්ලගස්කඩ කාන්තාවට එබෝලා වෛරසය ශරීරගත වී නොමැති බවට තහවුරු කළ ඉන්දියානු පරීක්ෂණ වාර්තාව මෙරටට ලැබුණු බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා පවසයි.ඉන්දියාවේ පූනෙයි නගරයේ රසායනාගාරයක් වෙත යැවූ රුධිර සාම්පල පරීක්ෂා කිරීමෙන් පසුව මේ පරීක්ෂණ වාර්තා පෙරේදා (06) දිනයේ දී තමා වෙත එවූ බව ද ඒ මහතා කීය. ඒ අනුව එබෝලා වෛරසය මෙරටට ඇතුළු වී නොමැති බවට තහවුරු වන බවත් මේ වෛරසය සම්බන්ධයෙන් අනවශ්‍ය බියක් මහජනතාව ඇති කර නොගත යුතු බවත් ඒ මහතා අවධාරණය කළේය.මේ වෛරසය මෙරටට ඇතුළුවීම වැළැක්වීම සඳහා රජය මගින් ගතයුතු සියලු පියවර මේ වන විට ගෙන ඇති බව ද ඔහු ප්‍රකාශ කළේය.කටුනායක ගුවන්තොටුපොළේ පැය 24 ම ක්‍රියාත්මක විශේෂ සෞඛ්‍ය ඒකකයක් පිහිටුවා ඇති අතර වෛද්‍යවරු හා මහජන සෞඛ්‍ය පරීක්ෂකවරු එහි සේවයේ නියුතුව සිටිති.වෛරසය ව්‍යාප්තව ඇති රටවලින් පැමිණි පුද්ගලයකු හඳුනාගතහොත් මුල්ලේරියාව උණ රෝහලට (IDH) ඇතුළත් කිරීම සඳහා විශේෂිත ගිලන් රථයක් යොදා ඇති බවත් රෝහල් කාර්ය මණ්ඩලය වෛරසයෙන් ආරක්ෂා කර ගැනීමට විශේෂිත උපකරණ ලබා දී ඇති බවත් ඒ මහතා ප්‍රකාශ කළේය.වෛරසය ශරීර ගත වූවකු හිසරදය, වමනය, පාචනය, එක්වර උණ රෝගය වැළඳීම, සිරුරේ වේදනාව යනාදී මූලික රෝග ලක්ෂණවලින් පෙළේ. වෛරසය ශරීර ගත වූ පුද්ගලයකුගේ ශ්‍රාවය මඟින් තවත් පුද්ගලයකුට මේ වෛරසය බෝ වීම සිදු‍ වේ.එබෝලා වෛරසය සහිත පුද්ගලයකු මෙරටට ඇතුළු වුවහොත් එම වෛරසය පැතිර යාම‍ට නොදී රෝගියාට ප්‍රතිකාර ලබාදීමේ ආරක්ෂිත ‍ක්‍ර‍මවේදයන් සම්බන්ධයෙන් රට පුරා රෝහල්වලට අවශ්‍ය උපකරණ සහ අවශ්‍ය දැනුවත් කිරීම සෞඛ්‍ය අමාත්‍යාංශයෙන් ලබාදී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n1409087</link>
    <topic>ජනපති උපදෙසින් ඌවේ මැතිවරණයට විශේෂ ආරක්ෂක පියවර</topic>
    <author>රක්ෂණ ශ්‍රියන්ත</author>
    <content>ජනාධිපති මහින්ද රාජපක්ෂ මහතාගේ උපදෙස් පරිදි ඌව පළාත් සභා මැතිවරණය සඳහා පොලිසිය විසින් විශේෂ ආරක්ෂක වැඩපිළිවෙළක් යොදා තිබේ.ඒ අනුව මැතිවරණ දින රාජකාරි සඳහා පොලිස් නිළධාරීන් 11000ක් වාහන 325ක් හා ජ්‍යෙෂ්ඨ පොලිස් අධිකාරී, නියෝජ්‍ය පොලිස් අධිකාරීවරුන් ඇතුළු නිළධාරීන් 40 දෙනෙකු යෙදවීමට කටයුතු යොදා තිබේ. විශේෂයෙන්ම මැතිවරණ නීති කඩකරන්නන් මැතිවරණ ප්‍රචණ්ඩ ක්‍රියාවල යෙදෙන්නන් සඳහා පොලිස් ඇප ලබානොදී අධිකරණය වෙත ඉදිරිපත් කිරීමට පොලිසිය පියවරගෙන තිබේ.ජනාධිපතිතුමාගේ උපදෙස් පරිදි තරාතිරම නොබලා මැතිවරණ නීති උල්ලංඝණය කරන්නන් අත්අඩංගුව ගැනීම සඳහා ක්ෂණික මාර්ග බාධක, ජංගම මුර සංචාර හා පා මුර සංචාර තර කොට තිබේ.තවද මැතිවරණ නීති උල්ලංඝණය කරන්නන් හට පොලිස් ඇප ලබා නොදී අධිකරණයට ඉදිරිපත් කිරීමටද පොලිසිය කටයුතු කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි.මේ වනවිට ඌව පළාත් සභා මැතිවරණයට අදාළව මැතිවරණ පැමිණිලි 48ක් පොලිසියට ලැබී ඇති බව පවසන ජ්‍යෙෂ්ඨ පොලිස් මාධ්‍ය ප්‍රකාශකවරයා එයින් පැමිණිලි 11 එක්සත් ජනතා නිදහස් සන්ධානයෙන්, පැමිණිලි 11 එක්සත් ජාතික පක්ෂයෙන්, පැමිණිලි 20 ක් ජනතා විමුක්ති පෙරමුණෙන්, පැමිණිලි 03ක් ප්‍රජාතන්ත්‍රවාදී පක්ෂයෙන්, පැමිණිලි 02 ජාතික නිදහස් පෙරමුණෙන් හා වෙනත් පැමිණිල්ලක් ලෙස ලැබී ඇති බව පවසයි.ලැබී ඇති පැමිණිලි විමර්ශනය කර එක්සත් ජනතා සන්ධානයෙ 14 ක් එක්සත් ජාතික පක්ෂයේ 07ක් ජනතා විමුක්ති පෙරමුණේ 03දෙනෙකු අත්අඩංගුවට ගෙන අධිකරණයට ඉදිරිපත් කර ඇති බවද පොලිස් මාධ්‍ය ප්‍රකාශකවරයා පවසයි. මැතිවරණ දින ජන්ද දායකයන් ප්‍රවාහනය කිරීම ජන්ද ආයාචනා කිරීම් කරන්නන් ඇතුළු ප්‍රචණ්ඩ ක්‍රියා සිදුකරන්නන් හඳුනාගෙන අත්අඩංගුවට ගැනීමට විශේෂ වැඩපිළිවෙළක් ක්‍රියාත්මක කෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n1409088</link>
    <topic>අ.පො.ස (උ.පෙ) කඩඉම් ලකුණු නිකුත් කෙරේ</topic>
    <author/>
    <content>පසුගිය වසරේ (2013) අධ්‍යයන පොදු සහතික පත්‍ර (උ.පෙ) සමත් සිසුන් 2013 / 2014 අධ්‍යයන වර්ෂය සඳහා ජාතික විශ්වවිද්‍යාලවලට ඇතුළත් කර ගැනීමට අදාළ කඩඉම් ලකුණු විශ්වවිද්‍යාල ප්‍රතිපාදන කොමිෂන් සභාව මඟින් මේ වන විට නිකුත්කර ඇත.එක් එක් උපාධි පාඨමාලාවන්ට ප්‍රවේශ වීමට දිස්ත්‍රික් මට්ටමින් අවශ්‍ය අවම Z ලකුණු www.ugc.ac.lk සහ www.admision.ugc.ac.lk යන නිල වෙබ් අඩවියට පිවිසීමෙන් ලබා ගත හැකි බව විශ්වවිද්‍යාල ප්‍රතිපාදන කොමිෂන් සභාව පවසයි.තවද 0112695301 / 0112695302 / 0112692357 / 0112678731 යන දුරකථන අංකවලට ඇමතීමෙන්ද මේ තොරතුරු ලබා ගත හැක.එමෙන්ම ugc හිස්තැනක් A/L විභාග අංකය ටයිප් කර 1919 අංකයට කෙටි පණිවුඩයක් (sms) යැවීමෙන් හෝ එම දුරකථන අංක ඔස්සේ රාජ්‍ය තොරතුරු කේන්ද්‍රය ඇමතීමෙන්ද මෙම තොරතුරු ලබා ගත හැකි බව එම කොමිෂන් සභාව වැඩිදුරටත් පවසයි.විශ්ව විද්‍යාල ප්‍රතිපාදන කොමිසම මඟින් නිකුත්කරන ලද එම සම්පූර්ණ කඩඉම් ලකුණු 8, 9, 14, 15, පිටුවල පළවේ.විශ්වවිද්‍යාල ප්‍රවේශයඅධ්‍යයන වර්ෂය 2013 / 2014 2013 අ.පො. ස (උත.පෙ) විභාගයේ ප්‍රතිඵල මතඅ.පො. ස (උ.පෙ) විභාගයට පෙනී සිටි ශිෂ්‍ය සංඛ්‍යාව 246,665විශ්වවිද්‍යාල ප්‍රවේශය සඳහා සුදුසුකම් ලත් ශිෂ්‍ය සංඛ්‍යාව 143,740විශ්වවිද්‍යාල ප්‍රවේශය සඳහා අයදුම්පත් ඉදිරිපත් කළ ශිෂ්‍ය සංක්‍යාව 55, 988විශ්වවිද්‍යාල ප්‍රවේශය සඳහා ‍තෝරා ගත් ශිෂ්‍ය සංඛ්‍යාව (සාමාන්‍ය ප්‍රවේය යටතේ) 24, 1782013 / 2014 අධ්‍යයන වර්ෂය සඳහා නව උපාධි පාඨමාලා 2ක් හඳුන්වාදෙන ලදී.1.මෘදුකාංග ඉංජිනේරු විද්‍යාව - කැලණිය විශ්වවිද්‍යාලය2. පරිවර්තන අධ්‍යයන - කැලණිය විශ්වවිද්‍යාලයසබරගමුව විශ්වවිද්‍යාලයයාපනය විශ්වවිද්‍යාලය2013 / 2014 අධ්‍යයන වර්ෂය සඳහා ප්‍රථම උපාධි පාඨමාලා 88 ක් සඳහා සාමාන්‍ය ප්‍රවේශය යටතේ සිසුන් 24,178ක් ‍ොත්රා ගන්නා ලදී.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n1409089</link>
    <topic>පහේ ශිෂ්‍යත්ව ප්‍රතිඵල මේ මස අගදී</topic>
    <author>සුභාෂිණී සේනානායක</author>
    <content>පහ වසර ශිෂ්‍යත්ව විභාගය 2014 ප්‍රතිඵල මේ මස අවසන්වීමට පෙර නිකුත් කරන බව විභාග කොමසාරිස් ජනරාල් ඩඩ්ලිව්. එම්. එන්. ජේ. පුෂ්පකුමාර මහතා පවසයි‍.පහ වසර ශිෂ්‍යත්ව විභාගය පසුගිය (17) වනදා දිවයින පුරා මධ්‍යස්ථාන 2870කදී පැවැත්විණි. මෙවර ශිෂ්‍යත්ව විභාගය සඳහා සිසුන් ‍335,585ක් පෙනී සිටීයහ.පහ වසර සිසුන්ට ඇතිවන පීඩාව අවම කිරීම සඳහා 2015 වසරේ පහ වසර ශිෂ්‍යත්ව විභාගය එක් ප්‍රශ්න පත්‍රයක් පමණක් නිකුත් කිරීමට අධ්‍යාපන අමාත්‍යාංශය කටයුතු යොදා ඇත. පැය එකහමාරක් තුළ මෙම ප්‍රශ්න පත්‍රයේ ප්‍රශ්න ඉදිරිපත් කිරීමටද නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n14090810</link>
    <topic>මැතිවරණ ප්‍රචණ්ඩ ක්‍රියා ගැන ඇතැම් මාධ්‍ය සංඛ්‍යා ලේඛන වැරැදියි</topic>
    <author>ක්‍රිස්ටි මහේෂ් ද සිල්වා</author>
    <content>ඇතැම් මාධ්‍ය මැතිවරණ ප්‍රචණ්ඩ ක්‍රියා සම්බන්ධයෙන් ඉදිරිපත් කරන සංඛ්‍යා ලේඛන සාවද්‍ය බවත් මේ දක්වා ලැබී ඇති පැමිණිලි ප්‍රමාණය සත්‍ය වශයෙන් ම 56ක් යැයි තරුණ කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතා සඳහන් කරයි.මැතිවරණ කොමසාරිස් දෙපාර්තමේන්තුව, ශ්‍රී ලංකා පොලිසිය කැෆේ සංවිධානය, පැෆරල් මැතිවරණ නිරීක්ෂණ මධ්‍යස්ථානය මෙම සංඛ්‍යා ලේඛන මඟින් එම පැමිණිලි ප්‍රමාණය වැඩිදුරටත් තහවුරු කර ඇතැයි ද අමාත්‍යවරයා පැවැසීය.අමාත්‍යවරයා මෙසේ අදහස් පළ කළේ එක්සත් ජනතා නිදහස් සන්ධානයේ මෙහෙයවීමෙන් ඊයේ (07) පෙරවරුවේදී ශ්‍රීලනි පක්ෂ මූලස්ථානයේ දී පැවැති මාධ්‍ය හමුවකට එක්වෙමිනි.මැතිවරණ ප්‍රචණ්ඩ ක්‍රියා කෙසේවත් අපි අනුමත කරන්නේ නැහැ. අපි එය පැහැදිලිවම පක්ෂයක් ලෙස ප්‍රතික්ෂේප කරනවා. අද බොහෝ මාධ්‍ය ඇත්තම තත්ත්වය වසන් කර පිම්බීමේ තත්ත්වයක් තමයි පෙන්නුම් කරලා තියෙන්නේ. මෙයට පෙර තිබූ පැමිණිලි 48 ඇතුළත්ව තමයි 56ක් වී තිබෙන්නේ.එයින් බරපතළ ගණයේ තිබෙන්නේ 4ක් පමණයි යැයි ද අමාත්‍යවරයා සඳහන් කළේය. අපගේ වෘත්තීය සමිති ව්‍යාපාරයන් ඉතාමත් සාර්ථකව තැපැල් ඡන්දය දියත් කළා. රජ‍ෙය් සේවකයින්ගේ තැපැල් ඡන්දයේ දී ඉහළම බලාපොරොත්තු සුපුරුදු පරිදි තබා ගැනීමට අපිට හැකිවී තිබෙනවා. ඒ තත්ත්වය ඇතිවී තිබෙන්නේ නොයෙකුත් චරිත ඝාතන පවා වෙද්දි රජය කෙරෙහිත් ජනාධිපතිතුමා කෙරෙහිත් විශ්වාස පළ කිරීම නිසායි. තැපැල් ඡන්දයේ දී ඉහළම බලාපොරොත්තු අපිට තබා ගැනීමට අද හැකිවී තිබෙනවා යැයි ද අමාත්‍යවරයා වැඩිදුරටත් පැවැසීය.මෙම අවස්ථාවට අමාත්‍ය නිමල් සිරිපාල ද සිල්වා, නියෝජ්‍ය අමාත්‍ය ප්‍රභා ගනේෂන් මහත්වරු ද සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n14090811</link>
    <topic>සාමය උදෙසා ශ්‍රී ලංකාව ලබා ඇති ප්‍රගතිය ඇතැමුන් ප්‍රතික්ෂේප කිරීම කනගාටුදායකයි</topic>
    <author/>
    <content>සාමය හා ප්‍රතිසන්ධානය තවදුරටත් තහවුරු කිරීම උදෙසා ශ්‍රී ලංකාව අත් කර ගෙන ඇති සුවිශේෂ ප්‍රගතිය පිළිගැනීම සමහර බාහිර කොටස් ප්‍රතික්ෂේප කරමින් සිටීම කනගාටුදායක බව ජනාධිපති මහින්ද රාජපක්ෂ මහතා අවධාරණය කළේය.ශ්‍රී ලංකාව නිරන්තරයෙන්ම ජාත්‍යන්තර ප්‍රජාව සමඟ කටයුතු කර තිබෙන අතර අවංක හා අන්‍යෝන්‍ය වශයෙන් ගරු කිරීම් හා විනිවිදභාවයෙන් යුත් පසුබිමක් යටතේ සංවාදයක් පවත්වා ඇති බවත් ජනාධිපතිවරයා මෙහිදී පෙන්වා දුන්නේය.ජනාධිපතිවරයා මෙම කරුණු අවධාරණය  කළේ නිල සංචාරයක් සඳහා ශ්‍රී ලංකාවට පැමිණි ජපාන අගමැති ෂින්සෝ අබේ මහතා ඊයේ (7) සවස මුණගැසුණු අවස්ථාවේ දී ය.දැනට පවත්නා සාමය හා ස්ථායිතාව තවදුරටත් තහවුරු කිරීම සඳහා අපි ස්ථිර වශයෙන්, අඛණ්ඩව හා වැඩිවැඩියෙන් ජාතික ප්‍රතිසන්ධාන ප්‍රයත්න දරන බවත් අප පසුබට කරවන අභියෝග හමුවේ දුෂ්කර තීරණ රැසක් ගෙන ඇති බවත් ජනාධිපතිවරයා පැවසීය. ශ්‍රී ලංකාවේ ස්ථාපනය කොට ඇති දේශීය ප්‍රතිසන්ධාන යාන්ත්‍රණ වැදගත් ප්‍රතිඵල අත්කර ගෙන ඇති බව පෙන්වා දෙන ජනාධිපතිවරයා ශ්‍රී ලංකාව හා සම්බන්ධ ගැටලුකාරී අවස්ථාවන්හි ජාත්‍යන්තර සංසදවලදී ජපානය විශ්වාසදායී පාර්ශ්වයක් හා මිතුරකු ලෙස ඉටු කොට ඇති කාර්යභාරය පිළිබඳ කෘතඥතාව පළ කළේය.ජපානය හා ශ්‍රී ලංකාව සිය පොදු ආසියානු අනන්‍යතාව හා කැපී පෙනෙන දැඩි පාර්ශ්වකාරීත්වය පදනම් කරගනිමින් පරම්පරා ගණනාවක් පුරා දැඩි මිත්‍රත්වයක් පවත්වා ගෙන ගොස් තිබෙන බවත් ජනාධිපතිවරයා ප්‍රකාශ කළේය. සාමය ගොඩනැගීම, පුනරුත්ථාපනය හා නැවත ගොඩනැගීම සඳහා ජපාන විශේෂ නියෝජිතයා ලෙස යසුෂි අකාෂි මහතා ඉටුකරන ලද ඵලදායී කාර්යභාරය ප්‍රශංසා සහගත බවත් ජනාධිපතිවරයා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n14090812</link>
    <topic>ආර්යාවගෙන් ආර්යාවට සිහිවටන තිළිණයක්</topic>
    <author>ඡායාරූපය - රුවන් ද සිල්වා</author>
    <content>දෙදින නිල සංචාරයක් සඳහා ඊයේ (7) මෙරටට පැමිණි ජපාන අග්‍රාමාත්‍ය ආර්යා අකී අබේ මැතිනිය මාලිගාවත්ත කාල්ටන් පෙර පාසල වෙත පැමිණි අවස්ථාවේදී ජනාධිපති ආර්යා ශිරන්ති වික්‍රමසිංහ රාජපක්ෂ මැතිනිය විසින් එතුමියට සිහිවටන තිළිණයක් පිරිනැමූ අයුරු.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n14090813</link>
    <topic>භික්ෂුනී ශාසනය පිහිට වූ දිනයයි</topic>
    <author/>
    <content>සුපින්වතුනි,බිනර පුර පසළොස්වක පොහෝ දිනය අදයි. බුද්ධ ශාසන ඉතිහාසයේ ඉතා වැදගත් සිදුවීමක් සිදු වූ දිනයක් ලෙස මේදින නම් කළ හැකිය.එනම් බුද්ධ ශාසනයේ ප්‍රගමනයට දායක වීම සඳහා කාන්තාවන්ට පළමු වැනි අවස්ථාව ලැබුණේ මේ දිනයි.බුදු සසුනේ භික්ෂූන් හා සම ආසනයේ වැඩහිඳීමට අවස්ථාව ලබාදෙමින් කාන්තාවන්ට පැවිද්ද ලබා ගැනීමේ වරය දුන්නේ අද වැනි දිනකය. භික්ෂුණීන් වහන්සේලා ශාසනයේ කොටස්කරුවන් බවට පත් වූයේ අදයි.එදා මහා ප්‍රජාපතී ගෝතමිය ඇතුළු කාන්තාවෝ පන්සීයයක් නමකට පැවිද්ද ලබාදීම සිදු විණි.මෙලෙස භික්ෂුණී, වහන්සේලා බුදු සසුනේ කොටස්කරුවෝ බවට පත්කිරීම කොතරම් වටිනාකමක් ඇති උතුම් කටයුත්තක්දැයි තේරුම් ගැනීමට ඒ දවස ඉන්දියානු ජන සමාජයේ සංස්කෘතික පැතිකඩ පිළිබඳව යම් අවබෝධයක් තිබිය යුතුමයි.බුදු රජාණන් වහන්සේ ලොව පහළ වූ කාලයේ, එකල ජන සමාජයේ කාන්තාවන්ට කිසිදු අයිතිවාසිකමක් හෝ නිදහසක් භුක්තිවිඳීමට අවස්ථාව නොතිබුණි.ධනය, කුලය, බලය හා වෙනත් සාධක මුල් වුවද ඒ කිසිවක් හිමි වුවද කාන්තාවෝ තම ජීවිතය ගත කළ යුතුව තිබුණේ ගෙයි මුල්ලේයි.මේ අන්දමට ඉතාමත් අඩු පිළිගැනුමකට ලක්ව සිටි කාන්තා පරපුරට විමුක්තිය ලබාදීමට අප මහා බුදුරජාණන් වහන්සේ පියවර ගත්සේක.මෙවැනි නිර්භීත තීන්දුවක් ගැනීමට බුදුරජාණන් වහන්සේ පවා එක්වරක්, දෙවරක් නොව තුන්වරක් ම කල්පනා කොට ක්‍රියා කළ බව ශාසන ඉතිහාසයේ සඳහන්ය.ඉන්දියානු ජන සමාජයේ කාන්තාවට එදා සැලකූ අයුරු “මනුස්මුතිය” ග්‍රන්ථයේ මනාව දක්වා තිබේ.එදා කාන්තාවක් පුංචි කාලයේ සිය තාත්තාගේ අණසකට යටත්ව ද, තරුණ වියට පැමිණි පසු තම ස්වාමිපුරුෂයාගේ බසට අවනතව ද, මහිලුවියට පත්වූ පසු තම වැඩිමල් පිරිමි දරුවාගේ බසට යටත්ව ද කල් ගත කළ යුතු විය.කාන්තාවන්ට කිසිදා ස්වාධීනත්වයක් හිමි නොවන බව දැඩිව දැදුනු ජන සමාජයක ඒ බැමි ලිහා කාන්තාවන්ට ද භික්ෂූන් වහන්සේලා හා සම අසුනේ වැඩහිඳීමට හැකිවන අයුරුත් භික්ෂුණී ශාසනය ආරම්භ කිරීම අගය කළයුතු කටයුත්තකි.ඊට අමතරව බිනර පුර පසළොස්වක පොහෝ දිනයෙන් පසු සරත් සය උදා වේ. අප ජීවත්වෙන පරිසරයේ දී මනරම්, ප්‍රියමනාප බවක් ඇතිවීම ඇරඹෙනුයේ අදින් පසුවය.මේ කල්හි සංස්කෘතික, ආගමික, සමාජයීය, සෙන්දර්ය අංශ ගණනාවක් පිබිදුමක් සිදුවේ.එවන් උදාර පුර පසළොස්වක පොහෝ දිනය ශාසනික ඉතිහාසයේ ද සුවිශේෂ සිදුවීම් සිදු වූ දිනක් බව කිව යුතුමය.තෙරුවන් සරණයි!</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n14090814</link>
    <topic>ජපාන අගමැතිගේ ශ්‍රී ලංකා සංචාරයෙන්...</topic>
    <author/>
    <content>ශ්‍රී ලංකාව සහ ජපානය අතර තිබෙන රාජ්‍යතාන්ත්‍රික සබඳතා තවදුරටත් ශක්තිමත් කරමින් නිල සංචාරයක් සඳහා ජපාන අගමැති ෂින්සෝ අබේ මහතා ඊයේ (7) මෙරටට පැමිණියේය. වසර 24කට පසු ශ්‍රී ලංකාවට පැමිණි පළමු ජපාන අගමැතිවරයා වශයෙන් ඒ මහතා ඉතිහාසයට එක්වන අතර අගමැතිවරයාගේ පැමිණීමේ විශේෂ අවස්ථා කිහිපයක් මෙහි වෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n14090815</link>
    <topic>ඉංග්‍රීසි ඉගෙනීමට, ඉංග්‍රීසියෙන් සිතීමට, කතා කිරීමට‘ද ඉංග්ලිෂ් හබ්’ වෙතින් ඇරියුම්</topic>
    <author/>
    <content>‘ද ඉංග්‍ලිෂ් හබ්’ යනු ලංකාව තුළ ඉංග්‍රීසි අධ්‍යාපනය ලැබීමේ නවතම ප්‍රවේශය වේ. 2013 දී ආරම්භ කළ මෙම ඒකාබද්ධ වැඩසටහන මඟින් ඉලක්ක කරන්නේ ඉංග්‍රීසි භාෂාව ඉගැන්වීම පමණක් නොවන අතර සිසුන්ට ඉංග්‍රීසි භාෂාවෙන් සිතීමට, කතාකිරීමට සහ අත්දැකීම් ලබා ගැනීමට අවස්ථාව ලබා දීමයි.‘ද ඉංග්ලිෂ් හබ්’ හි, සමාරම්භකයින් වන්නේ එහි සභාපති හා කළමනාකාර අධ්‍යක්ෂ මොහොමඩ් හිල්මි හසන් මහතා සහ ප්‍රධාන විධායක නිලධාරිනී, සාරා සයින් මහත්මිය වන අතර ආයතනික හා රාජ්‍ය අංශය නියොජනය කරන අධ්‍යාපනය ලැබීමේ නැඹුරුවක් සහිත වැඩිහිටියන්ගේ සිට සිසුන් දක්වා පුළුල් පරාසයක විහිදුණු පිරිසක් ඉලක්ක කරමින් මෙහි වැඩසටහන් ක්‍රියාත්මක වේ.‘ද ඉංග්ලිෂ් හබ්’ පිටුපස තිබෙන අදහස පිළිබඳව එහි සභාපති හා කළමනාකාර අධ්‍යක්ෂ මොහොමඩ් හිල්මි හසන් මහතා මෙසේ අදහස් දැක්වීය. ‘ශ්‍රී ලංකාව තුළ ඉතා හොඳ ඉංග්‍රීසි භාවිතාවේ අඩුවක් තිබෙන බව පෙනී ගොස් තිබෙනවා. අපේ අත්දැකීමෙන්ම දන්නේ ඉංග්‍රීසි භාෂාවෙන් හොඳින් සන්නිවේදනය කිරීම ඉතා වැදගත් කාරණයක් බවයි. සරා සහ මා එකතුව බැලුව් ඉංග්‍රීසි බැරි පිරිසකට ඉංග්‍රීසි භාෂාව නිකංම් ඉගැන්වීම නෙවෙයි. ආයතනික අංශය වැනි විශාල ඉලක්කගත කණ්ඩායමක් වෙනුවෙන් ඉංග්‍රීසි භාෂාව නිවැරැදිව සහ එහි තිබෙන උපරිම ශක්තියෙන් භාවිතා කිරීමට අවස්ථාව ලබාදීමයි.‘ද ඉංග්ලිෂ් හබ්’ වැඩසටහනට සහභාගී වී සිටින සම්පත් දායක මඬුල්ල මඟින් එහි තිබෙන ගුණාත්මක තත්ත්වය මෙන්ම විශේෂඥතාවය මනාව පැහැදිලි වේ. මෙම සම්පත්දායක මඬුල්ලේ ප්‍රධානීත්වය උසුලන සරා සයින් මහත්මිය ආයතනික පුහුණුකරුවෙකු ලෙස දශකයකට වැඩි කාලයක අත්දැකීම් ඇති තැනැත්තියකි. මෙම විශේෂඥ සම්පත් දායක මඬුල්ල දෙස් විදෙස් ඉංග්‍රීසි උපාධි සහ මනා ඉංග්‍රීසි දැනුමක් සහිත පුහුණුකරුවන්ගෙන් සහ ගුරුවරුන්ගෙන් සමන්විත වේ.ව්‍යාකරණ සහ කතා කිරීමේ තාක්ෂණය ඉගැන්වීමේ සාමාන්‍ය ක්‍රමයට අමතරව වැඩිහිටි කාණ්ඩයට විශේෂයෙන් ම සකස් කළ ඇක්සන්ට් නියුට්‍රලයිසේෂන්, පිරිසක් ඉදිරියේ කතා කිරීම සහ ඉදිරිපත් කිරීමේ කුසලතාවයන්, ව්‍යාපාරික සහ සමාජ සිරිත්. දුරකථන සිරිත් සහ ගනුදෙනුකාර සේවා, ස්වයං අවබෝධය සහ ආතතිය කළමනාකරණය, හැඳ පැලඳීමේ ක්‍රම ඇතුළත් වැඩසටහන් මෙන්ම අධ්‍යක්ෂ මණ්ඩල රැස්වීමක දී කටයුතු කිරීමට, රැකියා සම්මුඛ පරීක්ෂණයකට මුහුණදීමට සහ පරිපූර්ණ ඉදිරිපත් කිරීමක් කිරීමට අවශ්‍ය වැඩසටහන් මෙහිදී ඉගැන්වේ.තරුණ පිරිස ඉලක්ක කරගනිමින්, ඉංග්‍රීසි ඉගැන්වීම, ඉංග්‍රීසි උච්චාරණ පුහුණුව, ඉංග්‍රීසි සාහිත්‍යය, යන වැඩසටහන් මේ යටතේ පැවත්වෙන අතර වැඩිහිටි සිසුන් සඳහා ඉංග්‍රීසි කඳවුරු සහ රැකියා කිරීමේ දී අවශ්‍ය ඉංග්‍රීසි කුසලතාවයන් ලබාදෙන වැඩසටහන් පැවැත්වේ. විෂය මාලාව පිළිබඳව අදහස් දක්වමින් ප්‍රධාන විධායක නිලධාරිනී, සාරා සයින් මහත්මිය මෙසේ අදහස් දැක්වීය. ‘ඉංග්ලිෂ් හබ් වැඩසටහන් තුළ දී අපි ඉලක්ක කරන පිරිසට අවශ්‍ය පණිවුඩය ලබාදීම සඳහා අපි ඉතාමත් නවෝත්පාදන ක්‍රම අනුගමනය කරනවා.සෑම වැසඩටහනක් ම විශේෂයෙන් ම සකස් කර තිබෙන්නේ ඉලක්ක ගත කණ්ඩායමක් වෙනුවෙනුයි. අපගේ සුවිශේෂීතාවය වන්නේ හොඳින් ඉංග්‍රීසි ඉගෙනීමට අවශ්‍ය සියලුම ක්‍රම අනුගමනය කරමින් අද්විතීය ඉගෙනීමේ අත්දැකීමක් සත්‍ය වශයෙන් ම ලබාදීමයි. ඉංග්ලිෂ් හබ් යනු තවත් ඉංග්‍රීසි ඉගැන්වීමේ ආයතනයක් නොවන අතර පුද්ගලයින්ට සහ පුද්ගලික අංශයට පෞරුෂය වර්ධනය කරගනිමින් උසස් ඉගෙනීමේ අත්දැකීමක් ලබාදීම මෙහි අරමුණයි.ද ඉංග්ලිෂ් හබ් පිහිටා තිබෙන්නේ ඉතාමත් පහසුවෙන් ළඟාවිය හැකි අංක 740, කෝට්ටේ පාර, රාජගිරිය යන ස්ථානයේ වන අතර ළමුන්ට සහ වැඩිහිටියන් වෙනුවෙන් පවත්වන පන්තිවලට අමතරව පුද්ගලික අංශයේ සේවයේ නියුතු වූවන් වෙනුවෙන් විශේෂයෙන් ම සකස් කළ ඉංග්‍රීසි වැඩසටහන් මෙහිදී ක්‍රියාත්මක කරයි. ඉතාමත් උසස් තත්ත්වයෙන් යුතු ආයතනික අංශයේ පුහුණු කිරීමේ වැඩසටහන් සෑම ආයතනයකට ම ගැළපෙන පරිදි ඉතාමත් සුපරීක්ෂාවෙන් සකස් කර තිබේ. මේ නිසා, මෙම පුහුණු කිරීමේ වැඩසටහන් පිළිබඳව ආයතනික කළමනාකාරීත්වයට පැහැදිලි අවබෝධයක් ලබාගත හැකි අතර මෙම වැඩසටහන් සඳහා සේවකයින් සහභාගී කරවීම මඟින් ආයතනයේ දියුණුව සඳහා ඔවුන්ගේ සම්පූර්ණ ධාරිතාවය උකහා ගත හැකිය.ඉ‍ෙගනීම, සිතීම, කතා කිරීම සහ අත්දැකීම් ලැබීම යන තම අරමුණු සමඟ සත්‍ය ලෙසම සිටිමින් දිවයිනේ ඉංග්‍රීසි අධ්‍යාපනයේ තත්ත්වය නංවන අතරම විවිධ වූ අංශ සමඟ වැඩ කරමින් සිය පරාසය පුළුල් කර ගැනීමට මේ වනවිට ‘ද ඉංග්ලිෂ් හබ්’ අවධානය යොමුකර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n14090816</link>
    <topic>ශ්‍රී ලංකාව සහ ජපානය ගිවිසුම් රැසකට අත්සන් තබයි</topic>
    <author>මහින්ද අලුත්ගෙදර</author>
    <content>ශ්‍රී ලංකාව සහ ජපානය අතර රාජ්‍යතාන්ත්‍රික සබඳතා තවදුරටත් ශක්තිමත් කරමින් දෙරට අතර ගිවිසුම් කිහිපයකට අත්සන් තබයි.නිල සංචාරයක් සඳහා ශ්‍රී ලංකාවට පැමිණි ජපාන අගමැති ෂින් ෂෝ අබේ මහතාගේ සංචාරයට සමඟාමීව මේ ගිවිසුම් සඳහා අත්සන් තැබුණු අතර එය ශ්‍රී ලංකාවට සහ ජපානයට අතිශයින්ම වැදගත් වෙයි.සමුද්‍රික රටවල් අතර නව හවුලක් ඇති කිරීමේ අරමුණින් ජපානය සහ ශ්‍රී ලංකාව අතර ඒකාබද්ධ ගිවිසුමකට අත්සන් කළ අතර ඒ වෙනුවෙන් ශ්‍රී ලංකා ජනාධිපති මහින්ද රාජපක්ෂ සහ ජපාන අගමැති ෂින් සෝ අබේ මහත්වරු අත්සන් කළහ.මේ අතර භෞමික රුපවාහිනී විකාශ ඩිජිටල් කරණය ව්‍යාපෘතිය (Digitalization of Terrestrial Television Broadcasting Project ) සඳහා යෙන් ණය අවබෝධතා ලිපි හුවමාරු කරගැනීම සිදුකෙරුණු අතර ඒ වෙනුවෙන් ශ්‍රී ලංකාවේ ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල සහ ශ්‍රී ලංකාවේ ජපාන තානාපති නොබුහිතෝ හුබෝ මහත්වරු අත්සන් කළහ.ශ්‍රී ලංකාවේ කර්මාන්ත හා වාණිජ කටයුතු අමාත්‍යාංශය, විදේශ කටයුතු අමාත්‍යාංශයත් ජපානයේ ආර්ථික, වෙළෙඳ සහ කර්මාන්ත අමාත්‍යාංශය හා විදේශ කටයුතු අමාතයාංශයත් අතර අන්තර් රාජ්‍ය ආර්ථික ප්‍රතිපත්ති සංවාදය ශක්තිමත් කිරීම සඳහා වූ අවබෝධතා ගිවිසුමකට එළඹුණු අතර ඒ වෙනුවෙන් කර්මාන්ත හා වාණිජ කටයුතු අමාත්‍යාංශයේ ලේකම් අනුර සිරිවර්ධන සහ ජපානයේ ජාත්‍යන්තර කටයුතු පිළිබඳ උප ඇමැති නොරිහිකෝ ඉෂිගුරෝ හා ගිනිකොණ දිග සහ නිරිතදිග කටයුතු පිළිබඳ දෙපාර්තමේන්තුවේ අධ්‍යක්ෂ ජනරාල් තකියෝ යමාඩා මහත්වරු අත්සන් කළහ.ජපානයේ කෘෂිකාර්මික, වන සම්පත් සහ ධීවර කටයුතු අමාත්‍යාංශය සහ ශ්‍රී ලංකා කෘෂිකර්ම අමාත්‍යාංශය අතර, කෘෂිකර්මාන්තය සහ ඒ හා සම්බන්ධ ක්ෂේත්‍ර පිළිබඳ අවබෝධතා ගිවිසුම සඳහා ද දෙරටේ නියෝජිතයන් අත්සන් කළ අතර ඒ සඳහා කෘෂිකර්ම අමාත්‍යාංශයේ ලේකම් ආර්. එම්. ඩි. බී මිගස්මුල්ල සහ ජපාන කෘෂිකර්මාන්ත, වන සම්පත් හා ධීවර කටයුතු අමාත්‍යාංශයේ ජාත්‍යන්තර කටයුතු පිළිබඳ උප ඇමති හිසාඕ හරිහරා මහත්වරු අත්සන් කළහ. .ඊට අමතරව ජපානයේ අධ්‍යාපන, සංස්කෘතික, ක්‍රීඩා, විද්‍යා සහ තාක්ෂණික අමාත්‍යාංශය සහ ශ්‍රී ලංකාවේ තාක්ෂණ හා පර්යේෂණ අමාත්‍යාංශය අතර විද්‍යා, තාක්ෂණ සහ නව්‍යකරණ ක්ෂේත්‍රවල සහයෝඟීතාවය සඳහා වූ කැමැත්ත ප්‍රකශ කිරීමේ ලිපිය වෙනුවෙන් තාක්ෂණ හා පර්යේෂණ අමාත්‍යාංශයේ ලේකම් ධාරණී එස්. විජේතිලක මහත්මිය සහ ශ්‍රී ලංකාවේ ජපාන තානාපති නොබුහිතෝ හුබෝ මහත්වරු අත්සන් කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n14090817</link>
    <topic>ශ්‍රී ලංකා ආයෝජන මණ්ඩලය ජපානයේ මිෂුහෝ බැංකුව සමඟ අවබෝධතා ගිවිසුමක් අත්සන් තබයි</topic>
    <author>රක්ෂණ ශ්‍රියන්ත</author>
    <content>ජපානය සහ ශ්‍රී ලංකාව අතර ඇති දිගු කාලීන මිත්‍රත්වය තවදුරටත් තහවුරු කරමින් ජපාන අගමැතිතුමාගේ ශ්‍රී ලංකා සංචාරය සනිටුහන් කිරීම වෙනුවෙන් ශ්‍රී ලංකා ආයෝජන මණ්ඩලය සහ ජපානයේ ප්‍රමුඛ පෙළේ වාණිජ බැංකුවක් වන මිෂුහෝ බැංකුව සමග අවබෝධතා ගිවිසුමක් අත්සන් තබන ලදි.ඊයේ(7) හිල්ටන් හොටලයේදී අත්සන් තැබුන මෙම අවබෝධතා ගිවිසුම සඳහා ජපානයේ මිෂුහෝ බැංකුව වෙනුවෙන් එහි සභාපති සහ ප්‍රධාන විධායක නිලධාරි නොබුහිදේ හයාෂි මහතා සහ ශ්‍රී ලංකා ආයෝජන මණ්ඩලය වෙනුවෙන් එහි සභාපති ආචාර්ය ලක්‍ෂ්මන් ජයවීර මහතා අත්සන් තැබූ අතර ආයෝජන ප්‍රවර්ධන අමැති ලක්‍ෂ්මන් යාපා අබේවර්ධන මහතා ප්‍රධාන අමුත්තා ලෙස මෙම අවස්ථාවට සහභාගිවූහ. මෙම අවබෝධතා ගිවිසුම අත්සන් කිරීමේ මූලික පරමාර්ථය වනුයේ ආයෝජන මණ්ඩලය සහ ජපාන බැංකුව සමග එක්ව ජපන් ආයෝජන ශ්‍රී ලංකාවට ආකර්ශණය කැර ගැනීම සඳහා සහයෝගතාවයෙන් කටයුතු කිරීමය.මෙම අවවෝධතා ගිවිසුම ශ්‍රී ලංකා ආයෝජන මණ්ඩලය සහ ජපානයේ ප්‍රමුඛ පෙළේ බැංකු අතර අත්සන් තබන ලද දෙවැනි අවබෝධතා ගිවිසුම වන අතර අගෝස්තු මාසයේදී තවත් මෙවැනිම අවබෝධතා ගිවිසුමක් ජපානයේ ටෝකියෝ මිට්සුබිෂි බැංකුව සමග අත්සන් තබා තිබේ.මිෂුහෝ බැංකුව සතුව ඇති විශාල ගනුදෙනු කරුවන්ගේ තොරතුරු මූලාශ්‍ර කරගනිමින් ආයෝජන අවස්ථා පිළිබඳව ඔවුන් දැනුවත් කිරීම මෙමගින් බලාපොරොත්තුවන ප්‍රධාන අරමුණකි.මෙම අවබෝධතා ගිවිසුම අත්සන් කිරීම තුළින් ජපානය සහ ශ්‍රී ලංකාව අතර ඇති ආර්ථික සහයෝගීතාවය තවදුරටත් වර්ධනය වන බවත් , මිෂුහෝ බැංකුව සතු මිලියන විසිහතරක ගණුදෙනු කරුවන් අප රටෙහි ආයෝජනයන් කෙරෙහි යොමු කැර ගැනීමට මහගු අවස්ථාවක් වන බව පැවසූ අමැති ලක්‍ෂ්මන් යාපා අබේවර්ධන මහතා වසර විසිහතරකට පසු සිදුවන ජපාන අගමැතිවරයාගේ ශ්‍රී ලංකා සංචාරය තුළින් දෙරටේ මිත්‍රත්වය තවදුරටත් වර්ධනය වන බව පැවසීය.ශ්‍රී ලංකාවෙ ආර්ථික සංවර්ධනයෙහිලා ජපානය සිදුකරන මෙහෙය කැපී පෙනේ. ශ්‍රි ලංකා රූපවාහිණි සංස්ථාව පිහිටුවීම. ජයවර්ධනපුර රෝහල ස්ථාපිත කිරීම සහ සුනාමි ව්‍යවසනය අවස්ථාවේ දී ශ්‍රි ලාංකික ජනතාව වෙත දක්වන ලද සහයෝගීතාවය කැපී පෙනේ. ශ්‍රී ලංකාවේ සාමය දේශපාලන ස්ථාවර භාවය හා යටිතල පහසුකම් අතින් දියුණු වී ඇති මේ අවස්ථාවේ ව්‍යාපාරිකයන් සමග එළඹු මේ ගිවිසුම තුළින් ව්‍යාපාරිකයන්ට මහඟු අවස්ථාවක් සැලසෙන බවත් ආයෝජන මණ්ඩලය අපේක්‍ෂා කරනු ලැබන පරිදි ආයෝජන අවස්ථාවන් වර්ධනයවන බවත් වැඩිදුරටත් අමැති වරයා පෙන්වා දුන්නේය.මේ වනවිට ශ්‍රී ලංකා ආයෝජන මණ්ඩලය යටතේ ක්‍රියාත්මක වන ජපාන ආයෝජන ව්‍යාපෘති 80 ක් පමණ වේ එතුළින් ජනිත වී ඇති ඝෘජු රැකියා ප්‍රමාණය 10000 කට අධික වේ. මෙරට තුළ සිදුකර ඇති ජපාන ආයෝජන වල වටිනාකම අ‍මෙරිකා එක්සත් ජනපද ඩොලර් මිලියන 350 ක් පමණ වන අතර එම ව්‍යාපෘති අතර පිඟන් භාණ්ඩ නිෂ්පාදනය, නාවික යාත්‍රා නිෂ්පාදනය,බලශක්ති උත්පාදනය, සිමෙන්ති නිෂ්පාදනය,විද්‍යූත් උපාංග නිෂ්පාදනය සහ ස්වර්ණාභරණ ප්‍රධාන තැනක් ගනී. මෙම අවබෝධතා ගිවිසුම අත්සන් කිරීමේ අවස්ථාව සදහා ආයෝජන ප්‍රවර්ධන අමාත්‍යංශයේ ලේකම් එම්.එම්.සී.ප්‍රඩිනැන්ඩු මහතා ඇතුළු ශ්‍රී ලංකා ආයෝජන මණ්ඩලයේ උසස් නිලධාරීන් එක් වුහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n14090818</link>
    <topic>මානසික රෝගවලට ලබා දෙන ප්‍රතිකාර ඉතා දියුණු මට්ටමක තිබෙනවා</topic>
    <author>සන්ධ්‍යා කරුණාරත්න</author>
    <content>මානසික රෝගවලට ලබාදෙන ප්‍රතිකාර ඉතා දියුණු මට්ටමක පවතින අතර ප්‍රතිකාර ලබා ගැනීම සඳහා යොමු වීමේ අඩුවක් පවතින බව සෞඛ්‍ය අමාත්‍යාංශය පවසයි.ලෝක සියදිවි හානි කර ගැනීමේ දිනය අනිද්දාට (10) යෙදී ඇත. "සියදිවි හානි කර ගැනීම වැළැක්වීම - එකිනෙකා සම්බන්ධ වූ ලෝකයක්" යන්න මෙවර ලෝක සියදිවි හානි කර ගැනීම දිනයේ තේමාව වී ඇත . මේ දිනය නිමිත්තෙන් සෞඛ්‍ය අමාත්‍යාංශයේ මානසික සෞඛ්‍ය ඒකකය සංවිධානය කරන දැනුම්වත් කිරීමේ ප්‍රධාන වැඩ සටහනක් ශ්‍රී ලංකා පදනම් ආයතනයේදී අනිද්දා (10) පැවැත්වේ.සියදිවි හානි කැර ගත් පුද්ගලයින්ගෙන් බොහෝ දෙනකුට මානසික ගැටලු හෝ මානසික ආතතිය, විශාදය, භීතිකාව, භින්නෝන්මාදය වැනි මානසික රෝග තත්ත්වයන් තිබෙන බව හඳුනාගෙන ඇත. විශාදය හා මත්වතුර ආශ්‍රිත රෝගාබාධ යුරෝපයේ හා උතුරු අමෙරිකාවේ සියදිවි හානි ඇර ගැනීමට ප්‍රධාන අවදානම් සාධක වන අතර ආසියානු රටවල නම් ආවේගශීලි බව මේ අතර විශේෂ තැනක් ගනියි.සියදිවි හානි කර ගැනීම මානසික, සමාජයීය, ජීව විද්‍යාත්මක, සංස්කෘතික හා පාරිසරික සාධක සම්බන්ධ වී ඇති සංකීර්ණ ගැටලුවකි.මානසික සෞඛ්‍ය සත්කාර සපයන විශේෂඥවරුන්ගේ සේවය බොහෝ විට අවශ්‍ය වේලාවට ලබාගැනීමේ අපහසුතාවක් පවතියි.. විශේෂයෙන් දියුණු වෙමින් පවතින රටවල මානසික රෝග ඇති පුද්ගලයින්ට මේ ගැටලුවලට මුහුණදීමට සිදු වේ.මානසික සෞඛ්‍ය පිළිබඳ ගැටලු ඇති අයකුට නිවැරදි වේලාවට සේවය ලබා ගැනීමට හැකි විය යුතු අතර සියලුම විකල්ප ප්‍රතිකාර සාර්ථකව පිළිබගැන්වීමට ද හැකි විය යුතු ය.සමාජයෙන් හුදෙකලා වීම සියදිවි හානි කර ගැනීමේ අවදානම වැඩි කරන අතර ශක්තිමත් මානුෂීය බැඳීම් එයට එරෙහිව ආරක්ෂක සාධකයක් වන බව සමීක්ෂණවලින් පෙන්වාදී ඇත.අන් අය සමඟ සම්බන්ධතාව නැති කැර ගත් පුද්ගලයින්ට සමීප වීම, ඔවුන්ට උදව් වීම, මිත්‍රත්වය යනාදිය ජීවිතයක් බේරා ගැනීමට උපකාරි වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n14090819</link>
    <topic>ආසියාවේ ශ්‍රේෂ්ඨ නායකයකු වූ ජනපතිට මුස්ලිම් ලෝකයේ සහාය අඛණ්ඩව ලැබෙනවා</topic>
    <author/>
    <content>ආසියාකරයේ ශ්‍රේෂ්ඨ නායකයකු ලෙස සැලකෙන ජනාධිපති මහින්ද රාජපක්ෂ මහතාට මුස්ලිම් ලෝකයේ සහය නොඅඩුව සහ අඛණ්ඩව ලැබෙන බව ජනමාධ්‍ය හා ප්‍රවෘත්ති අමාත්‍යාංශයේ අධීක්ෂණ මන්ත්‍රී ඒ. එච්. එම්. අස්වර් මහතා පවසයි.මන්ත්‍රීවරයා මේ බව පැවැසුවේ පසුගියදා (04) එක්සත් ජනතා නිදහස් සන්ධානයට සහය දැක්වීමට මොණරාගල පැවැති මුස්ලිම් ඡන්ද දායකයින්ගේ රැස්වීමක් අමතමිනි.බකිනිවෙල, මැදගම, කොටබෝව, ගොඩිගමුව සහ බඩල්කුඹුර ඇතුළු දිස්ත්‍රික්කයේ පළාත්වල මව්ලවිවරු, මුස්ලිම් දේවස්ථානවල භාරකරුවන්, පළාතේ මන්ත්‍රීවරු, මුස්ලිම් නියෝජිතවරු ඇතුළු විශාල මුස්ලිම් ජනතාවක් මෙම ජනහමුවට එක්වීම විශේෂත්වයකි.මෙහිදී වැඩිදුරටත් අදහස් දැක්වූ මන්ත්‍රී ඒ. එච්. එම්. අස්වර් මහතා,ආසියාකරයේ ඉතාමත් ශ්‍රේෂ්ඨ නායකයකු වශයෙන් සැලකෙන ජනාධිපතිතුමන්ට මුස්ලිම් ලෝකයේ ද සහය නොඅඩුවම හා අඛණ්ඩව ලැබෙන බව ඉතා සතුටින් පැවැසිය හැකිය. එම නිසා මෙරට මුස්ලිම් සම්භවයේ ආදරය දිනා සිටින එතුමා නායකත්වය දරන ශ්‍රී ලංකා නිදහස් පක්ෂයට සහයෝගය දැක්විය යුතුය. මෙම පක්ෂය මූලික කොටගෙන ඌව පළාත් සභා මැතිවරණයට තරග කරන එක්සත් ජනතා නිදහස් සන්ධානයේ බුලත් කොළයට ඡන්දය දීම මුස්ලිම්වරුන්ගේ වගකීමක් බව ප්‍රකාශ කරයි.වැඩිදුරටත් කතා කළ අස්වර් මහතා,දහසකුත් ගැටලුවලට මුහුණපා යුධ බියෙන් තැලි පොඩිවී සිටින පලස්තීනයේ ජනතාව වෙනුවෙන් ආධාර මුදලක් අපේ ජනාධිපති මහින්ද රාජපක්ෂ මහතා විසින් යැවීම සම්බන්ධයෙන් විරුද්ධව ප්‍රකාශ නිකුත් කරන එක්සත් ජාතික පක්ෂයට එරෙහිව ඡන්දය දීමට අද ඌවේ මුස්ලිම් ජනතාවද සැදී පැහැදී සිටී. ඒ වගේම පාර්ලිමේන්තුව තුළ මුස්ලිම් ශරියා නීතියට පහර ගසන එක්සත් ජාතික පක්ෂයේ රන්ජන් රාමනායක මැතිතුමාගේ කථාවලට විරුද්ධව ක්‍රියා කිරීමට විරුද්ධ පක්ෂයේ නායක රනිල් වික්‍රමසිංහ මහතා අද වනතුරු මැලිවීම පිළිබඳවද මුස්ලිම් ජනතාව එම පක්ෂය වෙත තමන්ගේ අප්‍රසාදය පළ කර සිටී.පෙර විසු මුස්ලිම් නායකයන් වූ ටී. බී. ජයා, ශ්‍රීමත් රාසික් ෆාරිද්, බදිඋද්දින් මහ්මුද්, දොස්තර එම්. සී. එම්. කලීල්, එම්. ඒ. බාකිර් මාකාර් වැනි අපේ පෙර විසු නායකයන් ගිය ගමනේ යමින් මේ රටේ ජන කොටස් අතර එක්සත් භාවය රකිමින් සැමට සෙත සැලසෙන සමාජයක් ගොඩනැඟීම ශ්‍රී ලංකා නිදහස් පක්ෂයේ අරමුණ වන බව ද අස්වර් මහතා මෙහිදී වැඩිදුරටත් ප්‍රකාශ කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n14090820</link>
    <topic>ශ්‍රී ලංකාවේ ඉදිකිරීම් ක්ෂේත්‍රයේ තාක්ෂණික ඥානය මාලදිවයිනට ලබාදිය හැකියි</topic>
    <author/>
    <content>ශ්‍රී ලංකාවේ නිවාස හා ඉදිකිරීම් ක්ෂේත්‍රයේ තාක්ෂණය හා එම තාක්ෂණික ඥානය මාලදිවයිනට ලබාදීමට හැකි බව ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ මහතා මාලදිවයින් රජයේ නිවාස හා යටිතල පහසුකම් නියෝජ්‍ය ඇමැතිනි අමිතාන් අතීෆා මහත්මිය හමුවේ කීය. ඇමැතිවරයා මේ අදහස් පළ කළේ මාලදිවයින් රජයේ නිවාස හා යටිතල පහසුකම් නියෝජ්‍ය ඇමැතිනි අමිතාන් අතීෆා මහත්මිය ඇමැතිවරයා හමුවු අවස්ථාවේදීය. මේ හමුව පසුගියදා බත්තරමුල්ල, සෙත්සිරිපාය දෙවන මහලේ පිහිටි නිවාස අමාත්‍යාංශයේදී සිදුවිය.ශ්‍රී ලංකාවේ නිවාස හා ඉදිකිරීම් ක්ෂේත්‍රයේ තාක්ෂණය හා එම තාක්ෂණික ඥානය මාලදිවයිනට ලබාදීම සඳහා කටයුතු කරන ලෙසට නියෝජ්‍ය ඇමැතිනී අමිතාන් අතීෆා මහත්මිය කරන ලද ඉල්ලීමකට අනුව එම තාක්ෂණය හා තාක්ෂණික ඥානය මාලදිවයිනට ලබාදීමට හැකි බව විමල් වීරවංශ ඇමැතිවරයා මෙහිදී පැවැසීය.ත්‍රස්තවාදය මුළුමනින් ම පරාජය කිරීමෙන් පසු ශ්‍රී ලංකාව අත්කරගෙන ඇති ඉදිකිරීම් ක්ෂේත්‍රයේ දියුණුව සම්බන්ධව ද සාකච්ඡාවට ලක්කෙරුණු අතර එම ක්ෂේත්‍රයෙන් ශ්‍රී ලංකාව ලබා ඇති ප්‍රගතිය නියෝජ්‍ය ඇමැතිවරියගේ පැසසුමට ලක්වුවාය.ශ්‍රී ලංකාවේ ජනසෙවණ වැඩසටහන අධ්‍යයනය කොට එම වැඩසටහන තම රට තුළ ක්‍රියාත්මක කිරීමට අවධානය යොමු කරන බව නියෝජ්‍ය ඇමැතිවරිය මෙහිදී පැවැසුවාය. එමෙන්ම ශ්‍රී ලංකාවේ බැංකු මාලදිවයින තුළ ආයෝජනය කර තිබීම සම්බන්ධයෙන් සතුටට පත්වන බව ද අමිතාන් අතීෆා මහත්මිය සඳහන් කළාය.ශ්‍රී ලංක‍ාවේ උතුරු නැ‍ඟෙනහිර ඇතුළු ප්‍රදේශවල සිදුවන සංවර්ධනය පිළිබඳව සාකච්ඡා කිරීම හා සිය අමාත්‍යාංශය යටතේ සිදුකෙරෙන වැඩසටහන් අගය කිරීම සම්බන්ධයෙන් විමල් වීරවංශ ඇමැතිවරයා මෙහිදී නියෝජ්‍ය ඇමැතිනියට සිය ස්තුතිය පළ කළේය.රජයේ මැදිහත්වීමෙන් නොමිලේ තාක්ෂණික උපදෙස් ඇතුළු සියලු යටිතල පහසුකම් ලබාදෙමින්, නිවාස ණය හා ආධාර ලබාදෙමින්, ජන සහභාගිත්වයෙන් සිදුකෙරෙන නිවාස වැඩසටහන්වලදී ලෝකයේ රටවල් අතරින් ප්‍රමුඛ ස්ථානයක් ලබාගැනීමට ශ්‍රී ලංකාව සමත් වී තිබෙන බව ද විමල් වීරවංශ ඇමැතිවරයා මෙහිදී පෙන්වා දුන්නේය. තවද මෙරට ඉදිකිරීම් ක්ෂේත්‍රයේ උන්නතිය වෙනුවෙන් සැකසු ඉදිකිරීම් කර්මාන්ත සංවර්ධන පනත මේ වනවිටත් පාර්ලිමේන්තුවේ න්‍යාය පත්‍රයට, ඇතුළත් කර තිබෙන බවත් එම පනත තුළින් දේශීය කොන්ත්‍රාත්කරුවනට විදේශීය රටවල අවස්ථාවන් වැඩි වශයෙන් ලබාගැනීමට හැකියාව ලැබෙන බව ද විමල් වීරවංශ ඇමැතිවරයා මෙහිදී මාලදිවයින රජයේ නිවාස හා යටිතල පහසුකම් නියෝජ්‍ය ඇමැතිවරියට පෙන්වා දුන්නේය.ඉදිකිරීම්, ඉංජිනේරු සේවා නිවාස හා පොදු පහසුකම් අමාත්‍යාංශයේ ලේකම් පී. එච්. එල්. විමලසිරි පෙරේරා මහතා ද මේ අවස්ථාවට සහභාගි විය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n14090821</link>
    <topic>නීති විරෝධී ඖෂධ තොගයක් රේගු දැලේ</topic>
    <author> සුභාෂිණී සේනානායක සහ කුමාරසිරි ප්‍රසාද් කටුනායක සමූහ</author>
    <content>ගබ්සා කිරීමට ගන්නා සහ පාසල් ළමයින්ගේ මනස විකෘති කිරිමට යොදා ගන්නා නීති විරෝධී ඖෂධ තොගයක් ශ්‍රී ලංකා රේගුව පෙරේදා (06)අත්අඩංගුවට ගෙන ඇත.විටමින් ගෙන්වන බව කියමින් මෙරටට ගෙන්වන ලද Kill Preg නමැති ඖෂධ තොගයේ වටිනාකම රුලියල් ලක්ෂ 20කි.කොළඹ ප්‍රදේශයේ ව්‍යාපාරිකයකු මේ නීතිවිරෝධී ඖෂධ තොගය මෙරටට ගෙන්වා ඇති අතර මේ වෙනුවෙන් රුපියල් 14496ක බදු මුදලක් පමණක් ගෙවා ඇත.ජාතික ඖෂධ අධිකාරියේ බලපත්‍රය කොමැතිව මෙවැනි ඖෂධ ගෙනිව්ය කනාහැකි අතර මේ පුද්ගලයාට බලපත්‍රයක් පවා නොමැති බව ශ්‍රී ලංකා රේගුව පවසයි.පසුගිය මස 31 වැනිදා මේ භාණ්ඩ මෙරටට ගෙනවිත් ඇති අතර මෙසෙ ගෙන්වන ලද ඖෂධ පෙට්ටි 51ක් පසුගිය 2වැනිදා අත්අඩංගුවට ගෙන ඇත.පෙරේදා මෙම පෙට්ටි සියල්ල රේගු නිලධාරින් පරීක්ෂා කැර ඇති අතර මේ ඖෂධ පාසල් සිසුන්ගේ මනස විකෘති කිරිමට යොදා ගැනීම සම්බන්ධයෙන් විශේෂ පරීක්ෂණයක් ආරම්භ කැර ඇත.ශ්‍රී ලංකා රේගුව මගින් සිද්ධිය සම්බන්ධයෙන් පුළුල් විමර්ශයක් සිදු කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n14090822</link>
    <topic>ජපාන අගමැති ෂිංසෝ අබේ පාර්ලිමේන්තුවේදී හරසිරින් පිළි ගනී</topic>
    <author># සුභාෂීණී සේනානායක</author>
    <content>දෙදින නිල සංචාරයකට ශ්‍රී ලංකාවට පැමිණි ජපාන අගමැති ෂිංසෝ අබේ මහතා ඊයේ (7) පාර්ලිමේන්තුවට පැමිණීමෙන් අනතුරුව අගමැති දි මු ජයරත්න, කතානායක චමල් රාජපක්ෂ මහතා ප්‍රමුඛ මැති ඇමැතිවරුන් මහත් හරසිරින් යුතුව පිළිගනු ලැබීය.පස්වරු 5.35ට පමණ ජපාන අගමැතිවරයා ප්‍රමුඛ නියෝජිත පිරිස පාර්ලිමේනතු පරිශ්‍රයට සපැමිණියේය.රත් පලස මතින් පාර්ලිමේන්තුවට ප්‍රවිශ්ට වූ ජපන් අගමැතිවරයා ප්‍රමුඛ දුත පිරිස පිළිගැනීමට නියෝජ්‍ය කතානායක චන්දිම වීරක්කොඩි, සභානායක නිමල් සිරිපාල ද සිල්වා, නියෝජ්‍ය කාරක සභා සභාපති චන්ද්‍රකුමාර් මුරුගේසු,එක්සත් ජනතා නිදහස් සන්ධානයේ මහලේකම් ඇමැති සුසිල් ප්‍රේමජයන්ත් ඇමැතිවරුන් වන මහාචාර්ය ජී එල් පීරිස්. ජීඩබ්ලිව් ඩී ජේ සෙනෙවිරත්න,ඩියු ගුණසේකර, එම් කේ ඩී එස් ගුණවර්ධන, මහින්දානන්ද අලුත්ගමගේ, එස් බී නාවින්න, ඒ එල් එම් අතාවුල්ලා විපක්ෂයේ නායකත්ව මණ්ඩලයේ සභාපති කරු ජයසූරිය, ප්‍රධාන සංවිධායක ‍ජෝන් අමරතුංග, පාර්ලිමේන්තුවේ මහලේකම් ධම්මික දසනායක, නියෝජ්‍ය ලේකම් නීල් ඉද්දවල, සහකාර ලේකම් කුෂාණි රෝහණදීර මහත්ම මහත්මීන් පාර්ලිමේන්තුවේ වේත්‍රධාරී අනිල් පරාක්‍රම සමරසේකර මහතා ඇතුළු සහකාර වේත්‍රධාරි මහත්වරුන්, නිලධාරින් එක්ව සිටියහ.වසර 30ක් පුරා ශ්‍රී ලංකාවේ පැවැති යුද්ධය නිමාවෙන් පසුව ශ්‍රී ලංකාව සුවිශාල සංවර්ධනයක් ළඟා කර ගෙන ඇති බවත් රට තුළ සිදුකරන සංවර්ධන වැඩිපිළිවෙළ සඳහා විශ්වසනීය මිතුරෙක් ලෙස ඉදිරියේදීත් දිගටම සහාය දක්වන බවත් පාර්ලිමේන්තු විශේෂ අමුත්තන්ගේ භෝජනාගාරයේ දී මාධ්‍යයට අදහස් දක්වමින් ෂිංසෝ අබේ මහතා අවධාරණය කළේය.එහිදී තවදුරටත් අදහස් දැක්වූ අබේ මහතා මෙසේද කීවේය.ශ්‍රී ලංකා ජපාන මිතුදම වසර 60ට එහා ගිය මිතුදමක් දෙරට අතර ද්වීපාර්ශ්වීය සබඳතා දිගටම පැවතුනා. ඒ වසර 60 පුරා දෙරට අතර ඇති මිතුදම සැමරුවා. ශ්‍රී ලංකාවේ ජනාධිපති මහින්ද රාජපක්ෂ මහතා 2013 වසරේ ජපානයට පැමිණීමෙන් අනතුරුව ශ්‍රී ලංකාවට පැමිණෙන ලෙස සිදු කළ ආරාධනය පිළිගෙනයි මා මෙරටට පැමිණියේ. වසර 30ක් පුරා ශ්‍රී ලංකාවේ තිබු අස්ථාවර බව නිම කරමින් සාමාකාමී වාතාවරණයක් රට තුළ ගොඩ නැඟී තිබෙනවා. එමෙන්ම රට තුළ විශාල සංවර්ධනයක්ද සිදුවී තිබෙනවා.වසර 1957 දී මගේ සීයා වූ නොබුසුකේ කිෂී ජපාන අගමැතිවරයා ලෙස ශ්‍රී ලංකාවට පැමිණීම සනිටුහන් වූවා.මා ඒ සම්බන්ධයෙන් ඉතාම සතුටු වෙනවා. එතුමා අනුව යමින් ශ්‍රී ලංකාවට පැමිණීමට හැකිවීම මට ඉතා සතුටක්. මාහට ශ්‍රී ලංකාවට පැමීණීමට ලැබීමත් දෙරටේ රාජ්‍ය තාන්ත්‍රික සබඳතා ශක්තිමත් කිරීමට ලැබීමත් සතුටක්.ජපානය කවදත් ශ්‍රී ලංකාවේ සමීපතම මිතුරෙක් ලෙස කටයුතු කළා. ශ්‍රී ලංකාවේ සිදු කරන ශීඝ්‍ර සංවර්ධනයට ජපන් රජයේ සහාය ලබා දුන්නා.පාර්ලිමේන්තු ගොඩනැඟිල්ල ඉදිකර තිබෙන්නේ ජපන් තාක්ෂණය යොදාගෙන එයත් විශාල සතුටක් පාරිලිමේන්තු ගොඩනැඟිල්ල ප්‍රතිසංස්කරණය කරන්නත් ජපන් රජයේ සහාය ලබා දෙනවා ඉදිරියේදීත් වඩාත් ශක්තිමත් ලෙස මෙන්ම විශ්වසනීය මිතුරෙක් ලෙස ඒ සහාය ලබා දෙන්නට අපි කටයුතු කරනවා. ඒ වගේමයි ජපානය මුහුණ දුන් සුනාමි ව්‍යසනය අවස්ථාවේ ශ්‍රී ලංකා රාජ්‍යයත් ජනතාවත් ජපානයට විශාල සහායක් ලබා දුන්නා. ඒ වෙනුවෙන් ශ්‍රී ලංකා රජයටත් ජනතාවටත් ජපාන රාජ්‍යයයේ සහ ජනතාවගේ ස්තූතිය මේ අවස්ථාවේ මා පුද කරනවා.ශ්‍රී ලංකාව සහ ජපානය අතර ඇති වී තිබෙන සමීප මිතුදම වසර 60ට අධික කාලයක් පුරා සැමරූ බවත් ශ්‍රී ලංකාව ගෙන යන සංවර්ධනයට විශ්වසනීය මෙන්ම සමීපතම මිතුරෙක් ලෙසත් ඉදිරි කාලය පුරාම සහාය දෙන බවත් ජපාන අගමැතිවරයා වැඩිදුරටත් කියා සිටියේය.කතානායක චමල් රාජපක්ෂ මහතා-වසර 24ට පසුව ජපාන ශ්‍රී ලංකා මිතුදම ශක්තිමත් කරමින් මෙරටට පැමිණි ජපාන අගමැති ෂිංසෝ අබේ මහතා පාර්ලිමේන්තුවට පැමිණිම ජපාන ශ්‍රී ලංකා මිතුදම ශක්තිමත් කිරීමක්.ජපානය සමඟ රාජ්‍ය තාන්ත්‍රික සබඳතා ශක්තිමත්ව උසස් මට්ටමත වසර 60ට වඩා කාලයක් පුරා පැවතුණා. ජපානය ශ්‍රී ලංකාවේ සමීපතම මිතුරෙක්.ජපානය ශ්‍රී ලංකාව අතර ආර්ථිකමය සමාජීය සහ සංස්කෘතිකමය බැදීමක් අතීතයේ සිටම පැවතුණා. ශ්‍රී ලංකාවේ සංවර්ධනයට විශාල ලෙස ජපාන රාජ්‍යයේ සහාය ලැබුණා.ජනාධිපති මහින්ද රාජපක්ෂ මහතා පසුගිය වසරේ ජපානයේ සිදුකළ සංචාරයකදී සිදුකළ ආරාධනාවක් පිළිගෙන මෙරටට පැමිණි ජපාන අගමැතිවරයා පාර්ලිමේන්තුවට පැමිණිම ගෞරවයක්. ජපන් පාර්ලිමේන්තු මිත්‍රත්ව සබඳතාව වසර 193ක සිට පැවත එනවා. ජපාන පාර්ලිමේන්තුවේ නියෝජිතයන් මෙරටට පැමිණීමත් මෙරට පාර්ලිමේන්තු නියෝජිතයන් ජපානයේ සංචාරය කිරීමත් මෙන්ම දෙරටේ මිතුදම ශක්තිමත් වීම මෙන්ම ශ්‍රී ලංකාවේ සංවර්ධනයටද විශාල සහායක් ලබා දෙනවා.මේ අවස්ථාවේ දී පාර්ලිමේන්තුවේ මහලේකම් ධම්මික දසනායක මහතා සහ ජපානයේ මිට්සුයි සුමිටොමෝ සමාගමේ ප්‍රධාන පරිපාලන නිලධාරියා අතර පාර්ලිමේන්තුව ප්‍රතිසංස්කරණය සම්බන්ධයෙන් වූ ගිවිසුමක් අත්සන් කිරීමද මෙහිදී සිදු කෙරිණි. .ජපාන අගමැතිවරයා ප්‍රමුඛ දුත පිරිස වෙනුවෙන් පාර්ලිමේන්තුවේ විශේෂ භෝජනාගාරයේදී තේ පැන් සංග්‍රහයක් පැවුත් වූ අතර අමාත්‍යවරුන්, පාර්ලිමේන්තුවේ පක්ෂ විපක්ෂ මන්ත්‍රිවරුන් මෙන්ම නිලධාරිහුද මේඅවස්ථාවට එක් වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=n14090823</link>
    <topic>ඊයේ දානය කොළඹ ජනමාධ්‍ය සංගමයෙන්</topic>
    <author/>
    <content>කොළඹ ජනමාධ්‍ය සංගමය විසින් ඊයේ (7) ගංගාරාම තරුණ බෞද්ධ සංගමය ගාමිණි මාතා වැඩිහිටි නිවාසයට උදේ ආහාර වේලක් පරිත්‍යාග කළේය. එහිදී දිනමිණ ප්‍රධාන කර්තෘ ගාමිණී ජයලත් මහතා එහි කළමනාකාරිනී කේ. ජී. මල්කාන්ති මහත්මියට විශේෂ තිළිණයක් පිළිගන්වන අයුරු. සංගමයේ සභාපති M. S. M. අස්ලම්, භාණ්ඩාගාරික මොහොමඩ් ඉමිතියාස්, උප සභාපති ජාමිත් යන මහත්වරු ද මේ අවස්ථාවට සහභාගි වුහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=r1409081</link>
    <topic>බර වාහන මස් කර පරණ යකඩවලට විකුණන කල්ලියක දෙදෙනෙක් බඩුත් සමග මාට්ටු</topic>
    <author>@ මුන්නේශ්වරම සමුහ ඊ.සි.ප්‍රනාන්දු.</author>
    <content>බර වාහන කොල්ල කා හොරෙන් ගෙන ගොස් කොටස් ගලවා පරණ යකඩ වලට අලෙවි කිරිමෙි ජාවාරමක් පවත්වා ගෙන ගිය කල්ලියක සාමාජිකයන් දෙදෙ‍නකු කෑලි ගලවා තිබු බැකෝ යන්ත්‍රයක් සමග යකඩ කපන යන්ත්‍රයක් සහ තට්ටු ලොරි රථයක් සමග මාදමිපේ සුදුවැල්ල ප්‍රදේශයේ දි අත්අඩංගුවට ගත් බව හලාවත කොට්ඨාස අපරාධ විමර්ශන ඒකකය කියයි.මෙම බැකෝ යන්ත්‍රය ආණමඩුව කුමාරගම ප්‍රදේශයේ පදිංචි රණතුංග ආරච්චි‍ගේ ලක්ෂ්මන් මහතාට අයත් එකකි.එය පුත්තලම වනාතවිල්ලව ප්‍රදේශයේ තිබිය දි පසු ගිය දිනෙක කිසිවකු විසින් සොරා ගෙන ගොස් තිබුණි.මාදමිපේ සුදුවැල්ල ප්‍රදේශයේ ස්ථානයක කිසියම් පිරිසක යකඩ කපන යන්ත්‍රයක් උපයෝගි කර ගෙන බැකෝ යන්ත්‍රයක් කැබලි වලට කපන බවට ලද තොරතුරක් මත හලාවත. ෙජ්‍යෂ්ඨ පොලිස් අධිකාරි පි.සාලිය ද සිල්වා මහතාගේ උපදෙස් මත හලාවත කොට්ඨාස අපරාධ විමර්ශන ඒකකයේ ස්ථානාධිපති පොලිස් පරික්ෂක විජිත හාසක්කාර මහත‍ාගේ නායකත්වයේන් එම ඒකකයේ නිලධාරිවි විසින් කපන ලද බැකෝ යන්ත්‍රය අත් අඩංගුවට ගන්නා ලදි . ඒ වන විටත් බැකෝ යන්ත්‍රය කැබලි 27ට කැලි කර තිබුණි. එම කෑලි පරණ යකඩවලට අලෙවි කිරිමට සුදානමි ව සිටි බවත් සැකකරුවන් පොලිසියට පවසා ඇත.එම බැකෝ කැබළි සැකකරුවන් සහ තට්ටු ලොරිය නඩු කටයුතු සදහා මාරාවිල පොලිසියට භාර දි ඇත . </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=r1409082</link>
    <topic>ඇකයේ කිරි බිව් බිලිඳා උදුරාගෙන පොළවෙ ගසා මැරූ තරුණිය රිමාන්ඩ්</topic>
    <author>පොල්ගස්ඕවිට සමූහ එස්. පන්නිල</author>
    <content>මව්කිරි බොමින් සිටි දින 17 වයසැති බිලිඳා මව‍ගේ ඇකයෙන් උදුරාගෙන පොළවේ ගැසීම නිසා මිය යාමේ සිද්ධිය සම්බන්ධයෙන් අත්අඩංගුවට පත් වූ 22 හැවිරිදි තරුණිය සැප්තැම්බර් 18 තෙක් රක්ෂිත බන්ධනාගාර ගත කිරීමට කැස්බෑව වැඩ බලන මහේස්ත්‍රාත්වරයා පසුගියදා මෙය සිදු වූ ස්ථානය නිරීක්ෂණය කළ අතර සැකකාරිය පිළිබඳව අංගොඩ මානසික රෝහලෙන් මානසික වාර්තාවක් ලබා ගැනීමට ද පොලසියට නියෝග කළේය.දේහය ලබාගෙන අවසන් කටයුතු කිරීමට දරුවාගේ පියාට හැකියාවක් නොමැති බව දන්වනු ලැබූ හෙයින් රජයේ වියදමින් භූමදාන කිරීමට ද ඉඩ දෙනු ලැබීය.බිලිඳාගේ පියා විසින් ඥාති දියණියක වන ඇය හැටන් ප්‍රදේශයේ සිට ගෙන්වාගෙන තිබූ බව ද, පෙර දිනයේ දී ශාන්ති කර්මයක් උදෙසා දේවාලයකට ගොස් තිබූ බව ද පොලිස් පරීක්ෂණවල දී අනාවරණය විය.සිදු වූවේ කුමක්දැයි තමාට හරිහැටි මතකයක් නොමැති බව ඇය දිගින් දිගටම පොලිසියට කියා සිටි අතර භූත දෝෂයක් මෙයට හේතු වන්නට ඇතැයි ගම්වාසීහු සැක පළ කරති.අංශ කිහිපයකින් මේ පිළිබඳව පරීක්ෂණ පවත්වන බව කහතුඩුව පොලිසියේ අපරාධ අංශය භාර පුෂ්ප කුමාර දන්තනාරායන මහතා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=r1409083</link>
    <topic>යාල වනෝද්‍යානයේ නියඟයෙන් පීඩිත සතුන්ට නළ මගින් ජලය</topic>
    <author>@ලුණම සමූහ සනත් ගමගේ</author>
    <content>යාල ජාතික වනෝද්‍යානයේ නියඟයෙන් පීඩා විඳින වන සතුන්ට ජලය සැපයීම ජනාධිපති මහින්ද රාජපක්ෂ මැතිතුමාගේ විශේෂ උපදෙස් මත ක්‍රියාත්මක කෙරෙන බව හම්බන්තොට දිස්ත්‍රික් ලේකම් ආර්. සී ද සොයිසා මහතා කීය.වනෝද්‍යානයේ සිඳි ගිය සියලුම වැව් හා කුඩා දිය කඩිති වලට බවුසර් යොදා ජලය පිර වීම සිදු කෙරෙන අතර මැණික් ගඟෙන් ජලය කිලෝ මීටර 5 ක් 6 ක් තරම් උද්‍යානය තුළට නළමගින් පොම්ප කිරීම ද සිදු කෙරේ.මැණික් ගඟේ ජලය ගලා යෑම සඳහා වෙහෙර ගල සහ ගල් අමුණ ජලශ වලින් ජලය මුදා හැරීම සිදු කර තිබෙන බව ද දිස්ත්‍රික් ලේකම් වරයා කීය.මේ සඳහා අවශ්‍ය තරම් ප්‍රතිපාදන මහා භාණඩාගාරයෙන් ලබා දීමට භාණ්ඩාගාර ලේකම් තුමා දැනුවත් වී ඇති හෙයින් ඒ සඳහා ප්‍රතිපාදන අවශ්‍ය තරම් ලැබෙන නිසා මෙම වැඩපිළිවෙළ අඛණ්ඩව ක්‍රියාත්මක කිරීමට වන ජීවී දෙපාර්තුමේන්තුව,ජලසම්පාදන මණ්ඩලය,වාරීමාර්ග නිලධාරීන්, විදුලි බල මණ්ඩලය,දිස්ත්‍රික් ලේකම් කාර්යායේ නිලධාරීන් මෙයට සම්බන්ධ වී ඇ ති බව ද දිස්ත්‍රික් ලේකම් ආර්. සී ද සොයිසා මහතා කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=r1409084</link>
    <topic>මාතර-ගාල්ල-හම්බන්තොට යටිතල පහසුකම් නැංවීමේ කඩිනම් වැඩපිළිවෙළට තවත් මුදල්</topic>
    <author> බන්ධුල ගුණසේකර</author>
    <content>දකුණු පළාතේ මාතර ගාල්ල සහ හම්බන්තොට යන දිස්ත්‍රික්කයන්හි යටිතල පහසුකම් නංවාලීමේ කඩිනම් වැඩපිළිවෙළ සඳහා තවත් රුපියල් දසලක්ෂ 5300 ක මුදලක්වෙන් කර ඇති බව අැමැති රංජිත් සියඹලාපිටිය මහතා පවසයි.මේ යටතේ මාතර දිස්ත්‍රික්කය සඳහා රුපියල් දසලක්ෂ 1700 ක් ද, ගාල්ල දිස්ත්‍රික්කය සඳහා රුපියල්දසලක්ෂ 2000 ක් ද, හම්බන්තොට දිස්ත්‍රික්කය වෙනුවෙන් රුපියල්දසලක්ෂ1600 ක්ද වෙන් කර දී තිබේ.මීට අමතරව රත්නපුර දිස්ත්‍රික්කය සඳහා තවත් රුපියල්දසලක්ෂ 2200 ක්ද වෙන්කැර ඇත. මේ යටතේ සිදු කෙරෙන සියලු සංවර්ධන කාර්යයන් මෙම වසරේ ඉදිරි මාස කිහිපය තුල කඩිනමින් නිම කිරීමට අදාල අංශ වලට උපදෙස් ලබාදී තිබේ.මෙම සංවර්ධන කටයුතු වඩාත් විධිමත් පරිදි සිදු කිරීමට වග බලා ගන්නා ලෙසද අදාල අංශ වෙත උපදෙස් දී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=r1409085</link>
    <topic>සර්වඥ ධාතූන් වහන්සේ වැඳ පුදාගන්නට බැතිමතුන් මහ පිරිසක්</topic>
    <author/>
    <content>ලාහුගල මහ වනයේ වැඩ සිටි නීලගිරි මහා සෑ රජුන් ගේ පූරා විද්‍යා කැණීම් වලින් පසු හමුවූ අසිරිමත් සර්වඥ ධාතූන් වහන්සේ හා මහ රහතන් වහන්සේලාගේ ධාතූන් වහන්සේ ප්‍රදර්ශනය 5 වෙනිදා පෙරවරුවේ ඓතිහාසික සේරුවාවිල මංගල රාජමහා විහාරස්ථානයේදී මහත් උත්සවශ්‍රීෙයන් ආරම්භ විය.එදින අලුයම 5 ට පමණ විහාරස්ථානය කරා වැඩම කරවන ලද ධාතූන් වහන්සේ විශේෂ මණ්ඩපයක ආර්ථික සංවර්ධන කටයුතු පිළිබඳ නියෝජ්‍ය ඇමැති සුසන්ත පුංචිනිළමේ මහතා අතින් තැන්පත් කිරීමෙන් අනතුරුව ධාතු ප්‍රදර්ශනය ආරම්භවිය. මෙය බිනර පෝ දින(08) දක්වා පැවැත්වේ.ධාතූන් වැඳපුදා ගැනීමට පැමිණි මවක් සිය කරාබු යුගල ධාතූන් වහන්සේ වෙත බැති යෙන්පූජා කළ අයුරු සහ ධාතූන් වැද පුදා ගැනීමට පැමිණි විශාල පිරිස. ඡායාරූප - කන්තලේ සමූහ</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=s1409081</link>
    <topic>ශ්‍රී ලංකා යොවුන් වොලිබෝල් ක්‍රීඩකයෝ ඔස්ට්‍රේලියාව පරදවා සුපිරි අටට එති</topic>
    <author>ප්‍රින්ස් ගුණසේකර</author>
    <content>කොළඹ සුගතදාස ගෘහස්ත ක්‍රීඩාංගණයේ මේ දිනවල පැවැත්වෙන 10වැනි ආසියානු යොවුන් ක්‍රීඩා ශ්‍රී ලංකාව සහභාගී වූ පළමු තරග දෙකම ජයගත් හෙයින් සුපිරි කණ්ඩායම් අට අතරට පහසුවෙන්ම පිවිස සිටී. මේ තරග දෙක ජයගැනීමේ ප්‍රීතිය නිමිත්තෙන් ශ්‍රී ලංකා වොලිබෝල් සම්මේලනයේ සභාපති, ඇමැති ඩිලාන් පෙරේරා මහතා ශ්‍රී ලංකා යොවුන් වොලිබෝල් ක්‍රීඩකයන් දිරි ගැන්වීමේ අදහසින් රුපියල් ලක්ෂ දෙකක මුදල් ත්‍යාගයක් ද ලබා දුන්නේය.අද පැවැත්වෙන කසකස්තානය සමග තරගයෙන් ජයගතහොත් තවත් රුපියල් ලක්ෂයක දිරි දීමනාවක් ශ්‍රී ලංකා යොවුන් ක්‍රීඩකයන්ට ලබාදීමට ඇමැති ඩිලාන් පෙරේරා මහතා සුදානමින් සිටින බව වොලිබෝල් ආරංචි මාර්ග පවසයි.ශ්‍රී ලංකාව හා කසකස්තානය අතර අද පස්වරු 4.00ට පැවැත්වෙන තරගයෙන් ශ්‍රී ලංකා ක්‍රීඩකයෝ ජය වාර්තා කළහොත් 'ඒ' කාණ්ඩයේ පළමු තැනට පත්වීමේ අවස්ථාව උදාවේ. ආසියානු යොවුන් වොලිබෝල් තරගාවලියක “කාණ්ඩ ශූරයින්” ලෙසට ශ්‍රී ලංකාව ඉදිරියට පැමිණෙන පළමු අවස්ථාව ලෙස එය ඉතිහාසයට එක්විම විශේෂත්වයකි‍.ශ්‍රී ලංකාව මෙවර තරගාවලියේ පළමු දිනයේ දී සෞදි අරාබිය තරග වට 3-0කින් පරදවා අනතුරුව ඔස්ට්‍රේලියාවද තරග වට 3-0කින් අසීරුතාවට පත්කොට විශිෂ්ට ජයක් ලැබීය. ඔස්ට්‍රේලියාව සමග ඉතිහාසයේ පළමුවරට එක එල්ලේම තරග වට තුනක ජයක් වාර්තා කළ අතර 2010දී 3-1ක ජයක් ලබා තිබුණි.ශ්‍රී ලංකා ඔස්ට්‍රේලියා තරගයේ ලකුණු තත්ත්වය වූයේ 25-19, 25-18 හා 25-22කි.ඔස්ට්‍රේලියාවට එරෙහිව තරගයේ දක්ෂතම ක්‍රීඩකයා ලෙස ෂෙහාන් ලක්ෂිත බණ්ඩාර නම් කෙරුණු අතර ඔහු එල්ල කළ දැල අසල ඩෑෂ් පහර 14ක් අති සාර්ථකවීම එයට ප්‍රධානතම හේතුව විය. ෂෙහාන් වෙන්නප්පුව ජෝෂප් වාස් විදුහලෙන් ශ්‍රී ලංකා යොවුන් පිලට එක්වු ක්‍රීඩකයෙකි. එමෙන්ම කොළඹ රාජකීය විදුහලේ චමුදික සුදසිංහ හා සීදූව දවිසමර විදුහලේ මධුසංඛ ප්‍රනාන්දු දැල අසල ඩෑෂ් පහර 7 බැගින් සාර්ථක කොට ශ්‍රී ලංකා ජයග්‍රහණයට දායක විය.ශ්‍රී ලංකා පිලේ පන්දු පිරිනැමීම් (Serve) කිහිපයක් අසාර්ථක වීම හැරෙන්නට අනෙක් සෑම අංශයක්ම හොඳ තත්ත්වයේ තිබුණි. කණ්ඩායමේ පන්දු සකසන්නා ලෙස ක්‍රීඩා කළ විශ්වන චංකම තමාට ලැබුණු අවස්ථා 11ක්ම ලකුණු බවට පත්වන සේ පන්දු සැකසීම ප්‍රහාරකයන්ගේ පහසුවට හේතුවක් විය.ඔස්ට්‍රේලියාවට එරෙහි සටනේ සිටි ඉසුරු සංජුල හේවගේ, මධුරංග විනෝද් පීරිස් හා ලිබරෝ ක්‍රීඩක සඳරුවන් පෙරේරා හොඳ සහ‍යෝගයක් තම පිලට ලබා දුන්හ. පැය 1යි විනාඩි 17ක් පුරා ගිය තරගයේදී ශ්‍රී ලංකා පුහුණුකරු චාල්ස් තිලකරත්න එකම ආදේශනයකින් සෑහීමකට පත්විය. එම ආදේශ ක්‍රීඩකයා වූ කණ්ඩායමේ උසින් අඩුම සඳරුවන් පෙරේරා පන්දු පිරිනැමීමේදී ලැබුණු අවස්ථා හතරම සාර්ථක කර ගත්තේය.අද පැවැත්වෙන කසකස්තානය සමග තරගය සැහැල්ලුවට නොගන්නා ලෙස සියලු ක්‍රීඩකයන්ට දැනුම්දුන් බව පුහුණුකරු චාල්ස් තිලකරත්න මහතා 'දිනමිණ'ට පැවැසීය. කසකස්තානය ඔස්ට්‍රේලියාව හා සෞදි අරාබියට පරාජය වී සිටියද හොඳ කණ්ඩායමක් බව තිලකරත්න මහතාගේ අදහස වේ.ආසියානු යොවුන් වොලිබෝල් කණ්ඩායම් ශ්‍රේණිගත කිරීම අනුව කසකස්තානය 10වැනි ස්ථානයේ සිටින අතර ශ්‍රී ලංකාව 6වැනි ස්ථානයේ පසුවේ.මෙතෙක් පැවැති තරගවලදී ඉරානය සහභාගිවූ තරග දෙකෙන්ම ජයගෙන 'බී' කාණ්ඩයේ ඉදිරියෙන්ම සිටී. එමෙන්ම චීනය, චීන තායිපේ යන කණ්ඩායම් සහභාගිවූ තරග දෙක බැගින් ජයගෙන 'සී' කාණ්ඩයේ ඉදිරියෙන් සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=s1409082</link>
    <topic>තුන්කොන් එක්දින ක්‍රිකට් කිරුළ දකුණු අප්‍රිකාවට</topic>
    <author/>
    <content>ඩේල් ස්ටේන්ගේ විශිෂ්ට පන්දු යැවීමත්, ෆෆ් ඩුප්ලෙසිස්ගේ සුපිරි පිතිහරඹයත් හේතුවෙන් සිම්බාබ්වේ හී පැවැති තුන්කොන් එක්දින ක්‍රිකට් තරගාවලියේ අවසන් මහා තරගයෙන් ඔස්ට්‍රේලියාවට එරෙහිව කඩුලු 6ක ජයක් ලැබූ දකුණු අප්‍රිකාව ශූරතාව දිනාගැනීමට සමත්විය.පළමුව පන්දුවට පහරදුන් ඔස්ට්‍රේලියාව ඕවර 50 අවසානයේ කඩුලු 9ක් දැවී ලකුණු 217ක් ලබා ගත් අතර දකුණු අප්‍රිකාව ඕවර 40.5කදී කඩුලු 4ක් පමණක් දැවී ජයග්‍රහණය සපුරා ගත්තේය.ඔස්ට්‍රේලියානු පිතිකරුවන්ට දැඩි හිසරදයක් ගෙනදුන් ස්ටේන් කඩුලු 4ක් දවාලමින් සිය කණ්ඩායමේ ඉලක්කය පහසු කළ අතර දකුණු අප්‍රිකානු ඉනිම වර්ණවත් කළ ඩුප්ලෙසිස් ලකුණු 96ක් රැස් කරමින් සිය කණ්ඩායමට ශූරතාව ගෙන දුන්නේය. පන්දු 99ක් වැයවූ ඔහුගේ ඉනිමට හතරේ පහර 8ක් සහ හයේ පහරක් එක්වූ අතර ඔහුට අනගි සහයක් ලබාදුන් හෂීම් අම්ලා ලකුණු 51ක් ද, නායක ඒ.බී.ඩිවිලියර්ස් නොදැවී ලකුණු 57ක්ද රැස් කළහ. ඩුප්ලෙසිස් හා ඩිවිලියර්ස් අතර සිවුවැනි කඩුල්ලට ලකුණු 91 සම්බන්ධතාවක් ගොඩනැගිණි. තරගයේ වීරයා සම්මානය ඩේල් ස්ටේන්ට හිමිවූ අතර ඩුප්ලෙසිස් තරගමාලාවේ වීරයා සම්මානය දිනාගත්තේය.ඔස්ට්‍රේලියාව – 217/9 (ඕවර 50) ඒරන් ෆින්ච් 54, ජේම්ස් ෆුල්ක්නර් 39 (ඩේල් ස්ටේන් 34/4, මෝර්නි මෝකල් 58/2, වේන් පානෙල් 40/2)දකුණු අප්‍රිකාව- 221/4 (ඕවර 40.5) ෆෆ් ඩුප්ලෙසිස් 96, ඒ.බී.ඩිවිලියර්ස් නොදැවී 57, හෂීම් අම්ලා 51යි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=s1409083</link>
    <topic>ශ්‍රී ලංකාව සිවුවැනි තැන නවතී</topic>
    <author>-ෆවුස්</author>
    <content>ආසියානු සත් සාමාජික රගර් තරගමාලාවේ දෙවැනි අදියර වූ මැලේසියානු සෙවන්ස් හී තුන්වැනි ස්ථානය සඳහා දකුණු කොරියාව සමග පැවැති තරගය ලකුණු 26-14කින් පරාජයට පත්වූ ශ්‍රී ලංකාවට මෙවර ආසියානු තරගමාලාවේ පිට පිට දෙවැනි වරටත් සිවුවැනි ස්ථානයෙන් සෑහීමකට පත්වීමට සිදුවිය. මීට පෙර පැවැති පළමු අදියරේ තරගාවලිය වූ හොංකොං සෙවන්ස් හී දී ද ජපානය හමුවේ පරාජයට පත්වූ ශ්‍රී ලංකාවට හිමිවූයේ සිවුවැනි තැනය.ඊයේ මැලේසියාවේ පෙටලිං ජයා ක්‍රීඩාංගණයේ නිමාවට පත්වූ මේ තරගාවලියේ තුන්වැනි ස්ථානය සඳහා වූ තරගයේ පළමු භාගය නිමාවනවිට ලකුණු 19-0කින් පෙරමුණ ගැනීමට පසුගිය තරගාවලියේ අනුශූරයන් වූ දකුණු කොරියාව සමත්විය. දෙවැනි භාගයේ දී නැවත තරගයට අවතීර්ණ වූ ශ්‍රී ලංකා පිල දිනූෂ චතුරංග හා අනුරුද්ධ විල්වරගේ උත්සාහක දිනුම් මත ලකුණු 14ක් රැස් කළ ද ජයග්‍රහණය සඳහා එය ප්‍රමාණවත් වූයේ නැත. ශ්‍රී ලංකාවට මේ තරගාවලියේ තුන්වැනි ස්ථානයට තරග වැදීමට සිදුවූයේ අවසන් පූර්ව තරගයේ දී ප්‍රබල හොංකොං පිල හමුවේ ලකුණු 10-7කින් පරාජයට පත්වීම හේතුවෙනි. එම තරගයේ පළමු භාගය නිමාවනවිට හොංකොං පිල ලකුණු 10-0කින් පෙරමුණ ගත්තේය.දෙවැනි භාගයේ දී අනුරුද්ධ විල්වර රැස් කළ උත්සාහක දිනුමක් නායක ෆාසිල් මරිජා ගෝලයක් බවට පත් කළ ද ‍හොං‍කොං පිල අභිබවායාමට ශ්‍රී ලංකාවට හැකිවූයේ නැත. දෙවැනි භාගයේ දී ශ්‍රී ලංකා පිලේ ප්‍රබල ක්‍රීඩක වකවුලගී එමෝරි නීතිවිරෝධි ක්‍රීඩා විලාශය හේතුවෙන් කහ කාඩ් පතෙන් දඬුවම් ලබා පිටියෙන් ඉවත්වීම ද ශ්‍රී ලංකා පිලේ අවාසියට කරුණක් විය.ඊයේ පෙරවරු‍වේ මැලේසියාව සමග පැවැති කුසලාන වටයේ අර්ධ අවසන් පූර්ව තරගයෙන් ශ්‍රී ලංකාවට ලකුණු 28-7ක විශිෂ්ට ජයක් හිමිවිය. තරගයේ පළමු භාගයනිමාවනවිට ශ්‍රී ලංකාව ලකුණු 21-0කින් පෙරමුණ ගත්තේය. එම තරගයේ පළමු උත්සාහක දිනුම වාර්තා කළේ එමෝරිය. නායක මරිජා එම උත්සාහක දිනුම ගෝලයක් බවට පත් කළ අතර 7වැනි මිනිත්තුවේ දී ගයාන් වීරරත්න මීටර් 40ක දුරක් ආවරණය කරමින් විශිෂ්ට උත්සාහක උත්සාහක දිනුමක් රැස් කිරීම කැපී පෙනුණි. එය ගෝලයක් බවට පත් ක‍රනු ලැබුවේ සූරියබණ්ඩාර විසිනි. අනතුරුව පළමු භාගය නිමාවීමට පෙර තවත් උත්සාහක දිනුමක් වාර්තා කිරීමට අනුරුද්ධ විල්වර සමත්විය. දෙවැනි භාගයේ දී සුදර්ශන මුතුතන්ත්‍රී රැස් කළ උත්සාහක දිනුම නයිජල් රත්වත්ත ‍‍ගෝලයක් බවට පත් කළේය.තරගාවලියේ පළමු දිනය වූ පෙරේදා මූලික වටයේ තරගවල දී 'බී' කාණ්ඩයෙන් තරග වැදුණු ශ්‍රී ලංකාව තරග දෙකම ජයගනිමින් දෙවැනි දිනයේ කුසලාන අර්ධ අවසන් පූර්ව වටයට පිවිසියේ අපරාජිතවය. මූලික වටයේ පළමු තරගයේ දී කසකස්තානයට එරෙහිව ලකුණු 38-17ක ජයක් ද, චීනයට එරෙහිව ලකුණු 33-22ක ජයක් ද ශ්‍රී ලංකාව වාර්තා කළේය. එහිදී වකවුලගී එමෝරි, ශ්‍රීනාත් සූරියබණ්ඩාර හා නායක ෆාසිල් මරිජාගේ දස්කම් කැපී පෙනුණි.ඊයේ පැවැති කුසලාන වටයේ අවසන් මහා තරගයේ දී ලකුණු 24-7කින් ජපානය පරාජය කළ හොං‍කොං පිල පිට පිට දෙවැනි වරටත් ශූරතාව දිනාගත් අතර මැලේසියාවට එරෙහිව ලකුණු 24-19ක ජයක් වාර්තා කළ චීනය පළඟ ශූරතාවට හිමිකම් කීවේය. බඳුන ශූරතාව දිනාගනු ලැබුවේ ලකුණු 19-10කින් පිලිපීනය පරාජය කළ කසකස්තානය විසිනි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=s1409084</link>
    <topic>ශ්‍රී ලංකාවට පළමු තරගයෙන් ජය</topic>
    <author>ප්‍රින්ස් ගුණසේකර</author>
    <content>සිංගප්පූරුවේ පැවැත්වෙන ආසියානු නෙට්බෝල් ශූරතාවලියේ ශ්‍රී ලංකාව මුහුණදුන් පළමු තරගයෙන්ම ලකුණු 57-36ක ජයක් හිමිකර ගත්තේය. සිංගප්පූරු ක්‍රීඩා සංකීර්ණයේ රටවල් 10ක සහභාගිත්වයෙන් ඊයේ ආරම්භවූ ආසියානු නෙට්බෝල් ශූරතාවලියේදී ශ්‍රී ලංකාව වෙතින් පරාජයට පත්වූයේ චීන තායිපේ කණ්ඩායමයි.තරගයේ පළමු භාගය නිමාවෙද්දී ශ්‍රී ලංකා ක්‍රීඩිකාවෝ ලකුණු 29-22ක් ලෙස ඉදිරියෙන් සිටියහ. ශ්‍රී ලංකා පිල පළමු කාර්තුව නිමාවෙද්දී ලකුණු 15-9ක් ලෙස ලකුණු 6ක පරතරයක සිටියේය.තෙවැනි කාර්තුවේදී ශ්‍රී ලංකාව ලකුණු පරතරය වැඩි කරගැනීමට සමත්වූයේ 45-28ක් ලෙසිනි. එම අවස්ථාව වෙද්දී ලකුණු 17ක පරතරයකින් ශ්‍රී ලංකාව සිටි අතර තරගය නිමාවේද්දී චීන තායිපේ පිලට වඩා ලකුණු පරතරය 21ක් දක්වා ඉහළ ගියේය.ජයග්‍රාහී ශ්‍රී ලංකා පිලට අද විවේකී දිනයක් වන අතර හෙට මියන්මාරය සමග තරගය පැවැත්වේ. මියන්මාරය මේ ශූරතාවලියට අලුතින්ම එක්වන කණ්ඩායමක් බැවින් ශ්‍රී ලංකාව පහසු ජයක් වාර්තා කරනු ඇතැයි අපේක්ෂා කළ හැක.තරගාවලිය ආරම්භ කරමින් පැවැති සිංගප්පූරුව හා ජපානය අතර තරගයේදී සත්කාරක සිංගප්පූරුව ලකුණු 67-13ක පහසු ජයක් වාර්තා කළ අතර පළමු භාගය නිමාවෙද්දී සිංගප්පූරුව ලකුණු 38-7ක් ලෙස ඉදිරියට පැමිණියේය.හොංකොං හා ඉන්දියාව අතර තරගයේ මුල සිටම වාසියක් ලැබූ හොංකොං පිල ලකුණු 84-17ක දැවැන්ත ජයක් ලැබීය. එහි පළමු භාගය නිමා වූයේ 37-9ක් ලෙස හොංකොං ඉදිරියට පැමිණීමෙනි. මේ අතර ශ්‍රී ලංකාවේ හිටපු ජාතික පුහුණුකාරිනී තිලකා ජිනදාස මෙනවිය වර්තමානයේ පුහුණුකරන බෲනායි කණ්ඩායම ප්‍රබල මැලේසියාව හමුවේ ලකුණු 15-18ක් ලෙස පරාජය විය. තරගයේ පළමු භාගය නිමාවෙද්දී මැලේසියාව 49-10ක් ලෙස ඉදිරියෙන් සිටියේය. බෲනායි කණ්ඩායම මේ තරගාවලියට ආධුනිකවන අතර ආසියානු නෙට්බෝල් ශූරතාවලියකට එක්ව තරග වැදුණු පළමු අවස්ථාව මෙය විය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=s1409085</link>
    <topic>වෙළෙඳ‍ සේවා වොලිබෝල් අවසන් තරගවලට බ්‍රැන්ඩික්ස් කණ්ඩායම් 5ක්</topic>
    <author/>
    <content>වෙළෙඳ සේවා වොලිබෝල් සංගමය සංවිධාන කරන කාන්තා පිරිමි වොලිබෝල් තරගාවලියේ අවසාන තරග සඳහා බ්‍රැන්ඩික්ස් සමූහයේ කණඩායම් 5ක් සුදුසුකම් ලබාගැනීමට සමත්ව සිටී.තරගාවලියේ අවසන් තරග සඳහා කණ්ඩායම් 8ක් සුදුසුකම් ලබාගත්තේය. මෙලෙස අවසන් තරගයට පිවිසි කණ්ඩායම් 8න් පහක් බ්‍රැන්ඩික්ස් සමාගම නියෝජනය කරන්නේ දෙවැනි වරට වීම විශේෂත්වයකි.මේ අනුව සුපිරි ලීගයේ පිරිමි අවසන් මහ තරගයේදී වැලිසර බ්‍රැන්ඩික්ස් ඇපරල් සොලුයුෂන්ස් හී ඉන්ටිමේට් ඇපරල්, බ්‍රැන්ඩික්ස් සමූහයට අනුබද්ධ අවිස්සාවෙල්ල ටෙක්ස්චර්ඩ් ජර්සි කණ්ඩායම සමග තරග වැදීමට නියමිතය. තවද සුපිරී ලීගයේ කාන්තා අවසන් මහා තරගයට මිනුවන්ගොඩ බ්‍රැන්ඩික්ස් සොලුයුෂන්ස් හී ඉන්ටිමේටි ඇපරල් කණ්ඩායමත්, පිරිමි කාන්තා ශූරතා අවසන් තරග සඳහා රත්මලාන බ්‍රැන්ඩික්ස් ඇපරල්හී එසෙන්ෂල්ස් කණඩායමත්, මීරිගම බ්‍රැන්ඩික්ස් ශාඛා‍වේ ඉන්ටිමේට් ඇපරල් කණ්ඩායමත් සුදුසුකම් ලබාසිටිති.ලබන ඔක්තෝම්බර් මස මහරගම ජාතික තරුණ සේවා සභා ක්‍රීඩාංගණයේදී අවසන් මහ තරග පැවැත්වීමට නියමිතය.තවද බ්‍රැන්ඩික් ඇපරල් සොලුයුෂන්ස් හී මිනුවන්ගොඩ, වැලිසර හා පොලොන්නරුව ශාඛාවන්හී ඉන්ටිමේට් ඇපරල් කණ්ඩායම් පිළිවෙළින් පිරිමි සුපිරි ලීගය, කාන්තා සුපිරි ලීගය හා පිරිමි ශූරතා තරගවල තෙවැනි ස්ථානය දිනාගැනීමට සමත්ව තිබේ.මේ තරගාවලියේ මූලික වටයේ තරග සඳහා කණ්ඩායම් 92ක් එක්වූ අතර ඉන් කණ්ඩායම් 14ක් බ්‍රැන්ඩික්ස් සමූහ නියෝජනය කිරීම කැපී පෙනුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=s1409086</link>
    <topic>සචින් ඩයස්ට සා.සෙබස්තියන් විදුහලෙන් උපහාර</topic>
    <author/>
    <content>චීනයේ නැංජින්හී පැවැති දෙවැනි ‍යොවුන් ඔලිම්පික් ක්‍රීඩා උළෙලේදී බැඩ්මින්ටන් මිශ්‍ර යුගළ ඉසව්ව නි‍යෝජනය කරමින් ශ්‍රී ලංකාවට ලෝකඩ පදක්කමක් හිමිකර දුන් සචින් ඩයස්ට උපහාර පිදීමේ උත්සවයක් මේ මස 11වැනිදා ඔහු අධ්‍යාපනය ලබන මොරටුව සාන්ත සෙබස්තියන් විදුහලේ දී පැවැත්වේ.වසර 125ක ඉතිහාසයකට උරුමකම් කියන මොරටුව සාන්ත සෙබස්තියන් විදුහලට බැඩ්මින්ටන් ක්‍රීඩාවේ ජයග්‍රහණ රැසක් හිමිකර දෙමින් එම ක්‍රීඩාවේ නියැලෙන පාසල් අතර සාන්ත සෙබස්තියන් නාමය රන් අකුරින් බැබළවීමට සචින් සමත් වී ඇත.මොරටු පුරවරයට මෙන්ම ශ්‍රී ලංකාවට ගෞරවයක් ගෙන දුන් යොවුන් ඔලිම්පික් ලෝකඩ පදක්කම්ලාභී සචින් ඩයස් පිළිගෙන උපහාර දැක්වීම අදියුරු බොනී ප්‍රනාන්දුපුල්ලේ පියතුමන් ඇතුළු ගරු පියතුමන්ලා, ගුරු දෙගුරුන්, සහෝදර සිසුන් හා ආදි සිසුවන්ගේ සහභාගිත්වයෙන් සිදුකෙරේ. මේ සඳහා සියලුම ආදී ශිෂ්‍යයන් ඇතුළු ක්‍රීඩාලෝලී සැමට පෙ.ව.7.45ට කුරුස හන්දියෙන් ආරම්භ වන රථ පෙරහැරට සහ උදෑසන 8.00 ට සංවිධානය කර ඇති උත්සවයට ආරාධනා කෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=s14090810</link>
    <topic>සංගීතයෙන් කළඑළි‍වන 2015 ක්‍රිකට් වසන්තය</topic>
    <author>ලක්ෂාන් මධුරංග</author>
    <content>ජාති ආගම් කුල භේද නොසලකා සියල්ලෝම එක කිරුළක් වෙනුවෙන් පෙළ ගැසෙන ක්‍රිකට් වසන්තය එළඹ තිබේ. අත්පොළොසන්, ජය ඝෝෂා, ජය කෙහෙළි මැදින් පපර බෑන්ඩ් සංගීතයට නැළවෙමින් සමරන්නේ ශ්‍රී ලංකා ක්‍රිකට් කණ්ඩායමේ ජයග්‍රහණයයි. ඒ ශ්‍රී ලාංකික ප්‍රේක්ෂයන්ගේ පැහැයයි. අනන්‍යතාවයයි.ශ්‍රී ලංකා ක්‍රිකට් වෙනුවෙන් ගීත බොහොමයක් ශ්‍රී ලාංකීය සංගීත ක්ෂේත්‍රය තුළ බිහි වී තිබේ. නමුත් එළඹෙන 2015 ලෝක කුසලාන තරගාවලිය වෙනුවෙන් ශ්‍රී ලංකා ක්‍රිකට් කණ්ඩායමට සුබ පැතීමටත්, ක්‍රීඩකයන් දිරි ගැන්වීමටත් ගීත නිර්මාණය කිරීම උදෙසා ප්‍රවීණයන් සේ ම නවකයන් දිරි ගැන්වීම වෙනුවෙන් ඩයලොග් සහ එම්. එන්ටර්ටේන්මන්ට්ස් “ලෝක කුසලාන සිංදු අභියෝගය” කලඑළි දක්වයි.ක්‍රිකට් ක්‍රීඩාවත්, සංගීතයත් අතර ඉතා සමීප සබැඳියාවක් ඇති ශ්‍රී ලංකාවේ ජයග්‍රහණය උදෙසා වන පෙර සූදානම පිළිබඳ මාධ්‍ය දැනුවත් කිරීම පසුගිය (04) කොළඹ 05 කියුබා (Qbaa) අවහන්හල් පරිශ්‍රයේ දී පැවැත්විණි.මේ අවස්ථාවට ශ්‍රී ලංකා ක්‍රිකට් කණ්ඩායමේ ක්‍රීඩකයන් මෙන්ම, සීමාසහිත කැපිටල් මහරාජා සංවිධානයේ අනුබද්ධ ආයතනයක් වන එම්. එන්ටර්ටේන්්මන්ට්ස් ආයතනයේ ප්‍රධානත්වයෙන් පැවැත්වුණි.ක්‍රිකට් ලෝක කුසලානය වෙනුවෙන් නිර්මාණය වන ගීත තෝරාගෙන ඒ සඳහා වන බර පැන දැරීමටත්, ‍ තෝරාගත් ගීත සඳහා රූප රචනා කිරීමටත් එම්. එන්ටර්ටේන්මන්ට්ස් ආයතනය බලාපොරොත්තු වෙයි.නිර්මාණශීලී යොවුන් ගීත රචකයන්ට, තනු නිර්මාණකරුවන්ට සේම දක්ෂ සංගීතවේදීන්ට සහ ගායකයන්ට මෙම අවස්ථාව ඉතා ප්‍රයෝජනත් වනු ඇත. එමෙන්ම ප්‍රවීණ ගායක ගායිකාවන් ලවා තම නිර්මාණය ගායනා කරවා ගැනීමට හැකි වීම ද ඔවුන්ට ලැබෙන සුවිශේෂී අවස්ථාවකි.ඒ සඳහා වන පළමු ගීතය ලෙස ජිප්සීස් කණ්ඩායම නිර්මාණය කළ “ශ්‍රී ලංකා කොල්ලො වසයි ගීතය” මෙදින එළි දැක්විණි. මේ ගීතය සඳහා වන රූප රචනා එවන නිර්මාණකරුවන්ට මුදල් ත්‍යාග පිරිනැමීමට ද එම්.එන්ටර්ටේට්මන්ට්ස් ආයතනය බලාපොරොත්තු වෙයි.ලෝක කුසලාන ක්‍රිකට් තරගාවලිය ඇරඹීමට පෙර මෙසේ නිර්මාණය වන ගීත ඇතුළත් සංයුක්ත තැටිය ජාතික ක්‍රිකට් කණ්ඩායම වෙත පිරි නැමීම මෙහි ඊළඟ පියවරයි. ඒ සඳහා මෙම ගීත ඇතුළත් මනරම් සංගීත ප්‍රසංගයක් ද පැවැත්වීමට එම්. එන්ටර්ටේන්මන්ට්ස් බලාපො‍රොත්තු වෙයි.එම්. එන්ටර්ටේන්මන්ට්ස් සමඟ මෙම ව්‍යාපෘතියට අත්වැල් බැඳගනු ලබන්නේ ශ්‍රී ලංකාවේ ප්‍රමුඛතම ජංගම දුරකථන සමාගම වන ඩයගොල් ආයතනයයි.ශ්‍රී ලංකා ක්‍රිකිට් කණ්ඩායමක සාඩම්බර අනුග්‍රාහකයා වන ඩයලොග් ආයතනය මේ සඳහා දායකවීමෙන් නිර්මාණය වන එම ගීත දුරකථන මාර්ගයෙන් ද රසික රසිකාවියන්ට සමීප කරවීමේ අවස්ථාව උදා වී ඇත.එම්. එන්ටර්ටේන්්මන්ට්ස් ආයතනය සමඟ ඩයලොග් ආයතනය එක්ව ලෝක කුසලාන ක්‍රිකට් තරගාවලිය පැවැත්වෙන කාලසීමාවේ දී ශ්‍රී ලංකාව පුරා සංගීත සැණකෙලි මාලාවක් ද පැවැත්වීමට බලාපො‍රොත්තු වන බව එම්. එන්ටර්ටේන්මන්ට්ස් ආයතනයෙහි උපදේශන නීතිඥ සුසාර දිනාල් මහතා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=f1409081</link>
    <topic>ලෝක බැංකු උපදෙස් ගත්තානම් නැණසල උපන්ගෙයි මිය යනවා</topic>
    <author/>
    <content>ග්‍රාමීය ජනතාවට තොරතුරු තාක්ෂණ දැනුම ලබාදීමට ක්‍රියාත්මක කරන වැඩසටහන් අතුරින් ලොව විශිෂ්ටතම වැඩසටහන බවට නැණසල ව්‍යාපෘතිය ඇගයීමට පත් වී ඇත. රුපියල් කෝටි 29 කට අධික ත්‍යාග මුදලක් ද සමග අප රටට හිමි වූ විශිෂ්ටතම ග්‍රාමීය තොරතුරු තාක්ෂණ සම්මානය හා එකී ක්ෂේත්‍රයේ දියුණුව පිළිබඳ විමසමින් විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය මහතා සමඟ කළ සාකච්ඡාවකි.ඇත්තටම, මගේ නෙත් දෙකට උණු කඳුළු ඉනුවා. ශ්‍රී ලාංකිකයෙක් වීම කොතරම් ආඩම්බරකාරී ද කියන හැඟීම අපේ රටේ නම කියැවෙන කොට සිතුණා. එදා ඒ මොහොත ඉතාම හැඟුම්බර වුණා. අපේ රට, ජාතිය ගැන, අප ලබන ලෝක ඇගැයීම් ගැන පුදුමාකාර සතුටක් හිතේ උපන්නා.ලෝකයේ සෑම රටක්ම තමන්ගේ රටේ ජනතාව තොරතුරු තාක්ෂණ දැනුම භාවිතා කරගෙන ආර්ථික, සාමාජීය දියුණු මට්ටමක් ළඟා කරගන්න උනන්දු කරවනවා. අපේ රටේත් එ‍ෙහමයි. ඉතින් ලෝකයේ රටවල් අතුරින් මේ අංශයේ හොඳම ව්‍යාපෘතිය මොකක්ද කියන එක අවුරුද්දකට වතාවක් තෝරාගන්නවා. ඒ බිල් ගේට්ස් පදනම විසින්. මෙවර ඒ අය තෝරාගත්තේ අපේ රටයි.මහින්ද රාජපක්ෂ ජනාධිපතිතුමාගේ දැක්ම තමයි, ශ්‍රී ලාංකිකයෝ සෑම දෙනාටම තොරතුරු තාක්ෂණ දැනුම ලබා දීම. ඒ සඳහා වන පුළුල්, රටපුරා සමසේ විහිදුණු ලෙස ක්‍රියාත්මක වූ ව්‍යාපෘතියක් තමයි නැණසල කියන්නේ. එතුමා එදා අගමැතිවරයාව සිටිය දී මේ විෂය සම්බන්ධයෙන් අවධානය යොමු කරලා තුන්කල් දැක්මක් තිබෙන නායකයෙක් ලෙස මේ නැණසල ව්‍යාපෘතිය ඓතිහාසික කතරගම කිරිවෙහෙරින් ආරම්භ කළේ.මේ වැඩසටහනට පළමු තැන ලැබුණේ ලෝකයේ රටවල් 110 ක් අතුරින්. මේවාගේ ව්‍යාපෘති 199 ක් අභිභවලා බව ‍බොහෝම සතුටින් කියන්න ඕනෑ.බිල් ගේට්ස් පදනම තමයි මේ වැඩසටහන ක්‍රියාවට නංවන්නේ. බිල් ගේට්ස් හා මිලේන්දා පදනම තමයි මේ සඳහා නායකත්වය ලබා දෙන්නේ. ඔවුන් ලොව පිළිගත් තොරතුරු තාක්ෂණ දැනුම මැන බැලෙන දර්ශක ගණනාවක් ඔස්සේ කරුණු ඉතාම විධිමත්ව, ඒවාගේම බො‍හෝම ස්වාධීනව සොයා බැලීමෙන් පසුවයි මේවාගේ ත්‍යාග හා සම්මාන ලබා දෙන්නේ. මෙහි විනිශ්චය මණ්ඩලය ඉතා ඉහළ දැනුමක් තිබෙන ස්වාධීන, බුද්ධිමත් පිරිස‍කගෙන් සැදුම් ලත් සභාවක් බව කියන්න ඕනෑ.අද අපේ රට ලබන සෑම ලොකු, කුඩා ජයග්‍රහණ යකටම හේතු වුණේ ජනාධිපති මහින්ද රාජපක්ෂ මහතා රටේ රාජ්‍ය නායකයා බවට ජනතාව විසින් පත් කිරීමයි. එතුමාගේ මහින්ද චින්තන වැඩපිළිවෙළ. තමයි රටට මේ ජයග්‍රහණ ලබාදීමට හේතු වුණේ. ඒ බව අපිට ඕනෑම ක්ෂේත්‍රයක් එකින් එක අරගෙන වුණත් පැහැදිලි කරන්න පුළුවන්.ජනාධිපතිතුමා මුල්වරට මේ රටේ විධායක ජනාධිපතිවරයා ලෙස පත් වුණේ 2005 නොවැම්බර් 17 තිබුණු ඡන්දයෙන්. ඊට පෙර එතුමා අග්‍රාමාත්‍ය ධුරය දැරුවා. එදා එතුමා ලෝක බැංකුව යෝජනා කළ මේ නැණසල ව්‍යාපෘතිය ආරම්භ කළා. ඒ ලෝක බැංකුව කියන ආකාරයටම නොවෙයි. එදා ඔවුන් කිව්වේ ග්‍රාමීය ජනතාවට තොරතුරු තාක්ෂණ දැනුම ලබා දෙන මධ්‍යස්ථාන ආරම්භ කරන්න, අපි මුදල් ලබා දෙන්නම්. හැබැයි දැනුම ලබාගන්නා අයගෙන් මුදල් ගන්න කියායි. ජනාධිපතිතුමා එදා කිව්වේ අපි මේ වැඩපිළිවෙළ ආරම්භ කරන්නම්. හැබැයි ගමේ ජනතාවගෙන් මුදල් එකතු කරන්නේ නැතිව කියලයි. ඒ වැඩපිළිවෙළ වාණිජමය වශයෙන් අසාර්ථක එකක් වෙයි කියලා ලෝක බැංකුව එදා කිව්වා. ජනාධිපතිතුමා එදා ඒ අභියෝගය භාර අරගෙන වාණිජමය වශයෙන් වන පාඩුව විඳදරාගෙන හෝ රටේ ජනතාවට තොරතුරු තාක්ෂණ දැනුම ලබා දෙන්න මේ ව්‍යාපෘතිය පටන් ගත්තා. එදා වාණිජ පරමාර්ථය මුලට දැම්මා නම් එහෙම නැණසල උපන්ගෙයිම මිය යන්නට තිබ්බා.අපේ රටේ පරිගණක භාවිතය දන්නා ජනගහනය ප්‍රතිශතයක් ලෙස වසර 2005 දී හිටියේ සියයට 04 යි. ඒ අතුරින් තුන්දෙනෙක් සිටියේ නගරයේ. ගමේ තොරතුරු තාක්ෂණ දැනුම, පරිගණක සාක්ෂරතාවය තිබුණේ එක්කෙනෙකුටයි. මේවාගේ පැවැති තත්ත්වයක් මුළුමනින්ම වෙනස් කරන්න ජනාධිපතිතුමා පටන් ගන්නා තෙක් කවුරුත් පටන් ගෙන තිබුණේ නැහැ. 2005 දී නැණසල ව්‍යාපෘතිය පටන් ගත්තේ. අද වන විට අපේ රටේ තොරතුරු තාක්ෂණ සාක්ෂරතාවය සියයට 40 යි. වසර 2016 දී මෙය සියයට 75 ක් කරගන්න තමයි අපේ ඉලක්කය.අපේ නායකයා විසින් භාර කරන ඕනෑම අසීරු ඉලක්කයක් පවා ජයගන්නට අපි කටයුතු කරනවා. එතුමා 2010 දී මුල් වරට විදුලි සංදේශ හා තොරතුරු තාක්ෂණ අමාත්‍යාංශය පිහිටුවලා අපිට ඒ වගකීම භාර දුන්නා.එතුමා වගකීම් භාර දීලා නිකම් ඉන්නේ නැහැ. ඒ කාර්ය ඉටුකර ගන්න අවශ්‍ය මුදල්, භෞතික සම්පත් ලබා දෙනවා. මහා විනාශකාරී යුද්ධයක් පැවැති යුගයේ පටන් ගත් නැණසල ව්‍යාපෘතියට දැන් මුදල් ලැබෙන්නේ ජනාධිපතිතුමාගෙන්. එතුමා මේ අවුරුද්දට අපිට රුපියල් මිලියන 1000 ක් අයවැයෙන් වෙන්කළා.අපි නැණසල මධ්‍යස්ථාන 800 ක් විවෘත කළා. අපි කිරිවෙහෙරින් පටන් ගත් මේ වැඩපිළිවෙළ යටතේ මේ අවුරුද්ද නිමාවෙන කොට නැණසල මධ්‍යස්ථාන 1000 ක් විවෘත කරන්නයි ඉලක්ක කර තිබෙන්නේ.අපේ ආර්ථිකයට මේ අංශයෙන් ඩොලර් මිලියන 40 ක ආදායමක් දැනට ලැබෙනවා. මෙය 2016 ඩොලර් බිලියනයක් කිරීම ඉලක්කයයි. දැනට ‍රටේ තොරතුරු තාක්ෂණවේදීන් 85000 ක් පමණ සිටිනවා. ඒ ප්‍රමාණය ලක්ෂයක් කිරීමත් අපේ කෙටි කාලීන ඉලක්කයක්.අනිවාර්යයෙන්ම එම තෑගි මුදලත් ‍රටේ තොරතුරු තාක්ෂණ අංශයේ දියුණුවට යොදා ගන්නවා.ජනාධිපතිතුමා වාගේම ජනාධිපති ලේකම් ලලිත් වීරතුංග මහතා, ඒවාගේම ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ සභාපති මහාචාර්ය ඈපාසිංහ, එහි සියලු නිලධාරීන් වාගේම ගම් මට්ටමේ ක්‍රියාත්මක නැණසලේ භාරකරුවෝ ඉගෙන ගන්නා දරුවෝ මේ සියලු දෙනාටම අපේ ගෞරවය පුද කරන්න කැමැතියි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=f1409082</link>
    <topic/>
    <author/>
    <content>ශ්‍රී ලංකාව සහ ජපානය අතර දිගුකාලීන සමීප උණුසුම් මිත්‍ර සබඳතාවක් තිබේ. ඓතිහාසික එම මිත්‍රත්වය ගොඩනැඟීමට බුදුදහම බෙහෙවින් ම බලපෑවේය. ඉතිහාස සටහන්වලට අනුව බෞද්ධ භික්ෂුන් වහන්සේ නමක් ක්‍රි.ව. 1886 දී ජපාන විදේශ අමාත්‍යවරයාගේ අනුග්‍රහය මත මෙරටට වැඩම කර ඇති අතර මහනුවර මල්වතු විහාරයෙන් දහම් දැනුම ලැබූහ. හෙන්රි ස්ටීල් ඕල්කට්තුමන් බුදුදහම ප්‍රචලිත කිරීම උදෙසා ශ්‍රී ලංකාවේ කළ කාර්යභාරය කෙරෙහි පැහැදුණු ජපානය 1888 දී එරට සංචාරයක් සඳහා ඕල්කට්තුමන්ට ඇරියුම් කළේය. එතුමා සමඟ අනගාරික ධර්මපාලතුමන් ද එරට සංචාරය කර තිබේ.ඓතිහාසික සැන් ෆැන්සිස්කෝ සමු‍ළුවේ දී නහිවේරේන වේරානි... යන බුදුවදන උපුටා දක්වමින් ජේ. ආර්. ජයවර්ධන මහතා කළ කතාව ජපානය හා ශ්‍රී ලංකාව අතර සමීප මිත්‍රත්වයක් ඇතිවීමට බලපෑවේය. දෙරට අතර රාජ්‍යතාන්ත්‍රික සබඳතා ඇති කැර ගැනීම 1952 දී සිදුවිය. 1953 මැයි මාසයේ දී ජපානයේ ශ්‍රී ලංකා තානාපති කාර්යාලය පිහිටුවන ලදි. දෙරට අතර රාජ්‍ය තාන්ත්‍රික සබඳතා ඇති කර ගැනීමේ 60 වෙනි සංවත්සරය අභිමානවත් අන්දමින් සිහිපත් කෙරිණි. ඒ වෙනුවෙන් ශ්‍රී ලංකා මහ බැංකුව රුපියල් දහසේ සමරු කාසියක් ද නිකුත් කළේය. ශ්‍රී ලංකා ජපාන රාජ්‍යතාන්ත්‍රික සබඳතා ඇතිවූයේ ශ්‍රී ලංකාව නිදහස ලබා සිව් වසරක් ගතවන අතරය. එවක් පටන් මේ දක්වා ඉතා සමීප මිතුදමක් පවතී, එය දෙරටටම වැඩදායකය.ජපානයේ අවංක මිතුරකු ලෙස ශ්‍රී ලංකාව කටයුතු කරන අතර ජපානය මෙරට සංවර්ධනය උදෙසා විශාල වශයෙන් ආධාර උපකාර කරන අතර ශ්‍රී ලංකාවට ආධාර ලබාදෙන රටවල් අතර ඉදිරියෙන් සිටින රටකි. ශ්‍රී ලංකාවේ තුන්වෙනි විශාලතම ජල විදුලි බලාගාරය වන ඉහළ කොත්මලේ, ශ්‍රී ජයවර්ධනපුර මහ රෝහල, ශ්‍රී ලංකා රූපවාහිනි සංස්ථාව ආදිය ජපානය ශ්‍රී ලංකාවට දක්වන මිත්‍රත්වයේ සංකේත බඳුය.දෙදහස් පන්සියයේ බුද්ධ ජයන්තිය සැමරීම වෙනුවෙන් 1956 දී ජපානයේ විශේෂ නියෝජිත පිරිසක් මෙරට චාරිකා කර ඇත. 1957 දී අගමැති කිෂි ෂින්සුකේද, 1981 දී අකිහිතෝ අධිරාජයා වෙනුවෙන් ඔටුන්න හිමි අකියතෝ කුමරා සහ කුමරිය ද, 1987 දී විදේශ ඇමැති කුරනරි තදාෂිද, 1990 දී අගමැති තොෂිකු කයිෆුද, 1992 දී අක්ෂිතෝ කුමරා සහ කුමරිය ද ශ්‍රී ලංකාවේ සංචාරය කළහ. ඊයේ මෙරටට සැපත් වූ අගමැති ෂින්සෝ අබේ මහතාගේ සංචාරය 24 වසරකට පසු ජපාන අගමැතිවරයකු මෙරට කරන සංචාරය නිසාද වැදගත් ය. සර් ජෝන් කොතලාවල, අගමැති ඩඩ්ලි සේනානායක, අගමැතිනිය සිරිමාවෝ බණ්ඩාරනායක, ජනාධිපති ජේ. ආර්. ජයවර්ධන, ජනපති ආර්. ප්‍රේමදාස හා ජනාධිපතිනි චන්ද්‍රිකා බණ්ඩාරනායක යන රාජ්‍ය නායන නායිකාවන් ජපනායේ සංචාරය කරමින් දෙරට අතර සබඳතා වර්ධනය කර ගැනීමට ක්‍රියා කර තිබේ.ජපාන ශ්‍රී ලංකා රාජ්‍යතාන්ත්‍රික සබඳතාවලට 60 වසරක් පිරීම නිමිත්තෙන් 2012 දී සිදු වූ ශ්‍රී ලංකා ජනාධිපති මහින්ද රාජපක්ෂ මහතාගේ ජපාන සංචාරයේ දී මෙරට සංචාරයක යෙදෙන ලෙස ජපාන අගමැතිවරයාට කරන ලද ඇරයුමක ප්‍රතිඵලයක් ලෙස ෂින්සෝ අබේ අගමැතිතුමාගේ ශ්‍රී ලංකා සංචාරය සිදුවෙයි. දෙරට අතර ඇති ඓතිහාසික හා සමීප මිතුදම තවත් ශක්තිමත් කරන හා නව පරිච්ඡේදයකට යොමුකරන අවස්ථාවක් ලෙස මෙය බෙහෙවින් වැදගත්ය. ජපාන අගමැතිවරයාගේ සංචාරයේ දී බණ්ඩාරනායක අන්තර්ජාතික ගුවන්තොටුපොළ සංවර්ධන ව්‍යාපෘතියේ අදියර II හි ඓතිහාසික දෙවැනි පියවර ඇරැඹීම ද සුවිශේෂී මං සළකුණකි. ශ්‍රී ලංකාව ආසියානු කලාපයේ ගුවන් කේන්ද්‍රස්ථානයක් බවට පත්කිරීමේ “මහින්ද චින්තන ඉදිරි දැක්මේ” අපේක්ෂාව යථාර්ථයක් බවට පත්කිරීමට එය හේතුවනු ඇත. මෙම පුළුල් කිරීම් සමඟ ගුවන්තොටුපොළ මගී ධාරිතාව මිලියන 15 දක්වා පුළුල් වෙයි. වර්තමානයේ දී එය මිලියන 6කි. ගුවන්තොටුපොළ පුළුල් කිරීමේ පළමු අදියර සඳහා ජපන් විදේශ සංවර්ධන හා සහයෝගිතා වැඩසටහන (ODA) මඟපෙන්වීම හා මූල්‍ය අනුග්‍රහය ලබාදෙන ලදී. එම දෙවන අදියර සඳහා ජපන් ජාත්‍යන්තර සහයෝගිත්ව නියෝජිතායතනය (JICA) අනුග්‍රාහකත්වය සපයයි.JICA ආයතනය, ජපාන ශ්‍රී ලංකා තාක්ෂණික හා සංස්කෘතික සංගමය (JASTECA) වැනි ආයතනවල අනුග්‍රහය ඇතිව මෙරට තුළ ව්‍යාපෘති ගණනාවක් සිදුව තිබේ. දෙරට අතර සංස්කෘතික සහයෝගිතාව වර්ධනය කරමින් ජපාන - ශ්‍රී ලංකා මිත්‍ර සංගමය එම පැරැණිම සංස්කෘතික සංවිධානය ලෙස අගනා කාර්යභාරයක් ඉටුකරයි. මේ හැරුණුවිට ශ්‍රී ලංකා බොන්සායි සංගමය, ශ්‍රී ලංකා ඔරිගාමි සංගමය, ශ්‍රී ලංකා ජූඩෝ සංගමය, ශ්‍රී ලංකා කරාතේ දෝ සංගමය හරහාද එම මිත්‍ර සම්බන්ධතා වර්ධනය වී ඇත. වෙළෙඳ හා වාණිජ ක්ෂේත්‍රයන්හිදී ද ශ්‍රී ලංකාව සහ ජපානය අතර විශිෂ්ට සබඳතාවක් පවතී.දකුණු ආසියාතික රාජ්‍යයන් සමඟ මිත්‍ර සබඳතා ශක්තිමත් කර ගැනීම ජපාන විදෙස් පිළිවෙතේ වැදගත් ලක්ෂණයක් බවට පත්වී ඇත. එහිදී ඉන්දියන් සාගරයේ ශ්‍රී ලංකාවේ පිහිටීම මෙන්ම නාවික ගමනා ගමන කේන්ද්‍රස්ථානයක් ලෙස මෙරටට ලැබෙන වැදගත්කම ද ජපානයේ අවධානයට ලක්වීම සිදුවෙයි. ජපාන අග්‍රාමාත්‍යවරයාගේ සංචාරය තුළ දකුණු ආසියානු කලාපයේ සමුද්‍රීය ආරක්ෂාව පිළිබඳ ද විශේෂ අවධානයක් යොමුකෙරෙනු ඇත. එහිදී ඉන්දියන් සාගරය හරහා වැටී ඇති වැදගත් නාවික ගමන් මාර්ග වෙත වැඩි අවධානයක් යොමු කෙරේ. මෙම සමුදුරු කලාපයේ සාමය දිගටම පවත්වා ගැනීම දෙරටටම බෙහෙවින් අවශ්‍යය.ශ්‍රී ලංකා ජනාධිපතිතුමාගේ ජපාන සංචාරයේ දී සාමුද්‍රික සහයෝගිතාව තවදුරටත් පුළුල් කිරීමට ද දෙරටම එකඟවිය. දෙරටේ නාවික හමුදා අතර සබඳතා තවදුරටත් ශක්තිමත් කිරීම ද මීට අදාළය. එහි ඉදිරි පියවරක් ලෙස ජපාන සාමුද්‍රික ආරක්ෂක බළකායේ මාණ්ඩලික ප්‍රධානී අද්මිරාල් තන්සු තොස් කවාතෝ මහතා ශ්‍රී ලංකාවේ සංචාරය කළේය. ජපානයේ තරු 4 අද්මිරාල්වරයකු මෙරට සංචාරයක යෙදුණු පළමු අවස්ථාද එයයි. ඉන්දියන් සාගරයේ ආරක්ෂාව හා සාමය පිළිබඳ අවධානය යොමු කිරීමේ දී ජපානය ශ්‍රී ලංකාව, ඉන්දියාව, මාලදිවයින වැනි රටවල් කෙරෙහි සැලකිලිමත්වීම අවබෝධ කරගත හැකි කාරණයකි.තිස් අවුරුද්දක් තිස්සේ ශ්‍රී ලංකාව පීඩාවට පත් කළ ත්‍රස්තවාදය පරාජය කිරීමෙන් පසු රට ශීඝ්‍ර වර්ධනයක් අත් කර ගනිමින් පෙරට එමින් සිටී. එම නව අවකාශය දෙරට අතර ආර්ථික හා වෙළෙඳ සබඳතා වර්ධනය කර ගැනීම සම්බන්ධයෙන් බෙහෙවින් ඵලදායක ලෙස යොදා ගත හැකි වෙයි. එහිදී ජපාන ආයෝජකයන්ගේ අවධානය ශ්‍රී ලංකාව දෙසට යොමුවීම අනාගතය සම්බන්ධයෙන් සුබදායි ලකුණකි. ජපාන අගමැතිතුමා සමඟ ඉහළ පෙළේ ජපාන ව්‍යාපාරික පිරිසක් ද මෙරට සංචාරය කරන අතර දෙරට අතර නව ගිවිසුම් කිහිපයකට ද අත්සන් තැබීමට නියමිතය. කාර්මික, කෘෂිකාර්මික, සංචාරක, තාක්ෂණික, යොවුන් නිපුණතා, නවෝත්පාදන ආදී විවිධ ක්ෂේත්‍රයන්ට ඉන් මහඟු ප්‍රයෝජන සැලසෙනු ඇත.වර්තමානයේ දී දෙරට අතර රාජ්‍ය තාන්ත්‍රික සබඳතා බෙහෙවින් මිත්‍රශීලීව හා ශක්තිමත්ව පෙරට යමින් ඇත. ජපානය ශ්‍රී ලංකාවට ලබා දෙන ආධාර වාර්ෂිකව යෙන් බිලියන 40ක් පමණ වේ. ජපාන අගමැතිතුම‍ාගේ ශ්‍රී ලංකා සංචාරයත් සමඟ එම සහයෝගිතාවය තවදුරටත් පුළුල් වනු නිසැකය.ජපාන ජනතාවගේ හොඳ හිත හා මිත්‍රත්වය ද රැගෙන ශ්‍රී ලංකාවට සපැමිණි අගමැති ෂින්සෝ අබේ මහතා ප්‍රමුඛ දූත පිරිස ශ්‍රී ලාංකිකයන් වන අප ආයුබෝවන්! කියා පිළිගන්නේ ඉමහත් ළෙන්ගතුවය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>08</day>
    </date>
    <link>http://www.dinamina.lk/2014/09/08/_art.asp?fn=f1409083</link>
    <topic>කල් ඉකුත් වූ දේශපාලකයන් සමඟ තරගයක් නැති මහින්ද</topic>
    <author>ජනතා මිත්‍ර</author>
    <content>ජනාධිපතිවරණය ජය ගැනීමට ඇති එකම මඟ පොදු අපේක්ෂකයකු ඉදිරිපත් කිරීමයි” යනුවෙන් පසුගියදා ප්‍රකාශ කළේ දෙමළ ජාතික සන්ධානයේ සුරේෂ් ප්‍රේමචන්ද්‍රන් පාර්ලිමේන්තු මන්ත්‍රීවරයා ය. අපි නිසැකවම විධායක ජනාධිපති ධුරයට විරුද්ධ බවත් මහින්ද රාජපක්ෂ ජනාධිපතිවරයා පරාජය කිරීම අත්‍යවශ්‍ය බවත් පෙන්වා දෙන සුරේෂ් ප්‍රේමචන්ද්‍රන් මන්ත්‍රීවරයා ප්‍රකාශ කරන්නේ එහෙත් ඒ වෙනස සිදු කළ හැක්කේ ශක්තිමත් පොදු අපේක්ෂකයකුට පමණක් බවයි.වෙන්ව තරග කිරීම හොඳ උපායක් නොවන බව විරුද්ධ පක්ෂය තේරුම් ගත යුතුය යන්න ඔහු පෙන්වා දෙයි. එහෙත් කෙතරම් අවංක, නිර්ව්‍යාජ වුවත් පොදු අපේක්ෂකයකු සඳහා භික්ෂුවක පැමිණියහොත් දෙමළ හා මුස්ලිම් සුළුතරයේ ඡන්ද ලබා ගැනීම ගැටලුවක් විය හැකි බවද දෙමළ ජාතික සන්ධානයේ පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා ප්‍රකාශ කරයි.දෙමළ ජාතික සන්ධානය මේ කතා කරන්නේ එක්සත් ජාතික පක්ෂයට, ජනතා විමුක්ති පෙරමුණට හා කෝට්ටේ ශ්‍රී නාග විහාරාධිපති පූජ්‍ය මාදුළුවාවේ සෝභිත නාහිමියන්ට ය.ඉදිරි ජනාධිපතිවරණයේ පොදු අපේක්ෂකයකු හා පොදු වැඩපිළිවෙළ සම්බන්ධයෙන් එක්සත් ජාතික පක්ෂය හා ජනතා විමුක්ති පෙරමුණ අතර ප්‍රබල අර්බුදයක් මතු වී ඇති බව පසුගිය “කතිරය” තුළින් පෙන්වා දී ඇත. ඒ අනුව ඉදිරි ජනාධිපතිවරණය සඳහා එක්සත් ජාතික පක්ෂයෙන් එක් අපේක්ෂකයකුත් ජනතා විමුක්ති පෙරමුණෙන් තවත් අපේක්ෂකයකුත් වෙන් වෙන්ව තරග කිරීමට බොහෝ දුරට ඉඩ ඇත. විරුද්ධ පක්ෂයේ පොදු අපේක්ෂක කතාවට එතනින්ම එල්ල වී ඇත්තේ බරපතළ ප්‍රතිවිරෝධීතාවයකි. එක්සත් ජාතික පක්ෂයේත්, ජනතා විමුක්ති පෙරමුණේත් පොදු එකඟත්වයකින් තොරව පොදු අපේක්ෂකයකු ඉදිරිපත් කළ නොහැක.සුරේශ් ප්‍රේමචන්ද්‍රන් දෙමළ ජාතික සන්ධානයේ පාර්ලිමේන්තු මන්ත්‍රීවරයා ප්‍රකාශ කරන්නේ එක්සත් ජාතික පක්ෂයට, ජනතා විමුක්ති පෙරමුණට එක් වී පොදු අපේක්ෂකයකු ඉදිරිපත් කර එයට දෙමළ ජාතික සන්ධානයේත්, මුස්ලිම් ප්‍රජාවගේත් සහයෝගය ලබා ගැනීමට නොහැකි වුවහොත් මහින්ද රාජපක්ෂ මහතා පරාජය කිරීම එතරම් පහසු කටයුත්තක් නොවන බවයි. එතෙකින් නොනැවතී දෙමළ ජාතික සන්ධානය ප්‍රකාශ කරන්නේ පූජ්‍ය මාදුළුවාවේ සෝභිත නාහිමියන් වැනි භික්ෂූන් වහන්සේ නමක් පොදු අපේක්ෂකයකු ලෙස ඉදිරිපත් වුවහොත් දෙමළ, මුස්ලිම් සුළුතර ජනතාවගේ ඡන්ද ලබා ගැනීම ගැටලුවක් වනු ඇත කියා ය.ඔවුන් සෝභිත නාහිමියන්ගෙන් නොකියා ඉල්ලා සිටින්නේ ඉදිරි ජනාධිපතිවරණය සඳහා ඉදිරිපත් නොවන ලෙසයි. එසේ ඉදිරිපත් වුවහොත් එය පොදු අපේක්ෂකයා දිනවීමට බලවත් ගැටලුවක් වන බව ද දෙමළ ජාතික සන්ධානය පෙන්වා දෙයි.මහින්ද රාජපක්ෂ මහතා පරාජය කිරීම ලෙහෙසි පහසු කටයුත්තක් නොවන බව දෙමළ ජාතික සන්ධානය ඉතා හොඳින් තේරුම් ගෙන ඇත. ජනාධිපතිවරණයෙන් ජයග්‍රහණය කළ හැකි එකම මග පොදු අපේක්ෂකයා බව දෙමළ ජාතික සන්ධානය ප්‍රකාශ කරන්නේ මේ නිසා ය. දෙමළ ජාතික සන්ධානය එසේ ප්‍රකාශ කරන්නේ ඇයි?වසර 30 කට අධික කාලයක් මේ රටේ පැවති ත්‍රස්තවාදය මුළුමනින්ම පරාජය කර රටට ගෞරවනීය සාමය උදාකිරීමෙන් අනතුරුව රට දැවැන්ත සංවර්ධන වැඩසටහනකට සාර්ථකව ගෙනයාමේ ක්‍රියාවලිය මහින්ද රාජපක්ෂ ජනාධිපතිවරයා ආරම්භ කර ඇත. එම සංවර්ධනයේ ප්‍රතිලාභ මේ රටේ ‍පොදු මහජනතාව මේ වනවිට ද අත්විඳිමින් සිටී. එක් පැත්තකින් ශ්‍රී ලංකාවට එරෙහිව අසත්‍ය මානව හිමිකම් චෝදනා එල්ල කරමින් රට යළි අස්ථාවර කිරීමට බෙදුම්වාදී බලවේග උත්සාහ දරමින් සිටී.ඒ සඳහා දෙස් විදෙස් ඇතැම් සංවිධාන ඇතැම් රාජ්‍ය නොවන සංවිධාන හා මේ රටේ කල්ඉකුත්වී සිටින ඇතැම් දේශපාලන නෝනා මහත්වරුද පෙළගැසී සිටිති. ‍කල්ඉකුත් වී තිබෙන අයට යළි ක්‍රියාකාරී දේශපාලනයට පැමිණීමට නොහැකි නිසා ඔවුන්ට අවශ්‍ය වී ඇත්තේ මහින්ද රාජපක්ෂ මහතා කෙසේ හෝ කල් ඉකුත් කර ගැනීමටය. නමුත් මහින්ද රාජපක්ෂ මහතා කල් ඉකුත් වී නැති බව මේ රටේ පොදු මහජනතාව ඉතා හොඳින් දනී.එක්සත් ජාතික පක්ෂයට, ජනතා විමුක්ති පෙරමුණට, ගියවර ජනාධිපතිවරණයට ඉදිරිපත් වුණු සරත් ෆොන්සේකා මහතාට එක් වේදිකාවකට මෙවර පැමිණීමට නොහැකි බව ඉතා හොඳින් දැන් පැහැදිලි ය. ඔවුන් එකිනෙකාට චෝදනා කර ගන්නා තත්ත්වයකට ද පත්ව තිබේ. එවැනි තත්ත්වයකදී පොදු වැඩපිළිවෙළක්, පොදු අපේක්ෂකයකු තබා පොදු වැඩකට එකම වේදිකාවකට පැමිණීමට ද ඔවුන්ට අපොහොසත් වී තිබේ. විපක්ෂයේ පොදු අපේක්ෂකයා දිනවීමේ තරගයෙන් දැනටමත් ඔවුන් පරාජය වී තිබේ. එමගින් දැඩි කලබලයකට පත්ව ඇත්තේ එක්සත් ජාතික පක්ෂයවත්, ජනතා විමුක්ති පෙරමුණවත් නොවේ. දැඩි කලබලයට පත්ව ඇත්තේ දෙමළ ජාතික සන්ධානය, දෙමළ ඩයස්පෝරාව හා කොටි හිතවාදීන් පමණි.එක්සත් ජාතික පක්ෂයේ රනිල් වික්‍රමසිංහ මහතාට මහින්ද රාජපක්ෂ මහතා සමඟ තරග කිරීමට නොහැකි බව මුළු රටම දනී. අලි - කොටි ගිවිසුම ගැන රටේ යළි කතාබහ ඇති වන විට සටන් විරාම ගිවිසුමෙන් යළි කොටි සංවිධානය ශක්තිමත් වූ ආකාරය ගැන කතාවෙන විට රනිල් වික්‍රමසිංහ මහතාට ඒවාට පිළිතුරු ලබා දීමට කිසිසේත්ම නොහැකි වනු ඇත. එපමණක් නොව “යළි පුබුදමු ශ්‍රී ලංකා” වැඩසටහන ගැන කථා කළොත් ආර්ථික වශයෙන් එක්සත් ජාතික පක්ෂය රටට කරන ලද හානි මේ රටේ පොදු මහජනතාවට යළිත් මතක් වනු ඇත. යුද ජයග්‍රහණය අවතක්සේරු කළේ රනිල් වික්‍රමසිංහ තොප්පිගල මහ කැලෑවක් හා ගලක් කියමිණි. එම නිසා එක්සත් ජාතික පක්ෂයේ නායක රනිල් වික්‍රමසිංහ මහතා කල් ඉකුත්වී ඇති දේශපාලකයකු බව අමුතුවෙන් කිවයුතු නොවේ.ජනතා විමුක්ති පෙරමුණට නව නායකයකු පත්කර ගෙන තිබුණ ද ඔහුගේ කතාවෙන්ම නව නායකයා ද කල්ඉකුත් වී ඇති බව පෙන්වා දී ඇත. මේ අවස්ථාවේදී රට හමුවේ පවතින එකම අභියෝගය වත්මන් ආණ්ඩුව පමණක් බවට හඳුනාගෙන තිබීම ජනතා විමුක්ති පෙරමුණේ දේශපාලනයට වැරැදී තිබෙන ප්‍රධානතම ස්ථානයයි. හැම දෙයක්ම ආණ්ඩුව මත පටවා අත සෝදා ගැනීමේ පහසු කලාවෙන් ඉවත් වනතුරු ජනතා විමුක්ති පෙරමුණට සජීවී දේශපාලනයට පැමිණීමට නොහැකි වනු ඇත.රටට එරෙහිව ගොඩනැගෙන විජාතික බලවේග, කොටි ත්‍රස්තවාදීන්ගේ කුමන්ත්‍රණ, අසත්‍ය මානව හිමිකම් චෝදනාවලට එරෙහිව ජනතා විමුක්ති පෙරමුණ වචනයකුදු කතා නොකිරීම ප්‍රධානතම ගැටලුව වී තිබේ. වර්තමානය තුළ දී කොටි සංවිධානය වෙනුවෙන් කඩේ යන කිසිවකුට එරෙහිව ජනතා විමුක්ති පෙරමුණ කිසිදු හඬක් නගන්නේ නැත. ඔවුන්ගේ සමහර මතවාද සහ දෙමළ ජාතික සන්ධානයේ මතවාද අතර එතරම් වෙනසක් ද නැත.ඉදිරියේ දී පවත්වනු ලබන සෑම මැතිවරණයකින්ම එක්සත් ජනතා නිදහස් සන්ධානයට පැහැදිලි ජයක් අත්වන නිසාත් ඉදිරි ජනාධිපතිවරණයේදී මහින්ද රාජපක්ෂ මහතා සමඟ යම් කිසි ආකාරයකින්වත් සටනක් ලබා දීමට කිසිවකු පෙනෙන මානයක නොමැති නිසාත් මේ වනවිට විරුද්ධ පක්ෂය දැඩි ලෙස කලබලයට පත් වී ඇත.එක්සත් ජාතික පක්ෂයට අවශ්‍ය වී ඇත්තේ ඉදිරි ජනාධිපතිවරණයෙන් කෙසේ හෝ රනිල් වික්‍රමසිංහ මහතා ජයග්‍රහණය කරවීමට ය. නමුත් මහින්ද රාජපක්ෂ මහතා සමඟ තරග කර ජයග්‍රහණය කිරීමට තබා තරගයට පිවිසීමටවත් රනිල් වික්‍රමසිංහ මහතාට හැකියාව පවතිනවාද? කියා සැක සහිතය. ඒ තරමටම රනිල් වික්‍රමසිංහ මහතා ගැටලු රැසකට මුහුණ දී සිටී. පෙර සඳහන් කළේ ජාතික දේශපාලනය තුළ රනිල් වික්‍රමසිංහ මහතාට සිදුවී ඇති අවාසිය.එම අවාසි නිර්මාණය කරගන්නා ලද්දේ ද රනිල් වික්‍රමසිංහ මහතා විසිනි. රටේ ජාතික ආරක්ෂාව පිළිබඳ සත පහකටවත් තකන්නේ නොමැතිව රනිල් වික්‍රමසිංහ කරන ලද ප්‍රකාශ, සටන් විරාම ගිවිසුමට හිතුමතේ අත්සන් කොට කොටි ත්‍රස්තවාදය ශක්තිමත් කිරීම, යළි පුබුදමු ශ්‍රී ලංකා හරහා රටේ ආර්ථිකය විනාශ කිරීමට සකස් කරන ලද සැලසුම් මේ රටේ පොදු මහජනතාවට නම් අමතක නැත. එම නිසා රනිල් වික්‍රමසිංහ මහතා තමා ජාතික නායකත්වයට යන ගමනේ දී තමාගේ ප්‍රතිරූපය තමා විසින්ම විනාශ කරගන්නා ලද නායකයකු ලෙස ඉතිහාසයට එක්වීම කිසිසේත්ම වැළැක්විය නොහැක.එම ගැටලුවට අමතරව රනිල් වික්‍රමසිංහ මහතා මුහුණ දී තිබෙන අනෙක් ප්‍රධානතම ගැටලුව වන්නේ ඔහු මුහුණ දී සිටින එක්සත් ජාතික පක්ෂයේ අභ්‍යන්තර කැරැල්ලයි. මේ කැරැල්ලට නායකයින් කිහිප දෙනකු එක්වී ඇති අතර සෑම මැතිවරණයක්ම පරාජය වූ පසු මේ කැරැල්ල කරළියට නැ‍ඟෙන අතර රනිල් වික්‍රමසිංහ මහතා පැලැස්තර කිහිපයක් ඇලවීමෙන් අනතුරුව කැරැල්ල තාවකාලිකව සමථයකට පත් වේ.රනිල් වික්‍රමසිංහ මහතාට එරෙහිව සජිත් ප්‍රේමදාස එක්සත් ජාතික පක්ෂයේ පාර්ලිමේන්තු මන්ත්‍රීවරයා අවි අමෝරා ගත්තේ කාලයකට පෙර සිටය. ඒ සජිත් ප්‍රේමදාස මන්ත්‍රීවරයාට රනිල් වික්‍රමසිංහ මහතාගෙන් කැපිල්ලක් එල්ල වූ නිසාය.නමුත් එම ගැටලුව විසඳීමට එක්සත් ජාතික පක්ෂයේ තවත් පිරිසක් උත්සාහ ගත්තද තවමත් එම ගැටලුව විසඳී නැත. කරු ජයසූරිය මහතාද එම ගැටලුව විසඳීමට උත්සාහ ගන්නා බවක් පෙන්නුවද එම ගැටලුව විසඳනවාට ඔහු එතරම් කැමැත්තක් දක්වන බවක් පෙනෙන්නට ද නැත. සජිත්ටවත්, කරුටවත් හිස එසවීමට රනිල් පාර්ශ්වය කිසිසේත්ම ඉඩ දෙන්නේ නැත. රනිල්, සජිත්, කරු අර්බුදය එලෙසින් පවතිද්දී තවත් දෙබරයකට ගලක් ගැසුවේ එක්සත් ජාතික පක්ෂයේ රවි කරුණානායක මන්ත්‍රීවරයා ය. සජිත් ප්‍රේමදාසට නියෝජ්‍ය නායකත්වය ලබා දෙනවාට රවි කරුණානායක මන්ත්‍රීවරයා අකමැතියි.ඔහුට අවශ්‍ය එක්සත් ජාතික පක්ෂයේ නියෝජ්‍ය නායකත්වය කෙසේ හෝ ඔහුට ලබා ගැනීමටය. රවි කරුණානායක මන්ත්‍රීවරයාට වඩා කරු ජයසූරිය මහතාටත් සජිත් ප්‍රේමදාස මහතාටත් දෙශපාලනය හා රට ගැන යම් අවබෝධයක් ඇත. නමුත් රවි කරුණානායක මන්ත්‍රීවරයාට නම් එසේ නැත. එවැනි අවබෝධයක් තිබේ නම් ඔහු රට බේරාගත් රණවිරුවන්ට අගෞරව කරන්නේ ද නැත. “කිලිනොච්චි යනවා කියා මැදවච්චි යනවා.අලිමංකඩ යනවා කියලා පාමංකඩ යනවා.” මේ ගොල්ලන් යන්නේ කොහේද?” කියා රවි කරුණානායක මන්ත්‍රීවරයා පාර්ලිමේන්තුවේදී කළ ප්‍රකාශය තරම් මේ රටේ රණවිරුවන්ට අපහාස වන ආකාරයේ වෙනත් ප්‍රකාශයක් නොමැති තරම්ය. මෙවැනි ජනතා නියෝජිතයකුට එක්සත් ජාතික පක්ෂයේ නියෝජ්‍ය නායක ධුරය හිමිවුණොත් සිදුවෙන්නේ කුමක්ද? නමුත් රනිල් වික්‍රමසිංහ මහතා වැනි නායකයකුට ‍නම් ගැළපෙන්නේ රවි කරුණානායක මන්ත්‍රීවරයා මිස අන් කෙනෙකු නොවේ. එම නිසා සජිත් ප්‍රේමදාස, කරු ජයසූරිය යන මහත්වරුන් වෙනුවට රවි කරුණානායක වැනි මෙයටම ගැළපෙන මහත්මයෙකු නියෝජ්‍ය නායකත්වයට පත් කිරීමට රනිල් වික්‍රමසිංහ මහතා නම් අනිවාර්යයෙන්ම කැමතිවනු නොඅනුමාන ය.මෙවර ජනාධිපතිවරණයට රනිල් වික්‍රමසිංහ මහතා එක්සත් ජාතික පක්ෂයෙන් ඉදිරිපත් වුවහොත් තම පක්ෂයෙනුත් ජනාධිපතිවරණය සඳහා අපේක්ෂකයකු ඉදිරිපත් කිරීමට ජනතා විමුක්ති පෙරමුණ තීරණය කර ඇත. එසේ වුවහොත් ඒ සඳහා ඉදිරිපත් වන්නේ පක්ෂ නායක අනුර දිසානායක මහතා ද හිටපු නායක සෝමවංශ අමරසිංහ මහතා ද පක්ෂයේ ප්‍රධාන ලේකම් ටිල්වින් සිල්වා මහතා ද ප්‍රචාරක ලේකම් විජිත හේරත් මහතාද? ඒ ගැන තවම තීරණයක් ගෙන නැති බව ජනතා විමුක්ති පෙරමුණ පවසයි. එම පක්ෂයේ වෘත්තීය සමිති ව්‍යාපාරයේ ප්‍රධානියකු වන කේ. ඩී. ලාල්කාන්ත මහතාටද ජනාධිපතිධුර අපේක්ෂකයකු වීම සඳහා සුදුසුකම් ඇති බව ඔහුගේ කතාව අනුව ‍නම් පෙනී යයි.ජනාධිපතිවරණයේ පොදු අපේක්ෂක කතාවෙන් විරුද්ධ පක්ෂය මේ වනවිට හොඳටම හෙම්බත්වී සිටින්නේ ඔවුන්ගේ සියලු පොදු අපේක්ෂකයින් විවිධාකාරයෙන් කල් ඉකුත්වූ භාණ්ඩ බවට පත්වී තිබෙන නිසාය. ඔවුන් ජනතාවට අලෙවි කළ ‍නොහැක. මහින්ද රාජපක්ෂ මහතාගේ ජනප්‍රියත්වය තවදුරට‍ත් වර්ධනය වී තිබෙන බව ඌව පළාත් මැතිවරණ ව්‍යාපාරය තුළින් පෙනී යයි.මැතිවරණ ව්‍යාපාරයට පැමිණෙන ජනතාව දකින විට විරුද්ධ පක්ෂයට තරු විසි වී තිබේ. මේ යථාර්ථය දන්නා විරුද්ධ පක්ෂය මීළඟ ජනාධිපතිවරණයෙන් හා මහ මැතිවරණයෙන් තමන්ට අන්ත පරාජයක් අත්වන බවද ඉතා හොඳින් දනී. ඔවුන්ගේ සියලු පොදු අපේක්ෂකයින් කල් ඉකුත් වී ඇති නිසා ජනාධිපතිවරයාට ඉදිරිපත් කිරීමටත් නියම පොදු අපේක්ෂකයකු නොමැති නිසා ඔවුන්ට කෙසේ හෝ අවශ්‍ය වී ඇත්තේ මහින්ද රාජපක්ෂ මහතා තරග කිරීමට තිබෙන අවස්ථාව කෙසේ හෝ නැති කිරීමට ය. ඒ සඳහා තුරුම්පු කිසිවක් නොමැති අතර සරත් එන්. සිල්වා හිටපු අගවිනිසුරුවරයා ඉදිරිපත් කළ තර්කයට සුවඳ දුම් අල්ලමින් විරුද්ධ පක්ෂය මේ දිනවල ක්‍රියා කරන්නේ මේ නිසාය. සරත් එන් සිල්වා මහතා ඒ කාලයේ පට්ට ගැසූ ඇතැම් දේශපාලන නෝනා මහත්වරුන් සරත් එන් සිල්වා මහතාගේ ගුණ ගායනා කිරීමට පටන්ගෙන ඇත්තේ ද මේ නිසාය. සරත් එන් සිල්වා මහතාගේ තර්කය නීතිමය වශයෙන් පුස්සක් බව ඕනෑම ගොඩ පෙරකදෝරුවකුට වුව වැටහේ. එම නිසා දේශපාලන වශයෙන් කල් ඉකුත්වූ භාණ්ඩවලට වටිනාකමක් නැති බව මේ රටේ පොදු මහජනතාව ඔප්පුකර ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n140909_3</link>
    <topic>මිරිදිය මසුන් පරිභෝජනය ප්‍රවර්ධනයට වැඩපිළිවෙලක්</topic>
    <author>උමේෂා සිරිවර්ධන</author>
    <content>මිරිදිය මත්ස්‍ය පරිභෝජනය වර්ධනය කිරීම වෙනුවෙන් විශේෂිත වූ යෝජනා කිහිපයක් ක්‍රියාත්මක කිරීමට නියමිතය.නුවරඑළිය දිස්ත්‍රික් ලේකම් කාර්යාලයේ පැවති පෝෂණ කමිටුවේදී ඒ බව සාකච්ඡාවට ලක්විය.ගර්භණී මාතාවන් සහ පවුල් ඒකක වෙත මෙම මිරිදිය මත්ස්‍ය පරිභෝජනය සහ එහි පෝෂ්‍යදායී වැඩපිළිවෙල පිළිබඳ දැනුවත් කිරීමේ වැඩසටහනක් එදින පැවැත්විණි.මිරිදිය මත්ස්‍ය ආහාරවල ප්‍රෝටීන් බහුල බැවින් එවැනි ආහාර වේලක අවශ්‍යතාව ප්‍රජාව අතර ජනප්‍රිය කරවීම මෙහි ප්‍රධාන අරමුණයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n140909_2</link>
    <topic>සා.පෙළ සිසුන්ට ඉලක්ක ප්‍රශ්නනෝත්තර කට්ටල 72 සිත්මිණෙන්</topic>
    <author>උමේෂා සිරිවර්ධන</author>
    <content>2014 අ.පො.ස. සාමාන්‍ය පෙළ විභාගයට සූදානම් වන සිසු දරු දැරියන් සඳහා සුවිශේෂී පාඩම් මාලාවක් දැන් සිත්මිණ පුවත්පත හඳුන්වා දෙයි.ඊට සමගාමීව ලංකාවේ ප්‍රවීණ ඇඳුරු මඬුල්ලක් විසින් සම්පාදිත විෂයයන් 18ක් සඳහා ප්‍රශ්නෝත්තර කට්ටල 72ක් ද සිත්මිණ මඟින් සම්පාදනය කර තිබේ.ලේක්හවුස් ප්‍රකාශනයක් වන සිත්මිණ සෑම සඳුදා දිනකම නිකුත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n140909_1</link>
    <topic>ජාතික ගොවි සතිය අදින් ඇරඹේ</topic>
    <author>රේණුකා හේවාපතිරණ</author>
    <content>2014 ජාතික ගොවි සතිය හා කෘෂිකාර්මික ප්‍රදර්ශනය අද ඇරඹේ.මෙය ලබන 14වැනිදා දක්වා තෙලිජ්ජවිල කෘෂිකර්ම පර්යේෂණ මධ්‍යස්ථානය හා දිස්ත්‍රික් කෘෂිකර්ම පුහුණු මධ්‍යස්ථානයේදී පැවැත්වෙනු ඇත.කෘෂිකර්මයට සම්බන්ධ අනෙකුත් අමාත්‍යාංශ හා ආයතන සමඟ සම්බන්ධව ඒකාබද්ධ සංවර්ධන වැඩසටහනක් මඟින් දිස්ත්‍රික්කයේ නවෝදයක් ඇතිකිරීම මෙම ප්‍රදර්ශනයේ අරමුණයි.මෙහිදී හොඳම පාසල් ගෙවත්ත තෝරා තිළිණ ප්‍රදානයක් ද සිදුකිරීමට අපේක්ෂිතයි.එමෙන්ම ගොවි සම්මන්ත්‍රණ පවත්වා ගොවි ජනතාව දැනුවත්කිරීම  ද මෙහිදී සිදුවනු ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n1409091</link>
    <topic>ජනපති-රනිල් පිළිසඳරක...</topic>
    <author>ඡායාරූපය - නිශාංක සිල්වා</author>
    <content>පාර්ලිමේන්තුවේ හිටපු මහලේකම් අභාවප්‍රාප්ත සෑම් විජේසිංහ මහතාගේ සත්දින දානමය පුණ්‍යකර්මයට සහභාගි වූ ජනාධිපති මහින්ද රාජපක්ෂ මහතා සහ විපක්ෂ නායක රනිල් වික්‍රමසිංහ මහතා සුහද කතාබහක.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n1409093</link>
    <topic>ඇප-පොලී නැති ලිය ඉසුර ණය යෝජනාවෙන් දැනටම මිලියන 1000ක් පිරිනමලා</topic>
    <author>ජයසිරි මුණසිංහ</author>
    <content>කිසිදු ඇපයක් හෝ පොලී මුදලක් හෝ නැතිව ව්‍යවසායිකාවන්ට ප්‍රාදේශීය සංවර්ධන බැංකුව ලබාදෙන ‘ලිය ඉසුර’ ණය යෝජනා ක්‍රමය යටතේ මේ වනවිට රුපියල් මිලියන 1000ක ණය මුදල් ප්‍රදානය කොට තිබේ. ජනාධිපති මහින්ද රාජපක්ෂ මහතා විසින් ඉකුත් අය-වැය මගින් යෝජනා කළ මේ ණය යෝජනා ක්‍රමය යටතේ ව්‍යවසායිකාවන් හයදහසක් දෙනා මේ වනවිට බැංකු ණය ලබාගෙන ඇත.මේ වසර නිමාවීමට පෙර තවමත් ව්‍යවසායකයින් 7000කට තවත් ණය මුදල් පිරිනැමීමට බලාපොරොත්තු වන බව ප්‍රාදේශීය සංවර්ධන බැංකුවේ සභාපතිනි කේෂලා ජයවර්ධන මහත්මිය ප්‍රකාශ කළාය.මේ සඳහා වැය කරන මුළු මුදල රුපියල් මිලියන 3000 ඉක්මවනු ඇතැයිද ජයවර්ධන මහත්මිය කීවාය.මෙලෙස තම ව්‍යවසායකත්වය දියුණු කරගැනීමට බැංකුවේ උපකාර ලබා ගත් කාන්තාවෝ අතුරින් ඉහළපෙළේ ව්‍යවසායක කාන්තාවන් 500ක් දෙනා බිහි කිරීම බැංකුවේ අරමුණ බවද සභාපතිනිය කීවාය.රට පුරා විසිරුණු ව්‍යවසායක කාන්තා පරපුරක් බිහි කිරීමට රජය ලබාදුන් මේ සහනදායී පියවර පෙර කවරදාකවත් ක්‍රියාත්මක නොවූ ඒවා බව ප්‍රාදේශීය සංවර්ධන බැංකුවේ ප්‍රධාන විධායක නිලධාරි හා සාමාන්‍යාධිකාරී රත්නසිරි සිරිවර්ධන මහතා ප්‍රකාශ කෙළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n1409094</link>
    <topic>එජාපය උදුරාගත් රාජ්‍ය සේවක අයිතීන් රැකදුන් ජනපති වෙනුවෙන් ඌවේ ඡන්දයේ දී අපේ සහාය සන්ධානයට</topic>
    <author>අනුර ‍ප්‍රේමලාල්</author>
    <content>රාජ්‍ය සේවකයන‍් අඩු කරමින් ඔවුන්ගේ අයිතීන් එකිනෙක එ.ජා.ප.ය උදුරාගත් අවස්ථාවේ ජනාධිපති මහින්ද රාජපක්ෂ මහතා අපේ අයිතීන් රැකදුන්නා. ඒ නිසා ඌවේ පළාත් මැතිවරණයේ දී අපේ සහයෝගයත් එක්සත් ජනතා නිදහස් සන්ධානයට බව තවත් වෘත්තීය සමිති නවයක් ප්‍රකාශ කරයි.ඒ අනුව ලංකා කම්කරු සමිති මධ්‍ය මණ්ඬලය, සමස්ත ලංකා මෝටර් සේවක සංගමය,සමස්ත ලංකා හාබර් ඩොක් සහ ඩොක් කම්කරු සමිතිය, රජයේ සුවසේවා සංගමය, එකමුතු ලංකා එක්සත් ගුරු සංගමය, සමස්ත ලංකා සමූපකාර සේවක සමිතිය,සමාජවාදි ලංකා කම්කරු සමිතිය, ලංකා කර්මාන්ත හා වෙළඳසේවා සංගමය,රාජ්‍ය සේවා දුම්රිය පොදුසේවක සමිතිය යන වෘත්තීය සමිති මෙම තීරණය ගෙන ඇත.එදා එක්සත් ජාතික පක්ෂය අසූවේ ජූලි වැඩවර්ජනය මර්දනය කරමින් සේවකයන් රැකියාවලින් දොට්ට දැමු ආකාරය, භීෂණයක් මවා පාමින් රටේ අසාධාරණයට පත් තරුණ තරුණයන් ටයර් සෑයවල දමා අළු කළ හැට සිහිපත් කර දෙන එම සමිති මැතිවරණ සිතියම හකුළා දමමින් හොර ඡන්ද පෙට්‍ටි ගණන් දාගත් බව පෙන්වා දෙයි.උපාධිධාරීන්ට රැකියා ලබාදීම, අසුවේ වැඩවර්ජකයන්ට විසඳුමක් ලබාදීම, රාජ්‍ය අංශයේ වැටුප් විෂමතා ඉවත් කරන්න හා පෞද්ගලික අංශයේ අංශයේ අවම වැටුපක් නියම කර ගැනීමට ජාතික වැටුප් කොමිසමක් පත් කිරීම, අග්‍රහාර රක්ෂණය නැවත ලබාදීම වැනි කරුණු සළකා තම සමිති මේ තීරණය ගත් අතර ඌව වෙල්ලස්ස විරෝධාර ජනතාවට එ.ජ.නි.ස. සමග අත්වැල් බැඳගන්නා ලෙස ඉල්ලති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n1409095</link>
    <topic>මහනුවර දිසා සාහිත්‍ය කලා මහෝත්සවය හෙට</topic>
    <author>මහානාම ගලහිටියාව - මහනුවර උතුර විශේෂ</author>
    <content>2014 ජාතික සාහිත්‍ය කලා ප්‍රසාදිනී උළෙලට සමගාමීව මහනුවර දිස්ත්‍රික් ලේකම් කාර්යාලය හා කඩවත් සතර ගඟවටකෝරළේ ප්‍රාදේශීය ලේකම් කාර්යාලය එක්ව සංවිධානය කරනු ලබන මහනුවර දිස්ත්‍රික් සාහිත්‍ය කලා මහෝත්සවය හෙට (10) පෙ. ව. 9.30ට මහනුවර ගැටඹේ නගර සභා ක්‍රීඩාංගණයේදී පැවැත්වේ.සංස්කෘතික හා කලා කටයුතු අමාත්‍යංශයේ සහ සංස්කෘතික කටයුතු දෙපාර්තමේන්තුවේ අනුග්‍රහයෙන් හා උසස් අධ්‍යාපන අමාත්‍ය එස්. බී. දිසානායක මහතාගේ ප්‍රධානත්වයෙන් පැවැත්වෙන මෙම උළෙලට මධ්‍යම පළාත් ආණ්ඩුකාරවර ටිකිරි කොබ්බෑකඩුව, ප්‍රධාන අමාත්‍ය සරත් ඒකනායක, මහනුවර පුරපති මහේන්ද්‍ර රත්වත්තේ යන මහත්වරු ඇතුළු මහනුවර දිස්ත්‍රික්කයේ මහජන නියෝජිතයින්, කලාකරුවන්, ලේඛකයින්, රාජ්‍ය නිලධාරීන් සහ ආරාධිත අමුත්තන් රැසක් සහභාගී වෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n1409096</link>
    <topic>ජපන් අගමැතිගේ සංචාරය රාජ්‍යතාන්ත්‍රික සබඳතාවලට වැදගත් සන්ධිස්ථානයක්</topic>
    <author>මහින්ද අලුත්ගෙදර</author>
    <content>ජපන් අගමැති ෂින් සෝ අබේ මහතාගේ ශ්‍රී ලංකා සංචාරය දෙරට අතර රාජ්‍යතාන්ත්‍රික සබඳතාවන්ගේ වැදගත් සන්ධිස්ථානයක් සනිටුහන් කරන බව පොදු කටයුතු පිළිබඳ ජපන් නියෝජ්‍ය කැබිනට් ලේකම් සහ ගෝලීය සංවිධාන කටයුතු පිළිබඳ අධ්‍යක්ෂ කෙන්කෝ සෝනේ මහතා ප්‍රකාශ කරයි. ජපානය ශ්‍රී ලංකාවට ජාතික ප්‍රතිසංධාන කටයුතු වෙනුවෙන් තවදුරටත් පූර්ණ සහයෝගය ලබාදෙන අතර ශ්‍රී ලංකාවේ මධ්‍ය සහ දිගුකාලීන සංවර්ධන ක්‍රියාදාමයට ද සහාය ලබාදෙන බව ඒ මහතා පවසයි.කෙන්කෝ සෝනේ මහතා මේ බව සඳහන් කළේ කොළඹ දී පැවැති විශේෂ මාධ්‍ය හමුවකට සහභාගි වෙමිනි.මෙහිදී පොදු පහසුකම් සංවර්ධනය, ග්‍රාමීය ප්‍රජාවගේ ජීවනෝපාය වැඩිදියුණු කිරීම සහ ප්‍රතිසංධාන කටයුතු කෙරෙහි ප්‍රමුඛතාව ලබාදෙන බව ඒ මහතා පැවසීය.ජපන් අගමැතිවරයගේ මාස 21ක ධූර කාලය ඇතුළත සංචාරය කළ 49 වැනි රට ශ්‍රී ලංකාව බවත් එමඟින් ශ්‍රී ලංකාව සහ ජපානය අතර මෙතෙක් පැවැති සම්ප්‍රදායික ද්වීපාර්ශ්වික සබඳතා තවදුරටත් ශක්තිමත් කොට තහවුරු කෙරෙනු ඇතැයි ද හෙතෙම පෙන්වා දුන්නේය. මින් ඉදිරියට ජපානයෙන් ශ්‍රී ලංකාවට ලබාදීමට බලාපොරොත්තු වන සහාය සම්බන්ධයෙන් සඳහන් කළ සෝනි මහතා ශ්‍රී ලංකාවේ වෙරළ ආරක්ෂක කටයුතු ශක්තිමත් කිරීම වෙනුවෙන් මුර සංචාරක යාත්‍රා ලබාදීමට ද රූපවාහිනී ඩිජිටල්කරණ ව්‍යාපෘතියක් ක්‍රියාත්මක කිරීමට ද තාක්ෂණික සහාය සහ පහසුකම් සළසන බවද කීවේය.තවද ජපානය විසින් අධ්‍යාපනික සහ වාර්තාමය රූපවාහිනී වැඩසටහන් සපයා දීමට ද කටයුතු කරනු ඇතැයි හෙතෙම පැවසීය. ආපදා අවදානම අඩුකිරීමේ හැකියාව වැඩිදියුණු කර ගැනීමට අවශ්‍ය තාක්ෂණික සහයෝඟීතාව සහ විශේෂඥ දැනුම හුවමාරුකර ගැනීමට ද ඒ සඳහා අවශ්‍ය පොදු පහසුකම් සළසාදීමට ද කටයුතු කරන බව ඒ මහතා කීවේය.තවද රථවාහන තදබදය සීමා කිරීමටත් මොනෝ රේල් ක්‍රමයක් හඳුන්වාදීම සඳහා සහාය සැපයීමට බලාපොරොත්තු වන බව පැවසූ ජපන් නියෝජ්‍ය කැබිනට් ලේකම් සහ ගෝලීය සංවිධාන කටයුතු පිළිබඳ අධ්‍යක්ෂවරයා මේ හැරුණු කොට තාක්ෂණය, විද්‍යාව සහ නව නිපැයුම් සම්බන්ධයෙන් ද සහයෝඟීතාව වර්ධනය කර ගැනීමට දෙරටේම අවධානය යොමු වී ඇතැයි කීවේය.උතුරු පළාතේ ඡන්දය පැවැත්වීම සම්බන්ධයෙන් මෙන්ම අභ්‍යන්තර වශයෙන් අවතැන්වූවන් නැවත පදිංචි කිරීම හා අතුරුදන් වූවන් සම්බන්ධයෙන් විමර්ශනය කෙරෙන කොමිසමේ බලතල වැඩිකිරීම සම්බන්ධයෙන් සතුටට පත්වන බවද ජාතික ප්‍රතිංසධානය වෙනුවෙන් සියලු පාර්ශ්වයන් සමඟ සාකච්ඡා කිරීමට අපේක්ෂා කරන බවද ඒ මහතා ප්‍රකාශ කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n1409097</link>
    <topic>ජනපති ගෙන තිබෙන ක්‍රියාපිළිවෙත බෙහෙවින්ම අගය කරනවා</topic>
    <author>මහින්ද අලුත්ගෙදර</author>
    <content>ජාතීන් අතර සමඟිය සහ සහජීවනය ඇති කරමින් ශ්‍රී ලංකාවේ ජාතික ප්‍රතිසංධානය සඳහා ජනාධිපති මහින්ද රාජපක්ෂ මහතා ප්‍රමුඛ වත්මන් රජය ගෙන තිබෙන ක්‍රියාමාර්ග බෙහෙවින්ම අගය කරන බව ජපානය අවධාරණය කරයි. වේගයෙන් සංවර්ධනය වන ශ්‍රී ලංකාවට ලබා දියහැකි සෑම සහයෝඟයක්ම ලබාදෙන බවද ශ්‍රී ලංකාව සහ ජපානය අතර සහයෝඟීතාවය තවදුරටත් වර්ධනය කර ගැනීමට අපේක්ෂා කරන බවද ජපාන අගමැති ෂින්සෝ අබේ මහතා ප්‍රකාශ කරයි.නිල සංචාරයක් සඳහා ශ්‍රී ලංකාවට පැමිණි ජපාන අගමැතිවරයා මේ බව සඳහන් කළේ කොළඹ දී පැවැති ශ්‍රී ලංකා-ජපාන ව්‍යාපාරික සමුළුව අමතමිනි.සිංහලෙන් “ජපනා හපනා“ යනුවෙන් කියමනක් ඇතැයි තමා අසා තිබෙන බව සිහිපත් කළ ෂින්සෝ අබේ මහතා එම කියමනේ සඳහන් වන ආකාරයෙන්ම ඉහළ පෙළේ ව්‍යාපාරික ධූත පිරිසක් තමන් විසින් ශ්‍රී ලංකාවට රැගෙන ආ බවද ජපානයේ ඉහළම සමාගම්වල ප්‍රධානීන්ගෙන් සමන්විත ව්‍යාපාරික දූත පිරිසක් ඊට අයත්වන බවද ප්‍රකාශ කළේය.ශ්‍රී ලංකාවේ ආර්ථිකයට ඔවුන්ගෙන් දායකත්වයක් ලැබෙනු ඇතැයි විශ්වාස පළකළ ජපාන අගමැතිවරයා මේ හේතුවෙන් ශ්‍රී ලංකාවේ අනාගතය උදෙසා මේ ව්‍යාපාරික සමුළුවෙන් ප්‍රයෝජන ගන්නා ලෙස ඉල්ලීමක් ද කළේය. තමා ශ්‍රී ජයවර්ධනපුර කෝට්ටේ නගරය නැරඹීමට ගිය බව පැවසූ ජපාන අගමැතිවරයා ජේ.ආර්. ජයවර්ධන මහතා 1951 දී පැවති සැන්ෆ්‍රැන්සිස්කෝ සාම සන්ධාන සමුළුවේ දී ජපානය අන්තර් ජාතික ප්‍රජාවගේ සමාජිකයකු ලෙස සලකන ලෙස ඉල්ලමින් ජපානය වෙනුවෙන් අඳහස් දක්වා එරටට පිහිට වූ ආකාරය ද සිහිපත් කළේය.වසර 24 කට පසුව ජපාන අගමැතිවරයෙකු ශ්‍රී ලංකාවේ සංචාරයක් සනිටුවහන් කරමින් ජපාන අගමැති ෂින්සෝ අබේ මහතා සහ අගමැති ආර්යා අකි අබේ මහත්මිය ශ්‍රී ලංකාවට පැමිණි අතර මේ ගමනට ජපානයේ ප්‍රබල ව්‍යාපාරික දූත පිරිසක් එක්ව සිටීම සුවිශේෂී සිදුවීමකි. යන්ත්‍ර සූත්‍ර හා කර්මාන්තශාලා ඉදිකරන Hitachi Zosen Corporation, තේ නිෂ්පාදනය කරන Kobe Tea Co. Ltd, ආයෝජන ප්‍රවර්ධනය කරන ජපාන රජයට අයත් Japan External Trade Organization (JETRO) හි, නියෝජිතයන් ශ්‍රී ලංකාවට පැමිණියහ.ඊට අමතරව, Mizuho බැංකුවේ සභාපතිවරයා මෙන්ම ප්‍රධාන විධායකවරයා, ජපානයේ ප්‍රධානතම මත්ස්‍ය නිෂ්පාදන සමාගමක් වන ටූනා කින්ග් හෙවත් කියෝෂි කිමුරාට අයත් Kiyomura Corporation හි නියෝජිතයකු, ජපානයේ ප්‍රධාන ආහාර නිෂ්පාදන සමාගමක් වන ITOCHU Corporation හි සභාපති එයිසෝ කොබායෂි, Mitsubishi Corporation හි සභාපතිවරයා මෙන්ම ප්‍රධාන විධායක නිලධාරිවරයා වන Ken Kobayashi, SG Holdings සභාපති Eiichi Kuriwada, Taskashi Nakabe සමාගමේ සභාපතිවරයා ද මේ ව්‍යාපාරික දූත පිරිසට අයත් වෙති.එසේම, කලම්බෝ ඩොක්යාර්ඩ් සමාගමේ බහුතර කොටස් ප්‍රමාණයක් හිමි Onomichi Dockyard සමාගමේ සභාපතිවරයා, Hitachi Ltd හි, ප්‍රධාන විධායක නිලධාරීවරයා වන Hiroaki Nakanishi, Sumitomo Mitsui Construction හි නියෝජිතයකු, Tomo-Digi Corporation හි, සභාපති Hidemichi Shirane, Mitsubishi Hitachi Power Systems හි නියෝජිතයෙකු, Noritake Co Ltd හි, සභාපති Hitoshi Tanemura, Taisei Corporation හි, සභාපති Takashi Yamauchi, NEC Corporation හි, සභාපති Kaoru Yano මේ ව්‍යාපාරික දූත පිරිසට අයත් අනිකුත් ප්‍රබල සාමාජිකයෝ වෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n1409098</link>
    <topic>ස්පාඤ්ඤ තානාපති කාර්යාලයක් කොළඹ පිහිටුවීමට යයි</topic>
    <author>මහින්ද අලුත්ගෙදර</author>
    <content>ශ්‍රී ලංකාව සමඟ පවත්නා රාජ්‍යතාන්ත්‍රික සබඳතා තවදුරටත් ශක්තිමත් කරමින් තානාපති කාර්යාලයක් කොළඹ ස්ථාපිත කිරීමට ස්පාඤ්ඤය තීරණය කරයි. එය දෙරට අතර පවතින සබඳතා තවදුරටත් පුළුල්කර ගැනීමට හොඳ අවස්ථාවක් වන අතර එමඟින් වාසි රැසක් අත්කර ගතහැකි බවද විදේශ කටයුතු අමාත්‍යාංශය පවසයි.ස්පාඤ්ඤයේ විදේශ කටයුතු සහ සහයෝඟීතා ඇමැති ජෝෂ් මැනුවල් ග්‍රේෂියා (Jose Manuel Gracia) සහ ශ්‍රී ලංකා විදේශ කටයුතු ඇමැති මහාචාර්ය ජී.එල් පීරිස් මහත්වරුන් අතර පැවැති ද්වීපාර්ශ්වික සාකච්ඡාවේ දී මේ බව අනාවරණය විය.ස්පාඤ්ඤය කොළඹ දී තානාපති කාර්යාලයක් පිහිටුවීමට තීරණය කිරීමෙන් දෙරට අතර සබඳතා ශක්තිමත් ලෙස තහවුරු වෙමින් පවතින බව විදේශ කටයුතු ඇමැති මහාචාර්ය ජී.එල් පීරිස් මහතා පවසයි.ශ්‍රී ලංකාවේ වෙළෙඳ කටයුතු වර්ධනය වෙනුවෙන් සහාය වන ලෙස ස්පාඤ්ඤයේ විදේශ කටයුතු සහ සහයෝඟීතා ඇමැතිවරයාගෙන් ඉල්ලීමත් කළ මහාචාර්ය ජී.එල් පීරිස් මහතා කුරුඳු සහ අනෙකුත් කුළුබඩු වෙළෙඳාම කෙරෙහි විශේෂ අවධානයක් යොමු කරන ලෙසද ඉලලීමක් කරයි.ශ්‍රී ලංකාවේ මෑතක දී ඇතිවූ සංවර්ධන කටයුතු සම්බන්ධයෙන් කරුණු පැහැදිලි කළ ඒ මහතා මෙරට ගංවතුරෙන් විපතට පත් ජනතාවට සහන සැළසීම සඳහා යුරෝ 400,000ක ආධාර සැපයීම, වේයන්ගොඩ දුම්රිය මාර්ගය ආසන්නයේ පිහිටි මඟී පාලම ඉදිකිරීම, රත්නපුර ජල සැපයුම් යෝජනා ක්‍රමය ආදිය වෙනුවෙන් ස්පාඤ්ඤයෙන් ලබාදුන් ආධාර සම්බන්ධයෙන් ස්තුතිය පළ කළේය.දෙරට අතර වෙළෙඳ කටයුතු වර්ධනය සම්බන්ධයෙන් හා අලුතින් ආරම්භ කර තිබෙන සමාජ සංවර්ධන සහයෝඟීතා අරමුදල යටතේ තවදුරටත් ආධාර ලබා ගැනීම, ස්පාඤ්ඤයෙන් පැමිණෙන සංචාරකයන් වැඩිකර ගැනීම, මෙරට සංචාරක පොදු පහසුකම් සංවර්ධනයට හවුල් ව්‍යාපෘතියක් ආරම්භ කිරීම, කොළඹ සිට මැඩ්‍රිඩ් දක්වා ස්පාඤ්ඤ ගුවන් සේවා කටයුතු පුළුල් කර ගැනීම ආදිය සම්බන්ධයෙන් මෙහිදී විශේෂ අවධානය යොමු කෙරිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n1409099</link>
    <topic>ජනාධිපතිතුමන් හඟුරන්කෙත කොඩිය නාරද අතට ලබාදීම එහි සංවර්ධනයට විශාල පිටිවහලක්</topic>
    <author/>
    <content> තමාගෙන් ගිලිහුණු හඟුරන්කෙත කොඩිය ජනාධිපති මහින්ද රාජපක්ෂ මහතා විසින් නාරද අතට ලබාදීම හඟුරන්කෙත නැවත සංවර්ධනයට විශාල පිටිවහලක් බව උසස් අධ්‍යාපන ඇමැති එස්.බී. දිසානායක මහතා පවසයි.රිකිල්ලගස්කඩ නගරයේ පැවැති හඟුරන්කෙත නව ශ්‍රී ලංකා නිදහස් පක්ෂය සංවිධානය කළ නාරද දිසානායක මහතා පිළිගැනීම සඳහා පැවති උත්සවයක් අමතමින් ඇමැතිවරයා මේ බව කීය.ඇමැතිවරයා මෙසේ ද පැවැසුවේය. එදා 1994 පොදු පෙරමුණු ආණ්ඩුවේ කැබිනට් ඇමැතිවරයෙක් ලෙස කටයුතු කරමින් ඉතා ම දුෂ්කර ප්‍රදේශයක් ලෙස පැවැති හඟුරන්කෙත සංවර්ධනය කරන්නට, හඟුරන්කෙත ජනතාවට රැකියා ලබාදීමට, යටිතල පහසුකම් සංවර්ධනය කරන්නට මට හැකියාව ලැබුණා. ඒ වනවිට පළාත් සභාවේ සිටි මගේ සහෝදරයා සාලිය දිසානායක මහතාත් ඒ සඳහා නොමඳ දායකත්වයක් ලබා දුන්නා. මේ වනවිට හඟුරන්කෙතට ඔහුත් අහිමි වෙලා. ඒ නිසා හඟුරන්කෙත ජනතාවට යළිත් සංවර්ධනයේ බලාපොරොත්තු ලබා දීමට ජනාධිපතිවරයා කටයුතු කර තිබෙනවා.යන්න එන්න බැරිව වළවල් පිරිච්ච හඟුරන්කෙත පාර සංවර්ධනය සඳහා එදා 94 රජයෙන් රුපියල් මිලියන 9000ක් වෙන් කරලා තිබිය දී චන්ද්‍රිකා මැතිනිය සමඟ ඇතිවූ අමනාපය නිසා එතුමිය ඒ මුදල් කපා හැරියා. බුල්ඔය ජල යෝජනා ක්‍රමය සඳහා මුදල් වෙන් කරලා තිබියදීත් ඒ මුදල් පවා එතුමිය කපා දැම්මා. ජනාධිපතිවරයා මැදිහත්වෙලා තමයි ඒ මුදල් නැවත අපට ලබා දුන්නේ.ඒවගේම මේ මාර්ගය සංවර්ධන කටයුතු පිළිබඳ ජනතාවගෙන් ලකුණු දමාගන්නට එහෙමත් නැත්නම් මෙහි ලකුණු ටික තමන්ගේ ගිණුමට දමාගන්නට කවුරු උත්සාහ කළත් ඵලක් නැහැ. ඒක ජනතාව හොඳින් දන්නවා. ඒ වගේම තමයි බුල් ඔය ජල යෝජනා ක්‍රමය පිළිබඳවත් කිව යුත්තේ. කොහොමත් හඟුරන්කෙත ජනතාවට බොරු කරන්න බැහැ. හඟුරන්කෙත ඉන්නේ බුද්ධිමත් ජනතාවක්.අලුත් නායකයෙක් විදියට නාරද කියපු "අපි එකතු වෙලා වැඩ කරමු" දේට මට බොහොම සන්තෝෂ යි. ඔහු දේශපාලනයට අලුත් වුණත් රට තොට පිළිබඳව හොඳට දන්නවා. ඔහු ඕස්ට්‍රේලියාවේ මොනෑෂ් විශ්වවිද්‍යාලයේ පශ්චාත් උපාධිය හදාරා එහි කථිකාචාර්යවරයෙක් ලෙස කටයුතු කරපු බුද්ධිමත් තරුණයෙක්. ඔහු ලෝකය පිළිබඳ හොඳින් දන්නවා. ඔහු තුළ තිබෙන දැනුම, බුද්ධිය මෙන් ම තාරුණ්‍යයේ ජවය එකතු කරගෙන හඟුරන්කෙත දියුණු කරන්නට අපි කටයුතු කරමු. මට මතකයි මං එදා හඟුරන්කෙත ඉන්න කොට නුවරඑළිය දිස්ත්‍රික්කයේ ද්‍රවිඩ ජනතාවගෙන් මට ලැබුණේ නොමඳ සහායක්. තොණ්ඩමන් ඇමැතිවරයා මට විශාල ශක්තියක් වුණා. සී. බී. රත්නායක ඇමැතිවරයා අපි එකට වැඩ කළා.ඒවගේ ම මම කියන්න කැමතියි නාරද දිසානායක පත්වීම ලබාගෙන හඟුරන්කෙතට එන්නත් කලින් ජනමාධ්‍ය හරහා ඔහුට මඩ ගහන්නට, හඟුරන්කෙතට භීෂණය ගේනවා කියමින් බොරු ප්‍රචාර කරපු අයට ඒ උත්සාහයන්ගෙන් කිසිදු ඵලක් වෙන්නේ නැහැ කියලා. මේ ප්‍රාදේශීය සභාවේ, පළාත් සභාවේ ඉන්න අය අතරින් බොහෝ දෙනෙක් එදා මගෙත් එක්ක හොඳින් වැඩ කරපු අය. මගෙන් අනන්ත අප්‍රමාණ උදව් උපකාර ලබපු අය. එහෙම අය නාරදට මඩ ගහන්න ගියොත් ඔවුන්ට වෙන්නේ ජනතාවගෙන් කොන් වෙන්න. ජනතාව ඔවුන්ට නිසි උත්තර ඡන්දයේ දී ලබා දෙනවා සිකුරුයි.හඟුරන්කෙත ජනතාවට අතීතය අමතක නැහැ. ඒ ජනතාව කළගුණ දත් ජනතාවක් කියා ඒ පුද්ගලයන් හොඳින් මතක තබාගත යුතු යි. මම මේ අවස්ථාවේ නුවරඑළිය දිස්ත්‍රික්කයේ සියලු දේශපාලඥයන්ට ප්‍රසිද්ධ ආරාධනාවක් කරන්නට කැමතියි එන්න අපි එකතුවෙලා වැඩ කරමු කියලා. අපිට පුළුවන් නුවරඑළිය දිස්ත්‍රික්කය සංවර්ධනය කරන්නට. නුවරඑළිය දිස්ත්‍රික්කයේ ජනතාවට වැඩක් කරන්නට. මම උඩුනුවර ආසනය භාරව හිටියත් මේ හඟුරන්කෙත මගේ ගම. මම ගමට ආදරෙයි. මේ මාදන්වල ගමේ ගහක් ගලක් පවා මාව හොඳින් දන්නවා. මේ මගේ ගම දාලා යන්නේ නැහැ.එක්සත් ජාතික පක්ෂයේ කිසිදු නායකයකුට කරන්නට බැරි අතිවිශාල කාර්යභාරයක් මහින්ද රාජපක්ෂ මහතා රටේ ජනාධිපතිවරයා විදියට සිදුකර තිබෙනවා. හඟුරන්කෙත ශ්‍රී ලංකා නිදහස් නව සංවිධායක නාරද දිසානායක මහතා -හඟුරන්කෙත ජනතාවට සැබෑ නායකයෙක් නොමැතිව පසුගිය කාල වකවානුව තුළ තරමක් දුෂ්කර වකවානුවක් පැවති බැව් අමුතුවෙන් කියන්න අවශ්‍ය නැහැ. විශේෂයෙන්ම මගේ පියා සිපිරි ගෙයට ගිය අවස්ථාවේ අපේ ආසනයේ ජනතාව අසරණ වුණා. ඊට පස්සේ තාත්තට උඩුනුවර ආසනය ලැබුණා. එයින් අපේ ජනතාවට තවත් පාඩුවක් වුණා. නමුත් මම පොරොන්දු වෙනවා ඒ අඩුව පුරවන්නට. ජනාධිපතිවරයා වගේම මගේ පියාගේත් ආශිර්වාදය තිබෙනතුරු හඟුරන්කෙත ආසනයේ ජනතාවට බියක් වන්නට දෙයක් නැහැ. අපි එකතුවෙලා හඟුරන්කෙත හදමු.මධ්‍යම පළාත්සභා මන්ත්‍රී මානෙල් බණ්ඩාර, දකුණු පළාත්සභා මන්ත්‍රී කංචන විජේසේකර, උසස් අධ්‍යාපන ඇමැතිවරයාගේ පෞද්ගලික ලේකම් තමරා දිසානායක මහත්ම මහත්මීහු ද, ප්‍රාදේශීය සභා මන්ත්‍රීවරුන් ඇතුළු පිරිසක් ද මේ අවස්ථාවට සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090910</link>
    <topic>ඌවට තැපැල් ඡන්ද ලකුණු කළ නොහැකි වූ අයට 11දා අමතර දිනයක්</topic>
    <author>නිරුෂි විමලවීර</author>
    <content>ඌව පළාත් සභා මැතිවරණයේ පසුගිය 04 සහ 05 දෙදින තැපෑලෙන් ඡන්ද සලකුණු කිරීමට නොහැකි වූ ඡන්ද දායකයන්ට මේ මස 11 දින අමතර දිනයක් ලබා දෙන බව මැතිවරණ මහ ලේකම් කාර්යාලය ප්‍රකාශ කරයි.ඡන්දය ප්‍රකාශ නො‍කළ ඡන්ද දායකයන්ගේ තැපැල් ඡන්ද කට්ටල දිස්ත්‍රික්ක මැතිවරණ කාර්යාල වෙත යැවූ බවත්, ඡන්ද දායකයන් තම අනන්‍යතාව තහවුරු කිරීමෙන් පසු එහිදී ඡන්දය ප්‍රකාශ කළ හැකි බව නියෝජ්‍ය මැතිවරණ කොමසාරිස් එම්. එම්. මොහමඩ් මහතා සඳහන් කරයි.තැපැල් ඡන්ද මධ්‍යස්ථානවල රාජකාරි කටයුතු සඳහා රාජ්‍ය නිලධාරින් 12500ක පිරිසක් යොදවා සිටි බව ඒ මහතා අනාවරණය කරයි.මෙවර තැපෑලෙන් ඡන්දය ප්‍රකාශ කිරීම සඳහා අයදුම්කරුවන් 30,657 දෙනෙක් සුදුසුකම් ලබා තිබූ බවත් ඉන් බහුතරය ඡන්දය ප්‍රකාශ කළ බවත් බදුල්ල දිස්ත්‍රික්කයෙන් අයදුම්කරුවන් 19,985ක් ද මොනරාගල දිස්ත්‍රික්කයෙන් 10,672 දෙනෙක් ද සුදුසුකම් ලබා තිබූ බවත් හෙතෙම කියයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090911</link>
    <topic>ඌව පළාත් ඡන්ද විමසීම සාමකාමීව සිදු කළ හැකියි</topic>
    <author># සුභාෂිණී සේන්නායක සහ නිරුෂි විමලවීර</author>
    <content>ඌව පළාත් සභාව සඳහා බදුල්ල දිස්ත්‍රික්කයේ ඡන්ද විමසීම සාමකාමී අයුරින් පැවැත්විය හැකි බව පෙරේදා (7) එම ප්‍රදේශයේ සිදු කළ නිරීක්ෂණ චාරිකාවකින් අනතුරුව මැතිවරණ කොමසාරිස් මහින්ද දේශප්‍රිය මහතා පවසයි.එම ප්‍රදේශයේ පවතින තත්ත්වය නිරීක්ෂණය කිරීම සඳහා මැතිවරණ කොමසාරිස්වරයා සහ මැතිවරණ මහලේකම් කාර්යාලයේ නිලධාරීන් සිදුකළ නිරීක්ෂණ චාරිකාවකින් අනතුරුව මහින්ද දේශප්‍රිය මහතා මේ බව පවසයි. මැතිවරණ කොමසාරිස්වරයා ප්‍රමුඛ නිලධාරී කණ්ඩායම ඊයේ (08) මොණරාගල දිස්ත්‍රික්කයේ නිරීක්ෂණය කිරීමද සිදු කළ අතර අතිරේක මැතිවරණ කොමසාරිස් ආර් එම් ඒ එල් රත්නායක මහතා ප්‍රමුඛ කණ්ඩායමක්ද මේ ප්‍රදේශයේ නිරීක්ෂණ චාරිකාවක නිරත වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090912</link>
    <topic>2014 රාජ්‍ය ළමා නාට්‍ය උළෙල 15දා සිට</topic>
    <author>කෝට්ටේ මධ්‍යම සමූහ නන්ද ඒකනායක</author>
    <content>සංස්කෘතික හා කලා කටයුතු අමාත්‍යංශයේ ශ්‍රී ලංකා කලා මණ්ඩලය හා රාජ්‍ය නාට්‍ය අනුමණ්ඩලය එක්ව සංවිධානය කරනු ලබන 2014 රාජ්‍ය ළමා නාට්‍ය උළෙල සැප්තැම්බර් 15 වන දින සිට සැප්තැම්බර් 30 වන දක්වා කොළඹ 7 නව රඟහලේදී පැවැත්වේ.රාජ්‍ය ළමා නාට්‍ය උළෙල වෙනුවෙන් සිංහල, දෙමළ හා ඉංග්‍රීසි ළමා නාට්‍ය එකම වේදිකාවේ පැවැත්වේ. ළමා නාට්‍ය උළෙලේ අවසන් වටය සඳහා භාෂා තුනෙන්ම සීමිත අංශයේ නාට්‍ය 30ක් හා විවෘත අංශයෙන් ළමා නාට්‍ය 18ක් වේදිකා ගතවේ.මෙම කාලය තුළ රඟ දැක්වෙන සියලුම නාට්‍ය නොමිලයේ නැරඹීමට අවස්ථාව සලසා ‍ඇති අතර එම නාට්‍ය නැරඹීමට පැමිණෙන ලෙස පාසල් සිසුන් ඇතුළු සියලුම සිසුන්ට ආරාධනා කෙරේ.සැප්තැම්බර් 18, 19, 27 හා 28 යන දිනවල පමණක් ළමා නාට්‍ය ප්‍රදර්ශනය නොවේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090913</link>
    <topic>බංග්ලාදේශයෙන් වැඩම කළ සම්බුදු කේශධාතුන් වහන්සේ වැඳපුදා ගැනීමට මහ සෙනඟක්</topic>
    <author>ජයසිරි මුණසිංහ සහ රඹුක්කන විශේෂ, මාවනැල්ල, වේරගල සිට...</author>
    <content>බංග්ලාදේශයෙන් මෙරටට වැඩමවන ලද කොළඹ හුණුපිටිය ගංගාරාම විහාරස්ථානයේ වැඩහිඳින සිරි සම්බුදු කේශ ධාතුන් වහන්සේට පූජෝපහාර දැක්වීමට ගිහි පැවිදි අතිවිශාල පිරිසක් ඊයේ (08) මාවනැල්ල, උතුවන්කන්ද, දෙහිමඩුව, වේරගල ශ්‍රී වර්ධනාරාම පුරාණ විහාරස්ථානය කරා පැමිණියහ.ජනාධිපති මහින්ද රාජපක්ෂ මැතිතුමාගේ ඉල්ලීමකට අනුව බංග්ලාදේශයෙන් මෙරටට පිරිනැමුණු අතිපාරිශුද්ධ කේශ ධාතුන් වහන්සේලා මාවනැල්ල මයුරපාද මහ විදුහල් භූමිය තෙක් වැඩම වූයේ ශ්‍රී ලංකා ගුවන් හමුදාවට අයත් ගුවන් යානයකිනි. අනතුරුව මාවනැල්ල නගරය හරහා විශාල රථවාහන පෙරහරකින් මේ ධාතුන් වහන්සේ, වේරගල ශ්‍රී වර්ධනාරාම පුරාණ විහාරස්ථානය වෙත වැඩම කළහ.ශ්‍රී ලංකා රාමඤ්ඤ මහා නිකායේ අතිගෞරවාර්හ අනුනායක මහාචාර්ය වරාගොඩ පේමරතන අනුනායක හිමියන්ගේ ඉල්ලීමකට අනුව විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය මහතාගේ නායකත්වයෙන් ක්‍රියාත්මක රංජිත් සියඹලාපිටිය මිත්‍රත්ව පදනමේ සංවිධාන ශක්තියෙන් සතරපේරුවේ දායක දායිකාවන්ගේ සහය මත මේ උතුම් පින්කම සංවිධානය කොට තිබුණි.කොළඹ ගංගාරාම විහාරස්ථානයේ සිට කේශ ධාතුන් වහන්සේලා රැගත් කරඬුව ගුවනින් මාවනැල්ලට වැඩම වූ අවස්ථාවට විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය, සබරගමුව පළාත් සභා මන්ත්‍රී හර්ෂ සියඹලාපිටිය, පළාත් සභා මන්ත්‍රී ආනන්ද මිල්ලන්ගොඩ, කෑගල්ල දිස්ත්‍රික් ලේකම් තුසිත පී. වනිගසිංහ, කෑගල්ල ජ්‍යෙෂ්ඨ පොලිස් අධිකාරි ප්‍රියලාල් දසනායක යන මහත්වරු ප්‍රධාන සම්භාවනීය අමුත්තෝ විශාල පිරිසක් එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090914</link>
    <topic>ඉංග්‍රීසී ඇතුළු අන් භාෂාවල දැනුම හරහා ලොව දිනන අනාගත පරපුරක් බිහිකරනවා</topic>
    <author>ධනුෂ්ක ගොඩකුඹුර</author>
    <content>නැඟී එන ආර්ථිකයේ කොටස් කරුවකු බවට පත්වෙමින් ඉංග්‍රීසී භාෂාව හා අනෙකුත් භාෂාවල දැනුම හරහා ලෝකය දිනිය හැකි අනාගත පරපුරක් නිර්මාණය කිරීම වත්මන් රජයේ බලාපොරොත්තුව බව ජනාධිපති මහින්ද රාජපක්ෂ මහතා පවසයි.අපේ දරුවන් එම මාර්ගයට යොමු කිරීම සඳහා අලුත් තාක්ෂණය, ඉංග්‍රීසී භාෂාව හා වෙනත් භාෂාවල දැනුම අවශ්‍ය බව පෙන්වා දෙන ඒ මහතා ගම, රට පමණක් නොව මුළු ලොවම ජයගන්නා මිනිසෙකු බවට පත්කිරීම අවශ්‍ය බවද ඒ සඳහා දරුවන්ගේ දායකත්වය අවශ්‍ය බවද පෙන්වා දෙයි.ජනාධිපතිවරයා මේ බව සඳහන් කළේ සෙවනගල මහා විද්‍යාලයේ මහින්දෝදය විද්‍යාගාරය විවෘත කිරීමේ අවස්ථාවට සහභාගි වෙමිනි.එහිදී වැඩිදුරටත් කරුණු දැක්වූ මහින්ද රාජපක්ෂ මහතා,අද මහින්දෝදය විද්‍යාගාරයක් ඔබට ලබා දෙන්නට අපට පුළුවන් වීම ගැන ඉතාම සන්තෝෂ වෙනවා. මේ පාසලේ දරුවන් ගණිතය මට කියලා දුන්නා. ඔවුන්ගේ මුහුණු තුළ අලුත් බලාපොරොත්තු මම දුටුවා.අපට ගැටලුවක් තිබුණා. අපේ ගමේ පාසල්වල උසස්පෙළට විද්‍යාව ඉගැන්වූයේ නැහැ. තොරතුරු තාක්ෂණය තිබුණේ නැහැ. තොරතුරු තාක්ෂණය ආවේ 2005 න් පස්සේ. ඊට පෙර තොරතුරු තාක්ෂණ සාක්ෂරතාවය සියයට 3 යි. අද එය සියයට 50 කට වඩා වැඩිවෙලා තිබෙනවා. අලුත් තරුණ පරපුර අතර එය සියයට 70 - 80 ක් පමණ වෙනවා. ඒ වෙනස ඇතිවෙලා.මේ පළාතේ අඩුපාඩු රාශියක් තිබුණා. මෙහි ආර්ථිකය ගොඩනැඟිලා තිබෙන්නේ සෙවනගල සීනි කර්මාන්ත ශාලාවත් සමඟයි. මේ සීනී කර්මාන්තශාලාවත් සමඟ ඉතිහාසයේ තිබුණු තත්ත්වය මම ඔබට අමුතුවෙන් කියන්න ඕනෑ නැහැ. මෙය රජයෙන් හදපු එකක්. රජයෙන් මුදල් වියදම් කරලා හදලා පෞද්ගලික ව්‍යාපාරිකයෙකුට එය විකුණා දැමුවා. ඒත් ඉතාම අඩු මුදලකට. අපි 2005 බලයට ආවාට පසු නැවත රජයට පවරා ගත්තා. අද එහි ලාභාංශ පවා ඔබට ලැබෙනවා. මේ ආර්ථිකයේ සංවර්ධනය මෙතැනින් ගොඩ නැඟෙනවා. මේ ගමට විදුලිය, ජලය, මහාමාර්ග දීලා තිබෙනවා.අපි පාසල් යන කාලේ කොළඹ ඇවිත් රත්මලානෙන් තමයි කාපට් පාරකට ඇතුල් වුණේ. එවැනි යුගයක් තිබුණා. පැය ගණන් අලින් ඉන්න කැලේ අපි ආවා. එදා ඒකයි තිබුණු තත්ත්වය රටේ. අද ඊට වඩා වෙනස්. මේවායේ පාරවල් හැදෙනවා. අල්ලපු දිස්ත්‍රික්කයේ අලුත් සංවර්ධන වැඩපිළිවෙළක් ක්‍රියාත්මක වෙනවා. මහා ලොකු ආර්ථිකයක් රටේ ඇතිවෙනවා. වරාය ආශ්‍රිතව, ගුවන්තොටුපළ ආශ්‍රිතව අලුත් ආර්ථිකයක් ගොඩනැඟෙන වෙලාවක්. ඒ සංවර්ධනයේ උණුසුම මේ මොණරාගල දිස්ත්‍රික්කයටත් දැනෙනවා. කොතලාවල විශ්වවිද්‍යාලයේ තාක්ෂණය පීඨ මෙහාට එනවා. අපේ බලාපොරොත්තුව වෙනත් විශ්වවිද්‍යාලවල අංශත් මේ පළාතට ගෙන ඒමට. මේ ආර්ථිකයට ඔබේ දරුවා, ඒ මිනිස් සම්පත යොමු කරවීමයි අපේ බලාපොරොත්තුව. ඒකට අපිට දැනුම තිබෙන්න ඕනෑ.ඒකට අපි තොරතුරු තාක්ෂණය, ඉංග්‍රීසී භාෂාව ආදිය ඉගෙනගන්න ඕනෑ. ඒකට අවශ්‍ය මිනිස් සම්පත සූදානම් කරන්න ඒ වැඩපිළිවෙළ මේ පළාත්වල සංවර්ධනයත් සමඟ ඔබේ දරුවාගේ දියුණුව අපි බලාගන්න ඕනෑ. අපේ එකම බලාපොරොත්තුව අපේ දරුවෝ. දරුවන් ඒ මාර්ගයට හරවා අලුත් තාක්ෂණය, ඉංග්‍රීසී භාෂාව හා වෙනත් භාෂාවල දැනුම හරහා ලෝකය දිනන්න, නැගී එන මේ ආර්ථිකයේ ඔබද කොටස් කරුවෙකු බවට පත්කිරීමයි අපේ බලාපොරොත්තුව. එසේ නම් මම මේ දරුවන්ගෙන් ඉල්ලන්නේ ඔබේ දෙමාපියන්ගේ, විදුහල්පතිතුමා ඇතුළු ආචාර්ය මණ්ඩලයේ වගේම අපේත් එකම බලාපොරොත්තුව මේ ගම, රට නොවෙයි මුළු ලොවම ජයගන්නා මිනිසෙකු බවට පත්කිරීමයි. ඔබ ඒකට දායක වෙන්න ඕනෑ. ඔබේ යුතුකම ඔබ ඉටු කරන්න. අධ්‍යාපනය හදාරන්න.අපි කියන්නේ නැහැ අධ්‍යාපනය කෙරේ විශේෂ අවධානයක් යොමුකරන්න පොතේ ගුරන් වෙන්න කියලා. පොත් ගුල්ලන් වගේ ඉන්න එපා. සෙල්ලම් කරන්න. බාහිර ක්‍රියාකාරකම් වල යෙදෙන්න. මේ විදුහල්පතිතුමා හොඳ කලාකරුවෙක්. දරුවන් නැටුම්, ගැයුම්, ක්‍රීඩා ආදියට යොමු කරන්න ඕනෑ. එවිටයි සමබර අධ්‍යාපනයක් ලැබෙන්නේ. අද ලෝකයේ තත්ත්පරයකට 45 හෝ 42 ක් සියදිවි නසාගන්නවා. දරුවන් තමන්ගේ ජය පරාජය, සමාජයේ තමන්ට එන ප්‍රශ්න උහුලාගන්න පුළුවන්, දරුවන් බවට පත් කරන්න ඕනෑ. ජීවිතයේ ජය පරාජය තිබෙනවා. එය දරාගන්න පුරුදු වෙන්නේ පාසලින්, අධ්‍යාපනයෙන්.අපිට කුඩා කාලේ, තරුණ කාලේ නොයෙක් අත්දැකීම්වලට මුහුණ පාන්න සිදුවෙනවා. කළ කිරීම් ඇතිවෙනවා. පරාජය වෙනවා. නමුත් ඒ පරාජය ජයග්‍රහණයක් කරා ගමන් කරවන්න ඔබට ශක්තිය තිබෙන්න ඕනෑ. ඒ සඳහා ඔබ සූදානම් වෙන්න ඕනෑ. එයට හොඳම තැන පාසල, හොඳම ක්‍රියාව ක්‍රීඩා කිරීම. ඒ නිසා මම විශ්වාස කරනවා ඔබේ දරුවන්ට ඉගෙනගන්න වගේම සෙල්ලම් කරන්නත් අවශ්‍යයි කියලා. ඒ සඳහා දෙමාපියන් තමන්ගේ දරුවා අධ්‍යාපනය ලබන, ක්‍රීඩා කරන වේලාවල් ඔවුන්ගෙන් උදුරාගන්න එපා කියන පණිවුඩය දෙන්න ඕනෑ. අලුතෙන් දියුණු වෙන මේ කොන්වෙලා තිබෙන මහා රුහුණේ ඒ ගොඩනැඟෙන ආර්ථිකයට දායක වෙන්න ඔබේ දරුවා සූදානම් කරන්න. මෙවන් විද්‍යාගාරවලින් ප්‍රයෝජනය ලබාගන්න යනුවෙන් පැවසීය.පොල් සංවර්ධන හා ජනතා වතු සංවර්ධන ඇමැති ජගත් පුෂ්ප කුමාර මහතා සහ පාර්ලිමේන්තු කටයුතු ඇමැතිනී සුමේධා ජී ජයසේන මහත්මිය ද මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090915</link>
    <topic>ඇතැම් දේශපාලනඥයන් අද වොයිස් කට් නාඩගමක</topic>
    <author># අනුර ප්‍රේමලාල්</author>
    <content>වර්තමානයේ ඇතැම් දේශපාලකයන් ජනමාධ්‍ය ඔස්සේ ' වොයිස් කට් ' නාඩගමක යෙදි සිටින අතර පොදු ජනයාගේ සබෑ ගැටලු සාකච්ඡා නොකරන බව ජාතික භාෂා හා සමාජ ඒකාබද්ධතා ඇමැති වාසුදේව නානයක්කාර මහතා ප්‍රකාශ කරයි.ඒ මහතා මේ බව ප්‍රකාශ කළේ එක්සත් ජනතා නිදහස් සන්ධානයෙන් ඌව පළාත් සභාවට මොනරාගල දිස්ත්‍රික්කයෙන් තරඟ කරන අපේක්ෂක මිල්ටන් සිසිර කුමාරගේ ජය තහවුරු කරන රැස්වීමක් ඉකුත් (07) බඩල්කුඹුරේ පැවැති අවස්ථාවේදියි.මොනරාගල ජනතාවට තිබෙන ගැටලු අතර පුමුඛ එකක් තමයි ලූනු වගා කරන ගොවීන් මුහුණපා දී සිටින ගැටලුව. ඒ සඳහා රජයේ ඇමැතිවරු ලෙස අපි ඉතා වගකීමකින් විසඳුමක් ලබා දෙන්න ක්‍රියාකරන අතර ඒ පිළිබඳ කවුරුත් කතා නොකිරීම කනගාටුවක් බව නානායක්කාර මහතා පෙන්වා දු‍න්නේය.මෙහිදි වැඩිදුරටත් කතා කළ වසුදේව නානයක්කාර මහතා මෙසේද කීවේය. අධිරාජ්‍යවාදීන්ගේ පදයට නටන්න මේ එක්සත් ජනතා නිදහස් සන්ධාන රජය සූදානම් නොමැති නිසා ජනාධිපති මහින්ද රාජපක්ෂ මහතාට සහ රජයට එරෙහිව ඔවුන් ජාත්‍යාන්තර මෙහෙයුමක් ආරම්භ කර තිබෙන බව කව්රුත් දන්නවා. එබැවින් සන්ධාන රජයෙන් අඩුපාඩුවක් සිදුවුණත් දේශප්‍රේමි ජනතාව ජාතික නිදහස රැක ගැනීමට මේ රජය සමඟ සිටින බව ඌවේ පළාත් මැතිවරණයේදි යළිත් වරක් සහතික කරනු ඇත.එම අධිරාජ්‍යවාදීන්ට ගැති කම් කරන් එක්සත් ජාතික පක්ෂය හතුරන් බව ජනතාව හොඳින් හඳුනයි. එම පක්ෂයේ ඉතිහාසය වනුයේ එදා රටේ පුර්ණ නිදහස වෙනුවෙන් වමේ නායකයන් සටන් කරද්දි එ.ජා.ප.ය අධිරාජ්‍යවාදීන් සමඟ එක්වී ලබාගත්තේ බ්‍රිතාන්‍යට යටත්වු බාල්දු නිදහසයි. ඒ නිසා ජාතික නිදහස වෙනුවෙන් දිවිපිදු වෙල්ලස්සේ ජනතාව වෙනුවෙන් එ.ජා.ප. යට එරෙහිව ඡන්දය නියතයි. මෑතක රනිල් වික්‍රමසිංහ මහතා අගමැතිවූ මොහොතේ හඳුන්වාදුන් පුබුදමු ශ්‍රීලංකා වැඩසටහනින් ඉදිරිපත්වූයේ දේශද්‍රෝහි හි ජනතාද්‍රෝහි ආර්ථික පෙළ ගැස්මකී. එදා රනිල් වික්‍රමසිංහ මහතා රාජ්‍ය අංශයේ රැකියා එකක්වත් නොදිය යුතුයි යන්න චක්‍රලේඛ නිකුත් කළත් මේ රජය ‍එම සේවක ප්‍රමාණය ලක්ෂ දොළහ දක්වා වැඩි කර තිබේ. උපාධීධාරීන් පනස්පන්දහසකට පමණ රැකියා ලබාදීම රනිල් මහතාගේ ජනතා විරෝධි වැඩසටහන්වලට මේ රජය ලබාදුන් ජනතාවාදි පිළිතුරකී. රනිල් හා චන්ද්‍රිකා පාලන කාලවලදී විකුණා දැමු රාජ්‍ය දේපොළ යළි ජනතා අයිතියට පවරාදීම මහින්ද රජය එ.ජා.ප.යට දුන් කදිම පිළිතුරකි. රාජ්‍ය දේපොළ තුට්ටු දෙකට ගත් ධනපතියන්ගෙන් යළි එම දේවල් රජයට ගන්නාවිට එ.ජා.ප.ය එම ධනපතියන් වෙනුවෙන් මොර ගෑ හැටි අපට මතකයි.ශ්‍රී ලංකාව ස්වයංපෝෂීත කිරීම සඳහා තුන්සිය හැටපස් දිනයක් මුහුදට ගලා බසින ජලය සෑම පළාතකටම ලබාදීම වෙනුවෙන් ආරම්භ කර තිබෙන වාරි ක්‍රම මේ රට සංවර්ධිත කිරීමේ සහතිකයයි. මේ රටට ආනයනය කරන ආහාර ද්‍රව්‍ය හා වෙනත් භාණ්ඩ කිහිපයක් අනවශ්‍ය ලෙස වර්ධනය කරගෙන තිබේ. එබැවින් අපට අවශ්‍ය අහාර අපිම වගා කරගෙන ලෝකයට අත නොපා දේශීය ආරථිකයක් ගොඩනඟා ගමු. එදා වසර දෙසීයකට පමණ පෙර ඉදිකෙරෙනු වාරායකින් පසුව ලංකාව නෞකා මධ්‍යස්ථානයක් කිරීම වෙනුවෙන් මාගම්පුර වරාය ඉදිකිරීම ඉටුකළ ඓතිහාසික කාර්යභාර්යකී. මේ අරඹා තිබෙන සංවර්ධනයේ ප්‍රතිලාභ ජනතාවට ලබාදීම සඳහා ජනතාවාදි ආර්ථිකයක පළමු කොන්දේසිය ක්‍රියාත්මක කර ගැනීමට ‍කටයුතු කරමු.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090916</link>
    <topic>‘සිරි දළදා හරසරණිය’ එළි දකී</topic>
    <author>මහානාම ගලහිටියාව මහනුවර උතුර විශේෂ</author>
    <content>ශ්‍රී දළදා වහන්සේ සහ දළදා සංස්කෘතිය පිළිබඳ ශාස්ත්‍රීය ලේඛන සංග්‍රහයක් වූ “සිරි දළදා හරසරණිය” ග්‍රන්ථය දොරට වැඩුම හෙට (10) පෙ.ව.11.00 ට මහනුවර දිස්ත්‍රික් සාහිත්‍ය උත්සවයට සමගාමීව මහනුවර ගැටඹේ මහානාම විදුහල් පරිශ්‍රයේ දී සිදු කෙරේ. පූජ්‍ය මහාචාර්ය හඟුරන්කෙත ධීරානන්ද හිමියන්ගේ ප්‍රධාන සංස්කාරකත්වයෙන් එළි දැක්වෙන මෙම ග්‍රන්ථයේ මහාචාර්ය පී. බී. මීගස්කුඹුර හා මහාචාර්ය එච්. එම්. ආර්. සී. හේරත් යන මහත්වරු සෙසු සංස්කාරකවරු වෙති.මහනුවර දිස්ත්‍රික් ලේකම් කාර්යාලයේ සම්බන්ධිකරණයෙන් රජයේ ප්‍රවෘත්ති දෙපාර්ත‍ෙම්න්තුවේ ප්‍රකාශනයක් වූ සිරි දළදා හරසරණිය ග්‍රන්ථයේ පළමු පිටපත පසුගිය දා ජනාධිපති මහින්ද රාජපක්ෂ මහතා වෙත පිළිගන්වනු ලැබීය. ශ්‍රී ලංකාවේ ලෝක උරුම නගරයක් වන මහනුවර නගරයේ වැඩ වසන ශ්‍රී දළදා වහන්සේ තේමා කොටගෙන අංගසම්පූර්ණ ශාස්ත්‍රීය ග්‍රන්ථයක අවශ්‍යතාවය මෙම ග්‍රන්ථයෙන් සම්පූර්ණ කරන බව ග්‍රන්ථ සම්පාදක මණ්ඩලයේ සභාපති මහනුවර දිස්ත්‍රික් ලේකම් එච්. එම්. ගාමිණි සෙනෙවිරත්න මහතා පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090917</link>
    <topic>විපක්ෂය ජනාධිපතිවරණයට දැන්ම බය වී නීති පොත් පෙරළනවා</topic>
    <author/>
    <content>ජනපතිට තෙවරක් ඉල්ලීමට නොහැකි බවට විපක්ෂය නීති තර්ක ගෙන ඒමෙන් ඔවුන් ජනාධිපති මහින්ද රාජපක්ෂ මහතා නැවත ජනාධිපතිවරණයට තරග කිරීම පිළිබඳව බියට පත්ව ඇති තරම පැහැදිලි වන්නේ යැයි බස්නාහිර මහ ඇමැති ප්‍රසන්න රණතුංග මහතා පවසයි.ඔහු පෙන්වා දෙන්නේ කොපමණ උප්පරවැට්ටි දැම්මත් මහින්ද රාජපක්ෂ මහතා නැවත ජනපති වීම වැළැක්වීමට විපක්ෂයට කිසිසේත් නොහැකි බවයි.මහියංගන ශ්‍රී ලංකා නිදහස් පක්ෂ කාර්යාලයේ පැවැති රැස්වීමකදී රණතුංග මහතා මේ බව සඳහන් කෙළේය. වත්මන් දේශපාලන තත්ත්වය පිළිබඳව ක්‍රියාකාරීන් දැනුවත් කිරීම වෙනුවෙන් එය සංවිධාන කැර තිබිණි.මෙහිදී වැඩිදුරටත් අදහස් දැක්වූ මහ ඇමැති ප්‍රසන්න රණතුංග මහතා මෙසේද කීවේය.“විපක්ෂය මුලින් ජනාධිපතිතුමාට එරෙහිව පොඩි අපේක්ෂකයෙක් පස්සේ ගියා. ඒක අප්සෙට් ගියා. දැන් නීති තර්ක ගෙනෙමින් ජනාධිපතිතුමා නැවත ජනාධිපතිවරණයට ඉදිරිපත් වන එක වළක්වන්න හදනවා. මේකෙන් තේරෙන්නේ වෙන මොනවත් නෙමෙයි. විපක්ෂය ජනාධිපතිවරණයට දැන්ම බය වෙලා බයේ තරම කොච්චරද කියනවා නම් විවිධ බොරු කියලා බැරිම තැන දැන් නීති පොතක් අල්ලගෙන බොරු කියනවා.හරීන් ප්‍රනාන්දු මහත්තයත්, ඔය වගේ ම වැඩක් කළා. හරීන් මේ පළාත් සභා තරගයට එන්න නෙමෙයි හිටියේ. ඒකයි රනිල්ට විවිධ කොන්දේසි ඉදිරිපත් කර කර කල් මැරුවේ. අන්තිමේදී හරීන්ට වූයේ පෙරලුන පිට හොඳයි කියන්න. කොහොම හරි ඌවට තරග කරන්න වුණාම හරීන් බදුල්ලේ ආසන 03ක් මොනරාගලට ගත්තා කියලා පොඩි සද්දයක් දැම්මා.අන්තිමට උසාවිත් ගියා. මොකද වුණේ. නඩුව පැරදුණා. එදා තමයි එක්සත් ජාතික පක්ෂය ඌවේ මැතිවරණයේ පළමු පරාජය ලැබුවේ. අද විපක්ෂය නැවත හදන්නේ ජනාධිපතිවරණ පළමු පරාජය ලබන්නයි.කවුරු කොහොම කිවුවත් ජනාධිපති මහින්ද රාජපක්ෂ මැතිතුමා නැවත ජනාධිපති වීම වළක්වන්න කිසිම ජගතෙකුටබැහැ. මේ රටේ ජනතාව දන්නවා ජනාධිපතිතුමා තමයි මේ රට ගොඩනගන නායකයා කියලා. ඒ නිසා ජනාධිපතිතුමාට නැවතත් මේ රටට සේවය කරන්න අවස්ථාවක් දෙන්න අපේ රටේ ජනතාව එක අතක් නෙවෙයි අත් දෙකම උස්සන බව විශ්වාසයි.වර්තමානය තරම් රට සංවර්ධනය වූ යුගයක් කවමදාවත් තිබුණේ නෑ. අද ඇත්තටම රට ආශ්චර්යයට පියවර ඔසවමින් තිබෙනවා. ශ්‍රී ලාංකිකයෝ විදිහට අපි ඒ ගැන ආඩම්බරයි. නමුත් විපක්ෂයට ඒ ගැන තියෙන්නේ ලැජ්ජාවක්. කෝපයක්. කනස්සල්ලක්. ඔවුන්ට අවශ්‍ය රට නැවත අගාධයකට ගෙනියන්න. ඒ නිසයි ජනාධිපතිතුමාට ආණ්ඩුවට එරෙහිව විවිධ බොරු කතා ගොතන්නේ. අපේ රටේ ජනතාව රවටන්න ලේසියි කියලයි විපක්ෂය හැමදාම හිතුවේ. ඔවුන්ට වැරදුනේ එතනයි. අපේ රටේ ජනතාව ලේසියෙන් රවටන්න බෑ. ඔවුන් රැවටෙන්නෙත් නෑ. බස්නාහිර පළාත් සභාවේ සභානායක ගාමිණී තිලකසිරි, නියෝජ්‍ය සභාපති යසපාල කෝරළගේ, පළාත් සභා මන්ත්‍රී මෙරිල් පෙරේරා යන මහත්වරුන්ද මෙම අවස්ථාවට සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090918</link>
    <topic>කලාකරුවන් රැසකට උපහාර</topic>
    <author>කෝට්ටේ මධ්‍යම සමූහ</author>
    <content>මිහිඳු සංස්කෘතික පදනමේ පස්වැනි සංවත්සරය නිමිත්තෙන් කලාසූරී සතිස්චන්ද්‍ර එදිරිසිංහ මහතා සම්පාදනය කළ පුස්තක දොරට වැඩුම හා සුවඳ පද්ම 2014 උපහාර සම්මාන ප්‍රදානෝත්සවය පසුගියදා කොළඹ ආනන්ද විද්‍යාලීය ශ්‍රවණාගාරයේ දී පැවැත්විණි.එහිදී දේශබන්දු ආචාර්ය බුද්ධි කීර්තිසේන, ප්‍රවීණ රංගන ශිල්පිනී සුවිනීතා වීරසිංහ, ග්‍රන්ථ ප්‍රකාශක ලේඛක දයාවංශ ජයකොඩි, ප්‍රවීණ රංගන ශිල්පී බුද්ධිවික්‍රම, ප්‍රවීණ මාධ්‍යවේදී අතුල රන්සිරිලාල් පෙරේරා, ජ්‍යෙෂ්ඨ මාධ්‍යවේදී ආතර් යූ. අමරසේන, ප්‍රවීණ ගායන හා සංගීතවේදිනී සුජාතා අත්තනායක, පණ්ඩිත අශේන කරුණාරත්න, ප්‍රවීණ ලේඛක නාට්‍යවේදී රංජිත් ධර්මකීර්ති හා ප්‍රවීණ නර්තනවේදී රවිබන්දු විද්‍යාපති යන කලා ශිල්පීන් සම්මානයෙන් පිදුම් ලැබූහ.ඒ අතරම බැසිල් ද සේරම්, චිත්‍රා වාකිශ්ට, රත්නා සුමනපාල, අශෝක හේවාවිතාරණ, ඇලෙක්සැන්ඩර් ප්‍රනාන්දු, චන්දි රසිකා, සමන්ති ලැනරෝල්, දේවිකා සුරම්මි, සුනිල් හෙට්ටිආරච්චි, උදුලා දාබරේ යන රංගන ශිල්පීන් හා ශිල්පිනියන්ට මුදල් ත්‍යාග සමඟ උපහාර තිළිණයක්ද පිරිනැමීය.මහාචාර්ය ජේ.බී. දිසානායක මහතා විශේෂ ආරාධිතයා වශයෙන් මෙම අවස්ථාවට සහභාගිවූහ.රංගනවේදිනී ආචාර්ය මාලනී පොන්සේකා, කලාකීර්ති රෝහණ ප්‍රදීප, සාහිත්‍ය සූරී එඩ්වින් ආරියදාස, ප්‍රවීණ චිත්‍රපට අධ්‍යක්ෂ ආචාර්ය ඩී.බී. නිහාල්සිංහ යන මහත්ම මහත්මීන් මෙම අවස්ථාවට සහභාගි වූහ.ආචාර්ය වික්ටර් රත්නායක, විශාරද සුනිල් එදිරිසිංහ මහතාගේ ගීත ගායනයෙන්ද, චන්දන වික්‍රමසිංහ මහතාගේ සිසුවියන්ගේ රංගනයෙන්ද මෙම උත්සවය ඔපවත්විය.ජ්‍යෙෂ්ඨ මහාචාර්ය ඉදුරාගාරේ ධම්මරතන හිමි මහාචාර්ය ජේ.බී. දිසානායක දේශන පැවැත්වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090919</link>
    <topic>විශ්වවිද්‍යාලයට ඇතුළු වී උපාධිය නොලබා පිටව යන අයගෙන් මුදල් අය කර ගත යුතුයි</topic>
    <author>ඉන්දික පොල්කොටුව</author>
    <content>විශ්වවිද්‍යාලවලට ඇතුළත්ව වසර ගණන් නිකරුණේ කාලය ගත කැර උපාධි නොලබා ඉන් පිටව යන අයගෙන් රජය වැය කළ මුදල ඔවුන්ගෙන් අයකැර ගැනීමේ ක්‍රමවේදයක් සකස් විය යුතු යැයි පේරාදෙණිය විශ්වවිද්‍යාලයේ උපකුලපති මහාචාර්ය අතුල සේනාරත්න මහතා පවසයි. උපාධිධාරියකු බිහිකිරීම සඳහා විශ්වවිද්‍යාල තුලින් රජය විශාල මුදලක් වැය කරනවා. ඉගෙන ගන්නේ නැතිව උපාධිය නැතිව පිටව යන අයගෙන් එම මුදල අයකැර ගැනීමේ ක්‍රමවේදයක් උදෙසා නීති සකස් විය යුතුයි. අදාළ මුදල් විශ්වවිද්‍යාලවලට ඇතුළත් වූ අයගෙන් හෝ ඔවුන්ගේ දෙමාපියන්ගෙන් අයකැර ගත යුතුයි.විශ්වවිද්‍යාල සඳහා ඇතුළත් වන නවක සිසු සිසුවියන්ට ලබා දෙන නායකත්ව හැකියාව හා ධනාත්මක ආකල්ප වර්ධනය පිළිබඳ පුහුණු වැඩසටහනේ සිවුවැනි අදියර ඊයේ (8) පේරාදෙණිය ගන්නෝරුව යුද හමුදා විදුලි යාන්ත්‍රික පුහුණු මධ්‍යස්ථානයේ දී ආරම්භ කරමින් ඒ මහතා මේ බව පැවැසීය.උසස් අධ්‍යාපන ඇමැති එස්. බී. දිසානායක මහතාගේ ප්‍රධානත්වයෙන් මෙම උත්සවය පැවැත්විණි. මෙයට පෙර මෙවැනි නායකත්ව පුහුණු වැඩපිළිවෙළවල් තිබුණා නම් එදා විශ්වවිද්‍යාල පද්ධතිය තුළ සිදුවූ මේ බොහෝ සිද්ධීන් වළක්වා ගැනීමට තිබුණා.වර්තමානයේ විශ්වවිද්‍යාල තුළ සිසුන් කොටස් හතරක් සිටිනවා. ඉන් එක් කණ්ඩායමක් ඉගෙනීමට දක්ෂ අය. දෙවැනි කණ්ඩායම ඉගෙන ගනිමින් අන් අයට උදව් කරන අය. තෙවැනි කණ්ඩායම තමන්ගේ අධ්‍යාපනය ගැන පමණක් සිතන අනුන්ගේ අධ්‍යාපනය ගැන නොසිතන අය. සිව්වැනි කණ්ඩායම තමන්ගේ අධ්‍යාපනය මෙන්ම අනුන්ගේ අධ්‍යාපනය ගැනද නොසිතන අය. මේ අය ගැන අවබෝධයක් අපට තිබිය යුතුයි.උසස් අධ්‍යාපන නියෝජ්‍ය ඇමැති නන්දිමිත්‍ර ඒකනායක, යුද හමුදාපති දයා රත්නායක යන මහත්වරුද මෙහිදී කතා කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090920</link>
    <topic>127 වන “අමාදම් සිසිලස” ධර්ම දේශනාමාලාව</topic>
    <author>ඡායාරූපය - නිශංක ද සිල්වා</author>
    <content>සෑම පුන් පොහෝ දිනකම පවත්වනු ලබන “අමාදම් සිසිලස” ධර්ම දේශනාමාලාවේ 127 වැන්න බිනර මස පුර පසළොස්වක පොහෝදා අරලියගහ මන්දිරයේදී පැවැති අතර පයාගල ශ්‍රී ධර්මගුප්ත පිරිවෙන් මූල මහා විහාරාධිපති පයාගල නන්ද හිමියන් මෙහෙය වූ ධර්ම දේශනය ජනාධිපති මහින්ද රාජපක්ෂ මහතා සහ ජනාධිපති ආර්යා ශිරන්ති රාජපක්ෂ මහත්මිය ශ්‍රවණය කරන අයුරු.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090921</link>
    <topic>යුද හමුදා සෙබළුන්ගේ උපකරණ නිෂ්පාදනයට නව කර්මාන්ත ශාලාවක්</topic>
    <author>@ මංජුල හිරිපිටිය හෝමාගම සංචාරක</author>
    <content>යුද හමුදා සෙබළුන්ගේ මූලික අවශ්‍යතා සඳහා අවශ්‍ය උපකරණ නිෂ්පාදනය කිරීමේ නව කර්මාන්ත ශාලාවක් යුද හමුදාපති ලුතිනන් ජෙනරාල් දයා රත්නායක මහතා විසින් විවෘත කරනු ලැබීය .කොස්ගම, සාලාවේ පිහිටි යුද හමුදා භට කාර්ය අණසක මූලස්ථාන භූමියේ නව කර්මාන්ත ශාලාව ඉදිකර ඇත. දශක කිහිපයකට පෙර ලංකා තුනී ලෑලි සංස්ථාවට අයත්ව තිබු මේ භූමියේ පැරණි විශාලතම ගොඩනැඟිල්ලෙහි කර්මාන්ත ශාලාව ආරම්භ කර ඇති අතර ඉංජිනේරු සේවා බළකාය විසින් පූර්ණ ප්‍රතිසංස්කරණයකට ලක්කර, යුද හමුදා විදුලි හා යාන්ත්‍රික ඉංජිනේරු බළකාය මඟින් නව කර්මාන්ත ශාලාව ආරම්භ කර ඇත.මේ කර්මාන්ත ශාලාවේ යුද හමුදාවට අවශ්‍ය ද්විත්ව යකඩ ඇදන්, යකඩ පුටු, ගෑස් උදුන්, ට්‍රන්ක පෙට්ටි, ෆයිල් කබඩ්, ඇඳුම් අල්මාරි, ගිලන් ඇදන්, ගිලන් ට්‍රොලි, බෙහෙත් ට්‍රොලි, වීල්බැරෝ වර්ග, සමරු ඵලක, කූඩාරම්, කල්දේරම්, ඇලුමිනියම් සින්ක්, උදළු, පිහි, කැති, මන්න ඇතුළු කාර්යාලවලට අවශ්‍ය යකඩ උපකරණ විසිත්ත කාමර, කෑම කාමරවල පුටු කට්ටල, උද්‍යාන පුටු, නිදන කාමර ඇදන්,කණ්ණාඩි මේස ඇතුළු උපකරණ වර්ග විස්සක් නිෂ්පාදනය කෙරේ.මේ කර්මාන්ත ශාලාවේ නිෂ්පාදනය කරනු ලබන සියලු නිෂ්පාදන යුද හමුදාව විවිධ ටෙන්ඩර් කැදවීම් මඟින් මිලදීගත් උපකරණ වන අතර නව කර්මාන්ත ශාලාව ආරම්භ කිරීමත් සමඟ යුද හමුදාවට වාර්ෂිකව සැලකිය යුතු මුදලක් ඉතිරි කර ගැනීමට හැකි වන බව යුද හමුදා කර්මාන්ත අධ්‍යක්ෂ ජෙනරාල් මේජර් ජෙනරාල් තිස්ස ජයසූරිය මහතා පැවසීය.කර්මාන්ත ශාලාව විවෘත කිරීමේ අවස්ථාවට යුද හමුදා ස්වේච්ඡා බලසේනාවේ සේනාවිධායක, ගජබා රෙජිමේන්තු අධිපති මේජර් ජෙනරාල් ලලිත් දවුලගල, යුද හමුදා නියෝජ්‍ය මාණ්ඩලික ප්‍රධානී මේජර් ජෙනරාල් මහින්ද අඹන්පොල, යුද හමුදා මූලස්ථානයේ අධ්‍යක්ෂ ජෙනරාල් අධ්‍යක්ෂ මාණ්ඩලික, විශේෂ බළකා රෙජිමේන්තු අධිපති මේජර් ජෙනරාල් සුමේධ පෙරේරා,විදුලි හා යාන්ත්‍රික ඉංජිනේරු රෙජිමේන්තු අධිපති මේජර් ජෙනරාල් රවී මායාදුන්න,මේජර් ජෙනරාල් ලෝරන්ස් වික්‍රමසිංහ, යුද හමුදා මාධ්‍ය අධ්‍යක්ෂ බිගේඩියර් ජයනාත් ජයවීර මහත්වරුන් ඇතුළු ජ්‍යෙෂ්ඨ නිලධාරිහු රැසක් සහභාගි වු අතර නව කර්මාන්ත ශාලාවේ අණදෙන නිලධාරි වශයෙන් ලුතිතන් කර්නල් අසේල අමරසේකර මහතා කටයුතු කරන්නේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090922</link>
    <topic>එජාප පාලන කාලයේදී වක්කඩක්වත් සෑදුවේ නැති නායකයා අද ගොවීන් වෙනුවෙන් කිඹුල් කඳුළු හෙළනවා</topic>
    <author/>
    <content>ජනාධිපති මහින්ද රාජපක්ෂ පාලන කාලයේ දී තරම් ගොවීන්ට සහන දුන් කාලයක් තවත් නැතැයි සමුපකාර හා අභ්‍යන්තර වෙළෙඳ අමාත්‍ය ජොන්ස්ටන් ප්‍රනාන්දු මහතා පැවසීය.බුත්තල නගරයේ දී පෙරේදා (07) පැවති රැස්වීමක දී ඒ මහතා ‍මේ බව පැවසීය.එදා ගොවීන්ට වීවලට සහතික මිලක් තිබුණෙ නෑ. වී අලෙවි මණ්ඩලය විනාශ කළේ එක්සත් ජාතික පක්ෂයයි. ගබඩා වී මෝල්වලට ගිනි තියපු ජනතා විමුක්ති පෙරමුණ අද වී ගොවීන් ගැන කථා කිරීම විහිළුවක්. අද එක්සත් ජාතික පක්ෂය ඌවේ අල ගොවීන් ගැන කථා කරනවා. එක්සත් ජාතික පක්ෂ පාලන සමයේ දී වක්කඩක්වත් හදලා දුන්නෙ නැති එක්සත් ජාතික පක්ෂයේ නායකයා අද ගොවීන් ගැන කිඹුල් කඳුළු හෙළීම දෛවයේ සරදමක්. අද අල ගොවියාට සහතික මිලක් ලැබිලා තියෙන්නේ මහින්ද රාජපක්ෂ රජය යටතේ. රු: 80ක සහතික මිල යටතේ අද අපි අර්තාපල් ලංකා සතොස හරහා මිලදී ගන්නවා. ගොවීන්ට වෙළෙඳ පොළක් නැතිව මිලක් නැතිව තියෙන කොට වෙළෙඳ පොළෙහි මිලක් හදලා දුන්නේ ජනාධිපති මහින්ද රාජපක්ෂ මැතිතුමා ප්‍රමුඛ රජයයි.එදා ගොවීන්ට වී සඳහා සහතික මිලක් තිබුණෙ නෑ. රුපියල් 12ට 14ට තමයි වී මිලදී ගත්තෙ එජාප පාලන සමයේ. ඒත් අද වී ගොවියාට අපි සහතික මිලක් ලබාදීලා ගොවීන් රැක ගන්න කටයුතු කරලා තියෙනවා. අද නාඩු වී කිලෝවක් රුපියල් 32කටත් රුපියල් 35කට සම්බා වී අප ගොවීන්ගෙන් මිලදී ගන්නවා. වී අලෙවි මණ්ඩලය ස්ථාපිත කරලා ගබඩා ඇති කරපු නිසාවෙන් හා රජයේ සහතික මිල නිසාවෙන් තමයි අද ගොවීන්ට ඔවුන්ගේ නිෂ්පාදනවලට හොඳ මිලක් පෞද්ගලික අංශයෙනුත් ලබා දෙන්නෙ. ඒ වගේමයි මේ වසරේ දී වී ගොවීන්ට පොහොර සහනාධාරය රුපියල් බිලියන 40ක් ලබා දෙන්න මේ රජය කටයුතු කරලා තිබෙනවා.එදා 2001 එක්සත් ජාතික පක්ෂ සමයේ දී පොහොර සහනාධාරය ලබා දෙන්න කියලා අපි එවකට නායකයා වූ රනිල් වික්‍රමසිංහ මහතාට කියද්දි එතුමා බෑ කිව්වා. පස්සෙ අපි කිව්වට පස්සෙ තමයි ඡන්ද ප්‍රතිපත්ති ප්‍රකාශයට රුපියල් 550ක් එකතු කරමු කිව්වෙ. හැබැයි දෙන්න නෙමෙයි නිකං දාමු කියලයි කිව්වෙ. ඒත් මේ රජය වී ගොවියාට විතරක් නෙවෙයි, පොල් වගාකරුවන්ට, එළවළු ගොවීන්ට, තේ වගාකරුවන්ටත් පොහොර සහනාධාරය ලබාදී තිබෙනවා. ඒ‍ ගොවීන් ගැන හොඳින් දන්න නායකයා මහින්ද රාජපක්ෂ ජනාධිපතිතුමා නිසා.මේ වන කොට ලංකා සතොස මගින් රුපියල් 80 සහතික මිලට බදුල්ල දිස්ත්‍රික්කයෙන් කිලෝ ලක්ෂ 05කට වැඩිය මිලදී අරගෙන තියෙනවා. බදුල්ලෙන් විතරක් නෙවෙයි අපි නුවරඑළිය, යාපනය වගේ අර්තාපල් වගාකරන දිස්ත්‍රික්කවලත් අර්තාපල් මිලදී ගන්න කටයුතු කරනවා. පසුගිය අවුරුද්දෙ යාපනේ ගොවීන්ගෙන් අපි අර්තාපල් සහතික මිලට මිලදී ගත්තා. අද අලවලට විතරක් නෙවෙයි වී, ලොකුළූණු, වියළි මිරිස් සඳහාත් සහතික මිලක් ලබාදීලා තියෙනවා. එක්සත් ජාතික පක්ෂයට, ජනතා විමුක්ති පෙරමුණට වගේ ඡන්ද කාලෙට වගේ විතරක් ගොවියො මතක් වෙන්නෙ නෑ. අප රජය හැම වෙලාවෙම උත්සාහ කරන්නෙ ගොවීන් රැකගන්න.“විපක්ෂය කියනවා රතු එළියක්, කොල එළියක් ආණ්ඩුවට පෙන්නනවා කියලා. ඡන්ද පැරදිලා උඩ බලාගෙන ඉන්න විපක්ෂයට මේ වගේ එළි පේන එක පුදුමයට කාරණයක් නෙවෙයි. මේ පාර ඌව ඡන්දෙත් පරාදවෙන විපක්ෂයට පේන්නෙ එළි නෙවෙයි තරු කියන එක මම මතක් කරන්න කැමතියි.”</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090923</link>
    <topic>ජනපති මහින්ද තරම් එම තනතුරට සුදුස්සකු මෙතෙක් රටට බහි වී නෑ</topic>
    <author>ඉන්දික පොල්කොටුව</author>
    <content>වත්මන් ජනපති මහින්ද රාජපක්ෂ මහතා හැර එම තනතුරට සුදුස්සෙකු මෙතෙක් රටට බිහිව නැතැයි ද ඒ නිසා ජනපතිතුමන් තෙවන වරටත් ජනාධිපතිවරණය සඳහා ඉදිරිපත් වීම ජාතියේ අවශ්‍යතාවයක් යැයි ද කඳුරට ජනතා පෙරමුණේ දේශපාලන අංශ නායක පාර්ලිමේන්තු මන්ත්‍රී වී. රාධක්‍රිෂ්ණන් මහතා පවසයි.සියලු ජනතාව එක්සත් කරමින් සෑම ජන කොටසක්ම එකඟවිය හැකි නිවැරැදි පාලනයක් රට තුළ ඉදිරියට‍ත් ක්‍රියාත්මක කළ හැකි එකම නායකයා ජනපතිතුමන් යැයි ද රාධක්‍රිෂ්ණන් මහතා කීය.සියලු අභියෝග ජය ගනිමින් රට දැවැන්ත සංවර්ධන මාවතක ගමන් කරන මේ මොහො‍ෙත් රටෙහි ආනගතය උදෙසා වඩාත් සුදසු නිවැරැදි තීන්දු තීරණ රටට ගැනීම සඳහා විධායක ජනාධිපතිධුරය ඉදිරියටත් රටට අනිවාර්යයෙන් තිබිය යුතු යැයි ද හෙතෙම කීය.නිදහසින් පසු රටට එල්ල වූ දැවැන්තම අභියෝගය වූ ත්‍රස්තවාදී ගැටලුව විසඳීමට හැකිවූයේ විධායක ජනාධිපති ලෙස වත්මන් ජනපති මහින්ද රාජපක්ෂ මහතා ගනු ලැබූ නිවැරදි සෘජු එඩිතර තීන්දු තීරණ නිසා යැයි රාධක්‍රිෂ්ණා මහතා වැඩිදුරටත් පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=n14090924</link>
    <topic>මගේ පාලන කාලයේදී කිසිම අන්දමක අවිධිමත් පත්වීමක් ලබා දෙන්නේ නෑ</topic>
    <author>@ චූල බණ්ඩාර කුලසේකර, නිමල් විජේසිංහ අනුරාධපුර අතිරේක</author>
    <content>මාගේ පාලන කාලය තුළ කිසිම ආකාරයකින් නීත්‍යානුකූල නොවන අවධිමත් පත්වීමක් ලබා නොදෙන්නේ යැයි ද පසුගිය පාලන සමයේ දී එසේ අවිධිමත්ව ලබාදුන් පත්වීම් ස්ථිර කර ඔවුන්ගේ සුරක්ෂිතතාව තහවුරු කිරීමට තමාට දැඩි වෙහෙසක් දැරීමට සිදුවූයේ යැයි ද උතුරු මැද පළාත් ප්‍රධාන අමාත්‍ය එස්. එම්. රංජිත් සමරකෝන් මහතා පැවැසීය.ඒ මහතා එසේ සඳහන් කළේ උතුරු මැද පළාතේ ස්වේච්ඡා ගුරු සේවයේ යෙදී සිට ස්ථිර වූ ගුරුවරුන් අටසීයකට (800) ගෙවීම සඳහා රුපියල් විසිහත්කෝටි විසි ලක්ෂයක (ලක්ෂ 2720) හිඟ වැටුප් පිරිනැමීම සඳහා උතුරු මැද පළාත් ප්‍රධාන අමාත්‍යාංශ ශ්‍රවණාගාරයේදී පෙරේදා (06) පැවැති සමාරම්භක උත්සවයට එක් වෙමිනි. ස්වේච්ඡා ගුරුවරුන් ලෙස 1999, 2000, 2001 යන වර්ෂවලදී පාසල්වලට අනුයුක්ත වූ මෙම ගුරුවරු 2013 වසරේ ස්ථිර ගුරු සේවයට බඳවාගනු ලැබුව ද ඔවුන් සේවය කළ වර්ෂ සඳහා හිඟ වැටුප් ගෙවීම් කර නොතිබිණ.මෙම ගුරුවරුන්ගේ හිඟ වැටුප් ලබා දෙන ලෙස උතුරු මැද පළාත් ප්‍රධාන අමාත්‍ය එස්. එම්. රංජිත් සමරකෝන් මහතා‍ ජනාධිපතිතුමාගෙන් කරන ලද ඉල්ලීමක ප්‍රතිඵලයක් ලෙස ප්‍රතිපාදන වෙන් කර තිබේ. ගුරුවරුන්ට හිඟ වැටුප් ගෙවීම විශේෂ ව්‍යාපෘති අමාත්‍ය එස්. එම්. චන්ද්‍රසේන සහ උතුරු මැද පළාත් ප්‍රධාන අමාත්‍ය එස්. එම්. රංජිත් සමරකෝන් මහත්වරුන්ගේ ප්‍රධානත්වයෙන් උතුරු මැද පළාත් ප්‍රධාන අමාත්‍යාංශ ශ්‍රවණාගාරයේ දී පැවැත්විණි.එහිදී අදහස් දැක්වූ ප්‍රධාන අමාත්‍ය එස්. එම්. රංජිත් සමරකෝන් මහතා -පත්වීම් ලබාදුන් ස්වේච්ඡා ගුරුවරු පත්වීම් ස්ථිර කරන ලෙස උද්ඝෝෂණ පැවැත්වූවා. එ. ජා. ප. ය රජයක් තිබුණා නම් පත්වීම් ස්ථිර කරනු වෙනුවට හිර ගෙවල්වල යන්න තිබුණා. මහින්ද රාජපක්ෂ රජයේත් එ. ජා. පයෙත් වෙනස එයයි. පත්වීම් ස්ථිර වූ ගුරුවරුන්ගේ හිඟ වැටුප් ජනාධිපතිතුමා ලබාදුන්නා සේ දරුවන්ට අධ්‍යාපනය ලබා දීම සඳහා කැපවීමෙන් කටයුතු කරන ලෙස ගුරුවරුන්ගෙන් ඉල්ලීමක් ද කරනවා. මේ ස්වේච්ඡා ගුරුවරු බඳවාගෙන අවුරුදු 10කට වැඩි කාලයක් ස්ථිර නොකර තියාගෙන සිටියා. මම බලයට පත්වූවට පසුව ඔවුන්ගේ පත්වීම් ස්ථිර කරන්නට සිදු වූවා. ඒවා බඳවාගෙන තිබූ ආකාරය නම් එතරම් විනිවිද භාවයක් නෑ. මධ්‍යම රජයේ අනුමැතිය ලබාගෙන නොවේ මේ පත්වීම් ලබා දී තිබුණේ. මගේ පාලන කාලය තුළ කවදාවත් අවිධිමත් නිත්‍යානුකූල නොවන ආකාරයේ පත්වීමක් දෙන්නේ නෑ.මේ පත්වීම් විතරක් නොවේ පළාත් සෞඛ්‍ය අමාත්‍යාංශයේ ද නිත්‍යානුකූල නොවන නමක් යොදා “සහන කම්කරු” ලෙස නිත්‍යානුකූල නොවන පත්වීම් වර්ගයක් පසුගිය කාලයේදී ලබාදී තිබුණා. ඒවාත් ස්ථිර කරන්න මට ඉතා වෙහෙසක් දරන්න සිදුවුණා. විවිධ හේතු මත තමන්ගේ අවශ්‍යතාවන් නිසා මේ ආකාරයේ නිත්‍යානුකූල නොවන දේ කිරීම තුළින් එම පත්වීම් ලබන අයත් විශාල වශයෙන් අපහසුතාවට පත් වෙනවා. අවසානයේ දී ඉන්න පාලකයාත් අපහසුතාවට පත්වෙනවා.උතුරු මැද පළාතේ මේ ආකාරයට පළාත් පාලන ආයතනවලත් නිත්‍යානුකූල නොවන අනියම් පත්වීම් ලබා දී තිබුණා. ඒවාටත් වගකියන්න වුණේ මටයි. එම පත්වීම් ස්ථිර කරන්න මගේ පාලන කාලයේ දී මට හැකිවූවා. කෙටි කාලයකට සතුටු කරන්න දේශපාලන වාසි ගන්න අවසානයේ දී ඔවුන් අමාරුවේ වැටෙන්න මම කටයුතු කරන්නේ නෑ. මම වැඩ කරන්නේ ජනාධිපති මහින්ද රාජපක්ෂ මැතිතුමාගේ දර්ශනය මතයි. ඉදිරියේ දී සියලු බඳවා ගැනීම් ඉතා විනිවිද භාවයෙන් යුක්තව පමණයි ලබා දෙන්නේ. මේ ගුරුවරු කොළඹ ගිහින් පත්වීම් ස්ථිර කරන්න ඉල්ලුවා. ඊට පසු හිඟ වැටුප් ඉල්ලලා කොළඹ ගිහින් උද්ඝෝෂණය කරලා ඔවුන්ට අනවශ්‍ය දේ කරන්න වෙලා තියෙද්දී ජනාධිපතිතුමාට මම මේ ගැන දන්වලා මෙතරම් කෝටි ගණනක මුදලක් ලබා දුන්නා. නිසි ක්‍රමවේදයට බඳවාගෙන තිබුණා නම් මේවාට ගැටලු ඇතිවන්නේ නෑ. එක්කෙනෙකුට රුපියල් ලක්ෂ 05ක් පමණ හිඟ වැටුප් වශයෙන් ලැබෙනවා.ජනාධිපතිතුමාට මේ සියලු දෙනා ණයගැතියි. මේ වැඩපිළිවෙළ නිසයි ‍හැම මැතිවරණයකම තැපැල් ඡන්ද ප්‍රතිඵලයෙන් ආණ්ඩුව ඉහළින්ම දිනන්නේ. රාජ්‍ය සේවකයා ජනාධිපතිතුමා ගැන ඉහළ විශ්වාසයකිනුයි ඉන්නේ. ඉදිරියේ දී පැවැත්වෙන ඌව මැතිවරණයේදී ඒ දේ තමයි වෙන්නේ. රාජ්‍ය සේවයට මේ තරම් බඳවාගත් යුගයක්, රාජ්‍ය සේවයට මේ තරම් සැලකූ යුගයක් කිසිම යුගයක තිබුණේ නෑ. නැවත බිහි වෙන්නෙත් නෑ.මෙහිදී අමාත්‍යවරුන් අතින් රුපියල් ලක්ෂ 700ක මුදලක් පැමිණ සිටි ගුරුවරුන් හට බෙදා දුන් අතර විශේෂ ව්‍යාපෘති අමාත්‍ය එස්. එම්. චන්ද්‍රසේන සහ පළාත් අධ්‍යාපන අමාත්‍ය කේ. එච්. නන්දසේන මහත්වරු ද අදහස් දැක්වූහ.මේ අවස්ථාවට උතුරු මැද පළාත් සභා මන්ත්‍රීවරුන් වන සරත් ඉලංගසිංහ, එම්. හේරත්බංඩා, කේ. පී. එස්. කුමාරසිරි, පළාත් භාණ්ඩාගාර ලේකම් එස්. එච්. මහවිතාරණ, පළාත් අධ්‍යාපන ලේකම් එම්. ජී. පණ්ඩිතරත්න, පළාත් අධ්‍යාපන අධ්‍යක්ෂිකා නිර්මලා ඒකනායක යන මහත්ම මහත්මීහු ද එක්වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=r1409091</link>
    <topic>හිඟුරාණ සීනි කර්මාන්ත ශාලාවෙන් මාස 3කදී වාර්තාගත සීනි නිෂ්පාදනයක්</topic>
    <author>@ ඇම්.නෙල්සන් පියරත්න-කතරගම සමූහ</author>
    <content>මාස තුනක් ඇතුළත ගල්ඔය සීනි සමාගම විසින් පාලනය කරන හිඟුරාණ සීනි කර්මාන්ත ශාලාව සීනි මෙට්ට්‍රික් ටොන් 12,000ක් නිපදවා ඇති බව එහි විධායක අධ්‍යක්ෂවරයා කීය.හිඟුරාණ සීනි කර්මාන්ත ශාලාව වසර 13ක් වසා දමා තිබූ අතර වසර 2007 දී උක් වගාව අරඹා 2012 වර්ෂයේදී සීනි නිෂ්පාදනය ඇරැඹූ බව ද ඔහු පැවැසීය. අතීතයේදී මේ කර්මාන්ත ශාලාව මඟින් කන්නයටම නිපදවා තිබුණේ සීනි මෙට්ට්‍රික් ටොන් 16,000ක් පමණක් බවත් නමුත් දැනට කර්මාන්ත ශාලාවේ ගබඩාවල මුළු ඉඩ ප්‍රමාණයටම සීනි මලු අසුරා ඇති බවත් අධ්‍යක්ෂ වරයා සඳහන් කළේය.මේ අතර සමාගමේ ප්‍රධාන විධායක නිලධාරි ගාමිණී රත්නායක මහතා පැවැසුවේ වසර 2015 දී සීනි මෙට්ට්‍රික් ටොන් 30,000ක් නිපදවීමට ඉලක්ක කොට ඇති බවය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=r1409092</link>
    <topic>ගිනි අවි 5ක්-උණ්ඩ 18ක් ළඟ තබා ගත් තිස්සමහාරාමයේ පුද්ගලයන් 3ක් දැලේ</topic>
    <author>@ ලුණම සමූහ-සනත් ගමගේ</author>
    <content>නීති විරෝධි ලෙස ගිනි අවි පහක් සහ ජීව උණ්ඩ 18ක් ළඟ තබා ගත් තිස්සමහාරාමයේ පුද්ගලයන් තිදෙනෙක් තංගල්ල පොලිස් කොට්ඨාශඅපරාධ මර්දන ඒකකයේ නිලධාරීන් අත්අඩංගුවට ගෙන තිබේ.මහසෙන් පුර, වීරහෙළ, සහ රන්මිහිතැන්න ප්‍රදේශවල දී මේ සැකකරුවන් හා ගිනි අවි අත්අඩංගුවට ගෙන ඇති බව තංගල්ල පොලිස් කොට්ඨාශ අපරාධ මර්දන ඒකකයේ ස්ථාධිපති පො. ප. වසන්තකුමාර මහතා කීය.මහසෙන් පුර ප්‍රදේශයෙන් රිවෝල්වරයක් සහ පිස්ටල් එකක් ද මිලිමීටර් 9 උණ්ඩ 7ක් ද පොලිසිය සොයා ගෙන ඇත.රන්මිහිතැන්න ප්‍රදේශයේ ප්‍රද්ගලයෙක් ළඟ තිබී පිස්තෝලයක් සහ ජීව උණ්ඩ 3ක් ද අත්අඩංගුවට ගෙන තිබේ. වීර හෙළ ප්‍රදේශයේ පුද්ගලයෙක් ළඟ තිබී රිවොල්වරයක් සහ පිස්තෝලයක් ද,ජීව උණ්ඩ 6ක් ද අත් අඩංගුවට ගෙන තිබේ.මේ සියලුම ගිනි අවි මෙරට සාදන ලද ඒවාය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=r1409093</link>
    <topic>‘ඔවාදෙනු පරහට තමා සම්මතයෙහි පිහිටා සිට’ නැද්ද ආ...?</topic>
    <author>@ ගන්දර සමූහ ජයසිරි පේදුරුආරච්චි</author>
    <content>වැසි සමයත් සමඟ ඩෙංගු උවදුර හිස ඔසවද්දී එය මර්දනය කිරීමට රාජ්‍ය ධනය මිලයන ගණනින් වෙන් කරති. සෞඛ්‍ය අංශ ද දිවා රෑ නොබලා වෙහෙසෙමින් රාජ්‍ය හා පෞද්ගලික අංශයේ සේවා ස්ථාන, පාසල්, නිවාස ආදිය සොයා බලමින්, උපදෙස් දෙමින් හා නඩු පවරමින් කටයුතු කළ ද 'ඔවාදෙනු පරහට තමා සම්මතයෙහි පිහිටා සිට' යන කියමනට පටහැනිව යමින් ඔවාදෙන සෞඛ්‍ය කේෂ්ත්‍රයට සම්බන්ධ ආයතනයක් දෙවිනුවර මැතිවරණ බල ප්‍රදේශයේ දක්නට ලැබීම කනගාටුවට කරුණකි.එහි ත්‍රිපෝෂ ගබඩාව පසුපස ටින් බෙලෙක්ක, බියර් කෑන් හා කුණු පිරී ජලය රැඳී ඇත. එපමණක් ද නොව සායන මධ්‍යස්ථානයේ පිටුපස බිත්තියත් සමඟ කෙසෙල් ගස් විශාල ප්‍රමානයක් කපා දමා කුණු ගොඩක් බවට පත්කර මදුරුවන්ට බෝවීමේ තැන් නිර්මාණය කරදී ඇත.එයට අමතරව සායනවල දී භාවිත කරන එන්නත් කටුවල පොලිතීන් කවර එළිමහනේ තැන තැන අපිළිවෙළකට දමා ඇත්තේ ද තවත් අනතුරු සහිත තත්ත්වයක් උදා කර දෙමිනි. වෛද්‍ය, මහජන සෞඛ්‍ය පරීක්ෂක, පවුල් සෞඛ්‍ය සේවා ආදී නිලධාරීන් නිතර ගැවසෙන මෙකී ස්ථානයේ මේ අනතුරු සහගත තත්ත්වය ඔවුනට මෙතෙක් නොපෙනී ඇත්තේ ඔවුන් වඩාත් දක්ෂ අනුන්ගේ කුණු සෙවීමට නිසාදැයි ප්‍රශ්නයකි.එහෙත් මේ කෙරෙහි වැඩි අවධානයක් යොමු කළ යුතුව ඇත්තේ ගර්භනී මාතාවන්, බිළින්දන් මෙන්ම රෝගීන්ද මේ අවට වැඩිපුර ගැවසෙනා බැවිනි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=r1409094</link>
    <topic>හලාවත මුන්නේශ්වරම් දේව මංගල්‍යය දා...</topic>
    <author>ඡායාරූප-@බංගදෙණිය විශේෂපී .ඒ .ප්‍රනාන්දු</author>
    <content>හින්දු භක්තිකයන්ගේ ප්‍රධාන පූජා භූමියක් වන හලාවත ශ්‍රී මුන්නේශ්වරම් දේවස්ථානයේ මංගල්‍යය පෙරේදා(07) පැවැත්විණි .ප්‍රධාන රථය පෙරේදා දහවල් එකට පමණ දේවාලය වටා වීථි සංචාරය කළ අයුරු සහ එම රථ පෙරහර මෙහි දැක්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=r1409095</link>
    <topic>හමුදා විරුවන් දහදිය හෙළා වවුනියාවේ ජනතාවට හදන මොක් පුරයයි මේ....</topic>
    <author>ඡායාරූප-@ වවුනියාව මධ්‍යම විශේෂ බණ්ඩාර විපුලසේන</author>
    <content>වවුනියාව නන්දිමිත්‍රගම පදිංචි ජනතාවට යුද හමුදාව විසින් ඉදි කරන ලද නිවාස පසුගියදා යුද හමුදාපති ලුතිනන් ජනරාල් දයා රත්නායක මහතාගේ නිරීක්‍ෂණයට ලක්විය. යුද හමුදාව විසින් බෝගස්වැව ජනපදයෙහි නිවාස 3000ක් ඉදි කිරීම මේ වන විට ආරම්භ කර ඇති අතර ඉන් නිවාස 300කට වැඩි ප්‍රමාණයක් වැඩ අවසන් කර ඇත.මෙහි පදිංචි ජනතාවගේ ආර්ථික තත්ත්වය නැංවීම උදෙසා ගෙවතු වගා ව්‍යාපෘතියක් ද ආරම්භ කර තිබේ.මේ නිවාස ආරක්‍ෂක ලේකම් ගෝඨාභය රාජපක්‍ෂ මහතා විසින් තව නොබෝ දිනකින් ජනතා අයිතියට පත් කිරීමට නියමිතය. මේ දැක්වෙන්නේ යුද හමුදාපතිවරයා නිවාස,ගොවිපළ හා ධර්ම ශාලාව නිරීක්‍ෂණය කළ අයුරු සහ ඉදිකළ නිවෙසක් හා ඉදිකෙරෙන ධර්මශාලාවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=r1409096</link>
    <topic>බදුල්ල-මහියංගන මාර්ගයේ සංවර්ධන වැඩ අවසන්</topic>
    <author>@ පස්සර සමුහ උබයරත්න වනසිංහ</author>
    <content>බදුල්ල - මහියංගන මාර්ගය කඩිනමින් කාපට් කර එහි වැඩ අවසන් කිරීමට රජය පියවර ගෙන ඇත.ඒ අනුව දැනට එම මාර්ගයේ ඉදි කිරීම් වැඩ වලින් 95%ක්ම නිමා කොට ඇති බව ඌව පළාත් මාර්ග සංවර්ධන අධිකාරිය සදහන් කරයි.ඉංග්‍රිසී පාලන සමයේ තනනු ලැබු මේ මාර්ගය හරහා ගලා යන ගංගා හා වෙනත් දිය පහරවල් සඳහා යකඩ පාලම් යොදා ඇති අතර ඒවායින් බහුතරයක්ම මේ වන විට නවීන තාක්ෂණ ක්‍රම උපයෝගී කර ගනිමින් වෙනත් ආකාරයකට ඉදිකර තිබේ.තවදුරටත් ඉතිරිව තිබු එම මාර්ගයේ තල්දෙන මහ පාලමද රු.කෝටි 10ක වියදමින් තැනීමේ කටයුතු මේ දිනවල ලහි ලහියේ සිදු වෙමින් පවතී. එහිද යොදා ඇති පැරැණි විශාල යකඩ පාලම වෙනුවට කාපට් මාර්ගයට සුදුසු නව පාලම ඉදි කෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=r1409097</link>
    <topic>හම්බන්තොට සංවර්ධන ව්‍යාපෘතිවලට රුපියල් දස ලක්ෂ 239ක් වෙන් කරයි</topic>
    <author>@ තංගල්ල විශේෂ ඇම්.පී.චන්ද්‍රපාල</author>
    <content>හම්බන්තොට දිස්ත්‍රික්කයේ ප්‍රාදේශිය ලේකම් කොට්ඨාස 12ක මේ වසරේ සංවර්ධන වැඩ සටහන යටතේ අනුමත කොට ඇති ව්‍යාපෘති සංඛ්‍යාව 1294කි. මීට අමතරව දිස්ත්‍රික්කයේ වෙනත් ආයතන මගින් ක්‍රියාත්මක ව්‍යාපෘති 25ක්ද වෙති. මේ අනුව දැනට දිස්ත්‍රික්කයේ ක්‍රියාත්මක වන මුළු ව්‍යාපෘති සංඛ්‍යාව 1319කි.දිස්ත්‍රික්කයේ දිළිඳු ජනතාවගේ ජීවන තත්ත්වය උසස් කිරීම සඳහා අවශ්‍ය යටිතල පහසුකම් සැපයීම සඳහා මින් ව්‍යාපෘති 1125ක් ක්‍රියාත්මක වන අතර ව්‍යාපෘති 169ක් ජනතාවගේ ජීවනෝපාය වැඩි දියුණු කිරිමේ ව්‍යාපෘති වෙයි.යටිතල පහසුකම් දියුණු කිරිමේ ව්‍යාපෘතිවලින් ව්‍යපෘති 351ක වැඩ නිම කර ඇති අතර ව්‍යාපෘති 354ක් ක්‍රියාත්මක වෙමින් පවති.මේ සඳහා වෙන් කරන ලද මුදල රුපියල් දස ලක්ෂ 239.9කි. මේ වසර අවසන් වීමට පෙර ව්‍යාපෘති සියල්ලේම වැඩ අවසන් කිරිමට නියමිතව ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=s140909_1</link>
    <topic>ඕස්ට්‍රේලියානු පිල ඇරෝන් ෆින්ච් අතට</topic>
    <author>[2014-09-09 09:30]</author>
    <content>ඕස්ට්‍රේලියානු ක්‍රිකට් පිලේ පන්දුවාර විස්සයි විස්ස තරඟ සඳහා නායකත්වයදිමට ඇරෝන් ෆින්ච් නම් කොට තිබේ.මෙතෙක් එම කණ්ඩායමේ නායකත්වය දැරූ ජෝර්ජ් බේලි එම ධූරයෙන් ඉවත්වීමත් සමඟ මෙම පත්කිරීම සිදුකොට ඇත.පන්දුවාර විස්සයි විස්ස ලෝක ශ්‍රේණිගත කිරිම්වල පිතිකරු ලැයිස්තුවේ පළමුවැන්නා ෆින්ච්ය.ඔහු පසුගිය වසරේදී එංගලන්තයට එරෙහි විස්සයි විස්ස තරඟයකදී පන්දු හැටතුනකින් ලකුණු 156ක් රැස්කොට වාර්තාවක් තැබීය. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=s1409091</link>
    <topic>පිට පිට තරග 3ක ජය ශ්‍රී ලංකාවට</topic>
    <author>ප්‍රින්ස් ගුණසේකර</author>
    <content>ආසියානු යොවුන් වොලිබෝල් තරග ඉතිහාසයේ මුල්වරට පිට පිට තරග 3ක් ජයගත් ශ්‍රී ලංකා පිල සුපිරි අට වටයේ දී චීන තායිපේට එරෙහිව අද පස්වරු 2.00ට තරග බිමට පිවිසෙයි.කොළඹ සුගතදාස ගෘහස්ත ක්‍රීඩාංගණයේ පැවැත්වෙන මේ තරගාවලියේ ශ්‍රී ලංකා පිල ඊයේ කසකස්තානය පැරදවූ අතර ඊට පෙර සෞදි අරාබිය හා ඔස්ට්‍රේලියාව පරාජය කළේය. මේ තරගාවලිය නොමිලයේ නැරැඹිය හැකි බව සංවිධායකයෝ පවසති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=s1409092</link>
    <topic>සුපිරි අට වටයේ චීන තායිපේ ගැටුම අදයි</topic>
    <author>ප්‍රින්ස් ගුණසේකර</author>
    <content>කොළඹ සුගතදාස ක්‍රීඩාංගණයේ මේ දිනවල පැවැත්වෙන ආසියානු යොවුන් වොලිබෝල් ශූරතාවලියේ පිට පිට තෙවැනි තරගයත් ජයගත් ශ්‍රී ලංකා පිල අද සුපිරි අට වටයේ දී චීන තායිපේ සමග තරග වදියි.ඊයේ පැවැති මූලික වටයේ අවසන් තරගය වූ ශ්‍රී ලංකා - කසකස්තාන තරගය තරග වට 3-0කින් ජය ලැබූ ශ්‍රී ලංකා ක්‍රීඩකයෝ අපරාජිතව මෙවර තරගාවලියේ ඉදිරියට පැමිණීම විශේෂත්වයකි. තරගයේ ලකුණු තත්ත්වය වූයේ 15-25, 16-25හා 20-25ක් ලෙසිනි. පැයකුත් විනාඩි 15ක් පුරා දිවගිය මේ තරගයේ ශ්‍රී ලංකා පිලේ එකම ආදේශනයක් සිදුවූ අතර එය තෙවැනි වටයේ දී රාජකීය විදුහලේ චමුදික සුබසිංහ වෙනුවට උදය කුමාර ආදේශ කිරීම පමණි.එහෙත් විනාඩි 3ක් ගතවෙද්දී නැවත ඒ අදේශනය පෙර පරිදිම වෙනස් විය. ශ්‍රී ලංකා පිල පළමු වටයේ දී මුල සිටම ඉදිරියෙන් සිටි අතර දෙවැනි වටයේ දී කසකස්තානය ලකුණු 15-15ක් ලෙස එක් අවස්ථාවක පසුවිය. කසකස්තානයෙන් එවැනි සුලු පිබිදීමක් ඇතිවූයේ ශ්‍රී ලංකා පිල තරගය පහසුවට ගත් මොහොතකදීය. එම අවස්ථාවේ දුර්වලතා කිහිපයක් දැක්වූ හෙයින් කසකස්තානයට පෙරට පැමිණීමේ අවස්ථාවක් උදාවිය.මේ තරගයේ වැඩිම ලකුණු රැස් කළ ක්‍රීඩකයා බවට පත්වූයේ නායක ලක්ෂිත කුමාර බණ්ඩාරය. ඔහු ශ්‍රී ලංකා පිල වෙනුවෙන් ලකුණු 15ක් එක් කළ අතර දැල අසළ අලංකාර ඩෑෂ් පහර 9ක් හා පන්දු පිරිනැමීම් 5ක් සාර්ථක කර ගත්තේය. එමෙන්ම මධුසංඛ ප්‍රනාන්දු කෙටි පන්දු එසවීම්වලදී සාර්ථක වෙමින් දැල අසළ ඩෑෂ් පහර 10ක් එල්ල කළේය. තරගය පුරා ශ්‍රී ලංකා පිලට කසකස්තානයෙන් එතරම් තර්ජනයක් එල්ල නොවූ බැවින් ශ්‍රී ලංකා ක්‍රීඩා විලාශය තරමක් මන්දගාමී විය.මේ තරගාවලියේ සුපිරි අට වටයට 'ඒ' කාණ්ඩයෙන් ශ්‍රී ලංකාව හා ඔස්ට්‍රේලියාව, 'බී' කාණ්ඩයෙන් ඉරානය හා බහරේනය, 'සී' කාණ්ඩයෙන් චීන තායිපේ හා චීනය, 'ඩී' කාණ්ඩයෙන් ජපානය හා දකුණු කොරියාව සුදුසුකම් ලබා සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=s1409093</link>
    <topic>අමෙරිකා ටෙනිස් කිරුළ සෙරීනාට</topic>
    <author/>
    <content>ලෝක කාන්තා ටෙනිස් ශ්‍රේණිගත කිරීම්වල අංක එකේ පසුවන අමෙරිකාවේ සෙරීනා විලියම්ස් සිය ටෙනිස් තරග දිවියේ 18වැනි ග්‍රෑන්ඩ් ස්ලෑම් කිරුළ දිනාගැනීමට සමත්වූවාය. අමෙරිකානු විවෘත ටෙනිස් ශූරතාවලියේ අවසන් මහා තරගයේ දී ඩෙන්මාර්කයේ කැරොලින් වොස්නියැකී ලකුණු 6-3ක් සහ 6-3ක් ලෙස පරදවා ශූරතාව දිනාගැනීමත් සමග මේ වාර්තාවට හිමිකම් කීමට ඇයට හැකිවිය.32 හැවිරිදි සෙරීනා අමෙරිකානු විවෘත ටෙනිස් කිරුළ පිට පිට දිනාගත් තුන්වැනි අවස්ථාව මෙය වන අතර එම ශූරතාව දිනූ 6වැනි අවස්ථාව ද මෙය වේ. ශූරතාවට අමතරව සෙරීනාට අමෙරිකානු ඩොලර් මිලියන 3ක ත්‍යාග මුදලක් සහ තවත් ඩොලර් මිලියනයක බෝනස් මුදලක් හිමිවිය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=s1409094</link>
    <topic>ශ්‍රී ලංකාව නැවතත් විස්සයි20 පෙරමුණට</topic>
    <author/>
    <content>අන්තර් ජාතික විස්සයි20 ක්‍රිකට් ක්‍රීඩාවේ නවතම ශ්‍රේණිගත කිරීම් අනුව ශ්‍රී ලංකාව යළි පෙරමුණ ගැනීමට සමත්ව සිටී. මීට පෙර විස්සයි20 පෙරමුණේ සිටි ඉන්දියාව පෙරේදා එංගලන්තය සමග පැවැති විස්සයි20 තරගය ලකුණු 3කින් පරාජයට පත්වීමත් සමග ශ්‍රී ලංකාවට පළමු තැන ලබා දී දෙවැනි ස්ථානය දක්වා පහළ වැටුණේය.විස්සයි20 වත්මන් ලෝක ශූර ශ්‍රී ලංකාව තරග 23කදී ප්‍රසාද ලකුණු 131ක් ලබා අංක එකට පත්ව සිටින අතර තරග 16කදී ප්‍රසාද ලකුණු 126ක් සමග ඉන්දියාව දෙවැනි තැනත්, තරග 26කදී ප්‍රසාද ලකුණු 123ක් ලබා සිටින පාකිස්තානය තුන්වැනි තැනත් රැඳී සිටී.නවතම ශ්‍රේණිගත කිරීම් අනුව මේ ලැයිස්තුවේ සිවුවැනි තැන පසුවන්නේ තරග 23කදී ප්‍රසාද ලකුණු 121ක් ලබා සිටින දකුණු අප්‍රිකාවය. තරග 22කදී ප්‍රසාද ලකුණු 112ක් ලබා ඔස්ට්‍රේලියාව පස්වැනි ස්ථානයේ රැඳී සිටී.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=s1409095</link>
    <topic>කෑගල්ල දිස්ත්‍රික් මලල ක්‍රීඩා 17දා</topic>
    <author/>
    <content>කෑගල්ල දිස්ත්‍රික් මලල ක්‍රීඩා සංගමය සංවිධානය කරන දිස්ත්‍රික් ක්‍රීඩා උළෙල මේ මස 17දා කෑගල්ල මහජන ක්‍රීඩාංගණයේ දී පැවැත්වේ. කෑගල්ල දිස්ත්‍රික්කය පුරා විසිරී සිටින මලල ක්‍රීඩක ක්‍රීඩිකාවන්ගේ දක්ෂතා උරගා බැලෙන මේ ක්‍රීඩා උළෙල මෙවර උත්සවශ්‍රීයෙන් පැවැත්වීමට සංවිධායකයෝ පියවර ගෙන ඇත.මේ ක්‍රීඩා උළෙලට සමගාමීව කෑගල්ල දිස්ත්‍රික් මලල ක්‍රීඩා නිලවරණය ද පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>09</day>
    </date>
    <link>http://www.dinamina.lk/2014/09/09/_art.asp?fn=f1409091</link>
    <topic>සජිත්ට උප නායකකම දීමෙන් එජාපය යළිත් නාය යනවා</topic>
    <author/>
    <content>ඌව පළාත් සභා මැතිවරණය සඳහා ඇති සූදානම හා විපක්ෂය මතුකරන කාරණා ගැනත්, ක්‍රීඩා ක්ෂේත්‍රයේ ඉදිරි ගමන් මග ගැනත් ක්‍රීඩා අමාත්‍ය මහින්දානන්ද අලුත්ගමගේ මහතා සමඟ කළ සාකච්ඡාවකි.ඌවේ ඡන්දය ආරම්භයේදී මන්දගාමී බවක් තිබුණා. හැබැයි මේ වෙනකොට උණුසුම් අන්දමින් එය ඉදිරියට යමින් තියෙනවා. එක්සත් ජනතා නිදහස් සන්ධානය හැටියට අපි ඉතා ශක්තිමත්ව මේ මැතිවරණය සඳහා මුහුණ දෙනවා. ආසන මට්ටමින් පැවැත්වෙන සමුළු සඳහා විශාල ජන සහභාගිත්වයක් දකින්න පුළුවන්. 50,000කට වැඩි පිරිසක් 02 වැනිදා පැවැති අපේ පක්ෂ සමුළුවට සහභාගි වුණා. ධාරාණිපාත, වැසි නොතකා තමයි ජනතාව ඒ සා විශාල වශයෙන් ඊට සහභාගි වුණේ.ශ්‍රී ලංකා නිදහස් පක්ෂයේ සම්මේලනය අතිශයින් සාර්ථකව පැවැත්වීමට හැකිවුණා. රැස්වීම්වලට නෙවෙයි විහාරස්ථානයක් වගේ තැනකට ජනාධිපතිතුමා ගියත් 5000ක් විතර එතැනට ඒකරාශිවෙනවා. රනිල් වික්‍රමසිංහ මහත්මයාට හරි ජවිපෙට හරි මිනිස්සු 200ක් රැස්වීමකට එකතුකරගන්න බෑ. මයික්‍රෆෝන්වලට කතාකරන්න තමයි ඔවුන්ට සිදුවෙලා තියෙන්නෙ. ඌව පළාත් සභා මැතිවරණයෙන් එක්සත් ජනතා නිදහස් සන්ධානය අතිවිශිෂ්ට ජයග්‍රහණයක් ලබනවා.උස්සලා බිම අතහැරලා තියෙද්දී හරීන් ගැම්මක් වෙන්නෙ කොහොමද? බදුල්ල දිස්ත්‍රිකක්යේ නායකත්වය හරීන්ට නෑ. අද හරීන්ට වෙලා තියෙන්නෙ රවීන්ද්‍ර සමරවීර මහත්මයා හමුවෙන්නත් පෝළිමේ ඉන්න. මහ ඇමැති අපේක්ෂකයාට ඇයි බදුල්ලේ නායකකමවත් දුන්නේ නැත්තේ? අද එයා රවීන්ද්‍ර සමරවීර මහත්තයගෙ සේවකයෙක් වගේ. මේ වෙනකල් විපක්ෂනායකතුමා බදුල්ලේ වේදිකාවට නැඟලා නෑ. මේ ඡන්දය දිනන්න රනිල් වික්‍රමසිංහ මහත්තයා හරීන්ට ඉඩ දෙන්නෙ නෑ වගේම ඌවේ ජනතාවත් ඒ ජයග්‍රහණය ඔහුට ලබා දෙන්නේ නෑ.යූඑන්පියටවත් වැඩපිළිවෙළක් නැතිකොට මැතිවරණයට වැඩපිළිවෙළක් ඉදිරිපත් කරන්නෙ කොහොමද? ඌව පළාත වෙනුවෙන්, ඌවේ ජනතාව වෙනුවෙන් ඉදිරිපත් කරන්න ඔවුන්ට වැඩපිළිවෙළක් නෑ. ඒ නිසා ඔවුන් කරන්නෙ රජය විවේචනය කරමින් බොරු කියන එකයි.ගම සංවර්ධනය වුණේ නැති එක අපේ රටේ ලොකු ප්‍රශ්නයක් වෙලා තිබුණා. ගමේ පාරවල් හැදුණේ නෑ. ජලය, විදුලිය ආදී පහසුකම් ලැබුණේ නෑ. මේ විදිහට ගම අත්හැරල දාල තිබුණා. නමුත් ජනාධිපතිතුමාගේ නායකත්වය යටතේ අපේ රජය ඒ හැම දෙයක්ම ගමට ලබා දුන්නා. එදා පැය 7 – 8 ක් ගිය ගමන අද පැය 2, 3න් යන්න පුළුවන්. ගමේ පාරවල් කොන්ක්‍රීට් කරලා, කාපට් කරලා. විදුලිය දීලා නැද්ද? අධ්‍යාපන, සෞඛ්‍ය පහසුකම් විශාල ලෙස ඉහළට ගෙනාවා.ඌව පළාතම උදාහරණයකට ගත්තොත් උසස්පෙළ දෙවන හොඳම ප්‍රතිඵල වාර්තා වුණේ ඌවෙන්. මේ විදිහට ගම් - බිම් දියුණු‍ වෙද්දි විපක්ෂය කරන්නේ බොරු කියමින් කෑ ගහන එක විතරයි. කොමිස් - කොමිස් කියල කෑ ගැහුවට මාර්ග ඉදිකරන්නෙ මාර්ග සංවර්ධන අධිකාරිය ඉතින් කවුද කොමිස් ගහන්නෙ? දැන් කියනවා පොහොර සහනාධාරය කියල අපි බාල පොහොර දීලා කියලා, ඕවා කියන්නෙ පොහොර සහනාධාරය කපපු මිනිස්සු, ගොවිජනතාව ගැන හැඟීමක්වත් නැති මිනිස්සු. ඕවා වෙන මොකවත් නෙවෙයි, දරාගන්න බැරිව කියන කතා.ඌව පළාතේ ජනතාවගේ ජීවන තත්ත්වය නඟා සිටුවීමට, ආදායම් වර්ධනය කිරීමට, ඌව පළාත සංවර්ධනය කිරීමට රජය වැඩකරල තියෙද්දි තමයි එතුමා එහෙම කියන්නෙ. අද යතුරුපැදි කීයක් තියෙනවාද? ජංගම දුරකතන කීයක් තියෙනවාද? පාරවල් හැදිල නැද්ද? ජලය - විදුලිය දීල නැද්ද? කුඩා තේවතු හිමියන්ගේ ආදායම වැඩිවෙලා නැද්ද? ගොවි ජනතාවගේ අස්වැන්න මිලදී ගන්න කුඹුරට - හේනට යන්නෙ නැද්ද? විපක්ෂනායකතුමා ඌව දුප්පත් කිය කියා ගියාට මේ ඇත්ත ඌවේ ජනතාව දන්නවා. අද ඌවට ගියාම ඒ ඇත්ත කතාව පෙනෙනවා. තේරෙනවා.රනිල් වික්‍රමසිංහ මහත්තයා ඔය නියෝජ්‍ය නායක කම සජිත් ප්‍රේමදාස මහත්තයට දෙන්නෙ නෑනෙ. බැරිවෙලාවත් ඕක දුන්නොත් වෙන්නෙ රුවන් විජේවර්ධන, දයා ගමගේ, රවී කරුණානායක, ජෝන් අමරතුංග වගේ මහත්තුරු ආණ්ඩුවට එන එකයි. ඒ කියන්නෙ යූ.එන්. පියෙ අර්බුදය තවත් බරපතළ වෙන එක තමයි වෙන්නෙ.මහින්ද රාජපක්ෂ ජනාධිපතිතුමාගේ පාලන කාලයේ තමයි ක්‍රීඩා ක්ෂේත්‍රයට මේ තරම් වැඩ කොටසක් වුණේ. විශාල වැඩ කොටසක් කළත් රටක් හැටියට තවමත් විශාල ආයෝජනයක් කළා කියල කියන්න බෑ. ඔස්ට්‍රේලියාව, ඉන්දියාව වගේ රටවල් ක්‍රීඩාවට කරන ආයෝජනත් එක්ක බලද්දි අපි ඉන් 0.5ක් විතර තමයි වැය කරන්නෙ. නමුත් ඔය ප්‍රශ්නයට හේතුව මුදල් නෙවෙයි, කාලාන්තරයක් තිස්සේ ක්‍රීඩාවට සැලැස්මක්, වැඩපිළිවෙළක් තිබුණේ නෑ. ඒනිසා තමයි ක්‍රීඩාව සඳහා ජාතික ප්‍රතිපත්තියක් හදලා සම්මත කරගන්න අප කටයුතු කළේ. දැන් ක්‍රීඩාවන්ට අවශ්‍ය යටිතල පහසුකම් දියුණු කෙරෙන අතරම ජාතික ප්‍රතිපත්තියත් ක්‍රියාවට නැංවෙනවා. ඒ කියන්නෙ ක්‍රීඩාව නිසි පීල්ලට ගන්න අපට පුළුවන් වෙලා තියෙනවා. මේ වගේ ප්‍රතිඵල දකින්න තවත් ටික කාලයක් අපිට බලාගෙන ඉන්න වෙනවා.නමුත්, ඒකෙන් අපි බලාපොරොත්තු වුණේ මේ ක්‍රීඩක ක්‍රීඩිකාවන්ට අවස්ථාවක් ලබාදීමයි. ඒකත් වැදගත්. ඒත් ඉදිරියේදී මේ කාරණය ගැන අපේ අවධානය යොමුකරලයි තියෙන්න.පළමුවතාවට තමයි, මේ සභාපතිතුමන්ලා, ලංකාවට පැමිණියේ. අපේ රටේ පාපන්දු ක්‍රීඩාව නැංවීම වෙනුවෙන් ඇ. ඩො. බිලියන 2ක ඒ කියන්නෙ ලක්ෂ 2500 ක ආධාර කරන්න ඔවුන් සූදානම්. ඊට අමතරව අපේ පුහුණුකරුවන් සඳහා පුහුණුව හා තාක්ෂණය ලබාදීමටත් උදව් ලැබෙනවා.පාපන්දු ක්‍රීඩාවේ අනාගතය පැහැබර බව මේ අනුව අපට කිවහැකියි. පසුගිය කාලයේ දශකයක් විතර අපේ රටේ පාපන්දු ක්‍රීඩාවට අරක්ගන්න උරුමක්කාරයෙක් හිටියා. ඒක පාපන්දුවලට කරුමක්කාරකමක් වෙලා තිබුණේ. බරපතළ ලෙස ඇද වැටුණු පාපන්දු ක්‍රීඩාව වත්මන් සභාපතිතුමා විසින් ඉතා දක්ෂ ලෙස ගොඩ ගනිමින් ඉන්නෙ. නිසි වැඩපිළිවෙළක් ඇතිව එය ඉදිරියට යන බවට අපට ලැබෙන මේ ආධාරවලිනුත් පැහැදිලියි.ආසියානු යොවුන් ක්‍රීඩා උළෙල 2017 දී කොළඹ දී පැවැත්වෙනවා. රට පැත්තෙන් ගත්තාම ශ්‍රී ලංකාවට වැඩිම පදක්කම් ගණනක් දිනා ගැනීමේ අපේක්ෂාව ඇතිව අපි කටයුතු කරනවා. ක්‍රීඩා උළෙල සංවිධානය හා සත්කාරකත්වය අදාළව ප්‍රධාන කමිටු 2ක් යටතේ එම කටයුතු සිදුවෙනවා. එක් කමිටුවක් මහ බැංකු අධිපතිතුමාගේ ප්‍රධානත්වය යටතේත් අනෙක් කමිටුව ක්‍රීඩා අමාත්‍යවරයා හැටියට මගේ ප්‍රධානත්වය යටතේත් වශයෙන් දැනටමත් අධ්‍යාපන අමාත්‍යාංශයත් සමඟ එක්ව සියලුම පාසල් සම්බන්ධකරගනිමිනුත්, පළාත් ක්‍රීඩා අමාත්‍යාංශ හරහාත්, ක්‍රීඩක ක්‍රීඩිකාවන්ගේ කුසලතා හඳුනාගනිමිනුත් එම මූලික වැඩ කටයුතු සිදුකරමින් තිබෙනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n140910_6</link>
    <topic>නියං පීඩාවට නොමිලේ අර්තාපල්</topic>
    <author>ඉඳුනිල් වීරරත්න</author>
    <content>උතුරු මැද පළාතේ නියඟයෙන් පීඩාවට පත්වී සිටින ජනතාවට අල කිලෝ ලක්ෂ හතරක් නොමිලේ බෙදාදීමට රජය පියවර ගෙන ඇත.අමාත්‍ය එස්.එම්. චන්ද්‍රසේන මහතාගේ ඉල්ලීමක් මත ආර්ථික සංවර්ධන අමාත්‍යාංශය මඟින් මේ වැඩසටහන ක්‍රියාවට නංවයි.නියඟයෙන් පීඩාවට පත් ජනතාවට සහනයක් සැලසීම මෙන්ම දේශීය අල ගොවියාට ඉහළ මිලක් ලබාදීම මෙහි අරමුණයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n140910_5</link>
    <topic>ජපානයෙන් රූපවාහිනියට ඩිජිටල් ආධාර</topic>
    <author>විජිත ජයසිංහ</author>
    <content>ශ්‍රී ලංකාවේ රූපවාහිනී විකාශ ඩිජිටල්කරණ ව්‍යාපෘතිය සඳහා රුපියල් කෝටි එක්දහස් හත්සිය හතළිහක ණය ආධාර මුදලක් ලබාදීමට ජපන් රජය එකඟතාව පල කරයි.‍මේ ව්‍යාපෘතිය ජපානයේ නැමැති  ඩිජිටල්කරණය කළ රූපවාහිනී ව්‍යාපෘතියට අනකූලව සකස් කර තිබේ.බහුවිධ දත්ත එක්රැස් කිරීම, ජංගම රූපවාහිනී භාවිතය, ආපදා පිළිබඳ ක්ෂණික අනතුරු ඇඟවීම් පද්ධතිය මෙහි ප්‍රධාන අංගයන් වේ.මෙම ණය ආධාර ලබාදිම සහනදායී පොළියකට යටක්ව වසර 30ක කාලයකදී ආපසු ගෙවීමේ පදනම මත ලබාදී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n140910_4</link>
    <topic>දෙමුහුන් පොල්වලට නව තාක්ෂණයක්</topic>
    <author>දිස්නා කුමාරි අල්විස්</author>
    <content>කෙටිකාලීනව වැඩි අස්වැන්නක් ලබාගත හැකි දෙමුහුන් බීජ පොල් පුද්ගලික තම ඉඩමේ වගා කළ හැකි සරල තාක්ෂණික ක්‍රමවේදයක් පොල් පර්යේෂණ ආයතනය මඟින් හඳුන්වා දී ඇත.දෙමුහුන් පොල් රෝපණ ද්‍රව්‍ය සඳහා වගාකරුවන් අතර පවතින විශාල ඉල්ලුම සලකා බලා මෙම පියවර ගෙන තිබේ.ඒ සඳහා අවශ්‍ය තාක්ෂණික දැනුම, රෝපණ ද්‍රව්‍ය සහ පුහුණුව පොල් පර්යේෂණ ආයතනය මඟින් ලබාදීමට කටයුතු යොදා ඇත.මේ සම්බන්ධයෙන් උනන්දුවක් දක්වන වගාකරුවන්ට වැඩිදුර තොරතුරු ලුණුවිල පොල් පර්යේෂණ ආයතනයෙන් ලබාගත හැකිය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n140910_3</link>
    <topic>ජාත්‍යන්තර පොත් ප්‍රදර්ශනය අදයි</topic>
    <author>ඉඳුනිල් වීරරත්න</author>
    <content>කොළඹ ජාත්‍යන්තර පොත් ප්‍රදර්ශනය අද පෙරවරුවේ ජනාධිපති මහින්ද රාජපක්ෂ මැතිතුමාගේ ප්‍රධානත්වයෙන් ආරම්භ කෙරිණි.ශ්‍රී ලංකා පොත් ප්‍රකාශකයින්ගේ සංගමය 16 වැනි වරටත් සංවිධානය කරන මෙය ලබන 16 වැනිදා දක්වා පැවැත්වේ.පොත් ප්‍රදර්ශනය කුටි තුන්සියයකට අධික සංඛ්‍යාවකින් සමන්විතයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n140910_2</link>
    <topic>ජාතික මදුරු මර්දන සතිය අද සිට</topic>
    <author>විජිත ජයසිංහ</author>
    <content>සෞඛ්‍ය අමාත්‍යාංශය විසින් ජාතික මදුරු මර්දන සතිය ලෙස අද සිට 16 දින දක්වා ප‍්‍රකාශයට පත් කර තිබේ. මෙම සතිය තුළ ජනාධිපති කාර්ය සාධක බලකාය, ත‍්‍රිවිධ හමුදාව හා සිවිල් ආරක්ෂක බලකාය හා ජනතාව එක් ව වැඩසටහන් රැසක් ක‍්‍රියාත්මක කිරීමට සැලසුම් කර ඇත. මේ වැඩසටහන යටතේ අද දින සියලු ම අධ්‍යාපනික ආයතන ද, හෙට සියලු ම රාජ්‍ය හා පෞද්ගලික ආයතන ද, අනිද්දා පොදු ස්ථාන හා නාගරික කානු පද්ධති ද පරීක්ෂාවට ලක් කිරීමට නියමිතයි. මෙම මදුරු මර්දන වැඩසටහන තුළින් මදුරුවන් බෝවිය හැකි ස්ථාන හඳුනා ගැනීමට හා ජනතාව තුළ චර්යාත්මක වෙනසක් ඇති කිරීම ප‍්‍රධාන අරමුණු වී ඇති බව සෞඛ්‍ය අමාත්‍යාංශය පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n140910_1</link>
    <topic>ලෝක සියදිවි හානිකර ගැනීම් වැළැක්වීමේ දිනය අදයි</topic>
    <author>විජිත ජයසිංහ</author>
    <content>ලෝක සියදිවි හානිකර ගැනීම් වැළැක්වීමේ දිනය අදට යෙදී ඇත. මෙවර තේමාව වන්නේ "සිය දිවි හානිකර ගැනීම වැළැක්වීම: එකිනෙකා සම්බන්ධ වූ ලෝකයක්" යන්නයි.මෙම දින‍ය වෙනුවෙන් සෞඛ්‍ය අමාත්‍යාංශයේ මානසික සෞඛ්‍ය ඒකකය සංවිධානය කරනු ලබන  වැඩසටහනක් අද ශ්‍රී ලංකා පදනම් ආයතනයේ දී පැවැත්වීමට කටයුතු යොදා ඇත.සියදිවි හානිකර ගැනීම් යනු ප්‍රධාන සෞඛ්‍ය ගැටලුවකි. එය ප්‍රතිකර්ම ලබාගත යුතු මානසික රෝග තත්ත්වයකි.විශේෂයෙන්ම විශාදය තත්ත්වයෙන් පෙළෙන පුද්ගලයන් සියදිවි හානිකර ගැනීමට බහුලව යොමුවන බව තහවුරු වී තිබේ.සියදිවි හානිකර ගැනීම් වැළැක්වීමෙහිලා ගනු ලැබූ ප්‍රයත්නයන් ලෝක සියදිවි හානිකර ගැනීම් වැළැක්වීමේ දිනයේ දී සමරා ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n1409102</link>
    <topic>එදා කතරගම දේවාලයට බෝම්බ ගසා</topic>
    <author/>
    <content>1989 වර්ෂයේ ජූලි මස 18 වැනිදා රුහුණු කතරගම මහ දේවාලයට බෝම්බ ප්‍රහාරයක් එල්ල කොට එදා තම පියා වූ මහ බෙත්මේ ලේකම් ඒ.එම්. ඩිංගිරි බණ්ඩා මහතා ඇතුළු 13 දෙනකු දේවාල භූමියේම ඝාතනය කොට 110 දෙනකුට බරපතළ තුවාල හා ආබාධිත තත්ත්වයට පත් කළ භීෂණයේ සැබෑ වගකිවයුත්තා ජවිපෙ ට සම්බන්ධ දේශප්‍රේමී ජනතා ව්‍යාපාරය බව පොලිස් වාර්තාවට අනුව තහවුරු වී තිබෙන බව කතරගම දේවාලයේ වත්මන් මහ බෙත්මේ ලේකම් දයානන්ද අධිකාරී මහතා 'දිනමිණ'ට හෙළි කළේය.මේ සම්බන්ධ සියලු සාක්ෂි තමා සතුව පවතින බවත් ඒ මහතා වැඩිදුරටත් හෙළි කෙළේය.එදා බස්නායක නිලමේ වෙලා හිටියේ එක්සත් ජාතික පක්ෂයේ හිටපු ඇමැතිවරයෙක් වූ ධර්මදාස බණ්ඩා මහතායි. මහ බෙත්මේ වෙලා හිටියේ මගේ පියායි. මම කුඩා බෙත්මේ තනතුරේ කටයුතු කළා.මහ පෙරහරට සියලු කටයුතු සූදානම් කරලා තිබුණා. ඒ අතරතුර මහ නිලමෙටයි මටයි මරණ තර්ජන එල්ල කරා පෙරහර රාජකාරී ඉටුකළොත් අපි මරා දමනවා කියලා. එහෙත් හමුදාවේ ආරක්ෂාවත් අරන් අපි පෙරහර සංවිධානය කළා.බැතිමතුන් කුඩා දරුවන් ඒ වන විට ලක්ෂ 4කට නොඅඩු ප්‍රමාණයක් දේවාල භූමියට පැමිණ සිටියා. වෙලාව රාත්‍රී 8.15 විතර ඇති. දේවාල මළුවෙන් පිටත් වෙලා කිරි වෙහෙර පැත්තට යන කොටම දකුණු පැත්තෙන් කළුපාට යකඩ ගුලි විශාල ප්‍රමාණයක් එක පාරට අපේ පැත්තට එල්ල වුණා.ඒවා ජේ.ආර්. බෝම්බ (ග්‍රෙරෙනේඩ්) කියලා කවුදෝ කෑ ගහන සද්දේ විතරයි අපට ඇහුණේ. එයින් එකක් ඇවිත් මගේ පිටේ වැදුණා. ඒක පුපුරලා නැහැ. අසල තිබුණු බෝම්බ වරුසාවෙන් මගේ අප්පච්චි මට අහිමි වුණා. ධර්මදාස බණ්ඩා බස්නායක නිලමේට අමාරු වෙලා කඩිනමින් රෝහල්ගත කළා. මේ සිද්ධියෙන් මගේ පියා ඇතුළු 13 දෙනෙකුට දේවාල භූමියේදී ජීවිත අහිමි වුණා. රාජකාරී කරන අය 03යි. ඉතිරි අය පෙරහර නරඹන්න ආපු අය. කුඩා දරුවොත් මිය ගිය අය අතර හිටියා.මේ සම්බන්ධව 1989.11.13 වැනිදා පොලිස් වාර්තාවට අනුව මේ අපරාධය සිදු කෙළේ දේශප්‍රේමී ජනතා ව්‍යාපාරය බව තහවුරු කර තිබෙනවා. එදා බෝම්බ ගහපු දේශප්‍රේමී ජනතා ව්‍යාපාරය කවුද කියා මුළු රටම දන්නවා. මගේ පියාගේ මරණ සහතිකය නඩු වාර්තාව ඇතුළු සියල්ල මා සතුයි. ඒවා මම සියලු මාධ්‍ය වලට හෙළි කරනවා.බෝම්බ පහරින් රෝහල්ගත වුණු මට ඉන් පසුව ජනතා විමුක්ති පෙරමුණේ රෝහල් වර්ජන නිසා වෛද්‍යවරුන්ට මරණ තර්ජන එල්ල කර තිබූ නිසා කොළඹ ඇස් රෝහලෙන් ප්‍රතිකාර ගන්නත් මාස 03ක් කල් ගියා. ඒ නිසාම සුව කරගත හැකිව තිබූ මගේ ඇසත් බේරගන්න බැරි වුණා. ඒ සිද්ධියෙන් කිරි වෙහෙරට ඇති තෙක් බරට වස්තුව අරන් ගිය ඩී.ඇම්. පුංචිබණ්ඩා මහතාද මිය ගියා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n1409103</link>
    <topic>ඌව පළාතේ පාලම් 37හි ඉදිකිරීම් කඩිනම් කරන්න</topic>
    <author>නිරුෂි විමලවීර</author>
    <content>ඌව පළාතේ පාලම් තිස් හතක දැවැන්ත සංවර්ධන ව්‍යාපෘතිය කඩිනම් කරන ලෙස ජනාධිපති මහින්ද රාජපක්ෂ මහතා මහාමාර්ග වරාය සහ නාවික ව්‍යාපෘති අමාත්‍යාංශයට උපදෙස් දෙයි.රුපියල් මිලියන 42,979ක වියදමින් ඌව පළාතේ ඉදිකෙරෙන දැවැන්ත මාර්ග සංවර්ධන ව්‍යාපෘතියට අමතරව මෙම ව්‍යාපෘතිය අරඹන ලෙස ජනාධිපතිතුමා උපදෙස් ලබා දුන් බව මහාමාර්ග වරාය සහ නාවික ව්‍යාපෘති ඇමැති නිර්මල කොතලාවල මහතා ප්‍රකාශ කළේය.රුපියල් මිලියන 2802ක වියදමින් බදුල්ල දිස්ත්‍රික‍්කයේ පාලම්19ක් ද මොනරාගල දිස්ත්‍රික්කයේ පාලම් 18ක් ද ඉදිකෙරෙන ඇමැතිවරයා කීය. බදුල්ල දිස්ත්‍රික්කයේ බිබිල ඌරණිය -මහියංගන මාර්ගයේ 26/4පාලම, බදුල්ල-කරමැටිය මාර්ගයේ 46/5 පාලම, වැලිමඩ මාර්ගයේ 1/1 පාලම, බේරගල හාලි ඇළ මාර්ගයේ 22/4 පාලම, බදුල්ල අන්දෙණීය පාලම, අලකොලගාල උඩුකිරුව පාලම, ගලහිටියාව අඹගහ කුඹුර පාලම , පාලුගම හපුතලේ මාර්ගය හා දඹාන මීගොඩ ඇදි මාර්ග 19ක් ඉදිකෙරේ.මොනරාගල දිස්ත්‍රික්කයේ පස්සර හිඟුරුතුඩුව පැල්වත්ත මාර්ගයේ27/1 පාලම, පස්සර හිඟුරුතුඩුව ආදී පාලම් මේ යටතේ සංවර්ධනය කෙරෙන බව ද මේ සඳහා දෙස් විදෙස් ණය ආධාර ලැබී ඇතැයි ද ඇමැතිවරයා කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n1409104</link>
    <topic>චීන ජනපතිගේ ශ්‍රී ලංකා සංචාරයේදීඅධිවේගී මාර්ග සංවර්ධන ගිවිසුම් රැසකට අත්සන් තැබේ</topic>
    <author/>
    <content>සැප්තැම්බර් මාසයේ මැද භාගයේදී චීන ජනාධිපති ෂී ජිං පිං ශ්‍රී ලංකාවේ සංචාරය කරන අතරවාරයේදී අධිවේගී මාර්ග සහ මහාමාර්ග සංවර්ධනය කිරීමට අදාළ ගිවිසුම් කිහිපයකට අත්සන් කිරීමට නියමිත බව චීන අපනයන සහ ආනයන බැංකුවේ නියෝජ්‍ය සාමාන්‍යාධිකාරී ලී වෙන්ටාඩ් පවසයි.ශ්‍රී ලංකාවේ පොදු පහසුකම් සංවර්ධනය සඳහා චීන රජයේ ඇපකැපවීම එමඟින් පෙන්නුම් කරන බව ද ඔහු කියයි. ඔහු මේ බව සඳහන් කර තිබුණේ ශ්‍රී ලංකාවේ සහ පාකිස්තානයේ මාධ්‍යවේදීන් පිරිසක් පසුගිය සතියේ දී බීජිං හි එක්සිම් බැංකු මූලස්ථානයේදී හමුවූ අවස්ථාවේදීය.එම බැංකුව ශ්‍රී ලංකාවේ ව්‍යාපෘති 21 වෙනුවෙන් අමෙරිකන් ඩොලර් බිලියන 1.6 ක අරමුදල් සපයා ඇත. එම ව්‍යාපෘතිවලින් වැඩි සංඛ්‍යාවක් වරාය, මහාමාර්ග ඉදිකිරීම, මහාමාර්ග සංවර්ධනය සහ නැව් කර්මාන්ත ව්‍යාපෘති වෙනුවෙනි.ශ්‍රී ලංකාවේ සාමාජීය සහ ආර්ථික සංවර්ධනයට අත්‍යාවශ්‍ය සාධකයක් වන පොදු පහසුකම් සංවර්ධනය වෙනුවෙන් රජය විසින් පසුගිය දශකය තුළ අති විශාල ආයෝජනයක් සිදුකර තිබීම වෙන්ටාඩ් මහතාගේ පැසසුමට ලක්වී ඇත. මෙම ව්‍යාපෘති ශ්‍රී ලංකා වෙළෙඳපොළේ අවශ්‍යතාවන් සාර්ථක ලෙස සපුරා ඇතැයි ද ඔහු කියා තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n1409105</link>
    <topic>නොරොච්චෝලේ 3 වන අදියර විවෘත වීමත් සමඟවිදුලි පාරිභෝගිකයාගේ බිල්පතතට සහනයක්</topic>
    <author>චමිර ඇල්ලදෙණිය</author>
    <content>මේ මාසයේ 16 වෙනිදා, නොරොච්චෝලේ විදුලිබලාගාරයේ 3 වන අදියර විවෘත වීමත් සමඟ විදුලි පාරිභෝගිකයාගේ බිල්පතතට යම් සහනයක් ලැබීමට නියමිත බව යෞවන කටයුතු සහ නිපුණතා සංවර්ධන ඇමැති ඩලස් අලහප්පෙරුම මහතා ප්‍රකාශ කෙළේය.චීනයේ ජනාධිපතිතුමා අතින් විවෘත වන නොරොච්චෝලේ විදුලිබලාගාරයේ 3 වන අදියර යටතේ මේගාවොට් 900ක් ජාතික විදුලි බල පද්ධතියට එකතු වන බවත්, මේ මාසයේ 16 වන දින විවෘත වන නොරොච්චෝලේ විදුලිබලාගාරයත් සමඟ ඉදිරියේදී මොනම හේතුවක් නිසාවත් මේ රටේ විදුලිය කප්පාදු නොකරන බවට සහතිකයක් ලබා දිය හැකි බවද ඇමැතිවරයා විශ්වාසය පළ කෙළේය.එමහඟින් විදුලි බිලය සහන ලබාදීමට ආණ්ඩුව අපෙක්ෂා කරන බවද ඩලස් අලහප්පෙරුම මහතා වැඩිදුරටත් පැවැසීය.ජාතික ව්‍යාපාර කළමාණාකාරීත්ව ආයතනයේ මාතර ශාඛාව විවෘත කිරීමෙන් අනතුරුව පැවති උත්සවයේදී ඇමැතිවරයා මේ බව ප්‍රකාශ කෙළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n1409106</link>
    <topic>නවනීදන් පිල්ලේගේ කමිටුව තරයේ ප්‍රතික්ෂේප කරනවා</topic>
    <author>මහින්ද අලුත්ගෙදර</author>
    <content>ශ්‍රී ලංකාවේ ස්වෛරීභාවයට සහ නිදහසට බරපතළ තර්ජන එල්ල කරන නවනීදන් පිල්ලේගේ කමිටුව තරයේ ප්‍රතික්ෂේප කරන බවට ශ්‍රී ලංකාව ජගත් මානව හිමිකම් කවුන්සලය හමුවේ අවධාරණය කරයි.කණ්ඩායම් කිහිපයක දේශපාලන අරමුණු ඉටුකර ගැනීම සඳහා ශ්‍රී ලංකාව සම්බන්ධයෙන් පත්කළ විශේෂ කමිටුව ප්‍රතික්ෂේප කරන නමුත් එක්සත් ජාතීන්ගේ මානව හිමිකම් කවුන්සලය විසින් විධිමත් ලෙස පිහිටුවා ගනු ලැබූ සියලු යාන්ත්‍රණ පිළිගන්නා බව එක්සත් ජාතීන්ගේ සංවිධානයේ ජිනීවා හි ශ්‍රී ලංකා නිත්‍ය නියෝජිත හා තානාපති රවිනාථ ආරියසිංහ මහතා ප්‍රකාශ කරයි.දේශපාලන අරමුණක් වෙනුවෙන් නවනීදන් පිල්ලේ විසින් පිහිටුවා ගත් කමිටුව ශ්‍රී ලංකාවේ ස්වෛරීභාවයට හා නිදහසට තර්ජනයක් බව පෙන්වා දී තිබෙන ශ්‍රී ලංකා තානාපතිවරයා එය ශ්‍රී ලාංකිකයන්ගේ අපේක්ෂාවන්ට පටහැනි මෙන්ම මානව හිමිකම් කවුන්සිලයේ සීමාවන් ඉක්මවා යමින් ජාත්‍යන්තර නීතියේ පිළිගත් මූලධර්මයන් උල්ලංගනය කිරීමක් බවද පෙන්වා දෙයි.ස්විට්සර්ලන්තයේ ජිනීවා නුවර දී ආරම්භ වූ ජගත් මානව හිමිකම් කවුන්සලයේ 27 වැනි සැසිවාරය අමතමින් ශ්‍රී ලංකා තානාපතිවරයා මේ බව ප්‍රකාශ කර ඇතැයි විදේශ කටයුතු අමාත්‍යාංශය පවසයි.මේ මඟින් ශ්‍රී ලංකාවේ දැනට ක්‍රියාත්මක දේශීය සංහිඳියා ක්‍රියාදාමය අපහසුතාවට පත්කරන්නක් බවද රවිනාථ ආරියසිංහ මහතා පෙන්වා දී ඇති අතර ජගත් මානව හිමිකම් කවුන්සලයේ නව මහ කොමසාරිස් ලෙස කටයුතු කරන සෙයිඞ් රාද් අල් හුසේන් කුමරු වෙත ශ්‍රී ලංකාවේ සුබ පැතුම් පිරිනමන බවද සඳහන්කර ඇත.දේශීය සංහිඳියා ක්‍රියාදාමය තුළින් ජාතිය ගොඩනැඟීමටත් සාධාරණත්වය සහ ගැටළු විසඳීම තහවුරු කිරීම සඳහා ජාත්‍යන්තර ප්‍රජාව සමඟ එක්ව ශ්‍රී ලංකාව කටයුතු කරන බවද ඒ මහතා ප්‍රකාශ කළ බව විදේශ කටයුතු අමාත්‍යාංශය පවසයි.එක්සත් ජතීන්ගේ මානව හිමිකම් පිළිබඳ නව කොමසාරිස්වරයා විශ්වීය මූලධර්මවලට ගරු කරමින් අපක්‍ෂපාතීව හා සහයෝඟයෙන් ක්‍රියාකරනු ඇතැයි ශ්‍රී ලංකාව විශ්වාස කරන අතර ඔහුගේ පුළුල් රාජ්‍ය තාන්ත්‍රිකභාවය සහ එක්සත් ජාතීන්ගේ ක්‍රමවේදය පිළිබඳ දැනුම මෙහිලා උපකාරී වනු ඇතැයි ද ආරියසිංහ මහතා විශ්වාසය පළකර ඇත.මානව හිමිකම් මණ්ඩලයේ 27 වන සැසි වාරය අමතමින් නව මහ කොමසාරිස් සෙයිඞ් රාද් අල් හුසේන් කුමරු පවසා ඇත්තේ හිටපු කොමසාරිස්වරිය වන නවනීදන් පිල්ලේගේ වැඩපිළිවෙල ඉදිරියට ගෙනයන බවත් නිහතමානීව කටයුතු කිරීමට තමා සූදානම් බවත්ය. ශ්‍රී ලංකාව මානව හිමිකම් මණ්ඩල පරීක්ෂණය සඳහා සහාය දක්වනු ඇතැයි අපේක්ෂා කරන බවද නව මහලේකම් සෙයිඞ් හුසේන් කුමරු ප්‍රකාශකර ඇත.කෙසේ නමුත්, ශ්‍රී ලංකා නියෝජිත කණ්ඩායමේ ප්‍රධානී රවිනාථ ආරියසිංහ ප්‍රකාශ කර ඇත්තේ ශ්‍රී ලංකාව සම්බන්ධයෙන් පරිපූර්ණ පරීක්ෂණයක් පැවැත්වීම සඳහා වූ ජගත් මානව හිමිකම් මණ්ඩල යෝජනාව ශ්‍රී ලංකාව මුළුමනින්ම ප්‍රතික්ෂේප කරන බවයි. නව ජගත් මානව හිමිකම් කොමසාරිස් සෙයිඞ් රාද් අල් හුසේන් කුමරු ජගත් සංවිධානයේ මූලික ප්‍රතිපත්තීන් වන විශ්වනීය බව, අපක්ෂපාතී බව, වර්ණයකින් තොර විෂය මූල ක්‍රියාමාර්ග, ඵලදායී ජාත්‍යන්තර සංවාද සහ සහයෝගීතාව මත කටයුතු කරනු ඇතැයි ශ්‍රී ලංකා නියෝජිත කණ්ඩායමේ ප්‍රධානී රවිනාථ ආරියසිංහ මහතා විශ්වාසය පළකර තිබේ.දේශීය වශයෙන් ක්‍රියාත්මක ජාතික මට්ටමේ සංහිදියා ක්‍රියාවලියට මානව හිමිකම් මණ්ඩලයේ දිගුකාලීන මිතුරන් ප්‍රසාදය පළකර තිබෙන අතර කලාපීය සහ ජාත්‍යන්තර පාර්ශවකරුවන් සතු එම අත්දැකීම් බෙදා ගැනීමට ද ශ්‍රී ලංකාව සූදානම් වෙයි.ඒ සඳහා මෑතක දී ද්විපාර්ශවික මට්ටමේ ඉහළ පෙළේ සාකච්ඡා රැසක් පවත්වා තිබෙන අතර මෙරට සංහිදියා ක්‍රියාවලිය ඉතා සංවේදී වැඩපිළිවෙලක් වෙයි. එහෙත් එම යථාර්ථය පිළිගැනීමට ඇතැම් රටවල් අපොහොසත් වීම කණගාටුවට කරුණක් බවද ජිනිවාහි ශ්‍රී ලංකා නිත්‍ය නියෝජිත හා තානාපති රවිනාථ ආරියසිංහ මහතා සදහන් කරයි.මානව හිමිකම් මණ්ඩලයේ ශ්‍රී ලංකාව පිළිබද පරීක්ෂණයට ලක් රජය සහාය දැක්විය යුතු බවට ජිනිවා නුවර මානව හිමිකම් මණ්ඩල සැසියේ දී අමෙරිකානු සහ බ්‍රිතාන්‍ය නියෝජිතයන් කරුණු ඉදිරිපත් කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n1409107</link>
    <topic>ඌවේ ඡන්දය දින දෙකකදී නැහැ‍</topic>
    <author>රන්ජිත් පද්මසිරි, ස්වර්ණා විජේකොන් සහ සුභාෂිණී සේනානායක</author>
    <content>ඌවේ පළාත් සභා ඡන්ද විමසීම දින දෙකකදී පැවැත්වීමට සූදානම් වන බව විපක්ෂනායක රනිල් වික්‍රමසිංහ මහතා ඊයේ (09) පාර්ලිමේන්තුවේදී කළ ප්‍රකාශය රජය තරයේ ප්‍රතික්ෂේප කෙළේය.ආණ්ඩු පක්ෂයේ ප්‍රධාන සංවිධායක දිනේෂ් ගුණවර්ධන මහතා රජය වෙනුවෙන් විපක්ෂනායකවරයාගේ ප්‍රකාශයට පිළිතුරු දෙමින් මැතිවරණයක් කල් දැමීමට රජයට අයිතියක් නොමැති බව අවධාරණය කළේය.ඌව මැතිවරණය දින දෙකක් තුළ පැවැත්වීම ගැන හෝ කල්දැමීම ගැන විපක්ෂනායකවරයා කතාකළ යුත්තේ මැතිවරණ කොමසාරිස්වරයා සමඟ බව කී ගුණවර්ධන මහතා කලබල විය නොයුතු බවත් වැඩි ආරක්ෂාවක් අවශ්‍ය නැති අතර ඌවේ ජනතාව නියමිත දිනයේදී ඡන්දය භාවිතා කරන බවත් එවිට අපේක්ෂා කරන පරාජය විපක්ෂයට ලැබෙන බවත් කීය.ප්‍රචන්ඩ ක්‍රියා ඇති කර ඡන්දය කල්දැමීට සුදානම් වන නිසා ආරක්ෂාව තර කළ යුතු බවට වික්‍රමසිංහ මහතා කළ චෝදනාව ප්‍රතික්ෂේප කළ දිනේෂ් ගුණවර්ධන මහතා දැන් සිටම පරාජයට සූදානම් වීම සුදුසු බව පෙන්වා දුන්නේය.පළාත් පාලන ආයතන පනත් කෙටුම්පත් ලබන මාසයේදී විවාදයට ගන්නා බව කී ගුණවර්ධන මහතා ඊට පෙර මේ පිළිබ පූර්ණ සාකච්ඡාවක් ලබා දීමට පියවර ගන්නා බවද කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n1409108</link>
    <topic>බස්නාහිර පාසල් වාර විභාග පැවැත්වීමට විශේෂ ඒකකයක්</topic>
    <author/>
    <content>බස්නාහිර පළාතේ පාසල් වාර විභාග පැවැත්වීමට විශේෂ ඒකකයක් ඇති කිරීමට යයි. බස්නාහිර පළාත් ප්‍රධාන ඇමැති ප්‍රසන්න රණතුංග මහතාගේ උපදෙස් පරිදි එය ක්‍රියාත්මක කරන බව පළාත් අධ්‍යාපන අමාත්‍යාංශ ලේකම් එම්. පී. බී. දයා සෙනරත් මහතා පවසයි.පළාතේ පාසල්වල වාර විභාග පැවැත්වීමේදී ප්‍රශ්න පත්‍ර පිටවීම හා වෙනත් විවිධ චෝදනා එල්ල විය. එම ගැටලු අවම කිරීම සඳහා අධ්‍යාපන බලධාරින් හා මහ ඇමැතිවරයා අතර සාකච්ඡා කිහිපයක් පැවැති අතර එම සාකච්ඡාවලදී අවධාරණය කෙරුණේ බස්නාහිර පළාතේ වාර විභාග ගැටලු අවම කිරීම සඳහා විශේෂ ඒකකයක් පිහිටවිය යුතු බවයි.ඒ අනුව මේ සම්බන්ධයෙන් කටයුතු කිරීම සඳහා මහ ඇමැතිවරයාගේ උපදෙස් පරිදි බස්නාහිර පළාතේ අතිරේක අධ්‍යාපන අධ්‍යක්ෂ ජයන්ත වික්‍රමනායක මහතාගේ ප්‍රධානත්වයෙන් යුතු ඉහළ පෙළේ තාක්ෂණ කමිටුවක් පත් කෙරිණ.එය අධ්‍යාපන ක්ෂේත්‍රයේ වෘත්තිකයන් 14 දෙනෙකුගෙන් සමන්විත වූහ. මෙම ඉහළ පෙළේ තාක්ෂණ කමිටුව පසුගිය 04 වනදා පළාත් අධ්‍යාපන අමාත්‍යාංශ ලේකම්වරයාට සිය වාර්තාව ඉදිරිපත් කර අතර එහි සඳහන් වන්නේ මේ සඳහා ශිෂ්‍ය ඇගයීම් හා තක්සේරු කරන ඒකකය නමින් විශේෂ ඒකකයක් කඩිනමින් ස්ථාපනය කළ යුතු බවයි.විභාග සංවිධානය, ප්‍රශ්න පත්‍ර සැකසීම, මුද්‍රණ කටයුතු, විභාග පැවැත්වීම, ප්‍රතිඵල විශ්ලේෂණය ඇතුළු කරුණු 05ක් යටතේ මෙය ක්‍රියාත්මක කළ යුතු බවත් එය ක්‍රියාත්මක කළ යුතු ආකාරයත් අදාළ වාර්තාවේ සඳහන්ව තිබේ. අදාළ වාර්තාව පළාත් අධ්‍යාපන දෙපාර්තමේන්තුවේ ජ්‍යෙෂ්ඨ නිලධාරින් වෙත ද ඉදිරිපත් කර ඇති අතර සතියක් තුළ මේ සම්බන්ධයෙන් අවශ්‍ය නිර්දේශ තමන්ට ලබා දෙන ලෙස උපදෙස් දුන්නේ යැයි පළාත් අධ්‍යාපන අමාත්‍යාංශ ලේකම් එම්. පී. බී. දයා සෙනරත් මහතා කියයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n1409109</link>
    <topic>'හෙල්මට්' නැතිව රේස් ගිය අයකුට නීතිය නොකර අල්ලස් අරන්</topic>
    <author>සිරන්ජනී කුමාරි</author>
    <content>හිස් වැසුම් නොමැතිව යතුරු පැදියක් නොනවත්වා ධාවනය කළ පුද්ගලයකුට නීති මගින් කටයුතු නොකර අල්ලස් ලබා ගත් බව කියන මාවතගම පොලිස් ස්ථානයේ රථවාහන අංශයේ ස්ථානාධිපති මේ මස 23 වන දින දක්වා රක්ෂිත බන්ධනාගාරගත කරන ලෙස කොළඹ ප්‍රධාන මහේස්ත්‍රාත් ගිහාන් පිලපිටිය මහතා ඊයේ (9) නියම කෙළේය.මෙසේ රක්ෂිතබන්ධනාගාරගත කරනු ලැබුවේ ඉනාමලුව, වරාහේන, අංක 49 හා 44/4/17 දරන පොලිස් නිල නිවසේ පදිංචි බද්දේ විතානගේ චමින්ද නුවන් බ‍ද්දේවිතාන නැමැති ස්ථානාධිපතිවරයාය.ඔහුට අල්ලස් ලබා ගැනීමට සහාය දැක්වු ගරාජයක සේවය කළ පුද්ගලයකු වු, අංක.30/1 කහපත්වෙල, මී ගහහේන, පදිංචි මාරසිංහ ගෙදර උදයසම්පත් නැමැත්තා ද මෙසේ 23 දක්වා රක්ෂිත බන්ධනාගාරගත කෙරිණ.රථවාහන වරදක් සම්බන්ධයෙන් පොලිස් භාරයට ගන්නා ලද යතුරු පැදිය නිදහස් කිරිමට රුපියල් 2,500ක අල්ලස් මුදලක් හා එම වරදට නීති මගින් කටයුතු නොකීරිමට හා රියදුරු බලපත්‍රය ආපසු ලබා දීමට රුපියල්7,500ක මුදලක් සැකකාර ස්ථානාධිපතිවරයා විසින් පැමිණිලිකරුගෙන් ඉල්ලා තිබේ.කගපන්විල පදිංචි ‍ගඟේගෙදර සුමේධ කැලුම් ධර්මරත්න නැමැත්තා මෙම සිද්ධියේ පැමිණිලිකරු වේ.සැකකරුවන් කුරුණැගල මහේස්ත්‍රාත් අධිකරණය වෙත ඉකුත් 4 වන දින ඉදිරිපත් කිරීමෙන් අනතුරුව ඊයේ කොළඹ ප්‍රධාන මහේස්ත්‍රාත් අධිකරණය වෙත සැකකරුවන් ඉදිරිපත් කර තිබිණ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091010</link>
    <topic>මාතර මංගල්‍යයට විශේෂ දුම්රිය</topic>
    <author>ශීලා උඩුවර</author>
    <content>මාතර අප ස්වාමි දුවගේ සිද්ධස්ථානයේ පැවැත්වෙන වාර්ෂික මංගල්‍යයට සහභාගි වීමට යන බැතිමතුන්ගේ ගමන් පහසුව සඳහා දුම්රිය දෙපාර්තමේන්තුව මෙම 13 හා 14 යන දිනවල මාතර - බංගදෙනිය අතර විශේෂ දුම්රියක් ධාවනයට යොදවයි.මෙම විශේෂ දුම්රිය බංගදෙනියෙන් පෙරවරු 4.50 ට පිටත්ව මාතරට පෙරවරු 11.20 ට ළඟා වන අතර, මාතරින් පස්වරු 1.20ට පිටත්ව රාත්‍රි 7.50 ට බංගදෙනියට පැමිණේ. මෙම විශේෂ දුම්රිය ධාවනය කෙරෙන්නේ දුම්රිය කාලසටහන අනුව මාතර දක්වා ධාවනය කෙරෙන 8 ක් පමණ වන දුම්රියන්ට අමතරවය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091011</link>
    <topic>මෙරට සියදිවි නසා ගැනීම්වල පැහැදිලි අඩුවීමක් තිබෙනවා</topic>
    <author>සන්ධ්‍යා කරුණාරත්න</author>
    <content>සියදිවි නසා ගැනීම සම්බන්ධයෙන් පැහැදිලි අඩු වීමක් මෙරට තිබෙන බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා වගකීමෙන් යුතුව පවසයි.සියදිවි නසා ගැනීම වැළැක්වීම සම්බන්ධයෙන් ලෝක සෞඛ්‍ය සංවිධානය නිකුත් කර තිබෙන ග්‍රන්ථයේ ශ්‍රී ලංකාව ගැන සඳහන් නොවීම පිළිබඳ වහාම සොයා බලන බව ද ඒ මහතා පැවැසුවේය.මෙවැනි ග්‍රන්ථයක් ලෝක සෞඛ්‍ය සංවිධානය මගින් ප්‍රථම වතාවට නිකුත් කළ බවත් ශ්‍රී ලංකාව පිළිබඳ නිවැරදි දත්ත එහි ඇතුළත් නොවීම සම්බන්ධයෙන් කරුණු විමසා බලා ඒවා නිවැරදි කිරීමට පියවර ගන්නා බවත් ඔහු කීය.ලෝක සියදිවි හානිකර ගැනීම වැළැක්වීමේ දිනය අදට (10) යෙදී ඇත. “සියදිවි හානි කර ගැනීම වැළැක්වීම - එකිනෙකා සම්බන්ධ වූ ලෝකයක්“ මෙවර ලෝක සියදිවි හානිකර ගැනීම වැළැක්වීමේ දිනයෙහි තේමාව වේ. ඒ සම්බන්ධයෙන් මාධ්‍යවේදීන් දැනුවත් කිරීමේ මාධ්‍ය හමුවට සහභාගී වෙමින් ඒ මහතා මේ බව ඊයේ (09) ප්‍රකාශ කළේය.ලෝක සෞඛ්‍ය සංවිධානයේ ශ්‍රී ලංකාව බාර නිලධාරියාට මේ ග්‍රන්ථයේ සංඛ්‍යා ලේඛන නිවැරදි කරන ලෙස ඉල්ලීමක් කරන බව ද ඒ මහතා පැවැසුවේය.මානසික සෞඛ්‍ය ප්‍රතිපත්තියක් 1996 වසරේ මෙරටදී එළිදැක්වූ අතර එම ප්‍රතිපත්තියට අනුව පියවර ගැනීමෙන් ක්‍රම ක්‍රමයෙන් මෙරට සිදු වන සියදිවි හානි කර ගැනීම් අවම කර ගැනීමට හැකි වූයේ යැයි ද ඔහු පැවැසීය.මානසික සෞඛ්‍ය ඉහළ නැංවීම සඳහා සෞඛ්‍ය ප්‍රතිපත්තියක් මෙරට පවතින අතර ඒ සම්බන්ධයෙන් ලෝකයේ රටවල් දැනුවත්භාවයක් නොතිබීම කනගාටුදායක බව ද වෛද්‍ය මහීපාල මහතා කීය.සියදිවි හානි කර ගැනීම වළක්වා ගත හැකි රෝගයක් බවත් ඒ සඳහා සෞඛ්‍ය අමාත්‍යාංශයෙන් ගත යුතු සෑම පියවරක්ම ගන්නා බවත් ඒ මහතා පැවැසුවේය.මේ අවස්ථාවට සෞඛ්‍ය අමාත්‍යාංශයේ නියෝජ්‍ය අධ්‍යක්ෂ ජනරාල් (වෛද්‍ය සේවා) විශේෂඥ වෛද්‍ය ලක්ෂ්මි සෝමතුංග, කොතලාවල ආරක්ෂක විශ්ව විද්‍යාලයේ මනෝ විශේෂඥ වෛද්‍ය නීල් ප්‍රනාන්දු, ළමා හා යොවුන් මානසික විශේෂඥ වෛද්‍ය සුදර්ශි සෙනෙවිරත්න, කොළඹ විශ්ව විද්‍යාලයේ වෛද්‍ය පීඨයේ මනෝ විශේෂඥ වෛද්‍ය ප්‍රියංජලී ද සොයිසා යන මහත්ම මහත්මීහු සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091012</link>
    <topic>සිරුරේ හෙරොයින් සඟවාගෙන ඇවිත්කටුනායක ගුවන්තොටේ දී මාට්ටු වෙයි</topic>
    <author>සුභාෂිණී සේනානායක සහ කුමාරසිරි ප්‍රසාද් කටුනායක සමූහ</author>
    <content>හෙරෝයින් රැගෙන ඩුබායි සිට මෙරටට පැමිණි ශ්‍රී ලාංකිකයකු පෙරේදා කටුනායක බන්ඩාරණායක ජාත්‍යන්තර ගුවන්තොටුපළේ දී රේගු නිලධාරීන් අත්අඩංගුවට ගෙන ඇත. රුපියල් ලක්ෂ පහළොවක් වටිනා හෙරොයින් පැකට් දෙකක් තම ශරීරයේ සඟවාගෙන මේ පුද්ගයා මෙරටට පැමිණ තිබේ. සැකකරු38 හැවිරිදි දෙමටගොඩ පදංචි ප්‍රදේශයේ පදිංචි පුද්ගලයෙකි.රේගුව දීර්ඝ ලෙස ප්‍රශ්න කිරීමේ දී ඔහු පවසා ඇත්තේ තමන් කාලයක් බන්ධනාගාරගතව සිටි බවත්, එහිදී හඳුනාගත් පකිස්තාන ජාතිකයෙක් මාර්ගයෙන් ව්‍යාපාරික කටයුතු සඳහා ඩුබායි ගිය බවත්ය. මෙම පුද්ගලයා හෙරොයින් ග්රුම්216ක් රැගෙන විත් ඇති සිද්ධිය සම්බන්ධයෙන් වැඩිදුර විමර්ශන සිදුකරයි.එමෙන්ම බැංකොක් සිට අනවසරයෙන් මෙරටට ගෙනා ඇන්තූරියම් පැළ තොගයක් ද රේගුව අත්අඩංගුවට ගෙන ඇත.රැපියල් 31600ක් පමණ වටිනා මේ පැළ තොගය අවසරයකින් තොරව මෙරටට රැගෙනවිත් ඇත්තේ මිනුවන්ගොඩ පදිංචි 38 හැවිරිදි පුද්ගලයෙකි. ප්‍රහ්න කිරීමෙන් අනතුරැව රුපයල් 10000ක ඇප මදුලක් ගෙවීමෙන් අනතුරුව සැකකරු නිදහස්කර ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091013</link>
    <topic>ත්‍රිරෝද රථයක් මෝටර් රථයක ගැටී කතක් මරුට</topic>
    <author>කැස්බෑව සංචාරක</author>
    <content>කැස්බෑව බණ්ඩාරගම පාරේ ජබුරලිය ආයුර්වේද රෝහල අසල දී සිදුවූ රිය අනතුරකින් එක් කාන්තාවක් මියගොස් සිව්දෙනෙකු තුවාල ලබා ඇතැයි පිළියන්දල පොලිසිය පවසයි.පෙරේදා (07) සවස 3ට පමණ මේ අනතුර සිදුවී තිබේ.මේ අනතුරින් මියගොස් ඇත්තේ ජබුරලිය ප්‍රදේශයේ පදිංචි ඩබ්ලිව්. එම්. නිරෝෂා සඳමාලි වික්‍රමසිංහ නැමැති 26 හැවිරිදි එක්දරු මවකි.ඇය සිය සැමියා නැගණිය හා දරුවාද සමඟ ත්‍රිරෝද රථයකින් ගමන් කරමින් සිටිය දී ඉදිරියෙන් පැමිණි මෝටර් රථයක ගැටී මේ අනතුර සිදුවී ඇත. තුවාලකරුවන් දකුණු කොළඹ ශික්ෂණ රෝහලට ඇතුළත් කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091014</link>
    <topic>නුවර පාර 82 කණුව අසල වූ රිය අනතුරින් රෝහලේ සිටි එක් අයෙක් මරුමුවට</topic>
    <author>සබරගමුව සමූහ</author>
    <content>මාවනැල්ලේ සිට කෑගල්ල දෙසට ගමන් කළ මෝටර් රථයක් සහ කෑගල්ල සිට මාවනැල්ල දෙසට ගමන් කළ ත්‍රිරෝද රථයක් කොළඹ - නුවර ප්‍රධාන මාර්ගයේ 82 වන කිලෝමීටර් කණුව අසල දී පසුගිය 7දා රාත්‍රී 10.00ට පමණ මුහුණට මුහුණලා ගැටීමෙන් තුවාල ලබා කෑගල්ල රෝහලට ඇතුළත් කළ තුවාලකරුවන්ගෙන් එක් අයෙක් පෙරේදා (8) අලුයම මියගොස් ඇත.මෙසේ මියගොස් ඇත්තේ අංක CP QI-4755 දරන ත්‍රිරෝද රථයේ සිටි මාවනැල්ල, වෑගන්තලේ ඩබ්ලිව්. එල්. සමීර සඳරුවන් බණ්ඩාර නම් 28 හැවිරිදි තරුණයෙකි.අනතුර සම්බන්ධයෙන් මෝටර් රථය පැදවූ අය කෑගල්ල පොලිසිය රථවාහන අංශයේ නිලධාරින් අත්අඩංගුවට ගෙන ඇති අතර පෙරේදා (8)දා කෑගල්ල මහේස්ත්‍රාත්වරයා ඉදිරියට පැමිණවීමට ද නියමිතව තිබුණි.මේ අතර මියගිය අයගේ මළසිරුර පිළිබඳ පශ්චාත් මරණ පරීක්ෂණ හා හදිසි මරණ පරීක්ෂණය ද පෙරේදා (8)දා පස්වරුවේ කෑගල්ල මහ රෝහලේ පැවැත්වීමට නියමිතව තිබුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091015</link>
    <topic>අල්ප දෘෂ්ඨිකතාවයෙන් පෙලෙනවිශ්වවිද්‍යාල සිසුන් විසි දෙනකුටවිශේෂ මෘදුකාංග සහිත ලැප්ටොප්</topic>
    <author>සමන්ති වීරසේකර</author>
    <content>අල්ප දෘෂ්ඨිකතාවයෙන් පෙලෙන විශ්වවිද්‍යාල සිසුන් විසි දෙනකු සඳහා විශේෂ මෘදුකාංග සහිත ලැප්ටොප් පරිගණක බෙදා දීම අද (10)මහනුවර මහ රෝහලේ අක්ෂි ඒකකයේ දී සිදු කෙරේ.පේරාදෙණිය විශ්වවිද්‍යාලයේ උපකුලපති මහාචාර්යය අතුල සේනාරත්න මහතාගේ ප්‍රධානත්වයෙන් පැවැත්වෙන මෙම අවස්ථාවට ආබාධිත පුද්ගලයන්ගේ සම්පත් මධ්‍යස්ථානයේ අධ්‍යක්ෂ වෛද්‍ය ලීනා සෙනෙහෙවීර කොමර්ෂල් බැංකුවේ ජ්‍යෙෂ්ට කළමනාකාරිනි ප්‍රියන්ති පෙරේරා යන මහත්මීන් ඇතුළු පිරිසක් සහභාගි වීමට නියමිතය.රුපියල් 85000ක් වටිනා ලැප්ටොප් පරිගණක සඳහා මූල්‍යමය දායකත්වය කොමර්ෂල් බැංකුව විසිනි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091016</link>
    <topic>අධිකරණ වෛද්‍යවරයාගේ වාර්තාව දෙසැම්බර් 4දා අධිකරණයට දෙන්න</topic>
    <author>ශිරෝමි අබයසිංහ</author>
    <content>වැඩිමහල් පුතුට ත්‍රීරෝද රථයක් මිල දී ගැනීමට කහවත්ත ප්‍රදේශයට ගොස් සිටිය දී නිධානයක් කොල්ලකෑමට පැමිණියේ යැයි කියා කන්දකැටිය පොලිසිය අත් අඩංගුවට ගෙන පොලිසියේ දී සිදු වූ පහර දීමකින් පසුව තම බාල පුතු මිය ගිය බව සඳහන් කරමින් මවක් ඉදිරිපත් කර තිබූ මූලික අයිතිවාසිකම් පෙත්සමක් සළකා බැලූ ශ්‍රේෂ්ඨාධිකරණය තරුණ‍යා මිය‍ යෑමට පෙර පරීක්ෂා කළ අධිකරණ වෛද්‍යවරයාගේ වාර්තාව දෙසැම්බර් 04 දා අධිකරණයට ඉදිරිපත් කරන ලෙස ඊයේ (9) නියම කළේය.සලීම් මර්සුෆ්, කේ. ශ්‍රීපවන් සහ ‍ඊ‍වා වනසුන්දර යන ශ්‍රේෂ්ඨාධිකරණ විනිශ්චය මණ්ඩලය හමුවේ පෙත්සම සළකා බැලිණි.තමා වයසට ගිය පසු රැක බලා ගැනීමට සිටි පුතුගේ මරණය වෙනුවෙන් මරණයට අදාළ වගඋත්තරකරුවන්ගෙන් රුපියල් ලක්ෂ සියයක වන්දි මුදලක් ලබා දෙන ලෙස ඉල්ලමින් මිය ගිය තරුණයා ගේ මව වන කේ.යූ.මල්ලිකා මහත්මිය මූලික අයිතිවාසිකම් පෙත්සම ගොනු ‍කර තිබේ.සිය පුතු වන දාහත්හැවිරිදි සඳුන් මාලිංගගේ මරණය සම්බන්ධයෙන් කන්දකැටිය පොලිසියේ කොස්තාපල්වරුන් සිව්‍ දෙනෙකු සම්බන්ධ අතර තවත් පොලිස් නිලධාරීන් දෙදෙනෙකු සහ වෛද්‍ය නිලධාරයකු වක්‍රකාරව සම්බන්ධ යැයි සඳහන් කරන පෙත්සම්කාරිය තම පුතුගේ මරණය සිදු වූයේ පොලිස් පහරදීම් සහ රජයේ වෙනත් නිලධාරීන්ගේ නොසැලකිලිමත්කම නිසා යැයි ද මෙම පෙත්සම අධිකරණයට ඉදිරිපත් කරන්නේ මෙවැනි දෙයක් යළි වෙනත් දරුවකුට සිදු වනු දැකීමට නුවුමනා නිසාත් සිය දරුවා වෙනුවෙන් යුක්තිය ඉ‍ටු වීම අවශ්‍ය නිසාත් යැයි ද සඳහන් කරයි‍.සිය පුතුන් දෙදෙනා ඇතුළු පිරිස පස්සර මහෙස්ත්‍රාත්වරයා වෙත ඉදිරිපත් කෙරුණු අවස්ථාවේදී ඔවුන‍් පරීක්ෂා කර බැලීමක් හෝ කරුණු විමසීමක් මහෙස්ත්‍රාත්වරයා සිදු නොකෙරුණු බවත් පෙත්සම වැඩි දුරටත් සඳහන් කරයි. පොලිසියේ නිලධාරීන් හත්දෙනෙකු ,ප්‍රදේශයේ දිස්ත්‍රික්‍ වෛද්‍ය නිලධාරියා, බදුල්ල නියෝජ්‍ය පොලිස්පතිරයා, බදුල්ල බන්ධනාගාරයේ අධිකාරිවරයා, බන්ධනාගාර කොමසාරිස්වරයා ,පොලිස්පතිවරයා සහ නීතීපතිවරයා වගඋත්තරකරුවන් කරමින් පෙත්සම ඉදිරිපත් කර තිබේ.පසුගිය මැයි 7දා ත්‍රීරෝද රථයක් මිල දී ගැනීමට ගිය සිය සහෝදරයා සහ ඔහුගේ මිතු‍රෙකු සමග සිය පුතුන් දෙදෙනා ගිය බවත් ඔවුන් අත් අඩංගුවට ගෙන කන්දකැටිය පොලිසියට ගෙන යාමෙන් පසු සිය බාල පුතුට පහර දී ඇති බවත් පසුව දිස්ත්‍රික් වෛද්‍ය නිළධාරියා ළඟට ගෙන ගිය අවස්ථාවේදී නිසි පරික්ෂාවකට ලක් නොවූ බවත් සඳහන් කරන පෙත්සම්කාරිය පස්සර මහෙස්ත්‍රාත්වරයා වෙත ඉදිරිපත් කිරිමෙන් පසු රිමාන්ඩ් බන්ධනාගාරගත කෙරුණු සිය පුතු නිසි වෛද්‍ය ප්‍රතිකාර නොලබාම බන්ධනාගාරය තුළදී වැඩිමහල් පුතුගේ දෙඅතේදී මිය ගොස් ඇති බව සඳහන් කරන්නීය.සති දෙකකට පසුව නිධන් කොල්ලකෑම සම්බන්ධයෙන් සාක්කි නොමැති බවට පවසමින් අනෙක් අය මුදා හැරුණු බවත් පිරිස අත් අඩංගුවට ගැණුනු ප්‍රදේශය පුරා විද්‍යා අගයකින් යුත් ප්‍රදේශයක් නොවන බවට පුරා විද්‍යා දෙපාර්තමේන්තුව අධිකරණයට දන්වා ඇතැයි ද පෙත්සම සඳහන් කරයි‍.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091017</link>
    <topic>බස්නාහිර සභාවට ගණ පූර්ණය හරහට</topic>
    <author>වයිමන් හෙට්ටිආරච්චි සහ නිරුෂි විමලවීර</author>
    <content>බස්නාහිර පළාත් සභාවේ ඊයේ (9) පැවති රැස්වීමට ගණ පූර්ණය (නියමිත මන්ත්‍රිවරු ) නොමැති වීමෙන් සභාව විනාඩි 20කට සීමා කිරීමට සිදු විය. බස්නාහිර පළාතේ සභාව මන්ත්‍රීවරු 104 දෙනකුගෙන් සමන්විත අතර සභාව පවත්වාගෙන යෑම සඳහා අවම මන්ත්‍රිවරු 35දෙනෙක් සභාවට සහභාගී විය යුතුය. එහෙත් ඊයේ රැස්වීමට එක් වුයේ මන්ත්‍රිවරු 24දෙනෙක් පමණි.සභාපති සුනිල් විජේරත්න මහතා ප්‍රධානත්වයෙන් රැස් වූ අවස්ථාවේ දී මන්ත්‍රිවරුන්ගේ අදහස් දැක් වු අතර ඒ අතර තුරදි ඒ. ඩි. ජගත් කුමාර මහතා (එජනිස) සභාවේ ගණ පුර්ණය නොමැති බව ප්‍රකාශ කිරීමෙන් අනතුරුව සභාපතිවරයා සීනුව නාද කරන ලෙස ඉල්ලීමක් කර සභාව විනාඩි 10කට කල් තැබීය.නැවත රැස් වු අවස්ථාවේ දී නියමිත මන්ත්‍රිවරු පිරිසක් නොසිටීමෙන් සභාව කල් තැබීමට සභාපතිවරයා පියවර ගත්තේය.න්‍යාය පත්‍රයේ සඳහන් ලිපි ලේඛන කිසිවක් ඉදිරිපත් නොවීය . ඒ. ඩී. අරුණ දීපාල් (එජාප) මහතා යොමුකර තිබූ ප්‍රශ්නයකට මහ ඇමැතිවරයා වෙනුවට පිළිතුරු ලබා දුන්නේ ඇමැති උදය ගම්මන්පිල මහතාය . එම පිළිතුර සම්පුර්ණ අසත්‍ය බව අරුණ දීපාල් මහතා ප්‍රකාශ කළේය.උදය ගම්මන්පිල මහතා - ඇමැතිවරු පිළිතුරු දෙන්නේ දෙපාර්තමේන්තු නිලධාරීන් දෙන වාර්තා අනුවයි. ඇතැම් මන්ත්‍රීවරු ඒවා පිළිගන්නේ නැහැ. එසේ නම් අදාළ මන්ත්‍රීවරු පිළිතුරෙහි වැරැදි බව ඔප්පු කළ යුතු යි.සභාපතිවරයා - සභාව ලබන 29 දා තෙක් කල් තබනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091018</link>
    <topic>රාජ් රාජරත්නම් නෙක්සියා සමාගමට කෝටි 39ක මුදලක් එවුවේ වැරදීමකින් නොව පූර්ව සැලැස්මකටයි</topic>
    <author>රෝෂන් තුෂාර</author>
    <content>අමෙරිකාවේ ධන කුවේරයකු වු "රාජ් රාජරත්නම්" නෙක්සියා සාමාගමට රුපියල් කෝටි 39ක මුදලක් එවා ඇත්තේ වැරදීමකින් නොව පූර්ව සැලැස්මකට අනුව යැයි එක්සත් ජාතික පක්ෂ පාර්ලිමෙන්තු මන්ත්‍රි රවී කරුණානායක මහතා ඇතුළු ‍තිදෙනකුට එරෙහි නඩුවේ සාක්ෂිදුන් ශ්‍රි ලංකා මහ බැංකුවේ විශ්‍රාමික අතිරේක විනිමය පාලක සිසිර කුමාර පෙරේරා මහතා ඊයේ (09) කොළඹ මහාධිකරණයේ සාක්ෂි දෙමින් පැවසීය.තුන්වෙනි විත්තිකාර රවී කරුණානායක මහතා ගැලියන් සමාගමේ රාජ් රාජරත්නම් සමඟ දුරකථනයෙන් විස්තර සාකච්ජා කර ඇති බව පරික්ෂණවල දී අනාවරණය වු බවත්,රවි කරුණානායකගේ සේවකයකු වු අයි. ජේ. එස්. බෝකර් ආයතනයේ ප්‍රසන්න සිරිවර්ධනගේත් , දෙවන විත්තිකාර ලින්කන් පියසේන හා රවී කරුණානායකගේ ප්‍රකාශ අනුව මේ මුදල් වැරදීමක් නොව පූර්ව සැලසුමකින් එවු බවට සනාථ වු බවත් සිසිර කුමාර මහතා වැඩි දුරටත් සාක්ෂි දෙමින් පැවසීය.එක්සත් ජාතික පක්ෂ පාර්ලිමේන්තු මන්ත්‍රි රවී කරුණානායක මහතා ඇතුළු තිදෙනකුට එරෙහි නඩුවේ සාක්ෂි මෙහෙය වු රජයේ ජ්‍යෙෂ්ඨ නීතිඥ දිලීප පිරිස් මහතා ඇසු ප්‍රශ්නවලට පිළිතුරු දෙමින් සිසිර කුමාර මහාතා එසේ පැවසීය.කොළඹ මහාධිකරණ විනිසුරු රෝහිණි වල්ගම මහත්මිය ඉදිරියේ නඩුව විභාග කෙරිණි.අනේවාසික පදිංචි කරුවකු‍ගේ මුදල් මහ බැංකුවේ අවසරයකින් තොරව මෙරට බැංකුවක තැන්පත්කර තැබිම හා ඊට ආධාර අනුබල දීම ඇතුළු චෝදනා නමයක් යටතේ නීතිපතිවරයා මේ නඩුව පවරා ඇත‍.සීමාසහිත කෙන්සියා කොපරේට් කන්සල්ටන්ස් සමාගම , ලින්කන් පියසේන හා රවී කරුණානායක නඩුවේ විත්තිකරුවන් ලෙස නම් කර ඇති අතර ඇප මත සිටින විත්තිකරුවන් ඊයේ අධිකරණය හමුවේ පෙනී සිටියේය.2006 වසරේ දී විත්තිකාර සමාගම විනිමය ආඥාපනත උල්ලංඝණය කරමින් රුපියල් 107049464 මුලක් හා 2007 වසරේ දී රුපියල් 214100000ක මුදලක් පළමු විත්තිකරුගේ ගිනුමේ තැන්පත් කිරීම හා දෙවන තුන්වන විත්තිකරුවන් ඊට ආධාර අනුබල දිම යන චෝදනා නීතිපතිවරයා ඉදිරිපත් කර තිබිණි.විත්තිකරුවන්ට 2009 වසරේ දී අධි චෝදනා පත්‍ර බාර දී තිබිණි.නීතිපතිවරයා වෙනුවෙන් ඊයේ දිනයේ දී රජයේ ජ්‍යෙෂ්ඨ නීතිඥ දිලීප පිරිස් මහතා ඇසු ප්‍රශ්නවලට පිලිතුරු දුන් සිසිර කුමාර පෙරේරා මහතා සාක්ෂි දෙමින් මෙසේ ද පැවසීය.වැරදීමකින් එවු මුදල් සියෙරා ගිනුමක තැන්පත් කරන්න බෑ . මුදල් වැරදීමකින් එවු බවට නෙක්සියා සමාගම දැනුම් දී තිබුණා. නමුත් පරීක්ෂණවල දී හෙළිවුනේ මෙය පූරව සැලසුමක් අනුව කළ බවයි.දෙවනි විත්තිකරු කිවුවේ මේ මුදල් පූර්ව දැනුම් දීමකින් තොරව එවා තිබු බැවින් කුමක් කළ යුතුද කියා නීතිඥ සමාගමක උපදෙස් පරිදි රාජ් රාජරත්නම්ගෙන් විමසූ බවය.මේ මුදල් යුනියන් බැංකුවේ කොටස් මිල දී ගන්න එවුවේ නම් ඒ එවා ඇත්තේ විනිමය පාලකවරයා කොටස් ආයෝජනය පිළිබදව නිකුත් කළ ගැසට් පත්‍රයට අනුකූලව නොවෙයි. එම ගැසට් නිවේදනයට අනුකූලව එවුවේ නම් ගැටලුවක් මතුවන්නේ නෑ. විනිමය පාලකවරයා ලබාදුන් උපදෙස් අනුව මේ මුදල් නැවත හරවා යැවුවේ නම් මහ බැංකුව මගින් පරීක්ෂණයක් ආරම්භ කරන්නේ නෑ.ගැලියන් සමාගමේ රාජ් රාජරත්නම්ට යුනියන් බැංකුවේ කොටස් මිල දී ගන්න වුවමනාවක් තිබුණේ නම් වෙනත් අවස්ථා අනුගමනය කරන්න තිබුණා. රාජ් රාජරත්නම් මේ වන විට කොළඹ ඩොයිස් බැංකුවක සියෙරා ගිනුම් දෙකක් ආරම්භකර කොටස් ගනුදෙනු කරමින් සිටියා.නඩුවේ වැඩි දුර විභාගය නොවැම්බර් 4 දිනට කල් තැබිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091019</link>
    <topic>බලංගොඩින් සොයා ගත්ඉපැරැණි නිවෙස ගැන තවත් කරුණු හෙළිවෙයි</topic>
    <author>මානෙල් පුෂ්ප කුමාරි</author>
    <content>බලංගොඩ කල්තොට කිරිමකුළුගොල්ල ප්‍රදේශයෙන් පසුගිය දිනවල සොයා ගත් වසර 1700 ක් ඉපැරැණි නිවස පිළිබඳව සිදු කරන ලද පුරාවිද්‍යාත්මක කැණීම් වලින් එම නිවෙස පිළිබඳව තවදුරටත් කරුණු හෙළි වන බව එහි කැණීම් කටයුතු මෙහෙය වන කැලණිය විශ්වවිද්‍යාලයේ පුරාවිද්‍යා පශ්චාත් උපාධි අධ්‍යයනාංශයේ මහාචාර්ය රාජ් සෝමදේව "දිනමිණ" පැවසීය.නිවසේ විකිරණශීලීභාවයේ වෙනස්කම් වලින් පිළිඹිබු වන ආකාරයට මෙම නිවස ගින්නකින් විනාශයට පත්වී ඇති බවත් කරන ලද කැණීමේදී හමුවන පිළිස්සී ගිය වරිච්චි කොටස් ඒ බව තවදුරටත් තහවුරු කරන බවත් උතුර දකුණ දිශාගතව ඉදිකරන වටකුරු බිම් සැලැස්මකින් සමන්විත නිවාස මෙරට පැවැති පැරැණිතම වාස්තු විද්‍යාත්මක ආකෘතියක් විය හැකි බවත් මහාචාර්යවරයා තවදුරටත් සඳහන් කරයි.වසර 2009 දී රත්නපුර දිස්ත්‍රික්කයේ උඩරංචාමඩමින් සොයා ගන්නා ලද වසර 1300 ක් ඉපැරැණි නිවස ඉදිකර තිබූ ආකාරය මීට සමානව ඉදිකරන ලද්දකි.වර්තමාන කැණීමෙන් මතුකර ගත් නිවසද උඩරංචාමඩමින් සොයාගත් නිවසට සමකාලීන විය හැකි බව රාජ් සෝමදේව මහතා පෙන්වා දෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091020</link>
    <topic>පොලිස් නිලධාරියාගේ ටී56 රැගෙන සොරු පළා යති</topic>
    <author/>
    <content>සපුගස්කන්ද - කොට්ටුන්න ප්‍රදේශයේ නිවසකට ඊයේ (09) ඇතුළු වී සිටී සොරු කණ්ඩායමක් අත්අඩංගුවට ගැනීමට ගිය පොලිස් කණ්ඩායමක නිලධාරියකුට පහර දී ටී-56 ගිනි අවියද පැහැරගෙන සොරුන් දෙදෙනෙකු පලාගොස් තිබේ.එම සිද්ධිය සම්බන්ධයෙන් සැකකරුවන් දෙදෙනෙකු අත්අඩංගුවට ගත් බව පොලිස් මාධ්‍ය ප‍්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පැවැසීය.කොට්ටුන්න ප්‍රදේශයේ නිවසක සැකකටයුතු පුද්ගලයෙකු සිටින බවට සපුගස්කන්ද පොලීසියට ඊයේ (09) පෙරවරුවේ දුරකථන ඇමතුමක් ලැබී ඇති බවත් ඒ අනුව විමර්ශනය සඳහා යතුරු පැදියකින් නිලධාරින් දෙදෙනෙක් එම නිවස අසළට පැමිණමෙන් පසු ඔවුන් දෙදෙනාගෙන් එක් පොලිස් නිලධාරියෙකු තාප්පයෙන් පැන නිවස පරීක්ෂා කිරීමට ගොස් ඇති අතර අනෙක් නිලධාරියාට යතුරුපැදිය සමග නිවසේ ගේට්ටුව අසල සිටින ලෙස දැනුම් දී තිබෙන බවත් අජිත් රෝහණ මහතා කීවේය.ඉන් විනාඩි 30 ක් පමණ යන තුරු නිවසට ඇතුලූ වූ පොලිස් නිලධාරියා ආපසු නොපැමිණි නිසා ගේට්ටුව අසල සිටි අනෙක් නිලධාරියා ඒ පිළිබඳ සෝදිසි කර තිබෙන බවත් එහිදී ඔහු දැක ඇත්තේ තමන් සමග පැමිණි සහෝදර පොලිස් නිලධාරියා සිහිසුන්ව නිවසේ ප්‍රධාන දොරටුව අසල වැටී සිටින අයුරුත් ඔහු සතු ගිනි අවියද අස්ථාන ගතවී ඇති අයුරුත් එම පොලිස් නිලධාරියා දැක තිබෙන බවත් පොලිස් මාධ්‍ය ප්‍රකාශකවරයා ප්‍රකාශ කෙළේය.නිවස අසළට පැමිණි අවස්ථාවේදී දෙදෙනෙකු තමන් ළඟට පැමිණි බව පමණක් මතකයේ පවතින බව පහරකෑමට ලක්වූ පොලිස් නිලධාරියා සහෝදර නිලධාරියාට පවසා තිබේ. ඔවුන්ගේ පහරදීමෙන් තුවාල ලැබූ පොලිස් නිලධාරියා මේ වනවිට රාගම ශික්ෂණ රෝහලේ ප‍්‍රතිකාර ලබන අතර අස්ථානගතවූ ගිනි අවිය තවමත් සොයාගෙන නොමැති බව අජිත් රෝහණ මහතා කියා සිටියේය .</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091021</link>
    <topic>කෝට්ටේ ආනන්ද ශාස්ත්‍රාල භූමියේ කැණීම්වලින්බෞද්ධ විහාරයක නටබුන් රැසක් මතු වෙයි</topic>
    <author>මානෙල් පුෂ්ප කුමාරි</author>
    <content>කෝට්ටේ ආනන්ද ශාස්ත්‍රාල භූමියේ සිදු කළ කැණීම් වලදී කබොක් ගලේ නිර්මාණය කරන ලද චතුරස්‍රාකාර කුටියක් පේසා වළලු සහිත ස්තූපයක් කෝට්ටේ යුගයට අයත් උළු කැබලි පහන් කැබැලි කීපයක් හමු වි ඇත.මෙසේ මතු කැර ගෙන ඇති පුරාවිද්‍යා සාධක වලට අනුව මේ ස්ථානය බෞද්ධ විහාරයක නටබුන් වලින් යුත් භූමි භාගයක් බව අනුමාන කෙරෙන අතර චතුරස්‍රාකාර කුටිය,ස්තූපය සහ සෝපානය පිහිටි ගලේම කපා මතු කැර තිබීම නිසා ඒවා සුවිශේෂී නිර්මාණ ලෙස අවධානයට යොමු වී තිබේ.ස්ථාන තුනක සිදු කළ පර්යේෂණ කැණීම් වලින් එහි උමගක සාධක කිසිවක් හෙළි වී නොමැත .කෝට්ටේ හත්වන බුවනෙකබාහු රජු යටතේ සිටි රණශූරයකු වූ වීදිය බණ්ඩාර සීතාවක සටනින් පරාජය වී පෘතුගීසීන්ගේ සිරකරුවකු වූ බවත් ඉන්පසු වීදිය බණ්ඩාරගේ දේවිය වූ සූරිය දේවිය ඔහු බේරා ගැනීමට ගලිගමුව ප්‍රදේශයේ සිටි උමං තැනීමේ ශූර පල්ල රූ ජනතාවගේ සහායෙන් කෝට්ටේ රහසිගත ස්ථානයක උමගක් තැනූ බවත් ජනප්‍රවාදයේ ඇතැම් මූලාශ්‍රවල සඳහන් වේ .මෙකී තොරතුරුවලට අනුව කෝට්ටේ ආනන්ද ශාස්ත්‍රාල භූමියේ උමගකට විවරයක් ඇතැයි විශ්වාසයක් පැවතුණ හෙයින් එය මතු කැර ගැනීමේ අරමුණින් මෙහි මූලික කැණීම් කටයුතු ආරම්භ කළ බව පුරාවිද්‍යා දෙපාර්තමේන්තුව පවසයි.පුරාවිද්‍යා අධ්‍යක්ෂ ජනරාල් ආචාර්ය සෙනරත් දිසානායකගේ උපදේශකත්වය සහ කෝට්ටේ නගරාධිපතිගේ මුල්‍යමය දායකත්වය මත ජාතික උරුමයන් පිළිබඳ ඇමැති ආචාර්ය ජගත් බාලසූරියගේ ප්‍රධානත්වයෙන් මේ කැණීම් ව්‍යාපෘතියේ කටයුතු නිල වශයෙන් ආරම්භ කැර තිබේ.මෙම භූමියේ කැණීම් කටයුතු තවදුරටත් ක්‍රියාත්මක වන අතර එමඟින් සොයා ගන්නා ‍‍ඓතිහාසික දත්තයන් මඟින් කෝට්ටේ ඉතිහාසයට නවතම තොරතුරු රැසක් එක් කිරීමට හැකිවනු ඇතැයි පුරාවිද්‍යා අධ්‍යක්ෂ ජනරාල් ආචාර්ය සෙනරත් දිසානායක පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091022</link>
    <topic>රත්නපුරේ දෙයියාමිය යයි</topic>
    <author>රංජිත් පත්මසිරි</author>
    <content>රත්නපුර දිස්ත්‍රික්කය නි‍යෝජනය කළ හිටපු පාර්ලිමේන්තු මන්ත්‍රීවරයකු වූ ඩී. එම්. සෙනෙවිරත්න මහතා ඊයේ (9) රාත්‍රියේ අභාවප්‍රාප්ත විය.ශ්‍රී ලංකාවේ කොමියුනිස්ට් පක්ෂයේ සාමාජිකයකු වූ ඒ මහතා වමේ ව්‍යාපාරය තුළ දෙයියා නමින් කා අතරත් ප්‍රසිද්ධව සිටියේය.ගම්පොළ වික්‍රමබාහු මහා විද්‍යාලයේ අධ්‍යාපනය ලබා විද්‍යෝදය විශ්වවිද්‍යාලයට ඇතුළු වූ සෙනෙවිරත්න මහතා ලංකා ජාතික ශිෂ්‍ය සංගමයේ නායකයකු ලෙස කටයුතු කළේය. දේශපාලන කටයුතු නිසා විශ්වවිද්‍යාලයේ දීර්ඝ කාලයක් ගත කළ ඒ මහතා පසුව විශ්වවිද්‍යාලය අතහැර නීති විද්‍යාලයට බැඳී අධ්‍යාපනය ලබා නීතිඥයකු විය.සරත් මුත්තෙට්ටුවගම මහතා සමඟ රත්නපුර අධිකරණයෙන් වෘත්තිය ආරම්භ කළ සෙනෙවිරත්න මහතා කොමියුනිස්ට් තරුණ සම්මේලනය හා කොමියුනිස්ට් පක්ෂයේ සාමාජිකයකු ලෙස දේශපාලනයේ නිරත විය.1989 පිහිටවූ පළමු සබරගමුව පළාත් සභාවේ මන්ත්‍රීවරයකු ලෙසත් පාර්ලිමේන්තු මන්ත්‍රීවරයකු ලෙසත් කටයුතු කළ ඒ මහතා සිය වමේ දේශපාලනය අවසන් කර එජාපයට එකතු විය. පසුව දේශපාලන කටයුතුවලින් ඉවත්ව නීතිඥ වෘත්තියේ යෙදී සිටි ඒ මහතා අසනීප තත්ත්වයෙන් පසුවිය.ඒ මහතාගේ අවසන් කටයුතු පසුව දැනුම් දෙනු ලැබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091023</link>
    <topic>කාර්යක්ෂම රාජ්‍ය සේවයක් උදෙසාතවත් ග්‍රාම නිලධාරීන් 800‍ක් බඳවා ගැනේ</topic>
    <author>උදුලා පීරිස්</author>
    <content>රාජ්‍ය සේවයේ පවතින අනුමත පුරප්පාඩු නිසි කලට පුරවමින් කාර්යක්ෂම රාජ්‍ය සේවයක් ජනතාවට ලබාදීම සදහා තවත් ග්‍රාම නිලධාරීන්800‍ දෙනෙක් බදවා ගැනීමට ආණ්ඩුව තීරණය කරයි.වර්තමානයේ රාජ්‍ය සේවයේ පවතින පුරප්පාඩු පිරවීම සදහා පසුගිය වසරේ පැවැති ග්‍රාම නිලධාරී විභාග ප්‍රථිඵල සලකා බලා මෙම බදවා ගැනීම් සිදු කිරීමට නියමිත බව රාජ්‍ය පරිපාලන හා ස්වදේශ කටයුතු අමැති ඩබ්ලිව්. ඩී.ජේ. සෙනවිරත්න මහතා පැවසීය.  පසුගිය ග්‍රාම නිලධාරී විභාග සමත්ව ‍ග්‍රාම නිලධාරීන් 4000ක් පමණ බදවා ගනු ලැබූ අතර එහිදී පත්වීම් භාර නොගත් හා පත්වීම් ලැබ සේවය හැර ගිය අය වෙතින් මේ බදවා ගැනීම් සිදු‍ කෙරෙනු ඇත.ඊට අමතරව රාජ්‍ය කළමනාකරණ සේවය සදහා 4429ක්ද ශ්‍රී ලංකා පරිපාලන සේවය සදහා විවෘත, සීමිත හා කුසලතා යන පදනම් වලින් තවත් 230ක් ද තොරතුරු තාක්ෂණය නිලධාරීන් III වැනි ශ්‍රේණිය සදහා 640ක්ද භාෂා පරිවර්තක තනතුරු සදහා 233ක්ද ඉදිරියේදී බදවා ගැනීමට නියමිත බවද රාජ්‍ය පරිපාලන අමාත්‍යාංශ ආරංචි මාර්ග සදහන් කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091024</link>
    <topic>බෞද්ධයාට එල්ල වී ඇති තර්ජනවලට මුහුණ දීමට විද්වතුන් අතර ප්‍රබල කථිකාවතක් ඇති විය යුතුයි</topic>
    <author>උපාලි කරුණාරත්න</author>
    <content>ලෝක බෞද්ධ උරුමයට, බෞද්ධයාට එල්ල වී ඇති තර්ජනයන්ට මුහුණදීම සඳහා බෞද්ධ රටවල්, බෞද්ධ විද්වතුන් අතර ප්‍රබල කථිකාවතක් කඩිනමින් ඇති විය යුතු බව පාර්ලිමේන්තු මන්ත්‍රී පුරාවිද්‍යා චක්‍රවර්තී එල්ලාවල මේධානන්ද නාහිමියෝ පැවසූහ. .පරිපූර්ණ භික්ෂුවක් නිර්මාණය කිරීමේ අධ්‍යාපනය කෙරෙහි දැඩි අවධානය යොමු කළ යුතු යැයි ප්‍රකාශ කළ උන්වහන්සේ රටවල් ආක්‍රමණය කළ විවිධ ජාතීන් තම ආගම් ප්‍රචාරය කිරීම සඳහා ඒ රටවල පැවැති ආගම්,ඒ ඒ ජාතීන්ගේ උරුමයන් විනාශ කිරීමට පෙළඹුන බව ලෝක ඉතිහාසයේ සඳහන් යැයි කීහ. ලෝකයේ කිසිම කණ්ඩායමකට තමන් අදහන්නේ නැතැයි පවසමින් තවත් ආගමක් විනාශ කිරීමට අයිතියක් නොමැති බවද උන් වහන්සේ ප්‍රකාශ කළහ.ISIS අන්තවාදීන් ඉන්දුනීසියාවේ බොරෝ බුදූර් විහාරස්ථානය විනාශ කරන බවට තර්ජනය කර තිබෙනවා. ඉන්දියාවේ තිබෙන බෞද්ධ සිද්ධස්ථාන වලට තර්ජන එල්ල වෙලා. බාමියන් බුදුපිළිම අන්තවාදී කොටස් විනාශ කළා. බෞද්ධ ජනතාව අතර නොසන්සුන්තාවය ඇතිවන ආකාරයේ බෞද්ධ සංකේත ඇති විවිධ නිෂ්පාදන ඉතා ශූක්ෂමව වෙළෙඳ පොළට නිකුත් කරනවා. බෞද්ධ ජනතාව අතර උත්පත්ති පාලනයට වැඩසටහන් ක්‍රියාත්මක කරනවා.පෘතුගීසීන්, ලන්දේසීන්, ඉංශ්‍රීසීන් අතින් බෞද්ධාගමට විවිධාකාරයෙන් හානි සිදු වුණා. විවිධ ආගමික කණ්ඩායම් ගම්මාන කරා ගොස් බෞද්ධ ජනතාව අන්‍යාගම් සඳහා හරවා ගැනීමේ උත්සාහයන් පිළිබඳව වාර්තා වෙනවා. බෞද්ධයා කිසි කෙනකුට හානි කරන්නෙ නැහැ.බෞද්ධ අධ්‍යාපන ක්‍රමය ලෝකයේ ප්‍රචලිත කිරීම මේ බොහෝ ගැටලුවලට පිළියමක් බවද මේධානන්ද නාහිමියෝ පැවසූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091025</link>
    <topic>අද ප්‍රදේශ රැසකටගිගුරුම් සහිත වැසි</topic>
    <author>උදුලා පීරිස්</author>
    <content>අද (10) උදය කාලයේ දී දිවයිනේ මධ්‍යම , සබරගමුව, බස්නාහිර, වයඹ හා දකුණු පළාත්වල වැසි හෝ ගිගුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි.අපරභාගයේදී ඌව හා නැගෙනහිර පළාත්වල ගිගුරුම් සහිත වැසි වර්ධනය විය හැකි බවත් එම අවස්ථාවල අකුණු අනතුරු ඇති වීමේ අවධානමක් පවතින බැවින් අකුණු අනතුරු වලක්වා ගැනීමට අවශ්‍ය පියවර ගන්නා ලෙස කාලගුණ විද්‍යා දෙපාර්තමේන්තුව ජනතාවට දැනුම් දෙයි.ඌව , උතුරු මැද , නැගෙනහිර , වයඹ , උතුරු හා බස්නාහිර පළාතේ නියගය .දැඩි සුළග හා ඉවුරු කඩා වැටීම නිසා තිදෙනකු මිය ගොස් පවුල් 465582ක පුද්ගලයින් 1634595ක ඊයේ (09) වන විට පීඩාවට පත්ව ඇතැයි වාර්තා වෙයි.එසේම නිවාස 05ක් පූර්ණ වශයෙන් හානියට පත්ව නිවාස 78ක් අර්ධ වශයෙන් හානියට පත්ව තිබේ. පීඩාවට පත් පවුල් අතර ඌව පළාතේ මොනරාගල දිස්ත්‍රික්කයේ නියගයෙන් පවුල් 50702ක පුද්ගලයින් 203535 ක්ද වෙති. දැඩි සුළගින් පවුල් 43ක්ද අර්ධ වශයන් නිවාස 38ක්ද පූර්ණ වශයෙන් 5ක්ද හානියට පත්ව ඇත.නියගය නිසා උතුරුමැද පළාතේ පොළොන්නරුව පවුල් 45274ක පුද්ගලයින් 147439ක් ද අනුරාධපුර පවුල් 26889ත පුද්ගලයින් 53323ක්ද නැගෙනහිර පළාතේ අම්පාර පවුල් 10180ක පුද්ගලයන් 31278ක්ද මඩකලපුව පවුල් 71479ක පුද්ගලයන් 252673ක්ද ත්‍රිකුණාමලය පවුල් 36882ක පුද්ගලයන් 128500ක්දවයඹ පළාතේ කුරුණෑගල පවුල් 32168ක පුද්ගලයන් 110961ක්ද පුත්තලම පවුල් 25412ක පුද්ගලයන් 88091ක්ද දකුණු පළාතේ හම්බන්තොට නියගයන් පවුල් 60549ක පුද්ගලයන් 236572ක්ද උතුරු පළාතේ වවුනියාව නියගයෙන් පවුල් 14603ක පුද්ගලයන් 51469 ක්ද මන්නාරම පවුල් 20928ක පුද්ගලයන් 76870ක්ද ඉවුරු කඩා වැටීමෙන් බස්නාහිර කොළඹ දෙහිවල පවුලක පුද්ගලයින් 4ක්ද වශයෙන් පීඩාවට පත්ව ඇතැයි ආපදා කළමනාකරණ මධ්‍යස්ථානය දැනුම් දෙයි.විපතට පත්ව ඇති ජනතාවට සහන සැලසීම සදහා ආණ්ඩුව දිස්ත්‍රික් ලේකම්වරු හරහා අඛණ්ඩ වැඩ පිළිවෙළක් ක්‍රියාත්මක කැර ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=n14091026</link>
    <topic>ශ්‍රී ලංකාවට අලුතින් පත්ව සිටින තානාපතිවරු ජනාධිපතිට අක්තපත්‍ර පිළිගන්වති</topic>
    <author>ධනුෂ්ක ගොඩකුඹුර</author>
    <content>ශ්‍රී ලංකාවට අලුතින් පත්ව සිටින තානාපතිවරු ජනාධිපති මහින්ද රාජපක්‍ෂ මහතා වෙත ජනාධිපති කාර්යාලයේ දී ඊයේ (9) අක්තපත්‍ර පිළිගැන් වූහ. එස්ටෝනියාව, කොළොම්බියාව , ඊශ්‍රායලය , බල්ගේරියාව , වියට්නාමය සහ ලාඕසය යන රටවල නව තානාපතිවරු ජනාධිපතිවරයා වෙත මෙසේ සිය අක්තපත්‍ර පිළිගැන් වූහ.නව තානාපතිවරුන් වන්නේ එස්ටෝනියා ජනරජයේ තානාපති විල්ජා ලූබි මහතා කොළොම්බියා ජනරජයේ තානාපතිනී මොනිකා ලන්සෙට්ටා මුටිස් මහත්මිය, ඊශ්‍රායල් තානාපති ඩැනියෙල් කාර්මන් මහතා, බල්ගේරියා ජනරජයේ තානාපතිනී පෙට්කෝ කොලෙව් දොකොව් මහත්මිය, වියට්නාම් සමාජවාදී ජනරජයේ තානාපතිනී ෆාන් කියු තා මහත්මිය සහ ලා ඕස් ජනතා ප්‍රජාතාන්ත්‍රික ජනරජයේ තානාපති සවුතම් සකොනින්හොම් මහතා යන පිරිසයි.වියට්නාම් සමාජවාදී ජනරජයේ තානාපතිනී ෆාන් කියු තා මහත්මිය හැර අලුතින් ශ්‍රී ලංකාවට පත්ව සිටින සියලු තානාපතිවරු ඉන්දියාවේ නව දිල්ලි නුවර නේවාසිකව සිය කාර්යයෙහි නිරත වෙති.විදේශ අමැති මහාචාර්ය ජී.එල්. පීරිස්, ජනාධිපති ලේකම් ලලිත් වීරතුංග යන මහත්වරු සහ විදේශ අමාත්‍යාංශයේ ලේකම් ෂෙනුකා සෙනෙවිරත්න මහත්මිය මේ අවස්ථාවට සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=r1409101</link>
    <topic>අතුරුවැල්ල මුහුදට ගසා ගෙන ගිය කතුන් තිදෙනාගෙන් එක් අයෙක් මරුට</topic>
    <author>බළපිටිය සමූහ දිලීප් නිශ්ශංක</author>
    <content>ඉඳුරුව අතුරුවැල්ල මුහුදේ පෙරේදා පෝය දිනයේ (08) දිය නෑමට ගිය කාන්තාවන් තිදෙනාගෙන් එක් අයකු මියගොස් අනෙක් දෙදෙනා බළපිටිය මූලික රෝහලට ඇතුළත් කළ බව කොස්ගොඩ පොලීසිය පවසයි. මේ අනතුරින් මියගොස් ඇත්තේ අම්බලන්ගොඩ තිලකපුර පදිංචි ගණිතගේ රුවනි (වයස 18) නැමැති තරුණියෙකි.අම්බලන්ගොඩ පොල්වත්ත ප්‍රදේශයේ පෞද්ගලික සපත්තු නිෂ්පාදනය කරන සේවක සේවිකාවන් පිරිසක් පෙරේදා (08) කන්දේවිහාරේ ගොස් පැමිණෙමින් සිට ඉඳුරුව අතුරුවැල්ල ප්‍රදේශයේ සපත්තු කම්හලේ සේවය කරන සේවකයකුගේ නිවසට ගොස් තිබේ.එම නිවසට ගිය සේවක සේවිකාවෝ අතුරුවැල්ල හෝටලය පිටුපස මුහුදට ගොස් රළ පාගමින් සිට දිය නෑමට ගිය අවස්ථාවේ පැමිණි රළ පහරකට මේ කාන්තාවන් තිදෙනා මුහුදට ගසා ගෙන ගොස් ඇති බවත්, තරුණියන් බේරා ගැනීමට ගිය පුද්ගලයා තරුණියන් දෙදෙනෙකු පමණක් බේරා ගත් බවත් අනෙක් තරුණිය රළ පහරට ගසාගෙන ගොස් මිය ගිය බවත් පොලීසිය පවසයි.මියගිය තරුණියගේ පශ්චාත් මරණ පරීක්ෂණ කටයුතු පෙරේදා සවස ඉඳුරුව මරණ පරීක්ෂක කොලොන්න මහතාගේ මෙහෙයවීමෙන් බළපිටිය මූලික රෝහලේදී සිදු වූ අතර මේ මරණය දියේ ගිලීමෙන් සිදු වූ මරණයක් බවට මරණ පරීක්ෂකවරයා ප්‍රකාශ කළේය.කොස්ගොඩ පොලීසියේ පො.කො. ගයාන් මහතා සාක්ෂි මෙහෙයවීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=r1409102</link>
    <topic>පෝදා දුටු අමුතුඑළිය</topic>
    <author>ජායාරූපය - අනුරාධපුර මධ්‍යම විශේෂ</author>
    <content>දීප්තිමත් ආලෝක ධාරාවක් විහිදමින් ඉහළ අහසේ ගමන් ගත් ආකාශ වස්තුවක් පෙරේදා (08) දින සවස අනුරාධපුර නගරයට මදක් ඈතින් දැක ගත හැකිවිය. මේ ආකාශ වස්තුව මුලින්ම සිරස් අතට සුදු පැහැති දුමක් අයුරින් ගමන් කළ අතර විනාඩි 20ක පමණ කාලයකට පසුව තිරස් අතට දීප්තිමත් කහ පැහැති එළියක් විහිදුවමින් ගමන් කරන්නට විය.එය පොළොවට දිස්වු ආකාරයට අනුව මීටර් 20ක් 30ක් පමණ දිගින් යුක්ත විය. විනාඩි 30කට ආසන්න කාලයක් ඉහළ අහසේ මේ දීප්තිමත් වස්තුව ඉතා සෙමින් ගමන් කරන අයුරු දර්ශනය වී පසුව එක්වරම එය නොපෙනී ගියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=r1409103</link>
    <topic>නිවසේ තනිව සිටි කත ඝාතනය කරලා</topic>
    <author>බුලත්කොහුපිටිය සමූහ ඩබ්ලිව්.රෝහණ</author>
    <content>දැදිගම පොලිස් බල ප්‍රදේශයේ නෙලුම්දෙණිය, මොරවක ප්‍රදේශයේ පෙරේදා රාත්‍රි (8) සිය නිවසතුල කාත්තාවක් ගෙල කපා ඝාතනය කොට තිබෙයි.මෙසේ ඝාතනයට ලක් ව ඇත්තේ හිග්ගල්ගොඩ ආරච්චිලාගේ අනෝමා ඉන්ද්‍රානි නැමති වයස අවුරුදු 54ක කාන්තාවකි.ඇය සිය පුතු සමග නිවසේ ජීවත් වී ඇති අතර පුතා පෙරේදා රාත්‍රී පුද්ගලික ආයතනයක සේවයට ගොස් මධ්‍යම රත්‍රියේ සේවය නිමවා නිවසට පැමිනිවිට සිය මව ඝාතනය කර තිබෙන ආකාරය දැක පසුව මේ පිලිබදව දැදිගම පොලීසියට දැනුම් දී තිබෙයි.මේ වන විට කිසිවෙකු අත්තඩංගුවට ගෙන නොමැති අතර වැඩිදුර පරික්ෂණ දැදිගම පොලීසිය පවත්වයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=r1409104</link>
    <topic>ගැටුමෙන් කඩු පහර වැදුණු අයට බරපතළ තුවාල</topic>
    <author>මාතලේ දිස්ත්‍රික් සමුහ ඒ. ඒ. එල්. ඩයස්</author>
    <content>දෙපිරිසක් අතර ඇතිවු ගැටුමකින් පසු එක් අයකුට කඩුවකින් පහරදීම නිසා සිහිසුන්ව බරපතල තුවාල සහිතව ඔහු දඹුල්ල මුලික රෝහලට ඇතුළත් කර ඇත.මෙසේ රෝහල් ගතකර ඇත්තේ තලකිරියාගම කිරලගොල්ල පෙදෙසේ පදිංචි 22 හැවිරිදි බෝගහමුල වත්තේ ගෙදර නාමල් ඉන්දික ආනන්ද නැමැත්තෙකි. මේ සම්බන්ධයෙන් පොලිසිය පවසන්නේ දෙපිරිමක් අතර බීමත්ව ඇතිවු ආරවුලක් නිසා මේ පහරදීම සිදුවී ඇති බවය.පහරදුන් පුද්ගලයා මේ වනවිට හදුනාගන ඇති අතර ගලේවෙල පොලිසිය විසින් මේ සම්බන්ධයෙන් වැඩිදුර පරික්ෂණ පවත්වයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=r1409105</link>
    <topic>කඩේ ඉස්සරහා කෙල ගැසූ ණයකාරයාගෙන්කඩ හිමි කතට ගුටි බැට</topic>
    <author>මාතලේ දිස්ත්‍රික් සමුහ ඒ. ඒ. එල්. ඩයස්</author>
    <content>සිය වෙළෙඳ සල ඉදිරියේ කෙල ගැසීම නිසා ඇතිවු බහින්බස්වීමක් දුරදිග යාමෙන් පහර කෑමකට ලක්වු 58 හැවිරිදි බෙල්ලන්ඔය පෙදෙසේ කාන්තාවක් බරපතල තත්ත්වයෙන් දඹුල්ල මූලික රෝහලට ඇතුළත් කර ඇත.මෙසේ මේ පහරකෑමට ලක්ව ඇත්තේ ඇම්. ඇම්. ප්ලෝරී ධර්මරත්න නැමති කාන්තාවකි.මෙහිදී කරන ලද පොලිස් පරික්ෂණවලදී අණාවරනය වී ඇත්තේ බෙල්ලන්ඹය පෙදෙසේ වෙළෙඳ සලක් පවත්වාගන යන මේ කාන්තාව එය ඉදිරිපිට සිටිනවිට ඒ අසලින් ගමන් කළ පුද්ගලයෙතු බිමට කෙල ගැසු බවය. අනතුරුව ඔහු ආපසු එනවිටද පෙරදීමෙන් නැවත වෙළෙ සල ඉදිරිපිටදී කෙල ගසා තිබේ. පසුව මොවුන් අතර ඇතිවු බහින්බස්වීම දුරදිගයාම නිසා මේ පුද්ගලයා වෙළෙඳ සලේ කාන්තාවට පහරදී ඇත.පහරකෑමට ලක්ව සිටින කාන්තාව පොලිසියට පවසා ඇත්තේ තමන්ට පහර දුන් පුද්ගලයා කඩේට ණය වී සිටින අයකු බවය. දඹුල්ල පොලිසිය විසින් මේ සම්බන්ධයෙන් වැඩිදුර පරික්ෂණ පවත්වයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=r1409106</link>
    <topic>බසයේදී හිතවත් වූ අය මත් විෂ බීම දී ගෝනි වෙළෙන්දාව ශුද්ධ කරලා</topic>
    <author>සොරණාතොට සමූහ සී. ගමගේ</author>
    <content>කොළඹ සිට බදුල්ලට ගමන් කළ බස් රථයක් තුළදී හිතවත් වූ අයෙකු බස් රථයේ ගමන් ගත් ගෝනි වෙ‍ෙළඳාම් කරන 58 හැවිරිදි අ‍ෙයකුට විෂ මත්ද්‍රව්‍ය අඩංගු සිසිල් බීම වර්ගයක් පානය කිරීමට දී සිහි මුර්ජා වූ පසු ගෝනි වෙළෙන්දාගේ වටිනා ජංගම දුරකථනයක් සහ මුදල් ඇතුළු දේපළ සොරාගෙන ගොස් ඇති බව පොලිසිය කීය.බදුල්ල බස් නැවතුම්පළේ සිහි මදගතියෙන් වැටී සිටි ගෝනි වෙළෙන්දා පොලිස් නිලධාරීහු බදුල්ල මහ රෝහලට ඇතුළත් කර ඇත.ගෝනි වෙළඳාම් කරන පස්සර එල්ටැබ්වත්තේ පදිංචි 58 හැවිරිදි මොහු කොළඹ ගොස් රාත්‍රී බදුල්ලට අර්ධ සුඛෝපභෝගී පෞද්ගලික බස් රථයක ගමන්කරමින් සිටියදී මේ සිද්ධියට මුහුණ පා තිබේ. ඔහුගේ තත්ත්වය තරමක් බරපතළ බව රෝහල් ආරංචි මාර්ග පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=r1409107</link>
    <topic>ප්‍ර්‍රාදේශීය සභා මන්ත්‍රී පවුලේ අපරාධකරු අත්අඩංගුවට</topic>
    <author>අහංගම සමූහ රවිදු ලසිත දීයගහගේ සහ ඉමදූව සමූහ</author>
    <content>මිනීමැරුම්, කොල්ලාකෑම් සහ හෙරොයින් ජාවාරම් කිරීම ඇතුලු තවත් අපරාධ රැසකට සම්බන්ධ දරුණු අපරාධකරුවෙකු ගිනිඅවියක් සහ හෙරොයින් මිලිග්‍රෑම් 5160 සමග පෙරේදා (08) ගාල්ල ගිංතොටදී ගාල්ල පොලිසිය විසින් අත්අඩංගුවට ගෙන ඇත.රත්නපුර ප්‍රදේශයේ සිදුකරන ලද මනුෂ්‍ය ඝාතන දෙකක් සම්බන්ධයෙන් මේ සැකකරුට විරුද්ධව මහාධිකරණයේ නඩුවක් විභාග වන බවත් දිවයිනේ ප්‍රදේශ රැසකදී ගිනිඅවි පෙන්වා කොල්ලාකෑම් සිදුකිරීම සම්බන්ධයෙන් අධිකරණයේ පවරා ඇති නඩු කීපයකට ඉදිරිපත් නොවීම සම්බන්ධයෙන් මොහු වරෙන්තු ලබා ඇති බවත් පොලිසිය පවසයි.ගිංතොටදී විශේෂ පොලිස් කණ්ඩායමක් විසින් සැකකරු ගමන් කළ යතුරුපැදිය නතර කරන ලෙස සංඥා කළ අවස්ථාවේ සැකකරු ගිනිඅවියක් එල්ල කර පලායාම තැත්කළ විට වහාම ක්‍රියාත්මක වූ පොලිසිය සැකකරු මෙල්ලකර අත්අඩංගුවට ගෙන ඇත. සැකකරුගේ කලිසම් සාක්කුවේ මුදල් රුපියල් 35,000ක් කලිසමේ සගවාගෙන සිටියදී සොයාගෙන ඇත. සැකකරු යතුරුපැදියකින් හෙරොයින් තොගයක් ප්‍රවාහනය කරන බවට ලැබුණ තොරතුරක් මත මග රැක සිටි පොලිසිය ගිංතොටදී සැකකරු අල්ලාගෙන ඇත.42 හැවිරිදි සැකකරු හෝමාගම ප්‍රදේශයේ පදිංචිකරුවෙකි. මොහුගේ එක් සොහොයුරියක් එම ප්‍රදේශයේ ප්‍රාදේශීය සභාවක මන්ත්‍රීවරියක් වන අතර, පියාද ප්‍රාදේශීය සභාවක හිටපු මන්ත්‍රීවරයෙකු බවද අනාවරණය වී තිබේ. සැකකරු අපරාධ රාශියක් සම්බන්ධයෙන් පොලිසි කීපයකට අවශ්‍යව සිටි සැකකරුවෙකු බවද පොලිසිය පවසයි.සැකකරු සම්බනධයෙන් අධිකරණයේ රැදවුම් නියෝග ලබාගෙන වැඩිදුර පරීක්ෂණ කිරීමට නියමිතව තිබුණි.ගාල්ල ජ්‍යෙෂ්ඨ පොලිස් අධිකාරී රංජිත් මාසිංහ,සහකාර පොලිස් අධිකාරී කේ බී කීර්තිරත්න යන මහත්වරුන්ගේ උපදෙස් පරිදි ගාල්ල මූලස්ථාන පොලිස් පරීක්ෂක කේ ඒ උදයකුමාර මහතාගේ මෙහෙයවීම මත දූෂණ මර්ධන අංශයේ ස්ථානාධිපති නිමල්, උප පොලිස් පරීක්ෂක අසංක, සැරයන් මෙන්ඩිස්, සමරජීව ,කොස්තාපල්වරුන් වන අබේතුංග, රංජිත් සහ චන්ද්‍රසේන යන මහත්වරුන් විසින් සැකකරු අත්අඩංගුවට ගෙන ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=r1409108</link>
    <topic>බණ්ඩාරවෙල නව බස්නැවතුම්පොළ 13 දා ජනපති අතින් ජන අයිතියට</topic>
    <author>ඡායාරූපය සොරණාතොට සමූහ සී. ගමගේ</author>
    <content>රාජ්‍ය ආරක්ෂක හා නාගරික සංවර්ධන අමාත්‍යාංශය, නාගරික සංවර්ධන අධිකාරිය මගින් රුපියල් දසලක්ෂ 151ක මුදලක් වැයකර බණ්ඩාරවෙල නගරයේ ඉදිකළ නව ප්‍රධාන බස්නැවතුම්පළ මේ මස 13 දින ජනාධිපති මහින්ද රාජපක්ෂ මහතාගේ ප්‍රධානත්වයෙන් විවෘත කෙරේ.අලංකාරව ඉදිකර ඇති බණ්ඩාරවෙල නගරයේ ප්‍රධාන බස් නැවතුම්පළයි මේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=r1409109</link>
    <topic>මධ්‍යම ගොවීහු වී වගාවට සැරසෙති</topic>
    <author>චන්දන ජයවීර හැටන් සමුහ</author>
    <content>නිෂ්පාදන වියදම සියයට 20ක් අඩුකර ගනිමින් අක්කරයේ අස්වැන්න බුසල් 20කින් වැඩි කරගැනිම ඉලක්ක කර මෙවර මහ කන්නයේ වී වගා කිරිමට ගොවිජනතාව යොමු කිරිමට මධ්‍යම පළාත් කෘෂිකර්ම දෙපාර්තමෙන්තුව පියවර ගෙන තිබේ.මෙවර මහ කන්නයේ අක්කරයක අස්වැන්න වෙනත් කන්න වලට වඩා බුසල් 20කින් වැඩිකර ගැනිමේ හා නිෂ්පාදන වියදම සියයට විස්සක් දක්වා අඩුකර ගැනිමේ නව කුමවේදයක් හදුන්වා දිමට මධ්‍යම පළාත් සභාව කටයුතු කර තිබේ.මධ්‍යම පළාත් සභාවේ කෘෂිකර්ම දෙපාර්තමේන්තුව ක්‍රියාත්මක කරන යාය සංවර්ධන වැඩ සටහන යටතේ පැරෂුට් ක්‍රමය මඟින් බිජි 358 බිත්තර වී මේ සදහා උපයෝගි කර ගැනිමට නියමිතය. ඒ අනුව මෙවර මහ කන්නය සඳහා වී වාගා කිරිම ආරම්භ කරමින් නුවරඑළිය දිස්ත්‍රික් වප් මඟුල් උත්සවය ගිනිගත්හේන මැඩිල්ල වෙල්යායේදි ඉකුත් 28 දා පැවැත්විණිමධ්‍යම පළාත් කෘෂිකර්ම දෙපාර්තමෙන්තුව සමඟ එක්ව නව තාක්ෂණික දැනුම ලබාගනිමින් ඉහළ ප්‍රතිඵල ලබාගැනිමට කටයුතු කරන ලෙස එම උත්සව සභාව ඇමතු මධ්‍යම පළාත් කෘසි කර්ම දෙපාර්තමෙන්තුවේ කොත්මලේ හා අඹගමුව සහකාර කෘෂිකර්ම අධ්‍යෂිකා එම්. එන්. සඳමාලි මහත්මිය පැවසුවාය.අඹගමුව කෝරලේ සහකාර ප්‍රාදේශීය ලේකම් ප්‍රදිප් ධනපාල, කෘෂිකර්ම උපදේශක බි.ජි. පාලිත දමින්ද කුමාර මහත්වරු, කෘෂිකර්ම නිෂ්පාදන සහකාර නිලධාරිහුද, ගොවීන් හා ග්‍රාමිය ජනතාවද මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=r14091010</link>
    <topic>කතරගම ප්‍රධාන බස් නැවතු‍ෙම් මරු කපොලු</topic>
    <author>කතරගම සමූහ ඇම්. නෙල්සන් පියරත්න</author>
    <content>කතරගම ප්‍රධාන බස් නැවතුම් පොළට පිවිසෙන පොලෙම්මාරුවේ රේවත මාවතේ කාණුවක් හරහා දමා ඇති කොන්කීට් ලෑලි පාරේ මට්මට වඩා උසින් පිහිටීම නිසා එය වන්දනා කරුවන්ට හා ප්‍රදේශවාසීන්ට මරු කපොල්ලක් වී ඇත.දැනට පය පැකිලී වැටී කීප දෙනෙකුට තුවාල සිදුවී ඇති අතර මේ ගැන ප්‍රදේශවාසීන් මාර්ග සංවර්ධන අධිකාරියට පැමිණිලි කොට ඇතත් එය බීරි අලින්ට වීණා ගැයීමක් බවට පත්ව ඇත.ප්‍රදේශවාසීන් හා වන්දනා කරුවන් මෙම කොන්ක්‍රීට් ලෑලි නිසිලෙස සකස් කොට මාර්ගය පිළිසකර කර දෙන් මෙන් වගකිව යුත්තන්ගෙන් ඉල්ලා සිටී. පින්තූරයෙන් පෙනෙන්නේ එම කොන්ක්‍රීට් ලෑලිය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=r14091011</link>
    <topic>බස් රියක බෝම්බයක් පුපුරවා මඟීන් 27ක් ඝාතනය කිරීම: නඩුව කල් තබයි</topic>
    <author>පාණදුර සමුහ කපිල සෝමරත්න</author>
    <content>වර්ෂ 2000 ජුනි මස පළමු වැනිදා මොරටුව කටුබැද්ද පිළියන්දල මාර්ගයේ ධාවනයවු පෞද්ගලික බස් රථයක අධිබලැති ක්ලේමෝ බෝම්බයක් පුපුරුවා හැර මගින් 27 දෙනෙකු ඝාතනය කර මගීන් 40 කට ආසන්න පිරිසකට බරපතළ තුවාල සිදුකිරීම සම්බන්ධයෙන් අධිචෝදනා කරමින් එල්ටීටීඊ ක්‍රියාකාරීන් දෙදෙනෙකුට එරෙහිව පැවරු නඩුවක විභාගය පාණදුර පළාත්බද මහාධිකරණ විනිසුරු අමල් තිලකරත්න මහතා විසින් නොවෑම්බර් මහ 10 දිනට කල් දමන ලදී.ත්‍රස්තවාදී කටයුතු වැළැක්වීමේ පනත යටතේ එක් එක් විත්තිකරුවන්ට අධිචෝදනා 103 ක් බැගින් ගොනු කර මෙම නඩුව අධිකරණය හමුවේ පවරා ඇත්නේ නීතිපති වරයා විසිනි. මෙම සමුහ මීනීමැරම් නඩුවේ පළමුවැනි විත්තිකරුවු තංගවේලු නිමලන් හෙවත් සෙල්වම් අධිචෝදනා ලබා ඇත්තේ මොරටුව කටුබැද්ද පිළියන්දල මහා මාර්ගයේ ධාවනයවු බස්රථයක අධිබලැති ක්ලේමෝ බෝම්බයක් දුරස්ථ පාලකයක් මගින් පුපුරුවාහැර මගින් 27 දෙනෙකු ඝාතනය කර‍ මගීන් 40 කට වැඩි පිරිසකට බරපතළ ලෙස මරණීය තුවාල සිදුකිරීම එල්ටීටිඊ ත්‍රස්තවාදී ව්‍යාපාර‍යේ නිරතවෙමින් එම අධිබලැති ක්ලේමෝ බෝම්බය පුපුරුවා හැර මිනිස් ඝාතන සිදු කිරීමඇතුළු අධිචෝදනා 103 ක් සම්බන්ධයෙනිඅදාළදිනදී එම ක්ලේමෝ බෝම්බය පුපුරුවා හැර මිනිස් ඝාතන සිදු කිරීමට පළමුවැනි විත්තිකරුට ආධාර අනුබල දීම ඇතුළු අධිචෝදනා 103 ක් සම්බන්ධයෙන් දෙවැනි විත්තිකරුවු නඩේසන් තුගනාදන් හෙවත් නෙන්රිල් නැමැති කොටි සාමාජිකයාට නඩු පවරා ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=r14091012</link>
    <topic>කන්තලේ පොලිස් මහත්තුරු නොහිටින්නමහ වැව ඉස්මත්තේ රක්ෂිතයම ගින්නෙන් සුන්</topic>
    <author>කන්තලේ සමූහ</author>
    <content>කන්තලේ මහ වැව ඉස්මත්තේ ඇති රක්ෂිතය තුළ පෙරේදා (07) රාත්‍රී හතට පමණ හටගත් මහා ගින්නක් එම මොහොතෙහිම නිවා දැමීමට කන්තලේ මූලස්ථාන පොලිසියේ නිලධාරීහු සමත් වූහ.සිය ජීවිතද නොතකා, අපහසුතා හා අන්තරාකාරී බවද නොතකා මහ කැළය තුළට ගොස් ගින්න නිවා දැමීමට පොලිසිය කළ මෙහෙවර ඉතා ප්‍රසංශනියය.කන්තලේ කොට්ඨාශ භාර පොලිස් අධිකාරි චන්දන අතුකෝරළ මහතාට ලද දුරකථන ඇමැතුමක් අනුව පොලිස් ස්ථානාධිපති ප්‍ර.පො.ප. විපුල තෙන්නකෝන් , පො.ප. රැක්මල් තෙන්නකෝන් , අතුළු පිරිසක් වහාම එම ස්ථානයට ළඟා වූයේ රාත්‍රී වනය පුරා සැරිසරන වන අලින්ගේ , වලසුන්ගේ හා සර්පයින් ගේ ද අනතුරු කිසිවක් ගණන් නොගනිමිනි.එහෙත් ඔවුන් ළඟා වනවිට ද රක්ෂිතයේ අක්කර විශාල ප්‍රමාණයක් ගිනිගෙන විනාශවෙමින් තිබිණි. වහාම මූලස්ථාන පොලිසියට සිද්ධිය දැනුම් දී තවත් නිලධාරීන් සියයක පමණ පිරිසක් හා පොලිස් වතුර බවුසරය ද ගෙන්වා ගෙන ඇවිළී විනාශ වන්නට ගිය රක්ෂිතයේ වටිනා ගහකොල බේරා ගැනීමට ඔවුහු සමත් වූහ.මේ දිනවල පවතින දැඩි ඉඩෝරය හමුවේ මේ ගින්න හටගන්නට ඇති බවට පොලිසිය සැක කරන අතර පැය තුනක පමණ දැඩි සටනකින් පසුව ගින්න මුළුමනින්ම මැඩ පැවැත්වීමට ඔවුහු සමත් වූහ. එසේ නොමැතිවූවා නම් වියළී යමින් තිබූ මුළු රක්ෂිතයම ගිනි රකුසාට බිලි වනිනට ඉඩ තිබිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=r14091013</link>
    <topic>ශ්‍රීපාද විශ්‍රාම ශාලාඔක්කොම හදලා</topic>
    <author>කුරුවිට සමූහ - රූපිකා කේ.බණ්ඩාර</author>
    <content>රත්නපුර,පලාබද්දල ශ්‍රීපාද මාර්ගයේ විශ්‍රාම ශාලා සියල්ලක්ම සංවර්ධනය කර අවසන් බව රත්නපුර දිස්ත්‍රික් ලේකම් සුනිල් කන්නන්ගර මහතා ප්‍රකාශ කරයි. දිස්ත්‍රික් ලේකම් කාර්යාලය මඟින් සිදුකළේ අවශ්‍ය ද්‍රව්‍යයන් රැගෙනදීම පමණක් බවත් යුද හමුදාවේ ශ්‍රම දායකත්වය මත එම කටයුතු සිදුකළ බවත් හෙතෙම පැවැසීය.ශ්‍රීපාදස්ථානයට දැන් වන්දනාකරුවන් ලක්ෂ 20ක් පමණ පැමිණෙන බවද තවත් පහසුකම් සලසමින් කුරුවිට,එරත්න ශ්‍රීපාද මාර්ගයද සංවර්ධනය කිරීමට බලාපොරොත්තු වන බවද දිස්ත්‍රික් ලේකම්වරයා සඳහන් කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=s1409101</link>
    <topic>ශ්‍රී ලංකාවට චීනය හමුවේ ගෞරවාන්විත පරාජයක්</topic>
    <author>ප්‍රින්ස් ගුණසේකර</author>
    <content>ආසියානු යොවුන් වොලිබෝල් ශූරතාවලියේ සුපිරි අට වටයේ පළමු තරගයෙන් ශ්‍රී ලංකාව පරාජයට පත්විය. කොළඹ සුගතදාස ගෘහස්ත ක්‍රීඩාංගණයේ ඊයේ පැවැති චීනය සමග තරගය වට 3-0කින් පරාජය වුවද සුපිරි අට වටයේ දෙවැනි තරගයට ශ්‍රී ලංකාව අද චීන තායිපේ සමග පිවිසේ. එම තරගය පස්වරු 2.00ට පැවැත්වීමට නියමිතය.ආසියානු යොවුන් වොලිබෝල් තරග ඉතිහාසයේ චීනය සමග පැවැති කිසිදු තරගයක් ජයගැනීමට ශ්‍රී ලංකාව මෙතෙක් සමත්වී නොමැත. එහෙත් වෙනදා චීනය ඉදිරියේ අඩු ලකුණු ගණනින් පසුබැස්සද මෙවර තරගයේදී ලෙහෙසියෙන් තරගය අත්නොහැර චීනයට යම් පීඩනයක් එල්ල කිරීම විශේෂත්වයකි. එම උණුසුම් තරග රටවත් සමග ලකුණු තත්ත්වය වූයේ 25-19, 25-21ක් හා 25-23කි.ශ්‍රී ලංකා පිල පළමු හා තුන්වැනි තරග වටවලදී එක් අවස්ථාවක චීනයට වඩා ඉදිරියෙන් සිටි අතර එය දිගටම රඳවා තබා ගැනීමට නොහැකිවීම ප්‍රබල දුර්වලතාව විය.පළමු වටයේ ප්‍රථම තාක්ෂණික කෙටි විවේකයේදී ශ්‍රී ලංකාව ලකුණු 8-7ක් ලෙස ඉදිරියෙන් සිටි අතර චීනය ශ්‍රී ලංකා ක්‍රීඩකයන‍්ගේ දුර්වලතා අධ්‍යයනය කොට සැලසුම් සකස් කළේය.එම ප්‍රධාන සැලසුම් අතර වේගවත් ඩෑෂ් පහරවල් උසින් අඩු ශ්‍රී ලංකා ලිබරෝ ක්‍රීඩකයාට එල්ල කිරීම ප්‍රධාන තැනක් ගත්තේය. ශ්‍රී ලංකා ලිබරෝ ක්‍රීඩක සඳරුවන් පෙරේරාගේ පපු පෙදෙසට එල්ලවූ වේගවත් පහරවල් ගොඩගැනීම පහසු වුයේ නැත. එමගින් චීනය ලකුණු කිහිපයක් වාර්තා කළේය. උසින් වැඩි ක්‍රීඩකයන් සිවුදෙනකු චීන පිල සතුව සිටි අතර ඔවුන්ගේ ආවරණයන් නියම තාක්ෂණයෙන් පිහිටා තිබුණි. එබැවින් ශ්‍රී ලංකා ඩෑෂ් පහර බොහොමයක් අසාර්ථක විය.ඩෑෂ් පහර අසාර්ථක වෙද්දී ශ්‍රී ලංකාව පන්දුව ස්ථානගත කිරීමේ උපායමාර්ගයක නියැලුණු අතර එහිදී චීන ක්‍රීඩකයන්ගේ පන්දු ගොඩගැනීම්වල සාර්ථකභාවය දිස්වුණි.ශ්‍රී ලංකා පිලේ කැපී පෙණෙන ක්‍රීඩකයා බවට පත්වූ සීදූව දවිසමර විදුහලේ මධුසංඛ ප්‍රනාන්දු ඩෑෂ් පහර 27ක් එල්ල කොට එයින් 13ක් සාර්ථක කර වැඩිම ලකුණු ලැබූ ක්‍රීඩකයා බවට පත්විය. චීනයේ වැඩිම ලකුණු ලැබූ යෙසී ලී ඩෑෂ් පහර 19කින් 9ක් ලකුණු බවටත්, පන්දු පිරිනැමීමේ අවස්ථා 18කින් ලකුණු 3ක් තම පිලට අත්කරදී ලකුණු 14ක් එක්කර දුන්නේය.ශ්‍රී ලංකා පිලේ ප්‍රහාරක ජෝශප් වාස් විදුහලේ මධුරංග පීරිස් ඩෑෂ් පහර උත්සහයන් 9කින් ලකුණු 7ක් එක්කර දුන්නේය. ශ්‍රී ලංකා ක්‍රීඩකයෝ චීන පිලේ ඩෑෂ් පහර 46න් 5ක් ආවරණය කරද්දී චීනය ශ්‍රී ලංකා ඩෑෂ් පහර 42ක් 11ක් ග්‍රහණයට හසුකර ගත්තේය.ශ්‍රී ලංකා පිල කෙටි විවේකයක් නිවැරදි ලෙස ඉල්ලා නොමැති බව පවසමින් විනිසුරු විසින් කහ කාඩ්පත් අවවාදයක් නිකුත් කරන ලදි. චීන ක්‍රීඩකයන් අවස්ථා දෙකකදී නිවැරදි ස්ථානවල නොසිටි බව පවසමින් ශ්‍රී ලංකාවට ලකුණු 2ක් පිරිනැමීමද සිදුවිය.තරගයෙන් අනතුරුව ශ්‍රී ලංකා පුහුණුකරු චාල්ස් තිලකරත්න මහතා පැවැසුවේ තරගයේ එක්වටයක් හෝ ජයගැනීමේ අවස්ථාව තිබු බවයි. චීනය වැනි ප්‍රබල කණ්ඩායමක් ඉදිරියේ දක්ෂ ලෙස ක්‍රීඩා කිරීම ගැන සතුටට පත්වන බව ඒ මහතා පැවැසීය.“යොවුන් ක්‍රීඩකයන් චීනය වැනි ඔලිම්පික් මට්ටමේ රටකට මෙවැනි තරගයක් දීම ගැන ආඩම්බර වෙනවා. අපි දැන් ඉදිරියට ඇවිත්. ඒක මේ තරගයේ දී දුටුවා” තිලකරත්න මහතා පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=s1409102</link>
    <topic>‘ඩී.එස්. ස්මෑෂ්’ බැඩ්මින්ටන් තරගාවලිය ඔක්තෝබර් 17දා සිට</topic>
    <author/>
    <content>ඩී.එස්.සේනානායක විද්‍යාලයීය ආදි ශිෂ්‍ය සංගමයේ බැඩ්මින්ටන් සංවර්ධන පදනම වාර්ෂිකව සංවිධානය කරනු ලබන සමස්ත ලංකා වයස් කාණ්ඩ බැඩ්මින්ටන් තරගාවලිය 'ඩී.එස්.ස්මෑෂ් 2014' නමින් ලබන ඔක්තෝබර් මස 17සිට 26දක්වා එම විද්‍යාලයීය ගෘහස්ථ ක්‍රීඩාගාරයේ දී පැවැත්වේ.තරගාවලියේ පළමු අදියර 17-19 දිනවලත්, දෙවැනි අදියර 23 සිට 26 දක්වාත් පැවැත්වේ. අධ්‍යාපන අමාත්‍යංශයේ අනුමැතිය ඇතිව මෙහෙයවන මේ තරගාවලියට අවුරුදු 11න් පහළ, 13න් පහළ, 15න් පහළ, 17න් පහළ හා 19න් පහළ බාලක බාලිකා කේවල හා යුගල තරග ඇතුළත් වේ.තරගාවලියට එක්වීමට බලාපොරොත්තුවන ක්‍රීඩක ක්‍රීඩිකාවන්ට මේ මස 30 දිනට පෙර ගෘහස්ත ක්‍රීඩාගාරය, ඩි.එස්.සේනානායක විදුහල, ග්‍රෙගරි පාර, කොළඹ 7 ලිපිනයෙන් අයැදුම්පත් ලබාගත හැකි බව සංවිධායක මණ්ඩලය දැනුම් දෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=s1409103</link>
    <topic>සයීඩ් අජ්මාල්ටපන්දු යැවීම තහනම්</topic>
    <author/>
    <content>පාකිස්තාන පිට දඟ පන්දු යවන ක්‍රීඩක සයීඩ් අජ්මාල්ට ජාත්‍යන්තර ක්‍රිකට් පිටියේ පන්දු යැවීම තහනම් කර තිබේ.ඔහුගේ සෑම පන්දුව යැවීමක්ම නීතිවිරෝධී බව පවසමින් ජගත් ක්‍රිකට් කවුන්සලය මේ තීරණය ගෙන තිබේ.පසුගිය වසර කිහිපය තුළ ටෙස්ට්, එක්දින හා විස්සයි20 යන ක්‍රිකට් ක්‍රීඩාවේ වර්ග තුනේම පාකිස්තානයේ ප්‍රධාන දඟ පන්දු යවන්නා වූ අජ්මාල්ගේ පන්දු යැවීමේ ඉරියව් නීතිවිරෝධී බවට පසුගිය මාසයේ ගාල්ලේදී ශ්‍රී ලංකාවට එරෙහිව පැවැති පළමු ටෙස්ට් තරගයෙන් පසුව වාර්තා කෙරිණි.බ්‍රිස්බේන්හි පිහිටි ජාතික ක්‍රිකට් මධ්‍යස්ථානයේදී අජ්මාල්ගේ පන්දු යැවීමේ ඉරියව් සම්බන්ධයෙන් කෙරුණු පරීක්ෂණවලින් පසුව ඔහුට මේ තහනම පනවා තිබේ.අජ්මාල්ගේ සැකසහිත පන්දු යැවීමේ ඉරියව් පිළිබඳව වාර්තා කෙරුණු දෙවැනි අවස්ථාව මෙය වෙයි. 2009 අප්‍රේල් මාසයේදී අජ්මාල්ගේ ‘දූස්රා’ පන්දුවට එරෙහිව වාර්තා කෙරුණද ඊළඟ මාසයේදී එම චෝදනාවෙන් ඔහු නිදහස් කෙරිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=s1409104</link>
    <topic>කුරුණෑගල දිස්ත්‍රික් පාපැදි 14දා</topic>
    <author/>
    <content>කුරුණෑගල දිස්ත්‍රික් පාපැදි සංගමය සංවිධාන කරන දිස්ත්‍රික් පාපැදි ශූරතාවලිය (රේසිං පාපැදි) මේ මස 14දා පෙ.ව.7.30ට කුරුණෑගල දඹුල්ල පාර සම්බෝධි විහාර්ස්ථානය අසලින් රනවන වැල්ලව මාර්ගයේදී පැවැත්වේ.මේ තරගාවලියට රේසිං වර්ගයේ පාපැදි වලින් සහභාගි විය යුතු අතර වයස් කාණ්ඩ 5ක් යටතේ සුපිරි පිරිමි, 23න් පහළ පිරිමි, කනිෂ්ඨ පිරිමි, සුපිරි කාන්තා හා කනිෂ්ඨ කාන්තා ලෙසින් තරග පැවැත්වේ.තරගාවලියට එක්විය හැක්කේ කුරුණෑගල දිස්ත්‍රික් පාපැදි සංගමයේ ලියාපදිංචි ක්‍රීඩා සමාජවලට හා දිස්ත්‍රික්කයේ ස්ථිර පදිංචි ත්‍රිවිධ හමුදා, පොලිස් රාජ්‍ය ආයතන පාපැදි සමාජවල බලපත්‍රලාභී ක්‍රීඩක ක්‍රීඩිකාවන්ට පමණි. වැඩි විස්තර දු.ක.0714416636 හෝ 0721404347 මගින් ලබාගත හැකිය‍.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=s1409105</link>
    <topic>අවුරුදු 15න් පහළ ප්‍රීමා ක්‍රිකට්දිල්සරගෙන් ශතකයක්</topic>
    <author>ෆවුස් මොහොමඩ්</author>
    <content>ශ්‍රී ලංකා ක්‍රිකට් ආයතනය මෙහෙයවනු ලබන අන්තර් පාසල් අවුරුදු 15න් පහළ ප්‍රීමා කුසලාන ක්‍රිකට් තරගමාලාවේ මූලික තරග වටයේ දී කැපී පෙනෙන දස්කම් දක්වමින් විශිෂ්ට ශතකයක් රැස් කිරීමට මොනරාගල දිස්ත්‍රික් පිලේ පමීෂ දිල්සර සමත්විය. බදුල්ල දිස්ත්‍රික් කණ්ඩායම සමග පැවැති තරගයේ දී ඔහු ලකුණු 158ක් ලබා ගනිමින් මේ දස්කම පෑවේය. එම තරගයෙන් මොනරාගල දිස්ත්‍රික් පිල ජයගත්තේය.මොනරාගල – බදුල්ලමොනරාගල – 281යි. පමීෂ දිල්සර 158 (මෛත්‍රී සඳරුවන් 57/3)බදුල්ල – 259/9 (අයහපත් කාලගුණය මත තරගය නැවත්විණි.) යොමාල් මලීෂ 72, ඉෂාන් සංගීත් 61 ( ගිහාන් අචින්ත 29/5)කෑගල්ලට ජයමහනුවර – 180යි. ජනිඳු හිම්සර 40 ( තිමිර සුපුන් 22/5)කෑගල්ල – 181/5යි. සජීව ජයමාල් 44, සංජය ජයමල් නොදැවී 40යි.හම්බන්තොටට ගාල්ල පරදීහම්බන්තොට – 156යි. ළහිරු ඩිල්ෂාන් 27 ( සසිඳු සත්සර 24/3)ගාල්ල – රවිඳු සංජන 21( ළහිරු ඩිල්ෂාන් 12/3)කුරුණෑගලට ජයකුරුණෑගල – 228/8යි. නිපුන් අශෝක් නොදැවී 63 ( මධුරංග චන්ද්‍රරත්න 36/3)අනුරාධපුරය – 98යි. සහන් රණතුංග 10/3යි.මඩකලපුව යාපනයට පරදීමඩකලපුව – 113යි. ජේ.නිතීෆ් 23 ( ජී. රතීෂන් 8/2, කේ.කපිල්රාජ් 14/2)යාපනය – 114/6යි. කේ. සන්තෝෂ් 29, වී. ජතූෂාන් නොදැවී 27යි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=s1409106</link>
    <topic>මියන්මාරයට ශ්‍රී ලංකාවෙන් දැවැන්ත ප්‍රහාරයක්</topic>
    <author/>
    <content>සිංගප්පූරුවේ මේ දිනවල පැවැත්වෙන ආසියානු නෙට්බෝල් තරගාවලියේ ශ්‍රී ලංකාව ඊයේ සහභාගිවූ දෙවැනි තරගයෙන් ලකුණු 109-11ක දැවැන්ත ජයක් හිමිකර ගත්තේය.ආසියානු නෙට්බෝල් ශූරතාවලියට ආධුනික කණ්ඩායමක් වූ මියන්මාරය ශ්‍රී ලංකාව ඉදිරියේ බලවත් අසීරුතාවට පත්වූ අතර ශ්‍රී ලංකාව ලැබූ ලකුණු ගණන මේ තරගාවලියේ කණ්ඩායමක් වාර්තා කළ ඉහළම සංඛ්‍යාව විය.ශ්‍රී ලංකාව පළමු තරගයේදී ලකුණු 57-36ක් ලෙස චීන තායිපේ පිල පරාජය කළ අතර අද තෙවැනි තරගය බෲනායි සමග පැවැත්වේ. බෲනායි පිලේ පුහුණුකාරිනිය ලෙස ශ්‍රී ලංකාවේ හිටපු ජාතික නෙට්බෝල් පුහුණුකාරිනී තිලකා ජිනදාස මෙනවිය කටයුතු කරන හෙයින් එම තරගය කෙරෙහි බොහෝ දෙනාගේ අවධානය යොමුව පවතී.ශ්‍රී ලංකා-මියන්මාර අතර තරගයේ පළමු මිනිත්තු 15ක් ගෙවෙද්දී ලකුණු තත්ත්වය වූයේ 18-2ක් ලෙසිනි. තරගයේ පළමු භාගය නිමාවෙද්දී 45-6ක් ලෙස හා තෙවැනි කාර්තුව අවසානයේ ලකුණු 79-9ක් ලෙස ශ්‍රී ලංකා ක්‍රීඩිකාවෝ ඉදිරියෙන් සිටියහ.මේ ජයත් සමග ශ්‍රී ලංකාව 'ඒ' කාණ්ඩයේ පෙරමුණට පැමිණ සිටී. පසුගිය ශූරියන් වූ සිංගප්පූරුව 'බී' කාණ්ඩයේ ඉදිරියෙන් සිටීමට සමත්ව ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=s1409107</link>
    <topic>සමස්ත ලංකා පාසල් පාපැදි ශූරතා කොට්ටුකච්චිය-මිහින්තලේට</topic>
    <author>අනුරාධපුර විශේෂ</author>
    <content>සමස්ත ලංකා පාසල් පාපැදි තරගාවලියේ බාලක ශූරතාව දිනාගැනීමට පුත්තලම කොට්ටුකච්චිය විදුහල සමත්වූ අතර මිහින්තලේ මහ විදුහලට බාලිකා ශූරතාව හිමිවිය.කිලෝමීටර් 12 වට පහකින් සමන්විත වූ බාලක තරගයේ ප්‍රථම ස්ථානය කොට්ටුකච්චිය විදුහලේ ළහිරු තිලාන් හිමිකර ගත්තේය.මිනුවන්ගොඩ නාලන්දා විදුහලේ සංජු දීමන්ත දෙවැනි ස්ථානයත් කොට්ටුකච්චිය විදුහලේ කැළුම් සඳරුවන් තෙවැනි ස්ථානයත් දිනාගත්හ.වට 3කින් සමන්විත වූ බාලිකා තරගයේ ජයග්‍රහණය හිමිකර ගැනීමට මිහින්තලේ මහ විදුහලේ නිරංජනා කුමාරසිංහ සමත්වූවාය. මීගමුව ජොන්ස්ටන් බාලිකා විදුහලේ සංචාංගී සුලෝචනා දෙවැනි ස්ථානය දිනාගනිද්දී ආනමඩුව උස්වැව ශ්‍රී රත්නපාල විදුහලේ චේතනා දිල්රුක්ෂි තෙවැනි ස්ථානය දිනාගත්තාය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=s1409108</link>
    <topic>ගාල්ල දිස්ත්‍රික් මලල ක්‍රීඩා තරගාවලිය 12-13</topic>
    <author>මහින්ද පී.ලියනගේ ගාල්ල ඩේලි නිවුස් සහඅහංගම සමූහ</author>
    <content>ගාල්ල දිස්ත්‍රික් මලල ක්‍රීඩා සංගමය දකුණු පළාත් අධ්‍යාපන අමාත්‍යංශය හා දකුණු පළාත් ක්‍රීඩා අමාත්‍යංශය සමග එක්ව සංවිධාන කරන දිස්ත්‍රික් මලල ක්‍රීඩා උළෙල මේ මස 12 හා 13 දෙදින බද්දෙගම මහජන ක්‍රීඩාංගණයේ දී පැවැත්වේ.ක්‍රීඩක ක්‍රීඩිකාවන් 1600 ක් පමණ සහභාගීවිමට නියමිත ඉසව් 277 කින් සමන්විත මෙවර ක්‍රීඩා උළෙලේ විශේෂ අරමුණු වන්නේ ඉදිරියේදි පැවැත්විමට නියමිත ආසියානු ක්‍රීඩා උළෙල සඳහා වන තෝරා ගැනිම් වෙනුවෙන් සහභාගීවන ක්‍රීඩක ක්‍රීඩිකාවන්ගේ ශාරීරික යෝග්‍යතා හා දක්ෂතාවන් නීරීක්ෂණය කිරීමත්, එතුළින් ඔවුනගේ කුසලතා අගැයීමත් වන බව ලබුදුව දක්ෂිණ පායේදී පැවති මාධ්‍ය හමුවකදී සංවිධායකයෝ සඳහන් කළේය.දකුණු පාළාත් කෘෂිකර්ම, වාරි මාර්ග හා සමුපකාර ඇමැති හා ගාල්ල දිස්ත්‍රික් මලල ක්‍රීඩා සංගමයේ සභාපති යූ.ජී.ඩි.ආරියතිලක මහතාගේ ප්‍රධානත්වයෙන් පැවති එම හමුවට ගාල්ල දිස්ත්‍රික් මලල ක්‍රීඩා සංගමයේ ලේකම් විරාජ් සිරිතුංග, සංගමයේ උප සභාපති සම්පත් ජයසේන, එහි භාණ්ඩාගාරික පියල් වීරසිංහ හා තරගාවලායේ ප්‍රධාන අනුග්‍රාහක සමාගම වන නෙස්ලේ ලංකා සමාගමේ ක්‍රියාකාරකම් කළමනාකරු සංජීව වික්‍රමසිංහ යන මහත්වරුද සහභාගී වූහ.තරගාවලියේ සමාරම්භක උළෙල දකුණු පළාත් අධ්‍යාපන ඇමැති වන්දිමා රාසපුත්‍ර මහතාගේ ප්‍රධානත්වයෙන් බද්දෙගම ප්‍රාදේශිය සභා සභාපති අනුර නාරංගොඩ, පළාත් ක්‍රිඩා අමාත්‍යංශයේ ලේකම් චින්තක මුතුහෙට්ටි හා ශ්‍රී ලංකා මලල ක්‍රීඩා සංගමයේ උප සභාපති කර්නල් සුදත් මඩුගල්ල යන මහත්වරුන්ගේ සහභාගිත්වයෙන් පැවැත්වේ.තරගාවලියේ සමාප්ති උළෙල දකුණු පළාත් මහ ඇමැති ෂාන් විජයලාල් ද සිල්වා මහතාගේ මූලිකත්වයෙන් පැවැත්වෙන අතර එම අවස්ථාවට විශේෂ ආරාධිතයන් ලෙස දකුණු පළාත් ක්‍රිඩා ඇමැති වීරසුමන වීරසිංහ, ශ්‍රී ලංකා මලල ක්‍රීඩා සංගමයේ සභාපති මේජර් ජෙනරාල් පාලිත ප්‍රනාන්දු යන මහත්වරු සමගින් පළාත් හා ප්‍රාදේශීය සභා මැති ඇමතිවරු හා නියෝජිතයෝ රැසක්ද සහභාගිවීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=f1409101</link>
    <topic>ජේ. ආර්. ගේ මැතිවරණ ක්‍රමය එජාපයට අද පාරාවළල්ලක් වෙලා</topic>
    <author>සාකච්ඡා කළේ නිලූකා ඩී. තිලකරත්න ඡයාරූප - රංජිත් අසංක</author>
    <content>එළැඹෙන ඌව මැතිවරණය මහ මැතිවරණයක් සඳහා බලපාන්නේ කෙසේද යන්න පිළිබඳත් උතුරු මැද ජනතාව අද දවසේ මුහුණ පා ඇති ගැටලු පිළිබඳත් විශේෂ ව්‍යාපෘති අමාත්‍ය හා ආර්ථික කටයුතු නියෝජ්‍ය අමාත්‍ය එස්.එම්. චන්ද්‍රසේන මහතා සමඟ සිදු කළ සාකච්ඡාවකි මේ.* ඌව මැතිවරණය කෙසේ හෝ විපක්ෂයේ ජයකණුවක් වන බව ඔවුන් පවසනවා. මේ පිළිබඳ කතා කළොත්?ඕනෑම මැතිවරණයකදී එජාපය පවසන්නේ ඔවුන්ට ජය නියත බවයි. ජයග්‍රහණයේ වෙඩිමුරය එය වන බවයි. එහෙත් හැමදාම ඒ වෙඩිමුරය පුස්සක් වෙනවා. ඕනෑම දේශපාලන පක්ෂයක් ජනතාව ඉදිරියට ගොස් බලය ලබා ගන්නට අදහස් කරනවා නම් ආණ්ඩුවට වඩා ජනතා ආකර්ෂණය දිනා ගන්නා ප්‍රතිපත්ති මාලාවක් ඉදිරිපත් කළ යුතුයි. අනෙක් කාරණය පක්ෂයක සමඟිය, එකමුතුකම ජනතාව බලාපොරොත්තු වෙනවා. ඒ අනුව සැසඳීමේදී පවතින ආණ්ඩුවට වඩා ආකර්ෂණීය ප්‍රතිපත්ති මාලාවක් ඔවුන් සතු වන්නේ නෑ. ඒ වගේම කල්ලි ගැසීම් බෙදීම් ඇතිකරගන්නා නිසා දවසින් දවස එක්සත් ජාතික පක්ෂයේ එකමුතුකම බිඳවැටෙමින් තිබෙනවා. ඒ නිසා ඌව පමණක් නොවේ පේනතෙක්මානයක කිසිම මැතිවරණයක් ඔවුන්ට දිනාගත නොහැකියි.* ආණ්ඩු පක්ෂය ජයග්‍රහණය කළත් සාපේක්ෂව එහි ප්‍රමාණාත්මක අඩුවක් දක්නට ලැබෙනු ඇති බවත් එසේ වන්නේ පවතින ආර්ථික ගැටලු හමුවේ ජනතාවට යුද ජයග්‍රහණය මඳකට අමතකව ගොස් ඇති නිසා බවත් ඇතැමුන් පවසනවා.ප්‍රධාන වශයෙන් අපි යුද ජයග්‍රහණය මත යැපීමට බලාපොරොත්තු වන්නේ නෑ. ඒ වගේම යුද ජයග්‍රහණය කිසිවකුට පහසුවෙන් අමතක කිරීමට හැකියාවක් ඇත්තේත් නෑ. ඒ විජයග්‍රහණය වෙනුවෙන් ජනාධිපතිතුමා ලැබූ ගෞරවය ජනතා පිළිගැනීම අදත් එලෙසමයි. පශ්චාත් යුද කාලීන සංවර්ධන ක්‍රියාදාමය නිසා අද ශ්‍රී ලංකාවේ අපි එහි ප්‍රතිලාභ භුක්ති විඳිනවා. එය කිසිවකුට බොරු කළ නොහැකි අත්දකින සත්‍යයක්. විශේෂයෙන් මංමාවත්, අධ්‍යාපනය, සෞඛ්‍යය වගේම සෙසු ක්ෂේත්‍ර සංවර්ධනය උදෙසාත් වැය කළ ශ්‍රමය, කාලය, මුදල්වල ප්‍රතිලාභ අද ජනතාව භුක්ති විඳිනවා.මේ සියල්ල ඇතිකරලීම සඳහා රටක් ලෙස ශ්‍රී ලංකාව අත්කරගෙන ඇති විශ්වාසනීයත්වය මත විදේශ ණය ආධාර අපට ලැබෙනවා.එපමණක් නොවේ. එජාපය සමයේ වසා දැමීමට ගිය බැංකු අද බොහොම ශක්තිමත් බව කිවයුතුයි. අද රාජ්‍ය බැංකු පද්ධතියත් බොහොම ශක්තිමත්. මේ සියල්ල පසුපස ජනාධිපතිතුමාගේ නායකත්ව දර්ශනය ඇති බව අප අවිවාදයෙන් පිළිගත යුතුයි. 2005 වසරේ ජනාධිපති මහින්ද රාජපක්ෂයන් මේ රට බාරගනිද්දී විදුලි සැපයුම පැවතියේ 50%ක් පමණයි. අද එය 96%ක්. ගමටත් නගරයටත් දැවැන්ත සංවර්ධනයක් රැගෙන ගිය රජයක් ලෙස මේ රජය ඉතිහාසගත වන බවත් අපි අවිවාදයෙන් පිළිගත යුතුයි.ආර්ථික අපහසුතාවන් ජනතාවට ඇති නමුත් සංවර්ධනයක් සිදුවන රටක ජනතාවක් ලෙස අපට යම් යම් කැපකිරීම් කිරීමට සිදුවෙනවා.මාඕ සේතුංතුමා චීනය හදද්දී රටේ ජනතාව ගස්වල පොතු කකා ජීවත් වුණා. නමුත් අපේ රටේ ජනතාවට එවැනි තත්ත්වයක් ඇති වී නෑ. ආදායම් බෙදී යාමේ විසමතා ඇති බව ජනාධිපතිතුමා පිළිගෙන තිබෙනවා. ඒ අනුව ඒවා හඳුනාගෙන දිවි නැගුම දෙපාර්තමේන්තුව යටතේ ණය පහසුකම් ලබාදෙමින් අපේ රටේ අඩුආදායම්ලාභීන් ශක්තිමත් කිරීමට බලාපොරොත්තු වෙනවා. තව වසරක් වැනි කාලයක් තුළදී මේ සංවර්ධන කාර්යයන් බොහෝ දුරට හමාර වෙනවා. ඒ සමඟ ජනතාවගේ ජීවන බර අඩුවෙනවා.* එළඹෙන ජනාධිපතිවරණය උදෙසා මෙම මැතිවරණය තීරණාත්මක හැරවුම් ලක්ෂයක් විය හැකිද?ඇත්තෙන්ම මෙය තීරණාත්මකයි. එක් අවස්ථාවකදී ඩී.බී. විජේතුංග ජනාධිපතිවරයා 2003 පැවැති දකුණේ මැතිවරණය ගලඋඩ සටන ලෙස හැඳින්වූවා. මට මතකයි එය මහ මැතිවරණයකට පෙර ජනතා කැමැත්ත උරගා බැලූ මැතිවරණයක්. එවක ජනාධිපතිවරයා ගලඋඩ සටන ලෙස එය නම් කළේ එම සටනින් පැරදුණු පක්ෂයට නැවත නැඟී සිටීම අසීරු නිසයි. ඒ අරුතින්ම මේ ඌව මැතිවරණයත් ආණ්ඩු පක්ෂය ජයග්‍රහණය කළ විට නැවත වසර ගණනාවකට විපක්ෂය ඊළඟ මැතිවරණ රවුමම පරාජය ලබනවා. එදා ජේ. ආර්. මහත්තයා හදාපු මැතිවරණ ක්‍රමය අද එජාපයටම පාරාවළල්ලක් බවට පත්වෙලා. එය කිසිවකුට වැළැක්විය නොහැකියි.* මැතිවරණයෙන් ඔබ්බට ගොස් කතා කළොත් ප්‍රදේශයේ පැතිරයමින් පවතින වකුගඩු රෝගයට තිත තැබීම උදෙසා ගෙන ඇති පියවර ගැන පැහැදිලි කළ හැකිද?වකුගඩු රෝගය සමාජයෙන් අතුගා දැමීම සඳහා විශේෂ ව්‍යාපෘති අමාත්‍යාංශයට විශේෂ කාර්යභාරයක් පැවරී තිබෙනවා. මේ සඳහා ජනාධිපති කාර්ය සාධක බළකායක් හදල තියෙනවා. ඒ අනුව ජලසම්පාදන අමාත්‍යාංශයත් උතුරුමැද පළාත් සභාවත් සම්බන්ධ කරගෙන පිරිසුදු ජලය ලබාදීමේ වැඩසටහනක් දැනටමත් ක්‍රියාත්මකව පවතිනවා. එසේම දේශීය හා බටහිර වෛද්‍ය මතය අනුව සලකා බලා කෘමිනාශක භාවිතය අවම කර සාම්ප්‍රදායික වී වගාවන් ඇති කිරීම සඳහා ජනතාව පෙළඹීමට අප කටයුතු කරගෙන යනවා. ඒවායෙහි පවතින ඖෂධීය ගුණයත් ඊට හේතු වෙනවා.ඒ අනුව සාම්ප්‍රදායික වී වර්ග හඳුනාගෙන ඒවා වගා කිරීම සඳහා වී බුසල් ලක්ෂයක් මේ මාස්කන්නයේදී ලබාදීමට අප සූදානම්කොට තිබෙනවා.ජනාධිපතිතුමාගේ නායකත්වයෙන් තැනූ ජනාධිපති කාර්ය සාධක බළකායේ කටයුතු කරන වෛද්‍යවරු කණ්ඩායම ගමින් ගමට යමින් ජනතාව මෙම රෝගයෙන් මුදවා ගැනීම සඳහා දැනුවත් කරනවා. නව පහසුකම් ලබාදී වසර තුනක් වැනි කාලයක් ඇතුළත වකුගඩු රෝගය අතුගා දැමීමට අපේක්ෂා කරනවා. එලෙසම වකුගඩු රෝගීන් සඳහා මාසිකව ලබා දුන් මුදල ඉහළ දැමීමට පියවර ගෙන තිබෙනවා. කෙසේ හෝ වකුගඩු ත්‍රස්තවාදයත් ජයග්‍රහණය කිරීමට උපරිම කාලය, ශ්‍රමය අප වැය කරනවා.* නියං තත්ත්වය තවමත් ජනජීවිත පෙළමින් තිබෙනවා. නියං තත්ත්වයක් ඇතිවූ විට ඊට මුහුණ දීම සඳහා දීර්ඝකාලීන වශයෙන් ගෙන ඇති පියවර මොනවාද?දැනටමත් ජලාශවල රොන්මඩ ඉවත් කිරීම, ජලාශ ගැඹුරු කිරීම ආරම්භ කොට තිබෙනවා. ඒ අතර අනුරාධපුර ප්‍රධාන වැව් තුනක් වන හුරැළුවැව, පදවිය, මහකනදරා වැව හැරීම් සිදු කරගෙන යනවා. එසේම විශේෂ ව්‍යාපෘති අමාත්‍යාංශය යටතේ තවත් වැව් සියයක් රොන්මඩ ඉවත් කරමින් ගැඹුරු කරනවා. තවත් ලක්ෂ පන්සීයක් වියදමින් සුළු වාරිමාර්ගවල රොන්මඩ ඉවත් කිරීම සිදු වෙනවා. මේ සියල්ල නැවත නියඟයක් ඇතිවීමේදී ජලය හිඟවීම වැළැක්වීම අරමුණු කරගෙනයි සිදු කෙරෙන්නේ. කට්ටකඩුව යන ප්‍ර‍ෙද්ශයේ පානීය ළිං ඇති කිරීමට කටයුතු කරගෙන යනවා.ජනතාවටත්, සතුන්ටත් ජල ප්‍රයෝජන සඳහා එය මහත් අත්වැලක් වනු ඇති.ඒ හැරෙන්නට මේ වනවිටත් ආර්ථික කටයුතු අමාත්‍යාංශය, ආපදා කළමනාකරණ අමාත්‍යාංශය, විශේෂ ව්‍යාපෘති අමාත්‍යාංශය, ජලසම්පාදන අමාත්‍යාංශය එකතුව සහනාධාර වැඩපිළිවෙළ රැසක් ක්‍රියාත්මක කරගෙන යනවා. කොහොම නමුත්, ඉදිරි මාස එක හමාරක් වැනි කාලයක් ඇතුළත අප වැස්ස බලාපොරොත්තු වෙනවා. බලාපොරොත්තු පරිදි වැස්ස නොලැබුණොත් ඊට මුහුණදීමටත් දීර්ඝ කාලීන වැඩපිළිවෙළක් ක්‍රියාත්මක කරනවා.* පසුගිය කාලය පුරාම නිහඬව සිටීමට විශේෂ හේතුවක් තිබෙනවාද?පසුගිය කාලය පුරාම නිහඬව විශාල වැඩකොටසක් සිදු කළා. ආර්ථික කටයුතු අමාත්‍යාංශයේ නියෝජ්‍ය අමාත්‍යවරයා හැටියටත්, විශේෂ ව්‍යාපෘති අමාත්‍යාංශයේ අමාත්‍යවරයා හැටියටත්, උතුරුමැද පළාත්සභාවේ කටයුතු සඳහාත් දායක වෙමින් ජනතා සේවය උදෙසා ඇප කැපව කටයුතු කළා. මාධ්‍ය හමුවේ පෙනී නොසිටියේ මාධ්‍ය සමග අමනාපව නොවේ. නිහඬව වැඩි වැඩකොටසක් කිරීම නිසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=f1409102</link>
    <topic/>
    <author>සටහන බුද්ධිකා බ්‍රාහ්මණගේ ඡායාරූපය සුසන්ත විජේගුණසේකර</author>
    <content>ලේක්හවුස් ආයතනයේ දී මාධ්‍ය ජීවිතයට අත්පොත තැබූ ඇය, “තරුණි” පුවත්පතේ කතුවරියක බවට පත් වූවාය. එමතුද නොව ,‘සිරිකත’, කාන්තා පුවත්පතෙහි කතුකම දරමින් ප්‍රමුඛතම කාන්තා පුවත්පත් දෙකක කතුවරිය ලෙස වර්තාවක් පිහිටුවන ඇය විසින් ලියා පළ කරන ලද ළමා හා යොවුන් ප්‍රබන්ධ මෙන්ම පර්යේෂණ කෘති ගණනාවකි. ධර්මා එස්. සමරනායක නම් වූ ඒ කෘතහස්ත ලේඛිකාවගේ යොවුන් සාහිත්‍ය කෘති දෙකක් දොරට වැඩීමේ උත්සවය යෙදී ඇත්තේ මේ මස 11 වැනිදා සවස 2.30 කොළඹ බණ්ඩාරනායක පොත් ප්‍රදර්ශන පරිශ්‍රයේ දී ය. “සැනේරි උයනේ සමනල රැඟුම” හා“යෝධ රතු මාළුවා” නමින් එළිදැක්වීමට නියමිත එම කෘති පිළිබඳත්, ධර්මා එස්. සමරනායකගේ ලේඛක දිවිය පිළිබඳත් ඈ හා කළ සංවාදයකි මේ.* ‘දඟකාරයන්ගේ වික්‍රම’ එක් කෘතියක් නොවේ .කතා මාලාවක් ලෙසටයි ඉදිරිපත්කර තිබෙන්නේ ?තලංගම ජයසිංහ මහත්මයා මිහිර කර්තෘවරයා ලෙස කටයුතු කළ කාලයේ ළමා චිත්‍ර කතාවකට කතාවක් ලියාදෙන ලෙස මගෙන් ඉල්ලා සිටියා. ඒ අනුව ‘කිරිකවඩි’ නමින් මා ලියු චිත්‍ර කතාව පසුව ‘කුරුළු දුපතට ත්‍රාසජනක ගමනක්’ නමින් යොවුන් නවකතාවක ආකෘතියකට ඉදිරිපත් කළා. ඒ කතාවට ළමයින්ගෙන් හොඳ ප්‍රතිචාර ලැබුණා. ඒ නිසාම ‘දඟකාරයන්ගේ චිත්‍රපට’ කතාවට තවත් දේ එකතු කර කතා මාලාවක් ලෙස ලිවීමට මා උත්සුක වුණා.* ‘දඟකාරයන්ගේ වික්‍රම’ කතා මාලාවේ ‘14’ හා ‘15’ කතා දෙක තමයි මෙවර සාහිත්‍ය මාසය වෙනුවෙන් එළිදැක්වෙන්නේ. එක කතාවක් එතෙක් දුර ඇද‍ගෙන ඒමෙන් කතා රසයට බාධාවක් ඇතිවන්නේ නැති ද?කොහෙත්ම නෑ. මතුපිටින් බලන කෙනෙකුට එහෙම හිතෙන්න පුළුවන්. ඒත් ‘දඟකාරයන්ගේ වික්‍රම’ මුල් කෘති සියල්ලම පළමු, දෙවැනි, තෙවැනි, ආදී වශයෙන් හත් වතාවක් පමණ මුද්‍රණය කර තිබෙනවා. ඒ සියලු පොත් විකිණී අවසන්. මගේ පොත්වලට ආදරය කරන ළමා පරපුරක් සිටිනවා.* කතා රසය නොමරා, අඛණ්ඩව, කොටස් 15ක් පුරා ගලායන කතාවක් ලිවීමේ දී ඔබ භාවිත කළ උපක්‍රම මොනවාද?හැම ළමයෙක් ම අවංකයි. ත්‍රාසජනක, අද්භූත දේ පිළිබඳ ළමයි විශ්වාස කරන්නේ සැබෑම අත්දැකිම් විදිහට. ඒ වාගේම වීරයන් ගැන දැනගන්න,වීර ලෙස කටයුතු කරන්න ළමයින් තුළ විශේෂ කැමැත්තක් තියෙනවා. ඒ දේවලට කියවීමෙන් වූව සමීප වීමට ළමයින් කැමැතියි. මගේ කතා මාලාවෙන් ළමයින්ගේ ඒ අවශ්‍යතා ඉටුවෙනවා. ඒ නිසා ළමයි ‘දඟකාරයන්ගේ වික්‍රම’ කතා මාලාවට ආදරය කරනවා.* රූපවාහිනිය නිසා ළමයින් කියවීමෙන් ඈත් වී ඇති බව මත පළවෙනවා?රූපවාහිනිය වාගේම අධ්‍යාපන තරගය, උපකාරක පන්ති, විභාග තරග නිසා අද ළමයින්ට පොතක් කියවන්න තියා නිදහසේ කෑම ටිකක් කන්නවත් නැති තත්ත්වයක් උදා වී තිබෙනවා. ඒත් මා වටහාගත් දෙය නම්, සියලු බලපෑම් අතරින් වූවත් කියැවීමට පුරුදුවුණු ළමයි සංඛ්‍යාවකුත් සිටිනවා. හොඳ පොතක් හමුවුවහොත් කෙසේ හෝ එය ලබාගෙන කියවා ප්‍රතිචාර ලබාදෙන දරුවන් පිරිසකුත් සිටිනවා. මා ඒ බව දන්නේ මගේ පොත්වලට ඇති අලෙවිය වගේම, පොත්වල සඳහන් මගේ ලිපිනයට ලිපි එවමින් මා දිරිමත් කරන දරුවන් සිටින නිසයි.“ධර්මා නැන්දේ අපි මීට පෙර කියවා ඇති බොහෝ ඒවා පරිවර්තන කෘති. අපට අපේ රටේ සොඳුරු බව ග්‍රන්ථයකින් කියවන්න තිබෙන අවස්ථාව බොහෝම අල්පයි. පරිවර්තන කෘති අප කියවන්න කැමැතියි. නමුත්, ඒ සෑම කෘතියක් ම ඔබේ කෘතිවලට පරාදයි. අපේ සිත උදුරාගත්තේ ඔබේ කෘතියයි.” ආදී දේ ළමයින් මට එවන ලිපිවල සඳහන් වෙනවා. ඒ දරුවන් වෙනුවෙන් මම ලියන්නේ ඉතාම සතුටින්.ලේඛන කටයුතුවලට අමතරව ඔබ සමාජ ක්‍රියාකාරිනියක ලෙසත් කටයුතු කරන බව සඳහන්.ලේඛයකුගේ ජීවිතේ ලිවීම අවසන්ව ඇතිවෙන දවසක් නැති බවයි මගේ අදහස. ඒ වාගේම වැඩ කිරීමට පුරුදුවන කෙනෙකුට කාලය අපතේ හැරීමත් දුෂ්කරයි. මගේ ජීවිත අත්දැකීම්, මගේම සමාජ සබඳතා ඇසුරින් අසරණ මිනිස්සුන්ට උදවු කිරීමේ අදහසින් සංවිධානයක් ආරම්භ කළා. ඒ මගින් නැඟෙනහිර පළාතේ ගම්මාන කීපයකට මේ වනවිට උදවු කරමින් සිටිනවා.* ඔබගේ ලේඛන ඉසව් කීපයක් පුරා පැතිරෙනවා. කෘෂිකර්මය, ඉහුම් පිහුම්?ඒකට හේතුව මා තුළ ප්‍රබලව ජීවත්වන මාධ්‍යවේදියා තවමත් ක්‍රියාකාරීවීම වෙන්න ඇති. අලුත් දෙයක් වෙනස් විදිහට ලීවීමේ වුවමනාව මා තුළ නිරන්තරව තිබෙනවා. මම මී මැස්සාගේ ජීවන චක්‍රය පිළිබඳ පර්යේෂණයක් කරමින්, සංවර්ධනය සඳහා සොබාදහම් ගොවිතැන නමින් කාබනික ගොවිතැන පිළිබඳ පර්යේෂණයක් ඇසුරින් පොතක් සම්පාදනය කළා.* ළමා ප්‍රබන්ධ මුද්‍රණයේ දී ප්‍රකාශකයන්ගේ ප්‍රතිචාර කෙබඳු ද?‍ම‍ගේ පොත් සියල්ලට ම වාගේ ප්‍රකාශනය කරන්නේ මම. ඒ නිසා ප්‍රකාශකයන්ගේ සීමාවන්ට යටත්වීමට සිදුවන්නේ නෑ. කෙහොම වුණත් අද අපේ රටේ පරිවර්තනවලටයි, ළමා සාහිත්‍යයටයි විශේෂ තැනක් හිමිවෙලා තිබෙන්නෙ. පොත් ප්‍රදර්ශනවල දී වැඩි වශයෙන් අලෙවිවන්නේ පරිවර්තන කෘති. ඒක අද සෝබන විලාසිතාවක් වෙලා. මාපියෝ විතරක් නෙමෙයි, සමහර ගුරුවරු කියන්නේත් ස්වතන්ත්‍ර නෙමෙයි පරිවර්තන කෘති බලන්න කියලයි. ඒකෙන් වෙන්නේ ළමයි තව දුරටත් අ‍පගේ සංස්කෘතික හර පද්ධති දුරස් කිරීමයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=f1409103</link>
    <topic>කුණු බක්කියෙන් කතා ගොතන්නා!</topic>
    <author>රන්ජන් අමරරත්න</author>
    <content>බ්‍රිතාන්‍ය ආක්‍රමණ ගැනත්; ඔවුන්ගේ පරිපාලනය ගැනත් අපට ඇත්තේ බලවත් වෛරයකි. එකල අප ජීවත් ව සිටියේ නම්; කැත්තක් හෝ පොල්ලක් හෝ ගෙන සුද්දා මරා දමන්නට යනු ඇත. එහෙත් කලාකරුවාගේ තත්ත්වය එය නො වේ.ඔහු සුද්දාගේ හොඳ-නරක දෙක ම දකින්නට පුළුවන. සුද්දා ඇති කළ පරිවර්තන යුගයෙන් සංවේදී කතා මතුකර ගන්නටත් පුළුවන. මොහාන් රාජ් මඩවල යනු ඒ ජාතියේ කතාකාරයෙකි. ඉතිහාසයේ කුණු බක්කියට ගිය ඉංග්‍රීසි පාලන යුගය අවුස්සන ඔහු ඒ ඔස්සේ කතා ගොතන්නට පටන්ගෙන තිබේ.මොහාන්ගේ අභිනව කෘතිය “ආදරණීය වික්ටෝරියා” යැයි නම් කොට ඇත. උඩරට සිට පහතරටට සංක්‍රමණය වන මිනිසකුගේ නැඟීම හා විනාශය එහි මූලික ලෙසින් සටහන් වේ. ප්‍රධාන චරිතය අන්දිරිස් ය. හෙතෙම යෞවන අවදියේ ගමෙන් පැන යන්නේ සිය පියාගේ බේබදුකම නිසා ය. බේබදුකමට දැඩි ලෙස වෛර කරන අන්දිරිස් රට හොල්ලන ධනවතකු බවට පත්වන්නේ අරක්කු නිසා ය. අවසන් ලෙස ඔහු අකාලයේ විනාශ වන්නේ ද අරක්කු නිසා ය.“රෙන්ටර්” හෙවත් රේන්දරාල යනු ආණ්ඩුවට බද්දක් ගෙවා ලැයිසමක් මත අරක්කු නිෂ්පාදනය, බෙදාහැරීම හා වෙළෙඳාම සිදු කරන අංගසම්පූර්ණ ව්‍යාපාරිකයෙකි. එම ව්‍යාපාරය තරගකාරී වූ අතර ජයග්‍රහණය හිමිකර ගැනීම සඳහා විවිධ උපායමාර්ග භාවිත කළ යුතු ය. අන්දිරිස් ඒ සියල්ල ජයගන්නේ කරුණු දෙකක් නිසා ය. පළමුවන්න ඔහු සතු සහජ කපටිකම ය. දෙවන්න ඔහු සතු වැඩ කිරීමේ හැකියාව ය. මේ සාධක දෙක අනුව අන්දිරිස් යනු කැපීපෙනෙන චරිතයකි.බැලූ බැල්මට අරක්කු පිළිබඳ කතාවක් අප ඉදිරියෙහි දිග හැරෙන’මුත් එහි ඇතුළාන්තයෙන් මතුවන්නේ ඉංග්‍රීසි පාලන යුගය පිළිබඳ අති සංකීර්ණ හෙළිදරව්වකි. ශ්‍රී ලංකාවේ පැවැති බ්‍රිතාන්‍ය පාලනය රටේ ආර්ථිකයට, අධ්‍යාපනයට. ආගමට හා සංස්කෘතියට මහත් බලපෑමක් එල්ල කළේ ය. ඒ සමඟ ම ස්වදේශිකයාගේ චින්තනයට ද, ජීවන හැසිරීමට ද බලපෑමක් කළේ ය. මේ වෙනස්වීමෙහි හොඳ-නරක දෙක ම සමඟ ආදරය, ලිංගිකත්වය, විවාහ ජීවිතය, දූ-දරු ,මාපිය සබඳතා පිළිබඳ සංවේදී කතාන්දරයක් “ආදරණීය වික්ටෝරියා” නවකතාවෙහි අන්තර්ගත ය.මේ කතාවේ අන්තර්ගතය ඔස්සේ ප්‍රධාන සමාජ සංවාද හතරක් මතු කර ගත හැකි ය.(I) අරක්කු නිෂ්පාදනය හා රටේ ආර්ථිකය(II) සිංහලයාගේ අභිචාර විධි හා අධි-මානසික වන්දනය(III) ගමනාගමනය, වෙළෙඳාම හා නව පාරිභෝගිකයන් නිසා මතු වූ අලුත් ප්‍රභූ පන්තිය(IV) ඉංග්‍රීසි පාලනය යටතේ සිදු වූ සමාජ - ආර්ථික පරිවර්තනය දේශීය චින්තනය විනාශ කළ ආකාරය.“ආදරණීය වික්ටෝරියා” කතාවට පසුබිම් වන්නේ ශ්‍රී ලංකාවේ 1867 අප්‍රේල් 26දා සිට ආසන්න වශයෙන් 1897-ජූනි-20 දක්වා වූ කාල පරාසය යි. කතාව ආරම්භ වන්නේ මහනුවර දුම්රිය ස්ථානයට කෝච්චියක් ධාවනය කිරීමේ මංගල අවස්ථාවෙන් ය. අන්දිරිස් ගෙදරින් පැනවිත් කොළඹට පා තබන්නට සැලැසුම් කරන්නේ මේ කෝච්චියෙන් ය. එහෙත් ඔහුට කෝච්චිය වරදී. අන්දිරිස් බරකරත්තයක නැඟී දින ගණනකට පසු පාණදුරට පැමිණ එතැන් සිට ඔහුගේ අලුත් ගමන ආරම්භ කරයි. වසර තිහක් වැනි කෙටි කාලයක් තුළ දී ඔහු ශ්‍රී ලංකාවේ ප්‍රධාන පෙළේ ව්‍යාපාරිකයකු බවට ද බලපුළුවන්කාරයකු බවට ද පත් වේ.අන්දිරිස්ගේ කතාව කෙප්පයක් නො වේ. එබඳු කෝටිපති ව්‍යාපාරිකයන් පිළිබඳ සත්‍ය වාර්තා ඕනෑතරම් තිබේ. අන්දිරිස්ගේ අන්දරය එක අතෙකින් වීර චාරිකාවක් බඳු ය. උඩරට දාවිත් අප්පු නම් අඳ ගොවියාගේ වැඩිමහල් පුත්‍රයා පහතරටට පැමිණ කෝටිපතියකු වීමේ වෘත්තාන්තය ඉතා විචිත්‍ර ලෙස කතුවරයා විසින් රඟදක්වනු ලැබේ. ඔහුට එරෙහි ව නැඟෙන බාධක ජයගන්නා ආකාරයත්, නූගත් ගැමියකු වූ අන්දිරිස් ප්‍රභූ සමාජය සමඟ ගනුදෙනු කරන ආකාරයත් කතුවරයා අව්‍යාජ ලෙස ඉදිරිපත් කරයි.නවකතාව පුරා දක්නට ලැබෙන තවත් විශේෂයක් වන්නේ සිංහල සමාජයේ පවත්නා අභිචාර විධි, හා අධි මානසික වන්දනය අතිශයෝක්තියෙන් යුතු ව හුවා දැක්වීම ය. මිනිසා මුහුණ දෙන භය, සන්ත්‍රාසය හා භූත ලෝකය පිළිබඳ විශ්වාසයත් මොහාන් පාඨකයා අතරට ගෙනෙයි. සාමෙල්ගේ ගෙදර වසන ප්‍රේත ආත්මය අන්දිරිස්ට හමුවන්නේ ඔහු එම නි‍ෙවසට ගියදා සිට ම ය. සාමෙල්ගේ බිරිය එංගල්තිනාට මෙන් ම ඇයගේ දියණිය වූ ලීනාට ද ප්‍රේත ආත්මවල බලපෑම තිබේ. එක අතෙකින් ‍බලනවිට මේ කෘතිය සංස්කෘතික මානව විද්‍යාවට අදාළ පර්යේෂණයක් ලෙස ද සැලැකිය හැකි ය.කතුවරයා විස්තර කරන කාල පරිච්ඡේදය තුළ සමාජය ශීඝ්‍ර වෙනසකට හසුකළ ප්‍රධාන සාධක දෙකක් තිබේ. පළමුවන්න ගමනාගමනය යි. බරකරත්තය ප්‍රධාන ප්‍රවාහන මාධ්‍ය වූ ශ්‍රී ලාංකේය සමාජයට දුම්රිය සේවය හඳුන්වා දෙන ලදී. එය මිනිසුන්ගේ ජීවිත කලාපීය වශයෙන් සමීප කළ හා දෛනික වශයෙන් වේගවත් කළ සංසිද්ධියකි.දෙවන්න; අරක්කු රේන්ද කර්මාන්තයයි. අරක්කු නිෂ්පාදනය නිසා අලුත් සේවක පිරිස්, අලුත් පරිපාලක පිරිස් හා අලුත් ව්‍යාපාරිකයෝ බිහිවූහ. එය ආර්ථිකයට මෙන් ම සමාජ ක්‍රමයට ද බලපෑමක් ඇති කළේ ය.මේ සකලවිධ සිදුවීම් නිසා සිංහල සමාජයට වූ බරපතළ හානිය කතුවරයා විසින් හාස්‍යයෙන් විවේචනය කරනු ලැබේ.“අවුරුදු දෙකකටත් වැඩිය කාලයක් මේ මනුස්සයා ජීවත්වෙලා තියෙන්නෙ උගුරු දණ්ඩෙ ඉඳන් අධෝ මුඛේ වෙනකම්ම කිසි ම බඩවැලක් නැති ව”(පිටුව ; 94)ඉංග්‍රීසිකාරයාගේ විසිතුරු සංස්කෘතිය විකෘතියක් ලෙස ද පාපයක් ලෙස ද සැලකූ සිංහල සමාජය මත්පැන් විසින් ගිලගනු ලබන අයුරු හැඟුම්බර එහෙත් හාස්‍යයෙන් යුතු වාක්‍යයකින් කතුවරයා දක්වයි. එම ප්‍රකාශය නිකුත් කරනුයේ සිංහල වෙද මහතකු වීම ද විශේෂයකි.“ඒ කියන්නෙ මේ වාදෙ කෙරෙන්නෙ රෙන්දරාලලාගේ අරක්කු සල්ලිවලින්”(පිටුව ; 113)“ආලින්දයෙන් ගෙට ඇතුළුවන තැන තියෙන බිත්තියේ ඉහළින් එල්ලා තිබූ එංගලන්ත මහ රැජනගේ රාජකීය පින්තූරයට යටින් බුදුහාමුදුරුවන්ගේ රූපයකුත් රාමුකර එල්ලා සුවඳ දුම් ඇල්ලුවේය.”(පිටුව - 161)ධර්මය ඇත්තේ බලයට පිටුපසින් යැයි සුගතපාල ද සිල්වා වරක් කියා තිබේ. බලය යනු ඉංග්‍රීසි ආණ්ඩුව ය. එංගලන්තයේ මහ රැජන ය. අන්දිරිස්ගේ ලෝකය තුළ ඇත්තේ ධර්මය නොව බලය යි. එබැවින් ඔහු රැජනට පළමුවත්, බුදුනට දෙවනුවත් පුද පූජා පවත්වයි. සිංහල සමාජයේ නිවට ගතිය කතුවරයා තවදුරටත් මෙසේ විග්‍රහ කරයි.“මහ රැජින වගේ උඹ මාවඉහළට ම අරගෙන යන්න ඕනෑ”(පිටුව - 189)“උඹේ කොටහළු මඟුලට මං අන්දවන්නෙ මේ රටේ විතරක් නෙමෙයි මුළු යුරෝපයේම තියෙන ඉස්තරම්ම ඇඳුම්....”(පිටුව - 217)අන්දිරිස් රේන්දරාල තම දියණිය වන වික්ටෝරියාට විසිතුන් වතාවක් එසේ කියයි. ඉංග්‍රීසි ක්‍රමය විසින් සිංහල සමාජය තුළ වපුරන ලද අලුත් චින්තනය මේ කතාවලින් නිරූපණය වේ. යටත්විජිත වාදය ඔස්සේ ඒ ඒ රටවල සංස්කෘතියට, සම්ප්‍රදායට හා චින්තනයට සිදු වූ යහපත හා අයහපත මූලික කොට ලෝක සාහිත්‍යයට එක් වී ඇති ප්‍රබන්ධ කථා ගැන සුළු පටු නැත. ලෙනාඩ් වුල්ෆ් “විලේජ් ඉන් ද ජංගල්” නවකතාව ලියා ඇත්තේ ද ඉංග්‍රීසි ආණ්ඩුව යටතේ අපේ ගැමි සමාජයට එල්ල වූ තර්ජනය කියාපෑමට ය. චිනුවා අචෙබෙගේ “තින්ග්ස් ෆෝල් එපාර්ට්” නවකතාවෙන් කියැවෙන්නේ අධිරාජ්‍යවාදියා නයිජීරියාව තුළ සිදුකරන සාංස්කෘතික විනාශයට එරෙහිව නැගී සිටින ගෝත්‍ර නායකයකු ගැන ය. නයිජීරියාව, කෙන්යාව, ඝානාව, දකුණු අප්‍රිකාව, ඇන්ගෝලා වූ සෙනෙගාලය වැනි අප්‍රිකානු රටවල සාහිත්‍යයෙහි මෙබඳු ප්‍රබන්ධ කථා සුලබ ය.මොනාන්ගේ අන්තර්ගතය තුළ යටත්විජිත සමයේ සංස්කෘතික ඝට්ටනය පමණක් නොව තවත් බොහෝ දෑ ප්‍රශ්න කිරීමට හා විවේචනය ට ලක් වේ. ඒ හැරෙන්නට අපූරු මානව සම්බන්ධතා ගොඩනඟන්නට ද කතුවරයා සමත් වේ.අන්දිරිස් - එංගල්තිනා සම්බන්ධයඅන්දිරිස් - ලීනා සම්බන්ධයඅන්දිරිස් - ආයම්මලා සම්බන්ධයලීනා - වික්ටෝරියා සම්බන්ධයඑංගල්තිනා - ලීනා සම්බන්ධයඊට නිදසුන් සේ දැක්විය හැකිය. මේ සම්බන්ධතා මනුෂ්‍යත්වය මත පදනම් වෙමින් ද අදෘශ්‍යමාන සංකේත මත පදනම් වෙමින් ද නිරූපණය කරනු ලැබේ. නවකතාවේ ප්‍රධාන ලක්ෂණයක් වන චරිත නිරූපණයට හා අවස්ථා නිරූපණයට කතුවරයා ප්‍රමුඛ තැනක් ලබා දී තිබේ. නවකතාව ආරම්භයේ ම ඇති කදිම අවස්ථා නිරූපණයක් මෙසේ ය.“දුමාරය ඈත් - මෑත් කරමින් අමුතු සත්වයාගේ මුහුණ යාන්තම් පෙනෙන්නට ගත් සැණෙන් මහ සෙනඟ කලබල වූහ. අයෙක් ඇඟිලි තුඩුවලින් ඉස්සෙමින්, අයෙක් හොඳට පේන උස් මුදුන් කරා ඇදෙමින්, තවත් අයෙක් තව‍ෙකකුගේ ඇඟට බර වෙමින් නැතිනම් තවකෙකුට මුවා වී තම ප්‍රාණ භය හංගා ගනිමින් හා - හා පුරා දකින මේ අසාමාන්‍ය සත්වයා දැකගන්නට යුහුසුලුවූහ.”(පිටු - 13 – 14)මොහාන්ගේ නිරූපණය මෙන් ම ආඛ්‍යානය ද අපූරු ය. ඇතැම් සිදුවීම් හා ක්‍රියා අතිශයෝක්තියෙන් දක්වන ඔහු ඒ ඔස්සේ සිද්ධියෙහි හා ක්‍රියාවෙහි බරපතළකම තීව්‍ර කරයි. නැවත ඒවා හාස්‍යට හා විවේචනයට හසු කරයි. අපේ අභිචාර විධි හා අධි මානුෂික ඇදහීම් තුළ පවත්නා මායාව කතුවරයා නවකතාවේ යථාර්ථය සාධනය සඳහා අපූරුවට යොදාගනී. මේවා තේරුම් ගැනීම සඳහා කතුවරයාගේ කාල්පනික ලෝකයට සමීප වීම බෙහෙවින් වැදගත් ය.ආදරණීය වික්ටෝරියා කතාවෙන් රටේ ප්‍රභූ පවුල් කිහිපයක් ද යම් ප්‍රශ්න කිරීමකට ලක් වනු නොවැළැක්විය හැකි ය. එහෙත් මේ ඒ ගැන කතා කිරීමට අවස්ථාව නොවේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>10</day>
    </date>
    <link>http://www.dinamina.lk/2014/09/10/_art.asp?fn=f1409104</link>
    <topic>මොන ජාති තිබුණත් ජනාධිපති අංක එක</topic>
    <author>ඌව සංචාරයකින් පසු චන්ද්‍රානි මාරසිංහ ඡායාරූප - සමන්ත වීරසිරි</author>
    <content>“වැවයි, පාරයි, විදුලියයි සකස් කරන ලිපි සාක්කුවේ තිබෙන බව පවසමින් මැතිවරණ කාලවලදී ඡන්දය ඉල්ලමින් පැමිණෙන එක්සත් ජාතික පක්ෂයේ බිබිල දේශපාලන නායකයන්ට ගමේ අහිංසක ජනතාව දැන් නම් ඉතින් රවටන්නට බැහැ. ජනාධිපතිතුමා සැබවින්ම ඒ දේවල් අපිට ලබාදී තිබෙනවා.“කොටි ත්‍රස්තවාදීන් පරාජය කෙළේ නැත්නම් අසල්වැසි තෙල්ලියද්ද ගමට වගේ අපේ ගම්වාසීන්ද කොටින් අතින් මැරුම් කාලා ඉවරයි. අපි දැන් නිදහසේ සතුටින් ඉන්නවා. අපේ පන රැකදුන් ජනාධිපතිතුමා දෙවි කෙනෙක්.”“එජාප මන්ත්‍රීවරුන් අපේ ගමට ආවේ ඡන්ද කාලෙට විතරයි. දුප්පත් අපිට බොරු පොරොන්දු දීලා යනවා. අපේ මිනිස්සු ගැන කවුරුවත් සලකා බැලුවේනැති නිසා දවසින් දවස දුෂ්කරතාවට පත්වුණා. ඌව උදානය අපේ ගම්වලට විදුලිය, මහාමාර්ග විතරක් නොවෙයි දරුවන්ට යහපත් අනාගතයක් ගොඩනැංවීම සඳහා විශේෂ අධ්‍යාපන වැඩසටහන් ක්‍රියාත්මක කර තිබෙනවා.ජනාධිපති මහ ඌරල ඇත්තෝ අපි එක්ක කතා දමළ ගම් පොජ්ජට ඇවිත් එළි පොජ්ජයි පාර පොජ්ජයි දුන්නා.”ඒ හඬ බිබිල හා ඉඟිනියාගල අතර වූ ගල්ගමුව, පිටකුඹුර, නාමල්ඔය, මීඅත්තලාව, බකිනිගස්දෝව, කරඩුගල, බුලුපිටිය, මැද්දේගම, ගම්වාසීන්ගේ හා රතුගල ආදිවාසීන්ගේය. මොනරාගල හා අම්පාර දිස්ත්‍රික්ක දෙක අතර වූ මෙම ගම්මානවල වෙසෙන ගම්වාසීන් හමුවන්නට අප ලේක්හවුස් මාධ්‍ය කණ්ඩායමක් ගමන් කෙළේ බිබිල සිට අලුතෙන් ඉදි කෙරෙන මාර්ගයෙනි. අඩි 60 ක් දක්වා පුළුල් කොට කාපට් ඇතිරීම සිදු කෙරෙයි.ඉඟිනියාගල දක්වා කිලෝමීටර් 60ක පමණ දුර ප්‍රමාණයක් පුළුල් කර සංවර්ධනය කෙරෙයි. ඒ සඳහා පිරිවැය මිලියන4605කි. අරළු, බුළු, නෙල්ලි, ගම්මාලු ඇතුළු ඖෂධීය වර්ග බහුල වනාන්තරයක් වන නිල්ගල හරහා වැටී ඇති මාර්ගය ඉතා දුෂ්කරයි. අහස සිඹින මහා රූස්ස ගස් යායකින් වූ නිල්ගල හා දානිගල කඳුපෙළ පසු කරමින් අපි රතුගලට පැමිණියෙමු. දානිගල මහ වනයේ සිටි ආදිවාසීන් වෙනුවෙන් නිවෙස් ඉදිකොට පදිංචි කර ඇත්තේ රතුගලය. ආදිවාසීන් පවුල් 88කි. ඒ සියලු පවුල් සඳහා නිවාස ඉදි කර දී තිබේ.ජනාධිපතිතුමන්ගේ නියමය පරිදි රතුගල ප්‍රදේශයේ නිවාස වෙනුවෙන් විශේෂ විදුලි ව්‍යාපෘතියකි. ඊට අවශ්‍ය ට්‍රාන්ස්පෝමර 20ක් ඉදි කර තිබේ. මහාමාර්ගය පුළුල් කෙරෙන්නේද රතුගල හරහා ය. දරුවන් වෙනුවෙන් රතුගල මහින්දෝදය තාක්ෂණ විද්‍යාලයකි. ප්‍රදේශයේ ජනතාවට ජලය පිළිබඳ ගැටලුවටද විසඳුම් ලබාදී තිබේ. දානිගල මහ කඳු යායෙන් ගලා හැලෙන පිරිසුදු ජලය භාවිතා කළ හැකි ලෙස නළ මාර්ගයකි. මාර්ගයේ කාපට් ඇතිරීම සඳහා අවශ්‍ය ජලය ලබාගන්නේද එම නළ ජලය බව අපි දුටුවෙමු. නොසිඳෙන ළිං ජලය හා නළ ළිං ක්‍රමය ප්‍රදේශයේ ජනතා අවශ්‍යතා සපුරයි. ජලය, විදුලිය, මහාමාර්ග යටිතල පහසුකම් ඇති විවිධ දුෂ්කරතාව මඟ හැරී යයි.දසක ගණනාවක් පුරා පැවති දුෂ්කරතාව දුරැලා රතුගල, ගල්ගමුව, නාමල්ඔය, ආදි ගම්මානවාසීහු සංවර්ධනයෙහි ප්‍රතිලාභ ලබති. හිටපු මහ අමාත්‍ය ශෂීන්ද්‍ර රාජපක්ෂ මහතාගේ ඌව සංවර්ධනය කරන ඌව උදානය සැමට එකසේ ක්‍රියාවට නංවා තිබේ. සෑම ගමකම දුෂ්කරතාව දුරු කෙරෙන ව්‍යාපෘතීන් ගණනාවකි. ජලය, විදුලිය, මාර්ග ප්‍රධාන අවශ්‍යතා සෑම ගමක් සඳහාම සපුරා තිබේ. ව්‍යාපෘති ක්‍රමවේදයෙන් ක්‍රියාත්මක කළ නොහැකි ගම් වෙනුවෙන් විකල්ප ක්‍රම මඟින් ප්‍රධාන අවශ්‍යතා සපුරා තිබීම විශේෂත්වයකි. ඒ අතර රතුගල ආදිවාසී ගම්මානය විශේෂ වේ.දානිගල ගල්ගුහා වල කටුක ජීවන තත්ත්වය වැඩි දියුණු කොට ජන කොට්ඨාසයෙහි උරුමය රැක ගනිමින් සරල ජීවන තත්ත්වයක් ඇති කරලීම සඳහා නිවෙස් ඉදිකොට රතුගල පදිංචි කර තිබේ.අතිශය දුක් දොම්නසින් වසර 30ක් පමණ කාලයක් බියෙන් සැකයෙන් ජීවත් වූ ඔවුන්ට ජීවත්වීමේ අයිතිය ලබාදීම ගැන ජනාධිපතිතුමන්ව සිහිපත් කරන්නේ මහා භක්තියකිනි. කොටි ත්‍රස්තවාදීන් පරාජය කිරීමේ අවසන් මෙහෙයුම් පවතින අවස්ථාවේදී ත්‍රස්තවාදීන්ගේ අවසන් ප්‍රහාරය එල්ල වී තිබෙන්නේ අසල්වාසී තෙල්ලියද්ද ගම්මානයටය. ගම්වාසීන් 13 දෙනකු කපා කොටා මරා දමමින් මිනිස් සංහාරය කළ අවස්ථාවේදී අනාරක්ෂිත වුවද දිව ගොස් සැඟවී ඇත්තේද මෙම මහා කැලෑවේය.ප්‍රධාන ලෙස ගොවිතැන් කරන ඔවුහු දැන් සතුටින් සොම්නසින්, දිවි ගෙවති. නිදහසේ ජීවත්වීමට සැලසීමම මහත් වූ පුණ්‍යවන්ත ක්‍රියාවකි. ඒ අතර අවට ගම්වාසීන් ඒකරාශි වෙන්නේ ශාන්ත මුදලාලිගේ කඩේ ළඟටය.ගමේ හා රටේ තොරතුරු එකතු වෙන්නේ ඒ ලෙසටය. ගම්මාන 21 ක පමණ ජනතාවගේ අවශ්‍යතා සපුරලා ශාන්ත මුදලාලිගේ කඩේ ව්‍යාපාරයකට වඩා ගම්වාසීන්ට උදව් උපකාර කරන සැබෑ ලෙසින්ම ගමේ කඩේය. ශාන්ත මුදලාලි නම් ජී. ඩබ්ලිව්. විජේරත්න මහතායි. රතුගල ආදිවාසී නායක දානිගල මහ බංඩිලාගේ සුදාල වන්නියලැත්තෝ ජනාධිපිත මහින්ද රාජපක්ෂ මැතිතුමන් හමුවීමට කොළඹ අරලියගහ මන්දිරය වෙත පැමිණියේද ශාන්ත මුදලාලි මහතා සමගය. විජේරත්න මහතාගේ එම ඓතිහාසික ගමන ගැන විස්තර කරන්නේ මහත් භක්තියෙන් හා ආඩම්බරයෙන්ය. ඒ ගැන සඳහන්කරන ජී. ඩබ්ලිව්.විජේරත්න මහතාඅතිගරු ජනාධිපතිතුමා හමුවීම මගේ ජීවිතේ අමතක නොවන හා හැමදාම සිහිපත් කරන හිතේ රැඳී තිබෙන සිදුවීමක්.පෙර දැනුම්දීමකින් හෝ වේලාවක් දිනයක් වෙන්කර ගැනීමක් සිදු නොකොට ජනාධිපතිතුමා හමුවීමට තරම් අපි වාසනාවන්ත වුණා. අපි වැනි දුප්පත් මිනිසුන්ගේ දුක - සැප විමසමින් අවශ්‍යතාව ඉටු කරදෙන කාරුණික හදවතක් තිබෙන එකම රාජ්‍ය නායකයා එතුමා පමණයි. ලෝක නායකයින් අතර අපේ ජනාධිපතිතුමන් තරම් සංවේදී රාජ්‍ය නායකයින් මෙතෙක් පහළවෙලා නැහැ. මගේ ජීවිතේ අමතක නොවන ඒ දිනය 2011 අප්‍රේල් පළවැනිදායි. ඊට පෙර දිනයේ රාත්‍රී 11ට පමණ අපි බිබිලෙන් පිටත් වුණා. උදේ පාන්දර වනවිට කොළඹට එන්නට හැකිවුණා.කොල්ලුපිටියට යන්නට හැකි බසයක් පිළිබඳව අසා දැනගෙන අරලියගහ මන්දිරය වෙත යන්නට බාධාවක් වූයේ නැහැ. අපි දෙදෙනාගේ අවශ්‍යතාව පැවසීමෙන් පසු සම්බන්ධිකරණ ලේකම්වරයෙකුගේ සම්බන්ධිකරණය කිරීම මත ජනාධිපතිතුමන් හමුවීමේ එම අමරණීය අවස්ථාව ලැබුණා.විදුලිබලය ලබා ගැනීම සඳහා ගම්වාසීන්ගේ ඉල්ලීම සහිත ලිපිය ජනාධිපතිතුමන්ගේ අතටම බාරදෙන්නට හැකිවුණා. ජනාධිපතිතුමාගේ නියමය පරිදි ඉතා කඩිනමින් ගම්මාන 21කට විදුලිබලය ලැබුණා. ශෂීන්ද්‍ර රාජපක්ෂ මහ ඇමැතිතුමා ඌව උදානය වැඩසටහන මඟින් විදුලිය ලබාදීම කඩිනමින් සිදු කිරීමට ක්‍රියා කළා.රතුගල ආදිවාසී නායක රතුගල සුදාල වන්නියලැත්තෝඅපි බිබිලට ආවේ ගියේ කරත්තවලින්. ඒ කරත්ත පාර මහා විශාල මාර්ගයක් විදියට දකින්න ලැබීම අපේ වාසනාවක්. පාර හැදුනට පස්සේ ඉක්මණින් බිබිලට යන්න පුළුවන්. ජනාධිපතිතුමා අපේ ගමට ඇවිත් ලයිට් දුන්නා. ළමයින්ට ඉගෙන ගන්න විද්‍යාලයක් තිබෙනවා. අපි ගෙවූ කාලයට වඩා අපේ දරුවන්ට හොඳ පහසුකම් ලබාදී තිබෙනවා. ගම් 21කට ලබාදී තිබෙන පහසුකම් අනුව අනෙකුත් ගම් වගේම අපිත් දියුණු වුණා.මී අත්තලාව පී.ඩබ්ලිව්. එම්. සුගතපාල මහතාරතුගලින් මෙහාට පවුල් 720ක් සිටිනවා. අපේ ගම්වලට විදුලියබලය ලබාදී තිබෙන නිසා ළමයින්ට පාඩම් කරන්නට කුප්පි ලාම්පු අවශ්‍ය නැහැ. මහින්දෝදය තාක්ෂණ විද්‍යාගාර අපේ ගම්වලටත් ලබාදී තිබෙනවා. ජනාධිපතිතුමා බලයට පැමිණි පසු රටේ අනෙකුත් ගම්වලට ලබාදෙන පහසුකම් අපේ ගම්වලටත් ලබාදී තිබෙනවා. මහින්දෝදය තාක්ෂණ විද්‍යාගාර 64ක් ඒ අනුව අපේ ගම්වල පාසල්වලට තිබෙනවා.අම්පාරත්, බිබිලත්, අතර වූ ඉතාමත් දුෂ්කර වූ අපේ ගම්මාන මෙතෙක් කිසිම රාජ්‍ය නායකයෙකුගේ අවධානයට යොමු වූයේ නැහැ. ගමේ දේශපාලනඥයින් එන්නේ ඡන්දේ කාලෙට විතරයි. ලයිට්, වතුර, පාර හදල දෙන්නම් යැයි බොරු පොරොන්දු දීලා යනවා. දේශපාලනඥයින් අත්හැර දමා තිබූ අපේ ගම්වාසීන්ට මිනිසුන් ලෙස ජීවත්වීමට හැකි පරිසරයක් ලබාදීම ජනාධිපතිතුමා සිදු කළ පුණ්‍යවන්ත කටයුත්තක්. අධ්‍යාපනය, ජලය, විදුලිය, මාර්ග, පරිසරය, නිදහස, හැම දෙයක්ම අපිට ලබාදුන්නේ ජනාධිපතිතුමායි.අම්පාර සිට ගල්ගමුවට තිබී ඇත්තේ එක බසයයි. වසර 27ක් එහි රියදුරු ලෙස සේවය කළ ගල්ගමුව මාටින් සිල්වාමහතා ද අපට හමුවිය. මාටින් සිල්වා මහතා අපට පැවසුවේ කතාන්තරයකි.මම රියදුරු රැකියාව කෙළේ මඩකළපුව ඩිපෝවේ. ගල්ගමුව දක්වා වූ මේ පාර තිබුණේ අඩි 4ක විතර කුඩා පාරක් විදියටයි. බස් එක පිටත්වෙන්න කලින් ළී කොට කීපයක් හා ගල්කැට කීපයක් බස් එකට දමා ගන්නවා. ඒ තරමට කඳු පල්ලම්, ලොකු වලවල්, ගමන් කරන සියලුම දෙනා බිමට බස්සවල තල්ලු කරමින් යන ස්ථාන තිබුණා.සමහර තැන්වල තිබූ ලොකු වලවල් ගල්කැටවලින් පුරවල හෝ ලී ‍ෙකාට දමමින් බස් එක ධාවනය කරනවා. ගල්ගමුව සිට නාමල්ඔය දක්වා කිලෝමීටර 15ක දුර ප්‍රමාණය ඒ විදියට යන විට පැය තුනක පමණ කාලයක් ගතවෙනවා. උදේ 6.10ට පිටත් වන බස්රථය එක ගමන්වාරයයි. පාසල් යන ළමයි හෝ වෙනත් අවශ්‍යතාවලට යන උදවිය ඒ වෙලාවට එන්නට ඕන ගර්භනී මවක් හෝ රෝගියෙකු රෝහලට ගෙනියන්නට අවශ්‍ය වූ විට මූලිකත්වය දෙනවා. බොහෝ විට සර්පයින් දෂ්ට කළ අය රෝහල්වලට ගෙනියන්නට සිදු වුණා. සමහර අවස්ථාවලදී මාර්ග අපහසුතාව ජීවිත අහිමිවීමට තරම් සිදුවුණා.අලුතින් ඉදිවන මහාමාර්ගය අපේ ගම්වලට අලුත් එළියක්. අම්පාර සිට ගල්ගමුවට පමණක් නොව බිබිල දක්වාම මාර්ගය ඉදිවීමෙන් අපේ ගම්වල ජනතාවට දියුණුවීමේ නව මාර්ග ලැබෙනවා. මහාමාර්ග කන්නද කියල අහන රටේ අපිට නම් මේ මාර්ග ඉදිවීමෙන් සිදුවන අගය ඉතා ඉහළයි. මම අවුරුදු 28ක් රියදුරු රැකියාව කළා. මාර්ගවල වටිනාකම මම හොඳට දන්නවා. පැය තුනක කාලයක් ධාවනය කළ කි‍ලෝමීටර 30ක දුර දැන් විනාඩි 20කින් යන්නට පුළුවන්.ගල්ගමුව ඩී.එම්. බී. ගුණසේකර මහතාඅපි ජීවත්වෙන්නේ ගොවිතැන් බත් කරගෙනයි. අපි ගොවිතැන් කළාට පාරක්, වාහන පහසුකමක් නැති නිසා හොඳ මිලක් ගන්නට බැහැ. මුදලාලිලා ඇවිත් ඉල්ලන මිලට දෙන්නට සිදුවෙනවා. අලුතින් මේ මාර්ගය ඉදිවීමෙන් පසුව ප්‍රවාහන පහසුකම් සැලසෙන විට අපේ නිෂ්පාදන බිබිලට හෝ අම්පාරට ගෙනගොස් හොඳ මිලක් ලබාගන්නට පුළුවන්. මාර්ගය ඉදිවීමෙන් විදුලිඑළිය ලැබීමෙන් අපේ ගම්වලට සිදුවන වටිනාකම කියල නිම කරන්නට බැහැ.ගම්වාසීන්ගේ ජීවනෝපායමාර්ග, ජීවන තත්ත්වය සම්පූර්ණයෙන්ම වෙනස් වෙයි.1989 ජනතා විමුක්ති පෙරමුණේ ඇඳිරිනීතියට හසුවී මගේ 11 වියැති දියණිය මිය ගියා. දියනියට සර්පයකු දෂ්ට කළා. රෝහලට හෝ වෙද මහතෙකු ළඟට ගෙනියන්නට පුළුවන්කමක් ලැබුණේ නැහැ. ජවිපෙ ඇඳිරිනීතිය ගම්මාන පුරාම තිබියදී හතර දෙනකු දියණිය වෙද මහතා වෙත ගෙනයන්නට උත්සාහ කළත් ඊට අවසර ලැබුණේ නැහැ. එදා දියණියගෙන ගියා නම් ජීවිතේ බේරගන්නට තිබුණා.ඒ එක්කම ඇඳිරිනීතිය වෙලාවේ ගෙනයාම නිසා 5 දෙනාම මැරුම් කන්නත් තිබුණා. ජවිපෙ භීෂණය දරුණු ලෙස අපේ ගම්මානවලට තර්ජන කළා.ඊට පසුව කොටි ත්‍රස්තවාදීන්ගේ කරදර ද ඒ විදියටම එල්ලවුණා. අපේ ජීවිත පිළිබඳව විශ්වාසයක් තිබුණේ හැම වෙලාවෙම බියෙන් සැකෙන් ජීවත් වුණේ.ඒ සියලු බිය, සැක, දුක, සන්ත්‍රාස, අපේ ජනාධිපතිතුමා අවසන් කරනු ලැබුවා. එතුමන්ට පිංසිද්ධ වෙන්න අපි දැන් නිදහසින් සතුටින් ජීවත්වෙනවා.රතුගල ආදිවාසී නායක වන්නියලැත්තනගේ මව වන හීන් මැණිකා (70)මෑතක් වනතෙක්ම තිබුණේ අඩි පාරක්. කැලෑ අඩිපාරවල් දිගේ මුළු දවස පුරාම ඇවිදගෙන ගියේ. කාපට් ඇතුරූ පාරවල් තිබෙන බව දන්නේ මේ ඉදිවන අලුත් පාරෙන්. කාපට් පාර කෙසේ වෙතත් තාර පාරක්වත් අපි දැකල නැහැ. දැන් අපේ ළමයින්ට හොඳයි. ඉගෙන ගන්නට පාසල් තිබෙනවා. පාර, විදුලිය, ගෙවල් හැමදෙයක්ම ලබාදී තිබෙනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n1409111</link>
    <topic>රණවිරු මවුපියන්ට වසරකට රජයෙන් රුපියල් කෝටි 300ක්</topic>
    <author>විජයානි එදිරිසිංහ</author>
    <content>ත්‍රස්තවාදය නිමා කරනු පිණිස කැප වූ ත්‍රිවිධ හමුදාවේ සහ පොලිසියේ රණවිරුවන්ගේ මවුපියන්ගේ බැංකු ගිණුම්වලට රජය මඟින් වසරකට රුපියල් කෝටි 300 ඉක්මවා යන මුදලක් බැර කරන ‍අතර රණවිරු සේවා අධිකාරිය පමණක් වසරකට රුපියල් කෝටි 30ක පමණ මුදලක් බැර කෙරේ.රුපියල් 750 බැගින් වූ මෙම මුදල 1982 සිට 2009 මැයි 18 දක්වා හමුදා සේවයේ යෙදී සිටි සෑම රණවිරු මවුපියකුගේම ගිණුම්වලට බැර කෙරෙයි.ජනාධිපති මහින්ද රාජපක්ෂ මහතාගේ සහ ආරක්ෂක ලේකම් ගෝඨාභය රාජපක්ෂ මහතාගේ යෝජනාවකට අනුව මේ උතුම් සද්කාර්යය සිදුවන්නේ මෙරට ත්‍රස්තවාදය නිමා කිරීමට කැප වූ රණවිරු මවුපියන් වෙනුවෙන් ඉටුවිය යුතු යුතුකමක් ලෙස සලකමින් බව රණවිරු සේවා අධිකාරියේ සභාපතිනී පත්මා වෑත්තෑව මහත්මිය පැවසුවාය.රජය සිදුකරන මෙම නිහඬ සේවය තුළින් 1982 සිට 2009 දක්වා ත්‍රිවිධ හමුදාවේ සහ පොලිසියේ රණවිරු මාපියන් ලක්ෂ ගණනක් සුවිශේෂ වූ ප්‍රතිලාභයක් ලබයි. යුද්ධයේදී මිය ගිය, අතුරුදන් සහ වෛද්‍ය හේතු මත විශ්‍රාම ගිය රණවිරුවන්ගේ මාපියන් සඳහා රුපියල් 750ක මාසික දීමනාව ගෙවීම රණවිරු සේවා අධිකාරිය භාරයේ පවතී.මේ අනුව මසකට එවැනි මාපියන් විසිපන්දහසක් - තිස්පන්දහසක් අතර ප්‍රමාණයකට එම මුදල් ලබා දෙනු ලබයි. පසුගිය මාසයේ පමණක් රණවිරු සේවා අධිකාරිය මඟින් මාපියන් විසිපන්දහසකට ගෙවීම් කර තිබේ. දැනට හමුදා සේවයේ යෙදී සිටින සහ ආබාධිත රණවිරු මාපියන් වෙනුවෙන් මෙම මුදල් ගෙවන්නේ රාජ්‍ය ආරක්ෂක අමාත්‍යාංශය මඟිනි.රණවිරුවකු මෙලොවට බිහිකර රටට නිදහස උදා කරදීමට කැපවූ මේ මාපියන් වෙනුවෙන් එම මුදල් නියමිත වේලාවට ගෙවනවාද යන්න ජනාධිපති මහින්ද රාජපක්ෂ මහතා‍ත් ආරක්ෂක ලේකම් ගෝඨාභය රාජපක්ෂ මහතාත් නිරතුරුවම සොයා බලන බව පත්මා වෑත්තෑව මහත්මිය පැවසුවාය. රණවිරු මවුපියන් වෙනුවෙන් රජය ඉටු කරන සෙසු සුබසාධන වැඩවලට අමතරව මේ දීමනා සද්කාර්යය සිදුවෙයි.මේ දීමනාව මෙතෙක් ලබානොගත් රණවිරු මාපියන් හෝ රණවිරුවා හදාවඩාගත් භාරකාරයෙකු සිටී නම් වහාම ඉල්ලුම් කරන ලෙස රණවිරු සේවා අධිකාරිය දන්වා සිටියි.රජයේ මේ උතුම් සද්කාර්යය රණවිරු මාපියන් ජීවත්වන තෙක්ම ඔවුන්ගේ ගිණුම්වලට බැර වෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n1409112</link>
    <topic>ජනපති මහියංගණ සෑ රදුන්ගේ ආශිර්වාද ලබා ගනී</topic>
    <author>මහින්ද අලුත්ගෙදර මහියංගණය සිට ....</author>
    <content>මහියංගණය ප්‍රදේශයේ සංචාරයක නිරත වූ ජනාධිපති මහින්ද රාජපක්ෂ මහතා ඵෙතිහාසික මහියංගණය රජමහා විහාරස්ථානය වැදපුදාගෙන ආශිර්වාද ලබාගනී.එම විහාරස්ථානය වෙත පැමිණි ජනාධිපතිවරයා මහියංගණ රාජමහා විහාරස්ථානයේ විහාරභාරකාර හා අස්ගිරි විහාර පාර්ශවයේ ජ්‍යෙෂ්ඨ කාරක සංඝ සභික පූජ්‍ය උරුලෑවත්තේ ධම්මරක්ඛිත නාහිමියන් බැහැදැක උන් වහනසේගේ සුවදුක් විමසීය. උන්වහන්සේ වෙත අටපිරිකර පූජාකළ ජනාධිපති මහින්ද රාජපක්ෂ මහතා වෙත ආශිර්වාද කරමින් පිරිත් නූලක් ද ගැට ගැසූහ.අනතුරුව චෛත්‍ය රාජයාණන් වහන්සේ අභියසට ගිය ජනාධිපති මහින්ද රාජපක්ෂ මහතා මල් පූජා කළ අතර පසුව මහියංගනය රජමහා විහාරස්ථානයේ ධාතු මන්දිරය වෙත ද ගොස් ආශිර්වාද ලබා ගත්තේය.එයින් අනතුරුව ඵෙතිහාසික මහා සමන් දේවාලය වෙත ගිය ජනාධිපති මහින්ද රාජපක්ෂ මහතා ආශිර්වාද ලබා ගත්තේය. තම සදාදරණීය නායකයන්ගේ පැමිණීම දුටු මහියංගනය ජනතාව මහත් හරසරින් යුතුව ජනාධිපති මහින්ද රාජපක්ෂ මහතා පිළිගත් අතර ඔවුන් සමඟ සුහඳ පිළිසඳරක නිරතවීමට ද අමතක නොකළේය.ඇමැතිවරුන් වන නිමල් සිරිපාල ද සිල්වා, ලක්ෂ්මන් සෙනෙවිරත්න, මහ ඇමැතිවරුන් වන මහීපාල හේරත්, ප්‍රසන්න රණතුංග, සරත් ඒකනායක, පාර්ලිමේන්තු මන්ත්‍රීවරුන් වන තේනුක විදානගමගේ, දිළුම් අමුණුගම, කනක හේරත්, උව පළාත් හිටපු ඇමැති අනුර විදානගමගේ මහත්වරු ද මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n1409113</link>
    <topic>67වැනි ජාතික දින උළෙල වීරකැටියේ දී</topic>
    <author>නුවන් කොඩිකාර</author>
    <content>මීළග ජාතික නිදහස් දින සැමරුම් උළෙල වීරකැටිය, මධ්‍ය මහා විදුහල් පරිශ්‍රයේ දී පැවැත්වීමට රජය තීරණය කර තිබේ. ඒ අනුව 67 වැනි ජාතික නිදහස් උළෙල ලබන පෙබරවාරි 04 වැනි දින ජනාධිපති මහින්ද රාජපක්ෂ මහතාගේ ප්‍රධානත්වයෙන් පැවැත්වේ.හම්බන්තොට දිස්ත්‍රික්කයේ නිදහස් දින සැමරුම් උළෙලක් පැවැත්වෙන ප්‍රථම අවස්ථාව මෙය වන අතර, මේ උත්සවය ආගමික කටයුතු, ප්‍රාදේශීය සංවර්ධන කටයුතු, ආචාර පෙළපාළි, සංස්කෘතික සංදර්ශන ඇතුළු වැඩසටහන් රැසකින් සමන්විත වේ.අගමැති ආචාර්ය දි.මු. ජයරත්න මහතාගේ ප්‍රධානත්වයෙන් රාජ්‍ය පරිපාලන හා ස්වදේශ කටයුතු ඇමැති, ඩබ්ලිව්.ඩී.ජේ. සෙනෙවිරත්න මහතාගේ සහභාගිත්වයෙන් ඊයේ (10) අගමැති කාර්යාලයේ දී පැවැති එහි මූලික සාකච්ඡාවේ දී මේ බව අවධාරණය කෙරිණ.මේ පිළිබඳව පැවති මූලික සාකච්ඡාවේ දී වීරකැටිය මධ්‍ය මහා විදුහල ඇතුළු උත්සව භූමි පරිශ්‍රය අංගසම්පූර්ණව සකස් කරන ලෙස අගමැති ආචාර්ය දි.මු. ජයරත්න මහතා අදාළ නිලධාරීන්ට එහිදී උපදෙස් දුන්නේය.මාර්ග සංවර්ධනය කිරීම, අතුරු මාර්ග හා විකල්ප මාර්ග සකස් කිරීම, වේදිකා ඇතුළු උත්සව භූමි අලංකරණ කටයුතු, ජල හා විදුලිබල සම්පාදනය යන කටයුතු එහිදී අදාළ නිලධාරීන් වෙත භාරදීම ඇමැති ඩබ්ලිව්.‍ඩී.ජේ. සෙනෙවිරත්න මහතා විසින් සිදු කළේය.මෙම උත්සවයට සමගාමීව කොළඹ 07, නිදහස් චතුරශ්‍ර පරිශ්‍රයේ දී සර්ව රාත්‍රික පිරිත් දේශනයක් පැවැත්වෙන අතර, ඊට සමගාමීව වීරකැටිය ප්‍රාදේශීය ලේකම් කාර්යාල බල ප්‍රදේශයේ ආගමික ස්ථාන පහක දී ආගමික වතාවත් සිදු කෙරේ. නිදහස් චතුරශ්‍රයේ පිහිටි මහාමාන්‍ය ඩී.එස්. සේනානායක මැතිතුමාගේ පිළිරුව අභියස පුෂ්පෝපහාර පිදීම ද මෙම ජාතික උත්සවයට සමගාමීව සිදු කෙරේ.මේ අවස්ථාවට රාජ්‍ය පරිපාලන හා ස්වදේශ කටයුතු නියෝජ්‍ය ඇමැති විජය දහනායක, ජල සම්පාදන හා ජලාපවහන නියෝජ්‍ය ඇමැති නිරූපමා රාජපක්ෂ, හම්බන්තොට දිස්ත්‍රික් පාර්ලිමේන්තු මන්ත්‍රී වී.කේ. ඉන්දික, මධ්‍යම පළාත් සභා මන්ත්‍රී අනුරාධ ජයරත්න, අගමැති ලේකම් එස්. අමරසේකර, රාජ්‍ය පරිපාලන හා ස්වදේශ කටයුතු අමාත්‍යාංශයේ ලේකම් පී.බී.අබේකෝන් යන මහත්ම මහත්මීන් ඇතුලු පිරිසක් සහභාගි වී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n1409114</link>
    <topic>රට පුරා ඇති අර්තාපල් තොග මිල දී ගැනීමට රජය සූදානම්</topic>
    <author>රන්ජිත් පද්මසිරි, චමීර ඇල්ලදෙණිය සහ සුභාෂිණි සේනානායක</author>
    <content>අල ගොවියා ආරක්ෂා කිරීමට රට පුරා ඇති සියලු අර්තාපල් තොග මිල දී ගැනීමට රජය සූදනම් බව අගමැති දි.මු. ජයරත්න මහතා පාර්ලිමේන්තුවේ දී ඊයේ (10) ප්‍රකාශ කළේය.  අර්තාපල් සඳහා රජය සහතික මිලක් ලබා දී ඇති බව පෙන්වාදුන් අගමැතිවරයා අනුර කුමාර දිසානායක මහතා විශේෂ මැතිවරණ වාසියක් ලබා ගැනීමට කටයුතු කරමින් සිටින බව ද කිවේය.ස්ථාවර නියෝග 23/2 යටතේ අර්තාපල් ආනනය නවතා දැමීම හා බදු පැනවීම සම්බන්ධව හා අර්තාපල් ගොවීන්ගේ ගැටලු සම්බන්ධව විපක්ෂ මන්ත්‍රී අනුර කුමාර දිසානායක මහතා ඇසූ ප්‍රශ්නයන්ට පිළිතුරු සපයමින් අග්‍රාමාත්‍ය දි.මු.ජයරත්න මහතා මෙලෙස පැවසීය.මේ වසරේ අගෝස්තු අග සිට දෙසැම්බර් දක්වා රටේ අර්තාපල් පරිභෝජන අවශ්‍යතා සැපිරීමට මෙවර යල කන්නයේ අස්වැන්න ප්‍රමාණවත් ලෙස සැපයෙන බැවින් අර්තාපල් ආනයනය නවතා දැමීමට රජය කටයුතු කර ඇතැයි අගමැති දි.මු. ජයරත්න මහතා පැවසීය. ලක් සතොස විසින් මෙවර අර්තාපල් අස්වැන්න කිලෝ ග්‍රෑම් 1ක් රුපියල් .80ක ස්ථාවර මිලකට මිලදී ගැනීමට අර්තාපල් ගොවීන් සමඟ ගිවිසුම් අත්සන් කර ඇති බවද අගමැතිවරයා ප්‍රකාශ කළේය.මෙලෙස මිලට ගන්නා අර්තාපල් ගබඩා කිරීම සඳහා රජය විසින් පහසුකම් සැපයීමට පියවර ගෙන ඇති අතර, ඒ තුළින් ගොවියාට හෝ රජයට ගැටලුවක් ඇති නොවන අතර ගබඩා පහසුකම් සැපයීම නිසා අර්තාපල් මිල පහළ යාම වළක්වා ගත හැකි බවද ජයරත්න මහතා පෙන්වා දුන්නේය.ඊට අමතරව මෙම අර්තාපල් ගොවීන් හා අස්වැන්න පිළිබඳව සියලුම දිස්ත්‍රික්කවල දිස්ත්‍රික් ලේකම්, දිසාපතිවරුන් නිරීක්ෂණය කරන අතර පොහොර සහනාධාරය එලෙසම පවත්වාගෙන යාමට රජය කටයුතු කිරීමට බලාපොරොත්තු වන බව කී අගමැතිවරයා වගා ණය ක්‍රමයේ සියයට 7ක සහන පොලී අනුපාතයද එලෙසම ලබා දීමට රජය කටයුතු කරන බවද කීය.දේශීය බීජ ප්‍රවර්ධනය කිරීම‍ මගින් අඛණ්ඩව ගොවියාට සහන සැපයීමට රජය විසින් පියවර ගෙන ඇත.ගොවීන් විසින් සපයන සියලුම අර්තාපල් සැපයුම් ප්‍රමාණයක් රජය මිලදී ගන්නට රජය අපේක්ෂා කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n1409115</link>
    <topic>චීන ජනපති 16දා මෙරට නිල සංචාරයක</topic>
    <author> මහින්ද අලුත්ගෙදර</author>
    <content>දෙදින නිල සංචාරයක් සඳහා චීන ජනාධිපති ෂී ජිංපින් (Xi Jinping) මහතා ශ්‍රී ලකාවට පැමිණීමට නියමිතයි.ශ්‍රී ලංකා ජනාධිපති මහින්ද රාජපක්ෂ මහතාගේ ආරාධනයකට අනුව එළඹෙන 16 දා මෙරටට පැමිණෙන චීන ජනාධිපතිවරයා දෙරට අතර පවතින ද්වීපාර්ශවික සබඳතා තවදුරටත් ශක්තිමත් කර ගැනීමට නියමිත බව විදේශ කටයුතු අමාත්‍යාංශය පවසයි.ජනාධිපති මහින්ද රාජපක්ෂ මහතා චීනයේ සිදුකළ නිල සංචාරය අතරතුර චීන ජනාධිපතිවරයා සමඟ ද්වීපාර්ශවික වශයෙන් සාකච්ඡා කළ අතර දෙරට අතර පවතින ද්වීපාර්ශවික සහයෝඟීතාවය තවදුරටත් වර්ධනය කර ගැනීමට දෙරටේ නායකයන් එහිදී එකඟ වූහ.චීන ජනාධිපති ෂී ජිංපින් මහතාගේ මේ සංචාරයේ දී ජනාධිපති මහින්ද රාජපක්ෂ මහතා සමඟ ද්වීපාර්ශවික වශයෙන් සාකච්ඡා කිරීමට නියමිත අතර ඊට අමතරව කලාපීය වශයෙන් දෙරටට වැදගත් වන නව අවබෝධතා ගිවිසුම් කිහිපයකට අත්සන් කිරීමට නියමිත බවද විදේශ කටයුතු අමාත්‍යාංශය කියයි.චීන ජනාධිපතිවරයා සමඟ එරට ඉහළ පෙළේ ධුත පිරිසක් ද දිවයිනට පැමිණීමට නියමිත අතර චීන ජනාධිපතිවරයෙකු ශ්‍රී ලංකාවේ සංචාරයක නිරත වන්නේ වසර 28කට පසුව වීම ද විශේෂත්වයකි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n1409116</link>
    <topic>නොරොච්චෝලේ දෙවන අදියර විවෘත කිරීමට තව දින 5යි</topic>
    <author>චමීර ඇල්ලදෙණිය</author>
    <content>පුත්තලම නොරොච්චෝලේ ලක්විජය ගල් අඟුරු බලාගාරයේ දෙවන හා තෙවන අදියර විවෘත කිරීමට තව දින 05යි. ‘සැමට සැමදා විදුලිය’ යන තේමාව යටතේ විවෘත කරන ලක්විජය බලාගාරය මඟින් මෙගා වොට් 900ක ධාරිතාවක් ජාතික පද්ධතියට එක් කිරීමට සැලසුම් කර ඇත.ශ්‍රි ලංකාවේ විදුලිබල අවශ්‍යතාවෙන් සියයට පහනක් මේමඟින් සැපයෙන බව විදුලිබ මණ්ඩලයේ සභාපති ඩබ්ලිව් බී ගනේගල මහතා දිනමිණට ඊයේ (10) ප්‍රකාශ කළේය.පළමු අදියර යටතේ මෙගාවොට් 300ක් නිපදවන අතර මේ විදුලිය, නොරොච්චෝල බලාගාරයේ සිට වේයන්ගොඩ දක්වා සම්ප්‍රේෂණය කෙරේ. දෙවන අදියර යටතේ මෙගාවොට් 300 බැගින් වූ ටර්බයින දෙකක් ක්‍රියාත්මක කෙරෙන අතර එමගින් මෙගාවොට් 600ක් නිපදවේ. මෙසේ නිපදවන විදුලිය, නොරොච්චෝල බලාගාරයේ සිට අනුරාධපුරය දක්වා දිවෙන කි.වො. 220 අධිසැර සම්ප්‍රේෂණ මාර්ගයේ කුළුණු 234 ක් ඔස්සේ රැගෙන යාමට නියමිතය.චීන ජනරජයේ සහන ණය ආධාර මත 2006 වසරේදී නොරොච්චෝල බලාගාර ව්‍යාපෘතියේ ඉදිකිරීම් කටයුතු, අතිගරු ජනාධිපති මහින්ද රාජපක්ෂ මැතිතුමාගේ ප්‍රධානත්වයෙන් ආරම්භ කෙරුණු අතර සමස්ත ව්‍යාපෘතිය සඳහා වැයවූ මුදල ඩොලර් මිලියන 1341 කි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n1409117</link>
    <topic>මැණික් හා ස්වර්ණාභරණ අධිකාරියට රු. 37,06,95,500කවාර්තාගත ආදායමක්</topic>
    <author> ශීලා උඩුවර</author>
    <content>ජාතික මැණික් හා ස්වර්ණාභරණ අධිකාරිය මේ වසරේ ජනවාරි සිට ජූනි දක්වා වන මාස 6 තුළ දී රුපියල් 278 099 470 ක වාර්තා ගත ආදායමක් ලබා ඇතැයි පරිසර හා පුනර්ජනනීය බලශක්ති අමාත්‍යාංශය කියයි.ජාතික මැණික් හා ස්වර්ණාභරණ අධිකාරිය පසුගිය වර්ෂයේ ලබා ඇති ආදායම රුපියල් 37,06,95, 500ක් වන අතර ඒ අනුව මේ වසරේ වාර්ෂික ආදායම අභිබවා යාමට අධිකාරියට හැකියාව ලැබී තිබේ. මේ වසරේ ජූනි මාසයේ සිට දෙසැම්බර් දක්වා රුපියල් 225 950 000 ක ආදායමක් ලබා ගැනීමට අධිකාරිය අපේක්ෂා කරයි.පරිසර හා පුනර්ජනනිය බලශක්ති ඇමැති සුසිල් ප්‍රේමජයන්ත මහතාගේ උපදෙස් පරිදි දිවයිනේ බොහෝ ප්‍රදේශවල සිදුවන අනවසර මැණික් කැණීම් නතරකර විධිමත් ලෙස නව ව්‍යාපෘති ආරම්භ කිරීම නිසා වාර්තාගත ආදායම ලබා ඇත.සීතාවක ගගේ තල්දූව පාලම අසළ කළු ගඟ ආශ්‍රිතව හරණියාවක හා අයගම, බලංගොඩ යන ප්‍රදේශවල සිදු වූ බොහෝ අනවසර මැණික් ගැරීම් නතර කර ක්‍රමවත් නව ව්‍යාපෘති ඇරඹීමට අධිකාරිය පියවර ගැනීම නිසා ආදායම ඉහළ ගොස් ඇතැයි ජාතික මැණික් හා ස්වර්ණාභරණ අධිකාරියේ සභාපති අමිත ගමගේ මහතා පවසයි.මැණික් කැණීම සඳහා බලපත්‍ර ලබා ගැනීමේදී ඉඩමේ අයිතිය තහවුරු කරවා ගැනීමට සමහර පුද්ගලයන් ව්‍යාජ ඔප්පු සකස් කිරීම නිසා ඇති වී තිබෙන ප්‍රශ්නකාරී තත්ත්වයට විසඳුමක් ලෙස නව ක්‍රමවේදය හඳුන්වා දී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n1409118</link>
    <topic>ඌවේ රණවිරු පවුල්වලසියලු ගැටලුවලට විසඳුම්</topic>
    <author>විජයානි එදිරිසිංහ</author>
    <content>ඌව පළාතේ සියලුම රණවිරු පවුල්වල ඇති ප්‍රශ්න විසඳීමට ජංගම සේවා හරහා පසුගිය දින කිහිපය තුළ පියවර ගෙන තිබේ.රණවිරු සේවා අධිකාරියේ මැදිහත්වීම මත පැවැත්වූ මේ ජංගම සේවා තුළින් රණවිරු පවුල් 1500ක පමණ ගැටලු වලට ඒ අවස්ථාවේම විසඳුම් ලබාදුන් බව රණවිරු සේවා අධිකාරියේ සභාපතිනී පත්මා වෑත්තෑව මහත්මිය පැවසුවාය.මහියංගන, මොනරාගල සහ නුවරඑළිය ප්‍රදේශවල මේ ජංගම සේවා පසුගිය මාස දෙක තුළ පවත්වා තිබේ. මෙහිදී වැඩිම ගැටලු ප්‍රමාණයක් තිබී ඇත්තේ ඉඩම් හා සම්බන්ධ ඒවා වෙයි. වැටුප් ප්‍රශ්න, සෞඛ්‍ය, රැකියා, මූල්‍යමය ගැටලු, පවුල් ප්‍රශ්න ඇතුළු ගැටලු ප්‍රමාණයක් මෙහිදී විසඳා තිබේ.මේ ජංගම සේවයට ඉඩම් කොමසාරිස්වරයා ප්‍රමුඛ ‍එම දෙපාර්තමේන්තු නිලධාරීන්, සෞඛ්‍ය දෙපාර්තමේන්තුවේ නිලධාරීන් හැඳුනුම්පත්, රියදුරු බලපත් ඇතුළු අංශ රැසක නිලධාරීන් සම්බන්ධ වී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n1409119</link>
    <topic>කොතලාවල ආරක්ෂකවිශ්වවිද්‍යාලය 27දා සැමටම විවෘතයි  </topic>
    <author>විජයානි එදිරිසිංහ</author>
    <content>ශ්‍රීමත් ජෝන් කොතලාවල ආරක්ෂක විශ්වවිද්‍යාලය සෑම මවුපිය දූ දරුවකුටම දැක බලා ගැනීම සඳහා ලබන 27 වැනිදා විවෘත දිනයක් බවට පත් කර තිබේ.මෙම විශ්වවිද්‍යාලයට ඇතුල්වෙන සිසු සිසුවියන්ට සහ මාපියන්ට එහි අධ්‍යයන කටයුතු පිළිබඳ හරිහැටි අවබෝධයක් ලබාදීමේ අරමුණ මත මෙවැනි දිනයක් පැවැත්වීමට තීරණය කළ බව එම විශ්වවිද්‍යාලයේ නියෝජ්‍ය උප කුලපති ලාල් ගුණසේකර මහතා පැවසීය.මෙදිනට රටේ ඕනෑම තැනක සිට පැමිණ පෙරවරු 8.30 සිට පස්වරු 5.00 දක්වා එම විශ්වවිද්‍යාලයේ කටයුතු සොයා බලා ‍එහි සිටින ආචාර්යවරු ඇතුළු අධ්‍යක්ෂ මණ්ඩලය හමුවී ගැටලු විසඳා ගනිමින් අවශ්‍ය දැනුම ලබාගැනීමට පහසුකම්ද සපයා තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091110</link>
    <topic>උතුරේ මහ ඇමැතිට රජයෙන්කෝටියක් වටිනා සුපිරි රථයක්</topic>
    <author>වවුනියාව මධ්‍යම විශේෂ බණ්ඩාර විපුලසේන</author>
    <content>උතුරු පළාත් සභාවේ ප්‍රධාන ඇමැතිටත් රුපියල් කෝටියක් වටිනා අධි සුඛෝපභෝගී වාහනයක් ර‍ජයෙන් ලබාදෙයි. සියලු පළාත් සභාවල ප්‍රධාන ඇමැතිවරුන්ට ඇමැතිවරුන්ට ලබාදෙන සියලු පහසුකම් රජයට එරෙහිව කටයුතු කරන ද්‍රවිඩ ජාතික සන්ධානයේ අයටත් වෙනසක් නොමැතිව ලබාදීමට ජනාධිපතිවරයා විසින් උපදෙස් දී ඇති ආකාරයටම පෙරේදා යාපනය උතුරු පළාත් ආණ්ඩුකාර කාර්යාලයේදී මෙම වාහන ලබාදීම සිදු කෙරිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091111</link>
    <topic>විභාග අපේක්ෂකයන්ගේ ආතතියටදැඩි අවධානයක් යොමු කළ යුතුයි</topic>
    <author>අනුරාධපුර උතුර විශේෂ - දයා ගුණවර්ධන</author>
    <content>අද ශිෂ්‍ය ප්‍රජාව තුළ පවතින විභාග භීතිකාව ප්‍රබලව ආරම්භ වන්නේ 5 වසරේ ශිෂ්‍යත්ව විභාගයෙන් බවත් ප්‍රබල ලෙසම අවසාන වන්නේ අධ්‍යාපන පොදු සහතික පත්‍ර උසස් පෙළ පරීක්ෂණයෙන් බවත් ඉන් ඔබ්බට ද විවිධ වූ තරඟ විභාගවලදී විභාග භීතිකාව විභාග අපේක්ෂකයන් අතරේ පවතින බව අනුරාධපුර ශික්ෂණ රෝහලේ සහන් පියස මනෝවිද්‍යා උපදේශන සේවයේ ජ්‍යෙෂ්ඨ උපදේශකවරයෙක් දිනමිණ කළ විමසුමකදී හෙළිදරව් කළේය.කොතරම් දක්ෂයෙක් වුවත් මේ සෑම අවස්ථාවකදීම විභාග අපේක්ෂකයන් තුළ විභාග ආතතියක් ඇතිවීම නිසා දැඩි බලාපොරොත්තු තබාගෙන සිටින බැවින් ඔවුන් අතර එය විභාග භීතිකාව දක්වා වර්ධනය වේ.ඒ නිසා විභාගය ආසන්න වෙත්ම එයින් තමා අසමත් වේද යන බියක් ඇතිවීම ද, විෂය බද්ධ කරුණු අමතක වීම ද, විවිධ කායික රෝග ඇතිවීම ද, අධික තරහව, නුරුස්සනා ගතිය සහ පන්ති හා පාඩම් මගහැරීම වැනි අවස්ථා ද ඉන් අනතුරුව මානසික රෝග වැළඳීමට පවා ඉඩ කඩ පවතින බව ද පෙන්වා දෙයි. එවැනි අවස්ථා උදාවීමේ ප්‍රධාන සාධකයක් වන්නේ බොහෝ විට අමතර උපකාරක පන්ති වෙත යාමට දරුවන් සහ මවුපිය වැඩිහිටියන් ද විවිධ අයුරින් පෙළඹී සිටීමය.සමහර අවස්ථාවලදී සුදුසුකම් නොලත් සමහර පුද්ගලයන් උපාධි සහ පුහුණුව ලත් ප්‍රාඥයන් ලෙස ව්‍යාජ වෙළෙඳ දැන්වීම්, පෝස්ටර් හා විද්‍යුත් මාධ්‍ය ඔස්සේ ද අධික ධනයක් වැය කොට සිදුකරන ව්‍යාජ ප්‍රචාර ජන සමාජයම රවටමින් දරුවන්ගේ මානසිකත්වය ඔවුන් තුළ රැඳවීමට උත්සහ දැරීම නිසා මවුපියෝ ද දරුවන්ගේ උවමනා ඉටු කිරීමට විශාල ලෙස ධනය වැය කරති.එහෙත් විභාග ප්‍රතිඵල නිකුත් වීමත් සමඟම බලාපොරොත්තු සුන් වන බොහෝ දෙනා අතරින් සමහර අය මානසික අසහන තත්ත්වයකට පත්වීමෙන් ‍මත් භාවිතයට සහ විවිධ සමාජ විරෝධී ක්‍රියාවන්ට පෙළඹී ජීවිතය අසාර්ථක කරගනිති. එවන් අසහනකාරී අයහපත් තත්ත්වය නිසා අවාසනාවන්ත ඉරණමට ගොදුරුවීමෙන් වසරින් වසර ශික්ෂණ රෝහලේ සහන් පියස වෙත යොමුවී උපදේශන සේවා ලබාගන්නා රෝගීන්ගේ සංඛ්‍යාව ඉහළ යමින් පවතින බවද පෙන්වා දෙයි. එම රෝගීන් වෙත ලබාදෙන උපදේශන සේවා මඟින් සුවය ලබා ජීවිතය සාර්ථක කරගන්නා බවද හෙතෙම සඳහන් කරයි.බොහෝ විට නිවසේදී සහ පාසලේදී ඇති නිදහසට වඩා වැඩි නිදහසක් නගරවල හා නගරාශ්‍රිතව පමණක් නොව ගම්බදවද පවත්වාගෙන යන උපකාරක පන්තිවලදී ශිෂ්‍ය ප්‍රජාවට ලැබීම ද, එසේම සමහර උපකාරක පන්ති පවත්වන ගුරුවරුන් විෂය බද්ධ කරුණු අදාළ නිර්දේශ අනුව ශිෂ්‍යයන් වෙත පන්ති කාමරය තුළදී ලබා නොදීමද එවැනි අවාසනාවන්ත අවස්ථාවට ශිෂ්‍යයා ඇදවැටීමට ප්‍රධාන හේතුවකි.දරුවන්ට ඇති ආදරය හා කරුණාව නිසා වෙහෙස මහන්සි වී උපයාගන්නා මුදල් ඔවුන් අතට වැඩිපුර ලබාදීමද මවුපියන් විසින් සිදු කරන තවත් වරදකි. එසේම මේ අයාලයේ යන තරුණ දරුවන් ගැන වැඩිහිටියන් වැඩි අවධානයකින් යුතුව සොයා නොබැලීම ද ඊළඟ අවාසනාවන්ත ප්‍රධාන සාධකය වේ. එබැවින් මවුපිය වැඩිහිටි ප්‍රජාව මෙන්ම අධ්‍යාපන ක්ෂේත්‍රයේ බලධාරීන්ද මෙම ජාතික ව්‍යසනය පිළිබඳව දැඩි අවධානයක් යොමු කළ යුතු කාලයකි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091112</link>
    <topic>නාවලපිටිය එජාප සංවිධායක ධුරය බාරදී ඇත්තේජනතාවගෙන් මෙන්ම පක්ෂයෙන් ද ප්‍රතික්ෂේප වූ අයෙකුටයි</topic>
    <author>ගම්පොල සමූහ</author>
    <content>නාවලපිටිය ආසනය තුළ භීෂණය පතුරවමින් දුර්දාන්ත ලෙස හැසිරුණු අයෙකු ජනතාවගෙන් මෙන්ම පක්ෂයෙන්ද ප්‍රතිකෂේප වූ පසු ඔහුට එක්සත් ජාතික පක්ෂයේ නාවලපිටිය ආසන සංවිධායක තනතුරදීම යළිත් ජනතාව පීඩනයකට හා භීෂණයකට ඇද දැමීමකැයි නාවලපිටිය ආසන ශ්‍රී.ල.නි.ප. නියෝජිත පිරිසක් විශේෂ මාධ්‍ය හමුවක් කැඳවමින් ප්‍රකාශ කර සිටිති.එක්සත් ජනතා නිදහස් සන්ධානය නියෝජනය කරමින් දෙවරක් මධ්‍යම පළාත් සභා මන්ත්‍රීවරයකු ලෙස සිටි ආනන්ද අලුත්ගමගේ මහතා එයින් ඉවත් වී එක්සත් ජාතික පක්ෂ සාමාජිකත්වය ලබා ගැනීමෙන් පසු එහි නායකත්ව මණ්ඩලය හා ජාතික නායකත්වය විසින් ඒ මහතා හට නාවලපිටිය ආසන සංවිධායක ධුරය පිරිනමන ලදී.එම සංවිධායක ධුරය ලබා ගැනීමෙන් පසු ආනන්ද අලුත්ගමගේ මහතා මාධ්‍ය හමුවක් කැඳවමින් තමාට ශ්‍රී.ල.නි.ප. ආසන සංවිධායකවරයා විසින් නොයෙකුත් ද්‍රෝහිකම් කරමින් පක්ෂයෙන් ඉවත් කළ බව පැවසීය.එයට පිළිතුරක් ලෙස ශ්‍රී.ල.නි.ප. නාවලපිටිය ක්‍රියාකාරිත්වය මෙම මාධ්‍ය හමුව නාවලපිටිය ශ්‍රී.ල.නි. පක්ෂ කාර්යාලයේදී පවත්වා කරුණු පැහැදිළි කිරීමට ක්‍රියා කළේය. මධ්‍යම පළාත් සභා මන්ත්‍රී වීරසිංහ අලුත්ගමගේ මහතා ආනන්ද අලුත්ගමගේ මහතාට එක්සත් ජාතික පක්ෂ ආසන සංවිධායක ධුරය ලැබීමත් සමඟ ඔහු වෛරී දේශපාලනයක් ආරම්භ කොට ඇති බව පෙන්වා ඒ බව ඔහුගේ මුල්ම මාධ්‍ය හමුවෙන් පැහැදිලි වුණා.මෙහිදී ඔහුගේ ප්‍රධාන ඉලක්කය වී ඇත්තේ මහනුවර දිස්ත්‍රික්කයෙන් වැඩිම මනාප රැගෙන ජනප්‍රසාදයට ලක්ව ඇති වර්තමාන ක්‍රීඩා අමාත්‍ය මහින්දානන්ද අලුත්ගමගේ මහතායි. ඔහුගේ දේශපාලන ගමන් මඟට හා චරිත ඝාතනයට ආනන්ද අලුත්ගමගේ මහතා ප්‍රමුඛතාවය දී තිබෙන්නේ ඇමැතිවරයා සමාජයේ අප්‍රසාදයට ලක් කිරීමේ අරමුණින්.කෙසේ නමුත් ආනන්ද අලුත්ගමගේ මහතා හැදුනේ වැඩුනේ අප පක්ෂය සමඟ, ඔහුගේ ක්‍රියා කලාපය අනුව නයෙකුට කිරිදීලා හැදුවා හා සමානයි. මේ පුද්ගලයා නාවලපිටිය ආසනයට ගෙනවිත් මහින්දානන්ද අලුත්ගමගේ ඇමතිතුමා තමයි දේශපාලනයට පාර කියා දුන්නේ.1997ප්‍රාදේශීය සභා මැතිවරණයේදී ගඟ ඉහළ කෝරලේ වැඩිම මනාප ගත්තේ සිසිර අලුත්ගමගේ මහතායි. නමුත් ඒ මහතා සභාපති නොකර ඇමතිතුමා ආනන්ද අලුත්ගමගේ සභාපති කරවූවා. මේ විදිහට පළාත් සභා ඡන්දවලටත් ඉදිරිපත් කරවලා ජයග්‍රහණ කරවූවා.නාවලපිටිය ජනතාව ඡන්ද දෙන්නේ අලුත්ගමගේ නමටයි. එය මහින්දානන්ද ඇමැතිතුමාගේ පියා ආරම්භ කළ වර්තමාන ක්‍රීඩා ඇමැතිතුමාගේ නාමය මිසක් භීෂණයෙන්, ජඩකමින්, හොරකමින්, බේබදුකමින් දඩයක්කරුවකු වීමෙන් ආනන්දලා ඇති කරගත් නමක් නොවේ. අද මේ නාමය මෙම පුද්ගලයා විනාශ කරනවා.ඉතා කෙටි කලක් තුළ නාවලපිටිය ආසනය සඳහා එ.ජා.ප. සංවිධායකවරු 7 දෙනකු පත්කර තිබෙනවා. ඔවුන් සියලු දෙනා ආසනය තුළින් ගියත් මෑත කාලයේ පත්කළ මයන්ත දිසානායක මතා ඉතා හොඳ මහත්මා දේශපාලනයක් නාවලපිටිය ආසනය තුළ කළා.ගාමිණී දිසානායක මහතාගේ ආභාෂය ලද මයන්ත එ.ජා.ප. ප්‍රතිපත්තිවලට ගරු කරමින් ‍හොඳ ආසන සංවිධායකවරයකු ලෙස සිටියදී නායකත්වය විසින් ඔහු ඉවත්කර ආනන්ද අලුත්ගමගේ වැනි ගුණමකු දේශපාලන උන්මත්තකයකු පත්කිරීම එ.ජා.පක්ෂයේ විශාල කුමන්ත්‍රණයක්.මෙතෙක් කලක් නාවලපිටිය ආසනය තුළ භීෂණය ඇති කළේ ආනන්ද අලුත්ගමගේයි. ඔහු ප්‍රදේශයේ යූ.එන්.පී. කාරයින්ට පහර දුන්නා. ඔවුනගේ අත්පා කැඩුවා පමණක් නොවේ ගෙවල් දොරවල් ගිනි තිබ්බා. ඔවුන්ට වෙඩි තිබ්බා. මේවා වරින්වර ජනමාධ්‍යයේ ගියා. අදටත් ඔහුට මේවට උසාවිවල නඩු තියෙනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091113</link>
    <topic>බස්නාහිර සා.පෙළ ප්‍රතිඵල නංවන්නගුරුවරු 5000කට විශේෂ පුහුණුවක්</topic>
    <author/>
    <content>මෙවර අ.පො.ස. සාමාන්‍ය පෙළ විභාගයේ ප්‍රතිඵල ඉහළ නැංවීම වෙනුවෙන් 11 ශ්‍රේණියේ ගණිතය, විද්‍යාව හා ඉංග්‍රීසි ගුරුවරුන් 5,000කට විශේෂ පුහුණුවක් ලබාදීමට කටයුතු යොදා ඇතැයි බස්නාහිර මහ ඇමැති ප්‍රසන්න රණතුංග මහතා කියයි. දින 03ක පුහුණු වැඩසටහනක් ලෙස මෙය ක්‍රියාත්මක කෙරේ.විෂයානුබද්ධ පුහුණුව හා අ.පො.ස. සාමාන්‍ය පෙළ විභාගය ඉලක්ක කරගත් ඉගැන්වීම් ක්‍රමවේදයක් හඳුන්වාදීම වැඩසටහනේ අරමුණයි.මෙවර අ.පො.ස. සාමාන්‍ය පෙළ විභාගය සඳහා බස්නාහිර පළාතේ ළමුන් 50,000 කට ආසන්න සංඛ්‍යාවක් පෙනී සිටිති. පසුගිය වසරේ බස්නාහිර පළාතේ අ.පො.ස. සාමාන්‍ය පෙළ විභාගයට ළමුන් 46,724 ක් පෙනී සිටි අතර, ඉන් 27,335ක් සමත් විය. එය ප්‍රතිශතයක් ලෙස 58.50%ක් වේ.බස්නාහිර පළාත අ.පො.ස. සාමාන්‍ය පෙළ ප්‍රතිඵලවලින් දිවයිනේ ප්‍රථම ස්ථානය දිගින් දිගටම හිමිකරගෙන තිබේ. එහෙත් එය ප්‍රමාණවත් නොවන බවත් ඒ පිළිබඳව සෑහීමකට පත් විය නොහැකි බවත් මහ ඇමැති ප්‍රසන්න රණතුංග මහතා අවධාරණය කර තිබිණි. ඒ අනුව මෙවර ප්‍රතිඵල සංවර්ධනය වෙනුවෙන් අධ්‍යාපන කලාප මට්ටමින් වෙනම වැඩසටහන් සංවිධාන කරන අතර සැදෑ පාසල්, පෙරවරු පාසල්, ගණිත සායන වැනි වැඩසටහන් මඟින් දරුවන්ගේ සාධන මට්ටම ඉහළ නැංවීමට කටයුතු යොදා ඇත.මේ වැඩසටහනට සමගාමීව නව ගුරු පුහුණු ව්‍යාපෘතිය ද ක්‍රියාත්මක කරන බව මහ ඇමැතිවරයා කියා සිටී. මෙම වැඩසටහනේ ප්‍රගතිය පිළිබඳව තමන් පෞද්ගලිකවම සොයා බලන බව පවසන පළාත් මහ ඇමැතිවරයා පංති කාමර මට්ටමින් ඇගැයීම් කටයුතු සිදුකරන ලෙස දැනටමත් විදුහල්පතිවරුන්ට හා කලාප අධ්‍යක්ෂවරුන්ට උපදෙස් දී ඇතැයි ද කියා සිටී.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091114</link>
    <topic>මහනුවර නගරයේ ඉපැරැණි ගොඩනැඟිලි 5ක් සංරක්ෂණයට</topic>
    <author>නිහාල් ජයවර්ධන</author>
    <content>ලෝක උරුම ස්මාරක සංරක්ෂණය යටතේ රුපියල් මිලියන සියයක් වැය කොට මහනුවර නගරයේ ඉපැරැණි ගොඩනැඟිලි පහක් (05) සංරක්ෂණය ඇරැඹේ.සංස්කෘතික හා කලා කටයුතු අමාත්‍යාංශයේ මුදල් ප්‍රතිපාදන මත මහනුවර මහ නගර සභාවේ අධීක්ෂණයෙන් මධ්‍යම සංස්කෘතික අරමුදලේ මහනුවර ව්‍යාපෘතිය මගින් මේ සංරක්ෂණ කටයුතු සිදුකෙරේ.ව්‍යාපෘතිය යටතේ සංරක්ෂණය කිරීමට නගරයේ පිහිටි ගිරාගම වලව්ව, ගැලවීමේ හමුදා‍ ගොඩනැඟිල්ල, නීතිඥ කාර්යාල ගොඩනැඟිල්ල, ඩිල්ඩ් ඇම්ෆයර් ගොඩනැඟිල්ල සහ ලංකා එනමල් ගොඩනැඟිල්ල තෝරාගෙන ඇත.මින් ඉපැරණි ගිරාගම වලව්වේ සංරක්ෂණ කටයුතු අරඹා ඇති අතර, නොබෝදා ගැලවීමේ හමුදාවේ ගොඩනැගිල්ලේ සංරක්ෂණ කටයුතු ආරම්භ කළේ මහනුවර පුරපති මහේන්ද්‍ර රත්වත්තේ මහතාගේ ප්‍රධානත්වයෙනි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091115</link>
    <topic>අළුත්ගම සිද්ධියේදී බිඳ වැටුණු මිනිස් හිත්-ගොඩනැලි යළි ගොඩ නඟන්න හමුදාව කළ මෙහෙය විශිෂ්ටයි</topic>
    <author/>
    <content>පසුගියදා සිදුවූ අළුත්ගම සිදුවීම නිසා කඩා බිඳවැටුණු ගොඩනැඟිලි හැදීමටත් වඩා එම ජනතාවගේ හිත හැදීමට අපේ හමුදාව ඉදිරිපත් වීම අගය කළ යුතු බව ධීවර හා ජලජ සම්පත් සංවර්ධන ඇමැති වෛද්‍ය රාජිත සේනාරත්න මහතා පැවැසීය.හමුදාවේ අපේ විරුවන් එසේ දැක්වූ මානුෂිකභාවය අපේ රටේ ජනතාව හැම දෙනාටම ආදර්ශයක් වෙන බව ද ඇමැතිවරයා කීය.අමාත්‍යවරයා මේ බව පැවැසුවේ පසුගියදා අළුත්ගම ප්‍රතිසංස්කරණ ආශ්‍රිතව නිරීක්‍ෂණය කිරීමෙන් පසුව කළුතර දිස්ත්‍රික් ලේකම් කාර්යාලයේ පැවැති සමාලෝචන රැස්වීමේදීය.අළුත්ගම සිද්ධිය නිසා නිවාස 211 ක් හා සාප්පු 82ක් විනාශ විය. එයින් සියයට 80ක් පමණ මේ වන විටත් සාදා නිමකිරීමට යුද හමුදාව සමත් විය. මෙම ප්‍රතිසංස්කරණ සඳහා රජය ද රු. මිලියන 200ක් වෙන්කළ අතර මෙහි ප්‍රතිසංස්කරණ කටයුතු සඳහා සෙබළුන් 765ක් සහභාගි වූහ.මෙහිදී සේනාරත්න මහතා මෙසේද පැවැසීය.”අලුත්ගම සිදුවූ ඛේදවාචකය ගැන අපි සියලු දෙනා කනගාටු වුණා. මම එම පළාත්වලට ගියාම ඒ මිනිසුන්ගේ කඩාවැටුණු මානසිකත්වය හුඟක් වෙනස් වුණා. ඒ මානසිකත්වයෙන් ඔවුන් මිදුණා. එයට ප්‍රධාන හේතුව හමුදාව. මිනිසුන් ගැන තිබු අවධානය ගොඩනැඟිලි සැදීමටත් වඩා මිනිසුන්ගේ හිත සැදීමට යෙදවූවා. පසුගිය කාලේ හමුදාව විශේෂයෙන්ම ජනරාල් මාදිවෙල මහතා ප්‍රධානත්වයෙන් මේ ගත්තා වු ක්‍රියාමාර්ගයට මම ඉතාම ස්තුතිවන්ත වෙනවා.අපේ හමුදාව ඉතාමත් මානුෂිකව හා වගකීමෙන් යුතුව කැපවෙලා වැඩ කළා. මේ නිසා ඔවුන්ගේ හිත අනික ඔවුන්ට ඒ වෙච්ච සිද්ධිය ගැන අනුකම්පා සහිතව බැලීම යහපත් වුණා. ඒ වගේම අපේ අලූත්ගම කාල් මහත්තයාගේ කඩේ ඊට කලින් විනාශ වුණා. නමුත් ඒකත් අපි හදනවා. එතකොට මුස්ලිම් සමාජය අතරේ මතයක් ඇතිවෙලා තියෙනවා එක කොටසක් එහෙම කළාට හැමෝම එහෙම නෙවෙයි කියලා.මෙය තමයි අපට ඕන වුණේ. සිංහල මිනිස්සු මෙහෙම නොකරන බව ඔවුන් වටහාගත්තා. අද හමුදාව ඉතාම සීඝ්‍රයෙන් ප්‍රතිසංස්කරණ කටයුතු කරනවා. පසුගිය දවස්වල ජෙනරල් මාදීවෙල අලුත්ගම වැඩ කටයුතු බලන්න ගියා. අපේ මහජන නියෝජිතයෝත් මේකට සහභාගි වුණා. ඔවුන් එතනදී බොහෝම සතුටු වුණා. මම ඒ අයගෙන් එකින් එක ඇහුවා. මේ හදන ක්‍රමයට සතුටුද? ඒවායේ ප්‍රමිතියට සතුටු ද ආදී වශයෙන්.මේ ජනතාව සියලු දෙනා සතුටුයි කිව්වා. හැම තැනකම අය සතුට ප්‍රකාශ කළා. මෙන්න මේ විධියට හමුදාවේ හා ආරක්‍ෂක අංශවල නිලධාරීන් ක්‍රියාකරනවා නම් අපේ රටේ ප්‍රශ්න බොහොම සුහදශිලිව විසඳගන්න පුළුවන්. ඒ නිසා අද ප්‍රතිසංස්කරණ වැඩ කටයුතු හමුදාවට පැවරීම තුළ අපි ඉතාමත් සතුටු වෙනවා. මෙම අවස්ථාවට යුද හමුදාවේ මේජර් ජනරාල් එම්. මාදිවෙල මහතා ඇතුළු හමුදා නිලධාරීන්, මහජන නියෝජිතයින් ඇතුළු රජයේ නිලධාරීහු ද සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091116</link>
    <topic>ශ්‍රී ලංකාවේ සරසවි සිසුන් දෙදෙනෙක් ජාත්‍යන්තර ගණිත තරගයෙන් රිදී හා ලෝකඩ පදක්කම් ලබති</topic>
    <author>රක්ෂණ ශ්‍රියන්ත</author>
    <content>ජාත්‍යන්තර ගණිත තරගයෙන්, ශ්‍රී ලංකාවේ සරසවි සිසුන් වන බුද්ධි ගම්ලත් රිදී පදක්කමක් හා තිළිණ බණ්ඩාර ලෝකඩ පදක්කමක් දිනාගෙන ඇත.බල්ගේරියාවේ ඇමෙරිකානු විශ්වවිද්‍යාලයේ හා ලන්ඩන් විශ්ව විද්‍යාලයේ ඒකාබද්ධ ව්‍යාපෘතියක් ලෙස සංවිධානකර තිබූ මෙම ජාත්‍යන්තර ගණිත තරගය ජාත්‍යන්තරව විශ්ව විද්‍යාල මට්ටමේ ගණිත ලෝලීන්ට සහභාගී විය හැකි ඉහළම තරගයයි.මේ වන විට වසර විස්සක් පුරා පවත්වා ඇති මෙම ජාත්‍යන්තර ගණිත තරඟය මෙම වසරේ ජුලි මස 29 වෙනි දින සිට අහෝස්තු මස 04 වෙනි දින දක්වා බල්ගේරියාවේ බ්වගෝව්ග්‍රැඩ් නගයේදී පැවැත්විණි. ජාත්‍යන්තර ගණිත තරගයේ එක් වසරක් පමණක් අත්දැකීම් ඇති කණ්ඩායමක් ලෙස ශ්‍රී ලංකා කණ්ඩායම සිය දෙවන වාරයේදී ලොව ප්‍රමුඛතම විශ්ව විද්‍යාල කිහිපයක් ඉක්මවා යමින් කැපී පෙනීම විශේෂ ලක්ෂණයක් විය.ශ්‍රී ලංකාව නියෝජනය කරමින් ඉදිරිපත් වූ කණ්ඩායමට අවශ්‍ය ප්‍රතිපාදන දායකත්වය කොළඹ සහ මොරටුව විශ්වවිද්‍යාලවලින් සහ විශ්ව විද්‍යාල ප්‍රතිපාදන කොමිසන් සභාව විසින් ලබා දී තිබේ.කොළඹ විශ්ව විද්‍යාලයේ ගණිත අංශයේ අධීක්ෂණය යටතේ සියලු ශ්‍රී ලාංකේය ගණිත අධ්‍යයන අංශවල ශිෂ්‍ය ශිෂ්‍යාවන් සඳහා පවත්වන ලද පරීක්ෂණයකින් ජාත්‍යන්තර ගණිත තරගය සඳහා ඉදිරිපත් කළ පිරිස තොරාගෙන ඇත.ලෝකයේ ප්‍රමුඛ පෙළේ විශ්ව විද්‍යාල මෙන්ම රටවල් ගණනාවක් නියෝජනය කරමින් මුල් පෙළේ ගණිතඥයෝ මෙන්ම ගණිතය විෂය හදාරන විශ්ව විද්‍යාල ශිෂ්‍ය ශිෂ්‍යාවෝ රාශියක් මෙම තරගය සඳහා සහභාගි වූහ. මෙහිදී තරගරුවන්ට තාත්වික හා සංකීර්ණ විශ්ලේෂණය, වීජ ගණිතය, රේඛීය වීජ ගණිතය, සහ සමායෝජනය යන ක්ෂේත්‍රවලින් ගණිතමය සෞන්දරයයෙන් පිරුණු දුෂ්කර ගැටලු සහිත ප්‍රශ්න පත්‍ර‍ දෙකකට මුහුණ දී ඇත.මෙම තරගයට ශ්‍රී ලංකාව ඉදිරිපත් වූ දෙවන අවස්ථාව මෙය වන අතර පසුගිය වසරේ ඉදිරිපත් වූ කණ්ඩායම ලෝකඩ පදක්කම් දෙකක් සහ ගෞරව සම්මානයක් දිනාගැනීමට සමත්වී තිබේ. එක්සත් ජනපදයේ යේල්, එක්සත් රාජ්‍යයේ ලන්ඩන් සහ වෝචික්, ජර්මනියේ මුන්වෙන්, ගොටිඩන් සහා බොන්, රුසියාවේ මොස්කව් සහා ශාන්ත පීතර මෙන්ම පොලන්තයේ වොර්සෝ වැනි ලොව ප්‍රමුඛතම විශ්ව විද්‍යාල නියෝජනය කරමින් මේ සඳහා සිසුහු ඉදිරිපත් වී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091117</link>
    <topic>ළමා නිර්මාණකරුවන්ට එක් දින වැඩමුළුවක් 18දා කොළඹ දී</topic>
    <author>කොළඹ සංචාරක</author>
    <content>ළමා නිර්මාණකරුවන් සඳහා එක්දින පුහුණු වැඩමුළුවක් මේ මස18 වැනිදා පෙරවරු 9.00ට ජාතික පුස්තකාල හා ප්‍රලේඛන සේවා මණ්ඩලයේදී පැවැත් වේ.“ළමයා හා ළමා මනස හඳුනා ගනිමු” මැයෙන් විශේෂඥ ළමා මනෝ වෛද්‍ය ස්වර්ණා විජේතුංග මහත්මිය ද, “ළමා සාහිත්‍යය හැඳින්වීම හා රසවින්දනය” මැයෙන් ප්‍රවීණ සාහිත්‍යවේදී ආචාර්ය ඩබ්ලිව්. ඒ. අබේසිංහ මහතා ද, “ළමා නිර්මාණ සාහිත්‍යයේදී සිතුවම්වල ප්‍රබලත්වය සහ ඒවා සකස්විය යුත්තේ කෙසේද” මැයෙන් ප්‍රවීණ සාහිත්‍යවේදීනී ආචාර්ය සිබිල් වෙත්තසිංහ මහත්මිය ද දෙසුම් පැවැත්වීමට නියමිතය.යහපත් නව නිර්මාණශීලී ළමා ලේඛන කලාවක් බිහි කිරීමේ අරමුණින් මෙය නොමිලේ පැවැත්වෙන බවත් මෙම වැඩමුළුවට සහභාගී වී තමන්ගේ නිර්මාණකරණයේ ගුණාත්මකභාවය හා දැනුවත්භාවය වැඩිදියුණු කර ගන්නා ලෙසත් ළමා නිර්මාණකරුවන්ගෙන් ජාතික පුස්තකාල හා ප්‍රලේඛන සේවා මණ්ඩලය ඉල්ලා සිටී. වැඩිදුර විස්තර දුරකථන අංක 011-2685196 හෝ 071-8464428 (අරවින්ද) ඇමතීමෙන් හෝ අංක 14, නිදහස් මාවත, කොළඹ 7 ලිපිනයෙන් ලබා ගත හැකිය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091118</link>
    <topic>"දැයක් දිනවන ඇය" ප්‍රදර්ශනය</topic>
    <author/>
    <content>ලක්සල කලාගාරයේ පැවැති කාන්තා ව්‍යාපාරිකයන්ගේ ව්‍යාපාර ඇතුළත් "දැයක් දිනවන ඇය" ප්‍රදර්ශනය ජපන් අගමැති බිරිය අකී අ‍බේ මහත්මිය, ශ්‍රී ලංකා ජනාධිපති ආර්යා ශිරන්ති රාජපක්ෂ මහත්මිය හා එක්ව පසුගියදා (07) උත්සවාකාරයෙන් විවෘත කළ අවස්ථාවයි මේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091119</link>
    <topic>කොළඹ කොටස් වෙ‍ෙළඳපොළ ප්‍රාග්ධනීකරණය රු:ට්‍රිලියන3 ඉක්මවයි</topic>
    <author>මහින්ද අලුත්ගෙදර</author>
    <content>කලාපීය වශයෙන් නැඟී එන ආර්ථිකයක් සහිත කොළඹ කොටස් වෙළඳපොළ ප්‍රාග්ධනීකරණය රුපියල් ට්‍රිලියන 3 ඉක්මවා යාමට ඊයේ (10) සමත් විය.ඒ අනුව ඊයේ (1) දිනය නිමාවට පත්වන විට ශ්‍රී ලංකාවේ කොටස් වෙළඳපොළ ඉතිහාසයේ පළමු වතාවට කොළඹ කොටස් වෙළෙඳපොල ප්‍රාග්ධනය රුපියල් බිලියන 3,006 ඉක්මා තිබූ බව සුරැකුම්පත් හා විනිමය කොමිෂන් සභාව පවසයි. මේ අතර එම කොමිෂන් සභාව පවසන්නේ එය කොටස් වෙළෙඳ පොලේ සියලු ලැයිස්තුගත සමාගම්වල ප්‍රකාශිත කොටස්වල එකතුව බවයි.ඒ අනුව ඊයේ දිනය නිමාවන විට සියලු කොටස් මිල දර්ශකය (ASPI) කොටස්වල අගය ඒකක 7,000ක් වන අතර මේ වසරේ ජූනි මාසය අවසන් වනවිට S&amp;amp;P කොටස්වල අගය ඒකක 3,500 ක් විය.කලාපයේ අනෙකුත් රටවල කොටස් වෙළෙඳ සමඟ සසඳන කළ ශ්‍රී ලංකාවේ කොළඹ කොටස් වෙළෙඳ පොළ ඉතා ඉහළ මට්ටමක පවතින බවට මෙයින් පෙනී යන්නේ යැයිද සියලු කොටස් මිල දර්ශකය (ASPI) සියයට 21.1 ප්‍රතිශතයක වර්ධනයක් ද S&amp;amp;P SL20 සියයට 22.2 කවර්ධනයක් ද මේ වසරේ පෙන්වා තිබෙන බවද සුරැකුම්පත් හා විනිමය කොමිෂන් සභාව පෙන්වා දෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091120</link>
    <topic>ධර්මපාල ශ්‍රීමතාණෝ හෙට සිට තිරයේ</topic>
    <author>රත්නසිරි පතිරණ</author>
    <content>අනගාරික ධර්මපාල ශ්‍රීමතාණන්ගේ 150 වැනි ඡන්ම දිනය සැමරීම නිමිත්තෙන් නැදිමාල බෞද්ධ සංස්කෘතික මධ්‍යස්ථානය සහ සුනිල් ටී. චිත්‍රපට ඉදිරිපත් කරන අනගාරික ධර්මපාල ශ්‍රීමතාණෝ ගවේෂණාත්මක චිත්‍රපටය මෙම 12දා සිට දිවයින පුරා සිනමා ශාලා 40කදී තිරගත කෙරේ.මහා බෝධි සමාගමේ සභාපති බානගල උපතිස්ස, නැදිමාල බෞද්ධ සංස්කෘතික මධ්‍යස්ථානයේ අධ්‍යක්ෂ කිරම විමලජෝති හිමිවරුන්ගේ හා ජනාධිපති මහින්ද රාජපක්ෂ, අධ්‍යාපන ඇමැති බන්දුල ගුණවර්ධන මහත්වරුනගේ උපදෙස් හා අනුශාසනා පරිදි මෙම චිත්‍රපටය අධ්‍යක්ෂණය කර ඇත්තේ සනත් අබේසේකරය.නිෂ්පාදනය - කිරම විමලජෝති හිමි, සුනිල් ටී. ප්‍රනාන්දු, රෝහණ වීරසිංහ සංගීත අධ්‍යක්ෂණයෙන්ද ගීත ගායනයෙන් විශාරද නන්දා මාලනී ‍රෝහණ වීරසිංහ සහ මාධවී ජයසේන එක්වෙති. සුජිත් නිශාන්ත කැමරා අධ්‍යක්ෂණයෙන්ද සංස්කරණයෙන් නන්දි නන්දා ජයකොඩි ද රංගනයෙන් පාලිත සිල්වා, ලකී ඩයස්, ශ්‍රියන්ත මෙන්ඩිස්, ගයාන් වික්‍රමතිලක, හයසින්ත් විජේරත්න, කමල් දේශප්‍රිය, සඳුන් විජේසිරි, ජී. ආර්. පෙරේරා, ඔස්ටින් සමරවික්‍රම, මාධව විජේසිංහ ඇතුළු නළු නිළියන් රැසක් මෙම චිත්‍රපටයට දායක වෙති.අනගාරික ධර්මපාල ශ්‍රීමතාණෝ චිත්‍රපටය පාසල් දරුවන්ට නැරඹීමට සුදුසු චිත්‍රපටයක් ලෙසද අධ්‍යාපන අමාත්‍යාංශය නිර්දේශකර ඇත. මෙම චිත්‍රපටයේ විශේෂ මාධ්‍ය දැක්මක් 12දා සවස 6.30ට හැව්ලොක් ටවුමේ ශ්‍රී සම්බුද්ධත්ව ජයන්ති මන්දිරයේදී පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091121</link>
    <topic>දුප්පතුන් අඩු රටක් ලෙස ශ්‍රී ලංකාව ඉදිරියෙන් සිටින්නේමහින්ද චින්තන වැඩපිළිවෙළ නිසායි</topic>
    <author>ඉන්ද්‍රිණි තෝරදෙනිය</author>
    <content>ලෝකයේ බොහෝ රටවල් අතුරින් දුප්පතුන් අඩු රටක් ලෙස අප ඉදිරියෙන් සිටින්නේ රට තුළ ක්‍රියාත්මක මහින්ද චින්තන වැඩපිළිවෙළ නිසායැයි මධ්‍යම පළාත් ආණ්ඩුකාර ටිකිරි කොබ්බෑකඩුව මහතා පැවසීය.ආණ්ඩුකාරවරයා එම අදහස් පැවසුයේ පෙරේදා (09) මහනුවර සිටි සෙන්ටර් ආයතනයේ සාම්ප්‍රදායික කර්මාන්ත හා කුඩා ව්‍යවසාය සංවර්ධන ඇමැති ඩග්ල්ස් දේවානන්ද මහතා‍ෙග් ප්‍රධාන්තවයෙන් පැවති “කිතුලක වරුණ” තෙදින ප්‍රදර්ශන සමාරම්භක අවස්ථාවට සහභාගි ‍ෙවමිණි. එහිදී වැඩිදුරටත් අදහස් දැක්වූ කොබ්බෑකඩුව මහතා අද ලෝකයේ බොහෝ රටවල දුප්පතුන්ගේ ප්‍රතිශතය වැඩිවෙද්දී අපේ රටේ 2% දක්වා අඩුවී තිබෙන බව වාර්තා වෙනවා. දසක ගණනාවක් යුද්ධයෙන් බැටකා සංවර්ධනය ආපස්සට ගිය වකවානුව පසුකරනවාත් සමඟම මහින්ද රාජපක්ෂ රජය ගෙන යන දැවැන්ත වැඩපිළිවෙල නිසා මේ තත්ත්වයට අපිට ඉදිරියෙන් සිටීමට හැකි වී තිබෙනවා.“මහින්ද චින්තන” වැඩපිළිවෙළ තුළින් රටේ සෑම ‍ක්ෂේත්‍රයකම අස්සක් මුල්ලක් නෑරම සංවර්ධනයක් කරා ගමන් කරනවා. දිවි නැඟුම, මග නැඟුම, ගම නැඟුම වැනි නොයෙක් වැඩසටහන් ක්‍රියාත්මක වෙනවා. ‘දිවි නැඟුම’ වැඩපිළිවෙල තුළින් ජනතාවට නව ප්‍රබෝධයක් රට තුළ ඇතිවී තිබෙනවා.අද මේ ප්‍රදර්ශනය පවත්වන කිතුල් කර්මාන්තය පිළිබඳ අපි කල්පනාකළොත් එදාට වඩා අද ඔවුන් සිය නිෂ්පාදන තුළින් ඉදිරියෙන් සිටිනවා. වෙනදාට වඩා ඔවුන් ආර්ථිකය ශක්තිමත් කරගන්නවා. රජයක් විදියට කර්මාන්තකරුවාදිරිගන්වන්නට ඒ ඒ අමාත්‍යාංශ මට්ටමින් බිම් මට්ටමේ නිලධාරීන්ගේ සිට දැවැන්ත වැඩපිළිවෙළක් ක්‍රියාත්මක කරනවා.මෙවැනි ප්‍රදර්ශන පවත්වා කර්මාන්තකරුවා දිරිගන්වමින් ඔහුගේ නිෂ්පාදන ඉදිරියට ගෙන ඒමේ සාර්ථක වැඩපිළිවෙළක් ක්‍රියාත්මක කිරීම පිළිබඳ විෂය භාර ඇමැති ඩග්ලස් දේවානන්ද මහතාට අපි පළාතක් විධියට මධ්‍යම පළාතේ ගෞරව ප්‍රණාමය පුදකරනවා. පළාතක් විධියට මධ්‍යම පළාතට මෙවැනි වැඩසටහන් අත්‍යාවශ්‍ය යැයි ද කොබ්බෑකඩුව මහතා පැවසීය.මෙහිදී මධ්‍යම පළාත් ප්‍රධාන අමත්‍ය සරත් ඒකනායක, සාම්ප්‍රදායික කර්මාන්ත හා කුඩා ව්‍යවසාය සංවර්ධන අමාත්‍යාංශයේ ලේකම් යන මහත්වරුද කථා කළහ.කිතුල් නිෂ්පාදන කර්මාන්තකරුවනගේ නිෂ්පාදන ඇතුළත් ප්‍රදර්ශන කුටි වශයෙන් අලංකාරව සකසා තිබූ අතර මේ අවස්ථාවට නිලධාරීන් කර්මාන්තකරුවන් ඇතුළු විශාල පිරිසක් සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091122</link>
    <topic>ඡන්දය දාන්න යන පළමු පස්දෙනාට මරණය නියම කළජවිපේ අද මැතිවරණ භීෂණයක් ගැන කතා කරනවා</topic>
    <author>ඉන්දික පොල්කොටුව</author>
    <content>ඡන්දය දැමීමට යන පළමු පස් දෙනාට මරණය නියම කරමින් ඡන්ද දායකයන් මෙන්ම ඡන්ද අපේක්ෂකයන්ද අමු අමුවේ ඝාතනය කරමින් මෙරට භිෂණයේ හා ප්‍රචණ්ඩත්වයේ නියමුවන් වන ජනතා විමුක්ති පෙරමුණ අද පදනම් විරහිතව මැතිවරණ භීෂණයක් ගැන කතා කිරීම කනගාටුවට කරුණක් යැයි ජනමාධ්‍ය හා ප්‍රවෘත්ති අමාත්‍ය කැබිනට් ප්‍රකාශක කෙහෙළිය රඹුක්වැල්ල මහතා පවසයි.88 පළාත් සභා මැතිවරණය පමණක් නොව 88 ජනාධිපතිවරණය හා 89 මහා මැතිවරණය තුළද ජ.වි.පෙ එවකට විවිධ අයුරින් ක්‍රියාත්මක කළ භිෂණයෙන් බැට කෑ පවුල්වල පිරිස් අද ද ඔවුනට සාප කරන බව රඹුක්වැල්ල මහතා කීය.දේශපාලනික වශයෙන් පහළටම ඇදවැටී ඇති ජ.වි.පෙ තම නියත පරාජයේ අවදානමෙන් බේරීම සඳහා ඌව මැතිවරණය පිළිබඳ පදනම් විරහිත චෝදනා නගන බවද අමාත්‍ය රඹුක්වැල්ල මහතා වැඩිදුරටත් පැවසීය.දේශප්‍රේමි ජනතා ව්‍යාපාරය 88 පළාත් සභා මැතිවරණය පුරාවට රටෙහි භිෂණය පතුරවමින් මෙරට මැතිවරණ ඉතිහාසයට අකා මකා දැමිය නොහැකි කළු පැල්ලම් එක්කළ ජ.වි.පෙ අද හැසිරෙන ආකාරය හාස්‍ය ජනකයැයි අමාත්‍යවරයා පෙන්වා දෙයි.එදා ඡන්ද අපේක්ෂකයන් පමණක් නොව ඔවුන්ගේ පවුල්වල උදවිය, ඡන්ද දායකයන්ද ඝාතනය කළ අඳුරු ඉතිහාසය ජ.වි.පෙට අමතක වූවාට මේ රටේ එදා සිටි ජනතාව තවමත් අමතක නොකරන බවද හෙතෙම පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091123</link>
    <topic>කොළඹ ජාත්‍යන්තර පොත් ප්‍රදර්ශනයජනපති අතින් විවෘත කෙරේ</topic>
    <author>ඡායාරූපය - සුදත් සිල්වා</author>
    <content>කොළඹ ජාත්‍යන්තර පොත් ප්‍රදර්ශනය 2014 ජනාධිපති මහින්ද රාජපක්ෂ මහතාගේ ප්‍රධානත්වයෙන් ඊයේ (10) පෙරවරුවේ කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී විවෘත කෙරිණි. ප්‍රදර්ශනය විවෘත කළ ජනාධිපතිතුමා එහි ප්‍රදර්ශන කුටි නැරඹීමටද එක්විය. තාක්ෂණ හා පර්යේෂණ ඇමැති පාඨලී චම්පික රණවක, ජනාධිපති කාර්යය මණ්ඩල ප්‍රධානී ගාමිණි සෙනරත්, ශ්‍රී ලංකාවේ නියෝජ්‍ය චීන තානාපති රේ ෆා ෂියැන්, ඉන්දීය පොත් ප්‍රකාශකයන් නියෝජනය කරමින් එස්. කේ. ගායි යන මහත්වරුන් ඇතුළු පිරිසක් මෙම අවස්ථාවට එක්වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091124</link>
    <topic>ගිය වසරේ මුල් මාස හයට සාපේක්ෂව මේ වසරේ මුල් මාස හයේ ඍජු විදේශ ආයෝජන වැඩි වෙලා</topic>
    <author>රන්ජිත් පද්මසිරි, චමීර ඇල්ලදෙණිය සහ සුභාෂිණි සේනානයක</author>
    <content>මේ වසරේ පළමු මාස හය තුළ ලැබූ ඍජු විදේශ ආයෝජන ප්‍රමාණය පසුගිය වසරේ පළමු මාස හය තුළ ලැබූ විදේශ ආයෝජන සමඟ සසඳා බැලූ විට සියයට 58කින් වර්ධනය වී ඇතැයි ආයෝජන ප්‍රවර්ධන ඇමැති ලක්ෂ්මන් යාපා අබේවර්ධන මහතා පාර්ලිමේන්තුවේදී ඊයේ (10) ප්‍රකාශ කළේය.මේ වසරේ මුල් මාස 6 සඳහා ලැබූ සෘජු විදේශ ආයෝජන ප්‍රමාණය අමෙරිකනු ඩොලර් මිලියන 853 ක් වූ අතර මෙය 2013 වසරේ මුල් මාස 6 සඳහා ලැබූ සෘජු විදේශ ආයෝජන ප්‍රමාණය වන අමෙරිකන් ඩොලර් මිලියන 540ක් වන බවද ඇමැතිවරයා පෙන්වා දුන්නේය.පාර්ලි‍මේන්තුව ඊ‍යේ (10) දහවල් 1.00ට නියෝජ්‍ය කතානායක චන්දිම වීරක්කොඩි මහතාගේ ප්‍රධානත්වයෙන් රැස්විය..ලිපි‍‍ලේඛන හා වාර්තා ඉදිරිපත් කිරීමෙන් පසු වාචික පිළිතුරු අපේක්ෂාවෙන් මන්ත්‍රීවරුන් විසින් අසන ලද ප්‍රශ්නවලට අදාළ ඇමැතිවරු පිළිතුරු සැපයුහ.පත්කළ මන්ත්‍රී අනුර කුමාර දිසානයක මහතා ස්ථාවර නියෝග 23(2) යටතේ අර්තාපල් අස්වැන්න මිලදී ගැනීම වෙනුවෙන් ඇසු ප්‍රශ්නයට පිළිතුරු දුන් අගමැති දී මූ ජයරත්න මහතා රැගෙන එන ඕනෑම ප්‍රමාණයක් මිලදී ගැනීමට රජය අවශ්‍ය කටයුතු යොදා ඇතැයිද කීය.අධිකරණ ඇමැති රාවුෆ් හකීම් මහතා අපරාධයක වින්දියන් හා සාක්ෂිකරුවන් හට සහාය දීමේ හා ආරක්ෂා කිරීමේ පනත් කෙටුම්පත සභාවට පිළිගැන්වීය.කල් තබන ලද පෙරේදා (09) ආනයන හා අපනයන (පාලන) පනත ය‍ටතේ වූ රෙගුලාසිය අනුමැතිය සඳහා සභාවට ඉදිරිපත් කළ අවස්ථාවේ ඡන්ද විමසීමකින් තොරව එය අනුමත කෙරිණි.නියෝජ්‍ය කාරක සභා සභාපති චන්ද්‍ර කුමාර මුරුගේසු මහතා මුලසුනට පැමිණියේය.ආයෝජන ප්‍රවර්ධන ඇමැති ලක්ෂ්මන් යාපා අබේවර්ධන මහතා ක්‍රමෝපාය සංවර්ධන ව්‍යාපෘති යටතේ සකස් කරන ලද නියමයන් අනුමැතිය සඳහා ඉදිරිපත් කරමින් මෙසේද කීය.මේ නියමය යටතේ ඇවික් ඉන්ටර්නැෂනල් හොල්ඩින්ල් ලංකා සමාගම විසින් බද්ධ නිවාස සංකීර්ණයක් සහිත මිශ්‍ර සංවර්ධන ව්‍යාපෘතිය කොළඹ 3 ආර් ඒ ද මැල් මාවතේ ඉදිකර ක්‍රියාත්මක කිරීම සඳහා වූ යෝජනාව ඉදිරිපත් කරනවා. මේ සඳහා කැබිනට් අනුමැතිය ලැබී තිබෙනවා.වඩා ගුණාත්මක බවින් යුත් හා ‍‍රටෙහි ස්වභාවයේ සැලකිය යුතු වෙනසක් සිදු කළ හැකි වුත් (changing the landscape of the country), සමාජීය හා ආර්ථිකමය වශයෙන් වාසි සහගතවුත් ආයෝජන දිරිගැන්වීම් උදෙසා 2008 වසරේදී රජය විසින් ක්‍රමෝපාය සංවර්ධන ව්‍යාපෘති පනත හඳුන්වා දෙන ලදී.මේ පනත, ක්‍රමෝපාය සංවර්ධන ව්‍යාපෘති ප්‍රවර්ධනය සඳහාද, හඳුනාගත් ක්‍රමෝපාය සංවර්ධන ව්‍යාපපෘති සම්බන්ධයෙන් බදු රහිත කාලසීමාවක් ලබා දීම සඳහා ද, ඊට සම්බන්ධ හෝ ආනුෂංගික කරුණු සඳහා විධි විධාන සැලැස්වීම සඳහා ද වූ පනතකි.ක්‍රමෝපාය සංවර්ධන ව්‍යාපෘතියක් යනු; ජාතික යහපත සඳහා මෙන්ම ආර්ථික හා සමාජමය ප්‍රතිලාභයන් රටට ලබා දිය හැකි ව්‍යාපෘතියක් වේ. මෙහිදී මුලික වශයෙන් සැලකිය යුතු කරුණු වන්නේ, මහජනතාවගේ යහපත සඳහා වන යෝජිත භාණ්ඩ හා සේවා සැපැයීමට සම්බන්ධ වන ක්‍රමෝපායික වැදගත් කම, සැලකිය යුතු ප්‍රමාණයකින් රට තුළට විදේශ විනිමය ගලා ඒම, සැලකිය යුතු ප්‍රමාණයකින් රැකියා අවස්ථා උත්පාදනය සහ ආදායම් උත්පාදනය කිරීමේ අවස්ථා ප්‍රවර්ධනය, හරහා රටේ ස්වභාවයේ සැලකිය යුතු අන්දමේ වෙනසක් සිදු කළ හැකි වීමයි.මෙම පනත යටතේ ව්‍යාපෘතීන් 19ක් (ඇස්තමේන්තුගත ආයෝජනය ඇ.ඩො.බිලියන 10) මේ දක්වා හඳුනාගෙන ඇතිඅතර එයින් ව්‍යාපෘතීන් 13ක් සඳහා පාර්ලිමේන්තු අනුමැතිය ද ලැබී ඇත. ඉතිරි ව්‍යාපෘතීන් 6 පාර්ලිමේන්තු අනුමැතිය සඳහා සළකා බැලෙමින් පවතී.කලාපය තුල වාණිජ මධ්‍යස්ථානයක් ලෙස ශ්‍රී ලංකාව ප්‍රවර්ධනය කිරීම, වේගවත් සංවර්ධනයක් අඛණ්ඩව පවත්වාගෙන යාම සඳහා සංචාරක ව්‍යාපාරය දියුණු කිරීම, සංචාරක යටිතල පහසුකම් ප්‍රවර්ධනය කිරීම, කලාපීය රටවල් අතර ඇති දැඩි තරඟකාරීත්වයට මුහුණ දීම, සංචාරකයන් විශාල වශයෙන් ආකර්ෂණය කළ හැකි සහ උද්දීපනය කළ හැකි අන්දමේ ව්‍යාපෘති ඇති කිරීම, බහු විධි සේවා පදනම් කර ගත් නගර නිර්මාණය කිරීම,සංචාරකයන් රට තුළ වැයකරන මුදල් ප්‍රමාණය වැඩිකිරීම ජාතික අවශ්‍යතාවයන් ලෙස හඳුනා ගෙන තිබේ.2002 දී ගෝලීය සෘජු විදෙස් ආයෝජන ලැබීම් ඇ.ඩො.බිලියන 600ක් වූ අතර එයින් 27% සංවර්ධනය වෙමින් පවතින රටවලට ලැබිණි. මේ තත්ත්වය 2013 වර්ෂය වන විට ගෝලීය සෘජු විදෙස් ආයෝජන ලැබීම් ඇ.ඩො.බිලියන 1,460 ක් දක්වා වර්ධනය වූ අතර එයින් සංවර්ධනය වෙමින් පවතින රටවලට ලැබුණු සෘජු විදෙස් ආයෝජන ප්‍රමාණය 52% දක්වා වැඩි විය.ව්‍යාපෘති ආරම්භයේදී ඒවා සඳහා යම් බදු විරාම කාලසීමාවන් ලබා දුන්නද ඉන්පසු සියලු ව්‍යාපෘති රජයේ සාමාන්‍යය නීති රීතිවලට අනුකූලව බදු ගෙවීමට බැඳී ඇත. උදා : දැනට ආයෝජන මණ්ඩලය යටතේ ක්‍රියාත්මක වෙමින් පවතින ව්‍යාපෘති සංඛ්‍යාව 1700 කට අධික වන අතර මින් 1100 පමණ දැනටමත් බදු විරාම කාලයන් අවසානකොට රජයට ආදායම් බදු ගෙවීම ආරම්භ කර ඇත.2014 වසරේ මුල් මාස 6 සඳහා ලැබූ සෘජු විදේශ ආයෝජන ප්‍රමාණය ඇ.ඩො.මි. 853ක් වූ අතර මෙය 2013 වසරේ මුල් මාස 6 සඳහා ලැබූ සෘජු විදේශ ආයෝජන ප්‍රමාණය වන ඇ.ඩො.මි. 540 හා සැසඳීමේදී 58% ක වර්ධනයක් පෙන්නුම් කරයි.ශ්‍රී ලංකාව විසින් දැනටමත් රටවල් 28ක් සමඟ ද්විපාර්ශ්වික් ආයෝජන ආරක්ෂණ ගිවිසුම්වලට එළැඹී ඇත. මේ රටවල් අතර ලෝකයේ සෘජු විදේශ ආයෝජන සඳහා විශේෂ නැඹුරුතාවයක් දක්වන සියලුම රටවල් පාහේ අන්තර්ගතවී ඇත. මේ සියලු ගිවිසුම් සඳහා සාමාජික රටවල්හි ව්‍යවස්ථාවන්ට අනුකූලව පාර්ලිමේන්තු අනුමැතිය ලබා ගෙන ඇත. මෙවැනි ද්වි පාර්ශ්වික ආයෝජන ආරක්ෂණ ගිවිසුම් මඟින් විදෙස් ආයෝජකයන්හට තම සුරක්ෂිතභාවය තහවුරු වන නියෝග ඇතුළත්ව ඇත..ශ්‍රී ලංකා ආයෝජන මණ්ඩල අනුමැතිය යටතේ රටපුරා විසිරී පවතින ව්‍යාපෘති මඟින් දැනටමත් 485,000ක් පමණ සෘජු රැකියා අවස්ථා ලබා දී ඇත.ඕනෑම රටක ව්‍යාපෘති ආරම්භ කිරීම මෙන්ම ඒවායෙන් යම් ප්‍රමාණයක් විවිධ හේතූන් මත වැසී යාමද ස්වභාවික සංසිද්ධියකි. කෙසේ වුවද ශ්‍රී ලංකාවේ මෙලෙස වැසී ගිය හෝ වැසී යාමේ ප්‍රවණතාවයක් දක්වන ව්‍යාපෘති හඳුනා ගැනීම හා ඒවා නැවත නඟා සිටුවීම කෙරෙහි ආයෝජන ප්‍රවර්ධන අමාත්‍යාංශය විශේෂ අවධානයක් යොමු කර ඇත.මෙහි ප්‍රතිඵලයක් ලෙස “ඇඟලුම් කර්මාන්ත ව්‍යාපෘති 200” වැඩසටහන යටතේ වැසී ගිය කර්මාන්ත ගණන 61ක් පමණ හඳුනාගෙන ඇති අතර මින් 11ක් පමණ දැනටමත් නැවත වාණිජ කටයුතු ආරම්භ කර ඇත. මෙමඟින් රැකියාවන්හි සුරක්ෂිතභාවය තහවුරු කර ගැනීමට පියවර ගෙන ඇත.විශේෂයෙන්ම ඇඟලුම් කර්මාන්තය සළකා බැලූ විට යම් ප්‍රදේශවල ක්‍රියාත්මක වන ව්‍යාපෘති වැසී යාමත් සමඟ එම කර්මාන්තශාලා, ඇඟලුම් කර්මාන්තයේ නියැළී සිටින මහා පරිමාණ ආයෝජකයන් විසින් තම මවු සමාගම සමඟ ඒකාබද්ධ කර තරඟකාරී මට්ටමින් පවත්වාගෙන යෑමට පියවර ගෙන ඇත. මෙමඟින් රැකියා අහිමි වීමක් සිදු නොවන අතර අමතර රැකියා උත්පාදනයක් බොහෝවිට දැකිය හැක.කොමියුනිස්ට් පාලනය යටතේ පැවැති වියට්නාමය වැනි රටක් තම ආර්ථික ප්‍රතිපත්තීන් වෙළඳපොළ ආර්ථිකයක් කරා යොමු කිරීමත් සමඟ විශාල වශයෙන් සෘජු විදේශ ආයෝජන මෙන්ම අපනයන ක්ෂේත්‍රයේද කැපී පෙනෙන දියුණුවක් පසුගිය දශක දෙක ඇතුළත ලබා ගෙන ඇත. මේ සඳහා එම රට විසින් අනුගමනය කරන ලද මූලික ප්‍රතිපත්ති රාමුව තුළ ලෝකයේ ඉහළ වෙළඳපොළක් පවතින රටවල් මෙන්ම“ආසියාන්” වැනි බලවත් වාණිජ කලාප (Trading Blocks)සමඟ නිදහස් වෙළඳ ගිවිසුම්වලට එලැඹීම කැපී පෙනෙන සාධකයක් ලෙස හඳුනාගත හැක.ශ්‍රී ලංකාවද දැනටමත් චීනය සමඟ මෙවැනි ද්විපාර්ශ්වික නිදහස් වෙළඳ ගිවිසුමක් කඩිනමින් ඇති කර ගැනීම සඳහා කටයුතු ආරම්භ කර ඇත.පත්කළ මන්ත්‍රී එරාන් වික්‍රමරත්න මහතා (එජාප):- මේ ව්‍යාපෘතියේ කැසිනෝ එකක් තියෙනවද? මෙයට ප්‍රථම සිදු කළ ආයෝජනයන් හි විනිවිදබවක් තිබුණේ නැහැ කියලා ඇමැතිතුමා කිව්වා. මේ පසුගිය රජයන්ට කළ අපහාසයක්. අද විදේශ ආයෝජන වැඩිවී ඇති බව අප පිළිගන්නවා. ඇවික් ආයතනය ඉදිකරන්නේ ෂැංග්‍රිලා එකට යාබද ඉඩමේද?ලක්ෂ්මන් යාපා මහතා:- ඔව් මේ අය ඉඩම සින්නකර ඉල්ලුවා. රජය එම ඉඩම සින්නකර ඉඩම දෙන්න බෑ කියු නිසා පෞද්ගලික ඉඩමක් ගත්තා. මේ නීතය එන්නට පෙරයි ඉඩම ගත්තේ. නීතිය ඇතුලේ තියෙනවා අවශ්‍ය නම් කැබිනට් මණ්ඩලයට ගිහින් අනුමැතිය ගන්න.වික්‍රමරත්න මහතා:- නීතියක් තිබෙනවා නම් නීතිය අනුගමනය කරන්න. කැබිනට් මණ්ඩලයට ගිහින් වංචා කරනවා. නීතියට පිටින් හෝ වක්‍රව හෝ මේ ඉඩම් ඇවික් එකට ලබාදී තිබෙනවා. මාර්ග සංවර්ධනය අට ගුණයකින් පමණ වර්ධන කර තිබෙනවා. අධ්‍යාපනය, සෞඛ්‍යයට රජය මුදල් වෙන් කරන්නේ අඩුවෙන්. එක එක තැනින් වෙන් කරන මුදල් වැදගත් නැහැ. දළ දේශීය නිෂ්පාදිතයෙන් වෙන් කරන මුදල් වැදගත්.කෑගල්ල දිස්ත්‍රික් මන්ත්‍රී කබීර් හෂිම් මහතා (එජාප):- රටට අයහපත් ආයෝජන ගෙන එන්නට රජය කටයුතු කරනවා. වරාය සංවර්ධන ව්‍යාපෘතියක් මිශ්‍ර ව්‍යාපෘතියක්. ඇයි මේ ව්‍යාපෘති වරාය අධිකාරියෙන් සිදු කරන්නේ. මුදල් අමාත්‍යාංශය යටතේයි මේවා කළ යුත්තේ. පාර්ලිමේන්තුව පවා දැනුවත් නොකොට මුහුද ගොඩ කරනවා.ලංකා සිතියමත් වෙනස් කරනවා. රටට අහිතකර කොන්දේසි මෙහි ඇතුළත්. මේ ව්‍යාපෘතිය තවමත් පාර්ලිමේන්තුවේ අනුමත වෙලත් නැහැ. මින් චීන ආණ්ඩුවට අපේ අධි ආරක්ෂිත කලාපයේ තිබෙන ඉඩම් අයිති වෙනවා. චීන ජනාධිපතිතුමා අපේ රටට එන්නේ අපට ආදරේට නොවෙයි ඉඩම් ටික බලල යන්නයි.මහා මාර්ග,වරාය හා නාවික කටයුතු පිළිබඳ ව්‍යාපෘති ඇමැති රෝහිත අබේගුණවර්ධන මහතා:- අද ආයෝජන ව්‍යාපෘතිවලට ඉඩම් වෙන් කිරීම ගැන කතාකරන එජාපය, බලයේ සිටියදී ර‍ටේ ඉඩම් විදේශිකයන්ට විකුණුවා. එදා වැල්ලට යන්න අපට විදේශකයන්ගෙන් අවසර ගන්න සිද්ධ වුණා.එදා පළාත් දෙකක දිස්ත්‍රික්ක අටක් කොටින්ට ලියා දුන්නේ එජාපයයි. රටේ භූමියේ තුනෙන් දෙකක් කොටින්ට දුන් එජාපය කොළඹ වරාය පුරවරය ගැන කතා කරනවා. රටට හිතකර පරිදි අපේ ර‍ජය කටයුතු කරනවා. මේ පුරවරයට අපේ මුදල් වැය කරන්නේ නැහැ. ‍පත්කළ මන්ත්‍රී හර්ෂ ද සිල්වා මහතා (එජාප):- ‍මේ ව්‍යාපෘතිය සඳහා අක්කර දෙකක ඉඩමක් වෙන් කර දී තිබෙනවා. නමුත් මෙයට අය කරන බදු මුදල කීයද? කෝ සියයට සීයේ බදු මුදල. ඉඩම් විකුණා පසුව නීති ගෙනෙනවා.කළුතර දිස්ත්‍රික් මන්ත්‍රී අජිත් පී පෙරේරා මහතා (එජාප):- අද රජයට තිබෙන්නේ චීන ප්‍රේමයයි. චීනය අප්‍රිකාවේ ආයෝජනය කිරීම හරහා සිදු කර තිබෙන්නේ කුමක්ද කියා සිතා බැලිය යුතුයි. නොරොච්චෝලේ හරහා විදුලිබල ක්ෂේත්‍රය තුළත් කොළඹ දකුණු වරාය හරහා වරාය ක්ෂේත්‍රයේත් අද චීනයේ අධිපත්‍ය පැතිර තිබෙනවා.සමාජ සේවා ඇමැති ෆීලික්ස් පෙරේරා මහතා:- මේ ව්‍යාපෘතිය සඳහා යොදා ගන්නා බිම් කොටස් දෙකක් පෞද්ගලික අංශයට අයත් ඒවායි. අද මෙවැනි ව්‍යාපෘති පිළිබඳ සාකච්ඡා කිරීමට අවස්ථාව ලැබී තිබෙනවා.එදා ඇෂ්ලන් චතුරස්‍රයේ ඉඩම් ලබාදුන්නේ කාගෙන්වත් අසා නොවෙයි. කිසිම සාකච්ඡාවක් කළේ නැහැ.නියෝජ්‍ය කතානායක චන්දිම වීරක්කොඩි මහතා මුලසුනට පැමිණියේය.පෙරේරා මහතා:- දැන් ලංකාවට අඩු පොලියට ණය ලැබෙන්නේ නැහැ.නියමය සම්මත විය.පාර්ලිමේන්තුව මේ මස 23 වැනිදා පස්වරු 1.00 යළි රැස්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091125</link>
    <topic>ලංගම බස්වලට අඩු මිලට ඉන්ධන ලබා ගැනීමට කැබිනට් මණ්ඩලය‍ට යෝජනාවක්</topic>
    <author>රන්ජිත් පද්මසිරි, චමීර ඇල්ලදෙණිය සහ සුභාෂිණි සේනානයක</author>
    <content>ලංගම බස්රථ සඳහා අඩු මිලට ඛනිජ තෙල් නීතිගත සංස්ථාවෙන් ඉන්ධන ලබා ගැනීමට අවශ්‍ය පියවර ගැනීමට කැබිනට් මණ්ඩලය‍ට යෝජනාවක් ඉදිරිපත් කරන බව ප්‍රවාහන ඇමැති කුමාර වෙල්ගම මහතා ඊයේ (10) පාර්ලිමේන්තුවේදී කීවේය.එයාර් ලංකා සංමාගමට මෙන් ලංගමටත් ඛනිජ තෙල් සංස්ථාවෙන් සහන මිලට තෙල් ලබා ගැනීමට පියවර නොගන්නේ මන්දැයි කොළඹ දිස්ත්‍රික් මන්ත්‍රී රවී කරුණානායක මහතා ඇසූ ප්‍රශ්නයකට පිළිතුරු දෙමින් එසේ කී ඇමැති වෙල්ගම මහතා පැය විසි හතරක කාලය පුරා ලංගම බස් ධාවනය කිරීමට ඇති හැකියාව පිළිබඳ සොයා බලා සැලකිල්ලට ගන්නා බවද කීය.මේ යෝජනාවන් කරුණානයක මහතාගේ අදහසක් ලෙස හැකි ඉක්මනින් ඇමැති මණ්ඩලයට ඉදිරිපත් කරන බව කී වෙල්ගම මහතා ලංගමය සතු වේරහැර කහගොල් වැනි විශාල වැඩපොළවල් පසුගිය එජාප ආණ්ඩු සමයේ කුණු කොල්ලයට විකුණා දැමු නිසා ලංගමය පාඩු ලැබීමට එක් හේතුවක් බවද කීය. මෙම වැඩපොළවල් විකිණීම නිසා එන්ජින් අළුත් වැඩියා කරගැනීමේ කටයුතු පිටින් කර ගැනීමට සිදුව ඇති හෙයින් ලංගමය ඉතා අමාරුවෙන් දුවන බව ඇමැතිවරයා පැවසීය. ලංගමය දියුණු කිරීම සඳහා ප්‍රමාණවත් මුදලක් ලබා ගැනීමට කටයුතු කරන බව කී ඇමැතිවරයා 2012 වසරේ සිට මේ දක්වා කාලය තුළ ලංගමය අලාබ ලබා ඇති බවද කීය. දැනට සේවකන් 33,293ක් සේවයේ යෙදී ඇති බව කී ඇමැතිවරයා සේවක අතිරික්තයක් හෝ හිඟයක් නොමැති බවද අළුතෙන් බස් මිලදී ගැනීමෙන් සේවකයන් ඉල්ලා අස්වීමෙන් හා විශ්‍රාම යෑමෙන් ඇතිවන පුරප්පාඩු පිරවීම සඳහා අවශ්‍ය කටයුතු කරන බවද කීවේය.2004 අප්‍රේල් දක්වා කාලය තුළ ලංගමය ක්ෂයවීමට පසු අලාභය රුපියල් බිලියන 796 බවත් 2015දී අපේක්ෂිත අලාභය රුපියල් මිලියන 728ක් බවත් කී ඇමැතිවරයා මසකට එක සේවකයකුට රුපියල් 85,730 වියදම දරන අතර ආදායම ලබන්නේ රුපියල් 80,880ක් බවත් ඒ අනුව මසකට එක් සේවකයකුගෙන් රුපියල් 4,849ක ශුද්ධ අලාභයක් ඇති බවත් කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=n14091126</link>
    <topic>උත්තරීතර</topic>
    <author/>
    <content>ප්‍රවාහන ඇමැති කුමාර වෙල්ගම මහතා නැඟී සිටියේ රවි කරුණානායක මහතා ලංගම ලාභ අලාභ ගැන අසා තිබූ ප්‍රශ්නයට පිළිතුරු දීමට ය. වෙල්ගම මහතා හොඳින් සූදානම් වී පිළිතුරු දුන් පසු කරුණානායක මහතා නැඟී සිටියේ අතුරු ප්‍රශ්න ඇසීමටය.කටට එන දේ හංගන්නේ නැතුව එළිපිට ම කියන වෙල්ගම මහතා පොඩ්ඩක් හෙමින් අතුරු ප්‍රශ්න අහන්න කියා මිත්‍රශීලීව කරුණානායක මහතාගෙන් ඉල්ලා සිටියේ ඒ කාලයේ අපි දෙන්නා අර පිටිපස්සේ එක ළඟ වාඩිවෙලා සිටියානේ කියා අතීතය ද සිහිපත් කරමිනි. එකල කරුණානායක මහතාත් වෙල්ගම මහතාත් පොදු පෙරමුණේ පසුපෙළ මන්ත්‍රීවරුන් වූහ. පැරණි මිත්‍රයාට හොඳ චරිත සහතිකයක් කරුණානායක මහතා දුන්නේ රජයට මඩක් ගසමිනි. වැඩ නොකරන ආණ්ඩුවේ වැඩ කරන දක්ෂ ඇමැති කෙනෙක් කියා වෙල්ගම මහතා ඇමැතූ කරුණානායක මහතා ලංගමට වැඩියෙන් මුදල් ඉල්ලා නොගත්තේ මන්දැයි විමසීය.දක්ෂයි කියා කීම ගැන ස්තුතිය පළ කළ වෙල්ගම මහතා අපි දෙන්න එක ළඟ හි‍‍ටි කාලේ මම එතුමාගෙන් ටිකක් ටියුෂන් ගත්තා කියා කීය. මෙහිදී කරුණානායක මහතා ප්‍රශ්න අසන මුවාවෙන් යෝජනා දෙකක් ඉදිරිපත් කළේය. ඒවා පිළිගත් ඇමැතිවරයා මේවා ඔබතුමාගේ අදහස් කියලා මම ඇමැති මණ්ඩලයට ඉදිරිපත් කරන්නම් කියා කීවේ සුපුරුදු නිහතමානී බව පෙන්වමිනි.ජනාධිපතිතුමාගේ කාර්ය මණ්ඩලය ගැන අනුර කුමාර දිසානායක මහතා ඇසූ ප්‍රශ්නයට දිනේෂ් ගුණවර්ධන මහතා පිළිතුරු දුන්නේය. වරක් කල් ලබා ගෙන තිබූ මේ ප්‍රශ්නයට අදවත් පිළිතුරු ලැබෙනවාද කියා දිසානායක මහතා ඇසුවේ සැකයෙනි. ගුණවර්ධන මහතා දුන් පිළිතුර දේශපාලන ප්‍රචාරයට යොදාගෙන සභාවේ කතා පැවැත්වීමට ගිය දිසානායක මහතාව මුලසුනේ සිටි නියෝජ්‍ය කථානායක චන්දිම වීරක්කොඩි මහතා මෙල්ල කළේ මේ දවස්වල මැතිවරණ වේදිකාවල කතා කරන පුරුද්දට කතා පවත්වන්නේ නැතුව ප්‍රශ්නය අහන්නකෝ යැයි කියමිනි.ජනාධිපතිතුමාට අනුමත කාර්ය මණ්ඩලයට 148 දෙනකුගේ හිඟයක් ඇති බව ගුණවර්ධන මහතාගේ පිළිතුරෙත් අනාවරණය විය. එම කාර්ය මණ්ඩලයට වැයකරන මුදල සාධාරණ බව ගුණවර්ධන මහතා කියද්දි ගීතාංජන ගුණවර්ධන මහතා බාධාවක් කළේය. මොකද අයියා වෙනුවට මල්ලි කතා කරන්නේ යැයි දිසානායක මහතා ඇසූවිට රීති ප්‍රශ්නයක් සුපුරුදු පරිදි මතු කළ ඒ. එච්. එම්. අස්වර් මහතා මේ පාර්ලිමේන්තුවේ අයියලා මල්ලිලා නැහැ, ඉන්නේ ගරු මන්ත්‍රීවරු බව පෙන්වා දුන්නේය.ජනාධිපති කාර්ය මණ්ඩලයේ ප්‍රධානීන් ආයතන කිහිපයක තනතුරු දැරීම ගැන දිසානායක මහතා ප්‍රශ්න කළ විට ඊට ගුණවර්ධන මහතා පිළිතුරු දුන්නේ මන්ත්‍රීතුමා මෙහෙ බොරුවට කෑගහන්න එපා මේ පත්වීම් සියල්ලටම විපක්ෂය අනුමැතිය දී තිබෙන බව කියමිනි. එම පිළිතුර බොහෝදෙනකුගේ විමතියට හේතුවක් විය. විපක්ෂය අනුමත කළා ඒ කවදා ද කියා ඇසූවිට මේ සියලු පත්වීම් උසස් තනතුරු පිළිබඳ තේරීම් කාරක සභාවෙන් අනුමත වූ ඒවා බව ගුණවර්ධන මහතා පැහැදිලි කළේය.ලංගම පාඩුව සුළුපටු නොවේ. එය බිලියන ගණනකි. ජනතාවට ප්‍රවාහන සේවාව සපයන ලංගම පාඩුවීම ගැන අවධානය යොමු කළ යුතුය. මෙහිදී ලංගම අනිල් මුණසිංහ යුගය සිහිපත් වේ. අනිල් මුණසිංහ මහතා සභාපති ධුරය දැරූ ස‍මයේ ලංගම අවදියෙන් පැවැතිණි. ලංගම විනාශ වූයේ 1977 න් පසුවය. හොඳින් ධාවනය වූ බස් ගර්හිත වී ඩිපෝවේ සිට තල්ලු කර ගෙන එළියට ගෙන විත් පණ ගන්වා ගෙන ගිය අයුරු මතකයි. පසුව පෞද්ගලික අංශයට බස් ධාවනය අවසර දී ලංගම කෑලි නවයකට කඩා පසුව ඩිපෝ වෙත වෙන ම ජනතාකරණය කියා කඩා වෙන් කළේය.යළිත් ලංගම යම් මට්ටමකට ගෙන ඒමට හැකි වුවද 1977ට පෙර තත්ත්වයට ගෙන ඒමට හැකි දැයි සැක සහිතය. ලංගම සතු විශාල වැඩපොළවල් විකුණා දැමීම මේ තත්ත්වයට හේතුවකි. එම නිසා ලංගම එක බස් රථයකින් යැපෙන පිරිස අඩු මට්ටමකින් පවත්වා ගැනීම බලධාරින්ගේ වගකීම වේ. බස් රථයකින් ආදායම් උපදවන රියැදුරු කොන්දොස්තර දෙදෙනාටත් ගරුත්වයක් පිළිගැනීමක් ලැබෙන පරිදි මේ කටයුතු සිදුවිය යුතුය.දැනට ගණන් බලා ඇති පරිදි 2015 දීත් 2016 දීත් ලංගම ලබන්නේ ලාභයක් නොව අලාභයකි. එම නිසා මිලියන ගණනින් ලබන අලාභය අවම කර ගැනීමට ඩිපෝ මට්ටමින් වැඩසටහන් ක්‍රියාත්මක කිරීමට පියවර ගත යුතුය. එසේම දේශපාලන හෙංචයියලා වෙනුවට කළමනාකරණය ගැන දැනුමැති වෘත්තීය කළමනාකරුවන්ට ඩිපෝ භාර දෙන ‍තුරු මේ තත්ත්වයේ වෙනසක් නම් අපේක්ෂා කළ නොහැකිය.රන්ජිත් පද්මසිරි</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=r1409111</link>
    <topic>දියණියගේ ආදරයට විරුද්ධ වූ මවටපෙම්වතා ඇවිත් ගෙල සිරකර පහරදීලා</topic>
    <author>කොච්චිකඩේ විශේෂ ඩි. මිහිදුකුල</author>
    <content>තම දියණියත් සමඟ ඇතිකරගත් ආදරයට එරෙහිව වූ මවකට ගෙල සිරකර පහර දුන්නෙ යැයි කියන පෙම්වතා අත්අඩංගුවට ගෙන 11 දක්වා රක්ෂිත බන්ධනාගාර ගත කිරීමට මීගමුව ප්‍රධාන මහේස්ත්‍රාත් පූර්ණිමා පරණගමගේ මහත්මිය නියෝග කළාය.මෙසේ රක්ෂිත බන්ධනාගර ගතවූයේ 45 දන්තාල්පිටිය පල්ලිය පාර පදිංචි පුද්ගල‍ෙයකි.මෙහි පැමිණිලිකරු දකුණු පිටිපන පදිංචි නාන්ගල්ලගේ ජසින්තා ප්‍රනාන්දු නැමැත්තියයි. ඇ‍යගේ දියණිය සමඟ සැකකරු ප්‍රේම සම්බන්ධතාවයක් පවත්වා ඇත. පැමිණිලිකාරිය එම ප්‍රේම සම්බන්ධයට විරුද්ධවීම නිසා දියණිය සැකකරු සමඟ තිබූ සම්බන්ධය නවතා තිබුණි.පසුගිය දා රාත්‍රි සැකකරු පැමිණිලිකාරියගේ නිවසේ උළු ගලවා නිවසට ඇතුළු වී ඇය නිදාගෙන සිටින විටදී ගෙල සිර කර පහර දී ඇතැයි පැමිණිල්ලෙන් කියවේ.තරුණියගේ ආදරය අහිමිවීම නිසා සැකකරු මීට පෙර දිවිනසා ගැනීමට තැත්කර ඇතැයිද පොලිස් පරීක්ෂණවලදී අනාවරණය වී තිබුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=r1409112</link>
    <topic>වදින්න ගිය දේවාලයහිසේ කඩාගෙන වැටිලා</topic>
    <author>පොලොන්නරුව දිසා සමූහඇම්. පී. සරත්</author>
    <content>බෝතල් වතුර බීමට පුරුදු වී සිටි එළ ගවයකුට තම ළි‍ඳේ අඩියේ තිබූ ජලය බීමට ලබාදීමේදී එළගවයා ඇනීම නිසා බරපතළ තුවාල ලැබූ කිරි ගොවියකු පොළොන්නරුව රෝහලට ඇතුළත් කර ඇතැයි වාර්තාවේ.මේ දිනවල පොළොන්රුව දිස්ත්‍රික්කයට දැඩි නියඟ තත්ත්වයක් පවතින නිසා සතුන්ට බීමට ද ජලය නැති විය.මේ නිසා දිවයිනේ නන්දෙසින් ජලය රැගෙන මැදිරිගිරියට පරිත්‍යාගශීලින් පැමිණි අතර ඔවුන් ජල බෝතල්, ජල බූලි, ජල ටැංකි පවා ගම්වාසීන්ට ලබාදුනි.අඹගස්වැව මේ කිරි ගොවියාටද ජල බෝතල් ලැබුණි. ඒවා පවුලේ අය බීමටගත් අතර කිරි එළදෙනට බීමට ජල පොදක්වත් සොයා ගැනීමට නොහැකිවීම නිසා කිරි එළදෙනට මේ බෝතල් වතුර බීමට ඉඩ සැලසීය.ළි‍ඳේ ජලයට ඉවකර බැලූ කිරි එළදෙන ජලය ප්‍රතික්ෂේප කර කිරි ගොවි මහතාට ඇනගෙන ඇනගෙන ගොස් ඇත. කිරි ගොවි මහතා බිම වැටී පෙරලී තුවාල ලැබීය. පවුලේ අය එක්වී කිරි ගොවි මහතා වහාම රෝහලට රැගෙන ගියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=r1409113</link>
    <topic>බිරියගේ පෙම අසුවී සැමියා අනියම් පෙම්වතා මරා දමලා</topic>
    <author>අනුරාධපුර මධ්‍යම විශේෂ</author>
    <content>බිරිය පුරුෂයකු සමග අනියම් ඇසුරක් පැවත්වනු දුටු යුධ හමුදාවෙන් පළා ආ සෙබළකු ඇය සමග අනියම් ඇසුර පැවත්වූ පුද්ගලයාට තියුණු ආයුධයකින් පහරදී ඝාතනය කර, බිරියටද කැපුම් තුවාල සිදු කර ඇතැයි තඹුත්තේගම මුලස්ථාන පොලීසිය පවසයි.ඝාතකයා මේ වන විට ප්‍රදේශය අතහැර පළා ගොස් තිබෙන බවද පොලීසිය පවසයි.මෙසේ තියුණු ආයුධයකින් කපා කොටා ඝාතනය කර ඇත්තේ තඹුත්තේගම නවගත්තේගම පදිංචි විවාහක පුද්ගලයෙකි.මිය ගිය පුද්ගලයා කළකට පෙර විදේශ ගතව සිට මෙරටට පැමිණි පුද්ගලයකු බවත්,මොහු ඝාතනය කළ බවට සැකකරන පුද්ගලයා යුධ හමුදාවෙන් පැන ආ සෙබළකු බවද පොලීසිය පවසයි. පෙරේදා (9) යුධ හමුදා නිලධාරීන් පිරිසක් පැමිණ සේවයට නොපැමිණීමේ චෝදනාව මත ඔහු අත්අඩංගුවට ගෙන තිබෙන අතර, අත්අඩංගුවට ගත් සැකකාර සෙබළා යුධ හමුදා කදවුර වෙත රැගෙන යන අවස්ථාවේදී හමුදා නිලධාරීන්ගේ ග්‍රහණයෙන් මිදී පළා ගොස් කැලයක සැගව සිට ඊයේ (10) අලුයම 2.00 ට පමණ නිවසට පැමිණ තිබේ.ඒ අවස්ථාවේ මිය ගිය පුද්ගලයා හා සැකකරුගේ බිරිය නිවසේ කාමරයක සිටිනු දැක දෙදෙනා අතර ගැටුමක් ඇති වී තිබෙන බවට පොලීස් පරීක්ෂණ වලදී අනාවරණය වී තිබේ. බිරියට මෙන්ම ඇය සමග අනියම් සබධතාවක් පැවැත්වූ තරුණයාටද තියුණු ආයුධයකින් සැකකරු පහර දී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=r1409114</link>
    <topic>කන්තලේ මූලික රෝහලේ ගේට්ටුවත් සොරාගෙන</topic>
    <author>කන්තලේ සමුහ</author>
    <content>කන්තලේ මූලික රෝහලේ තිබූ ගේට්ටුවක් සොරකම් කිරීම සම්බන්ධයෙන් අත් අඩංගුවට ගෙන අධිකරණය හමුවට පමුණුවා සිටි පුද්ගලයකු ලබන 18 දා දක්වා රක්ෂිත බන්ධනාගාර ගත කිරීමට කන්තලේ දිසා අධිකරණ යේ වැඩ බලන මහේස්ත්‍රාත් එම්.එස්.එම්.මදාර් මහතා නියොග කළේය.මෙසේ රිමාන්ඩ් කරන ලද්දේ කන්තලේ පොටන්කාටුව ප්‍රදේශයේ පදිංචි රටේ ලියාපදිංචි අපරාධකාරයකු වන ගෝනාපීනූ වඩුගේ නිශානිත තිලකසිරි නැමැත්තෙකි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=r1409115</link>
    <topic>මහවැලියේ රන් කුරහන්...</topic>
    <author/>
    <content>ශ්‍රී ලංකා මහවැලි අධිකාරිය මඟින් කුරහන් වගාව නැවත ප්‍රචලිත කිරීම සඳහා ගොවීන් උනන්දු කිරීමේ නියමු වැඩසටහන මඩාටුගම කලාපයේ වඩා සාර්ථක වී තිබේ. මහවැලි අධිකාරිය මගින් නොමිලයේ බීජ කුරහන් ලබාදී ගොවීන් වගාවට යොමු කොට ඇත.එසේ වගා කෙරුණු කුරහන් වගාව මේ දිනවල පැසුම්පිට පවතී. තවත් සතියක පමණ කාලයකදී මඩාටුගම ප්‍රදේශයේ කුරහන් අස්වැන්න ගොවීන්ට ලබාගත හැකි බව ශ්‍රී ලංකා මහවැලි අධිකාරියේ නේවාසික කළමනාකරණ කාර්යාලයේ පැල්වෙහෙර ඒකකයේ නිලධාරීහු කියති. ඡායා - සිගිරිය විශේෂ</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=r1409116</link>
    <topic>ඉතාලියේදී අනතුරකින් මිය ගියදෙදරු පියාගේ මරණය සැක සහිතයි</topic>
    <author>මුන්නේශ්වරම සමුහඊ.සි.ප්‍රනාන්දු</author>
    <content>ඉතාලියේ කටානියා විලා ප්ලායා මාර්ගයේ දි පෙරේදා ( 9 ) අලුයම සිදු වු රිය අනතුරකින් 34 හැවිරිදි ශ්‍රි ලංකිකයෙකු මිය ගොස් ඇති බව එරටින් ලැබුණු ආරංචි මාර්ග වලින් අනාවරණය වේ.මෙහිදි මිය ගොස් ඇත්තේ රනිල් අසේල ප්‍රනාන්දු නමැති 34 හැවිරිදි විවාහකයෙකි.ඔහුට හත් හැවිරිදි දියණියක සහ 6 හැවිරිදි පුතකු සිටින බව වාර්තා වේ. මෙයට වසර 14ක‍ට පමණ කලින් ඉතාලියේ රැකියාවක් සඳහා ගිය අතර ඔහු වෙන්නප්පුව නැගෙනහිර නයිනාමඩමේ පදිංචි කරුවෙකි.මිය ගිය රනිල් අසේල මාර්ගය අයිනේ බිම වැටී සිටිය දි පොලිසියට හමු වී ඇත. පොලිසිය පැමිණි විටත් ඔහු ලේ ගලන තුවාල සහිතව සිටි අතර මිය ගොස් ඇති බව කියති.මේ අනතුර වේගය පාලනය කර ගත ‍ෙනාහැකිව පදවා ගෙන ආ යතුරු පැදිය ගැටිමෙන් සිදුව ඇති බව පොලිසිය කියතත් මරණය සැක සහිත බවට මතයක් එරට ශ්‍රි ලාංකිකයන් තුළ පවතී.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=r1409117</link>
    <topic>රණවිරුවන්ගේ සුබ සාධනසමීතියක් පිහිටුවයි</topic>
    <author>මාතර සමුහ</author>
    <content>198 වන පොලිස් රණවිරු දිනයට සමගාවීව මාතර දිස්ත්‍රික්කයේ රණවිරුවන්ගේ සුභ සාධන සමිතියක් පිහිටුවීමට මාතර ජ්‍යෙෂ්ඨ පොලිස් අධිකාරි දේශබන්දු තෙන්නකෝන් මහතා පියවර ගෙන ඇත.දික්වැල්ල පොලිස් ස්ථානයේ ප්‍රධාන පරික්ෂක ලසන්ත දැඩැල්ලගේ මහතාගේ යෝජනාවක් අනුව පොලිස් ඉතිහාසයේ ප්‍රථම වරට මාතරින් ආරම්භ කරන ලද මේ දැනට ක්‍රියාත්මකව පවතින රණවිරු සංසදවල සහ රණවිරු පවුල්වලට ඉමහත් ශක්තියක් වනු ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=r1409118</link>
    <topic>යක්කලමුල්ල වසම් 44ක් සංවර්ධනයට ලක්ෂ 1700ක ප්‍රතිපාදන</topic>
    <author>අක්මීමණ සමූහතමරදාස ලියනගමගේ</author>
    <content>යක්කලමුල්ල ප්‍රාදේශිය මහලේකම් කොට්ඨාසයේ සංවර්ධනය සඳහා මෙතෙක් නොලැබුණු විශාල මුදලක් මෙවර ලැබී තිබේ.ආර්ථික සංවර්ධන අමාත්‍යංශය මගින් ලබාදී ඇති එම මුදල රු.ලක්ෂ 1700කි.දුෂ්කර ගම්මාන සහ වතු විශාල ප්‍රමාණයක් ඇති යක්කලමුල්ල ප්‍රාදේශීය ලෙක්ම් කොට්ඨාසයේ ග්‍රාමසේවා වසම් 44ක් මේ යටතේ සංවර්ධන කිරීමට දැනටමත් පියවර ගෙන ඇතැයි පැවසේ.දිවිනැගුම,රුහුණු උදානය, මහජන නියෝජිත විශේෂ ව්‍යාපෘති, විමධ්‍යගත අයවැය, එක් ගමකට එක් වැඩක්, ගමනැගුම, පළාත් නැගුම, සුළු වාරිමාර්ග, පාලම් හා බෝක්කු සහ ග්‍රාමීය පාසල් සංවර්ධනය යන වැඩසටහන් යටතේ ක්‍රියාත්මක වන සංවර්ධන ව්‍යාපෘති ගණන 592කි.සංවර්ධන සැලැස්ම යටතේ පළාත් නැගුමට රුපියල් ලක්ෂ 644ක්ද එක්ගමකට එක් වැඩක් සඳහා රුපියල් ලක්ෂ 440ක්ද ගම නැගුමට රුපියල් ලක්ෂ 192 ක්ද වෙන්කර ප්‍රමුකත්වය දී ඇත.සුලු අපනයනබෝග ප්‍රවර්ධන නියෝජ්‍ය ඇමැති නිශාන්ත මුතුහෙට්ටිගම මහතා සභාපතිත්වය දරන ප්‍රාදේශීය සම්බන්ධීකරණ කමිටුවේදී මේසංවර්ධන යෝජනා අනුමත වී ඇත.ප්‍රාදේශීය මහ ලේකම් පූර්ණීමා අබේසිරි ගුණවර්ධන මහත්මියගේ අධීක්ෂණය යටතේ සංවර්ධන ව්‍යාපෘති ක්‍රියාත්මක වන අතර සංවර්ධන අංශයේ සහකාර සැලසුම් අධ්‍යක්ෂ කාර්යාලය මගින් වැඩසටහන් සැලසුම් කර ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=r1409119</link>
    <topic>පුජාපිටිය ප්‍රජාජල ව්‍යපෘති ගැන විධිමත් වාර්තාවක් ඉල්ලයි</topic>
    <author>කේ චන්ද්‍රරත්න මහනුවර දිසා සමුහ</author>
    <content>පුජාපිටිය ප්‍රාදේශිය සභා බල ප්‍රදේශයට අයත් ප්‍රජාමුල සංවිධාන මගින් පාලනය වන ප්‍රජාජල ව්‍යපෘති විසිතුනක පාලන කටයුතු විදිමත් කර ගැනීමට මාසහයක කාලයක් ලබාදි තිබේ.මේ ප්‍රජාමුල සංවිධාන මගින් පාලනය වන ජල ව්‍යපෘති විසිතුනක රුපියල් ලක් දාහකකට වැඩි මුදලක් වැයකර ඉදිකර ඇති අතර මේ ජල ව්‍යපෘති සඳහා සියයට හැත්තෑවක මුල්‍ය දායකත්වය ලෝක බැංකුව මගින්ද සියට දහයක මුල්‍ය දායකත්වය මධ්‍යම පළාත් සභාව හා පුජාපිටිය ප්‍රාදේශිය සභාව මගින්ද ලබාදි තිබේ.සියයට විස්සක ශ්‍රමදායකත්වය ජනතාව විසින් ලබාදි තිබේ.පවුල් දහස් ගණනකට නලජල පහසුකම් ලබාදෙන මේ ප්‍රජාජල යෝජනාක්‍රම පාලනය කරන ප්‍රජාමුල සංවිධාන වෙත විවිද අක්‍රමවත් බාවයන් පිළිබඳව නැගෙන චෝදනා සැලකිල්ලට ගෙන ප්‍රාදේශිය සභාව මගින් එම සංවිධාන වල සියලු කටයුතු විදිමත් කරගන ප්‍රාදේශිය සභාවට වාර්තාවක් ලබාදෙන ලෙස දැනුම් දි තිබේ.වාර්තාවක් ලබා දිමට අපොහොසත් වෙන හා සිය සංවිධාන විධිමත් කරනොගන්නා ප්‍රජාමුල සංවිධාන සම්බන්දව දැඩි ක්‍රියාමාර්ගයක් ගැනිමටද එම ප්‍රජාමුල සංවිධාන මගින් පාලනය වන ජල ව්‍යපෘති විධිමත්කර වඩාත් හොඳ සේවාවක් ජලපාරිභෝගිකයන්ට ලබාදිමටද පියවර ගෙන ඇත .</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=r14091110</link>
    <topic>දෙවිනුවර ජාතික පාසලේ විද්‍යාගාර ගොඩනැඟිල්ල කැලෑවට ගිහින්</topic>
    <author>ජයසිරි පේදුරුආරච්චිගන්දර සමූහ</author>
    <content>දෙවිනුවර ජාතික පාසල මෙරට ප්‍රකට දේශපාලනඥයන් පරිපාලන නිලධාරීන්, නීතිවේදීන්, අධ්‍යාපනඥයන්, විදුහල්පති වරු, ගුරුවරු ඇතුළු විද්වතුන් මෙන්ම ව්‍යාපාරිකයන් රැසක් දැයට දායාද කළ විදුපියසකි.ද්විභාෂා පාසලක් ලෙස ජනප්‍රියව තිබූ මෙය පසුව මහ විදුහලක්, මධ්‍ය මහා විද්‍ය්‍යාලයක් මෙන්ම ජාතික පාසලක් බවට පත්වූයේ එක් එක් ආණ්ඩු පාලනයන් යටතේය.එදා දෙවිනුවර වරාය පාරේ විශාල වපසරියක පිහිටා තිබූ පාසල අද වනවිට නගර මධ්‍යයට ගෙන ඒමේදී එහි ගොඩනැගිලි කැඩී බිඳී ගියද එදා සැමට විද්‍යා දැනුම ලබාදුන් විද්‍යාගාර ගොඩනැගිල්ල අදටද ශක්තිමත්ව ඇතත් එය කැලයෙන් යටවන්නට ඉඩහැර තිබීම මහා අපරාධයක් බව ප්‍රදේශවාසීහු පවසති.ඉතා අලංකාර හා ශක්තිමත් ලෙස ඉදිකර තිබූ මේ ගොඩනැගිල්ලේ කලක් දෙවිනුවර සෞඛ්‍ය වෛද්‍ය නිලධාරී කාර්යාලය පවත්වාගෙන ගියද එයට අලුත් ගොඩනැගිලි ලැබෙද්දී මින් ඉවත්ව ගිය පසු අද වනවිට ගොඩනැගිල්ල සහමුලින්ම කැලයෙන් යටවෙමින් තිබේ.අලුත් ‍සෞඛ්‍ය වෛද්‍ය නිලධාරී කාර්යාල ගොඩනැගිල්ලේ ඇතැම් කොටස් අද වන විට දිරාපත්ව තිබුනද මේ ගොඩනැගිල්ල තවමත් ප්‍රයෝජනයකට ගතහැකි මට්ටමේ පවතින බව ජනතා අදහසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=r14091111</link>
    <topic>කලාකරුවන්ට උපහාර</topic>
    <author>ඇල්පිටිය සමුහ අයි. එම්. වී. සී. ගුණසේකර</author>
    <content>දේශීය සංස්කෘතියට හා කලාවට වසර පහළොවකට අධික කාලයක් සේවය කර ඇති දකුණු පළාතේ කලාකරුවන් සදහා උපහාර පිදීමේ වැඩසටහනක් සංවිධානය කිරීමට දකුණු පළාත් සංස්කෘතික අමාතයංශය පියවර ගෙන ඇත.මීට අදාල අයදුම්පත් හා විස්තර දකුණු පළාතේ සියලුම ප්‍රදේශීය මහා ලේකම් කාර්යාලවල සංස්කෘතික නිලධාරීන්ගෙන් ලබාගත හැකිය.ලේකම් දකුණු පළාත් සංස්කෘතික අමාතයංශය, දක්ෂිනාපය, තෙවන මහල, ලබුදුව, ගාල්ල යන ලිපිනයෙන් වැඩිදුර විස්තර ලබාගත හැකිය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=s1409111</link>
    <topic>චීන තායිපේ පිලට පරාජය වූ ශ්‍රී ලංකාවටඅද තවත් තීරණාත්මක තරගයක්</topic>
    <author>ප්‍රින්ස් ගුණසේකර</author>
    <content>දහවැනි ආසියානු යොවුන් වොලිබෝල් ශූරතාවලියේ ශ්‍රී ලංකාව සහභාගිවූ සුපිරි අට වටයේ දෙවැනි තරගයෙන් චීන තායිපේ පිල හමුවේ තරග වට 3-0ක පරාජයක් ලැබුවේය.චීන තායිපේ පිලට එරෙහිව පළමු තරග වට දෙකේදී ප්‍රබල සටනක් ශ්‍රී ලංකා ක්‍රීඩකයන් ලබාදුන්නද තුන්වැනි වටයේ දී බලාපොරොත්තු නොවු පරිදි පසු බැසීමට ලක්වුණි. තරගයේ ලකුණු තත්ත්වය වූයේ 20-25, 18-25ක් හා 11-25ක් ලෙසිනි.මේ තරග‍ය පරාජය වුවද ශ්‍රී ලංකාවට තරගාවලියේ පළමු කණ්ඩායම් 4ට පිවිසීමේ තවත් අවස්ථාවක් හිමිව තිබේ. එනම් සුපිරි අට වටයේ පරාජිත කණ්ඩායම් අතර පවත්වන තරගයෙන් ජයගත හොත් ශ්‍රී ලංකා පිල පළමු කණ්ඩායම් 4 අතරේ තරග වටයට පිවිසේ. යම් හෙයකින් අද තරගය පරාජයට පත්වුවහොත් පස්වැනි ස්ථානයේ සිට අටවැනි ස්ථානය දක්වා කණ්ඩායම් තෝරන තරග වටයට ශ්‍රී ලංකාව පිවිසෙනු ඇත.කොළඹ සුගතදාස ක්‍රීඩාංගණයේ පැවැත්වෙන මේ තරගාවලිය මේ 14වැනිදා දක්වා පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=s1409112</link>
    <topic>මොනරාගලට විශිෂ්ට ජයක්</topic>
    <author>ෆවුස් ‍මොහොමඩ්</author>
    <content>මාධව මධුසංඛ හා පසිඳු සචින්තගේ විශිෂ්ට පිතිහරඹය හේතුවෙන් අවුරුදු 15න් පහළ ප්‍රීමා කුසලාන ක්‍රිකට් තරගමාලාවේ අම්පාර දිස්ත්‍රික් පිල සමග පැවැති තරගය කඩුලු 10කින් ජයගැනීමට මොනරාගල දිස්ත්‍රික් කණ්ඩායම සමත්විය.අම්පරා වීරසිංහ ක්‍රීඩාංගණයේ පසුගියදා පැවැති මේ තරගයේ පළමුව පන්දුවට පහරදුන් අම්පාර දිස්ත්‍රික් පිල ලකුණු 164කට දැවී ගිය අතර මොනරාගල දිස්ත්‍රික් පිල කිසිවකු නොදැවී ජයග්‍රහණය සපුරා ගත්තේය. මොනරාගල දිස්ත්‍රික් පිලේ ආරම්භක පිතිකරුවන් වූ මාධව මධුසංඛ හා පසිඳු සචින්ත නොදැවී ලකුණු 70 බැගින් රැස් කළහ.අම්පාර – 164යි. මිතිල චරිත් 52 (ගායනා ප්‍රීතිමාල් 21/3, පමිත දිල්සර 34/3)‍මොනරාගල – 165/0යි. මාධව මධුසංඛ නොදැවී 70, පසිඳු සචින්ත නොදැවී 70යි.කලුතරට දැවැන්ත ජයක්කලුතර – 274යි. යොහාන් රවිසර 79, පුලිත සරත්චන්ද්‍ර 38 (චාමික මධුසර 34/3)රත්නපුර – 63යි. ඉන්සක මධුවන්ත 9/2, ජනිඳු ඉඳුවර 2/2)යාපනයට වවුනියාව පරදීයාපනය – 271යි. වී.ජතුර්සන් 95, ජී.රතීසන් 39 ( එස්.රුසන්තන් 48/4, ඒ.සමිත් 42/3)වවුනියාව – 166යි. වී.නිවුජාන් 32 ( ඩී.ශෙරෝපන් 46/5)මාතලේට ජයමාත‍ලේ - 188යි. පුබුදු බණ්ඩාර 34, අසංක උදයංග 34 ( සිතුම් බණ්ඩාර 26/2)අනුරාධපුරය – 122යි. අසංක උදයංග 20/3, ගීමන්ත සේනානායක 27/2)කෑගල්ලට කඩුලු 5ක ජයක්නුවරඑළිය – 142/9යි. උදාර තාරක නොදැවී 52 ( මිස්සක රණසිංහ 22/3)කෑගල්ල – 143/5යි. සංජය ලක්මාල් 41 ( චානුක ගමගේ 43/3)කිලිනොච්චියට ජයකිලිනොච්චිය – 246/9යි. පී. කීර්තිකන් 51, එස්.පිරතීසන් 41 ( එස්.සුජාන් 31/3)මන්නාරම – 114යි. ජේ.මිතුෂාන් 40/5)මඩකලපුවට කඩුලු 6ක ජයක්ත්‍රිකුණාමලය – 118යි. එස්.දිලීපන් 21/4, එස්.නිතීස් 24/3)මඩකලපුව – 119/4යි. ආර්.රදීෂ් කුමාර් 48, ආර්.නිලූෂාන් 24, එන්.එම්. අස්රාම් 23යි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=s1409113</link>
    <topic>ශ්‍රී ලංකාව තෙවැනි තරගයත් ජයගනී</topic>
    <author/>
    <content>සිංගප්පූරුවේ මේ දිනවල පැවැත්වෙන ආසියානු නෙට්බෝල් ශූරතාවලියේ ශ්‍රී ලංකාව මුහුණදුන් තෙවැනි තරගය ලකුණු 78-25කින් ජය ලැබීය.සිංගප්පූරු ක්‍රීඩා සංකීර්ණයේ ඊයේ නිමාවූ මේ තරගය බෲනායි පිලට එරෙහිව පැවැත්විණි.බෲනායි පිලේ පුහුණුකාරිනිය ලෙස ශ්‍රී ලංකාවේ හිටපු ජාතික පුහුණුකාරිනී තිලකා ජිනදාස මෙනවිය කටයුතු කළ හෙයින් මේ තරගය පිළිබඳ බොහෝ දෙනාගේ වැඩි අවධානයක් යොමුව තිබිණි.බෲනායි පිල මේ තරගයේ අවසන් කාර්තුවේදී ඉතා දක්ෂ ලෙස ක්‍රීඩා කළ අතර ප්‍රබල ශ්‍රී ලංකා පිලට එරෙහිව එම කාර්තුවේදී පමණක් ලකුණු 9ක් ලබාගත්තේය. තරගයේ පළමු මිනිත්තු 15 නිමාවෙද්දී ශ්‍රී ලංකාව ලකුණු 20ක්ද බෲනායි පිල ලකුණු 6ක් ලබා තිබුණි.තරගයේ පළමු භාගය නිමාවෙද්දී ලකුණු තත්ත්වය වූයේ 40-9ක් ලෙස ශ්‍රී ලංකාව ඉදිරියෙනි. දෙවැනි කාර්තුවේදී 60-16ක් හා තරගය නිමාවෙද්දී 78-25ක් ලෙස ලකුණු තත්ත්වය සටහන් වුණි.ශ්‍රී ලංකා පිලට අද දිනයේ තීරණාත්මක තරගයකට මුහුණ දීමට සිදුවන අතර අපරාජිත මැලේසියානු කණ්ඩායම හමුවේ එම තරගයෙන් ජය ගන්නා කණ්ඩායම තරගාවලියේ 'ඒ' කොටසේ ශූරියන් බවට පත්වේ.'බී' කාණ්ඩයේ දැනට ඉදිරියෙන්ම සිටින්නේ සියළුම තරග ජයගත් සත්කාරක සිංගප්පූරුවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=s1409114</link>
    <topic>ගම්පහ දිස්ත්‍රික් පිහිනුම් සමස්ත ශූරතාව රිජන්ට් ජාත්‍යන්තර පාසල දිනයි</topic>
    <author>මහානාම විතානගේමල්වාන සමූහ</author>
    <content>ගම්පහ රිජන්ට් ජාත්‍යන්තර පාසල මගින් 11වැනි වරට සංවිධාන කළ ගම්පහ දිස්ත්‍රික් පිහිනුම් තරගාවලියේ සමස්ත ශූරතාව දිනාගැනීමට ගම්පහ රිජන්ට් ජාත්‍යන්තර පාසල් පිහිනුම් කණ්ඩායම සමත්විය. ගම්පහ සුමේධ පාසල් කණ්ඩායමට අනුශූරතාව හිමිවිය.තරගාවලියේ පාසල් පිරිමි හා කාන්තා ශූරතා ද්විත්වයම රිජන්ට් පාසල දිනාගත් අතර අනුශූරතා පිළිවෙළින් ගම්පහ බණ්ඩාරනායක විදුහල හා මීගමුව ගේට්වේ ජාත්‍යන්තර පාසල් සතුවිය.මීගමුව මාරිස්ටෙලා විද්‍යාලයේ දිනෙත් සංජුල ජයකොඩි තරගාවලියේ දක්ෂතම ක්‍රීඩකයා ලෙසද, ලයිසියම් ජාත්‍යන්තර පාසලේ නිමාලි ලිහන්සා දක්ෂතම ක්‍රීඩිකාව ලෙසද සම්මාන දිනාගත්හ.රිජන්ට් පිහිනුම් තටාකාංගණයේ පැවැති තරගාවලියට දිස්ත්‍රික්කයේ පාසල් 40ක් නියෝජනය කරමින් ක්‍රීඩක ක්‍රීඩිකාවන් 400ක් පමණ සහභාගී වූහ. තරගාවලියේ ප්‍රධාන ආරාධිතයා ලෙස ශ්‍රී ලංකා ජල ක්‍රීඩා සංගමයේ මහ ලේකම් අක් අමීර් මහතා එක්විය.තරගාවලියේ ශූරතා දිනූ ක්‍රීඩක ක්‍රීඩිකාවන් මෙසේය.අවු.10න් පහළ පිරිමි-නවීන් අකලංක සිරිමාන්න (ඉඹුල්ගොඩ රාජසිංහ ම.වි), කාන්තා-සෙනායා ද සිල්වා (ගම්පහ සුමේධ වි.)අවු 12න් පහළ පිරිමි-අභිලාෂ පෝර්ට්ස්මන් (රිජන්ට් ජා.පා), කාන්තා-නෙත්මී වනාථසිංහ (රිජන්ට් ජා.පා)අවු.14න් පහළ පිරිමි-තාරක නඳුන් සිරිමාන්න (ගම්පහ තක්ෂිලා වි.), කාන්තා-නිමාලි ලිහන්සා බණ්ඩාර (ලයිසියම් ජා.පා)අවු.16න් පහළ පිරිමි-දිනෙත් සංජුල ජයකොඩි (මීගමුව මාරිස්ටෙලා වි.), කාන්තා-හන්සිකා බණ්ඩාර (ගම්පහ සිරිකුරුස වි.)අවු.19න් පහළ පිරිමි-එස්.ඒ.පී.ඩී.සිරිමාන්න (ගම්පහ බණ්ඩාරනායක වි.), කාන්තා-වරුනි මුතුකුට්ටි (රිජන්ට්)</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=s1409115</link>
    <topic>ශ්‍රී ලංකා හොකී සභාපතිවරයාටආසියානු හොකී විධායක තනතුරක්</topic>
    <author/>
    <content>ආසියානු හොකී සම්මේලනයේ විධායක කමිටුවට ශ්‍රී ලංකා හොකී සංගමයේ සභාපති නියෝජ්‍ය පොලිස්පති සුමිත් එදිරිසිංහ මහතා නිතරගයෙන් පත්වී සිටී. ඔහු ආසියානු හොකී සංගමයේ විධායක නිලධාරියකු ලෙස වසර 4ක කාලයකට පත්වූයේ පසුගියදා මැලේසියාවේ පැවැති ආසියානු හොකී සමුළුවේදීය.මීට අමතරව ආසියානු ක්‍රීඩා උළෙලේ ජූරි සභිකයකු ලෙස ද ඔහු පත් කර ඇත. ශ්‍රී ලාංකිකයකු මෙවැනි තනතුරකට පත්වූයේ පළමුවරට වීම විශේෂත්වයකි. ඔහු එම ක්‍රීඩා උළෙලේ අභියාචනා විනිසුරුවරයකු ලෙස ද කටයුතු කරනු ඇත.මේ සමුළුවේ දී ශ්‍රී ලංකාවේ හොකී ක්‍රීඩාවේ සංවර්ධනය උදෙසා සිදුකළ කාර්ය භාරය ඇගැයීමට ලක්වූ අතර ආසියානු හොකී සම්මේලනය සුල්තාන් අස්ලම් ෂා ශූරතාව මේ වසරේ දී ශ්‍රී ලංකාවට පිරිනැමීමද මෙහිදී සිදුකෙරිණි. එය මැලේසියාවේ සුල්තාන් අබ්දුල්ලා ෂා විසින් නියෝජ්‍ය පොලිස්පතිවරයා වෙත පිරිනමනු ලැබීය.පාසල් හොකී ක්‍රීඩාවේ උන්නතිය වෙනුවෙන් කෘත්‍රිම ක්‍රීඩා පිටියක් ඉදිකිරීම තම අපේක්ෂාව බව නියෝජ්‍ය පොලිස්පතිවරයා පැවසීය. ඒ මහතා දැනට කලුතර දිශාව භාර නියෝජ්‍ය පොලිස්පතිවරයා ලෙස කටයුතු කරමින් සිටී. -ෆවුස්</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=s1409116</link>
    <topic>ආරක්ෂක සේවා බීච් වොලිබෝල් ශූරතා ද්විත්වයම ගුවන් හමුදාවට</topic>
    <author/>
    <content>ආරක්ෂ සේවා බීච් වොලිබෝල් තරගාවලියේ පිරිමි හා කාන්තා ශූරතා ද්විත්වයම දිනාගැනීමට ශ්‍රී ලංකා ගුවන් හමුදාව නියෝජනය කළ ක්‍රීඩක ක්‍රීඩිකාවෝ සමත්වූහ.මීගමුව වෙරළ තීරයේ පසුගියදා පැවැති තරගාවලියේ පිරිමි අවසන් තරගයේදී ගුවන් හමුදා පිල හමුවේ යුද හමුදා කණ්ඩායම තරග වට 2-0කින් පරාජයට පත්විය. ලකුණු තත්ත්වය වූයේ 21-16 හා 21-1කි.නාවික හමුදා කණ්ඩායම ලකුණු 21-8ක් හා 21-7ක් ලෙස (වට 2-0කින්) කාන්තා අවසන් තරගයේදී පරාජය කිරීමට ගුවන් හමුදා ක්‍රීඩිකාවන්ට හැකිවිණි.ගුවන් හමුදාව නියෝජනය කළ සැරයන් කුමාර දක්ෂතම ක්‍රීඩකයා ලෙසත්, කෝප්‍රල් ගුණවර්ධන (කණඩායම් නායිකා) දක්ෂතම ක්‍රීඩිකාව ලෙසත් සම්මාන දිනාගත්හ.ගුවන් හමුදා විද්‍යුත් හා විදුලි සංදේශ අධ්‍යක්ෂ හා ගුවන් හමුදා වොලිබෝල් සංගමයේ සභාපති එයාර් වයිෂ් මාෂල් ආර්.ජේ.පතිරගේ මහතා අතින් තරගාවලියේ ජය සංකේත ප්‍රදානය සිදු කෙරිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=s1409117</link>
    <topic>සා.පීතර-විද්‍යා විදුහල අවසන් තරගයට</topic>
    <author>ෆවුස් මොහොමඩ්</author>
    <content>අන්තර් පාසල් අවුරුදු 18න් පහළ මයිලෝ කුසලාන ලීග් රගර් තරගාවලියේ අවසන් මහා තරගයට සුදුසුකම් ලබාගැනීමට බම්බලපිටිය සාන්ත පීතර විදුහල් පිල සහ විද්‍යා විද්‍යලයීය කණ්ඩායම සමත්වූහ.කොළඹ රාජකීය විදුහල් ක්‍රීඩා සංකීර්ණයේ පෙ‍රේදා පැවැති අවසන් පූර්ව තරගවල දී සාන්ත තෝමස් විදුහල් පිල ලකුණු 16-12කින් පරාජය කිරීමට සාන්ත පීතර විදුහල් පිල සමත්වූ අතර සාන්ත ජෝශප් විදුහලට එරෙහිව ලකුණු 6-3ක ජයක් වාර්තා කිරීමට විද්‍යා විදුහල් කණ්ඩායම සමත්විය.දෙපිල අතර අවසන් මහා තරගය ලබන 14වැනිදා කොළඹ රාජකීය විදුහල් ක්‍රීඩා සංකීර්ණයේ දී පැවැත්වේ. මේ තරගාවලියේ පළඟ, බඳුන හා පළිහ ශූරතා අවසන් මහා තරග ද එදිනම මේ ක්‍රීඩාංගණයේ පැවැත්වීමට නියමිතය.පළමු අවසන් පූර්ව තරගයේ පළමු භාගය නිමාවනවිට ලකුණු 8-7කින් පෙරමුණ ගත් සාන්ත පීතර විදුහල් පිල සිය ලකුණු සංඛ්‍යාවට උත්සාහක දිනුම් දෙකක් සහ දඬුවම් පහර දෙකක් ඇතුලත් කර ගත් අතර සාන්ත තෝමස් විදුහල රැස් කළේ ගෝලයක් සහ උත්සාහක දිනුමක් පමණි.දෙවැනි අවසන් පූර්ව තරගය ජයගත් විද්‍යා විදුහල් පිල දඬුවම් පහර දෙකක් වාර්තා කළ අතර සාන්ත‍ ජෝශප් විදුහල රැස් කළේ දඬුවම් පහරක් පමණි. තරගයේ පළමු භාගය නිමාවනවිට දෙපිලම ලකුණු රැස් කොට තිබුණේ නැත.මේ අතර පළඟ ශූරතා අවසන් පූර්ව තරග වටයේ දී සාන්ත අන්තෝනි විදුහල් පිල ලකුණු 31-0කින් පරාජය කරමින් ඉසිපතන විදුහල ද, තර්ස්ටන් විදුහල් පිල ලකුණු 43-0කින් පරදවා ත්‍රිත්ව විදුහල් පිල ද අවසන් මහා තරගයට සුදුසුකම් ලබාගත්හ.ශ්‍රී ලංකා පාසල් රගර් සංගමය මෙහෙයවනු ලබන මේ තරගාවලිය නෙස්ලේ ලංකා සමාගමේ මයිලෝ අනුග්‍රහයෙන් පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=s1409118</link>
    <topic>ඉනෝටර්ස් කණ්ඩායමට ජය</topic>
    <author/>
    <content>ද ‍ෆර්ස්ට් ඉන්ටර්නැෂනල් මෙඩිකල් ක්ලීනික් සමාගම පළමුවරට සංවිධානය කළ 'SLIBFI CRICKET FIESTA ' කුසලාන සය සාමාජික සැහැල්ලු පන්දු ක්‍රිකට් තරඟාවලියේ අවසාන මහා තරගය පසුගියදා කොළඹ එන්.සි.සි. ක්‍රීඩා පිටියේ පැවැත්විණි.එහිදි අමානා කණ්ඩායම පරදවා අයිඩියාස් කන්සල්ටන්සි, කොමාර්ෂල් ක්‍රෙඩිට් ඒකාබද්ධ ඉනෝටර්ස් කණ්ඩායම කුසලානය හිමි කර ගත්තේය. හොඳම පිතිකරුවා ලෙස අමානා බැංකු කණ්ඩයමේ එම්. ආෂීක් හා හොඳම පන්දු යවන්නා ලෙස එම්. මයුරන් තිළීණ ලැබු අතර අවසාන මහා තරගයේ වීරයා ලෙස එස්.ලක්මාල්ද තරගාවලියේ වීරයා ලෙස එස්.ඒ. බි. කොහොන ද සම්මාන දිනාගත්හ.ද ෆර්ස්ට් ඉන්ටර්නැෂනල් මෙඩිකල් ක්ලීනික් සමාගමේ කළමනාකාර අධ්‍යක්ෂ ආකීබ් මව්ලානා, එම සමාගමේ සාමන්‍යාධීකාරි රිෆායි මව්ලානා, ඒඩ්‍රියන් ජෑන්ස් හා ඉස්රත් රවුෆ් යන මහත්වරු අතින් ත්‍යාග ප්‍රදානය සිදුවිය. ජයග්‍රාහි කණ්ඩායමේ නායක අමිලනාත් වික්‍රමරත්න කුසලානය ලබා ගත් අවස්ථාව.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=f1409111</link>
    <topic>මහ පොළොවේ දේශපාලනය</topic>
    <author>රාමන්</author>
    <content>මේ වන විට හැම පැත්තකින් ම ගිලිහෙමින් පවතින්නේ මේ මානව හිතවාදී දේශපාලනයයි. මෙය නායකයකු කෙරෙහි වුව ද පිහිටන දුලබ ලක්ෂණයක්. නිරවුල් මතකය හඳුනා ගැනීමේ සුවිශේෂී හැකියාව සමඟ දශක ගණනාවකට පසුව හෝ යමෙකුගේ සේවය ඇගැයීමේ සුවිශේෂී ලක්ෂණ එක පොකුරට නායකයෙකුට පිහිටන්නේ කලාතුරකින්.නමින්, ස්වරූපයෙන් හා කටහඬින් කාලාන්තරයකට පසුව හමුවෙන කෙනකු හෝ දුරකතනයෙන් කතා කරන කෙනකු හෝ හඳුනා ගැනීමේ ගුණය හැමෝටම පිහිටන්නේ නැහැ. එය හැඳින්වෙන්නේ දුලබ මිනිස් ගුණයක් ලෙස. කපටිකමට හෝ එවැන්නක් සමහරුන්ට කොහෙත්ම පිහිටන්නේ නැහැ. සමහර අයට එවන් පුරුදු පිහිටලාවත් නැහැ. අව්‍යාජව එවැන්නක් පිහිටන අයත් විරලයි. ඒකටත් පෙර පිං අවශ්‍යදැයි දන්නේ නැහැ.මේ හැකියාව දේශපාලනයේ දී අත්‍යාවශ්‍ය කරුණක් වුව ද බොහෝ අයට මෙය පිහිටා නැහැ. එවැන්නක් අව්‍යාජව නායකයකුට පිහිටන්නේ නම් ඔහු ලෙහෙසියෙන් පරාජය කළ නොහැකියි. මේ අදහස මතු වීමට හේතු වූ කරුණක් පසුගිය දා මාධ්‍ය වාර්තාවල සටහන් වී තිබුණා.පසුගිය දා ජනාධිපති මහින්ද රාජපක්ෂ බදුල්ලේ හා මොනරාගල විවෘත කිරීම් ගණනාවකට සහභාගී වුණා. ඌව ඡන්දයක් තිබුණත් නැතත් සාමාන්‍යයෙන් සති අන්තය කොළඹින් පිට ප්‍රදේශවල ගත කිරීම ඔහුගේ දින චර්යාවේ අංගයක් වෙලා.පසුගිය දිනක එතුමා පස්සර ආසනයේ විවෘත කිරීම් කිහිපයකටම සහභාගි වුණා. පස්සර බදුල්ල දිස්ත්‍රික්කයේ දුෂ්කර ආසනයක්. එසේ ම අතීතයේ එක්සත් ජාතික පක්ෂයට බර ආසනයක්. 1977 පෙර ආසන මට්ටමින් මැතිවරණ පැවැති සමයේ 1970 - 1977 වකවානුවේ සෝමපාල සෙනෙවිරත්න මහතා පස්සර ආසනය නියෝජනය කළ ශ්‍රී ලංකා නිදහස් පක්ෂයේ පාර්ලිමේන්තු මන්ත්‍රීවරයෙක් ව සිටියා. මෙය මීට දශක තුනකට පෙර ඉතිහාසයට එක් වූ දේශපාලන සිදු වීමක්.ජනාධිපති මහින්ද රාජපක්ෂ මහතාට පස්සර සංචාරයේ දී මේ අතීතය සිහි වන්නට ඇති. ඊටත් වඩා ප්‍රබල මතකය එම මන්ත්‍රීවරයාගේ පුතා වන නිමල් සෙනෙවිරත්න මහතා හදිසියේ ම හඳුනා ගැනීමයි.එම සිදු වීම වාර්තා වන්නේ ජනාධිපතිවරයා මෝටර් රථයෙන් පස්සර ප්‍රදේශයේ ගමන් කරද්දී එක්තරා ස්ථානයක රැඳි සිටි අයෙක් පිළිබඳව සිය මතකය අවදි කර ගැනීමයි. එසේ ම ඔහු පස්සර හිටපු මන්ත්‍රී සෝමපාල සෙනෙවිරත්න මහතාගේ පුත් නිහාල් සෙනෙවිරත්න ලෙස හඳුනා ගැනීමයි. මෙහි දී ආරක්ෂක අංශ ලවා ගමන් කළ රථය නවතා ඔහු අහවලා නොවේ දැයි විමසා හඳුනා ගැනීමයි.අද සාමාන්‍යයෙන් දේශපාලනඥයෙක් පාරේ යන අතරතුර හඳුනා ගැනීමක් උදෙසා වාහනය නතර කර එහි වීදුරුව පහත් කර මෙවන් විමසීමක යෙදෙන්නේ නැහැ. ඒ වෙනුවට සිදුවන්නේ පවනට බඳු වේගයකින් සිය සුඛෝපභෝගී මෝටර් රථය පණගන්වා ඊළඟට යායුතු තැනට සැපත් වීමයි. ඊට අවශ්‍ය ලෙස මාර්ගයෙන් ඉඩ සලසා ගැනීමට වෙනම ආරක්ෂක රථයක් ගමන් කරනවා. මේ නිසා අතීතයේ සිදු වූ මෙවන් හමුවීම් අද පොදු කාරණා නොවෙයි.එහෙත් මෙහි දී ජනාධිපතිවරයා දශක ගණනාවක අතීතයට ගියා පමණක් නොව තම මතකයේ රැඳී තිබෙන මන්ත්‍රි හිතවතාගේ හැඩ රුව ඔස්සේ ඔහුගේ පුත්‍රයා හඳුනා ගැනීම සුවිශේෂී සිදුවීමක්.ඒ මොහොතේ අදාළ පැරණි මන්ත්‍රීවරයාගේ පුත්‍රයා නිරතව සිට ඇත්තේ ජනාධිපතිතුමා දැක බලා ගැනීමට තම මෑණියන් පාරට රැගෙන ඒමට ත්‍රී‍රෝද රියක් සොයා ගැනීමේ කාර්යයේ. ජනාධිපතිවරයා සිය නිල වාහන පෙළ නතර කර තම නමින්ම කතා කිරීම සෝමපාල සෙනෙවිරත්න හිටපු මන්ත්‍රී මහතාගේ පුත් නිහාල් සෙනෙවිරත්න මහතාට ඇදහිය නොහැකි සිදුවීමක් වුණා. මෙහෙමත් වෙන්න පුළුවන් ද ඔහු කල්පනා කරන්න ඇති.ඔහු තමා නිරත වීමට සුදානම් වූ කාරණය සැල කිරීමත් සමඟ ම ජනාධිපතිවරයාගේ පිළිතුර වූයේ තමන් ඔහුගේ මව හා පවුලේ අය මුණ ගැසීමට තව මොහොතකින් නිවසට පැමිණෙන බවයි. ඒ ආකාරයෙන්ම ජනාධිපතිවරයා පස්සර හිටපු මන්ත්‍රී සෝමපාල සෙනෙවිරත්න මහතාගේ නිවසට ගොඩ වැදී, ආගිය තොරතුරු විමසමින් ටික වේලාවක් අල්ලාප සල්ලාපයේ යෙදීමට අමතක කළේ නැහැ.සෝමපාල සෙනෙවිරත්න යනු පස්සර ප්‍රදේශයේ ශ්‍රී ලංකා නිදහස් පක්ෂය වෙනුවෙන් දර දිය ඇද්ද නායකයෙක්. මේ වන විට එතුමා මිය ගොස් වසර 29ක් පමණ වන බවයි. නිවසේ අයගෙන් දැන ගැනීමට ලැබී තිබෙන්නේ. එසේ ම ඔහුට (1977) දී මන්ත්‍රී ධුරය අහිමි වී මේ වන විට වසර 37ක් පමණ වෙනවා. එතුමාගේ වියෝවෙන් වසර 29ක කාලපරාසයක් තුළ එම පවුලේ අය ගැන කිසිවෙක් සොයා නොබැලූ බවයි එම නිවසට ගොඩ වැදුන ජනාධිපතිවරයාට දැන ගැනීමට ලැබුණේ.මේ නිසා ජනාධිපතිතුමාගේ මේ අනපේක්ෂිත හමුවෙන් දේශපාලනය කරන කාටත් ලබා දී තිබෙන්නේ මහඟු ආදර්ශයක්. පස්සරට යන විට සෝමපාල සෙනෙවිරත්න නාමය මතක් වූ ශ්‍රී ලංකා නිදහස් පක්ෂයේ නායක නායිකාවන් තවත් කොතෙකුත් සිටින්නට ඇති. එහෙත් ඒ අය මෙවන් පාක්ෂික පවුල් මුණ ගැසීම නිශ්ඵල කාර්යක් සේ සලකන්නට ඇති. නැතිනම් කාල වේලා සොයා ගැනීමේ ප්‍රශ්නයක් තිබෙන්නට ඇති. ඒ තරමටම ජනතා සේවයේ නිරත වෙනවා විය හැකියි.එහෙත් ජනාධිපති මහින්ද රාජපක්ෂ මහතා රටේ පමණක් නොව රට වෙනුවෙන් ජාත්‍යන්තරයේ පවා ප්‍රශ්න පැන නැගී තිබෙන මොහොතක පස්සර සෝමපාල සෙනෙවිරත්න එනම්, මීට 37 වසරකට පෙර හිටපු මන්ත්‍රීතුමාගේ නිවසට ගොඩවැදීමට කාලයක් වෙන් කර ගැනීමට හැකි වීම විමර්ශනයට ලක් කළ යුතු සංසිද්ධියක්.මේ වන විට හැම පැත්තකින් ම ගිලිහෙමින් පවතින්නේ මේ මානව හිතවාදී දේශපාලනයයි. මෙය නායකයකු කෙරෙහි වුව ද පිහිටන දුලබ ලක්ෂණයක්. නිරවුල් මතකය හඳුනා ගැනීමේ සුවිශේෂී හැකියාව සමඟ දශක ගණනාවකට පසුව හෝ යමෙකුගේ සේවය ඇගැයීමේ සුවිශේෂී ලක්ෂණ එක පොකුරට නායකයෙකුට පිහිටන්නේ කලාතුරකින්. ඒ සඳහා ඔහුට පක්ෂ පාට පවා වැදගත් වෙන්නේ නැහැ. ඔහු විපක්ෂයේ පැරැන්නන් සොයා යන්නේ ද මේ විදියටම බව අමුතුවෙන් කිව යුතු නැහැ. ඊට අදාළ සිදුවීම් එකින් එකට විස්තර කළ යුතු නැහැ.වැදගත් වෙන්නේ මෙවන් නායකයෙකුට එරෙහිව කරනු ලබන ප්‍රතිවිරුද්ධ දේශපාලනය විපක්ෂයට එතරම් ලෙහෙසි කාරණයක් නොවීමයි. එය හැඳින්වෙන්නේ මහ පොළොවේ දේශපාලනයටත් වඩා මහ පොළොවේ ජනතාවාදී දේශපාලනය ලෙසයි.න්‍යාය කප්පරකට වඩා ප්‍රායෝගික මංචාඩිය වැදගත් වන්නා සේ හරබර න්‍යායවාදී දේශපාලනයට වඩා ජනවිඥානය හා නාඩි හඳුනා ගන්නා දේශපාලනය නිතැතින්ම ජයග්‍රහණයට පාවාඩ එලන බව බොහෝ අය කල්පනා කරන්නේ නැහැ. එසේ වුවා නම් පමණක් නොව ජනාධිපතිවරයා මෙන් අනෙක් අය ද ජනතාව අතර සිටියා නම් ඌව ඡන්ද සටන ජය ගැනීමට හැම පාර්ශ්වයටම මේ තරම් ගෝතකර්මයක් කිරීමට සිදු වන්නේ නැහැ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=f1409112</link>
    <topic>අද නාට්‍ය කලාව ව්‍යාපාරයක් වෙලා</topic>
    <author>- තිලානි ශානිකා විතානාච්චි</author>
    <content>නාට්‍ය කලාව නව මානයක් කරා රැගෙන ගිය මහාචාර්ය එදිරිවීර සරච්චන්ද්‍රයන් සිහිපත් කරමින් මේ මස 09 වැනිදා සිට 23 වැනිදා දක්වා නාට්‍ය උළෙලක් බොරැල්ල වයි. එම්. බී.ඒ. ශාලාවේදී පැවැත්වෙයි. මෙහි ප්‍රධානත්වය දරන ලලිතා සරච්චන්ද්‍ර මේ නාට්‍ය උළෙල පිළිබඳ, කළ සාකච්ඡාවකි.මේ මස 09 වැනිදා ආරම්භ කළ මහාචාර්ය සරච්චන්ද්‍රයන්ගේ නාට්‍ය උළෙල මේ මාසයේම පැවැත් වෙනවා. මෙවැනි කාර්යක් කරන්න අදහස් කළේ ඇයි?මේ නාට්‍ය උළෙල පැවැත් වෙන්නේ සරච්චන්ද්‍ර මහත්තයාගේ ජන්ම ශත සංවත්සරය වෙනුවෙන්. ඒ වගේම ඔහු මිය ගිහින් මේ අගෝස්තු මාසයට වසර දහ අටක් වෙනවා. ඉහත කියන ලද කාරණා දෙකම සිහිපත් කරමින් එතුමාට පින් පිණිසයි මේ නාට්‍ය උළෙල පැවැත් වෙන්නේ.ඒ වගේම එදිනට නාට්‍ය නරඹන ප්‍රේක්ෂකයන්ට විශේෂ පහසුකමක් ද සැලසෙනවා?ඒ පහසුකම වෙන්නේ ප්‍රේක්ෂකයන් සඳහා රුපියල් දාහක ප්‍රවේශ පත්‍රයක් රුපියල් සියයක් වැනි මුදලකට අලෙවි කිරීමයි. එය ප්‍රේක්ෂකයන්ට බොහොම වාසිදායක තත්ත්වයක් ලෙසයි මා දකින්නේ. මේ වන විට නාට්‍ය උළෙල ආරම්භ කරලා දින දෙකක් ගත වී අවසන්.ඒ කාලය ඇතුළත බොරැල්ල වයි. එම්. බී. ඒ. රඟහල පිරී ඉතිරී යන ප්‍රමාණයේ ප්‍රේක්ෂකයන් පිරිසක් පැමිණියා. මොකද මේ තරම් අඩු මුදලකට කිසිම කෙනෙකුට මේ ශ්‍රේෂ්ඨ නාට්‍ය බලා ගන්න බැහැනේ.ඒ නිසා ඔවුන් නාට්‍ය බලන්න එනවා. ඒ වගේම ඩොක්ටර් සරච්චන්ද්‍රට තිබුණු හීනයක් තමයි ප්‍රේක්ෂකයන්ට නාට්‍ය බලන්න පුළුවන් අඩු මුදලකට ප්‍රවේශ පත්‍ර අලෙවි කිරීම. මම හිතන්නේ මේ මඟින් ඔහුගේ ඒ සිහිනයත් සැබෑ වෙනවා.මේ නාට්‍ය උළෙල පැවැත්වීමට සංස්කෘතික අමාත්‍යාංශය ඇතුළු බොහෝ දෙනෙක් උදව් වුණා. ඔවුන් සියලු දෙනාටම මා ස්තුති කිරීමට මෙය අවස්ථාවක් කර ගන්නවා.මේ දින කිහිපයේ වේදිකා ගත වන නාට්‍ය මොනවාද?ඒ සඳහා ඩොක්ටර් සරච්චන්ද්‍රගේ නාට්‍ය දහයක් පමණ තෝරා ගත්තා. ඒ අතර 19 හා 23 වැනිදා - ‘සිංහබාහු’ත්, 15 වැනිදා - ‘මනමේ’, 12 වැනිදා - ‘මහාසාර’, 11 වැනිදා - ‘පබාවතී’, 12 හා 18 වැනිදා - ‘හස්ති කාන්ත මන්තරේ’, 13 වැනිදා - ‘එලොව ගිහින් මෙලොව ආවා සමඟ කදා වළලු’, 16 හා 22 වැනිදා ‘කපුවා කපෝති’, 14 හා 20 වැනිදා ‘රත්නාවලී’, 21 වැනිදා ‘මඟුල් ප්‍රස්ථාව සමඟ ඒකට මට හිනා’ කියන වේදිකා නාට්‍ය ඇතුළත්.සරච්චන්ද්‍රයන් නිෂ්පාදනය කළ බොහෝ නාට්‍යය නැවතත් ඔබ නිෂ්පාදනය කළා. ඒ සඳහා එතුමත් සමඟ ගත කළ කාලයේ ලැබූ අත්දැකීම් ඔබට බලපෑවද?එතුමා ජීවත්ව සිටි කාලයේදී පටන්මයි මම ඔහු සමඟ නාට්‍යවලට සම්බන්ධ වී කටයුතු කළේ. ඔහුත් සමඟ වැඩ කටයුතු කිරීමේදී මා බොහෝ දේ ඉගෙන ගත්තා. වේදිකා නාට්‍ය වේදිකා ගත කිරීමේදී මේ දක්වාම ඒ දේවල් මට ප්‍රයෝජනවත් වුණා.එතුමා රෝගාතුර වී සිටිය කාලයේදී ඒ සියලු කටයුතු කරට අරගෙන කළේ මමයි. සමහර අවස්ථාවලදී ඔහු ප්‍රේක්ෂකයෙක් විදියට ඒ නාට්‍ය නැරැඹුව අවස්ථා තිබුණා. එවැනි අවස්ථාවල ඒවා බලලා ප්‍රශංසා කළ අයුරු මට අද වගේ මතකයි.ඒ වගේම වේදිකා නාට්‍යවල ඇඳුම් නිර්මාණය කළේ මමයි. මා ඇඳුම් නිර්මාණය කිරීමේදී මා යෙදූ වර්ණවලට එතුමා බොහොම කැමැති වුණා විතරක් නොවෙයි මාව ඇගයීමටත් ලක් කළා. අනෙක් කටයුතුවලදී වුණත් ඔහු ඒ වගේමයි. ඔහු හරියට මුනිවරයෙක් වගේ.යශෝධරා සරච්චන්ද්‍ර බොහොම දක්ෂ ලෙස මනමේ කුමරියට රඟපෑවා. ඇය නැවතත් මනමේ කුමරිය ලෙස කරළියට පිවිසේවිද?ඇය නැවතත් මනමේ කුමරිය ලෙස රඟපාන එකක් නැහැ. නමුත් ඇයට අනෙක් කටයුතු කරන්න පුළුවන් යැයි මා සිතනවා.‘සරච්චන්ද්‍ර ප්‍රතිෂ්ඨාපන ආයතනය’ මඟින් සිදුවන කාර්යය මොනවාද?මේ සියලු නාට්‍ය පවත්වාගෙන යෑම, මුදල් කටයුතු නියම අයුරෙන් පාලනය වීම ආදී කටයුතුයි මේ ආයතනය මඟින් සිදු වන්නේ.නාට්‍ය කලාව වර්ධනය වීමේදී විචාරයට එදා වැදගත් තැනක් හිමි වුණා. නමුත් අද ඒ කාරණය වෙනස් වෙලා?අද ගුණාත්මක බවෙන් යුක්ත නාට්‍ය සොයා ගැනීමට සිදු වී තිබෙන්නේ ප්‍රේක්ෂකයන්ටමයි. එහිදී ප්‍රේක්ෂකයා බුද්ධිමත් විය යුතුයි. එසේ වීමට නම් ඔවුන් කලාව පිළිබඳ දැනුවත් විය යුතුයි. එදා නම් මේ සියල්ල ප්‍රේක්ෂකයන් දැනගත්තේ පුවත්පත් හරහායි. එදා නාට්‍යයක් වේදිකා ගත වී ඊට පසු දිනම පත්තරවල විචාර පළ වුණා. ඒත් අද එහෙම නැහැ. අද නාට්‍ය කියන දේ ව්‍යාපාරයක් බවට පත් වෙලා.ඉදිරි කටයුතු පෙළ ගැසී තිබෙන්නේ කොහොමද?නැවතත් වේදිකා නාට්‍ය කිහිපයක් කිරීමට මා අදහස් කරගෙන සිටිනවා. ඒ අතර ‘භවකඩතුරාව’, ‘වෙස්සන්තර’, ‘ලෝමහංස’ කියන නාට්‍ය කරන ගමන්ම ‘මනමේ’ වේදිකා නාට්‍යය දෙමළ භාෂාවෙන් කරන්නයි මේ දවස්වල මා වඩාත් වෙහෙසෙන්නේ. මේ වන විට ‘මනමේ’ පිටපත දෙමළ භාෂාවට පරිවර්තනය කරලා අවසන්. එය කළේ කවිතා රාජරත්නම් කියන විශ්වවිද්‍යාල කථිකාචාර්යවරියයි.ඒ සඳහා යොදා ගන්නේ දෙමළ රංගන ශිල්පීන් හා ශිල්පිනියන් බවත් කියන්න ඕනෑ. ඔවුන්ව තෝරා ගැනීමට රට පුරා නාට්‍ය වැඩමුළු කරන්නත් අදහසක් තියෙනවා. ඒ සඳහා විශාල කැප කිරීමක්, මුදලක් වැය වේවි.එහෙත් මනමේ දෙමළ වේදිකා නාට්‍යයේ ගීත කිහිපයක් මේ වන විට ගායනා කරලා අවසන්. ඒ ගීත කිහිපය සරච්චන්ද්‍ර මහත්තයාගේ ජන්ම ශත සංවත්සර දිනයේදී අතිගරු ජනාධිපතිතුමා ඉදිරියේ ගායනා කළා. මේ කටයුත්ත සම්පූර්ණයෙන්ම ඉටු කරන්න මට පැවරිලා තිබෙන්නේ විශාල වගකීමක්.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=f1409113</link>
    <topic>රැඟුමට සමත් ලක්ෂිකා</topic>
    <author/>
    <content>රංගනය විශ්ව භාෂාවකි. එමෙන්ම එය ශිල්පයකි. රංගන කාර්යය ප්‍රේක්ෂකයාගේ හදවතට දැනෙන්නට සිදුකිරීමට සමත් වන්නා රංගන ශිල්පියෙක් හෝ ශිල්පිනියක් ලෙස හඳුන්වනු ලැබේ. වර්තමාන සමාජය තුළ තියුණු තරගයක් පවතින්නේ මේ වෘත්තිය තුළට පිවිසීමටය.දක්ෂතා පිරි තරුණ රංගන ශිල්පිනියන් අතරට එක්වීමට බලාපොරොත්තු වන අංකුර කලා ශිල්පිනියක් ලෙස ලක්ෂිකා නිරෝෂනී ක්ෂේත්‍රයට පා තබන්නේ පාසල් අධ්‍යාපනය තුළදීමය.තවමත් නව යොවුන් වියේ පසු වන ලක්ෂිකා කෑගල්ල බාලිකාවෙන් අධ්‍යාපනය හදාරා ඇත. උසස් පෙළ සඳහා නාට්‍ය හා රංග කලාව හැදෑරූ ඇ‍යගේ දක්ෂතා මුලින්ම හඳුනා ගනු ලැබූවේ විෂය භාර ආචාරිනී නාමලී ගුරු මහත්මියයි.පාසලේ දීප්තිමත් ශිෂ්‍යාවක් වූ ඇය 2012 සමස්ත ලංකා කෙටි නාට්‍ය තරගාවලියේදී හොඳම නිළියට හිමිකම් කීවාය. නූර්ති, නැටුම් සහ සංගීතයට දක්ෂතා ඇති ඈ රංගන ‍ක්ෂේත්‍රයේ දිගු ගමනක් යෑමට බලාපොරොත්තුවෙන් සිටී.ලක්ෂිකාගේ දක්ෂතා හඳුනාගත් ඇගේ පවුලේ අම්මා, තාත්තා සහ සොහොයුරා ඇගේ ඉදිරි ගමනට ඉතසිතින් ආශිර්වාද කරන බව ඇය පැවසුවේ නිහතමානී සතුටිනි.වෙළෙඳ දැන්වීම්, ටෙලිනාට්‍ය සඳහා දැනටමත් ආරාධනා ලැබ සිටින ඇය කෙටි චිත්‍රපටයකට ද දායකත්වය සපයා තිබේ. රංගන ක්ෂේත්‍රයට වඩාත් ඇලුම් කරන ඈ ‍ක්ෂේත්‍රයේ නව ගමනක් යෑමට බලාපොරොත්තුවෙන් සිටින හිරිමල් යෞවනියකි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=f1409114</link>
    <topic>මගේ නාට්‍යවලට ඒවා අදාළ නැහැ</topic>
    <author>උමේෂා සිරිවර්ධන ඡායාරූපය-සිරිපාල හල්වල</author>
    <content>වේදිකා නාට්‍ය නිර්මාණකරණයේ යෙදෙමින් ඉහළ ප්‍රේක්ෂක ප්‍රතිචාර ලැබූ සුනිල් ශ්‍රී සිය නාට්‍ය නිර්මාණකරණයට වසර විසිපහක් පිරීම නිමිත්තෙන් රසමංජරිය සමඟ කළ පිළිසඳරකි මේ.ඔබ නිර්මාණය කර තිබෙන සෑම නාට්‍යයකින්ම සමාජයට කිසියම් පණිවුඩයක් දෙනවා. ඒ පිළිබඳව කතා කළොත්.....“ඇත්තටම මම නිතරම උත්සාහ කරන්නෙ රස වින්දනය තුළින් ප්‍රේක්ෂකයාට කිසියම් වැදගත් පණිවුඩයක් දෙන්න. නාට්‍ය ශිල්පියකුගේ වගකීම විය යුත්තෙ එය යි. හාස්‍ය නාට්‍ය රස විඳින්න බොහෝ ප්‍රේක්ෂකයන් කැමතියි. ඒ තුළින් කිසියම් පණිවුඩයක් වැඩි ප්‍රේක්ෂකයන් පිරිසක් තුළට රැගෙන යන්න පුළුවන්. මගේ නාට්‍ය තුළින් සිදුවන්නෙ එයයි.ඔබගෙ නාට්‍ය එකින් එක පිළිබඳ කෙටි හැඳින්වීමක් කළොත්....බර අවි නාට්‍යයේ කියැවෙන්නෙ පරිසරය සම්බන්ධ කාරණයක් පිළිබඳයි. මෙය නී රස විෂයක් වුවත් ප්‍රේක්ෂකයාට ගෝචර වන විදියට නිර්මාණය කර තිබෙනවා. පරිසරය සම්බන්ධ ගීත අටක් එහි තිබෙනවා. ඊට අමතරව පරිසර දූෂණය සම්බන්ධයෙන් සියලු කාරණා එහි අන්තර් ගත වනවා. මේ සියලු අංග අප නිර්මාණය කර තිබෙන්නෙ මුල සිටඅග දක්වා හාස්‍ය තුළිනුයි.බූවල්ලා නාට්‍යයෙන් කියැවෙන්නෙ මව්පිය දූ දරු සම්බන්ධය පිළිබඳවයි. ඉලන්දාරි නාට්‍යයෙන් කියැවෙන්නෙ ස්වාමියකු නැති බිරිඳක් දියණිය දීග දෙන්න දරන උත්සාහයක් පිළිබඳවයි“ගත්තොත් දෙන්නෑ” තුළින් කියැවෙන්නෙ බලය පිළිබඳවයි. බලය ලැබුණ තැන පුද්ගලයන්ගේ චරිත ස්වභාවයෙන් වෙනස් වන ආකාරය මෙයින් කියැවෙනවා. වර්තමානය තුළ සිදුවන සියලුම අංග ගත්තොත් දෙන්නෑ තුළින් කියැවෙනවා.“තොත්ත බබාලා නාට්‍ය නිර්මාණය කළේ හිනා වෙන්නටම පමණයි.”ඔබට ලැබෙන ප්‍රේක්ෂක ප්‍රතිචාර මොනවගේද?“මගේ හැම නාට්‍යයක්ම වැඩි දර්ශනවාර ප්‍රමාණයක් රඟ දක්වලා තිබෙනවා. ඒ මඟින් මට දැනගන්න ලැබුණා ප්‍රේක්ෂකයන් හාස්‍යයට කොතරම් ඇලුම් කරනවාද කියලා. මට මතකයි එක දවසක මගේ එක නාට්‍යයක් පැය දෙකයි විනාඩි දහයක් විවේකයක් නැතුව ප්‍රේක්ෂකයො එක දිගටම නැරඹුවා.“වේදිකාවෙ ති‍රය ‍වැහුවටත් පස්සෙ තමයි ප්‍රේක්ෂකයො ආසනවලින් නැගිට්ටේ. නාට්‍ය දර්ශනය වන අතරමගදී ප්‍රේක්ෂකයො නැගිටලා යන්නෙ නැහැ. මගේ නාට්‍යවලට ඒවා අදාළ නැහැ. ඒ තුළින් පේනවා මගේ නාට්‍යවලට ප්‍රේක්ෂකයො කොතරම් කැමතිද කියලා. තොත්ත බබාලා නාට්‍ය වැඩි දර්ශනවාර ප්‍රමාණයක් පෙන්නුවා. එයට ලැබුණු ප්‍රතිචාර ඉතා ඉහළයි.”ප්‍රවේශ පත්‍ර ගාස්තුව ඉතා ඉහළවීම නිසා වේදිකා නාට්‍ය බලන්න එන ප්‍රේක්ෂක පිරිස අඩුවනවා නේද?“එයට මූලිකම හේතුව තමයි මෙයට අතරමැදි පිරිසක් සිටීම. උදාහරණයක් විදියට බැලුවොත් ගමක වේදිකා නාට්‍යයක් පෙන්නන්න හැදුවොත් එම කර්තව්‍යයට අතරමැදි වන පිරිසක් ඉන්නවා. ඒ අතරමැදි පිරිසත් ගාණක් තියාගෙන තමයි ප්‍රවේශ පත්‍රයේ මිල තීරණය කරන්නෙ. එහෙම වුණානම් එහි බර පැටවෙන්නෙ ප්‍රේක්ෂකයාට.ඒ හේතුව නිසා වේදිකා නාට්‍යයට ප්‍රේක්ෂකයෝ අඩුවන්නට පුළුවන්. මේ හේතුව නිසා නාට්‍ය කලාව බිඳ වැටෙන්න පුළුවන්. නමුත් මගේ නාට්‍යවලදී ඒ බවක් දකින්නට ලැබෙන්නෙ නැහැ. මම තමයි ගමේ සංවිධායකයා සමඟ සම්බන්ධ වෙන්නෙ. මට අතර මැදියො නැහැ. ඒ නිසා මගේ නාට්‍ය බලන්න වැඩි ප්‍රේක්ෂකයන් පිරිසක් එනවා. ඒ වගේමයි මගේ නාට්‍යවල හාස්‍ය රසය උපරිමයි.”“මේ කලාව සුළුකොට තකන පිරිසකුත් ඉන්නවා. නාට්‍ය කලාව රැකගැනීමේ අභිලාෂයෙන් තමයි අල්ප මිල ගණන් යටතෙ නාට්‍ය දර්ශන කරන්නෙ.”“නාට්‍ය නිර්මාණය කරනවා කියලා කියන්නෙ බලෙන් ඔලුවෙ දාගත්තු කටු ඔටුන්නක්. නමුත්, අපේ නිර්මාණ පෙන්වන දවසට එය රත්තරනින් හදපු ඔටුන්නක් බවට පත්වෙනවා. මාස ගණනක් අපි ඒ කටු ඔටුන්න දාගෙන ඉන්නවා. අපි ජීවත්වෙන්නෙ ඒ ආත්ම තෘප්තිය සමඟයි.ඔබ පැමිණි ගමන්මඟ ගැන කතා කරන්න කැමති ඇති.‍....“මම මුලින්ම වේදිකාවට ඇතුළු වුණේ මොරටුව මහ විද්‍යාලයෙන්. එවකට මොරටුව මහ විද්‍යාලයේ නැටුම් ආචාරිනී නිමලා ප්‍රනාන්දු මහත්මියගේ ජසයා සහ ලෙන්චිනා නාට්‍යයේ ජසයගෙ චරිතය තමයි මම මුලින්ම රඟ දැක්වූවේ. එතැන් පටන් අවුරුදු දහයක් මුලුල්ලේම වේදිකාවේ සියලුම දේ පිළිබඳව හැදෑරුවා. ඒ ලබපු අවබෝධයත් සමඟ “සුනඛ කේසර” නාට්‍ය නිර්මාණය කළේ. එහි නිෂ්පාදකවරයා මෙත්සිරිද සිල්වා මහත්මයා. එතැනින් ආරම්භ කළ ගමන අද දක්වාම විවිධ අභියෝග මැද්දෙ සාර්ථකව ඇවිල්ලා තිබෙනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=f1409115</link>
    <topic>මාධ්‍යවේදියාටවෙලාවක් කලාවක් නෑ</topic>
    <author>සටහන- ඉරෝෂණී දීපිකා ඡායාරූපය සිරිපාල-හල්වල</author>
    <content>“දුවව පාසලට ඇතුළත් කරමු කියලා තාත්තා කියනවා. ඔයා කැමැතිද?”පුංචි දුව ඔඩොක්කුවෙ තියාගෙන අම්මා එයාව හුරතල් කරන ගමන් එහෙම ඇහුවා.“ඔව්. මං කැමැතියි. අකුරු ලියන්න, චිත්‍ර අඳින්න.....ම්.... සෙල්ලම් කරන්න, සිංදු කියන්න මං ආසයි. මාව කවදද පාසල් යවන්නෙ? පුංචි සුමනා හිතේ පිරුණු සතුටින් එහෙම ඇහුවා.“ළඟදිම දවසක යන්න පුළුවන්” මෑණියන්ගෙ වදනින් ප්‍රමුදිත වුණු ඇය දහසක් සිහින මවමින්, ඒ දවස උදාවෙන තෙක් බලා හිටියෙ නොඉවසිල්ලෙන්.පාසල් යන දවස උදාවුණා. විශාඛාවෙ බෝඩිමෙ සුමනව නතර කරපු අම්මයි, තාත්තයි හැටන්වලට යන්න පිටත්වුණා. ඒ වෙනකං මේ අය පදිංචිවෙලා හිටියෙ මීගමුවෙ.ඒත් වෛද්‍යවරයෙක් වුණු පියාට හැටන් වලට මාරුවීක් ලැබුණු නිසා අවුරුදු පහයි මාස පහක් වුණු මේ පුංචි කෙලි දැරිවිව බෝඩිමේ තනිකරලා මවුපියො යද්දි, සුමනා ඒ අයගෙ පස්සෙන් දිව්වා.පවුලෙ වැඩිමල් දරුවා කොළොම්පුරේ තනිකරල මවුපියන් යනවිට දැනුණු දුක මකන්න බෝඩිමේ හිටිය ආයා ඇය එක්කගෙන ගිහින් රෑ එළිවෙනකන් ම ඇගේ කාමරේ තියාගෙන හිටියා.1942 අගෝස්තු 01 වැනිදා උපත ලද සුමනා සපරමාදුට, සහෝදරයන් දෙදෙනෙක් හා සහෝදරියක් සිටියා. ඇගේ පියාගෙ නම දොන් චාල්ස් සපරමාදු. මව කටානේ සෝමාවති සිල්වා. පියා වෛද්‍යවරයෙක්. ඒ නිසා වරින් වර මාරුවීම් ලැබී පියා යන යන පෙදෙසට යාමට පවුලේ උදවියටත් සිදු වුණා. සුමනා විශාඛාවට එනවිට හැටන්වලට මාරුවීමක් අරගෙන ගිය පියා, ඊට පස්සෙ ගියෙ කඩුගන්නාවට. ඊට පස්සෙ වේයන්ගොඩට.“මං විශාඛාවෙ හොස්ටල් එකේ ගතකළ කාලෙ හරිම සුන්දරයි. හැමෝමත් එක්ක සහයෝගයෙන් කටයුතු කරමින්, අධ්‍යාපනය ලබන්න අපට හැකිවුණා. පුංචි කාලෙ ලබපු ඒ අත්දැකීම නිසා ඕන දේකට ඔරොත්තු දෙන්න, තනියෙන් ජීවත් වෙන්න මට හැකියාව ලැබුණා. මගෙ ජීවිතේ හැඩගැසුනෙ විශාඛාවෙ ගතකළ ඒ කාලෙදියි.අද නම් විශාඛා විද්‍යාලයෙ හොස්ටල් එකට ළමයි බාර ගන්නෙ හය ශ්‍රේණියෙ ඉඳලයි. ඒත් අපි යන කාලෙ බාලාංශ ඉඳලම ඒකට ඇතුළත් වෙන්න පුළුවන්. මේ හොස්ටල් එකේ ගතකළ කාලෙදි ජී විතයට බොහෝ දේ උකහා ගත්තා.ඇඳේ ඇතිරිල්ල පිළිවෙළකට හදන්න, කෑම කෑවාට පසු පුටුව මේසය ඇතුළට දමන්න, ඇඳුම් වේලලා පිළිවෙළකට තියාගන්න, තමන් ඉන්න තැන පිටිසුදුවට තියාගන්න මේ හැමදේම අපට ඉගැන්නුවෙ මේ හොස්ටල් එකයි. බණ දහම් ඉගෙනගන්න , බුදුන් වඳින්න, සිල් ගන්න, පිවිතුරු ජීවිතයක් ගතකරන්න ඉගැන්නුවෙත් මෙතැනින්ම තමයි. පාසල් කාලෙදි ආතර් වීදියෙස්, ඩී.බී. ජයතිලක වගේ එවකට සිටි යුග පුරුෂයන් දැන හඳුනාගන්නත් අපට ඒ කාලෙදි හැකි වුණා.”ජීවිතයට යහපත් දේ උකහා ගනිමින් අධ්‍යාපන කටයුතුවල නිරතවුණ සුමනා, පුංචි සන්ධියේදී හරිම දඟයි. හයියෙන් කෑ ගසමින් දඟලන ඇය ගැන ඒ කාලෙ විදුහල්පතිතුමියට පැමිණිලි පවා ලැබුණා.අපි පුංචි කාලෙ දඟ වැඩ කළා. කෑගහන එක තමයි වැඩිපුර කළේ. ඒ වගේ දේ ඇරෙන්න අප නරක වැඩ කළේ නෑ. අපි විශාඛා විද්‍යාලයට යන කාලෙ පාසලේ ළමයි ටිකදෙනයි හිටියෙ. ගොඩනැඟිලි තිබුණෙත් ටිකයි. මේ නිසා අපට මුළු විද්‍යාල භූමියේම දුවපැන නටන්න ඉඩකඩ ලැබුණා. සෙල්ලම් කරන්න පුළුවන් වුණා.සුමනා කියන්නෙ ඉගෙනුමට පෙම්බැඳි දක්ෂ සිසුවියක්. ඒ බව පාසලේ ගුරුවරු වගේම සිසුවියනුත් දැනගෙන හිටියා. ඒ කාලෙ දැන් වගේ පහේ ශිෂ්‍යත්ව විභාගය නෑ. ඉගෙනුමට තරගයක් නෑ. ඒත් හැමෝම තම තමන්ගේ දක්ෂතා දක්වමින් පාසල් කාලය සතුටින් ගෙවා දැම්මා.“අපට ඒ කාලෙ පළවැනි ප්‍රධානතම විභාගය තිබුණෙ අටේ පන්තියෙදි. ඒකට කිව්වෙ කණිෂ්ඨ පාසල් සහතික විභාගය කියලයි. ජේ.එස්. සී. කියලා කිව්වෙත් ඔය විභාගයට ම තමා. මං ඒ විභාගයට පෙනී සිටි අවුරුද්දෙදි මුළු ලංකාවෙම ප්‍රතිඵල අඩුයි. ඒකට හේතුව එවර විභාගය හරි අමාරුවීමයි. අපේ පාසලෙන් මේ පරීක්ෂණය සමත්වුණේ මමයි තව එක ළමයෙකුයි විතරයි. මං මේ විභාගය හොඳින් සමත් වෙයි කියලා අපේ පාසලේ ගුරු සිසු හැමෝම දැනගෙන හිටියා. ඒ අය ඒ විදිහට විශ්වාස කළා.මං ලන්ඩන් මැට්‍රිකියුලේෂන් වෙනකන් ඉගෙන ගත්තෙ විශාඛා විද්‍යාලයෙන්. ඒ විභාගය සමත් වෙනකොට මට අවුරුදු 16ක් වගේ ඇති. ඒ කාලෙ අවුරුදු 18 වෙනකම් විශ්වවිද්‍යාලයට යන්න බෑ. ඒ නිසා මං අවුරුදු 18 සම්පූර්ණ වෙනකම් කොළඹ ආනන්ද විද්‍යාලයේ ඉන්ටර්ෆෝම් කියන වැඩසටහනට ගියා. ඒ වැඩසටහනට සම්බන්ධ කරගත්තෙ මැට්‍රිකියුලේෂන් සමත්වුණ සිසු සිසුවියන් පමණයි.මං ඒකට සහභාගි වුණා.”ඉන්ටර්ෆෝම් වැඩසටහන මඟින් ඈ බෝ අත්දැකීම් උකහා ගත්තා. පිරිමි ළමයින් සමඟ එක්ව එකට වැඩ කරලා ඉගෙනගන්න ලැබීම ඇයට අපූර්ව අත්දැකීමක් වුණා.“ඉන්ටර් විභාගෙ සමත්වුණු කාලෙ මගේ පියා මට ලියන මේසයක් තෑගි දුන්නා. ඒ තෑග්ග මගේ ජීවිතයේ අදටත් අමතක නොවන සිදුවීමක්. මට හැම දෙයක්ම ලියන්න මේ මේසය කොපමණ උදවු කළාද?මගේ තාත්තා මගේ ඉගෙනුමට හරියට අතහිත දුන්නා. මං මගේ ජීවිතයේ බෝ දුරක් ගියේ මගේ තාත්තගෙන් මට ලැබුණු ඒ පන්නරය නිසයි.අප‍ගේ අධ්‍යාපන කටයුතු නිසා ම දුර බැහැර සේවය කරමින් සිටි මගේ මාපියන් කොළඹ පදිංචියට ආවා. ඒ නිසා මගේ දිවියට වගේම නංගිගෙත්, මල්ලිලාගෙත් දිවියට ඒක ආශිර්වාදයක් වුණා. කොහොම හරි අපි හැමෝම හොඳින් ඉගෙන ගත්තා.ලංකා විශ්වවිද්‍යාලය 1942 දී ඇරැඹුණා. එහි පළමු ශිෂ්‍ය කණ්ඩායම ලෙස විශ්වවිද්‍යාලයට ඇතුළු වුණු ශිෂ්‍ය පිරිසේ සුමනාත් හිටියා. එවකට ඇගේ ශිෂ්‍ය කණ්ඩායමේ සිටි, මෙරට චිර ප්‍රසිද්ධියට පත් පුද්ගලයන් අතර රොනී ද මැල්, නිශ්ශංක විජේරත්න, මහාචාර්ය එම්.එච්. එෆ්. ජයසූරිය, ඩබ්ලිව්. ටී. ජයසිංහ වැනි අයත් හිටියා. ඇගේ විශ්වවිද්‍යාල ජීවිතය ඇයට අපූර්ව අත්දැකීම් රාශියක් අත්කර දුන් සොඳුරුතම ස්ථානයක් වුණා.“අපි විශ්වවිද්‍යාලයට ඇතුළත්වුණ කාලෙ සිසු සිසුවියො හිටියෙ ටික දෙනයි. කලා අංශයට ඇතුළත් වුණු ශිෂ්‍යාවන් ප්‍රමාණය දහයක් දොළහක් වගේ. විද්‍යා අංශයෙන් හැදෑරීම් කළ පිරිස ඊටත් වඩා අඩුයි. මං විශ්වවිද්‍යාලයේ දී සිංහල, පාලි, ඉංග්‍රීසි විෂයයන් හැදෑරුවා. ඒ කාලෙ නවක වදය නෑ. අපි කෑම වෙලාවෙදී තමයි හැමෝම අඳුනාගත්තෙ. අපි කෑමට යනකොට පිළිවෙළකට ඇඳලා ගියා. හැමෝම බෙදාහදාගෙන කෑවා. සතුටින් හිටියා.අපි විශ්වවිද්‍යාලයට යන කාලෙදි , ඒකට ඇතුළු වුණු බොහෝ ළමයි ආවෙ බස්වලින් නෙමෙයි. තමන්ගෙම වාහනවලින්. මේ නිසා බොහෝ අය බස්වල යන්න කැමැතියි. අපි සමහරදාට කොහේ හරි යන් කියලා කතාවෙලා, බස් එකේ ගිහින් එහෙ මෙහෙ ඇවිදලා එනවා. මේ වගේ හරිම සාමූහිකව තමයි අපි ඒ කාලෙ ගත කළේ.”1946 වසරෙදී කලා විශේෂවේදී උපාධිය පළමු පෙළ සාමාර්ථයක් සහිතව සමත්වූ ඇයහට ඉන් අනතුරුව තවත් සුවිශේෂී වැඩ කටයුත්තකට සම්බන්ධ වීමට හැකියාව ලැබුණා. ඒ, එවකට සිංහල අංශයේ මහාචාර්යතුමා වුණු ඇන්. ඩී. රත්නසූරිය මැතිතුමාගේ සහයෝගය නිසයි.එතුමා සිංහල ශබ්දකෝෂයේ කර්තෘ මණ්ඩලයට බැඳී සේවය කිරීමට මඟ පාදා දීම එම සුවිශේෂී සිදුවීමයි. අවුරුදු තුනක් පමණ එහි සේවය කළ ඇය, ඉන් ඉවත් වුණා.මේ කර්තෘ මණ්ඩලයේ සේවයට යාම නිසා ඇයට භාෂාව පිළිබඳ හසල දැනීමක් ලබා ගැනීමට හැකියාව ලැබුණා.ඉන් අනතුරුව මසක පමණ කාලයක් කොළඹ විශාඛා විද්‍යාලයේ ඉගැන්වීම් කටයුතු කළ සුමනා ශාස්ත්‍රපති උපාධිය සඳහා ඕස්ට්‍රේලියාවේ සිඩ්නි නුවර බලා ගියා.ඒ මානව විද්‍යාව හැදෑරීම සඳහායි.“ඒ කාලෙ මං දේශනවලට සහභාගි වුණේ සාරිය ඇඳලයි. මං ගවුම ඇන්දෙ නෑ. ඒනිසා බොහෝදෙනා මං පිළිබඳ අවධානයෙන් බැලුවා. එහෙදිත් මං හිටියේ හොස්ටල් එකේ නතරවෙලයි. එහෙදි මගේ බැචාලා මාත් එක්ක කොයි තරම් කුළුපඟව, සහෝදරත්වයෙන් ආශ්‍රය කළාද කියනවා නම්, විශ්වවිද්‍යාලයේ දේශන නැතිදාට එයාලගෙ නිවෙස්වලට එන්න කියලා ආරාධනා කළා. එහෙදිත් සතුටින් මං හිටියා. ඒත් මට මේ විෂය ඉගෙනගන්න එක එපාවුණා.ඒ නිසා අවුරුදු දෙක තුනකට වැඩිය එහෙ හිටියෙ නෑ. මං උපාධිය හමාර කරන්නෙ නැතිවම ආපහු ශ්‍රී ලංකාවට ආවා.නැවත මවුබිමේ පය ගසන ඇයට, පේරාදෙණිය විශ්වවිද්‍යාලයේ කථිකාචාර්ය ධුරයක් හිමිවුණා. පේරාදෙණියේ නේවාසිකව රැඳෙමින් දේශන කළ ඇයට එම වෘත්තියත් එපා වෙනවා.“මට පේරාදෙණිය විශ්වවිද්‍යාලය හරි ගියේ නෑ. මට එහෙ දැනුණෙ හිර කූඩුවක් වගේ. ළමයි ටිකයි හිටියෙ. ඒ නිසා මට එහෙ එච්තර ඇල්ලුවෙ නෑ. මං ආපහු ගෙදර ආවා.”ඕස්ට්‍රේලියාවේ සිටියදී, එවකට ලේක්හවුස් ආයතනයේ සභාපතිවරයාව සිටි එස්මන්ඩ් වික්‍රමසිංහ මහතා හඳුනාගැනීමට ඇයට හැකිවුණා. එක දවසක් ඇයට ඔහු නැවත ශ්‍රී ලංකාවෙදි මුණගැසුණා.“මට රස්සාවක් දෙන්නකො කියලා මං එදා එතුමාට නිකමට වගේ කිව්වා. එතුමා ගත් කටට ම හා හොඳයි කියලා කිව්වා. ඒ අනුව මට ලේක්හවුස් ආයතනයට බැ‍ඳෙන්න හැකිවුණා. 1956 ජුනි මාසෙදි මං මේ ආයතනයේ සේවයට ගියා.ඒ කාලයේදී සිළුමිණ හා ජනතා පුවත්පතේ කතුවරයාව සිටි ඩෙන්සිල් පීරිස් මහතා යටතේ සේවයට එක්වුණා. ඇය ක්‍රියාශීලී ලෙස මේ කටයුතුවල නිරතවුණා. මීමන ප්‍රේමතිලක, ඩී.ඩී. වෙත්තසිංහ, වැනි අයගේ ගුරුහරුකම්, උපදෙස් ඇගේ මාධ්‍ය ජීවිතය අපූරුවට හැඩ කළා.ඩෙන්සිල් පීරිස් කතුතුමා ඇයට ගුරුවරයකු වෙමින් මාධ්‍ය ජීවිතයේ අත්පොත් තැබුවා. සිළුමිණ පුවත්පතේ ශාස්ත්‍රීය, කාන්තා හා ළමා පිටුවලට ලිපි සැපැයූ ඇය,ඒ අතරේ තම ඉංග්‍රීසි දැනුමෙන් පල ප්‍රයෝජන ලබමින් ඩේලිනිව්ස් සහ ඔබ්සර්වර් පුවත්පත්වලටත් ලිපි සැපැයූවා.“ඒ කාලෙ හැම කතෘ මණ්ඩලයකම කාන්තාවො හිටියේ එක්කෙනයි දෙන්නයි. විජිතා ප්‍රනාන්දු, සිබිල් වෙත්තසිංහ, මාලනී විජේරත්න, ‍ෙහ්මා ගුණවර්ධන වගේ අය ඒ කාලෙ මගේ සමකාලීනයො වුණා.සිබිල්,විජිතා සහ මගේ හිතවත්කම් ලේක්හවුස් ආයතනයෙන් විශ්‍රාම ගොස් අවුරුදු 20ක් වගේ ගතවෙලත් තවමත් අත්ඇරිලා නෑ. අපි මාසෙකට සැර‍යක් එකට එක්කාසුවෙලා, කෑම කාලා, ආගිය තොරතුරු, පරණ කතා රසකර කර කියව කියවා ඉන්න එක තවමත් කරගෙන යනවා. හැම අවුරුද්දෙම ලේක්හවුස් පැරැණි සාමාජිකයන්ගේ හමුව වන ආදි වාසීන්ගේ දිනය එනකං අපිබලන් ඉන්නෙ හරිම ආසාවෙන්.“මගේ ජීවිතේ සුන්දරම කාලය ගෙවිලා ගියේ ලේක්හවුස් ආයතනයේදියි. ඒ කාලෙ කවම කවදාකවත් මගේ හිතෙන් දුරස් වෙන්නෙ නෑ. 1994 මං විශ්‍රාම ගියත්, මගේ ජීවිතයට එළියක් වුණු මේ ආයතනයට මං තවමත් ආදරෙයි. මා මාධ්‍යවේදිනියක් බවට පත්කළේ මේ ආයතනයයි. මං අත්දැකීම් වගේම දැනුම් සම්භාරයක් මගේ දිවියට එක්කාසු කරගත්තෙ මේ ආයතනයේ සේවය කළ නිසයි. මගේ ලේඛන හැකියාවට ශක්තියක් ලේක්හවුසියෙන් ලැබුණා. අදටත් මං ලේක්හවුස් පුවත්පත්වලට ලියන එක අමතක කරලා නෑ.”1970 දී තරුණි පුවත්පතේ කතුවරියක වූ ඇය පසුව මිහිර පුවත්පතේ කතුවරිය බවට පත්වුණා. ඒත් මිහිර පුවත්පතේ ඇය වැඩිකලක් රැඳී සිටියේ නෑ.ඇයගේ ජීවිතයට බෝ සුන්දර අත්දැකීම් එක්තැන් කළ ලේක්හවුස් ආයතනයේදී, ඇයට වරෙක කටුක අත්දැකීම් වලට මුහුණදීමට සිදුවුණා. ඒ 1977 ආණ්ඩු පෙරළියෙන් පස්සෙයි.මං දේශපාලනයට ගිය කෙනෙක් නෙමෙයි. ඒත් ඔය ආණ්ඩු පෙරළිය වෙලාවෙදි, අපි වෘත්තීය සමිති ක්‍රියාමාර්ගවලට එක්වුණේ නෑ කියලා අපෙන් පිළිගත්තා. ඒ අය මං ශ්‍රී ලනිපයට සම්බන්ධයි කියලා තමයි මට දඬුවම් දුන්නෙ. ජ්‍යෙෂ්ඨ සේවකයෝ කීප දෙනෙක් තමයි මේ වැඩේට හවුල් වුණේ.ඒ අය අප කාමරේකට දාලා හිර කරලා පිටේ කොළපාට තීන්ත ගෑවා. ඊට පස්සෙ ඒ අය මගෙන් පළිගැනීමක් විදිහට මාව ඔබ්සර්වර් පුවත්පතට මාරු කළා.ඒ අය හිතුවෙ මට ඉංග්‍රීසි භාෂාව බෑ කියලයි. ඒත් මට ඉංග්‍රිසි බස පිළිබඳ හොඳ දැනුමක් තිබුණු නිසාත්, මීට පෙර ඉංග්‍රීසි පුවත්පත්වලට ලියලා තිබුණු නිසාත් ඒක අභියෝගයක් වුණේ නෑ. මං ඒ දේ ආශිර්වාදයක් කරගත්තා. මට මගේ හැකියාවෙන් ප්‍රයෝජන ගන්න එහිදී අවස්ථාව ලැබුණා.”1970 දී සුමනා තරුණි කතුවරියක බවට පත්වුණේ එස්මන්ඩ් වික්‍රමසිංහ මහත්මිය, එහෙමත් නැත්නම් නාලිනී වික්‍රමසිංහ මත්මිය ලේක්හවුස් අධ්‍යක්ෂිකාව ලෙස කටයුතු කළ සමයේදීයි. ඔබ්සර්වර් කතු මණ්ඩලයේ සේවය කරමින් සිටියදී 1977 දී රණපාළ බෝධිනාගොඩ මහතා සභාපතිවරයා ලෙස පත්වුණා. එතුමා සමුනාව කැඳවා නැවත තරුණි කතුකම බාරගන්නා ලෙස ඇරියුම් කළෙන්, 1982 වසරේදී ඇය නැවතත් තරුණි මුල් පුටුවට පත්වුණා. ඇය එදා සිට 1994 වසරේ ජුනි මසදී විශ්‍රාම ලබන තෙක්ම තරුණි කතුවරිය ලෙස වසර විසි දෙකක් එම තනතුරේ කටයුතු කළා. අතුරු මිතුරු සහ නවයුගය පුවත්පත් වල සංස්කාරකවරියක් ලෙසත් ඈ ක්‍රියාකර තිබෙනවා.“බොහෝ ලේඛක ලේඛිකාවන් කියන්නෙ තමන්ට ලියන්න පන්නරය ආවෙ , අත්දැකීම් ලැබුණෙ ගම්බඳව ජීවත්වුණු නිසා කියලයි. ඒත් මං නාගරික පරිසරයක හැදිලා වැඩිලා ලියන්න හොඳ අත්දැකීම් හොයාගත්ත කෙනෙක්. මං එහෙම වුණේ නිතතරම ගමන් බිමන් ගිය නිසයි. හැම දෙයක් ගැනම විමසිලිමත්ව සොයා බැලූ නිසයි.”ලේක්හවුස් ආයතනයෙන් විශ්‍රාම ලැබූ ඇය පසුව තම හිතමිතුරකුගේ ආයතනයක සේවක සේවිකාවන්ට ඉංග්‍රීසි දැනුම ලබා දීමට කටුනායකට ගියා. එහි අවුරුදු හතරක් පමණ සේවය කළ ඇය ඉන්පසු රත්තනපිටියේ යහළුවකුගේ ඉල්ලීම පරිදි ඉංග්‍රීසි පන්තියක ඇඳුරුතුමිය බවට පත්වුණා.එදා අවුරුදු පහේදී විශාඛාවට පැමිණි ඈ, එම පාසල සමඟ තිබුණු සමීප ඇසුර අත්හැරියේ නෑ. එවකට විදුහල්පතිනිය වුණු අමරසිංහ මැඩම්, හොඳට ඉගෙනගත් දැනුම් තේරුම් ඇති කෙනකු හොස්ටල් එක බලා කියා ගැනීමට සොයාදෙන ලෙස ඇගෙන් ඉල්ලා සිටියා.මං ළමයි ටික බලාගන්නම් කියා තමා වෙත වගකීම් පවරාගත් ඇය 2009 වසරෙදි එහි ගියා. 2002 වෙනකන්ම ඒ කටයුතු ඉටු කළා. දරුවන් සමඟ ඉංග්‍රිසියෙන් කතා කරමින් ඔවුන්ගේ ඉංග්‍රිසි දැනුම පෘථුල කිරීමට එහිදී ක්‍රියා කළා. පසුව හොස්ටල් එකේ ළමයින්ට පාසලේ දහම්පාසලක් පටන්ගත් විට එය කරගෙන යාමට ද ඇය සහය වුණා. එදා සිට මේ දක්වාම ඇය එම දරුවන්ට පාලි බස උගන්වමින් ඔවුන්ගේ දැනුම වැඩුමට අත්වැලක් වී සිටිනවා.“මං පොඩි දරුවොත් එක්ක ඉන්න හරි ආසයි. මං එදා ඉඳන්ම ලිව්වෙත් පොඩි අයගෙ පොත්. ලොකු අයට ලිව්වෙ නෑ. අදටත් ජූනියර් ඔබ්සර්වර් එකට ලියනවා. ඒ දරුවන්ට ආදරේ නිසයි. අදටත් මට විශාඛාවෙ දරුවො ඒ අයගෙ උත්සව, විවිධ ප්‍රසංගවලට ආරාධනා කරනවා. මං ඒවට සහභාගි වෙන්නෙ හරිම කැමැත්තෙන්.”රන්එතනගෙ පොඩි දුව, පණ බේරාගත් හැටි, කිරිමුට්ටිය, නළපාන, සමඟි බලය, විකට ඇඳුම, රතු බයිසිකලය වැනි සිංහල කෘති සහ Chuttai chutti ඉංග්‍රීසි කෘතියත් ඇය ළමා පරපුරට දාදාය කළ අපූරු ළමා කෘති ලෙස සඳහන් කරන්න පුළුවන්.“මගේ පළවෙනි පොත කළේ ගුණසේන සමාගම, කර්තෘභාග විදිහට මට ඒ කලෙ රු. 250ක් ලැබුණා. මටහරි සතුටක් දැණුනා. ඒ කාලෙ මගෙ යළුවෙක් හිටියා කමල් ෆොන්සේකා කියලා. එයා වැඩකළේ මහ බැංකුවෙ. මං එයාට ග්‍රීන් කැබින් එකට එන්න කියලා මගේ සතුට ගැන ඔහුට කිව්වා. අපි හොඳ ආහාර වේලක් අරන් ඒ සතුට බෙදාහදාගත්තා.”සතුටු කතා අතර ඇගේ මාධ්‍ය දිවියේදී මුහුණ පෑ අසීරු අවස්ථාද නැතුවා නෙමෙයි.“මං එක දවසක් මහිලා සමිතියෙ උත්සවයක් විවේචනය කරලා පත්තරේට ලිව්වා. ඒකට කොළඹ හතේ නෝනලගෙන් විවිධ බලපෑම් ආවා.”කටානේ පාවුළු සිල්වා මොන්ටිසෝරියේ වෙසෙමින් කුඩා දූ දරුවනට මඟ පෙන්වීමට ද ඇය කටයුතු කළා. බුරුමය, ඕස්ට්‍රේලියාව, නවසීලන්තය, ඉන්දියාව, ජපානය, ඩෙන්මාර්කය, මැලේසියාව, එංගලන්තය, ප්‍රංශය වැනි රටවල සංචාරය කර ඇති ඈ, සම්මානයට පාත්‍ර වුණු ජ්‍යෙෂ්ඨ මාධ්‍යවේදිනියක්.කතුවරියක් ලෙස කළ සේවය පිළිබඳ තෘප්තිමත් හැඟීමෙන් යුතු ඇය, පාඨකයාගේ දැනුම දියුණු කිරීම අත්‍යවශ්‍ය දෙයක් බව පවසනවා.“වෙලාව බලාගෙන වැඩ කරන්න නම් මාධ්‍ය ක්ෂේත්‍රයට එන්න හොඳ නෑ. මේ ක්ෂේත්‍රය කියන්නෙ කැපවීමෙන් , අවංකව කටයුතු කළයුතු වෘත්තියක්. කතුවරයා දක්ෂ, දැනුවත් පුද්ගලයෙක් ද, එහෙම නැති කෙනෙක්ද කියලා පත්තරයක් අතට ගත්තහම හිතාගන්න පුළුවන්. ඒ නිසා මේ වෘත්තියට ආදරෙන් කටයුතු කළොත් , කැපවුණොත් අරමුණු ජයගන්න පුළුවන්.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>11</day>
    </date>
    <link>http://www.dinamina.lk/2014/09/11/_art.asp?fn=f1409116</link>
    <topic>මේ.... ඕ අයි.සී. ඕව තියාගන්න එපා</topic>
    <author/>
    <content>ඒ 1952 අවසාන කාර්තුවේ එක්තරා හැන්දෑවක මළ හිරු බැස යාමේ හෝරා‍වයි. එවකට මොරටුව මන්ත්‍රී මහා කවි සෝමවීර චන්ද්‍රසිරි තමන්ට සුපුරුදු පිළියන්දල පදික වේදිකාවේ සිය හිතවතුන් සගයින් සමඟ පිළිසඳරෙහි යෙදෙන අවස්ථාවයි.පිළියන්දල පොලිස් සේවා ස්ථානයට අලුතෙන් පත්ව ආ පොලිස් ස්ථානාධිපති රාජකාරියෙන් හිස උදුම්මාගෙන ප්‍රදේශයේ මිනිසුන්ට හිංසා කරදර කරන ආරංචි කිහිපයක් සෝමවීර චන්ද්‍රසිරි මන්ත්‍රීවරයාට ද සැල වී තිබු‍ණි. ඔහු මේ ගැන එහෙං මෙහෙං සොයා බැලුවේය. සිද්ධිය ඇත්ත ය. එදින උදේ ද පදික ‍වේදිකා වෙළෙන්දන් තමාට පොලිසියෙන් වූ කරදරයක් ගැන තමන්ගේ හිත මිතුරු නායකයාට පවසා තිබුණි.“අන්න සෝමවීර මහතාතයෝ අර යාළුවා එනවා” සගයෙක් පැවසු­ෙව්ය.පිළියන්දල පාරේ මාම්පේ පැත්තේ සිට පොලිස් ස්ථානාධිපතිවරයා කොස්තාපල්වරුන් දෙදෙනකු ද සමඟ බරට අඩි තබමින් පොලිසිය පැත්තට පා ගම‍නින් පැමිණේ. දුර බැහැරකින් සේවයට පැමිණ සිටි ඕ.අයි. සී. සෝමවීර මන්ත්‍රී ගැන අසා සිටියත් රූපකායයෙන් දැක සිටියේ නැත.දැන් සෝමවීර මන්ත්‍රී ඇතුළු පිරිස සිටින ස්ථානයට එහා පැත්තේ පාර අයිනෙන් ඕ.අයි. සී. ගමන් ගනී. මප්ලරයක් කරේ දමාගෙන රතු පැහැගත් සරමකින් හා දුඹුරු පාට කමිසයකින් සැරසී සිටි මන්ත්‍රී සෝමවීර එක්වරම අත්පුඩියක් ගසා “ඕ.අයි.සී. මෙහෙ එනවා යැයි” තදින් කීවේය. අත ද වැනුවේ ය.එහා මෙහා යන මිනිසුන්ගෙන් පාර දෙපසම ජනාකීර්ණය.සම්පූර්ණ නිල ඇඳුමෙන් යුත්ව සිටින ප්‍රදේශයේ පොලිස් ස්ථානාධිපති වන තමාට මහා ජනකායක් මධ්‍යයේ සාමාන්‍ය ඇඳුමෙන් සැරසී සිටින පුද්ගලයෙක් කිසිම ගරු සරුකමක් නොමැතිව කතා කිරීම නොව අණ කිරීම ගැන ස්ථානාධිපතිට යකා නැග්ගේය. ස්ථානාධිපති තදියම් වී එත්ම කොස්තාපල්වරුන් දෙදෙනා මොකක්දෝ මිමිනූහ.සෝමවීර මන්ත්‍රී සුපුරුදු ලෙස හරි කෙළින් හිට ගෙන හිටී.මහ පාර තරණය කර පැමිණි ඕ .අයි.සී. රාජකීය ලීලාවෙන් ඉද්ද ගැහුවාක් මෙන් හිට ගෙන සිටී.“මේ.. ඕ.අයි.සී. මගෙ මිනිස්සුන්ට ඕන දේටයි එපා දේටයි තරවටු කරනවා කියලා ආරංචියි. ඕවා තියා ගන්න එපා... හරිද?...... දැන් යනවා....”මන්ත්‍රී සෝමවීරගේ සුන්දර මුහුණ දැන් කළු පාටය.ඕ.අයි.සී. පොලිසියට ගියා නොවේ. දෙහද විසින් ඔහු ඇදගෙන ගොස් තිබුණි. ඔහු වහාම උසස්ම පොලිස් නිලධාරියෙකුට කතා කළේය. සිද්ධිය පැහැදිලි කළේය.“ඔය මනුස්සයත් එක්ක ‍ෙමාටද හැප්පෙන්න ගියේ..? අයි‍යෝ ම්......හ්ම් හ්ම් එනව හෙට උදේ රැයින්ම” ඉහළ ලොක්කා රිසිවරය තැබුවේය.පැය 48 කට පසු වෙනත් පොලිස් ස්ථානාධිපතිවරයෙක් නියමිත පුටුවේ අසුන් ගත්තේ ය.බන්ධුල ආර්.ගුලවත්ත </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409121_6</link>
    <topic>පාරිභෝගික සුබ සාධනය නැංවීමට ජාතික ප්‍රතිපත්තියක්</topic>
    <author>උමේෂා සිරිවර්ධන</author>
    <content>පාරිභෝගික ජනතාවගේ සුබසාධනය සඳහා ජාතික ප්‍රතිපත්තියක් සැකසීමට තිරණය කර තිබේ. පාරිභෝගික සුබසාධන අමාත්‍යාංශය මඟින් මෙය ක්‍රියාවට නැංවේ. එහි මුල් පියවර කුරුණෑගල දිස්ත්‍රික්කයේ ආරම්භ කෙරේ.කුරුණෑගල දිස්ත්‍රික්කයේ ප්‍රාදේශිය ලේකම් කොට්ඨාස 30ක් ආවරණ වන පරිදි ප්‍රථම සමීක්ෂණ කටයුතු  සිදුකෙරේ. ඒ සඳහා එක් ප්‍රාදේශිය ලේකම් කාර්යාලයකින් නිලධාරින් තිදෙනෙකු බැගින් මීට යොදා ගැනේ.දිස්ත්‍රික්කයේ ග්‍රාමීය නාගරික හා අර්ධ නාගරික යන අංශ නියෝජනය වන පරිදි රැස්කරගත් තොරතුරු මත පදනම්ව පාරිභෝගික සුබසාධනය සඳහා මෙම ජාතික ප්‍රතිපත්තිය සකස් කිරීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409121_5</link>
    <topic>අනතුරු වූ සැනින් ගිලන් රථයක්</topic>
    <author>බිනාලි රාජපක්ෂ</author>
    <content>හදිසි අනතුරක් සිදුවුවහොත් දුරකථන අංක 110ඇමතීමෙන් එම අනතුර සිදු වූ ස්ථානයටම ගිලන් රථයක් ගෙන්වා ගත හැකි බව සෞඛ්‍ය අමාත්‍යංශය පවසයි.නොමිලේ ක්‍රියාත්මක මෙම සේවාව කොළඹ, නුවර , ගාල්ල ප්‍රදේශයන්හී දැනට සිදුකෙරේ.හදිසි අනතුරට ලක්වූ පුද්ගලයාට මුලික ප්‍රථමාධාර ලබාදීම සඳහා ගිලන් රථය සමඟ සෞඛ්‍ය සේවකයන් පිරිසක් ලබාදෙන බව ජාතික රෝහලේ විකලාංල ශල්‍ය වෛද්‍ය නරේන්ද්‍ර පින්තු මහතා දිනමිණ සිටි එෆ් එම් සේවයට පැවසුවේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409121_4</link>
    <topic>රජරට එළකිරි වැඩිකිරීමට ප්‍රතිපාදන</topic>
    <author>ඉඳුනිල් වීරරත්න</author>
    <content>අනුරාධපුරයේ එළකිරි නිෂ්පාදනය නැංවිමට ආර්ථක සංවර්ධන අමාත්‍යංශය නව ව්‍යාපෘතියක් ආරම්භ කර තිබේ.එළකිරි නිෂ්පාදන කර්මාන්තය පිළිබඳ උනන්දුවක් දක්වන ගොවීන් 5000ක් පුහුණු කොට ඔවුන්ට එළකිරි නිෂ්පාදන සඳහා පහසුකම් හා දිරි ගැන්වීමේ පැකේජයක් ලබාදීමට ද විධිවිධාන යොදනු ලැබේ.දිස්ත්‍රික්කයේ දියර කිරි නිෂ්පාදනය කිහිපගුණයකින් නංවාලීම මෙහි එක් අරමුණක් වේ. දියර කිරි ලීටරයක් සඳහා දැනට ගෙවනු රුපියල් 40ක මුදල රු60 සිට 70 දක්වා ඉහළ නැංවීමටත් කිරි ආශ්‍රීත ආහාරපාන නිෂ්පාදනය මධ්‍යම හා මහා පරිමාණ කම්හල් දිස්ත්‍රික්කයේ ආරම්භ කිරීම මේ යටතේ තවදුරටත් සිදුකිරීමට බලාපොරොත්තුවේ</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409121_3</link>
    <topic>චීන අපනයන බැංකුවෙන් ලංකාවේ ආයෝජනයට එයි</topic>
    <author>උමේෂා සිරිවර්ධන</author>
    <content>චීන ආනයන අපනයන බැංකුව ඇමරිකානු ඩොලර් මිලියන 1.6ක් වටිනා සංවර්ධන ව්‍යාපෘති 21කට වැඩි ප්‍රමාණයක් සඳහා මේ රටේ ආයෝජනය කිරීමට කැමැත්ත පළකොට තිබේ.මෙම ව්‍යාපෘති වලින් වැඩි ප්‍රමාණයක් වරාය, මහාමාර්ග ඉදිකිරීම, මාර්ග අලුත්වැඩියා කිරීම හා නාවික කර්මාන්ත අරමුණු කොට ගෙන ක්‍රියාත්මක වේ.පසුගිය දශකය ඇතුළත ශ්‍රී ලංකාවේ ඉදිකිරීම්, විදුලිබල හා බලශක්ති, ප්‍රවාහන හා ජල සම්පාදන ව්‍යාපෘති සඳහා චීන මහජන සමුහාණ්ඩුව විශාල වශයෙන් ආයෝජන සිදු කොට ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409121_2</link>
    <topic>ආසියාවට එල්ලවන අභියෝගවලට මුහුණදීමේ සුදානමක්</topic>
    <author>උමේෂා සිරිවර්ධන</author>
    <content>දකුණු සහ ගිණිකොනදිග ආසියානු කලාපයේ ආරක්ෂාවට හා සුරක්ෂිතභාවයට එල්ලවන අභියෝගවලට මුහුණ දීම පිළිබඳ අවධානය යොමු කිරීමේ අරමුණෙන් ආරක්ෂක ප්‍රධානීන්ගේ සැසියක් පැවැත්වේ.මෙය නොවැම්බර් විසිහත් වැනිදා සිට විසිනවය වැනිදා දක්වා කොළඹදී පැවැත්වීමට නියමිතයි.මීට දකුණු ආසියානු රටවල් 08කින් හා  ගිණිකොනදිග ආසියානු රටවල් 10කින් ආරක්ෂක ප්‍රධානීන් සහභාගීවිමට නියමිතයි.රුසියානු සහ මහජන චීන සමූහාණ්ඩු නිරීක්ෂකයන් ලෙස සහභාගී වේ.මෙහිදී ආරක්ෂක මාණ්ඩලික ප්‍රධානී සංකල්පය තර්ජන සහ සමුද්‍රීය ආරක්ෂාව ගැන ද අවධානය යොමු කෙරෙනු ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409121_1</link>
    <topic>අනතුරුවලට ලක්වුවන් නගාසිටුවීමේ වැඩපිළිවෙළ ඇරඹේ</topic>
    <author>බිනාලි රාජපක්ෂ</author>
    <content>එක් දිස්ත්‍රික්කයකය එක් පුනුරුත්ථාපන රෝහලක් බැගින් රටපුරා රෝහල් ඉදිකිරීමට සෞඛ්‍ය අමාත්‍යාංශය තිරණය කර ඇත.හදිසි අනතුරකට ලක් වු පුද්ගලයෙකු ඵලදායි පුද්ගලයකු ලෙස සමාජයකට මුදා හැරීම මෙහි අරමුණයි.සෞඛ්‍ය අධ්‍යාපන කාර්යාංශයේ පැවති සුසුම්නා අනතුරු පිළිබඳ මාධ්‍යවේදින් දැනුවත් කිරීමේ සම්මන්ත්‍රණයේදී මේ බව අනාවරණය විය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409121</link>
    <topic>බදුල්ලේ මහින්දෝදය විද්‍යාගාර රැසක්ජනපති අතින් සිසු අයිතියට</topic>
    <author>මහින්ද අලුත්ගෙදර බදුල්ල සිට ...</author>
    <content>ශ්‍රී ලාංකේය අධ්‍යාපන ඉතිහාසයේ ගමන් මඟ වෙනස් කරමින් නිපුණතාවෙන් සපිරි දරු පරපුරක් නිර්මාණය කිරීම උදෙසා ක්‍රියාත්මක මහින්දෝදය තාක්ෂණික විද්‍යාගාර වැඩසටහන යටතේ බදුල්ල දිස්ත්‍රික්කයේ ඉදිකළ මහින්දෝදය විද්‍යාගාර රැසක් සිසු අයිතියට පත්කිරීම ජනාධිපති මහින්ද රාජපක්ෂ මහතාගේ ප්‍රධානත්වයෙන් ඊයේ (11) සිදුකෙරිණි.ජනප්‍රිය පාසල් කිහිපයකට පමණක් සීමා වී තිබූ විශේෂිත අධ්‍යාපන පහසුකම් රටේ සියලු දරුවන් වෙත ලබාදීමේ අරමුණින් මේ වැඩසටහන ක්‍රියාත්මක කර තිබෙන අතර ඒ යටතේ ඉදිකළ ගිරාදුරුකෝටිටේ ඔරුබැදිවැව මධ්‍ය මහා විද්‍යාලය, තිස්සපුර මහා විද්‍යාලාය, ආඳා උල්පත මහා විද්‍යාලය, කන්ද කැපූ උල්පත මහා විද්‍යාලය, මීගහකිවුල ජාතික පාසල යන විද්‍යාලයන්හි මහින්දෝදය තාක්ෂණ විද්‍යාගාර මෙසේ සිසු අයිතියට පැවරිණි.සමරු ඵලකය නිරාවරණය කරමින් විද්‍යාගාර සිසු අයිතියට පවරා දුන් ජනාධිපති මහින්ද රාජපක්ෂ මහතා ඒවායේ නිරීක්ෂණ චාරිකාවක නිරත වෙමින් සිසුන්ගේ අධ්‍යාපන කටයුතු පිළිබඳ සොයා බැලුවේය. විදුහල්පතිවරයා මෙන්ම ආචාර්ය මණ්ඩලය සමඟ ද සුහද කථා බහක නිරත වූ ජනාධිපතිවරයා රැස්ව සිටි දෙමවුපියන් හා ප්‍රදේශවාසින් සමඟ ද කථා බහක නිරත විය.ශ්‍රී ලාංකේය අධ්‍යාපනයේ දැවැන්ත හැරවුම, මහින්දෝදය පාසල් දහස යටතේ මේ වැඩසටහන ක්‍රියාත්මක කර තිබෙන අතර අධ්‍යාපන අමාත්‍යාංශයේ පූර්ණ අධීක්ෂණය යටතේ නිර්මාණය කළ අංග සම්පූර්ණ ගණිතාගාරයකින්, පරිගණක 25 කින් සමන්විත භාෂාගාරයකින්, පරිගණක 40 කින් සමන්විත පරිගණකාගාරයකින් සහ නැණස දුරස්ථ ඉගෙනුම් මධ්‍යස්ථානයකින් ඒ සියල්ල සමන්විත වෙයි.ජනාධිපති මහින්ද රාජපක්ෂ මහතාගේ සංකල්පයකට අනුව මහින්ද චින්තන ඉදිරි දැක්ම යටතේ පාසල් සිසුන්ට මහින්දෝදය තාක්ෂණ විද්‍යාගාර පහසුකම පිරිනමන අතර එම එක් තාක්ෂණ විද්‍යාගාරයක් වෙනුවෙන් රජය වැයකරන මුදල රුපියල් ලක්ෂ 180කි.තොරතුරු තාක්ෂණ දැනුම ලබාදීම තුළින් නව ලොව ජයගත හැකි දරු පරපුරක් බිහි කිරීම ජනාධිපති මහින්ද රාජපක්ෂ මහතාගේ අරමුණ වී තිබෙන අතර එම දැනුම ග්‍රාමීය මට්ටමට ගෙන යාමට මහින්දෝදය තාක්ෂණ විද්‍යාගාර ඉමහත් පිටිවහලක් වෙයි.එසේම දරුවන් පොතට පතට සීමා නොවී අනෙකුත් සාහිත්‍ය, කලා විෂයයන් හැදෑරීමේ වැදගත් වන අතර දරුවන් ඒ කෙරෙහි යොමු කිරීම මවුපියන් සතු වගකීමක් ද වෙයි.දැයේ දරුවන්ගේ හෙට දවස අලෝකවත් කිරීම සහ එළඹෙන 2016 වනවිට ශ්‍රී ලංකාවේ තොරතුරු තාක්ෂණ සාක්ෂරතාව සියයට 75 දක්වා ඉහළ මට්ටමට ගෙන ඒමේ අරමුණින් මෙවැනි වැඩසටහන් රැසක් රටපුරා ක්‍රියාත්මක කර තිබෙන අතර අධ්‍යාපන අමාත්‍යාංශය, උසස් අධයාපන අමාත්‍යාංශය, ආර්ථික සංවර්ධන අමාත්‍යාංශය, යෞවන කටයුතු හා නිපුණතා සංවර්ධන අමාත්‍යාංශය සහ විදුලි සංදේශ හා තොරතුරු තාක්ෂණ අමාත්‍යාශය ඒකාබද්ධව එය ක්‍රියාත්මක කරයි.මහින්ද චින්තන ඉදිරිදැක්ම තුළින් හඳුන්වා දී තිබෙන පංචබල‍ කේන්ද්‍රීය සංවර්ධනය තුළ දැනුම කේන්ද්‍රීය සංවර්ධනය ගමෙන් ආරම්භ කර තිබෙන අතර නිදහස් අධ්‍යාපනයේ දැවැන්ත හැරවුම භාෂාගාරය, ගණිතාගාරය, උසස් පෙළ විද්‍යාගාරය, පරිගණකාගාරය හා නැණස දුරස්ථ අධ්‍යාපන ඒකකය යන ඒකකවලින් සමන්විත මහින්දෝදය තාක්ෂණික විද්‍යාගාර ඉදිවීම හා උස්ස් පෙළ තාක්ෂණික විෂයධාරාව ආරම්භ වීමත් සමඟ සිදුවීම මේ රටේ වේගවත් සංවර්ධනයට අවශ්‍ය පසුබිම නිර්මාණය කරයි.ඇමැති ලක්ෂ්මන් සෙනෙවිරත්න, පළාත් මහ ඇමැතිවරුන් වන සරත් ඒකනායක, ප්‍රසන්න රණතුංග, මහීපාල හේරත්, පාර්ලිමේන්තු මන්ත්‍රීවරුන් වන තේනුක විදානගමගේ, දිළුම් අමුණුගම, ඌව පළාත් හිටපු ඇමැති අනුර විදානගමගේ මහත්වරුන් ඇතුළු විශාල පිරිසක් මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409122</link>
    <topic>පාලන මිලටත් අඩුවෙන් සහල්</topic>
    <author>විජයානි එදිරිසිංහ</author>
    <content>හිඟයකින් තොරව රට තුළ සහල් තොග පවත්වාගෙන යමින් පාරිභෝගිකයාට පාලන මිලටත් වඩා අඩුවෙන් සහල් ලබාදීමට රජය ස.තො.ස. සහ ලක් ස.තො.ස. හරහා පියවර ගෙන තිබේ.ඒ අනුව ඊයේ (11) සිට ක්‍රියාත්මක වන පරිදි ස.තො.ස. ලොරි 200ක් යොදා සහල් තොග පුරවා කොළඹ හා සෙසු නගරවල නවත්වා පාරිභෝගිකයන්ට එම ලොරිවලින් සහල් මිලදී ගැනීමට පහසුකම් සලසා තිබේ. කොළඹ නගරය තුළ පමණක් ස්ථාන 10ක ලොරි නවතා තිබේ. ඊට අමතරව රටපුරා ඇති ලක් ස.තො.ස. වෙළෙඳ සැල් 300ක් පාලන මිලටත් වඩා අඩුවෙන් සහල් මිලදී ගැනීමට පහසුකම් සලසා ඇත. ඒ අනුව මේ වන විට ලක් ස.තො.ස. වෙළෙඳ සැල්වලින් සම්බා කිලෝව රුපියල් 76, නාඩු 67 සහ රතු සහ සුදු කැකුළු 64ට ද ආනයනය කරන ලද පොන්නි සම්බා කිලෝව රුපියල් 74 මිලදී ගැනීමට හැකියාව ඇත.වෙළෙඳ පොළේ පෞද්ගලික වෙළෙඳුන් සහල් හිඟයක් මවා පා ඔවුන්ට හිතූ මිල ගණන්වලට සහල් අලෙවි කරමින් පාරිභෝගිකයා ගසාකෑමට පටන්ගෙන තිබේ.මෙම තත්ත්වය වළක්වාලනු පිණිස රජය අවශ්‍ය තරම් සහල් පාරිභෝගිකයාට ස.තො.ස. වෙළෙඳ සැල් සහ ලොරිවලින් මිලදී ගැනීමට හැකිවන පරිදි මෙම හදිසි වැඩපිළිවෙළ ක්‍රියාත්මක කළ බව සමුපකාර හා අභ්‍යන්තර වෙළෙඳ කටයුතු පිළිබඳ අමාත්‍ය ජොන්ස්ටන් ප්‍රනාන්දු මහතා පැවසීය. අද වන විට සහල් ආනයනය සඳහා වන බද්ධ රුපියල් එක දක්වා අඩු කර තිබේ. මේ යටතේ පෞද්ගලික වෙළෙඳුන්ට අඩු වියදමකින් සහල් තොග ගෙන්විය හැකි නමුත් ඒවා පාලන මිලට මිස කිසිසේත් මිල වැඩි කර අලෙවි කළ නොහැකි බවද අමාත්‍යවරයා පවසයි.ස්වභාවික හේතු නිසා පසුගිය කන්න කිහිපය තුළ බලාපොරොත්තු වූ තරම් සහල් ආදායමක් නොලැබුණත් සහල් හිඟයක් ඇති නොවන තරමට වී අස්වැන්නක් මෙවර ලැබී තිබේ.ඒ අතර වී කිලෝවක මිල රුපියල් 47 - 48 දක්වා ඉහළ ගොස් තිබේ. ඉන් ගොවියාට විශාල ආදායමක් ලැබී ඇති බවද අමාත්‍යවරයා පවසයි.වර්තමාන රජය බලයට පත්වන අවස්ථාව වන විට රට තුළ ඉතිරිව තිබුණේ ස.තො.ස. වෙළෙඳ සැල් 10ක ප්‍රමාණයක් පමණි. සෙසු වෙළෙඳ සැල් සියල්ල ඊට පෙර බලයේ සිටි එක්සත් ජාතික පක්ෂය විසින් විකුණා සහ වසා දමා තිබූ නිසා ස.තො.ස. කඩාවැටී තිබුණි.වර්තමාන රජය ස.තො.ස. ගොඩගෙන වෙළෙඳ සැල් 300ක් දක්වා යළි ඉදිකර තිබේ. එම නිසා අද ස.‍තො.ස. හරහා පාරිභෝගිකයාට අවශ්‍ය තරම් සහල් සහ වෙනත් අත්‍යවශ්‍ය ද්‍රව්‍ය ලබාදීමට අවස්ථාව සැලසී ඇතැයි ද අමාත්‍ය ජොන්ස්ටන් ප්‍රනාන්දු මහතා පවසයි.තවද ස.තො.ස. අද වෙළෙඳ පොළේ භාණ්ඩ මිල තීරකයා බවට පත්වී ඇත. මේ වන විට ස.තො.ස. මාසික පිරිවැටුම මිලියන 2300 දක්වා ඉහළ ගොස් ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409123</link>
    <topic>මහින්ද රාජපක්ෂ වරායකලාපයේ කාර්යක්ෂම වරායක් බවට පත්වෙලා</topic>
    <author/>
    <content>මාගම් රුහුණුපුර මහින්ද රාජපක්ෂ වරාය මේ වන විට කලාපයේ කාර්යක්ෂම හා ක්‍රියාකාරී වරායක් බවට පත්ව ඇත. මේ වරාය ඉදිකර වසර 03ක් වැනි කෙටි කාලයක් තුළදී වාහන ආනයනය / අපනයන / ප්‍රතිඅපනයන ක්ෂේත්‍රවලින්ද බංකරින් සේවා පවත්වාගෙන යාම තුළින්ද, සාම්ප්‍රදායික නැව් බඩු මෙහෙයුම් තුළින්ද විශාල ප්‍රගතියක් ලබා ඇති අතර මේ වන විට ඉතා ලාභදායි මට්ටමක පසුවෙන බව ශ්‍රී ලංකා වරාය අධිකාරිය සඳහන් කරයි.2012 වර්ෂයේ ආරම්භ වූ වාහන ප්‍රතිඅපනයනය මේ වන විට ලාභදායි ව්‍යාපාරයක් ලෙසට පත්ව ඇති අතරම වාහන කර්මාන්තයේ නිෂ්පාදකයින්, අලෙවිකරුවන් ද මධ්‍යස්ථානයක් ලෙස මෙම වරාය පරිශ්‍රය යොදා ගැනීමට ඉතා ඉහළ කැමැත්තක් පළ කොට ඇති අතර එහි ශීඝ්‍ර වර්ධනයක් මේ වන විට අත්කර ගෙන තිබේ. 2012 වර්ෂයේ ජුනි මස ආරම්භ කළ වාහන මෙහෙයුම් සඳහා එම වර්ෂයේ දෙසැම්බර් දක්වා නෞකා 31ක් පැමිණි අතර එය 2013 වර්ෂයේදී ජනවාරි මස සිට දෙසැම්බර් දක්වා 137කි. එසේ වුවද 2014 වර්ෂයේ සැප්තැම්බර් මස වන විට නෞකා 161ක් මෙහෙයවීමට හැකියාව ලැබී ඇත. සමස්තයක් වශයෙන් ආරම්භයේ සිට අද දක්වා මාගම් රුහුණුපුර මහින්ද රාජපක්ෂ වරාය වෙත පැමිණි මුළු නෞකා ප්‍රමාණය 329කි.2013 වර්ෂය සැලකීමේදී දේශීයව වාහන ඒකක 25875ක් ආනයනය කරන විට ප්‍රතිඅපනයනය කෙරෙන වාහන ඒකක ප්‍රමාණය 38649කි. ඒ අනුව 2013 වර්ෂයේ මෙහෙයවා ඇති සම්පූර්ණ වාහන ඒකක ප්‍රමාණය 64524කි. ඉතා ඉහළ ප්‍රගතියක් පෙන්නුම් කරමින් මාගම් රුහුණුපුර මහින්ද රාජපක්ෂ වරායේ සිදුවන වාහන ආනයන හා ප්‍රතිඅපනයන ක්‍රියාවලියේ 2014 ප්‍රගතිය ඉතා ඉහළ මට්ටමක පවතී. ඒ අනුව 2014.09.04 දින වන විට එම වර්ෂයේ ජනවාරි මස සිට දේශීය වාහන ඒකක 19628ක්ද, ප්‍රතිඅපනයන වාහන ඒකක 97233ක්ද මෙහෙයවා ඇත. ඒ අනුව 2014 වර්ෂයේ මේ දක්වා වාහන ඒකක 116861ක් මෙහෙයවීමට මාගම් රුහුණුපුර මහින්ද රාජපක්ෂ වරායට හැකියාව ලැබී ඇත.ඒ අනුව මේ දක්වා දේශීය වාහන ඒකක 51909 ක්ද, ප්‍රතිඅපනයන වාහන ඒකක 140225ක්ද මෙහෙයවා ඇති අතර එහි එකතුව වාහන ඒකක 192134කි. එය ප්‍රතිශතයක් ලෙස සැලකීමේදී දේශීය වාහන 27%ක් ලෙසද ප්‍රතිඅපනයන මෙහෙයුම් ප්‍රතිශතය 73%ක් ලෙසද සැලකිය හැකිය. ඉතා නුදුරේදී ආරම්භ කළ බංකරින් සේවා සැලකීමේදී එයද අපේක්ෂිත මට්ටම අභිභවා ගිය වර්ධනයක් අත්කරගෙන ඇත.ඒ අනුව 2014 වර්ෂයේ ජුනි මාසයේ සිට මේ දක්වා නෞකා 70ක් පමණ සේවා පහසුකම් ලබාගෙන ඇත. පසුගිය කාලය පුරා මාගම් රුහුණුපුර මහින්ද රාජපක්ෂ වරාය සම්බන්ධයෙන් නොයෙක් දෙනා විවේචනාත්මක අදහස් ප්‍රකාශ කළද ජනාධිපතිතුමන්ගේ මඟ පෙන්වීමෙන් මහාමාර්ග වරාය හා නාවික (ව්‍යාපෘති) ඇමැති රෝහිත අබේගුණවර්ධන මහතාගේ නිරීක්ෂණයෙන් ශ්‍රී ලංකා වරාය අධිකාරියේ සභාපති ආචාර්ය ප්‍රියත් බී. වික්‍රම මහතාගේ අධීක්ෂණයෙන් මේ සියලු කටයුතු සිදු වූ අතර මේ වන විට ඒ සියලුම විවේචන සාවද්‍ය බව විශේෂයෙන් එම පළාතේ ජනතාවත් සමස්තයක් ලෙස රටේ ජනතාවත් අවබෝධ කරගෙන ඇතැයි ශ්‍රී ලංකා වරාය අධිකාරිය තරයේම විශ්වාස කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409124</link>
    <topic>පොදු අපේක්ෂකයන් තුළ ඇත්තේ රාජපක්ෂ පාලනය පිළිබඳ වෛරයක්</topic>
    <author>අසේල කුරුළුවංශ</author>
    <content>අද පොදු අපේක්ෂකයන් ලෙස ජනපති මහින්ද රාජපක්ෂ මහතා සමඟ ජනපතිවරණයේ දී තරග කිරීමට උත්සාහ කරන බොහෝදෙනකු තුළ ඇත්තේ රාජපක්ෂ පාලනය පිළිබඳ පවත්නා වෛරය හා ද්වේශය පමණක් බවත් එය රාජ්‍ය නායකයකුට සුදුසුවන්නක් නොවන බවත් බෞද්ධ සංස්කෘතික පුනර්ජීවන කමිටුවේ සභාපති අස්ගිරි පාර්ශවයේ කාරක සංඝ සභික මැදගම ධම්මානන්ද හිමියෝ පැවැසූහ.සරත් ෆොන්සේකා මහතා පසුගිය ජනපතිවරණයට ඉදිරිපත් වූයේ මහින්ද රාජපක්ෂ මහතා කෙරෙහි දැඩි වෛරයෙන් බවත් කුමන හෝ හේතුවකින් මෙවර පොදු අපේක්ෂකයකු ලෙස ශිරාණි බණ්ඩාරනායක මහත්මිය ඉදිරිපත් වුවහොත් ඇයද තරග කරනු ඇත්තේ වෛරය හා ද්වේශය පෙරදැරිව බවත් උන්වහන්සේ කීහ.මේ ර‍ෙට් ප්‍රසිද්ධ චරිත ඉදිරියට දමා පොදු අපේක්ෂක සිහින නිර්මාණය කැරමින් ඇතැම් බංකොලොත් දේශපාලන චරිත වෛරය හා ද්වේශය වැපිරීමට ක්‍රියාකරමින් සිටින බවත් ඇතැම් රාජ්‍ය නොවන සංවිධාන මේ පසුපස සිටින බවත් ධම්මානන්ද හිමියෝ අවධාරණය කළහ. සමස්ත භික්ෂු සමාජයටම පරමාදර්ශී භික්ෂු චරිතයක් වන පූජ්‍ය මාදුළුවාවේ සෝභිත හිමියන්ද තම ග්‍රහණයට ගැනීමට මෙම රාජ්‍ය නොවන සංවිධාන හා කුමන්ත්‍රණකාරී බංකොලොත් දේශපාලනඥයින් උත්සාහ කරන බව ද උන්වහන්සේ කීහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409125</link>
    <topic>රජය ඌවට සුරාසල් 26ක් දුන් බවටජවිපෙ නඟන චෝදනා බොරු</topic>
    <author>ධනුෂ්ක ගොඩකුඹුර</author>
    <content>ජනාධිපති මහින්ද රාජපක්ෂ මහතාගේ නායකත්වයෙන් යුත් වර්තමාන රජය යටතේ ඌව පළාතට එකදු හෝ සුරාසල් බලපත්‍රයක් හෝ ලබා දී ඇතැයි ඔප්පු කළහොත් තමා අමාත්‍ය ධූරයෙන් ඉවත් වන බව යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම මහතා අවධාරණය කළේය.ඌව පළාතට සුරාසල් බලපත් 26ක් ලබා දී ඇතැයි ජනතා විමුක්ති පෙරමුණේ අපේක්ෂක සමන්ත විද්‍යාරත්න මහතා රූපවාහිනී නාලිකාවක කර තිබෙන ප්‍රකාශය හැකි නම් ඔප්පු කර පෙන්වන ලෙසට අභියෝග කළ ඇමැතිවරයා විද්‍යාරත්න මහතා අදාළ සාකච්ඡාවේදී අදහස් දැක් වූයේ කරුණු සඟවා ගෙන බවත් පැවසීය.විද්‍යාරත්න මහතා පවසන බලපත් 26 නිකුත් කර ඇත්තේ ජනතා විමුක්ති පෙරමුණත් පරිවාස ගැසූ චන්ද්‍රිකා මැතිණියගේ ආණ්ඩුවෙන් සහ රනිල් වික්‍රමසිංහ මහතා අගමැති ධූරය දැරූ ආණ්ඩුවෙන් බවත් වර්තමාන ජනාධිපතිතුමාගේ පාලන සමයේ ඌව පළාතේ පමණක් නොව කිසිදු පළාතකට සුරා බලපත් නිකුත් කර නොමැති බවත් අවධාරණය කළේය.ඇමැති ඩලස් අලහප්පෙරුම මහතා මෙසේ ප්‍රකාශ කළේ පදනම් ආයතනයේ දී ඊයේ (11) පැවැති මාධ්‍ය හමුවකට එක්වෙමිනි.ඌව පළාතේ අධ්‍යාපන ක්ෂේත්‍රයේ සංවර්ධනය උදෙසා විශ්ව විද්‍යාල පද්ධතියේ විද්වතුන්ගේ සහ පළාත් දේශපාලන නායකයන්ගේ මැදිහත්වීමෙන් පසුගිය කාලය තුළ සිදුකෙරුණු වැඩපිළිවෙළ පිළිබඳ මාධ්‍ය දැනුවත් කිරීමට මෙම හමුව කැඳවා තිබිණි.ඌව පළාත් සභා මැතිවරණය මුල්කර ගෙන මෙවැනි අසත්‍ය ප්‍රචාර පැතිරවීම පිළිබඳ සිය කණස්සල්ල පළ කළ ඇමැතිවරයා එක්සත් ජනතා නිදහස් සන්ධානයට අවශ්‍ය මෙම මැතිවරණය කෙසේ හෝ ජයග්‍රහණය කිරීමට නොව ගෞරවාන්විතව ජයග්‍රහණය කිරීමට බවත් ප්‍රකාශ කළේය.ජනාධිපති මහින්ද රාජපක්ෂ මහතා සන්ධානයට උපදෙස් දී ඇත්තේ ගෞරවාන්විත ජයග්‍රහණයක් ලබා ගැනීමට කටයුතු කරන ලෙස බව පෙන්වා දුන් ඇමැතිවරයා ඒ අනුව සන්ධානය සෑමවිටම ගෞරවාන්විත ජයග්‍රහණයක් වෙනුවෙන් පෙනී සිටින බවත් පැවසීය.ඌව පළාත් සභා මැතිවරණය ඉතිහාසයේ මෙතෙක් පැවැති ප්‍රචණ්ඩතම මැතිවරණය ලෙසින් අර්ථ දැක්වීමට ගන්නා උත්සාහය වැරැදි බව පැවසූ ඇමැතිවරයා ලාම්පු කලගෙඩි සෙල්ලම, මහර අතුරු මැතිවරණය, වයඹ පළාත් සභා මැතිවරණය වැනි අතිශය ප්‍රචණ්ඩ මැතිවරණ අතීතයේ පැවැති බවත් දුන්නේය.මැතිවරණ ප්‍රචණ්ඩ සම්බන්ධයෙන් පාලක පක්ෂයට ඇඟිල්ල දිගු වීම සාමාන්‍ය දෙයක් නමුත් එක්සත් ජාතික පක්ෂයටත් ජනතා විමුක්ති පෙරමුණටත් එරෙහිව මැතිවරණ ප්‍රචණ්ඩ ක්‍රියා පිළිබඳ පැමිණිලි පොලීසියට ලැබී තිබෙන බවත් ඇමැතිවරයා ප්‍රකාශ කළේය.ශෂීන්ද්‍ර රාජපක්ෂ මහතා මහ ඇමැති ධූරය දැරූ කාල සීමාව තුළ ඌව පළාත අධ්‍යාපන, සෞඛ්‍ය දර්ශක අතින් ඉහළට පැමිණ තිබෙන බවත් ඇමැතිවරයා වැඩිදුරටත් ප්‍රකාශ කළේය.ඌව පළාත් හිටපු ප්‍රධාන ඇමැති ශෂීන්ද්‍ර රාජපක්ෂ, ශ්‍රී ලංකා පදනමේ සභාපති මහාචාර්ය රංජිත් බණ්ඩාර, ඌව වෙල්ලස්ස විශ්ව විද්‍යාලයේ උපකුලපති ප්‍රේමලාල් ද සිල්වා, ශ්‍රී ජයවර්ධනපුර විශ්වවිද්‍යාලයේ ව්‍යවහාරික පීඨයේ පීඨාධිපති මහාචාර්ය සුදන්ත ලියනගේ මහත්වරු ද මෙහිදී අදහස් දැක් වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409126</link>
    <topic>බස්නාහිර අධ්‍යාපන සංවර්ධනයට මිලියන 1228ක්</topic>
    <author/>
    <content>මේ වසරේ බස්නාහිර පළාතේ අධ්‍යාපන සංවර්ධනයට රුපියල් මිලියන 1228ක් වෙන් කර ඇතැයි පළාත් මහ ඇමැති ප්‍රසන්න රණතුංග මහතා පවසයි. භෞතික හා මානව සම්පත් සංවර්ධනය කිරීමේ ව්‍යාපෘති 896ක් වෙනුවෙන් මේ මුදල් වෙන් කර තිබේ.මේ වසරේ වෙන් කර ඇති වැඩිම මුදල් වෙන් කර ඇත්තේ ගම්පහ දිස්ත්‍රික්කයේ අධ්‍යාපන සංවර්ධනය උදෙසායි. ගම්පහ දිස්ත්‍රික්කයේ ව්‍යාපෘති 421ක් සඳහා රුපියල් මිලියන 490ක් වෙන් කර තිබේ. ඉන් ව්‍යාපෘති 109ක්ම ගොඩනැගිලි ඉදිකිරීම් වන අතර ඒ සඳහා රුපියල් මිලියන 327ක් වෙන් කර තිබේ. ගොඩනැගිලි අලුත්වැඩියාව වෙනුවෙන් රුපියල් මිලියන 84ක් වෙන් කර ඇත්තේ ව්‍යාපෘති 92ක් සඳහායි.කොළඹ දිස්ත්‍රික්කයේ ව්‍යාපෘති 239ක් සඳහා මිලියන 391ක් වෙන් කර තිබේ. මින් වැඩිම මුදලක් වෙන් කර ඇත්තේ ද ගොඩනැගිලි ඇතුළු අනෙකුත් ඉදිකිරීම් සඳහායි. එවැනි ව්‍යාපෘති 79ක් වෙනුවෙන් වෙන් කර ඇති මුදල රුපියල් මිලියන 271කි. ගොඩනැගිලි අලුත්වැඩියා කිරීම සඳහා වෙන් කර ඇති මුදල රුපියල් මිලියන 74කි.කළුතර දිස්ත්‍රික්කයේ මේ වසරේ ගොඩනැගිලි ඉදිකිරීම් සඳහා පමණක් වෙන් කර ඇති මුදල රුපියල් මිලියන 260කි. ව්‍යාපෘති 77ක් වෙනුවෙන් එම මුදල වෙන් කර තිබේ. එම ඉදිකිරීම්ද මේ වන විට ආරම්භ කර ඇතැයි පළාත් මහ ඇමැති ප්‍රසන්න රණතුංග මහතා කියයි. පළාත් මහ ඇමැතිවරයා අවධාරණය කරන්නේ මේ ව්‍යාපෘතිවල ප්‍රගතිය පිළිබඳව තමන් දැඩි අවධානයෙන් සිටින බවයි. මාසිකව එම ව්‍යාපෘතිවල ප්‍රගතිය තමන්ට දැනුම්දෙන ලෙස මහ ඇමැතිවරයා අධ්‍යාපන බලධාරීන්ට උපදෙස් දී තිබේ.මේ අරමුදල් අපතේ නොයැවෙන ආකාරයට කටයුතු කිරීම නිලධාරීන්ගේ වගකීමක් බව පෙන්වා දෙන රණතුංග මහතා අදාළ ඉදිකිරීම්වල ප්‍රමිතිය සම්බන්ධයෙන්ද තමන් දැඩි අවධානයෙන් සිටින බවද සඳහන් කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409127</link>
    <topic>ශ්‍රී ලංකාවේ දැවැන්ත සංවර්ධනයඉන්දීය මාධ්‍යවේදීන්ගේ ඇගැයුමට</topic>
    <author/>
    <content>ශ්‍රී ලංකාවේ ක්‍රියාත්මක වන සංවර්ධන වැඩසටහන් කලාපයේ අන් කිසිම රටක දක්නට නොලැබෙන බවද යටිතල පහසුකම් සංවර්ධනයේ ප්‍රතිඵල ග්‍රාමීය ජනතාව ඉහළින්ම භුක්ති විඳින අතර ඉදිරි දශකය තුළදී ශ්‍රී ලංකාව පූර්ණ සංවර්ධිත රටක් බවට පත්වීම නිසැක බවද ජාති ආගම් භේදයකින් තොරව රජය සිදු කරන එම ක්‍රියාවලිය පිළිබඳ ඉන්දීය ජනතාව දැනුවත් කරන බවද ඉන්දීය ප්‍රාන්ත 14ක් නියෝජනය කරමින් ශ්‍රී ලංකාවට පැමිණි ඉන්දීය ප්‍රාන්ත නියෝජිතයෝ ප්‍රකාශ කළහ.ඉන්දීය මාධ්‍ය දූත පිරිස මේ බව ප්‍රකාශ කළේ ආර්ථික සංවර්ධන ඇමැති බැසිල් රාජපක්ෂ මහතා සමඟ ඉකුත් දා එම අමාත්‍යාංශයේදී පැවැති සාකච්ඡාවේදීය. ඉන්දීය වෘත්තිය මාධ්‍යවේදී සම්මේලනයේ මහ ලේකම් පරමානන්ද්පාණ්ඩේ මහතාගේ නායකත්වයෙන් යුත් මේ ඉන්දීය දූත පිරිසට ප්‍රාන්ත 14ක පුවත්පත් සහ රූපවාහිනී නාලිකාවන් 24ක් නියෝජනය කරමින් ඉන්දිය මාධ්‍යවේදීන් 30 දෙනෙක් ඇතුළත් විය. සතියක චාරිකාවක් සදහා ශ්‍රී ලංකාවට පැමිණි මේ නියෝජිත පිරිස කොළඹ, නුවර, නුවරඑළිය, ත්‍රිකුණාමලය ඇතුළු ප්‍රදේශ ගණනාවක සංචාරයක නිරත විය.මෙහිදී ඉන්දීය මාධ්‍යෙව්දීහු බැසිල් රාජපක්ෂ ඇමැතිවරයාට කියා සිටියේ සංචාරකයන් සඳහා ඉතාම හිතකර පරිසරයක් ශ්‍රී ලංකාව තුළ පවතින බවත් ලොව වෙනත් කිසිම රටකදී අත්විඳිය නොහැකි සුන්දර අත්දැකීම් ශ්‍රී ලංකාව තුළ ලබාගැනීමට හැකිවූ බවත්ය.ශ්‍රී ලංකාව ගැන ඉන්දිය ජනතාව තුළ ඇත්තේ ඉතාමත් ප්‍රසාදයක් බවද තමිල්නාඩු ප්‍රාන්තය තුළ ඉතා සුළු පිරිසක් අනවබෝධය සහ පටු වාසි සඳහා ශ්‍රී ලංකාවට එරෙහිවන බව මෙහිදී පෙන්වා දුන් ඉන්දීය මාධ්‍ය නියෝජිතයෝ එය සමස්ත ඉන්දියාව සහ ශ්‍රී ලංකාව අතර පවතින ගැට‍ලුවක් ලෙස වරදවා වටහා නොගන්නා ලෙසද ඉල්ලා සිටියහ. මෙහිදී අදහස් දක්වමින් ඉන්දීය වෘත්තීය මාධ්‍යෙව්දී සංගමයේ ප්‍රධාන ලේකම්වරයා පෙන්වා දුන්නේ තමිල්නාඩුවේ සිටින්නේ කෝටි 06ක ජනතාවක් බවද සමස්ත ඉන්දියාව සමඟ සසඳන විට එය සියයට 6ක් පමණක් වන බවය.ඉන්දීය රජයේ ආධාර යටතේ උතුරේ සහ වතුකරයේ ඉදි වන නිවාස 50,000 වැඩසටහන සහ යාපනය දක්වා දිවෙන දුම්රිය මාර්ගය ඉදිකිරීම ඇතුළු උතුරු නැ‍ඟෙනහිර සංවර්ධන වැඩසටහන් කෙරෙහි ආර්ථික සංවර්ධන ඇමැතිවරයා දක්වන උනන්දුව ඉන්දීය නියෝජිතයෝ මෙහිදී ඇගයුමට ලක් කළහ.ශ්‍රී ලංකාවේ පවතින සංචාරක සහ ආයෝජන අවස්ථා පිළිබඳ ඉන්දීය ජනතාව දැනුවත් කළ යුතු බව මෙහිදී පෙන්වා දුන් ඇමැති බැසිල් රාජපක්ෂ මහතා ශ්‍රී ලංකාව තුළ ඉන්දියාව මගින් දැනට ක්‍රියාත්මක කරනු ලබන වැඩසටහන් කිහිපයක් පිළිබඳ පැහැදිලි කළේය. එමෙන්ම උතුරු නැඟෙනහිර ජනතාවගේ ජීවනෝපාය සංවර්ධනය සහ යටිතල පහසුකම් වැඩිදියුණු කිරීම පිළිබඳ ඇමැතිවරයා මෙහිදී දීර්ඝව කරුණු පැහැදිලි කළේය.ඉන්දීය වෘත්තිය මාධ්‍යවේදී සම්මේලනයේ මහ ලේකම් සහ නියෝජිත කණ්ඩායමේ නායක පරමානන්ද්පාණ්ඩේ මහතා මෙහිදී කියා සිටියේ ශ්‍රී ලංකාව පිළිබඳ ඇතැම් සාවද්‍ය ප්‍රකාශ නිසා දුර්මතයන් ඉවත් කිරීමට තම සාමාජිකයන් මාධ්‍ය මගින් පියවර ගන්නා බවය. යුද්ධයෙන් පසු ද්‍රවිඩ පුවත්පත් සහ රූපවාහිනී නාලිකා කිහිපයක් උතුරු නැ‍ඟෙනහිර ආරම්භ කිරීම මගින් ජනතාවට තොරතුරු දැන ගැනීමේ අවස්ථාව රජය තහවුරු කිරීම පිළිබඳ හෙතෙම සිය සතුට පල කළේය.මේ සාකච්ඡාවට ජනමාධ්‍ය අමාත්‍යාංශයේ ලේකම් චරිත හේරත්, වාණිජ සහ කර්මාන්ත අමාත්‍යාංශයේ ලේකම් අනුර සිරිවර්ධන, ශ්‍රී ලංකා පදනම් ආයතනයේ අධ්‍යක්ෂ මහාචාර්ය රංජිත් බණ්ඩාර යන මහත්වරුන්ද ඉන්දිය සහ ශ්‍රී ලාංකීය මාධ්‍ය නියෝජිතයන්ද එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409128</link>
    <topic>විපක්ෂය කියන ආකාරයේ පාතාල සාමාජිකයන්ඌව පළාතේ කිසිම ඡන්ද වැඩක යෙදී නෑ</topic>
    <author>ධනුෂ්ක ගොඩකුඹුර</author>
    <content>විරුද්ධ පක්ෂය කියන අන්දමේ කිසිදු පාතාල සාමාජිකයකු මොනරාගල දිස්ත්‍රික්කයේ හෝ ඌව පළාතේ මැතිවරණ කටයුතුවල නිරතව නැති බව ඌව පළාත් හිටපු මහ ඇමැති ශෂීන්ද්‍ර රාජපක්ෂ මහතා අවධාරණය කළේය.පාතාල සාමාජිකයන් මැතිවරණ කටයුතුවලට නිරත වෙතැයි චෝදනා කරන ජනතා විමුක්ති පෙරමුණ අහවල් පුද්ගලයා පාතාල සාමාජිකයකු යැයි කිසිවිටෙකත් පවසා නැති බව කී රාජපක්ෂ මහතා එසේ පෙන්වා දීම නිකරුණේ චෝදනා කිරීමට වඩා යහපත් බවත් පෙන්වා දුන්නේය.ශෂීන්ද්‍ර රාජපක්ෂ මහතා මේ අදහස් පළ කළේ පදනම් ආයතනයේ දී ඊයේ (11) පැවැති ප්‍රවෘත්ති සාකච්ඡාවකට එක්වෙමිනි.අංක තහඩු නැති වාහන හෝ පාතාල සාමාජිකයන් මොනරගාල දිස්ත්‍රික්කයේ දක්නට නොමැති අතර කිසිවකු හෝ එවන් අකටයුත්තක නිරත වන්නේ නම් තරාතාරම නොබලා නීතිය ක්‍රියාත්මක කරන ලෙස තමා පොලිස්පතිවරයාගෙන් පෞද්ගලිකව ඉල්ලීමක් කළ බවත් රාජපක්ෂ මහතා කිවේය.ඌව පළාත තුළ මැතිවරණ ප්‍රචණ්ඩ ක්‍රියා ඉහළ ගොස් ඇතැයි පළ වන වාර්තා තමා තරයේ ප්‍රතික්ෂේප කරන බව පැවසූ රාජපක්ෂ මහතා ප්‍රචණ්ඩ ක්‍රියා සම්බන්ධයෙන් පවතින ආණ්ඩුවට නිතරම ඇඟිල්ල දිගු කෙරුණත් විරුද්ධ පක්ෂයත් ප්‍රචණ්ඩ ක්‍රියාවලට සම්බන්ධ වී ඇති බවවත් පැවසීය.ප්‍රචණ්ඩ ක්‍රියා සම්බන්ධයෙන් හොඳම උදාහරණයක් වන්නේ එක්සත් ජාතික පක්ෂයේ අපේක්ෂකයකු තම පක්ෂයේම තවත් අපේකෂකයකුගේ පුත්‍රයාට දහස් ගණන් ජනතාව මැද පිහි පහර එල්ල කිරීම බව පෙන්වා දුන් ඒ මහතා එවැනි කරුණු පිළිබඳවත් කාගේත් අවධානය යොමු විය යුතු බව කීවේය.අධ්‍යාපනය සහ සෞඛ්‍ය මෙන්ම යටිතල පහසුකම් නගා සිටුවමින් අනෙකුත් පළාත් හා සමාන මට්ටමකට ඌව පළාත රැගෙන ඒමට පසුගිය වසර පහක කාලය තුළ අඩිතාලම දමා ඇති අතර නැවත වරක් ජනතාව හමුවට තමා පැමිණියේ එම කටයුතු ඉදිරියට කරගෙන යාමට ජනතා අනුමැතිය ලබා ගැනීමට බව රාජපක්ෂ මහතා කීවේය.ඌව පළාතේ අධ්‍යාපන මට්ටම ඇතැම් කරුණුවලින් ජාතික මට්ටම අබිභවා ගොස් ඇති අතර විදුලිය ප්‍රවේශය සියයට 89 දක්වා ඉහළ දමා තිබේ. පළාතේ පානීය ජල ගැටලුව වසර තුනක් තුළ විසැඳීමට කටයුතු කරන බවත් වාරි මාර්ග යෝජනා ක්‍රම ඉදිකරමින්, මාර්ග සංවර්ධනය කරමින් ඌවේ ජනතාවට යහපත් හෙටක් උදා කිරීමට අපේක්ෂා කරන බවත් ඒ මහතා වැඩිදුරටත් පැවසීය.යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම, ශ්‍රී ලංකා පදනමේ සභාපති මහාචාර්ය රංජිත් බණ්ඩාර, ඌව වෙල්ලස්ස විශ්ව විද්‍යාලයේ උපකුලපති ප්‍රේමලාල් ද සිල්වා, ශ්‍රී ජයවර්ධනපුර විශ්වවිද්‍යාලයේ ව්‍යවහාරික පීඨයේ පීඨාධිපති මහාචාර්ය සුදන්ත ලියනගේ මහත්වරු ද මෙහිදී අදහස් දැක් වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n1409129</link>
    <topic>සම්මානය සමඟින් ලැබුණු මුදල් නැණසල මධ්‍යස්ථානවල යටිතල පහසුකම් වර්ධනයට</topic>
    <author>මහින්ද අලුත්ගෙදර</author>
    <content>ලෝකයේ විශිෂ්ටතම ග්‍රාමීය තොරතුරු තාක්‍ෂණ වැඩසටහන ලෙස ජාත්‍යන්තර සම්මානයට පාත්‍රවු “නැණසල” ව්‍යාපෘතියට හිමිවූ මුදල් ත්‍යාගය නැණසල මධ්‍යස්ථානවල යටිතල පහසුකම් සංවර්ධනය වෙනුවෙන් යෙදවීමට ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය (ICTA) තීරණය කරයි.අන්තර්ජාතික බිල් ගේට්ස් අධ්‍යයන ප්‍රවේශ සම්මානය සහ අමෙරිකානු ඩොලර් දශ ලක්ෂයක මුදල් ත්‍යාගයක් නැණසල ව්‍යාපෘතියට පිරිනැමුණු අතර ඊට අමතරව තවත් අමෙරිකානු ඩොලර් දශ ලක්ෂයක් වටිනා මෘදුකාංග ද මෙරටට ප්‍රදානය කෙරිණි. ‍2004 වසරේ දි සියයට හතරක මට්ටමේ පැවැති මෙරට තොරතුරු තාක්‍ෂණ සාක්ෂරතාව මේ වනවිට සියයට හතලිහ දක්වා වර්ධනය වී තිබෙන බවද නැණසල ව්‍යාපෘතිය ඊට ප්‍රධාන රුකුලක් වු බවද එම නියෝජිතායතනයේ ප්‍රධාන විධායක නිලධාරී රෙෂාන් දේවපුර මහතා පවසයි.ජනාධිපති මහින්ද රාජපක්‍ෂ මහතාගේ සංකල්පයක් වන නැණසල දහස වැඩසටහනේ ඉලක්කය මේ වසර අවසන් වීමට පෙර සපුරා ගැනීමට අපේක්‍ෂා කරන බවද නැණසල මධ්‍යස්ථාන මඟින් ලබාදෙන මහජන සේවාවන් තවත් පුලුල් කිරීමට අපේක්ෂා කරන බවද දේවපුර මහතා කියාසිටී.මේ වනවිට දිවයින පුරා පිහිටුවා තිබෙන නැණසල මධ්‍යස්ථාන ගණන අටසිය දහයකි. පසුගියදා මේ සම්මාන ප්‍රදානය ප්‍රංශයේ දි පැවැත්විණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n14091210</link>
    <topic>එජනිසය ඌවේ ජනතාව හමුවීම අද සහ හෙට</topic>
    <author>ක්‍රිස්ටි මහේෂ් ද සිල්වා</author>
    <content>ඌව පළාත් සභා මැතිවරණය වෙනුවෙන් ශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානය ගෙයින් ගෙට යෑමේ දෙවන අදියර අද (12) සහ හෙට (13) බදුල්ල හා මොනරාගල දිස්ත්‍රික්ක කේන්ද්‍ර කරගෙන පැවැත්වීමට නියමිතය. මෙම ගෙයින් ගෙට යෑමේ දෙවන අදියර සඳහා බදුල්ල හා මොනරාගල දිස්ත්‍රික්කවල දේශපාලන නායකයින් හා වෘත්තීය සමිති නායකයන් සහභාගිවීමට නියමිත අතර දෙවන අදියරේදී රජය විසින් කළ සංවර්ධන වැඩපිළිවෙළවල් සම්බන්ධයෙන් ජනතාව දැනුවත් කිරීමට බලාපොරොත්තු වෙයි.මෙම ගෙයින් ගෙට යෑමේ වැඩපිළිවෙළින් අනතුරුව ජනාධිපති මහින්ද රාජපක්ෂ මහතා සහභාගි වන ජනරැළි දෙකක් (17 දා) බදුල්ල හා මොනරාගල දිස්ත්‍රික්ක කේන්ද්‍ර කරගෙන පැවැත්වීමට නියමිතය. ඒ අනුව එම ජන රැළි දෙක බදුල්ල දිස්ත්‍රික්කයේ මහියංගණය නග‍රයේදී පස්වරු 1.00 ටත්, මොනරාගල දිස්ත්‍රික්කයේ වැල්ලවාය මහජන ක්‍රීඩාංගණයේදී පස්වරු 3.00 ටත් පැවැත්වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n14091211</link>
    <topic>මහනුවර පුරපතිගේනිල රථය අවහිර කළදෙදෙනකු අත්අඩංගුවේ</topic>
    <author>ඉන්දික පොල්කොටුව සහ අසේල කුරුළුවංශ</author>
    <content>මහනුවර පුරපති මහේන් රත්වත්තේ මහතා ගමන් කරමින් සිටි නිල රථය මහ මග නවතා අවහිර කරමින් බියගැන් වූ මහනුවර නගරයේ ව්‍යාපාරික පුතුන් දෙදෙනකු මහනුවර පොලිසියේ අපරාධ විමර්ශන ඒකකය මගින් ඊයේ (11) අත්අඩංගුවට ගනු ලැබීය.මහනුවර විලියම් ගොපල්ලව මාවතේ පිහිටි හෝටලයක පැවැති උත්සවයකට සහභාගි වී ආපසු යමින් සිටියදී ඩිෆෙන්ඩර් රථයකින් පැමිණි ව්‍යාපාරික පුතුන් දෙදෙනා මහ මග වාහනය හරස් කැර පුරපතිවරයාගේ වාහනයට අවහිර කරමින් මේ බියගැන්වීම් කැර තිබේ. අයුතු අවහිරය සහ සාපරාධි බියගැන්වීම යටතේ සැකකරුවන් අත්අඩංගුවට ගනු ලැබ ඇත.මහනුවර හීරුස්සගුල ප්‍රදේශයේ පදිංචි ව්‍යාපාරික පුතුන් දෙදෙනා සිද්ධියෙන් පසු පළා ගොස් සිට ඇත. සහකාර පොලිස් අධිකාරි චාමික ප්‍රේමසිරි මහතාගේ උපදෙස් මත මහනුවර මූලස්ථාන ප්‍රධාන පොලිස් පරීක්ෂක නිපුන දෙහිගම මහතාගේ මෙහෙයවීමෙන් අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක අකිල කරුණාරත්න මහතා ඇතුළු නිලධාරිහු පිරිසක් මෙහි පරීක්ෂණ සිදුකරති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n14091212</link>
    <topic>මදුරුවන් බෝවිය හැකි ස්ථාන 7333ක් කීටයන් ඇති තැන් 1111ක් සොයා ගනී</topic>
    <author/>
    <content>ජාතික මදුරු මර්දන සතිය ආරම්භ වූ පෙරේදා (10) රට පුරා ක්‍රියාත්මක කළ මදුරු මර්දන වැඩසටහන්වල දී මදුරුවන් බෝවිය හැකි ස්ථාන 7333ක්, මදුරු කීටයන් සහිත ස්ථාන 1111ක් හඳුනාගත් බවත්, 1402 දෙනකුට නොතිසි නිකුත් කිරීමටත්, 210 දෙනකුට එරෙහිව නඩු පැවරීමටත් පියවර ගත් බව සෞඛ්‍ය අමාත්‍යාංශය පවසයි.සෞඛ්‍ය අමාත්‍යාංශය සහ ජනාධිපති ඩෙංගු කාර්යසාධක බළකාය ඒකාබද්ධව පෙරේදා (10) සිට 16 වැනිදා දක්වා ක්‍රියාත්මක කර තිබෙන ජාතික මදුරු මර්දන සතියේ පළමු දිනය වන පෙරේදා අධ්‍යාපනික ආයතන දිනය වශයෙන් නම්කර තිබිණි. ඒ අනුව සෞඛ්‍ය අමාත්‍යාංශයත්, අධ්‍යාපන අමාත්‍යාංශයත් එක්ව දිවයිනේ සියලුම රාජ්‍ය හා පෞද්ගලික අධ්‍යාපන ආයතන එනම් සියලුම පාසල්, විශ්වවිද්‍යාල, කාර්මික විද්‍යාල, උසස් අධ්‍යාපන ආයතන සහ නේවාසික ස්ථාන, ළදරු පාසල් සහ පෞද්ගලික පන්ති ක්‍රියාත්මක ස්ථාන ඇතුළත් සියලු පරිශ්‍රවල මදුරු මර්දන වැඩසටහන් ක්‍රියාත්මක කරනු ලැබිණි. ඒ ඒ අධ්‍යාපනික ආයතනවල සිදුවන මදුරු මර්දන කටයුතු ක්‍රියාත්මක කිරීමේ වගකීම විදුහල්පතිවරුන්, ගුරුභවතුන්, සිසුන්, මවුපියන්, අදාළ ආයතනයේ ඩෙංගු මර්දන කමිටුව හා සේවක මණ්ඩල, මහජන සෞඛ්‍ය කාර්ය මණ්ඩල, පොලීසිය හා ත්‍රිවිධ හමුදාවේ සහයෝගය ලබාගන්නා ලෙස ද සෞඛ්‍ය අමාත්‍යාංශය උපදෙස් දී තිබිණි. ඒ අනුව පෙරේදා දිනය තුල දිවයින පුරා පරිශ්‍ර 17676ක් පරීක්ෂාවට ලක් කරන ලද අතර, ඉන් මදුරුවන් බෝවිය හැකි ස්ථාන 7333ක් හදුනාගන්නා ලදී. මදුරු කීටයින් සහිත ස්ථාන 1111ක් සහ 1402කට නොතිසි නිකුත් කිරීමටත්, මදුරුවන් බෝවන ස්ථාන පවත්වාගෙන ගිය 210 දෙනෙකුට නඩු පැවැරීමටත් කටයුතු කරන ලදී. ජාතික මදුරු මර්දන සතියේ දෙවන දිනය වන ඊයේ (11) දිනය ආයතනික දිනය වශයෙන් නම් කර ඇති අතර, එදින සියලුම රාජ්‍ය සහ පෞද්ගලික ආයතන (රෝහල්, පොලීසි, ආරක්ෂක අංශ) ආදී ආයතනවල මදුරු මර්දන වැඩසටහන් ක්‍රියාත්මක කෙරේ. මේ දින මෙම මදුරු මර්දන වැඩසටහන් රාජ්‍ය හා පෞද්ගලික ආයතනවල ඩෙංගු මර්දන කමිටු, සේවක මණ්ඩල සහ මහජන සෞඛ්‍ය කාර්ය මණ්ඩල ඇතුළු සැමගේ සහභාගීත්වයෙන් සිදු කෙරේ.ජාතික මදුරු මර්දන සතියේ තෙවන දිනය වන අද දින (12) දිවයිනේ සියලුම පොදු ස්ථාන හා නාගරික කාණු පද්ධති පරීක්ෂා කිරීමට නියමිතය. මේ සඳහා පළාත් පාලන ආයතන සේවක මණ්ඩල ග්‍රාමීය කමිටු, මහජන සෞඛ්‍ය කාර්ය මණ්ඩල, පොලීසිය හා ත්‍රිවිධ හමුදාවේ සහයෝගය ලබාගන්නා ලෙස ද සෞඛ්‍ය අමාත්‍යාංශය උපදෙස් දී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n14091213</link>
    <topic>ආහාර විස වී කටුනායක ඇඟලුම් කම්හලකසේවිකාවක මියයාම ගැන දිගටම පරීක්ෂණ</topic>
    <author/>
    <content>ආහාර විෂවීමකින් එක් කාන්තාවක් මිය ගොස් සේවක සේවිකාවන් ගණනාවක් රෝහල්ගත කළ කටුනායක NEXT ඇඟලුම් ආයතනයේ සිදුවූ ආන්දෝලනාත්මක සිද්ධියේ මරණ පරීක්ෂණය තවදුරටත් පවත්වාගෙන යාමට තිබෙන බව මීගමුව නාගරික හදිසි මරණ පරීක්ෂක වෛද්‍ය සිරි ජයන්ත වික්‍රමරත්න මහතා පැවැසීය.මෙම සිද්ධියෙන් මිය ගියේ තංගල්ලේ ඇළෙන් එගොඩ, උස්වැව පදිංචි ඥානවතී කළුආරච්චි නැමැති 48 හැවිරිදි දෙදරු මවකි. ‍මට මේ මරණය ගැන සැකයක් ඇතැයි හෝ නැතැයි කීමට නොහැකි යැයි මරණ පරීක්ෂණයේ දී සාක්ෂි දෙමින් නෙක්ස් ආයතනයේ පරිපාලන සුබසාධක කළමනාකරු සංජීව රොෂාන් ජයවර්ධන (44) යන අය පැවැසීය.තවදුරටත් සාක්ෂිකරු මෙසේ පැවැසීය.මේ මියගිය කලුආරච්චිගේ ඥානවතී මගේ ආයතනයේ සේවිකාවක්. ඇයව මා හඳුනන්නේ නැහැ. ඇය සේවයට පැමිණ කොපමණ කල් දැයි මා දන්නේ නැහැ. ආයතනයේ 2300ක් පමණ සේවය කරනවා. සියලුම දෙනා කෑම කන්නේ ආයතනයෙන්. මීගමුව මුන්නක්කරේ “ෂිරෝනීස් කේටර්ස්” එකෙන් මාස 11ක සිට කෑම ගන්නවා. මම මේ ආයතනයට සේවයට පැමිණ මාස 5ක් පමණ වෙනවා. අපි තුන්වේලේම කෑම පරීක්ෂා කර බලනවා. ආයතනයට ගොස් එය ද පරීක්ෂා කරනවා. ඉකුත් 4දා දිවා ආහාරයට මාළු ඇඹුල්තියල් හා බිත්තර, බටු මෝජු, අල, වියළි මිරිස් බැද ආහාරයට ගත්තා. පසුදින (5) මා සේවයට පැමිණිවිට සේවිකාවන් පිරිසකට බඩඑළිය යන බවට ආයතනයෙන් දුරකථන පණිවිඩයක් දුන්නා. මම සහයක ප්‍රසාද්ට කිව්වා වහාම ගොස් බලන්න කියලා. මම මානව සම්පත් කළමනාකරු භාරත අමරසිංහවද දැනුවත් කළා. 15 ක් පමණ මෙඩිකෙයා ආයතනයට ප්‍රතිකාර සඳහා රැගෙන ගියා. අසනීප වෙන වෙන විදිහට මීගමුව රෝහලට රැගෙන ගියා. අමතරව පෞද්ගලික වෛද්‍යවරු 4ක් ගෙනැවිත් ආයතනයේ සිට ප්‍රතිකාර කළා. එම වෛද්‍යවරුන්ගේ උපදෙස් මත මීගමුව රෝහලට පිරිස රැගෙන ගියා.එදා හවස් වනවිට ගැහැණු පිරිමි 85ක් පමණ මීගමුව රෝහලේ නේවාසිකව ප්‍රතිකාර ගත්තා. එක් කාන්තාවක් දැඩිසත්කාර ඒකකයේ සිටින බවත් ආරංචි වුණා.පිරිමි ළමයෙකුත් දැඩිසත්කාර ඒකකයේ සිටින බව 6දා දැන ගත්තා. ඥානවතී කලුආරච්චි නැමැති සේවිකාව රෝහලේ ප්‍රතිකාර ගනිමින් සිටියදී මියගිය බව ඉකුත් 7දා දැන ගත්තා. මම රෝහලට ආවා. මට මේ මරණය ගැන සැකයක් ඇතැයි හෝ නැතැයි කීමට නොහැකියි. තවද ඇය මිය ගිය හේතුව ගැන ද මට යමක් කිව නොහැකියි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n14091214</link>
    <topic>කුරුණෑගල නගරයේ පාසල් 5කගුරුවරු 82කට කාලසටහන් නෑ</topic>
    <author>එම්. මහරුෆ්කුරුණෑගල දකුණ සමූහ</author>
    <content>කුරුණෑගල නගරයේ විදුහල් පහක කාලසටහන් නොමැතිව ගුරුවරු 82 දෙදෙනකු සිටින බව අනාවරණය වෙයි.වයඹ පළාත් සභාවේ ගිණුම් කාරක සභා‍ෙව්දී ඊයේ (11දා) මේ ප්‍රශ්නය දීර්ඝ වශයෙන් සාකච්ඡා වී ඇත.කාලයක සිට කාලසටහන් නොමැතිව සිටින මේ ගුරුවරුන්ට වාර්ෂිකව වැටුප් ගෙවීමට පමණක් රුපියල් මිලියන 340ක මුදලක් වැයවන බව ද ගිණුම් කාරක සභාවේදී අනාවරණය කර ගැනීමට හැකිවී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=n14091215</link>
    <topic>බස්නාහිර ළමා ලේඛකයන් 50කගේ පොත් මුද්‍රණයට</topic>
    <author/>
    <content>සාහිත්‍ය මාසය නිමිත්තෙන් බස්නාහිර පළාතේ පාසල්වල ප්‍රාථමික අංශයේ ළමා ලේඛක ලේඛිකාවන් 50කගේ පොත් මුද්‍රණය කිරීමට පළාත් අධ්‍යාපන දෙපාර්තමේන්තුව කටයුතු යොදා තිබේ.“21 වන සියවසට ලේඛකයන් බිහි කරමු” ව්‍යාපෘතිය යටතේ මේ පොත් මුද්‍රණය කරන බව පළාත් අධ්‍යාපන දෙපාර්තමේන්තුව පවසයි. පළාත් මහ ඇමැති ප්‍රසන්න රණතුංග මහතාගේ උපදෙස් පරිදි අධ්‍යාපන ආංශික සංවර්ධන සැලැස්ම මඟින් මේ සඳහා ප්‍රතිපාදන වෙන් කර තිබේ. මේ සඳහා මේ වසරේ වැය කෙරෙන මුදල රුපියල් ලක්ෂ 22කි.කලාප මට්ටමින් තෝරා ගැනුණු ළමා ලේඛක ලේඛිකාවන්ගේ පොත් 191ක් අතුරෙන් හොඳම පොත් 50ක් මෙලෙස මුද්‍රණය කරන බව බස්නාහිර පළාත් අධ්‍යාපන දෙපාර්තමේන්තුව කියයි. මෙම කෘතිවල අන්තර්ගත චිත්‍ර පවා නිර්මාණය කර ඇත්තේ මෙම දරුවන් වීම විශේෂත්වයකි. තෝරා ගත් කෘති නිර්මාණය කළ ලේඛක ලේඛිකාවන් 50 දෙනා වෙනුවෙන් විශේෂ වැඩමුළුවක් ද ඉදිරියේ දී සංවිධාන කෙරේ. ඔවුන්ගේ ලේඛන හැකියාව තවදුරටත් ඔප මට්ටම් කිරීම එම වැඩමුළුවේ අරමුණයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=r1409121</link>
    <topic>හයේ පන්තියේ සිසුවෙක් විහිළුවටමිතුරාව අල්මාරියේ දමා වහලා</topic>
    <author>ගාමිණී ඔබේසේකර - පොළොන්නරුව විශේෂ</author>
    <content>මැදිරිගිරිය මහින්ද මහා විද්‍යාලයේ හය වසර පන්තියේ ඉ‍ෙගනුම ලබන චමික ප්‍රසාද් ගමත්‍රි සිසුවා පාසල් කාමරයේ අල්මාරියක් තුළ වසාදමා තිබියදී පැයකට පසුව මුදාගෙන ඇත.10දා දහවල් පාසල ඇරීමෙන් පසුව මෙම සිසුවා අතුරුදන්ව ඇතැයි පැතිරගිය ආරංචිය මත මැදිරිගිරිය පොලිසිය ද පරීක්ෂණයක් ආරම්භ කර සිසුවා සෙවීමේ කටයුතු ඇරඹීය.මෙම කලබලය අතරතුරදී එම පන්තියේම සිසුවකු විසින් මෙම පොත් අල්මාරිය හැර එහි හිරකොට සිටි සිසුවා මුදාගනු ලැබීය. පැය 2ක පමණ කාලයක් අල්මාරිය තුළ සිටි සිසුවා ඒ මොහොතේම ප්‍රතිකාර පිණිස මැදිරිගිරිය මූලික රෝහලට ඇතුළත් කර තිබේ.හය වසර පන්තියේම යහළු සිසුවකු විසින් විහිළුවට මෙම සිසුවා අල්මාරිය තුළ දමා වසා දැමූ බව පොලිස් පරීක්ෂණවලදී අනාවරණය විය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=r1409122</link>
    <topic>එකම ගසක කඩුපුල්මල් 250ක් පිපීපළාතම සුවඳවත් වෙයි</topic>
    <author>@ අනුරාධපුර මධ්‍යම විශේෂ</author>
    <content>කඩුපුල් මල් 250 ක් පමණ එකම ගසක පිපී තිබෙන දුර්ලභගණයේ චමත්කාර දසුනක් පෙරේදා (10) මධ්‍යම රාත්‍රියෙහි එප්පාවල ප්‍රා දේශීය ලේකම් කොට්ඨාසයේ සඳරැස්ගම ප්‍රදේශයේ නිවෙසකින් දැක ගත හැකි විය.එප්පාවල සඳරැස්ගම , අංක 142 දරණ ලිපිනයේ පදිංචි එච්.ජී ජයසිංහ මහතාගේ ගෙවත්තේ පෙරේදා (10) මධ්‍යම රාත්‍රියෙහි කඩුපුල්250 කට ආසන්න සංඛ්‍යාවක් පිපී තිබුණි. එම ගෙවත්තෙහි සෑම තැනකම කඩුපුල් මල් ගස් දැකිය හැකි අතර, එක් කඩුපුල් මල් ගසක එකවරම මෙසේ මල් පිපී තිබෙන අයුරු දැක ගත හැකි විය.තම ගෙවත්තේ පිපී තිබූ කඩුපුල් මල් පිළිබඳ අදහස් දැක්වූ එච්.ජී ජයසිංහ මහතා.මම අවුරුදු 10 කට විතර කලින් හිටවපු කඩුපුල් මල් ගස තමයි මේ මල් 250 ක් පමණ හට ගත්තේ, ගිය අවුරුද්දේ මීටත් වඩා මල් පිපුණා, මේ වර්ෂයේ ඉඩෝරය වැඩි නිසා වෙන්න ඇති මල් ටිකක් පිපුණා අඩුයි.ඒ වගේම මේ මල් පිපෙන්නේ ඉඩෝර කාලයකදී පමණයි.කඩුපුල් මල් පිපුණම මුළු වත්තම හරි සුවඳයි.හවස 06.00 විතර ඉදන් කඩුපුල් මල පිපෙන්න පටන් ගන්නවා.මධ්‍යම රාත්‍රිය ආසන්න වන විට තමයි මල සම්පූර්ණයෙන්ම පිපී අවසන් වෙන්නේ.හරි ලස්සනයි මේ මල.කඩුපුල් මල උඩවැඩියා හා පතොක් යන ඝන දෙකටම අයිතියි කියලා මම අහලා තියෙනවා යැයි ඔහු පැවසුවේය.මෙම චමත්කාර දැක ගැනීමට පැමිණි ගල්කන්ද පුරාණ රජමහා විහාරයේ ශ්‍රී විශ්ණු දේවාලයේ කපුමහතා වන කේ.බී ජයරත්න මහතා කියා සිටියේ, මේ මල් දෙවියන් උදෙසා පිපෙනවා කියලා මම අහලා තියනවා.ජයසිංහ මහතාගේ නිවසේ මේ තරම් මල් විශාල ප්‍රමාණයක් එකවර පිපීම ඒ පවුලේ පිනක් විය යුතුයි කියා මා සිතනවා. කඩුපුල් මලට නම සෑදුනු ආකාරය පිළිබවද ජනප්‍රවාදයක් පවතිනවා.කඩුවක හැඩය ගත් පත‍්‍ර ඇති බැවින් හා මානෙල් (උපුල්) මල් වැනි පුෂ්ප හට ගන්නා බැවින් කඩු + උපුල්, කඩුපුල් වූවා යැයි බොහෝ දෙනකු පවසනවා යැයි ඔහු පැවසුවේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=r1409123</link>
    <topic>වැඩිහිටි නිවාසයකට ආධාර එකතුකරන බව කියමින්මුදල් ගැරූ යුවළ ඇප පිට මුදාහරී</topic>
    <author>දිලීප් නිශ්ශංක - බළපිටිය සමූහ</author>
    <content>බෙන්තොට ප්‍රදේශයේ සුගත වැඩිහිටි නිවාසයට මුදල් ආධාර එකතු කරන බව පවසා ව්‍යාජ ටිකට්පත් මඟින් මුදල් ආධාර එකතු කරමින් සිටි අඹු සැමි යුවළක් බෙන්තර පොලීසිය මඟින් සැකපිට අත්අඩංගුවට ගෙන බළපිටිය මහේස්ත්‍රාත් අසංග බෝදරගම මහතා වෙත ඉදිරිපත් කිරීමෙන් පසුව රුපියල් ලක්ෂ දෙකක ශරීර ඇප මත මුදා හැරීමට නියම කළේය.මෙම වැඩිහිටි නිවාසයේ කාලයක් තිස්සේ සේවය කර ඇති සැකකරු බිරිය සමඟ ව්‍යාජ ටිකට්පත් සහ ලැයිස්තු මඟින් වැඩිහිටි නිවාසයේ දානමය කටයුතු සඳහා මුදල් අවශ්‍ය බව පවසමින් මුදල් එකතු කරමින් සිටියදී වැඩිහිටි නිවාසයේ පාලකවරයා මේ පිළිබඳ දැන ගැනීමෙන් පසුව පොලීසියට කරන ලද පැමිණිල්ලකට අනුව මොවුන් දෙදෙනා අත්අඩංගුවට ගෙන තිබේ.අත්අඩංගුවට ගත් අඹු සැමි යුවළ සම්බන්ධයෙන් පොලීසිය සිදු කළ පරීක්ෂණ වලදී මොවුන්ගේ නිවෙසේ තිබී ව්‍යාජ ලෙස මුද්‍රණය කර තිබූ ටිකට් පොත් සහ පත්‍රිකා රැසක් සමඟ රුපයල් පන්සියය දහස වශයෙන් ආධාර ලබාගෙන නිකුත් කර තිබූ රිසිට් පොත් වල කොටස්ද සොයා ගැනීමට හැකි වූ බව පොලීසිය පැමිණිල්ල ඉදිරිපත් කරමින් අධිකරණයට කියා සිටියේය.බෙන්තොට පොලිස් ස්ථානාධිපති අශෝක කරුණාරත්න අපරාධ අංශයේ ස්ථානාධිපති උප පොලිස් පරික්ෂක මාලින්ද නිලධාරීහු සැකකාර අඹු සැමි යුවළ අත්අඩංගුවට ගෙන අධිකරණයට ඉදිරිපත් කර තිබුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=r1409124</link>
    <topic>අතුරුදන්ව සිටි රාජාංගණයේ සිසුන් පොලිස් භාරයට</topic>
    <author>අනුරාධපුර මධ්‍යම විශේෂ</author>
    <content>පාසල් ගොස් අතුරුදන්ව සිටි බාලවයස්කාර පාසල් ළමයින් තිදෙනා පෙරේදා (10) රාත්‍රී 09ට පමණ පොලිස් භාරයට ගත් බව රාජාංගණය පොලීසිය පවසයි.ඉකුත් 09වැනිදා දා උදෑසන සිට තඹුත්තේගම රාජාංගණය යාය 10 ,හරිශ්චන්ද්‍ර මහා විදුහලේ 09 වැනි ශ්‍රේණියේ ඉගනුම ලබන සුපුන් ජයමාල් (14), නිලංග ප්‍රබෝද් (14) එම විදුහලෙහිම 6 වැනි ශ්‍රේණියේ ඉගනුම ලබන ගිහාන් අමල්සු මධුරංග (12) සිසුන් තිදෙනා අතුරුදන්ව ඇති බවට ඔවුන්ගේ මව්පියන් පැමිණිලි කර තිබුණි.ඒ සම්බන්ධයෙන් රාජාංගණය පොලීසිය පුළුල් විමර්ශන සිදුකළ අතර පෙරේදා (10) රාත්‍රී 09ට පමණ පාසල් සිසුන් තිදෙනා පාපැදි 02කින් නැවත නිවෙස් කරා යද්දී රාජාංගණය ඇඳි බෝක්කුව ප්‍ර දේශයේදී ඔවුන් ගමන් කරනු දුටු සිවිල් ආරක්ෂක කමිටු සාමාජිකයන් කිහිප දෙනෙකු ඒ බව දැක ඔවුන් නවතා ගෙන රාජංගණය පොලීසියේ ස්ථානාධිපතිවරයාට දැනුම් දී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=r1409125</link>
    <topic>අනුරපුර එළකිරි නිෂ්පාදනයනංවන්න අලුත් ව්‍යාපෘතියක් එයි</topic>
    <author>නිමල් විජේසිංහ - අනුරාධපුර අතිරේක දිස්ත්‍රික් සමූහ</author>
    <content>ආර්ථික සංවර්ධන අමාත්‍යංශය ජ‍ාතික කෘෂි ව්‍යාපාර සංවර්ධන ව්‍යාපෘතිය නමින් නව වැඩපිළිවෙළක් ආරම්භ කර ඇත. ඇමැති බැසිල් රාජපක්ෂ මහතාගේ සංකල්පයක් අනුව මේ කෘෂි ජීවනෝපාය සංවර්ධන ව්‍යාපෘතිය සැලසුම් කොට තිබේ. මේ යටතේ අනුරාධපුර දිස්ත්‍රික්කයේ එළකිරි නිෂ්පාදන ව්‍යාපෘතිය ඉතා ශක්තිමත් පදනමක් මත ආරම්භ කිරීමට නියමිත ය.දැනට දිස්ත්‍රික්කයේ සත්ව පාලන කටයුතුවල නියැළී සිටින ගොවි ප්‍රජාවට අමතරව නව වැඩසටහන යටතේ කිරිපට්ටි කර්මාන්තය සදහා උනන්දුවක් දක්වන විශේෂයෙන් තරුණ වියේ සිටින ගොවීන් 5000ක් පුහුණු කොට ඔවුනට එළකිරි නිෂ්පාදනය සදහා පහසුකම් හා දිරි ගැන්වීමේ පැකේජයක් ලබා දීමට ද විධිවිධාන යොදනු ලැබේ.මේ ව්‍යාපෘතියේ ප්‍රධාන අරමුණ පිළිබදව අදහස් පළ කළ අනුරාධපුර දිසාපති මහින්ද සෙනෙවිරත්න මහතා ගොවි සංවිධාන හා පෞද්ගලික අංශය ඒකාබද්ධව මේ ව්‍යාපෘතිය ඉදිරියට ගෙන යාම පිණිස කටයුතු කරනු ඇතැයි සදහන් කළේය.දිස්ත්‍රික්කයේ දියර කිරි නිෂ්පාදනය කිහිප ගුණයකින් නංවාලීම, දියර කිරි සදහා දැනට ලීටරයකට ගෙවනු ලබන රු. 40ක් වැනි මුදල වෙනුවට රු. 60 සිට 70 දක්වා ඉහළ මිලක් ගොවීන්ට ලබා දීම හා කිරි ආශ්‍රිත ආහාර පාන නිෂ්පාදනය කිරීමේ මධ­්‍යම හා මහා පරිමාණ කම්හල් සහ නිෂ්පාදනාගාර දිස්ත්‍රික්කයේ ආරම්භ කිරිම මේ යටතේ සිදු කෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=s1409121_1</link>
    <topic>මුම්බායි ඉන්දියන්ස් කණ්ඩායමේ නායකත්වය පොලාඩ්ට</topic>
    <author>බිනාලි රාජපක්ෂ</author>
    <content>මුම්බායි ඉන්දියන්ස් කණ්ඩායමේ නව නියකයා ලෙස කොදෙව් ක්‍රීඩක කිරන් පොලාඩ් පත්කර තිබේ.එම කණ්ඩායමේ නායකත්වය දැරු රෝහිත් ශර්මා ආභාධයකට ලක්ව තිබීම නිසා මෙම පත්කිරීම සිදුකර ඇත.ඒ අනුව මෙවර පන්දුවාර 20යි 20 චැම්පියන් ලීග් තරඟාවලියේදී මුම්බායි ඉන්දියන්ස් කණ්ඩායම පොලාඩ් විසින් මෙහෙය වනු ලබයි.මෙවර පන්දුවාර 20යි 20 චැම්පියන් ලීග් තරඟාවලිය හෙට ආරම්භ වීමට නියමිතයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=s1409127</link>
    <topic>ශ්‍රී ලංකාව 3-0කින් ජපානයට පරදී</topic>
    <author>ප්‍රින්ස් ගුණසේකර</author>
    <content>කොළඹ සුගතදාස ක්‍රීඩාංගණයේ මේ දිනවල පැවැත්වෙන ආසියානු යොවුන් වොලිබෝල් ශූරතාවලියේ සුපිරි අට වටයේදී ශ්‍රී ලංකාව සහභාගිවූ අවසන් තරගය වූ ජපානයට එරෙහි ගැටුමෙන් තරග වට 3-0ක පරාජයක් ලැබීය. ලකුණු තත්ත්වය වූයේ 25-10, 25-14 හා 25-13ක් ලෙසිනි.ආසියානු වොලිබෝල් ක්ෂේත්‍රයේ ඔලිම්පික් මට්ට‍ම දක්වා ගිය ජපානය ශ්‍රී ලංකාවට එරෙහි තරගයේදී මුල සිටම විශිෂ්ට ක්‍රීඩා විලාශයක් පෙන්නුම් කළේය. ඔවුන්ගේ පන්දු එසවීම්, ඩෑෂ් පහර එල්ල කිරීම් නිවැරදි තාක්ෂණයේ තිබීම විශේෂත්වයකි.ශ්‍රී ලංකා දෙවැනි වටයේදී පමණක් පළමු තාක්ෂණික කෙටි විවේකය පිරිනැමුණු අවස්ථාවේදී ලකුණු 8-7ක් ලෙස ඉදිරියෙන් සිටියේය. අනෙක් කිසිදු අවස්ථාවක ශ්‍රී ලංකා ක්‍රීඩකයන්ට ඉදරියෙන් සිටීමට නොහැකි විය. ශ්‍රී ලංකාව ලැබූ මේ පරාජයත් සමග පළමු කණ්ඩායම් 4තුළ රැදී සිටීමට තවදුරටත් නොහැකි වනු ඇත. මෙතෙක් පැවැති තරග ප්‍රතිඵල අනුව ඉරානය, ජපානය, චීන තායිපේ හා චීනය සුපිරි හතරදෙනා අතර සිටිති.ශ්‍රී ලංකාව අද ඉන්දියාවට එරෙහිව සටන් බිමට පිවිසේ. ඉන්දියාව සමග තරගය ජයගත‍හොත් 5වැනි හෝ 6වැනි ස්ථාන වෙනුවෙන් කොරියාව සමග තරග කිරීමේ අවස්ථාව හිමිවන අතර යම් හෙයකින් ඉන්දියාවට පරාජය වුවහොත් ඔස්ට්‍රේලියාව සමග 7හෝ 8වැනි ස්ථාන දිනාගැනීමට තරග කිරීමට සිදුවේ.ආසියානු යොවුන් වොලිබෝල් ශූරතාවලියේ අවසන් දිනය හෙටයි. මේ තරගාවලියට ආසියාවේ රටවල් 15ක් සහභාගිවී සිටිති.ඊයේ පැවැති අනෙකුත් තරග ප්‍රතිඵල-</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=s1409121</link>
    <topic>ලබන වසරේ සිට කොළඹ මැරතන් තරගය කොළඹ දී පමණයි</topic>
    <author>වර්නන් ගුණසේකර</author>
    <content>ජාත්‍යන්තර ජනප්‍රියතාව වැඩි වෙමින් තිබෙන ‘එල්.එස්.ආර්.කොළඹ මැරතන්’ තරගය ලබන වසරේ සිට කොළඹ නගරය ඇතුළත පමණක් පැවැත්වීමට සැලසුම් කරගෙන යයි.පසුගිය වසර කිහිපය තුළ මේ තරගය පැවැත්වූයේ කොළඹ සිට මීගමුව දක්වාය. එහෙත් වසරෙන් වසරට වැඩි වැඩියෙන් ජනප්‍රිය වෙමින් තිබෙන තරගයේ තරගකරුවන්ගේ සංඛ්‍යාවද වැඩි වෙමින් තිබෙන බැවින් මේ මැරතන් තරගය අගනුවර සිට පිට පළාතක් දක්වා ධාවනය කරවීමේ අපහසුතාව පැන නැගී තිබේ.ජලය හා සොබාදහම ආශ්‍රිත ක්‍රියාකාරකම් සඳහා නම්දරා සිටින ‘ලංකා ස්පෝට්රයිසන්’ ආයතනය විසින් ‘එල්.එස්.ආර්.ජාත්‍යන්තර මැරතන් තරගය’ නමින් 1998 වසරේ ගාල්ලේදී මේ තරගය ප්‍රථම වතාවට හඳුන්වා දුන් අවස්ථාවේදී එහි සහභාගිත්වය 238ක් පමණක් විය.ඉන්පසුව තරගය මහනුවර හා දඹුල්ල නගර ආශ්‍රිතවද පවත්වා පසුගිය වසර කිහිපයේ කොළඹ සිට මීගමුව දක්වා පැවැත්විණි. පසුගිය වසරේ පැවැති තරගයට දෙස් විදෙස් ක්‍රීඩකයන් 4600 දෙනෙකු සහභාගි වූ අතර මේ වසරේ සහභාගිත්වය 6,000 – 6,500ක් වනු ඇතැයි අපේක්ෂා කෙරේ. “තරගකරුවන් සංඛ්‍යාව වැඩි වෙමින් තියෙන නිසා මින් ඉදිරියට අපට කොළඹ ඉඳන් මීගමුවට යන්න බැරිවේවි” යැයි තරගය පවත්වන ‘ලංකා ස්පෝට්රයිසන්’ ආයතනයේ සභාපති තිලක් වීරසිංහ මහතා කියයි.ජාත්‍යන්තර දුර දිවීමේ හා මැරතන් තරග කැලැන්ඩරයට ඇතුළත්ව තිබෙන ‘එල්.එස්.ආර්.කොළඹ මැරතන් තරගය’ ලබන වසරේ සිට කොළඹ නගරය තුළ පැවැත්වීම සඳහා අවශ්‍ය පියවර දැන් සිටම ගැනෙමින් තිබෙන අතර ක්‍රීඩාශීලී යෞවනයෙකු වන ශ්‍රී ලංකා නාවික හමුදාවේ ලුතිනන් යෝෂිත රාජපක්ෂ මහතාද මේ කාර්යයට උරදී සිටී. “යෝෂිත රාජපක්ෂ මට ගොඩක් උදව් කළා.එයාගේ සහාය ඇතිව අපි දැනටමත් ලබන වසරේ තරගය කොළඹ පැවැත්වීමට ‘සර්කිට්’ සොයාගෙන යනවා” යනුවෙන් තිලක් වීරසිංහ මහතා තරගය පිළිබඳව කොළඹදී පැවැති මාධ්‍ය හමුවේදී කියා සිටියේය. ලබන වසරේ මෙම තරගයේ ආරම්භය හා අවසානය කොළඹ පැවැත්වීමට සැලසුම් කරගෙන යන බව යෝෂිත රාජපක්ෂ මහතා මෙහිදී අනාවරණය කර සිටියේය. මේ උත්සාහයන් සාර්ථක වුවහොත් ‘එල්.එස්.ආර්.කොළඹ මැරතන් තරගය’ කොළඹ සිට මීගමුව දක්වා යන අවසන් අවස්ථාව මේ වසරේ තරගය වනු ඇත. එය ඔක්තෝබර් මස පළමු ඉරු දිනය වන 5 වැනිදා පැවැත්වේ. මේ තරගය මෙවර පැවැත්වෙන්නේ 14 වැනි වතාවටය.ලොව ජනප්‍රිය නගරවල නමින් පවත්වනු ලබන ලන්ඩන් මැරතන්, නිව්යෝක් මැරතන්, සිංගප්පූරු මැරතන් යන තරග අනුව යමින් 2004 වසරේදී මේ තරගය ‘එල්.එස්.ආර්.කොළඹ මැරතන්’ තරගය ලෙසින් මාරුවීම මේ තරගයේ දියුණුවට තැබුණු වැදගත් පියවරක් විය. දිගු දුර හා මැරතන් සඳහා වන ‘ඒම්ස්’ ආයතනය විසින් පිළිගැනීමෙන් අනතුරුව ලොව වටා ඇති මෙවැනි තරග 110 අතුරින් ඡන්ද හිමි තරග 54 ට මේ තරගය ඇතුළත් තිබේ. 14 වැනි ‘එල්.එස්.ආර්.කොළඹ මැරතන්’ තරගය ලබන ඔක්තෝබර් මස 5 වැනි දින උදෑසන 6.00 ට කොළඹ ටොරින්ටන් චතුරස්‍රය අසලින් ආරම්භ වන්නේ මෙවන් පසුබිමක් යටතේය. ශ්‍රී ලංකා මලල ක්‍රීඩා සංගමයේ නිළධාරීන්ගේ තාක්ෂණ සහායෙන් පැවැත්වෙන තරගයේ මාර්ග සුපරීක්ෂාව හා අධීක්ෂණය ශ්‍රී ලංකා පොලිසියෙනි. බොරැල්ල, දෙමටගොඩ, පෑලියගොඩ, වත්තල, හැමිල්ටන් ඇල අසලින් පැමිණ පමුණුගම, තලාහේන, පිටිපන, දූව ඔස්සේ මීගමුව වෙරළ උද්‍යානය දක්වා පැමිණ තරගය අවසන් වෙයි.කිලෝ මීටර 42.195ක් දුරැති ප්‍රධාන තරගය වයස අවුරුදු 18 හා ඊට වැඩි පිරිමි හා කාන්තාවන්ටය. අවුරුදු 17 හා ඊට වැඩි පිරිමි හා කාන්තා අර්ධ මැරතන් තරගයේ දුර කිලෝ මීටර 21.097කි. පිරිමි හා කාන්තා ප්‍රවීණයන් සඳහා (අවුරුදු 50 සහ ඊට වැඩි) වන මැරතන් හා අර්ධ මැරතන් තරගවල දුර ප්‍රමාණයන්ද ප්‍රධාන තරගවල දුර ම වෙයි. වසස අවුරුදු 15 හා ඊට වැඩි පිරිමි හා කාන්තා කිලෝ මීටර 10 හා 5 විනෝද දිවීමේ ඉසව්ද මෙදින පැවැත්වේ.මීට අමතරව මෙවර ප්‍රථම වතාවට කිලෝ මීටර 2 විවෘත තරගයක්ද හඳුන්වා දී තිබේ. මේ ඉසව්ව පිළිබඳව ප්‍රසාදය පළකර සිටි තරගයේ ප්‍රධාන අනුග්‍රාහකයෙකු වන ‘ශ්‍රී ලන්කන් එයාර්ලයින්ස්’ ආයතනයේ සභාපති නිශාන්ත වික්‍රමසිංහ මහතා, තම ආයතනයෙන්ද කණ්ඩායමක් මේ තරගයට ඉදිරිපත් කරන බව ප්‍රකාශ කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=s1409122</link>
    <topic>මැලේසියාව සමඟ තරගයෙන් ශ්‍රී ලංකාවට ලකුණු 4ක ජයක්</topic>
    <author/>
    <content>සිංගප්පූරුවේ මේ දිනවල පැවැත්වෙන ආසියානු නෙට්බෝල් ශූරතාවලියේ ශ්‍රී ලංකාව හා මැලේසියාව අතර තරගයෙන් ශ්‍රී ලංකාවට ලකුණු 4ක තියුණු ජයක් හිමිවිය. සිංගප්පූරු‍ ක්‍රීඩා සංකීර්ණයේ ඊයේ නිමාව දුටු මේ තරගයේ ලකුණු තත්ත්වය 66-62ක් විය.තරගයේ පළමු මිනිත්තු 15දී මැලේසියානු ක්‍රීඩිකාවෝ ඉදිරියෙන් සිටියහ. එම පළමු කාර්තුව නිමාවෙද්දී ශ්‍රී ලංකාව ලකුණු 14ක් හා මැලේසියාව ලකුණු 17ක් විය. දෙවැනි කාර්තුව නිමාවෙද්දී ශ්‍රී ලංකා ක්‍රීඩිකාවෝ ලකුණු පරතරය දෙකකින් වැඩිකරගෙන ලකුණු 33-31ක් ලෙස ඉදිරියට පැමිණියේය. එහෙත් තුන්වැනි කාර්තුව නිමාවෙද්දී නැවැත ලකුණු පරතරය එකක් වෙමින් 49-48ක් ලෙස ශ්‍රී ලංකාව ඉදිරියට පැමිණියේය.මැලේසියානු ක්‍රීඩිකාවන් අවසන් කාර්තුවේදී සිදුකළ අතපසුවීම් ශ්‍රී ලංකා වාසියට හරවා ගැනීමට සමත්වීම ජයග්‍රහණය පහසු කරවු බව සිංගප්පූරු ආරංචි මාර්ග පවසයි. ශ්‍රී ලංකාව ලැබූ මේ ජයත් සමග 'බී' කාණ්ඩයේ ශූරියන් බකවට පත්වීමේ අවස්ථාව උදාවිය. එබැවින් ශ්‍රී ලංකාව හා 'ඒ' කාණ්ඩයේ අනුශූරියන් මීලග වටයේ හමුවේ. එය බොහෝවිට හොංකොං පිල වනු ඇතැයි පැවැසේ. එම සටන ජයගතහොත් ශ්‍රී ලංක නෙට්බෝල පිලට අවසන් මහා තරගයේ දොරටු විවර වනු ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=s1409123</link>
    <topic>ශ්‍රී ලංකා කැරම් කණ්ඩායම අද මාලදිවයිනට</topic>
    <author>නිරෝෂාන් ප්‍රියංකර</author>
    <content>මාලදියිනේ පැවැත්වෙන ලෝක කුසලාන කැරම් තරගාවලියට සහභාගීවන ශ්‍රී ලංකා කණ්ඩායම අද දිවයිනෙන් පිටත්ව යෑමට නියමිතය.තරගාවලිය රටවල් 17කගේ සහභාගිත්වයෙන් හෙට (13) සිට 17වැනිදා දක්වා පැවැත්වෙන අතර ශ්‍රී ලංකාව නියෝජනය කරමින් ක්‍රීඩකයන් සිවුදෙනකු හා ක්‍රීඩිකාවන් සිවුදෙනකු තරග වැදීමට නියමිතය.ජාතික කැරම් ශූර චමිල් කුරේ කණ්ඩායම් නායකයා ලෙසත් ජාතික කැරම් ශූරී ජෝශප් රොසිටා කණ්ඩායම් නායිකාව ලෙස කටයුතු කරයි. කාන්තා/පිරිමි කේවළ, යුගල හා කණ්ඩායම් හා ස්විස් ලීග් ලෙස ඉසව් 4ක් යටතේ තරග පැවැත්වේ.ශ්‍රී ලංකා කණ්ඩායමේ ප්‍රධානීයා ලෙස නන්දන ගුණතිලක මහතා කටයුතු කරන අතර රෝහිණී මතායස් මහත්මිය (කණ්ඩායම් කළමනාකාරිණි) හා ආසියානු කැරම් සම්මේලනයේ ලේකම් ලෙස කටයුතු කරන ලැන්ග්ලි මතායස් මහතා (ජාතික පුහුණුකරු) නිලධාරීන් ලෙස සංචාරයට එක්වෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=s1409124</link>
    <topic>උකුවෙල ක්‍රීඩාපිටි සංවර්ධනයට ලක්ෂ 93ක්</topic>
    <author>අසෝක හිඳගොඩමාතලේ දිසා විශේෂ</author>
    <content>උකුවෙල ප්‍රාදේශිය ලේකම් කොට්ඨාසයේ ක්‍රීඩාංගණ හතක් සංවර්ධනය කිරීමට සහ නව ක්‍රීඩාංගණයක් ඉදිකිරීම සඳහා මේ වසරේදී ආර්ථික සංවර්ධන අමාත්‍යංශය මගින් ලබාදුන් මූල්‍ය ප්‍රතිපාදන යටතේ රුපියල් ලක්ෂ 93ක මුදලක් වෙන් කිරීමට උකුවෙල ප්‍රාදේශිය සංවර්ධන කොමිටුව අනුමැතිය ලබාදී ඇතැයි එම කොමිටු සභාපති උසස් අධ්‍යාපන නියෝජ්‍ය ඇමැති නන්දිමිත්‍ර ඒකනායක මහතා දිනමිණට පැවසීය.මේ යටතේ පළාත් නැගුම ව්‍යාපෘතිය මගින් රුපියල් ලක්ෂ 60 ක වියදමින් ඇල්කඩුව නගරය කේන්ද්‍රකර ගනිමින් නව ක්‍රිඩාංගණයක් ඉදි කෙරෙන අතර, එම ව්‍යාපෘතිය යටතේම රුපියල් ලක්ෂ 3ක වියදමින් ඇල්කඩුව ආනන්ද කොළණිය ක්‍රිඩා පිටිය සහ රුපියල් ලක්ෂ 9ක වියදමින් තාලිංගමඩ ක්‍රීඩා පිටියද සංවර්ධනය කෙරේ.ග්‍රාමීය පාසල් සංවර්ධන ව්‍යාපෘතිය යටතේ ඇල්කඩුව දෙමළ ම.වි. ක්‍රීඩාංගණය රුපියල් ලක්ෂයක වියදමින්ද, කඩුවෙල ම.වි. ක්‍රීඩාංගණය සහ නව ක්‍රීඩාගාරයක් ඉදිකිරීම රුපියල් ලක්ෂ 14ක වියදමින් සිදු කෙරේ. එක ගමකට එක වැඩක් ව්‍යාපෘතිය යටතේ රුපියල් ලක්ෂ 3ක වියදමින් මාබේරිය ක්‍රිඩාංගණය සහ රුපියල් ලක්ෂ 3ක වියදමින් කිරිමැටියාව විදුහල් ක්‍රිඩාංගණය සංවර්ධනය කිරීමට නියමිත අතර ගම නැගුම ව්‍යාපෘතිය යටතේ රුපියල් ලක්ෂ 2ක වියදමින් දෙහිදෙණිය ප්‍රාථමික විද්‍යාලයීය ක්‍රීඩාංගණය සංවර්ධනය කිරීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=s1409125</link>
    <topic>ලක්පොහොර පාපැදි සවාරිය අද</topic>
    <author/>
    <content>ජාතික ගොවි සතියට සමගාමීව සීමාසහිත ලංක පොහොර සමාගම සංවිධාන කරන 'ලක් පොහොර පාපැදි සවාරිය අද (12) පෙ.ව.8.00ට මාතර ගොඩගම අධිවේගී මාර්ග පිවිසුම (නිල්වලා පිවිසුම) අසළින් ආරම්භ කෙරේ.පිරිමි හා කාන්තා වශයෙන් පැවැත්වෙන සවාරියේ ජයග්‍රාහකයන්ට මුදල් ත්‍යාග, පාපැදි හා සහතික පත් පිරිනැමෙන බව සංවිධායකයෝ පවසති. පිරිමි තරගය ගොඩගම අධිවේගී මාර්ග පිවිසුම සිට තෙලිජ්ජවිල, අකුරැස්ස, කොටපොල, ඌරුබොක්ක, කඹුරුපිටිය, මාතර නූපේ හරහා පැමිණ ආරම්භක ස්ථානයෙන් නිමාවේ. ගොඩගමින් ආරම්භ වන කාන්තා තරගය තෙලිජ්ජවිල, අකුරැස්ස, විල්පිට, කඹුරුපිටිය, මාතර නූපේ හරහා ආර්භක ස්ථානයෙන් නිමාවීමට නියමිතය.තරගාවලියේ අනතුරුව රාත්‍රී 8.00 'ලක්පොහොර ස්වර්න ගී මියැසිය' ෆ්ලෑෂ්බෑක් සංගීත කණ්ඩායම සමගින් පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=s1409126</link>
    <topic>දොන් බොස්කෝ පිල කෝඩුකාරයන්ට පරදී</topic>
    <author>ප්‍රින්ස් ගුණසේකර</author>
    <content>ඩයලොග් චැම්පියන් ලග් පාපන්දු ශූරතාවලියට ආධුනිකයන් වූ ගම්පොල ක්‍රිස්ටල් පැලස් ක්‍රීඩා සමාජය හිටපු ශූරයින් වූ මීගමුව දොන් බො‍ස්කෝ ක්‍රීඩා සමාජය පරාජය පත් කළේය.මෙය ක්‍රිස්ටල් පැලස් ක්‍රීඩා සමාජය මෙවර තරගාවලියේ ලබාගත් එකම ජයග්‍රහණයද වේ. මීගමුව දොන් බොස්කෝ ක්‍රීඩා සමාජය තරග 7කට සහභාගිවී තවමත් එකම තරගයක් හෝ ජය නොලැබීම කැපී පෙනේ. ගම්පොල ක්‍රිස්ටල් පැලස් ක්‍රීඩා සමාජයට නයිජිරියානු ක්‍රීඩක ඊ.අයි.ඇබා ජයග්‍රහණයේ මාවත විවර කරමින් වාර්තා වූ ගෝල් හතරම ලබාගැනීමට සමත්විය.දොන් බොස්කෝ ක්‍රීඩා සමාජය තරගයේ පළමු භාගය නිමාවෙද්දී ගෝල් 3-1ක් ලෙස ඉදිරියෙන් සිටියද විවේක කාලයෙන් පසු සියල්ල වෙනස්විය. මෙවර ප්‍රධානතම පාපන්දු තරගාවලියට මහනුවර දිස්ත්‍රික්කයෙන් ක්‍රිස්ටල් පැලස් හා අප්කන්ට්‍රි ලයන්ස් යන කණ්ඩායම් දෙක සුදුසුකම් ලබා සිටී.මේ අතර කොළඹ සුගතදාස ක්‍රීඩාංගණයේ පැවැති නිගම්බු යූත් හා සෝන්ඩර්්ස අතර තරගයෙන් නිගම්බු යූත් පිලට ගෝල් 1-0ක ජයක් හිමිවිය. නිගම්බු යූත් පිලේ තරූෂ රංගන දඩුවම් පහරකින් එම ගෝලය වාර්තා කළේය. කලක් පාපන්දු පිටියෙන් ඈත්වි සිටි ශ්‍රී ලංකාවේ හිටපු ප්‍රබල පාපන්දු ක්‍රීඩක කසුන් ජයසූරිය තරග තහනමින් මිදී නිගම්බු යූත් පිලට මෙවර එක්ව සිටී. පාපන්දු තහනමට ලක්වෙද්දී කසුන් ජයසූරිය රත්නම් පිලට ක්‍රීඩා කරමින් සිටියේය. කොළඹ සුගතදාස පිටියේ පැවැති ජාවාලේන් හා කොළඹ පාපන්දු පිල අතර තරගයෙන් ගෝල් 1-0ක ජයක් කොළඹ පිලට හිමිවිය. කොළඹ ක්‍රීඩා සමාජයේ ඒ.සස්නී එකම ගෝලය වාර්තා කළේය.අනුරාධපුර සොලීඩ් හා අප්කන්ට්‍රි ලයන්ස් අතර තරගයේදී නයිජීරියානු ක්‍රීඩක ඒ.ඕ.සෝලා ලැබූ ගෝලයෙන් සොලීඩ් පිලට ජය හිමිවිය.රිනවුන් හා බ්ලූස්ටාර් අතර තරග‍ය ගෝල් 3-3ක් ලෙස ජය පරාජයෙන් තොරවිය. රිනවුන් පිල වෙනුවෙන් එස්.සංජීව ගෝලයක් හා මොහොමඩ් රිත්නාස් ගෝල් 2ක් වාර්තා කළහ. බ්ලූස්ටාර් පිලේ මොහොමඩ් ෆව්සාන් ගෝල් 2ක්ද, මොහොමඩ් හෆීස් ගෝලයක්ද වාර්තා කළහ.නාවික-කළුතර පාක් අතර තරගයේදී නාවික හමුදාවේ සී.සංජීව ගෝලයක් ලබා නාවික හමුදාවට ජය ගෙන දුන්නේය.පෙළිකන්ස් හා තිහාරිය යූත් අතර තරගයෙන් පෙළිකන්ස් ගෝල් 3-0ක ජයක් ලැබූවේ මොහොමඩ් ඉම්රාන් ගෝලයක් හා අසංක ද සිල්වා ගෝල් 2ක් වාර්තා කිරීම හේතුවෙනි. යුද හමුදා-සුපර් සන් අතර තරගයෙන් යුද හමුදාව ගෝල් 4-0කින් ජය ලැබීය. මොහොමඩ් ඉසෙදීන් ගෝල් 2ක් හා එම්. ද සිල්වා, එස්.කුමාර ගෝල් 1බැගින් වාර්තා කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=f1409121</link>
    <topic>සජිත්ට වළ කැපූප්‍රබලයෝ හෙළිවේ</topic>
    <author>අන් දොස් හොයන්නේ නිරුෂි විමලවීර</author>
    <content>සැබෑ නායකයෙක් කිසිම අභියෝගයකදී සැඟව සිටින්නේ නැහැ. රට දැය වෙනුවෙන් කළ යුතු මෙහෙවරේදී තම ජීවිතය පවා පරදුවට තබා ක්‍රියාකරන ජනාධිපති මහින්ද රාජපක්ෂ මහතාගේ මෙම ගුණාංගය මම දුටුවා යැයි මහියංගන නාගදීප විහාරාධිපති බේරුවල ධම්මරතන හිමියෝ පැවසූහ. උන්වහන්සේ එසේ පැවසුවේ බස්නාහිර මහ ඇමැති ප්‍රසන්න රණතුංග මහතා සංවිධානය කළ පොහොදා දානමය පුණ්‍යකර්මයට එක්වූ අවස්ථාවේදීය.අතීත සිද්ධියක් සිහිකරමින් කරුණු දැක්වූ උන්වහන්සේ ‘මහ යුද්ධය තිබුණ කාලේ ජනාධිපතිතුමා මාව හමුවෙන්න ආවා. මටත් ඒ වෙලාවෙ එතුමා අඳුනාගන්න බැරි වුණා. ඇත්ත දැන ගත්තාම එතුමාගේ ආරක්ෂාව පිළිබඳ මට ලොකු බියක් දැනුණා. ඒත් ඒ පිළිබඳ බිඳක් හෝ සැලකිලිමත් නොවු එතුමා පැමිණි කාරණය ඉටු කර ගැනීමට උදව්කරන ලෙස ඉල්ලා සිටියා. අපි ඒ වෙලාවෙ භාරහාර පුදපූජා ගණනාවක් සිදු කළා. යුද්ධය නිමා කර රට එක්සේසත් කළ එතුමා නැවත මෙතනට පැමිණියේ රිදී මුවා නාගයෙක්ද අතැතිවයි.‘ඔන්න හාමුදුරු‍වනේ යුද්ධය ඉවර වුණා වගේ අපේ භාරහාර ඔප්පු කරන්නත් එපායැ. ජනාධිපතිතුමා ඒ යුතුකම ඉෂ්ට කරන්නත් අමතක කළේ නැහැ. රටට සතුරු විපතක් වෙනකොට මට කලින් ඒ බව දැනෙනවා හාමුදුරුවනේ. ඒකයි මෙතෙන්ට දුවගෙන එන්නෙ. මෙම අතීත සිද්ධිය විස්තර කරද්දී යුද්ධය නිමා කිරීමට ජනාධිපතිතුමා සිදු කළ මෙහෙවර පිළිබඳ උද්දාමයට පත් දිලුම් අමුණුගම තේනුක විදාන පතිරණ මහත්වරු මුහුණට මුහුණ බලා ගත්තේ මහත් පුදුමයෙනි.මහියංගන රිදීමාලියද්ද පිහිටි මොරාන ජල ව්‍යාපෘතිය නිරීක්ෂණයට ජනාධිපතිවරයා පසුගියදා එක් වූයේ ජල කළමනාකරණ ඇමැති නිමල් සිරිපාල ද සිල්වා මහතාගේ උරහිසට අතක් දමා ගනිමින්ය. ජනතාව අතර සිටි වයෝවෘද්ධ කාන්තාවක් සර් අපේ ඉඩම්වලට මොකද වෙන්නේ යැයි ඇසුවේ ජනාධිපතිතුමාගේ මුහුණ දෙස බලමින්ය.‘මේක රත්තරන් පොළොවක්. ඉඩම් විතරක් නෙමේ අපි ඔයාලට වගාවට වතුරත් ලබා දෙනවා. මේ රත්තරන් පොළොවෙන් ඔයාල වැඩ ගන්න’ යැයි ජනාධිපතිතුමා කාන්තාව අස්වසමින් කීය.රිදීමාලියද්ද ප්‍රාදේශීය ලේකම් කොට්ඨාසයේ පිහිටි නාගදීප විහාරය එදා බුදුන් වහන්සේ වැඩි නාගදීපය යැයි ඇතැමුන් තුළ මතයක් පවතී.කාවන්තිස්ස හා දුටුගැමුණු රජවරුන් ඉදිකළ චෛත්‍ය ඇතුළු නටඹුන් රැසක් මෙහි ඇත. ගරා වැටුණු සංඝාවාස වෙනුවට අභිනවයෙන් ඉදි කළ නව සංඝාවාසය එම විහාරාධිපති බේරුවල ධම්මරතන හිමිපාණන් ඇතුළු සංඝයා වහන්සේලාට පූජා කිරීමද ජනාධිපතිතුමා අතින් මෙදින සිදු විය.සිරිත් පරිදි ජනතාව අතරට පැමිණි ජනාධිපතිතුමා දැක බලාගැනීමට ලොකු කුඩා පිරිස් දැක්වූයේ මහත් උනන්දුවක්ය.පිරිසඅතර සිටි එක් නෙත් අඳ දැරියකට ජනාධිපතිතුමාගේ රැව දැක ගැනීමට නොහැකි වුවද එතුමාගේ හඬින් ජනපතිදු හඳුනාගත් බවට ඇය සිනහවකින් ප්‍රකාශ කළාය.එම නෙත් අඳ දැරිය වෙත පැමිණි ජනපතිඳු ඇගේ දෑස් යථා තත්ත්වයට පත් කිරීමට පියවර ගන්නා ලෙස ඒ අසල සිටි පාර්ලිමේන්තු මන්ත්‍රී තේනුක විදානගම මහතාට පැවසීය.මේ අතර එහි පැමිණ සිටි ඇතැම් ඡායාරූප ශිල්පීන්ට ඔවුන්ගේ රාජකාරිය ඉටු කිරීමට බාධාවන පරිදි යම් යම් නිලධාරීන් කටයුතු කරන අයුරු දුටු ජනාධිපතිතුමා ඒ කට්ටිය කරන්නෙ රාජකාරියක්. ඒකට බාධා කරන්න එපා. ජනාධිපතිතුමා තරමක් නෝක්-කාඩුවට මෙන් කීය. එහි ආගමික වතාවත් ඉටු කරමින් පැයකට ආසන්න කාලයක් ගත කළේය.මේ අතරතුර පසුදින එනම් 10 වන දින ජනපතිදු අතින් විවෘත වන ගිරාඳුරුකෝට්ටේ බෞද්ධ මධ්‍යස්ථාන භූමියේ ඉදිකර ඇති නව සමන් දෙවොලේ තතු සොයාබැලීමට සබරගමු මහ ඇමති මහීපාල හේරත් මහතා එහි ගියේය.ඒ වන විටත් මහියංගන රාජමහා විහාරාධිපති උරුලෑවත්තේ ධම්මරතන මහ නාහිමිපාණන් සහ ගිරාඳුරුකෝට්ටේ බෞද්ධ මහා විහාරාධිපති නාපටවෙල ධම්මානන්ද නාහිමිපාණන් ඇතුළු සංඝරත්නය එම විහාරස්ථානයේ වූහ.මේ එන්නේ සමන් දෙවි හාමුදුරුවන්ට අයිති බලධාරියාමහ ඇමැති මහීපාල හේරත් පිළිගනිමින් මහියංගන රාජමහා විහාරාධිපති නාහිමිපාණන් පැවසූහ.ඔබතුමා නාගවිහාරයට ජනපතිඳු එන්න දින කිහිපයකට කලින් වරින් වර එහි පැමිණ අවශ්‍ය දෑ එහි වැඩකළ ඇත්තන්ට ලබාදුන්නා.හෙට ජනාධිපතිතුමා මෙහේ එනවා. දැන් ඊයේ ඉඳලා ඔබතුමා මේ බෞද්ධ මධ්‍යස්ථානයට යමින් එමින් මේ කටයුත්ත සොයා බලනවා. එහෙත් ආරාධිතයින් සඳහා සකස් කළ තේ පැන් සංග්‍රහයේ ඔබතුමා දකින්නට හිටියේ නැහැ. නාහිමිපාණන් පැවසූහ.නෑ හාමුදුරුවනේ මේ පැතිවල අයට ජනාධිපතිතුමා දැකගන්නට හම්බවෙන්නේ කලාතුරකින්. අපට නිතර එතුමන් හමුවෙනවා. කතා කරනවා. ඒ නිසා මේ වගේ වෙලාවට අපි අවස්ථාව ගන්නවා වෙනුවට ජනාධිපතිතුමා මුණගැසීමේ අවස්ථාව මේ දුෂ්කර පළාත්වල අපේ මිනිස්සුන්ට දෙන්න ඕනි. මහ ඇමති මහීපාල හේරත් මහතා නාහිමිපාණන්ට කීය.නායකත්වය පිළිබඳ විවිධ ආන්දෝලනාත්මක සිදුවීම් ගණනාවකට මුහුණ දුන් එක්සත් ජාතික පක්ෂ 68 වන සංවත්සරය පසුගියදා පස්සරදී ආරම්භ විය. විපක්ෂ නායක රනිල් වික්‍රමසිංහ මහතාගේ සංවත්සර කතාව කෙරෙහි කවුරුත් පුල පුලා බලා සිටියහ. ඒ නියෝජ්‍ය නායකයාගේ පත් කිරීම පිළිබඳව දැන ගැනීම සඳහාය. මගේ දේශපාලන ජීවිතයේ අභියෝගාත්මක කාල පරිච්ඡේදය ලෙස මෙම වකවානුව හඳුන්වන්න පුළුවන්. එහි භාරදූර කටයුත්ත වූයේ නියෝජ්‍ය නායකයා තෝරා පත් කර ගැනීමයි. පක්ෂනායකත්වය කාගෙත් සිත නොරිදා යා යුතු ගමනක්. ඒ නිසා කරු ජයසූරිය, රවි කරුණානායක, මංගල සමරවීර මෙන්ම විජේදාස රාජපක්ෂ මහත්වරුන්ද මට එක සේ වැදගත්. පක්ෂයේ ඉදිරි ගමන සඳහා සජිත් ප්‍රේමදාස මහතාගේ නම යෝජනා කරනවා යැයි වදන් පෙළ වික්‍රමසිංහ මහතාගේ මුවෙන් පිටවත්ම එතෙක් සභාවේ පැවැති නිහඬතාව බිඳදමමින් සජිත් ප්‍රේමදාසට ජයවේවා කියමින් මුළු සභාවම එකම හඬක් බවට පත් විය. මෙම අවස්ථාවේ වේදිකාවේ අසුන්ගෙන සිටි එක්සත් ජාතික පක්ෂ මහ ලේකම් තිස්ස අත්තනායක මහතා තමා අසල සිටි රංජිත් මද්දුම බණ්ඩාර මහතා දෙසට නැඹුරු වී ‘නායකතුමාගේ කතාවේදී කියපු හතර දෙනා තමයි සජිත් පත්කරනවට විරුද්ධ වුණේ’ යැයි දවසේ හොඳම කියමන ලෙස සටහන් තබමින් පැවසුවේය. ඒක එහෙම වෙන එකේ අරුමයක් නැහැ. කතාව අනුමත කරමින් මද්දුමබණ්ඩාර මහතා කීය. රවි කරුණානායක සහ විජේදාස රාජපක්ෂ මහත්වරු උත්සවය ආරම්භයේදී අසුන්ගෙන සිටි ආසන දෙක ඒ වන විට හිස්ව තිබිණි.එජාප ප්‍රතිසංවිධාන කටයුතු අතර කොළඹ මාකස් ප්‍රනාන්දු මාවතේ පිහිටි නවීකරණය කරන ලද මාධ්‍ය මධ්‍යස්ථානය විවෘත කිරීම විපක්ෂ නායකවරයාගේ ප්‍රධානත්වයෙන් සිදු කෙරුණේ පිරිත් සජ්ඣායනා මධ්‍යයේය. එම අවස්ථාවේ පැමිණසිටි මාධ්‍යවේදීන් සමඟ සුහද කතාබහකට එක්වූ විපක්ෂනායකවරයා ‘නිදහස් මාධ්‍යයකට තමා කැපවෙන බව ද’ කීය. විපක්ෂනායකවරයා පසුගියදා කොළඹ ජාතික රෝහලට ගියේ රිය අනතුරකින් දැඩි ලෙස ගිලන්ව සිටින පක්ෂ මන්ත්‍රී අජිත් මාන්නප්පෙරුම මහතාගේ සුවදුක් සොයා බැලීමටය. මාන්නප්පෙරුම මහතාගේ දෙනෙත කඳුළින් පිරී තිබුණි. එම අවස්ථාවේදී මාන්නප්පෙරුම මහතාගේ සුරත තදින් අල්ලා ගනිමින් ඔහුගේ දුක බෙදා ගැනීමට වික්‍රමසිංහ මහතා අමතක නොකළේය. මෙම සිදුවීම ඉදිරි ජීවිතයට පරාජයක් කර නොගන්නැයි කී වික්‍රමසිංහ මහතා ඉක්මන් සුවය ප්‍රාර්ථනා කරමින් නික්ම ගියේය.පාර්ලිමේන්තු සභා ගර්භයේදී විවිධ දේශපාලන මති මතාන්තර දැරුවද ඉන් පිටතදී ඒවා අමතක කරන පක්ෂ විපක්ෂ මන්ත්‍රීවරු හැසිරෙනුයේ කුළුපග මිතුරන් පරිද්දෙනි. පසුගියදා පාර්ලිමේන්තු ආපන ශාලාවේදී මුණ ගැසුණ සුජීව සේනසිංහ මහතා හා රෝහිත අබේගුණවර්ධන අමාත්‍යවරයා අතර ඇතිවූයේ සුහද කතාබහකි.එම අවස්ථාවේදී නිරංජන් වික්‍රමසිංහ මන්ත්‍රීවරයාද ඔවුන් අසලට සමීප විය. එක්සත් ජාතික පක්ෂයේ සිදුවෙමින් පවතින නව තොරතුරු පිළිබඳ විමසූ අබේගුණවර්ධන මහතා මල්ලි රවි කරුණානායක අපේ පැත්තට එනවා කියන ආරංචිය ඇත්තක්දැයි ඇසීය. ඒක එයාගේ පෞද්ගලික ‍තීරණයක්. ඒ ගැන නම් මම මුකුත් කියන්න දන්නේ නැහැ. සේනසිංහ මහතා පිළිවදන් දුන්නේය.ඔය ගොල්ලන්ගේ ලොක්කා ආවොත් ගන්නවා ඔය අවශේෂ අය නම් අපි ගන්නේ නෑ. පක්ෂය දැනටත් හවුස් ෆුල් යැයි රෝහිත අබේගුණවර්ධන මහතා මහ හඬින් සිනාසෙමින් කීය. ඔය දේශපාලනයෙන් වැඩක් නෑ. උඹ ආවොත් නම්මම යාළුකම සලකා ගන්නවා’ යැයි පාසලේ අතීත මිතුදම මතකයට නංවමින් නිරංජන වික්‍රමසිංහ මන්ත්‍රීවරයා සුජීව සේනසිංහ මහතා‍ගේ උරහිසට අත දමමින් කීය.ද්‍රවිඩ ජාතික සන්ධානයේ දේශපාලන වැඩපිළිවෙළ සම්බන්ධයෙන් දැඩි කලකිරීමට පත්ව සිටින ආනන්ද සංගරි මහතාට පසුගියදා ඒ.එච්.එම්. අස්වර් මහතා හමුවිය. තමිල් අරසුකච්චි පක්ෂයේ මාවෙයි සේනාධිරාජා නායකත්වයට පත්කිරීම නීති විරෝධී බව සංගරි කීවේ දැඩි කනස්සල්ලෙන්ය. සමසමාජ පක්ෂයේ කොච්චිකඩේ ප්‍රදේශයෙන් දේශපාලනයට අවතීර්ණ වූ තමාගේ දීර්ඝ ‍දේශපාලන ජීවිතයේ අවාසනාවන්තම කාලය මෙය බව හෙතෙම කීවේ බිඳුණු හඬින්ය. දේශපාලනය එහෙම තමා ඔබතුමා කනගාටුවෙන්න එපා’ යැයි අස්වර් ඔහු අස්වසමින් කීය.අපේ රටේ අනාගත නායකයා නාමල් රාජපක්ෂ මහතා බව මේ වන විටත් රටේ ජනතාව පිළිගෙන අවසන් යැයි පෞද්ගලික ප්‍රවාහන ඇමැති සී.බී. රත්නායක මහතා කීය. හඟුරන්කෙත, නුවරඑළිය, කොත්මලේ ප්‍රදේශවල පැවැති නිල් බළකාය බලගැන්වීමේ වැඩසටහන්වලදී ජනතා ප්‍රසාදය සැලකිල්ලට ගනිමින් ඇමැතිවරයා අදහස් දැක්වීය. නාමල් රාජපක්ෂ මහතා පිළිගැනීමට දහස් සංඛ්‍යාත ජනතාවක් එක් රොක් වී සිටි අතර ඔවුන්ගේ මුවින් පිටවූයේ ‘අනාගත නායකයා දිනේවා’ යන ජයඝෝෂා හඬය.උත්සවයට එක්වූ පිරිස ඓතිහාසික ශ්‍රී මහා විෂ්ණු දේවාලය මෙන්ම වෙහෙර විහාර වැඳ පුදා ගනිමින් ත්‍රිවිධ රත්නයේ ආශිර්වාදය ලබාගැනීමට අමතක නොකළහ. මෙම පිරිසට අභීත රත්නායක, නාරද දිසානායක, ශාන්ත කුමාර ආදී ජනතා නියෝජිතයන්ද එක් වූහ.ජාතික ගොවිසතියේ සමාරම්භක උළෙල දකුණු පළාත් මහ ඇමැති ෂාන් විජයලාල්ද සිල්වා මහතාගේ ප්‍රධානත්වයෙන් පසුගියදා තෙලිජ්ජවිල කෘෂිකර්ම පුහුණු මධ්‍යස්ථානයේදී ආරම්භ විය. සමාරම්භය සනිටුහන් කරමින් මහ ඇමැතිවරයා රුක් රෝපණ වැඩසටහනකට එක් විය.සර් ඔය පැළය මොකක්ද දන්නවා දැයි අමාත්‍යාංශ ලේකම් මීගස්මුල්ල මහතා ඇසීය. මහ ඇමැතිවරයා හිස සෙලෙව්වේ නොදන්නා බව හඟවමින්ය. සර් මේ ඖෂධීය වල්ලපට්ටා ගසක් යැයි ලේකම්වරයා පැහැදිලි කළේය.‘අද කාලේ ගස්කොලන් හිටෙව්වට මදි සමහර ඒවා රැකබලා ගන්න ආරක්ෂක භටයොත් යොදන්න ඕනෑ’ යැයි දකුණු පළාත් මහ ඇමැති ෂාන් වි‍ජයලාල් ද සිල්වා මහතා කීවේය. මෙම කතාව අවබෝධ කරගත නොහැකි වූ අමාත්‍යාංශ ලේකම්වරයා වටපිට බැලුවේ කාගෙන් හෝ පිළිතුරක් ලැබේ යැයි අදහසිනි.වහා සිද්ධිය තේරුම්ගත් අමාත්‍යවරයා පුදුමවෙන්ඩ දෙයක් නැහැ ලේකම්තුමා අද කාලේ මේ වල්ලපට්ටා ගහක් හිටෝල ගියොත් මෙතන තියෙයි කියල හිතනවද ගස් පාලුවො මේකත් උදුරාගෙන යයි පැවසුවේ රැස්ව සිටි සියල්ලන් සිනහ ගස්වමින්ය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>12</day>
    </date>
    <link>http://www.dinamina.lk/2014/09/12/_art.asp?fn=f1409122</link>
    <topic>දවසට දෙදාහයි මාසෙට හැටදාහයි</topic>
    <author>සටහන-උදිත ගුණවර්ධන ඡායාරූප -රුවන් තරස්වින්</author>
    <content>එකසිය දහනවය මැදිරියේ සිටින පොලිස් නිලධාරියා පැමිණි ඇමතුමට පිළිතුරු ලබාදෙයි. “මහත්තයා මම කතා කරන්නේ අලියාවැටුණුවැවෙන් අපේ ගමේ ගේකට හොරු පැනලා. 119 දුරකථන අංකයට පැමිණි ඇමැතුමට 119 ඇමැතුම් මැදිරියෙන් ලැබුණේ ක්ෂණික ප්‍රතිචාරයකි. ගත වූයේ විනාඩි දහයකටත් අඩු කාලයකි.කොළඹ 119 මැදිරියේ කළ දැනුවත් කිරීමට අනුව අලියවැටුණුවැව ප්‍රදේශය අයිති පොලිසිය ක්ෂණිකව ක්‍රියාත්මකවිය. දුර බැහැර අලියාවැටුණු ගමේ මේ සිදුවීම සිදුවෙමින් තිබූ ස්ථානයට පොලිසිය පැමිණ අපරාධකරුවන් අත්අඩංගුවට ගැනීමට ගත වූයේ ඉතා සුළු මොහොතකි. 119 ඇමැතුම් මැදිරියේ මෙහෙයුම් කටයුතුවල සාර්ථකත්වය ගැන මෙයටත් වඩා සාක්ෂි අවශ්‍ය නැත.මෙරට පොලිස් ඉතිහාසය තුළ 119 තරම් මහජන අවධානයටත් කතාබහටත් ලක් වූ අංශයක් නොමැති තරම්ය. 119 නිසා මෙරට අපරාධ විමර්ශනයටත් සිදු කළ අපරාධ පිළිබඳ සැකකරුවන් අත්අඩංගුවට ගැනීමටත් අතිශය පහසුවක් වී තිබේ.එතකොට මේ 119 මැදිරිය ක්‍රියාත්මක කරන්නේ පොලිසියේ කුමන අංශයක් යටතේද මෙය පිහිටා තිබෙන්නේ කුමන ප්‍රදේශයකද, එය ඔබට ගැටලුවක් වනු නියතය. 119 මැදිරිය පිහිටා තිබෙන්නේ නුගේගොඩ මිරිහාන ප්‍රදේශයේය. මෙහි සියලු පරිපාලන කටයුතු සිදුකරනු ලබන්නේ පොලිස්පති අණ දෙන කොට්ඨාසය යටතේය.119 මඟින් සිදුකරන මෙහෙවර ආරම්භ වන්නේ අද ඊයේ නොව මීට අවුරුදු දහයකට පෙරය. 2004 වසරේ නොවැම්බර් 05 වෙනි දින කොළඹ කොටුවේදී ඇරැඹුණු 119 මැදිරිය ආරම්භවීමට මුල් වී ඇත්තේ එවකට නියෝජ්‍ය පොලිස්පති ධූරය දැරූ මහින්ද බාලසූරිය මහතාගේ යෝජනාවක් අනුවය.මෙහිදී 119 මැදිරියේ ක්‍රියාකාරිත්වය අතිශය කාර්ය බහුලය. බාහිරව පැමිණෙන ඇමතුම් ලබා ගන්නා නිලධාරීහු කුහුඹුවන් මෙන් කඩිසරව ක්‍රියාකරති. ඔවුනට එක් මොහොතක් වි‍වේකයෙන් සිටීමට ඉඩක්නැත.එක් ඇමතුමක් විසන්ධි වූ සැනෙන් ඔහුට ඊළඟ ඇමතුම පැමිණෙයි.මේ මැදිරිවල තොරතුරු පැවසීමට අප හා එක් වූයේ 119 ස්ථාන භාර නිලධාරී පොලිස් පරීක්ෂක ආර්.එම්. චන්ද්‍රසේන මහතායි. “මෙතැන වඩාත් කාර්යබහුල වන්නේ රාත්‍රි කාලයටයි. උදෑසනටයි. මෙතැන ඇති මැදිරිවල නිලධාරි පස් දෙනා බැගින් නිලධාරි විසි දෙනෙක් මහජන ඇමතුම් ලබා ගන්නවා..” එතකොට මේ ඇමතුම් ලබාගන්නා නිලධාරීන්මද අදාළ තැන්වලට ඊළඟ දැනුවත් කිරීම සිදුකරන්නේ.අප සිත් තුළ පැන නැඟුණු මීළඟ පැනය චන්ද්‍රසේන මහතා වෙත යොමු කළෙමු. 119ට එන ඇමතුම් ලබාගන්නා ඇමතුමේ තොරතුරු සියල්ල පෝරමයක ලියාගන්නා මේ නිලධාරි විසින් මැදිරිය භාර මාණ්ඩලික මට්ටමේ නිලධාරියාට ලබාදෙනවා. ඔහු විසින් හදිසි පනිවුඩ (U.T.R) හදිසි නොවන පනිවුඩ (N.U.T.R) හා C.I.T.R සිදු වූ අපරාධ විදිහටයි වර්ගී කරණය කරන්නේ.මෙහිදී අප නිලධාරීන් හදිසි පනිවිඩ ගැන තමයි අවධානය යොමු කරන්නේ. එවැනි හදිසි ඇමැතුම් අප නිලධාරීන් කෙළින්ම අදාළ ‍ෙපාලිසියට දැනුම් දෙනවා. ඒ සඳහා වෝකිටෝකි හා දුරකථන මාර්ග උපයෝගී කර ගන්නවා. ඉතිරි පනිවුඩ දිවයින පුරා ඇති ඇපලෝ මධ්‍යස්ථාන පහලොව හරහා ලබාදෙනවා. පොලිස් පරීක්ෂක චන්ද්‍රසේන මහතා අප වෙත කරුණු පැහැදිලි කළේ එලෙසිනි.119 මැදිරියට පැමිණෙන තොරතුරු පිළිබඳ රහස්‍යභාවය මුළුමනින්ම ආරක්ෂා කිරීමටත් තොරතුරු ලබාදුන් තැනැත්තාගේ අනන්‍යතාවය කිසිසේත් හෙළි නොකිරීමටත් 119 තොරතුරු ඒකකය කටයුතු කරයි.119 ඒකකයේ සාර්ථකත්වය හා ප්‍රායෝගිකත්වය පිළිබඳව හොඳම උදාහරණයක් අපට මෑත කාලයේ දී දැක ගැනීමට ලැබුණි. කුරුණෑගල දී පොලිස් නිලධාරීන් දෙදෙනෙකු පැහැර ගැනීමත් එක් අයකු ඝාතනය කිරීමත් පිළිබඳව එ් සිදුවීමේදී එය කඩිනමින් අදාළ අංශවලට වාර්තා කිරීමටත් එක් නිලධාරියකුගේ හෝ ජීවිතය ගලවා ගැනීමට හැකියාව ලැබුණේ මෙම කඩිනම් හා ක්ෂණික සේවාව නිසාය.ඇයි අද 119 නොම්බරය මෙතරම් කාර්යබහුල. මේ අංකයට ඇමැතුම් ලබාදීමට උත්සාහ කළ ඔබටත් මෙවැනි පැනයක් මේගැන 119 මැදිරිය භාර නිලධාරීන් පවසන්නේ අධිකව දුරකථන ඇමතුම් ලැබෙන අවස්ථාවල මෙම තදබදය ඇතිවන බවය. ඒ සඳහා දුරකථන ප්‍රමාණයත් නිලධාරීන් ප්‍රමාණයත් වැඩි කිරීමට කටයුතු සැලැසුම් කර තිබෙන බවද නිලධාරියා අප සමඟ කීය.119 මැදිරිය ආරම්භයේ තිබූ තත්ත්වයෙන් ඉදිරියට ගෙන ඒමටත් එහි තිබූ අඩුපාඩු හා අඩු පහසුකම් නූතනයට ගැලපෙන පරිදි වැඩිදියුණු කිරීමට පොලිස්පති එන්.කේ ඉලංගකෝන් මහතා පරිපාලනය කටයුතු කර තිබේ. මේ පහසුකම් දුරකථන ප්‍රමාණය ඉහළ දැමීමත් මැදිරි ප්‍රමාණය වැඩි කිරීමටත් සැලැසුම් කර තිබේ.එතකොට හදිසි පණිවුඩයක් 119 දුරකථනයට ලබා දීමේදී සිදුවන තාක්ෂණ ක්‍රියාදාමය මොනවගේද? අපගේ සිත්තුළ මෝදු වූ ප්‍රශ්නය නිලධාරියා වෙත යොමු කළෙමු. මෙහෙමයි ඔබ 119ට දුරකථන ඇමැතුමක් දෙනවා කියලා හිතමු. එතැනදී මුලින්ම පළමු දුරකථනය ඇමැතුම එනවා. ඒ දුරකථනය කාර්ය බහුල නම් ස්වයංක්‍රීයව ඊළඟ දුරකථනයට ඇමතුම යනවා. ඒ දුරකථනය කාර්ය බහුලනම් ඊළඟ දුරකථනයට ඇමතුම එනවා. මේ විදිහට තමයි 119 දුරකථන අංකය ක්‍රියාත්මක වෙන්නෙ. සියලු දුරකථන කාර්ය බහුලනම් තමයි 119 කාර්ය බහුල යැයි ඔබට දැනගන්න ලැබෙන්නේ.119 දුරකථනය කියූ විට මීළඟට මතුවන ප්‍රශ්නය වී තිබෙන්නේ අන් කරුණක් ‍නොව මේ දුරකථනයට ලැබෙන නිර්නාමික අසත්‍ය පැමිණිලි මේ අංකයට යොමුවීමයි.පුද්ගලික අමනාපකම් මත පළිගැනීම් කිරීමට මෙම 119 දුරකථනයට අසත්‍ය පැමිණිලි කිරීමටද සිදුවේ. මෙලෙස බොරු පැමිණිළි ලබාදෙන අයගේ තොරතුරු අපි ලබාගන්නවා. ඔවුන් එවැනි පැමිණිලි දුන් දුරකථන අංක, දුන් ස්ථානය ආදිය නවීන තාක්ෂණය යොදා අපි හොයාගන්නවා. ඔවුන්ට කිසි ලෙසකින්වත් එයින් ගැලවෙන්න බැහැ. මේ ආකාරයට කාර්ය සිදු කිරීම නීතියානුකූලව උසාවිය මඟින් මුදල් දඩයකටත් මාස හයක සිර දඬුවමකටත් ලක්වීමට හේතුවන වරදකි. එතකොට මේ වරදට දඬුවම් ලැබූ අයත් ඉන්නවද. අපේ සිතට නැගුන ඊළඟ ප්‍රශ්නය වූයේ එයයි. මේ විදිහේ වැරදිවලට දඬුවම් ලැබූ අය ඉන්නවා.සහකාර පොලිස් අධිකාරි (පාලන) අමිත් ගුණරත්න මහතා අප වෙත පැහැදිලි කළේය.එතකොට මේ 119 අංකයට එන පැමිණිලි හා තොරතුරු ගමේ නගරයේ පොලිස් ස්ථානයට දන්වන ක්‍රමය කුමක්ද? එය සිදු කරන්න් කෙසේද යන්නද පාඨක ඔබගේ අවධානය ට යොමුවන කරුණකි. මේ ඇමතුම් ලබාදීම් සිදු කරන මූලික ක්‍රමය වන්නේ ඇපලෝ මධ්‍යස්ථාන හරහා අවශ්‍ය පණිවිඩ අදාළ පොලිසිවලට ලබාදීමයි. එසේ නොවන හදිසි හා ක්ෂණිකව ක්‍රියාත්මක විය යුතු කරුණු ගැන වූ පණිවිඩ දුරකථන මාර්ග ඔස්සේ අදාළ පොලිසි වෙත කෙලින්ම ලබාදීම් සිදු කරයි. වෝකිටෝකි මාර්ග හරහාද අවශ්‍ය පණිවිඩ ලබාදීමටද 119 නිලධාරීහු කටයුතු කරති. මෙම 119 ඇමතුම් සේවයේ මූලික හා ප්‍රමුඛ අරමුණ බවට පත්ව තිබෙන්නේ තමන් වෙත ලැබෙන තොරතුරු හා ඇමතුම් සඳහා උපරිම සේවය හා සාධාරණත්වය ඉටු කිරීමයි. මේ 119 පිළිබඳව පොලිස් නිලධාරීන්ගේ අදහසයි.119 ඇමැතුම් මධ්‍යස්ථානයට කෙතරම් ඇමැතුම් ප්‍රමාණයක් එනවාද මේ එන සියලු ඇමැතුම්වලට අවශ්‍ය ක්‍රියාමාර්ග ගැනීමටත් අවශ්‍ය දැනුවත් කිරීම් කිරීමටත් පොලිසිය ක්‍රියාමාර්ග ගන්නවාද සාමාන්‍ය පුරවැසියන් වන ඔබටත් මටත් ප්‍රශ්නාර්ථයක් මතු වෙනු ඇත.එයට අප ඇසින් දුටු දේ අනුව සඳහන් කිරීමට ඇත්තේ “ඔව් සියලු මහජන ගැටලුවලටත්, මහජන පැමිණිළිවලට පොලිසිය ඉතාමත් ක්ෂණිකව හා මහජන හිතවාදී ලෙස අවශ්‍ය පියවර ගන්නා බවය. 119 පොලිස් මැදිරිය මේ තරමටම ජනතාවාදී ලෙස හැඩගැසී තිබේ. එදා ජනතාව තුළ තිබූ විශ්වාසය වූයේ පොලිසිය යනු තමන්ට ළං විය නොහැකි ඉහළ ආයතනයක් ලෙසය. එහෙත් 119 මැදිරිය නිසාත් පොලිසියේ ජනතාවාදී ක්‍රියාන්විතය නිසාත් මහජන සේවය සපයන ආයතනයක් ලෙස ඉහළ නමක් දිනාගෙන තිබේ.119 මැදිරියේ ස්ථාන භාර නිලධාරී මහතා වෙත අපගේ සිත්තුළ ඇති තවත් ප්‍රශ්නයක් යොමු කළෙමු. “මේ මැදිරියට දෙමළ භාෂාවෙන් නැතිනම් ඉංග්‍රීසි භාෂාවෙන් ඇමතුමක් ලබා දුන්නොත් පොලිසියට ඒ ඇමතුම්වලට උත්තර දීමට පුළුවන්ද? “සිංහල භාෂාව පමණක් නොවෙයි දෙමළ හා ඉංග්‍රීසි භාෂාවෙන් එන පැමිණිලිවලට තොරතුරුවලට උත්තර දීමට නිලධාරීන් පත් කර තිබෙනවා.” අපේ සේවය අපි ලබා දෙන්නේ භේදයකින් තොරවයි.” ස්ථානභාර නිලධාරියා අප වෙත අදහස් පළ කළේ එලෙසිනි.119 මැදිරිය මෙරට පොලිස් ඉතිහාසය තුළ සුවිශේෂි කඩඉමක් ලෙස සඳහන් කළ හැකිය. එමෙන්ම මෙම විශේෂ මැදිරිය මඟින් රටටත් රටේ අපරාධ හා නීති වි‍රෝධී කටයුතු මෙල්ල කිරීමටත් ඉටුකළ හා අනාගතයේ දී ඉටු කළ යුතු කාර්යභාරය අපමණය. එනිසා 119 මැදිරිය තවදුරටත් පුළුල් කර අවශ්‍ය සේවය ලබාදීම රටේ ඉදිරි සාමය හා නීතිමය තත්ත්වය ශක්තිමත් කිරීමට ගන්නා සුවිශේෂ අංශයක් ලෙස හඳුන්වා දිය හැකිය. මාසයක් ඇතුළත 119ට ඇමැතුම් හැටදහසකට අධික ඇමැතුම් ප්‍රමාණයක්ද දිනකට ඇමතුම් දෙදහසකට අධික ප්‍රමාණයක්ද ලැබේ. මේ සංඛ්‍යා ලේඛනවලින් පමණක්ම වුවද 119 ජනප්‍රියත්වය කෙතරම්ද යත් තහවුරු කර ගත හැකිය.119 මැදිරිය කියන්නේ පොලිස්පති අණදෙන කොට්ඨාසයේ එක් ප්‍රධාන අංශයක් පමණයි. ඒත් මෙහි ප්‍රධාන ඒකකය වන්නේ පොලිස්පති අණ දෙන කොට්ඨාසයයි. මේ කොට්ඨාසය පොලිස් දෙපාර්තමේන්තුවේ ප්‍රධානම හා වැදගත්ම අංශය විදිහට හඳුන්වා දීමට පුළුවන්.පොලිස්පතිතුමාගේ නියෝග පණිවුඩ රට‍ පුරා ඇති පොලිසි හාරසිය තිස් අට වෙත යොමු කිරීම තමයි මෙහි මූලික රාජකාරිය වන්නේ. රට පුරා පිහිටි සන්නිවේදන කුලුනු පහළොවක් ඔස්සේ පොලිසිවලට සන්නිවේදන කටයුතු සිදු කරනවා. (මේවා හඳුන්වන්නේ ඇපලෝ මධ්‍යස්ථාන වශයෙනි) මෙහි ප්‍රධාන කුලුන පිහිටා තිබෙන්නේ නුවරඑළියේ කිකිළියාමාන කන්ද මුදුනේය. මහනුවර, පුත්තලම, කුරුණෑගල ඇතුළු මධ්‍යස්ථාන රාශියක් මේ යටතේ තිබෙනවා. වෙනත් විදිහකට කියනවානම් මේ ආයතනය පොලිස්පතිතුමාගේ නියෝජිත ආයතනය විදිහට හඳුන්වා දීමේ වරදක් නැහැ.මේ පොලිස් කොට්ඨාසය පැය විසිහතරම සක්‍රීය ආයතනයක් විදිහටයි තිබෙන්නේ. සේවා මුර ක්‍රමයට මෙහි නිලධාරීන් දෙසිය පනහක් පමණ සේවය කරනවා. කොළඹ කොටුව ප්‍රදේශයේ තිබූ පොලිස්පති අණදෙන මැදිරිය පසුකාලයේදී නුගේගොඩ මිරිහාන ප්‍රදේශයට ගෙන ආවා.පොලිස්පති අණදෙන කොට්ඨාසයේ අප විසින් තමයි දෛනිකව රට පුරා පොලිසිවලට වාර්තාවන ප්‍රමුඛ පෙළේ අපරාධ පැමිණිලි පොලිස්පතිතුමාට සෑමඋදෑසනකම වාර්තා කරන්නේ. ආරක්ෂක සිදුවීම් වාර්තා කිරීම අපගේ ප්‍රමුඛ රාජකාරිය විදිහට තමයි හඳුන්වා දීමට පුළුවන්. රට පුරා පොලිසිවලින් වාර්තාවන පැමිණිලි, ඉංග්‍රීසි භාෂාවට පරිවර්තනය කිරීම සිදුකරනවා.පොලිස්පතිතුමා මඟින් ලබාදෙන අණ කිරීම්, අණදෙන කොට්ඨාසය මඟින් යොමුකරද්දී රේඩියෝ පනිවිඩ, ෆැක්ස් පනිවිඩ හා සාම්ප්‍රදායික ක්‍රම භාවිතා කරනවා. මේ කොට්ඨාසය මඟින් පොලිස්පතිතුමාගේ නියෝග පමණක් නොව එතුමාගේ නියෝග හා නිවේදන ශ්‍රී ලංකාවේ පොලිසි අතර සම්බන්ධ කරනවා. දවසේ පැය විසිහතරම රාජ්‍ය නිවේදිත නිලධාරියකු අණදෙන කොට්ඨාසයේ රාජකාරියේ යෙදී සිටිනවා. පොලස්පතිතුමා ඇතුළු අදාළ පාර්ශ්වවලට දැන්වීමට හැකියාව තිබෙනවා.මෙහි ස්ථානභාර නිලධාරියකුද සිටිනවා. මෙම නිලය දිනයේ පැය විසිහතරේ සේවාවට අදාළවයි කටයුතු කරන්නේ. එම නිලධාරියා උසස් ෙශ්‍ර්ණියක ෙපාලිස් නිලධාරියකු වීම අනිවාර්යයි. මේ අප සඳහන් කළේ පොලිස්පති අණදෙන කොට්ඨාසයේ ප්‍රධාන අංග හා ප්‍රධාන අංශ ගැන පමණයි.පොලිස්පති අණදෙන කොට්ඨාසය යටතේ පාලනය වන 119 හදිසි ඇමැතුම් අංශය වැඩි දියුණු කිරීමටත් එහි පහසුකම් ඉහළ දැමීමටත් පොලිස්පතිතුමාගේ මඟපෙන්වීම යටතේ කටයුතු කර තිබෙනවා. ඉදිරියේදී තවදුරටත් මෙම කාර්යභාරය සාර්ථක කිරීමටත්, මේ මැදිරිය ජනතාවට තව තවත් ප්‍රතිඵලදායක ආයතනයක් බවට පත් කිරීමටත් තමයි අපේ අරමුණ වෙලා තිබෙන්නේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n1409131_1</link>
    <topic>බන්ධනාගාර රැඳිවියන් රටේ ආර්ථික සංවර්ධනයට</topic>
    <author>ගාමිණී ජයලත් තල්දෙන</author>
    <content>කෘෂි කර්මාන්තයට සම්බන්ධ කර ගනිමින් බන්ධනාගාර රැඳිවියන් රටේ ආර්ථිකයට සම්බන්ධ කර ගැනීමේ වැඩ පිළිවෙලක් ඇරඹේ.එහි පළමු පියවර යටතේ මාතර දික්වැල්ලේදී අක්කර 13ක් අස්වැද්දීම අද ආරම්භ කෙරේ.පුනරුත්තාපන හා බන්ධනාගාර ප්‍රතිසංස්කරණ අමාත්‍යාංශය මෙම වැඩ සටහන ක්‍රියාත්මක කරනු ලැබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n1409131</link>
    <topic>නියං සහනාධාර ශ්‍රේෂ්ඨාධිකරණය අවසර දෙයි</topic>
    <author>ශිරෝමි අබයසිංහ</author>
    <content>ආර්ථික සංවර්ධන අමාත්‍යාංශය මගින් බෙදා හරිනු ලබන රුපියල් දෙදහස් පන්සියයක නියං සහනාධාර ප්‍රාදේශීය ලේකම් සහ දිස්ත්‍රික් ලේකම් මගින් ‍මොණරාගල දිස්ත්‍රික්කය තුළ, බෙදා හරින ලෙස ‍ශ්‍රේෂ්ඨාධිකරණය ඊයේ (12) එම අමාත්‍යාංශයේ ලේකම් දොස්තර නිහාල් ජයතිලක මහතාට නියම කළේය. එම ක්‍රියාවලිය දේශපාලන මැදිහත් වීමකින් තොරව සිදු කිරීමට වග බලා ගන්නා ලෙසද අධිකරණය ලේකම්වරයාට නියම කළේය.මොණරාගල ප්‍රදේශවාසීන් පස් දෙනකු ඉදිරිපත් කර තිබූ පෙත්සමක් අග විනිසුරු මොහාන් පීරිස්, බුවනෙක අලුවිහාරේ සහ ප්‍රියන්ත ජයවර්ධන යන ශ්‍රේෂ්ඨාධිකරණ විනිශ්චය මණ්ඩලය හමුවේ සළකා බැලීමෙන් පසුව මේ ‍නියෝගයන් සිදු කෙරිණි. දරුණු නියඟය නිසා පීඩා විඳින දිව‍යිනේ අනෙකුත් අහිංසක ජනතාවට ලැබෙන සහනාධාර ඌව පළාත් සභා මැතිවරණය නිසා එම ප්‍රදේශයේ නියඟයෙන් පීඩා විඳින ජනතාවට ලබා නොදීම අසාධාරණ බව ශ්‍රේෂ්ඨාධිකරණයේ මතය විය.මොනරාගල දිස්ත්‍රික්කයේ දැනට පවතින නියඟය නිසා පීඩාවට ලක්ව සිටින ජනතාවට රුපියල් 2500 ක ආධාරයක් ලබාදීමට ආර්ථික සංවර්ධන අමාත්‍යාංශය පියවර ගෙන තිබුණි. එම ක්‍රියාමාර්ගය නතර කරන ලෙසට එක්සත් ජාතික පක්ෂය හා ජනතා විමුක්ති පෙරමුණ කළ පැමිණිල්ල සළකා බැලූ මැතිවරණ කොමසාරිස් මහින්ද දේශප්‍රිය මහතා සහනාධාර බෙදාදීම නතර කරන ලෙස නියම කළේය.දැඩි නියඟයෙන් වගා පාළු වී යාමෙන් තමා ආර්ථික වශයෙන් දැඩි අසිරුතාවයකට මුහුණ පා ඇති බව පෙත්සම්කරුවන් සිය පෙත්සමේ සඳහන් කර තිබිණි.පෙත්සම ඊයේ කැඳවූ අවස්ථාවේදී ආර්ථික සංවර්ධන අමාත්‍යාංශයේ ලේකම්වරයා වෙනුවෙන් පෙනී සිටි ජ්‍යෙෂ්ඨ රජයේ නිතීඥ ආචාර්ය අවන්ති පෙරේරා මෙනවිය අධිකරණයට දන්වා සිටියේ මැතිවරණ කොමසාරිස්වරයාගේ දැනුම් දීම මත මොණරාගල දිස්ත්‍රික්කයේ නියං සහනාධාර බෙදා හැරීම නවතා දැමුණු අතර එම සහනාධාර මුදල් නිදහස් කිරීමට අමාත්‍යාංශය සුදානම් බවත්ය.පෙත්සම්කරුවන් වෙනුවෙන් පෙනී සිටි නීතීඥ නඳුන් ප්‍රනාන්දු මහතා සඳහන් කළේ අනෙකුත් ප්‍රදේශවල ජනතාවට ලැබෙන නියං සහනාධාර පෙත්සම්කරුවන්ට නොලැබීමෙන් ඔවුන්ගේ මුලික අයිතිවාසිකම් උල්ලංඝණය වීමක් සිදු වී ඇති බවත් මෙමගින් ඔවුන් මුහුණ පා ඇති තත්ත්වය තවත් දරුණු වන බවත්ය.එනිසා අනෙකුත් ප්‍රදේශවලට ලබා දුන් සහනාධාර මොණරාගල දිස්ත්‍රික්කයේ ජනතාවට ලබා දීමට නියෝග කරන ලෙස ඉල්ලා සිටියේය. කරුණු සළකා බැලූ අධිකරණය අනෙකුත් ජනතාවට හිමි අයිතිය මොණරාගල ජනතාවටද හිමි වන බව සඳහන් කරමින් නියං සහනාධාර බෙදා හැරීමට නියම කළේය.තීන්දුවේ පිටපතක් මැතිවරණ කොමසාරිස්වරයා ට යැවීමට නියම විය.වැල්ලවායේ පදිංචිකරුවන් වන වසන්ත ජයලත් ,ඇන්ටනි මයිකල් ප්‍රනාන්දු,මීමනගේ ගාමිණි,සුමිත්‍ර රාජපක්ෂ සහ සුනිල් ශාන්ත රාජපක්ෂ මහත්වරු පෙත්සම්කරුවෝ වෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n1409132</link>
    <topic>නව ලොවට ගැලපෙන ඉගැනුමක්දරුවන්ට ලබා දීමට මවුපියන් කැප විය යුතුයි</topic>
    <author>මහින්ද අලුත්ගෙදර බදුල්ල සිට ...</author>
    <content>නවීන ලෝකයට ගැලපෙන අනාගත දරු පරපුරක් නිර්මාණය කිරීම වෙනුවෙන් දරුවන් වෙත හොඳ අධ්‍යාපනයක් ලබාදීම සඳහා මාපියන් කැපවීමෙන් ක්‍රියා කළයුතු බව ජනාධිපති මහින්ද රාජපක්ෂ මහතා අවධාරණය කරයි. ලෝකය දිනිය හැකි දරුවකු බිහිකිරීමේ අවශ්‍යතාව පෙන්වා දෙන ඒ මහතා ඒ සඳහා අධ්‍යාපනය මෙන්ම ක්‍රීඩාව හා අනෙකුත් ක්‍රියාකාරකම්වලට දරුවා සම්බන්ධ කළයුතු බවද ඊට අමතරව සමාජයේ අනෙකුත් කොටස් සමඟ සම්බන්ධ කළයුතු බවද පෙන්වා දෙයි. ජනාධිපතිවරයා මේ බව සඳහන් කළේ බදුල්ල, සරස්වතී මධ්‍ය මහා විද්‍යාලයේ ඉදිකළ මහින්දෝදය තාක්ෂණික විද්‍යාගාරය සිසු අයිතියට පත්කිරීම නිමිත්තෙන් පැවැති උත්සවය අමතමිනි.ශ්‍රී ලාංකේය අධ්‍යාපන ඉතිහාසයේ ගමන් මඟ වෙනස් කරමින් නිපුණතාවෙන් සපිරි දරු පරපුරක් නිර්මාණය කිරීම උදෙසා ක්‍රියාත්මක මහින්දෝදය තාක්ෂණික විද්‍යාගාර වැඩසටහන යටතේ මෙය ඉදිකර තිබෙන අතර එය අංග සම්පූර්ණ ගණිතාගාරයකින්, පරිගණක 25 කින් සමන්විත භාෂාගාරයකින්, පරිගණක 40 කින් සමන්විත පරිගණකාගාරයකින් සහ නැණස දුරස්ථ ඉගෙනුම් මධ්‍යස්ථානයකින් සමන්විත වෙයි.මෙහිදී වැඩිදුරටත් අඳහස් පළකළ ජනාධිපති මහින්ද රාජපක්ෂ මහතා සඳහන් කළේ මෙවැනි මහින්දෝදය විද්‍යාගාර රටපුරා ඉදිකිරීමට වත්මන් රජය පියවර ගෙන තිබෙන බවත් ඒවායින් ප්‍රයෝජන ගෙන අපේ දරුවන්ට හොඳ අධ්‍යාපනයක් ලබා දියයුතු බවත්ය. දෙමාපියන්ට, ගුරුවරුන්ට මෙන්ම අනෙකුත් සියලු දෙනා බලාපොරොත්තු වන පරිදි හොඳ අධ්‍යාපනයක් ලබා අපේ රට පමණක් නොව සමස්ත ලෝකයම දිනන දරුවෙනු බිහිවනු දැකීම අපේක්ෂාව වී තිබෙන බවද ඒ මහතා ප්‍රකාශ කළේය. ජනාධිපති මහින්ද රාජපක්ෂ මහතාගේ සංකල්පයකට අනුව මහින්ද චින්තන ඉදිරි දැක්ම යටතේ පාසල් සිසුන්ට මහින්දෝදය තාක්ෂණ විද්‍යාගාර පහසුකම පිරිනමන අතර එම එක් තාක්ෂණ විද්‍යාගාරයක් වෙනුවෙන් රජය වැයකරන මුදල රුපියල් ලක්ෂ 200කි.තොරතුරු තාක්ෂණ දැනුම ලබාදීම තුළින් නව ලොව ජයගත හැකි දරු පරපුරක් බිහි කිරීම ජනාධිපති මහින්ද රාජපක්ෂ මහතාගේ අරමුණ වී තිබෙන අතර එම දැනුම ග්‍රාමීය මට්ටමට ගෙන යාමට මහින්දෝදය තාක්ෂණ විද්‍යාගාර ඉමහත් පිටිවහලක් වෙයි.එසේම දරුවන් පොතට පතට සීමා නොවී අනෙකුත් සාහිත්‍ය, කලා විෂයයන් හැදෑරීමේ වැදගත් වන අතර දරුවන් ඒ කෙරෙහි යොමු කිරීම මවුපියන් සතු වගකීමක් ද වෙයි.දැයේ දරුවන්ගේ හෙට දවස අලෝකවත් කිරීම සහ එළඹෙන 2016 වනවිට ශ්‍රී ලංකාවේ තොරතුරු තාක්ෂණ සාක්ෂරතාව සියයට 75 දක්වා ඉහළ මට්ටමට ගෙන ඒමේ අරමුණින් මෙවැනි වැඩසටහන් රැසක් රටපුරා ක්‍රියාත්මක කර තිබෙන අතර අධ්‍යාපන අමාත්‍යාංශය, උසස් අධයාපන අමාත්‍යාංශය, ආර්ථික සංවර්ධන අමාත්‍යාංශය, යෞවන කටයුතු හා නිපුණතා සංවර්ධන අමාත්‍යාංශය සහ විදුලි සංදේශ හා තොරතුරු තාක්ෂණ අමාත්‍යාශය ඒකාබද්ධව එය ක්‍රියාත්මක කරයි.ඇමැතිවරුන් වන නිමල් සිරිපාල ද සිල්වා, බන්දුල ගුණවර්ධන, මහින්දානන්ද අලුත්ගමගේ, අනුර ප්‍රියදර්ශන යාපා, ඩිලාන් පෙරේරා, ලක්ෂ්මන් සෙනෙවිරත්න, ඌව පළාත් ආණ්ඩුකාර නන්ද සී මැතිව්, පාර්ලිමේන්තු මන්ත්‍රීවරුන් වන උදිත ලොකු බණ්ඩාර, නිමල් විජේසිංහ මහත්වරු ඇතුළු පිරිසක් මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n1409133</link>
    <topic>අභියෝගවලට උපක්‍රමශීලීව මුහුණ දෙන සැලැසුම් සාකච්ඡා කිරීමට චීනය-රුසියාව ශ්‍රී ලංකාවට එයි</topic>
    <author>විජයානි එදිරිසිංහ</author>
    <content>චීනය - රුසියාව යන ප්‍රබල රටවල් දෙක ඇතුළුව ආසියානු කලාපයේ රටවල් 20 කට එල්ල වී ඇති අභියෝගවලට මුහුණ දී උපක්‍රමශීලීව ආරක්ෂාව තහවුරු කිරීමට පියවර ගැනීම සඳහා එම රටවල ආරක්ෂක මාණ්ඩලික ප්‍රධානීහු මෙරටදී මුණගැසීමට යයි.මෙම හමුව මෙරට පැවැත්වීම තුළින් මෙරටට ඉමහත් කීර්තියක් හිමිවෙන බව ආරක්ෂක මාණ්ඩලික ප්‍රධානී ජෙනරාල් ජගත් ජයසූරිය මහතා පැවසීය.ලෝකයේ සියලුම රටවල් අතරින් ආරක්ෂක මාණ්ඩලික ප්‍රධානීන් එකට එකතු වී ආරක්ෂාව තහවුරු කිරීම හා අභියෝගවලට මුහුණදීමේ සාකච්ඡාවක් පවත්වන ප්‍රථම අවස්ථාව මෙය වෙයි. රහසිගතව පැවැත්වෙන එම සාකච්ඡා මාධ්‍යයට පවා විවර නොවේ.වසර තිහක ත්‍රස්තවාදය සම්පූර්ණයෙන් විනාශ කළ එකම රට ලංකාව බැවින් මෙම දැවැන්ත ක්‍රියාවලිය සිදුකෙරෙන්නේ කෙසේද යන්න සාකච්ඡා කිරීමට මෙරටදී ආරක්ෂක මාණ්ඩලික ප්‍රධානීන් හමුවීමට කැමැති වී තිබේ.මෙම හමුවට සහභාගි වන දකුණු සහ ගිනිකොණදිග ආසියානු කලාපීය කිසිම රටක ආරක්ෂාවට එල්ල වී ඇති ත්‍රස්තවාදී ප්‍රශ්න නිරාකරණය වී නොමැත.ආරක්ෂක මාණ්ඩලික ප්‍රධානීන් හමුවී එම රටවල්වල ආරක්ෂාවට එල්ල වී ඇති අභියෝග හඳුනාගෙන සාකච්ඡා කර එකිනෙක රටවල්වල සහයෝගයෙන් විසඳා ගැනීමට පියවර ගත යුතු බව ශ්‍රී ලංකා ආරක්ෂක මාණ්ඩලික ප්‍රධානී ජෙනරාල් ජගත් ජයසූරිය මහතා විසින් ආරක්ෂක ලේකම් ගෝඨාභය රාජපක්ෂ මහතාට යෝජනා කර තිබුණි.රටේ ආරක්ෂාව පිළිබඳ අත්දැකීම් රැසක් ඇති ජෙනරාල් ජගත් ජයසූරිය මහතාටම එය සංවිධානය කරන ලෙස ආරක්ෂක ලේකම්වරයා උපදෙස් දී තිබේ.ඒ අනුව රටවල් 20 ක ආරක්ෂක මාණ්ඩලික ප්‍රධානීන් නොවැම්බර් 27 සිට 29 දක්වා කොළඹ දී එකතු වී මෙම අභියෝග හඳුනාගනු ලබයි.ආසියාවේ පුනර්ජීවයත් සමග මෙම මුලපිරීම ඉතාමත් කාලීන වෙයි.චීනය, රුසියාව, ඉන්දියාව, ඇෆ්ගනිස්ථානය, බංගලිදේශය, භූතානය, බෲනායි, කාම්බෝජය, ඉන්දුනීසියා, ලාඕස්, මලයාසියා, මාලදිවයින, මියන්මාර්, නේපාල්, පාකිස්ථානය, පිලිපීනය, සිංගප්පූරුව, තායිලන්තය සහ වියට්නාමය යන රටවල් මෙසේ එකට එකතු වෙති.මෙරටට මෙන්ම ඉහත සඳහන් සෙසු රටවල ද ආරක්ෂාවට මෙන්ම ආර්ථිකයට සහ සමාජයට එල්ල වී ඇති අභියෝග බොහෝ වෙයි. මේවා තනිවම විසඳාගැනීම අපහසු බව හඳුනාගෙන තිබේ. එකිනෙක රටවල් එකට මුණගැසී සාකච්ඡා කිරීම තුළින් එම ගැටලු විසඳාගත හැකි බව විශ්වාසයයි.සෑම වසරක් පාසාම මෙම හමුව එක් එක් සාමාජික රටවල්වල පැවැත්වීමට තීරණය කර තිබේ.ත්‍රස්තවාදය නිමාකර රටේ දැවැන්ත සංවර්ධනයක් සිදුවන අතරතුර මේ රට ගැන පමණක් නොසිතා සෙසු රටවල ආරක්ෂක ගැටලු පිළිබඳ සාකච්ඡා කර ඒවා විසඳාගැනීමට මෙවැනි හමුවක් මෙරට පැවැත්වීමට යෝජනා කිරීම පිළිබඳ චීනය, රුසියාව ඇතුළු සෙසු රටවල් මෙරටට කෘතඥතාවය පළකර තිබේ.ලෝකයේ අති ප්‍රබල රටවල් තිබියදී මෙවැනි රටකින් ප්‍රථම වතාවට එවැනි යෝජනාවක් ඉදිරිපත් වීම පිළිබඳවද දැඩි ඇගයීමකට ලක්ව තිබේ.මෙම හමුව මේ වන විටත් ජාත්‍යන්තර රටවල් විශාල ප්‍රමාණයක ප්‍රචාරය වී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n1409134</link>
    <topic>උ.පෙළ ඇගයීම් සිදු කරනපාසල් 6ක් 27දා තෙක් වැසේ</topic>
    <author>සුභාෂීණී සේනානායක</author>
    <content>උසස් පෙළ විභාගයේ ඇගයීම් කටයුතු සිදු කරන පාසල් 06ක් ඊ‍යේ (12) සිට ලබන 27 වනදා දක්වා වසා තැබීමට අධ්‍යාපන අමාත්‍යාංශය පියවර ගෙන ඇත.ඇගයීම් සඳහා යොදා ගන්නා පාසල් 17ක කොටසක් පමණක් වසා තැබීමටද පියවර ගෙන ඇත.කොළඹ ආනන්ද විදුහල, ගාල්ල උස්වකුල් හසනා විදුහල, ගාල්ල සුධර්මා විදුහල, කු/ලක්දාස් විද්‍යාලය, මාතර රාහුල විදුහල සහ බ/විශාඛා උසස් බාලිකා විදුහල 27 වනදා දක්වා සම්පූර්ණයෙන් වසා තැබෙන අතර ලුම්බිණි මහා විදුහල, කළුතර වේලාපුර විදුහල, ගම්පහ රත්නාවලී විදුහල, මීගමුව හරිස්චන්ද්‍ර විදුහල, කුරුණැගල වයඹ රාජකීය විදුහල, කුලියාපිටිය මධ්‍ය මහා විදුහල, කෑගල්ල ශාන්ත ජෝසප් මධ්‍ය මහා විදුහල, රත්නපුර සීවලි මධ්‍ය විදුහල, මහනුවර ස්වර්ණමාලි විදුහල, උසස් බාලිකා විදුහල, පේරාදෙණිය ශ්‍රී ඊරියගම පුෂ්පදාන ආදර්ශ විදුහල, බණ්ඩාරවෙල සීවලී මහා විදුහල, අනුරාධපුර ශාන්ත ජෝසප් මහා විදුහල, මඩකලපුව ශාන්ත සිසිලියා බාලිකා විදුහල, යාපනය මධය මහා විදුහල, වව්නියාව ශෛව ප්‍රකාශ් මහා විදුහල, කල්මුණේකාමෙල් බාලිකා විදුහල යන විදුහල් සැප්තැම්බර් 09 වනදා සිට 27 වැනිදා දක්වා කොටසක් වසා තැබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n1409135</link>
    <topic>සන්ධාන විජයග්‍රාහී රැලිජනපති ප්‍රධානත්වයෙන් 17දා</topic>
    <author>ධනුෂ්ක ගොඩකුඹුර.</author>
    <content>ඌව පළාත් සභා මැතිවරණයේ දී එක්සත් ජනතා නිදහස් සන්ධානයේ ජයග්‍රහණය තහවුරු කරන විජයග්‍රාහී අවසන් ජනරැලි ජනාධිපති මහින්ද රාජපක්ෂ මහතාගේ ප්‍රධානත්වයෙන් මහියංගණය සහ වැල්ලවායේ දී මෙමස 17 වැනි දා පැවැත්වේ.බදුල්ල දිස්ත්‍රික් අවසන් වියජග්‍රාහී මහා ජනරැලිය 17 වැනි දා සවස 1. 00ට මහියංගණයේ දී පැවැත්වෙන අතර මොනරාගල දිස්ත්‍රික් අවසන් ජනරැලිය වැල්ලවායේ දී සවස 3. 00 ට පැවැත්වේ.ඌව පළාත් සභා මැතිවරණයේ ජනාධිපති මහින්ද රාජපක්ෂ මහතා සහභාගී වන ප්‍රචාරක කටයුතු සැප්තැම්බර් මස 02 වැනි දින බදුල්ලේ දී පැවැති ශ්‍රී ලංකා නිදහස් පක්ෂ සංවත්සරයත් සමග ආරම්භ කෙරිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n1409136</link>
    <topic>තනිව විසූ අයෙක්නිවසේ මිය ගිහින්</topic>
    <author>නාගොඩ සමූහ,ඉමදුව සමූහ</author>
    <content>යක්කලමුල්ල පොලිස් වසමේ කුඩා නිවසක තනිව ජීවත් වූ පුද්ගලයකු එම නිවසේ මියගොස් සිටිය දී යක්කලමුල්ල පොලිසිය විසින් සොයා ගෙන ඇත.මෙසේ මියගොස් ඇත්තේ සමන් කුට්ටිගේ නන්දසේන නැමැති අවුරුදු 70ක පුද්ගලයෙකි. මෙම පුද්ගලයා නිවසේ මිය ගොස් සිටි අවස්ථාවේ අවට නිවෙස්වලට පැමිණි දුගද නිසා ගම්වාසීන් විසින් එම පුද්ගලයාගේ කනන්කේ පදිංචි පුතුට දැනුම් දීමෙන් අනතුරුව මිනිය සොයා ගෙන ඇත.සිරුර පශ්චාත් මරණ පරීක්ෂණය සඳහා ගාල්ල කරාපිටිය රෝහලට යැවූ බව යක්කලමුල්ල පොලිස් ස්ථානාධිපති ආර්. සී. රාජපක්ෂ මහතා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n1409137</link>
    <topic>ජාත්‍යන්තර පාසල්වල සිසුනටගංජා බෙදා හැරි අයෙක් දැලේ</topic>
    <author/>
    <content>කොළඹ ජාත්‍යන්තර පාසලක පාසල් දරුවන්ට ගංජා බෙදාහරින පෞද්ගලික ආරක්ෂක සේවාවක නිලධාරියෙකු ගංජා ග්‍රෑම් තිස් පහක් සමගින් ඊයේ (12) දහවල් සුරාබදු විශේෂ මෙහෙයුම් ඒකකයේ නිලධාරීන් අත්අඩංගුවට ගෙන ඇත.අදාළ ආරක්ෂක නිලධාරියා තිස්සමහරාම ප්‍රදේශයේ පදිංචි තිස් දෙහැවිරිදි අයෙකු බව සුරාබදු විශේෂ මෙහෙයුම් ඒකකයේ අධිකාරි රොහාන් විජේරත්න මහතා පවසයි.අදාළ ආරක්ෂක නිලධාරියා මාස දෙකකට වැඩි කාලයක් තිස්සේ මෙම ජාත්‍යන්තර පාසලේ දරු දැරියන් හට කංසා අලෙවි කොට ඇතැයි සුරාබදු නිලධාරීහු පවසති.අත්අඩංගුවට ගත් සැකකරු ඊයේ(12) මාලිගාකන්ද මහේස්ත්‍රාත් අධිකරණය වෙත ඉදිරිපත් කිරීමෙන් පසු මහේස්ත්‍රාත්වරයා විසින් රක්ෂිත බන්ධනාගාර ගත කරන ලදී.සුරාබදු කොමසාරිස් ජනරාල් වසන්ත හපුආරච්චි මහතාගේ උපදෙස් මත සුරාබදු විශේෂ මෙහෙයුම් ඒකකයේ අධිකාරී රොහාන් විජේරත්න ස්ථානාධිපති නන්දන පෙරේරා, පරීක්ෂක ගැමුණු කුමාරගේ, සැරයන් මේජර් ලක්මාල් බණ්ඩාර යන මහත්වරු ඇතුළු නිලධාරීන් මෙම වැටලීම සිදුකළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n1409138</link>
    <topic>ලෝක ළමා දින සැමරුමජනපති ප්‍රධානත්වයෙන්1දා යොවුන් රඟහලේ දී</topic>
    <author>බුද්ධිකා ඉඹුලාන</author>
    <content>මෙවර ලෝක ළමා දින ජාතික සැමරුම් උළෙල ජනාධිපති මහින්ද රාජපක්ෂ මහතාගේ ප්‍රධානත්වයෙන් ඔක්තෝබර් 01 දා මහරගම ජාතික යොවුන් රඟහලේ දී පැවැත්වේ.“සෙනෙහස දී අප රකින්න” (Protect Us with Love) යන තේමාව යටතේ මෙවර ලෝක ළමා දිනය සැමරීමට කටයුතු යොදා ඇත.ලෝක ළමා දිනය නිමිත්තෙන් අලෙවි කෙරෙන ප්‍රථම කොඩිය ජාතික සැමරුම් උත්සවයේ දී ජනාධිපති මහින්ද රාජපක්ෂ මහතා වෙත පැළඳවීමට නියමිත අතර ඒ නිමිත්තෙන් වන සමරු මුද්දරය හා මුල් දින කවරය නිකුත් කිරීම ද එහි දී සිදු කෙරේ.වත්මන් සමාජය තුළ දරුවාගේ ආරක්ෂාව, රැකවරණය හා සංවර්ධනය සම්බන්ධයෙන් විවිධ ගැටලු පැන නැගී ඇති බැවින් පෝෂණය, අධ්‍යාපනය, විවේකය, නිදහස ඇතුළු දරුවාට හිමි මූලික අයිතිවාසිකම් ආරක්ෂා කරදෙමින් පවුල, පාසල ඇතුළු සමස්ත සමාජය තුළින් දරුවන් වෙත ලැබිය යුතු සෙනෙහස ඔවුන් වෙත ලබා දී දරුවන්ගේ අනාගත ලෝකය දීප්තිමත් කිරීම අරමුණු කරගෙන “සෙනෙහස දී අප රකින්න” යන තේමාව යටතේ මෙවර ලෝක ළමා දිනය සැමරීමට පියවර ගෙන ඇති බව ද ඇමැති තිස්ස කරල්ලියද්ද මහතා පවසයි.දරුවන් වෙත සෙනෙහස දැක්වීම ඔවුන්ගේ කායික හා මානසික වර්ධනයේ පදනම ලෙස සැලකිය හැකිය. නිසි සෙනෙහස තුළ වැඩෙන දරුවා වැඩිහිටියෙකු වූ පසු තමාට මෙන්ම සමාජයේ අනෙකුත් සාමාජිකයන්ට ද ආදරය, කරුණාව, දයාව දක්වන පුද්ගලයෙක් වෙමින් සමාජ යහපැවැත්ම ඇති කිරීමට ක්‍රියා කරනු ඇති බැවින් ඒ පිළිබඳව ද විශේෂ අවධානය යොමුකරමින් මෙවර ලෝක ළමා දින තේමාව නම් කර තිබේ.පාසල් දරුදැරියන්ගේ සංස්කෘතිකාංග රැසකින් මෙවර ද ලෝක ළමා දින ජාතික උත්සවය අලංකාර වේ.ඔක්තෝබර් 01 දින පැවැත්වෙන ලෝක ළමා දින ජාතික උත්සවයට සමගාමීව එදින දිස්ත්‍රික් හා ප්‍රාදේශීය මට්ටමින් දිවයින පුරා සැමරුම් උත්සව පැවැත්වීමට ළමා සංවර්ධන හා කාන්තා කටයුතු අමාත්‍යාංශය කටයුතු යොදා තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n1409139</link>
    <topic>කෑගල්ලේ රැකියා වෙ‍ෙළඳ පොළක් අද</topic>
    <author>බුලත්කොහුපිටිය සමූහ ඩබ්ලිව්.රෝහණ</author>
    <content>ජාතික තරුණ සේවා සභවේ කෑගල්ල දිස්ත්‍රික් කාර්යාලය විසින් සංවිධානය කරනු ලබන රැකියා වෙෙළඳ පොළක් අද දින (13 ) ගලිගමුව ප්‍රාථමික විදුහලේ දී පැවැත්වෙයි.පෙරවරු 9 ට ආරම්භ වන අතර මේ සදහා පෞද්ගලික අංශයේ ආයතන 25 ක් පමන සහභාගි කර ගැනෙන බව ජාතික තරුණ සේවා සභාව පවසයි.මෙහි දී රැකියා වලට යොමු කිරීම,වෘතීය පාඨමාලාවලට යොමු කිරීම,ණය පහසුකම් ලබා ගැනීමට ආයතනවලට යොමු කිරීම සිදු කෙරෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n14091310</link>
    <topic>උතුරු පළාත් සභාවේ සම්මත වූ යෝජනාව ගැනශ්‍රී ලංකා නිදහස් පක්ෂය අධ්‍යනය කරමින් සිටිනවා</topic>
    <author> ධනුෂ්ක ගොඩකුඹුර</author>
    <content>එක්්්සත් ජාතීන්ගේ මානව හිමිකම් කොමිසම ශ්‍රී ලංකාව පිළිබඳ සොයා බලන්නට පත් කළ කමිටුවට මෙරටට ඇතුළු වීමට ඉඩ දිය යුතු බවට උතුරු පළාත් සභාවේ දී සම්මත වූ යෝජනාව පිළිබඳ ශ්‍රී ලංකා නිදහස් පක්ෂය අධ්‍යනය කරමින් සිටින බව එම පක්ෂයේ මහලේකම්, සෞඛ්‍ය ඇමැති මෛත්‍රීපාල සිරිසේන මහතා පැවසීය.මේ පිළිබඳ වාර්තාවක් ලබන සතියේ රැස්වන ශ්‍රී ලංකා නිදහස් පක්ෂ මධ්‍යම කාරක සභාවට ඉදිරිපත් කරන බව කී ඇමැතිවරයා මධ්‍යම කාරක සභාවේ සාකච්ඡාවකින් අනතුරුව ඒ පිළිබඳ තීන්දුවක් ගන්නා බවත් ප්‍රකාශ කළේය. ඇමැතිවරයා මෙසේ ප්‍රකාශ කළේ ශ්‍රී ලංකා නිදහස් පක්ෂ මූලස්ථානයේ දී ඊයේ (12) පැවැති එක්සත් ජනතා නිදහස් සන්ධානයේ මාධ්‍ය හමුවේ දී මාධ්‍යවේදීන් නැගූ ප්‍රශ්නවලට පිළිතුරු දෙමිනි.සෑම පළාත් පාලන, පළාත් සභා සහ පාර්ලිමේන්තු නියෝජිතයකුම ආණ්ඩුක්‍රම ව්‍යවස්ථාවට අනුව කටයුතු කිරීමට දිවුරුම් දී තිබෙන බව පැවසූ ඇමැතිවරයා උතුරු පළාත් සභාව හෝ වෙනත් ඕනෑම පළාත් සභාවක් කටයුතු කළ යුත්තේ ශ්‍රී ලංකාවේ ආණ්ඩුක්‍රම ව්‍යවස්ථාවට අනුකූලව බව අවධාරණය කළේය.ආයෝජන ප්‍රවර්ධන ඇමැති ෆයිසර් මුස්තාෆා, කොළඹ දිස්ත්‍රික් පාර්ලිමේන්තු මන්ත්‍රී තිලංග සුමතිපාල මහත්වරු ද මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n14091311</link>
    <topic>මහනුවරට මිලියන 3000ක රංග ශාලාවක්</topic>
    <author>තිලක් පුෂ්පකුමාර සේනානායක</author>
    <content>මහනුවරට අංග සම්පූර්ණ රංග ශාලාවක් තනන්න රුපියල් මිලියන 3000ක් රජය මඟින් සංස්කෘතික අමාත්‍යාංශයට ලබාදී ඇතැයි සංස්කෘතික හා කලා කටයුතු අමාත්‍ය ටී.බී. ඒකනායක මහතා පැවසීය.හෙතෙම මේ අදහස් පළ කළේ (11)දා මහනුවර ගැටඹේ නාගරික ක්‍රීඩාංගණයේදී පැවැති ජාතික සාහිත්‍ය කලා ප්‍රසාදිනි සමාප්ති උත්සවයට සහභාගී වෙමිනි.මෙම සමාප්ති උළෙලේ ප්‍රධාන අමුත්තා ලෙස ජනාධිපති ආර්යා ශිරන්ති වික්‍රමසිංහ රාජපක්ෂ මහත්මිය සහභාගී වූ අතර මෙම උළෙල ඉතා උත්කර්ෂවත් අන්දමින් පැවැත්විණි.එහිදී අමාත්‍ය ටී.බී. ඒකනායක මහතා මෙසේද පැවසීය.මහනුවර නගරයේ ලෝක උරුමය සුරකින්න යුනෙස්කෝව සමඟ එක්ව ගිරාගම වලව්ව, මහනුවර ගැලවීමේ හමුදා ගොඩනැගිල්ල, කොළඹ වීදිය ඒ අයුරින්ම ප්‍රතිසංස්කරණයට රුපියල් මිලියන 100ක් වැය කරනවා. සාහිත්‍යකරුවන්ට, කලාකරුවන්ට කුණ්ඩසාලේ කලානිකේතනය පිහිටුවනවා.මහනුවර අංග සම්පූර්ණ රංග ශාලාවේ වැඩ මේ වසරේ ආරම්භ කරනවා. කලා ගම්මානයක් හදන්නත් අපේක්ෂා කරනවා. ඒ සඳහා මුදල් වෙන් කර තිබෙනවා. ගියවර ජාතික සාහිත්‍ය කලා ප්‍රසාදිනී උත්සවය පැවැත්වූයේ කළුතර දිස්ත්‍රික්කයේ. මෙවර මෙම උත්සවය මහනුවර පැවැත්වීමට මූලිකව කටයුතු කළ අමාත්‍ය එස්.බී. දිසානායක මහතා ඇතුළු සියලුම නිලධාරීන්ට මගේ ස්තූතිය පුද කර සිටිනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n14091312</link>
    <topic>රජයේ වෛද්‍ය නිලධාරී සංගමයමිලියන 500ක වන්දියක් ඉල්ලයි</topic>
    <author/>
    <content>රජයේ වෛද්‍ය නිලධාරීන්ගේ සංගමය රුපියල් මිලියන 500ක වන්දියක් ඉල්ලා හරස් ඉල්ලීමක් ඉදිරිපත් කරයි.වෛද්‍ය නිරෝෂන් ප්‍රේමරත්න ඇතුළු පිරිසක් ගල්කිස්ස දිසා අධිකරණයට අසත්‍ය කරුණු ඉදිරිපත් කරමින් පසුගිය ජූලි මාසයේ දී රජයේ වෛද්‍ය නිලධාරීන්ගේ සංගමය සහ එහි විධායක සභාව ක්‍රියාත්මක වීම වළක්වාලමින් වාරණ නියෝගයක් ලබාගෙන තිබුණි. මෙම නියෝගය හේතුවෙන් මාසයක පමණ කාලයක් සංගමය අකර්මණ්‍යව පැවති අතර පසුව පැවති නඩු විභාගයේ දී එම වාරණය ගල්කිස්ස දිසා අධිකරණයෙන් ඉවත් කෙරිණි.එම තීන්දුව සම්බන්ධයෙන් පැමිණිලි පාර්ශ්වය දැනට ගල්කිස්ස අභියාචනාධිකරණයෙහි ඇපෑලක් ගොනුකර ඇත. මේ අතර රජයේ වෛද්‍ය නිලධාරීන්ගේ සංගමය විශේෂඥ වෛද්‍ය අනුරුද්ධ පාදෙණිය මහතා ඇතුළු විධායක සභාව සහ මැතිවරණ කමිටුව තමන්ට ඉහත වාරණය හරහා සිදු වූ අපකීර්තිය සහ පීඩාව සම්බන්ධයෙන් වෛද්‍ය නිරෝශන් ‍ප්‍රේමරත්න ඇතුළු පැමිණිලි පාර්ශවයෙන් රුපියල් මිලියන 500ක වන්දියක් ඉල්ලා හරස් ඉල්ලීමක් අධිකරණයට භාර දී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n14091313</link>
    <topic>මැණික් ගැරීමට බලපත්‍ර ලබාදීමේ නව ක්‍රමයක්</topic>
    <author>ශීලා උඩුවර</author>
    <content>මැණික් ගැරීම සඳහා බලපත්‍ර ලබාදීමේ නව ක්‍රමයක් ජාතික මැණික් ස්වරණාභරණ අධිකාරිය අරඹයි.පරිසර හා පුනර්ජනනිය බලශක්ති ඇමති සුසිල් ප්‍රේම ජයන්ත මහතාගේ උපදෙස් පරිදි මෙම නව ක්‍රමවේදය ක්‍රියාක්මක කෙරේ.නව ක්‍රමය අනුව බලපත්‍ර ඉල්ලුම් කරන්නාට අදාල ඉඩමෙහි නිත්‍යානුකුල අයිතියක් තිබෙන බවට අවුරුදු 10 කට වඩා පළපුරුද්දක් ඇති නිතිඥවරයකු හෝ නොතාරිස් වරයෙකු විසින් තහවුරු කඵ යුතුය.ඉන්පසුව බලපත්‍ර ඉල්ලුම්කළ අයගේ තොරතුරු ජාතික පුවත්පත්වල භාෂා තුනෙන්ම පළ කළ යුතු අතර එහිදී සත්‍ය කරුණු මත පදනම්ව යම් විරෝධතාවක් ඉදිරිපත්වේ නම් බලපත්‍ර ලබාදීම අධිකකාරිය මගින් ප්‍රතික්ෂේප කරනු ලැබේ.මැණික් ගැරීම සඳහා බලපත්‍ර ලබාගැනීමේදීඉඩම් අයිතිය තහවුරු කර ගැනීමට සමහර පුද්ගලයන් ව්‍යාජ ඔප්පු සකස් කිරිම නිසා ඇතිවී තිබෙන ප්‍රශ්නකාරි තත්වයට විසඳුමක් ලෙස අධිකාරිය මෙම නව ක්‍රමය හඳුන්වා දෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n14091314</link>
    <topic>චෙන්නායිහිදී අත් අඩංගුවට ගත් ශ්‍රී ලංකිකයා LTTE සාමාජිකයෙක් : තොරතුරු හෙළි වෙයි</topic>
    <author>මහින්ද අලුත්ගෙදර</author>
    <content>පකිස්ථාන බුද්ධි අංශය වෙනුවෙන් ඔත්තු බැලූ බවට ඉන්දියාවේ චෙන්නායිහි දී එරට බුද්ධි අංශය විසින් අත්අඩංගුවට ගනු ලැබූ ශ්‍රී ලාංකිකයා එල්.ටී.ටී.ඊ ත්‍රස්ත සංවිධානයේ ප්‍රබල සාමාජිකයෙකු බවට තොරතුරු අනාවරණය කරගෙන ඇත.ඉන්දියාවේ ජාතික ආරක්ෂක මුර මධ්‍යස්ථානයේ හා පුහුණු ඇකඩමියේ නිලධාරීන්ගේ ඡායාරූප ද සමඟ අරූන් සෙල්වරාජන් නමැති මේ පුද්ගලා අත්අඩංගුවට ගෙන තිබෙන අතර ඔහුගෙන් සිදුකළ ප්‍රශ්න කිරීම්වලදී මේ බව අනාවරණය කරගෙන ඇතැයි වාර්තා වෙයි.ශ්‍රී ලංකාවේ පකිස්ථාන මහකොමසාරිස් කාර්යාලයේ සේවයේ නියුතු රාජ්‍ය තාන්ත්‍රිකයෙකු සමඟ මේ සැකකරු සමීපව කටයුතු කරමින් සිටි බවද ඉන්දීය මාධ්‍ය වාර්තාකර තිබෙන අතර මීට පෙරාතුවද ශ්‍රී ලංකාවේ මහකොමසාරිස් කාර්යාලය හරහා ඔත්තු බැලූ සහ සම්බන්ධතා පැවැත්වූ චෙන්නායිහි වාසය කළ තමීම් අන්සාරි 2012 සැප්තැම්බර් මාසයේ දී අත්අඩංගුවට පත්ව තිබේ. එලෙසම අත්අඩංගුවට ගනු ලැබූ සහීර් හුසෙයින් සමඟ ද මොහු දුරකථනයෙන් සම්බන්ධතා පවත්වා තිබෙන අතර එකී දුරකථන සංවාද හරහා පරීක්ෂණ මෙහෙයවීමෙන් පසුව මොහු අත්අඩංගුවට ගත් බවද එම වාර්තා සඳහන් කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=n14091315</link>
    <topic>අලව්ව දුම්රිය ස්ථානය අසළගංජා විකුණූ කත අත්අඩංගුවට</topic>
    <author>ඒ.කීර්තිසිංහ</author>
    <content>අලව්ව දුම්රිය ස්ථානය අසළ ගංජා විකුණමින් සිටි මැදිවියේ කාන්තාවක් අලව්ව පොලිසිය විසින් අත්අඩංගුවට ගෙන ඇත. අත්අඩංගුවට ගන්නා අවස්ථාවේදී ඇය සන්තකයේ තිබී ගංජා ග්‍රෑම් 24 කුත් මිලිග්‍රෑම් 960 ක් පොලීසිය විසින් සොයාගන්නා ලදී.එස් සරස්වතී (45) නමැති මැය පොල්ගහවෙල මහේස්ත්‍රාත් අධිකරණය වෙත ඉදිරිපත් කරණ ලදුව රු.5000 ක දඩයක් නියම කෙරිණ. අලව්ව පොලීසිය විසින් පැමිණිල්ල මෙහෙයවන ලදී.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=r1409131</link>
    <topic>විහාරයකට ආධාර එකතු කරන මුවාවෙන්හිමිනමක් හොර ටිකට්පත් විකුණලා</topic>
    <author> @ රවිදු ලසිත දීයගහගේ අහංගම සමූහ</author>
    <content>උඩුගම ප්‍රදේශයේ ඉදිකරනු ලබන විහාර මන්දිරයකට ආධාර සදහා යයි පවසමින් ව්‍යාජ ටිකට් පත් මුද්‍රණය කොට මහජනතාව රවටා මුදල් එකතුකිරීමේ චෝදනාව සම්බන්ධයෙන් භික්ෂූන්වහන්සේ නමක් ඇතුළු තවත් තිදෙනෙකු අත්අඩංගුවට ගෙන අධිකරණයට ඉදිරිපත් කළ අවස්ථාවේ එක් අයෙකු රුපියල් පන්දහසක මුදල් ඇපයක් සහ රුපියල් ලක්ෂයක ශරීර ඇපයක් මත මුදාහරින ලෙස ගාල්ල මහේස්ත්‍රාත් යූ එස් කලංසූරිය මහතා නියෝග කළේය.මේ විත්තිකරුවන් පස්දෙනා වෑන් රථයක ශබ්දවාහිනි යන්ත්‍රයක් සවිකරගෙන උඩුගම ප්‍රදේශයේ විහාරස්ථානයක අලුතෙන් ඉදිකරන විහාර මන්දිරයකට යයි කියා ආධාර එකතු කරමින් සිටින විට පොලිසිය මගින් ඔවුන්ගෙන් තොරතුරු විමසීමේදී පිරිස ළග තිබූ රුපියල් සියයේ සහ පනහේ රිසිට් පොත්පත් ව්‍යාජ ඒවා බව අනාවරණය වී තිබේ.එමෙන්ම ශබ්ද විකාශන යන්ත්‍රය පාවිච්චි කිරීමට බලපත්‍රයක් නොතිබූ බවද පොලිසිය විසින් හෙළිකරගෙන ඇත.ඒ අනුව මොවුන් සිවුදෙනා අත්අඩංගුවට ගෙන අධිකරණය වෙත ඉදිරිපත් කර තිබුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=r1409132</link>
    <topic>ගෝඩා ළඟ: 60000ක් දඩ</topic>
    <author>දිලීප් නිශ්ශංක බළපිටිය සමූහ</author>
    <content>නීති විරෝධි මත්පැන් පෙරීමට ගන්නා ගෝඩා ග්‍රෑම් 375ක් ලඟ තබාගෙන සිටි පුද්ගලයකුට රුපියල් හැටදහසක දඩයක් ගෙවන ලෙස බළපිටිය මහේස්ත්‍රාත් අසංග බෝදරගම මහතා නියම කළේය.මෙසේ දඩ ගෙවීමට නියම කරන ලද්දේ තෙල්වත්ත මලවැන්න පදිංචි අයෙකුටය.මහජනතාවගෙන් ලැබුණු තොරතුරකට අනුව සිදු කළ වැටලීමේදී නීති විරෝදි මත්පැන් පෙරීමට ගන්නා උපකරණ සමඟ ගෝඩා ග්‍රෑම් 375ක් සොයා ගත් බවත් නීති විරෝදි මත්පැන් පෙරීම සම්බන්ධයෙන් සැකකරුට මීට පෙරද නඩු පවරා ඇති බවද පොලීසිය අධිකරණයට දන්වා සිටියේය. මිටීයාගොඩ පොලීසිය සැකකරු අධිකරණයට ඉදිරිපත් කර තිබුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=r1409133</link>
    <topic>නඩු විභාගයේ අවසන්දේශනය ඔක්තෝබර් 03 වැනිදා</topic>
    <author>කුරුණෑගල මධ්‍යම විශේෂ ආරියපාල වංශතිලක</author>
    <content>ජීවිත 14 ක් මරණයට පත්කරමින් තවත් 40 ක් රෝගීන් බවට පත්කළ ඉබ්බාගමුව මඩගල්ල පාරේ ලංගම බස් රිය අනතුරේ සියලු සාක්ෂි විමසා අවසන් කළ කුරුණෑගල මහාධිකරණ විනිසුරු සමන්ත කුමාර රත්නායක මහතා අවසන් දේශනය ඔක්තෝබර් මස 03 දිනට කල් තැබීය.වර්ෂ 2003 ජූලි මස 04 දින ඉබ්බාගමුව මඩගල්ල මාර්ගයේ දීයාව ප්‍රදේශයේදී කුරුණෑගල උතුරු ඩිපෝවට අයත් බස් රියක් මී ගසක හැපීමෙන් මගීන් 14 දෙනෙකුට ජීවිත අහෝසි කරමින් තවත් පුද්ගලයින් 40 ක් රෝගීන් බවට පත්කිරීමේ චෝදනාව යටතේ හේරත් මුදියන්සේලාගේ ප්‍රේමරත්න නමැති අයට එරෙහිව නඩු අංක 114/2007 යටතේ නීතිපතිවරයා විසින් මේ නඩුව කුරුණෑගල මහාධිකරණයේ ගොනුකර තිබුණි.පුරා වසර 11 ක් තිස්සේ අධිකරණයේ දිගහැරෙමින් පවතින මේ නඩුවේ සාක්ෂිකරුවන් 85 දෙනා අතරේ ලේක්හවුස් ආයතනයේ මාධ්‍යවේදියෙක් ද අධිකරණය හමුවේ පෙනී සිටියේය.අදාළ චෝදනාව යටතේ සාවද්‍ය මනුෂ්‍ය ඝාතනයක් සම්බන්ධයෙන් මෙම නඩුව ගොනුකර තිබෙන බැව් රජයේ නීතිඥ නලීන් හේවාවසම් මහතා කියා සිටියත් විත්තියේ නීතිඥ මහතා, තම සේවාදායකයා කිසිම අවස්ථාවක මගීන් අනතුරකට පත්කරමින් වටිනා ජීවිත බිලි දීමට අකමැති බවත්, මෙය බස්රියේ කාර්මික දෝෂයක් නිසා පාලනය කර ගැනීමට නොහැකි වීමෙන් මෙම අනතුර සිදුව ඇති බවත් අධිකරණය හමුවේ කියා සිටියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=r1409134</link>
    <topic>ගලේවෙල කැතිගාන පර්වතයරැකගන්න කාලය එළැබිලා</topic>
    <author>සීගිරිය විශේෂ</author>
    <content>ගලේවෙල ප්‍රාදේශීය ලේකම් කොට්ඨාසයේ පිහිටි ඓතිහාසික නටබුන් හා පුරාවිද්‍යාත්මක අතින් අතිශයින් වටිනාකමක් ඇති කැතිගානා ගල ගල් කොරියකට බදු දී ඇතැයි ප්‍රදේශවාසීහු චෝදනා කරති.මේ ගලට කිසිම පිටස්තර අයකුට ඇතුල්වීමට ඉඩ දෙන්නේ ද නැත.කවුරුන් මේ ස්ථානයට යනවා දුටුව‍හොත් නිදන් සෙවීමට යන බව පවසා පොලිසිවලට දැනුම් දී අපහසුතාවට පත්කරන බව ද කියයි.ගල් කුඩු කිරීම සඳහා යොදා ගන්නා නවීන යන්ත්‍රයක් ගල ආසන්නයේ තබා තිබෙන අයුරු එහි ගිය අපට දක්නට ලැබුණි.මේ ගල මීට පෙර ද කැඩීමට අවසර දී කොටසක් කඩාදමා ඇත. පසුව ගම්මුන් විරෝධ වී එය තහනම් කැර ඇත. එහෙත් එම තහනම ගම්මුන්ට නොදන්වා ඉවත්කැර ඇතැයි ජනතාව කියයි.ඉතා දුෂ්කර මාර්ගයකින් කැතිගානා ගලේ කොටසකට අපි ‍ගියෙමු. එහිදී සෙල්ලිපි, කාටාරං කොටා ඇති ගල් ගුහා අපට දැක ගැනීමට හැකිවිය.ගම්මුන් කියා සිටියේ මේ ගල උඩ චෛත්‍ය, පොකුණු හා ගොඩනැගිලි පඩිපෙළ පවා තිබෙන බවයි.ගලේවෙල ප්‍රාදේශීය ලේකම් සී. කේ. අතපත්තු මහත්මිය කීවේ පුරාවිද්‍යා දෙපාර්තමේන්තුවෙන් අවසරය ලබා දී ඇති නිසා මාස 06ට බලපත් දී ඇති බවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=r1409135</link>
    <topic>ගම්පොළ දොරගල රක්ෂිතයේ අක්කර 50ක් බලෙන් අල්ලාගෙන</topic>
    <author>ගම්පොළ සමූහ</author>
    <content>දේශීය වන වගාවකට සැලසුම් කොට තිබූ අධි සංවේදී පාරිසරික කලාපයක පිහිටි ගම්පොහළ දොරගම රක්ෂිතයේ අක්කර 50ක් පුද්ගලයන් 50 දෙනකු බලෙන් අල්ලාගෙන ඇති බව වන සංරක්ෂණ දෙපාර්ත‍මේන්තුව පවසයි.ප්‍රදේශ‍වාසීන් පෙන්වා දෙන්නේ විවිධ පුද්ගලයන්ගේ හා ඇතැම් දේශපාලඥයන්ගේ හයියෙන් මෙම ඉඩම් අල්ලාගෙන ඇති බවය.ගම්පොළ ආසනයේ උසම කඳු ශිකරයේ පිහිටි මෙම රක්ෂිතය කොත්මලේ ජලාශයේ මෙන්ම දොරගල හා පීකොක්හිල් වැව් දෙකහි ජල පෝෂක කලාපය වන අතර මෙමඟින් යැපෙන පවුල් ප්‍රමාණය අතිවිශාලය.පුංචි නුවරඑළිය ලෙස හැදින්වෙන දොරගල ප්‍රදේශයේ එළවළු ගොවීන් 600කට පමණ හා පීකොක්හිල් ප්‍රදේශවාසීන්ට ජලය සපයන වැව් දෙකට ඉහළින් ඇති මෙම රක්ෂිතයේ වගා කොට තිබූ ෆයිනස් හා ගාන්ඩිස් ගස් ඉවත් කොට ගොවීන්ගේ ඉල්ලීම මත වන සංරක්ෂණ දෙපාර්තමේන්තුව මඟින් දේශීය වන වගාවක් ආරම්භ කොට තිබුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=r1409136</link>
    <topic>ඊසි කෑෂ්වලින් හෙරෝයින් ජාවාරමජයට කළ බෝරේ සහ පිරිස කොටු</topic>
    <author>ලංකින්ද නානායක්කාර ඉමදුව සමුහ</author>
    <content>හෙරොයින් ජාවාරමේ යෙදුණු බෝරේ ඇතුළු මත්කුඩු ජාවාරම්කරුවන් 07 දෙනෙකු අත්අඩංගුවට ගැනීමට ගාල්ල වඳුරඹ පොලිසිය ට හැකි වු බව පොලීසිය පවසයි.පසුගිය දිනයන්හි දි වඳුරඹ නගරයේ සහ අවට ප්‍රදේශවල රාත්‍රී කාලයේ සිදුකළ විශේෂ වැටලීම්වල දී මේ සැකකරුවෝ අත්ඩංගුවට ගෙන තිබේ. මෙහි බෝරේ නම් ප්‍රධාන ජාවාරම්කරුවා දුරකන මාර්ගයෙන් ඊෂි කෑස් හරහා මේ ජාවාරම කාලයක් තිස්සේ කරගෙන ගොස් ඇති බව පොලිස් පරික්ෂණවල දි අනාවරණය වී තිබේ. සැකකරුවන් සන්තකයේ තිබු බව කියන හෙරොයින් කුඩු මිලිග්‍රෑම් 2340ක්ද සොයාගෙන ඇති බව, වදුරඹ පොලිසිය පවසයි.වදුරඹ පොලීසියේ පොලිස් ස්ථානාධිපති උප පොලිස් පරික්ෂක කීර්තිසිංහ ලියනගේ මහතා ප්‍රමුඛ පොලිස් නිලධාරිහු සිද්ධිය සම්බන්ධයෙන් පොලිස් පරික්ෂණ පවත්වති. මේ අනුව, බෝරේ නැමැති කුඩු මහමොළකරුවා මේ මස 22 දක්වා රක්ෂිත බන්ධනාගර ගත කිරීමට බද්දේගම මහේස්ත්‍රාත් චන්දිම එදිරිමාන්න මහතා නියෝග කළේය.අනෙක් ජාවාරම්කරුවන් සය දෙනාට එක් අයෙකුට රුපියල් දස දහස බැගින් දඩ නියම කිරීමට මහේස්ත්‍රාත්වරයා තීරණය කළේය. වදුරඹ පොලීසියේ පොලිස් ස්ථානාධිපති උප පොලිස් පරික්ෂක කීර්තිසිංහ ලියනගේ මහතා ප්‍රමුඛ පොලිස් නිලධාරිහු සැකකරුවෝ අධිකරණයට ඉදිරිපත් කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=r1409137</link>
    <topic>බිරියට ගැසු පිහි පහරපියාට වැදී ජීවිතක්ෂයට</topic>
    <author>රවිදු ලසිත දීයගහගේ අහංගම සමූහ</author>
    <content>තම බිරියට එල්ලකළ පිහි පහර වැදී පියා මියයාම සම්බන්ධයෙන් මියගිය අයගේ පුතා ගාල්ල පොලිසිය විසින් සැකපිට අත්අඩංගුවට ගෙන ඇත.මෙසේ මියගොස් ඇත්තේ ගාල්ල රිච්මන්ඩ් කන්ද පාරේ පදිංචිව සිටි නාඔටුන්න බඩල්ගේ නන්දසේන නැමති හැත්තෑ හැවිරිදි පුද්ගලයෙකි.සිද්ධියට සම්බන්ධ සැකකාර පුතා තම බිරිය සමඟ ඇතිකරගත් ආරවුලක් බේරීමට ගියවිට එල්ලවූ පිහිපහර වැදී කරාපිටිය රෝහලේ ප්‍රතිකර ලබමින් සිටියදී පෙරේදා (11)තුවාලකරු මියගොස් ඇත.අධික ලෙස මත්පැන් පානය කිරීමට ඇබ්බැහි වී සිටින සැකකරු සිද්ධිය වූ දින රාත්‍රී තම බිරිය සමග ආරවුලක් ඇතිකරගත් විට එය බේරීමට සැකකරුගේ පියා ගොස් ඇත.එම අවස්ථාවේ බිරියට එල්ලකළ කළ පිහි පහර පියාගේ පපුවට එල්ලවීමෙන් පසු කරාපිටිය රෝහලට ඇතුලු කිරීමෙන් පසුව මියගොස් ඇත.සැකකරු ළග තිබී පියාට අනින ලද උල් පිහියද සොයාගැනිමට පොලිසියට හැකිවී තිබේ.ගාල්ල ජ්‍යෙෂ්ඨ පොලිස් අධිකාරී රංජිත් මාසිංහ මහතාගේ උපදෙස් පරිදි ගාල්ල මූලස්ථාන පොලිස් පරීක්ෂක කේ ඒ උදයකුමාර මහතාගේ මෙහෙයවීම මත අපරාධ විමර්ෂන අංශයේ ස්ථානාධිපති පී එම් බී අරුණලාල්,උප පොලිස් පරීක්ෂක පාලිත රාමසිංහ යන මහත්වරු මේ පිළිබද වැඩිදුර පරීක්ෂණ පවත්වති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=s1409131</link>
    <topic>ශ්‍රී ලංකාවෙන් ඉන්දියාවට ප්‍රබල ප්‍රහාරයක්</topic>
    <author>ප්‍රින්ස් ගුණසේකර</author>
    <content>කොළඹ සුගතදාස ක්‍රීඩාංගණයේ පැවැත්වෙන ආසියානු යොවුන් වොලිබෝල් තරගාවලියේ ශ්‍රී ලංකාව 5 හෝ 6වැනි ස්ථානය දිනාගැනීමට බලාපොරොත්තුවෙන් දකුණු කොරියාවට එරෙහිව අද තරග බිමට පිවිසෙයි.ඊයේ පැවැති ඉන්දියාව සමග තරගයෙන් වට 3-2ක විශිෂ්ට ජයක් ලැබූ ශ්‍රී ලංකා යොවුන් ක්‍රීඩක‍යෝ අද තරගයේදී ආසියානු කලාපයේ තවත් පියවරක් ඉදිරියට තැබීමේ බලවත් අපේක්ෂාවෙන් පසුවෙති. ආසියානු වොලිබෝල් ශ්‍රේණිගත කිරීම්වල දැනට ශ්‍රී ලංකාව 6වැනි ස්ථානයේ පසුවන අතර අද ත‍රගයේදී දකුණු කොරියාව පරාජය කොට 5වැනි ස්ථානය දිනාගැනීම එම එකම බලාපොරොත්තුව වේ.දකුණු කොරියාව මේ වනවිට ආසියාවේ සිවුවැනි ස්ථානයේ සිටින කණ්ඩායමකි.එහෙත් ශ්‍රී ලංකා යොවුන් ක්‍රීඩකයන් තුළ දැන් මතුව ඇති අලුත් පිබිදීම සටන්කාමී තරග රටාවක පෙර නිමිති පහළ කිරීමකි. ශ්‍රී ලංකා-ඉන්දියා තරගයේ මුල් වට දෙකම ශ්‍රී ලංකාව පරාජයට පත්ව තිබුණ හෙයින් සුගතදාස ගෘහස්ත ක්‍රීඩාංගණයේ සිටි දෙදහසකට පමණ ප්‍රේකෂකයන්ගේ බලාපොරොත්තු කඩා වැ‍ටුනු ස්වරූපයක් තිබුණි. එහෙත් තුන්වැනි හා සිවුවැනි වටවලදී ප්‍රේක්ෂකයන්ගේ අති විශාල දිරිගැන්වීම් මැද ශ්‍රී ලංකා ක්‍රීඩකයෝ සුපුරුදු රිද්මයට පැමි‍ණි අයුරු දැකගත හැකිවිය.එබැවින් අවසන් වට තුනම එක එල්ලේ ජයගෙන ප්‍රේක්ෂකයන්ට කලකට පසු ආශ්වාද ජනක වොලිබෝල් තරගයක් දැකගැනීමේ වාසනාවද හිමිවිය. තරගයේ ලකුණු තත්ත්වය වූයේ 25-15, 25-15, 15-25, 23-25 හා 12-15ක් ලෙසිනි. මුල් තරග වට දෙකේදී පන්දු එසවීමේ හා ආවරණය කිරීමේදී තිබුණු දුර්වලතා සියල්ල ශ්‍රී ලංකා පිල මඟ හරවා ගැනීම ජයග්‍රහණයට ඉවහල් විය.ශ්‍රී ලංකා දිගු එසවීම්වලට දැල අසළ ඩෑෂ් පහර එල්ල කරද්දී ඉන්දීය ක්‍රීඩකයන්ගේ ආවරණයට හසුවීම මුල්වට දෙකේදීම ගැටලුවක් විය. ඒ බව තේරුම් ගත් ශ්‍රී ලංකා ක්‍රීඩකයෝ කෙටි එසවීම්වලට ඩෑෂ් පහර එල්ල කිරීමේ උපක්‍රමය අනුගමනය කළ අතර එය සාර්ථක වූවා මෙන්ම අලංකාර ක්‍රීඩා විලාශයක්ද විය. ශ්‍රී ලංකා පිලේ පන්දු පිරිනැමීමද පන්දු සැකසීමද සාර්ථක මට්ටමක තිබුණි. තරගයේ වැඩිම ලකුණු රැස්කළ ක්‍රීඩකයා ලෙස සීදූව දවිසමර විදුහලේ මධුසංක ප්‍රනාන්දු නම් කෙරිණි.ඔහු දැල අසල අලංකාර ඩෑෂ් පහර 22කින් හා ඉන්දීය ඩෑෂ් පහර 5ක් ආවරණය කරමින් ශ්‍රී ලංකාවට ලකුණු 27ක් එක් කළේය. නායක කුමාර බණ්ඩාරද කෙටි පන්දු එසවීම්වලදී සාර්ථක වෙමින් ලකුණු 9ක් එක්කර දුන්නේය. එමෙන්ම ඉන්දියාව එල්ල කළ ඩෑෂ් පහර 9ක් ආවරණය කරමින් දවිසමර විදුහලේ ඉසුරු හේවගේ දස්කම් දැක්වූ අතර ලිබ‍රෝ ක්‍රීඩක සඳරුවන් පෙරේරා පන්දු එසවීම්වලදී ලකුණු 17ක් ලබා ගැනීමට දායකත්වය සැපයීය.ජෝශප් වාස් විදුහලේ මධුරංග පීරිස්, දවිසමර විදුහලේ විස්වන චංකන, රාජකීය විදුහලේ චමුදික සුදසිංහ, දවිසමර විදුහලේ උදයකුමාර තරගය පුරා කැපී පෙනෙන ක්‍රීඩා විලාශයක් පෙන්වූහ. තරගයෙන් අනතුරුව ශ්‍රී ලංකා පුහුණුකරු චාල්ස් තිලකරත්න මහතා පැවැසුවේ මුල් තරග වට දෙකේදි ශ්‍රී ලංකා තරග රටාව ගිලිහී ගියද පසුව දුන් උපදෙස් අනුව සුපුරුදු රිද්මයට පැමිණි බවයි.ශ්‍රී ලංකා ක්‍රීඩකයෝ දැන් හොඳ මානසික මට්ටමක සිටින හෙයින් අද තරගය ජයගැනීමට හැකිවනු ඇතැයි ඔහු විශ්වාසය පළ කළේය. ඉන්දියාව සමග තරගයේ මුල්වට දෙක අසාර්ථක වුවද ශ්‍රී ලංකා ක්‍රීඩකයෝ සටන අත්නොහැරීම සතුටට කරුණක් වූ බව පුහුණුකරු චාල්ස් තිලකරත්න මහතා සඳහන් කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=s1409132</link>
    <topic>කොළඹ මැරතන් තරගයේ ත්‍යාග මුදල වැඩිවෙයි</topic>
    <author>වර්නන් ගුණසේකර</author>
    <content>14 වැනි ‘එල්.එස්.ආර්.කොළඹ මැරතන්’ තරගයේ ජයග්‍රාහකයනට පිරිනැමෙන ත්‍යාග මුදල සිවු ගුණයකින් වැඩිකර තිබේ.දෙස් විදෙස් තරගකරුවන්ගේ සහභාගිත්වයෙන් ලංකා ස්පෝට්රයිසන් ආයතනය පවත්වන මේ ජාත්‍යන්තර මැරතන් තරගය ලබන ඔක්තෝබර් මස 5 වැනි ඉරු දින කොළඹ සිට මීගමුව දක්වා පැවැත්වේ.පසුගිය වසරේ ජයග්‍රාහක මුදල වූයේ අමෙරිකානු ඩොලර් 2,500කි. මෙවර එය ඩොලර් 10,000 දක්වා වැඩිකර තිබේ. ඒ අනුව මැරතන් ජයග්‍රාහකයාට හා ජයග්‍රාහිකාවට ඩොලර් 10,000 බැගින් පිරිනැමෙනු ඇත. මෙවර තරගයේ සම්පූර්ණ ත්‍යාග මුදල අමෙරිකානු ඩොලර් 50,000කි. පසුගිය වසරේ තරගයේ ප්‍රධාන මුදල් ත්‍යාග සියල්ලම පාහේ දිනා ගත්තේ කෙන්යානු ක්‍රීඩක ක්‍රීඩිකාවන්ය.ත්‍යාග මුදල වැඩි කිරීම හේතුවෙන් මෙවර තරගයට සහභාගි වන තරගකරුවන්ගේ සංඛ්‍යාව ඉහළ යනු ඇතැයි අපේක්ෂා කෙරේ. පසුගිය වසරේ සහභාගිත්වය 4600ක් වූ අතර මෙවර තරගකරුවන් හා තරගකාරියන් 6,000ත් 6,500ත් අතර වනු ඇතැයි ලංකා ස්පෝට්රයිසන් ආයතනයේ සභාපති තිලක් වීරසිංහ මහතා පවසයි.මේ වන විට තරගය සඳහා 3740 දෙනෙකු ලියාපදිංචි වී සිටිති. ලොව සියලුම මහාද්වීප ආවරණය වන පරිද්දෙන් රටවල් 25කින් ක්‍රීඩක ක්‍රීඩිකාවන් 125 දෙනෙකු පමණ මෙවර තරගයට සහභාගි වනු ඇතැයි තිලක් වීරසිංහ මහතා කියයි.ශ්‍රී ලන්කන් ගුවන් සමාගම, ශ්‍රී ලංකා සංචාරක ප්‍රවර්ධන කාර්යාංශය, ක්‍රීඩා අමාත්‍යංශය, ශ්‍රී ලංකා මලල ක්‍රීඩා සංගමය, බස්නාහිර පළාත් සංචාරක මණ්ඩලය, බස්නාහිර පළාත් සභාව හා අනෙකුත් ප්‍රාදේශීය සභා, ශ්‍රී ලංකා පොලිසිය හා ත්‍රිවිධ හමුදාව, ජාතික තරුණ සේවා සභාව හා බස්නාහිර පළාතේ අධ්‍යාපන අමාත්‍යංශය ආදී විවිධ ආයතනවලින් මේ තරගයට දායකත්වය ලබා දී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=s1409133</link>
    <topic>මඩකලපුව ක්‍රිකට් අද</topic>
    <author/>
    <content>ශ්‍රී ලංකා සැහැල්ලු පන්දු ක්‍රිකට් සම්මේලනයේ අධීක්ෂණය යටතේ මඩකලපුව දිස්ත්‍රික් සැහැල්ලු පන්දු ක්‍රිකට් සංගමය සංවිධාන කරන ඕවර විස්සයි20 ක්‍රිකට් තරගාවලියේ දිස්ත්‍රික් ශූරතා තරග අද (13) පද්දිරිප්පුව ආරේමිපති ප්‍රාදේශීය සභා හා විදුහල් ක්‍රීඩාංගණයේදී පැවැත්වේ.මෙහිදී කොට්ඨාස තරග ජයගත් පද්දිරිප්පුව, මඩකලපුව හා කල්කුඩා කණ්ඩායම් 6ක් තරග වැදීමට නියමිතය. මඩකලපුවෙන් ඩිස්කෝ, ඒෂියන්, පද්දිරිප්පුවෙන් රොබින්, උදයන් හා කල්කුඩා කොට්ඨාසයෙන් සුඩර්ඔලි හා යන්ග් හීරෝ කණ්ඩායම් මේ සඳහා සුදුසුකම් ලබා සිටිති.මඩකලපුව දිස්ත්‍රික් සැහැල්ලු පන්දු ක්‍රිකට් සංගමයේ සභාපති වී.ඊශ්වරන්, දිස්ත්‍රික් ක්‍රිකට් සංවිධායක හා ලේකම් ටී.සෝමස්කාන්දන් හා ජාතික සම්මේලනයේ ක්‍රිකට් විධායක ආර්.කුමාරනායක මහත්වරුන්ගේ ප්‍රධානත්වයෙන් තරගාවලිය පැවැත්වේ.දිස්ත්‍රික් මට්ටමේ තරගාවලි යටතේ හම්බන්තොට තරග මේ මස 19 හා 20 දිනවල බෙලිඅත්ත රුහුණු විජයබා විදුහල් ක්‍රීඩාංගණයේදී දකුණු පළාත් සභා සභාපති හා හම්බන්තොට දිස්ත්‍රික් සැහැල්ලු පන්දු ක්‍රිකට් සභාපති කේ.ඒ.සෝමවංශ මහතාගේ ප්‍රධානත්වයෙන් පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=s1409134</link>
    <topic>ශ්‍රී ලංකා-හොංකොං අවසන් පූර්ව තරගය අද</topic>
    <author/>
    <content>සිංගප්පූරුවේ පැවැත්වෙන ආසියානු නෙට්බෝල් ශූරතාවලියේ ශ්‍රී ලංකාව හා හොංකොං අතර අවසන් පූර්ව තරගය අද පැවැත්වෙයි. මේ තරගයේ ජයගන්නා කණ්ඩායම සිංගප්පූරුව හා මැලේසියාව අතර තරගයෙන් ජයගන්නා කණ්ඩායම සමග හෙට අවසන් මහා තරගයට එක්වේ.ශ්‍රී ලංකාව මේ තරගාවලියේ තරග 4කට සහභාගිවී අපරාජිතව අවසන් පූර්ව තරගයට පිවිසි අතර සිංගප්පූරුවද එලෙස අපරාජිතව ඉදිරියට පැමිණියේය. ශ්‍රී ලංකාව සහභාගිවූ තරග හතරේදී ලකුණු 310ක් වාර්තා කර ඇති අතර ශ්‍රී ලංකාවට එරෙහිව අනෙක් කණ්ඩායම් හතර ලකුණු 134ක් ලබා තිබේ.සිංගප්පූරුව තරග 4කදී ලකුණු 287ක් ලබා ඇති අතර ප්‍රතිවාදී කණ්ඩායම් හතර සිංගප්පූරුවට එරෙහිව ලබා ඇත්තේ ලකුණු 69ක් පමණි. සිංගප්පූරු ආරක්ෂක වලල්ලේ ක්‍රීඩිකාවන්ගේ ප්‍රබල ක්‍රීඩා විලාශය මෙහිදී කැපී පෙනේ. ආසියානු ශූරතාවලියේ ශ්‍රී ලංකාව හා සිංගප්පූරුව අතර පසුගියවර පැවැති අවසන් මහා තරගයේදී සිංගප්පූරුව එක් ලකුණකින් ජය වාර්තා කළේය. එබැවින් මෙවර තරගාවලියේ දී ශ්‍රී ලංකාව ආසියානු කුසලානය රැගෙන ඒමේ අපේක්ෂාවෙන් පසුවේ.තරගාවලියට ආධුනික කණ්ඩායමක් වන බෲනායි පිල අවසන් පූර්ව වටයට පිවිසීම මෙවර විශේෂත්වයකි. බෲනායි පිල ශ්‍රී ලංකාවේ හිටපු ජාතික පුහුණුකාරිනි තිලකා ජිනදාස මෙනවිය විසින් මෙහෙයවයි.බෲනායි-ඉන්දියා, චීන තායිපේ-ජපානය, සිංගප්පූරු-මැලේසියා, ශ්‍රී ලංකා-හොංකොං අද පැවැත්වෙන අවසන් පූර්ව තරග වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=s1409135</link>
    <topic>චැම්පියන් ලීග් විස්සයි20 ක්‍රිකට් අද ඇරැඹේ</topic>
    <author/>
    <content>චැම්පියන්ස් ලීග් විස්සයි20 ක්‍රිකට් ශූරතාවලිය අද ඉන්දියාවේ රායිපූර්හිදී ආරම්භ වේ.ක්‍රිකට් ක්‍රීඩාවෙන් ලොව ඉදිරියෙන් සිටින රටවල විස්සයි20 ජාතික ශූරතා දිනාගත් කණ්ඩායම් අතර පැවැත්වෙන මේ ශූරතාවලියේ සුදුසුකම් ලබාගැනීමේ වටය සිට 16දා දක්වා පැවැත්වෙන අතර 17වැනිදා සිට ලබන මස 4වැනිදා දක්වා මුල් කණ්ඩායම් අතර තරග පැවැත්වේ.ශ්‍රී ලංකාව නියෝජනය කරමින් මෙවර ජාතික ක්‍රිකට් විස්සයි20 ශූරතාව දිනාගත් සදර්න් එක්සප්‍රස් පිල තරගාවලියට එක්වෙයි. සදර්න් පිලේ නිත්‍ය නායක ලසිත් මාලිංග මේ තරගාවලියේදී මුම්බායි ඉන්දියන් කණ්ඩායම නියෝජනය කිරීම හේතුවෙන් සදර්න් පිලේ නායකත්වය ජෙහාන් මුබාරක්ට පැවැරී තිබේ.ජාතික කණ්ඩායමේ ආරම්භක පිතිකරු තිලකරත්න ඩිල්ෂාන් සදර්න් පිලට ඇතුළත්ව සිටි අතර පෞද්ගලික හේතුමත තරගාවලියෙන් ඉවත්වීමෙන් ඒ වෙනුවට ඔහුගේ සොහොයුරු තිලකරත්න සම්පත් කණ්ඩායමට කැඳවා තිබේ. සුදුසුකම් ලබාගැනීමේ වටයේදී ශ්‍රී ලංකාවේ සදර්න් එක්සප්‍රස් සමගින් නවසීලන්තයේ උතුරු දිස්ත්‍රික් පිල, ඉන්දියාවේ මුම්බායි ඉන්දියන්ස් හා පාකිස්තානයේ ලාහෝර් ලයන්ස් කණ්ඩායම් තරග වදිති.තරගාවලිය ආරම්භ කරමින් සදර්න් එක්සප්‍රස් පිල නවසීලන්තයේ උතුරු දිස්ත්‍රික් පිලට එරහිව ප.ව.4.00ට තරග වැදීමට නියමිතය. රාත්‍රි 8.00ට මුම්බායි ඉන්දියන්ස් හා ලාහෝර් ලයනස් තරගය පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>13</day>
    </date>
    <link>http://www.dinamina.lk/2014/09/13/_art.asp?fn=f1409131</link>
    <topic>එජාපය හැකිළෙනකොටජවිපෙ පිම්බෙනවා</topic>
    <author>සාකච්ජා කළේ උදිත ගුණවර්ධන</author>
    <content>ඌවේ මැතිවරණය සම්බන්ධයෙන් දේශපාලන බිමේ ඇති වී තිබෙන කතාබහ, ජාතික මැතිවරණයකට මුහුණදීමේදී ඌවේ ප්‍රතිඵලය බලපාන්නේ කෙසේද? හා තවත් කාලීන හා සමාජ කරුණු ගැන ඇමැති රාජිත සේනාරත්න සමඟ කළ සාකච්ඡාවකි.* ඌව පළාත් සභා මැතිවරණයේදී ලැබෙන ප්‍රතිඵලය දේශපාලන වශයෙන් තීරණාත්මක සාධකයක් විය හැකි බවට වි‍ශ්ලේශකයෝ අදහස් පළ කරනවා. මේ අදහස්වල සාධාරණත්වයක් තිබෙනවාද?මේ පළාත් සභා මැතිවරණයේ ප්‍රතිඵලය ආණ්ඩු පක්ෂයට තවත් එක් පළාත් සභා මැතිවරණයක් පමණයි. මම නම් මේ මැතිවරණය තුළ තීරණාත්මක තත්ත්වයක් දකින්නේ නැහැ. මේ මැතිවරණයේදී ජයග්‍රහණය කාටද? විපක්ෂය ලබන ප්‍රතිඵලය මොකක්ද? කියලා විසිඑක්වෙනිදා එළිවෙද්දි රටටම දැනගැනීමට පුළුවන් වේවි. හැබැයි විපක්ෂයට නම් මේ මැතිවරණයේ ප්‍රතිඵලය තීරණාත්මකව බලපාවි. ඔවුන්ට මේ මැතිවරණයෙන් බලාපොරොත්තු වන විදිහේ ප්‍රතිඵලයක් උදාකර ගැනීමට පුළුවන් වේ යැයි හිතන්න බැහැ. මේ තත්ත්වය තුළ ඌවේ මැතිවරණයෙන් එක්සත් ජනතා නිදහස් සන්ධානයට සුවිශේෂ ජයග්‍රහණයක් අත්පත් කර ගැනීමට පුළුවන්.* එක්සත් ජනතා නිදහස් සන්ධානය ජයග්‍රහණය කරන බවට ඔබ විශ්වාසය පළකරනවා. මේ ජයග්‍රහණයේ පරිමාණය ගැන අනාවැකියක් පළකිරීමට පුළුවන්ද?අපට මොනරාගල දිස්ත්‍රික්කයෙන් 60%, 58% තරම් ඉහළ ඡන්ද ප්‍රතිශතයක් ලබාගැනීමට පුළුවන්. බදුල්ල දිස්ත්‍රික්කයේදීත් අපට 52%, 53% ඉක්මවා යන බහුතර ඡන්ද ප්‍රතිශතයක් ලබාගැනීමට හැකියාව තිබෙනවා. ඒ නිසා අපට ඌව පළාත් සභාවේ බලය තහවුරු කර ගැනීම ගැන කිසිදු සැකයක් නැහැ. අපට විශාල ජනතා සහයක් තිබෙන බව පැහැදිලි වෙලා තිබෙනවා. මේ හැම කාරණයක්ම සමබරව සලකා බැලීමෙන් පසුව තමයි ඌව පළාත් සභා ජයග්‍රහණය ගැන මා සඳහන් කළේ.* මේ මැතිවරණ ව්‍යාපාරය තුළ කතාබහට ලක්ව ඇති ප්‍රධානම මාතෘකාවක් වන්නේ ප්‍රචණ්ඩත්වය හා ප්‍රචණ්ඩකාරී සිදුවිම් ගැන ඔබේ මතය පැහැදිලි කළ හැකිද?ප්‍රචණ්ඩත්වය කියන කාරණයට අප හැමදාමත් විරුද්ධයි. කවුරුන් ප්‍රචණ්ඩත්වය සිදුකළත් එයට අප විරුද්ධයි. දේශපාලනයේ ඉහළ නායකත්වයේ අනුග්‍රහයෙ‍න් හෝ ආශීර්වාදයෙන් ප්‍රචණ්ඩ ක්‍රියා මැතිවරණ නීති උල්ලංඝනය කිරීම් සිදුවෙනවා කියලා,මම විශ්වාස කරන්නේ නැහැ. ප්‍රාදේශීය මට්ටමේ දේශපාලන දැනුවත්කමක් නැති අය නිසා තමයි ප්‍රචණ්ඩකාරී තත්ත්වයන් ඇතිවෙන්නේ.කුමන පක්ෂයක් ප්‍රචණ්ඩත්වයට යොමු වුණත් එමඟින් පාඩුව සිදුවන්නේ ප්‍රචණ්ඩත්වය ඇතිකළ අයටමයි.ඒත් අපේ අරමුණ වෙලා තිබෙන්නේ ඌව මැතිවරණය ආදර්ශවත් හා සාමකාමී මැතිවරණයක් විදිහට පැවැත්වීමයි.* ඌව මැතිවරණය තුළ විකල්ප දේශපාලන කණ්ඩායමක් විදිහට ජවිපෙට යම් ආකර්ෂණයක් ලැබී ඇතැයි සඳහන් වෙනවා. මේ ගැන ඔබේ මතය පැහැදිලි කළ හැකිද?අද ප්‍රධාන විපක්ෂය විදිහට එක්සත් ජාතික පක්ෂය අක්‍රීය පිළිවෙතක් අනුගමනය කරන පක්ෂයක් බවට පත්වෙලා. ඒ නිසා ඔවුන් වෙත ජනතා ආකර්ෂණය අඩුවෙලා තිබෙන්නේ. අද ආණ්ඩු විරෝධී පාර්ශ්වයන්ට නිසි උත්තේජනයක් ලබාදීමට එක්සත් ජාතික පක්ෂයට බැරිවෙලා තිබෙනවා. මේ තත්ත්වය තුළ තමයි ජනතා විමුක්ති පෙරමුණ පිම්බීමකට ලක්වෙලා තිබෙන්නේ.ජනතා විමුක්ති පෙරමුණ අද ආණ්ඩු විරෝධය විශාල ලෙස අවුලවනවා. ඔවුන්ට කථිකයන්ගේ අඩුවක් නැහැ.මේ තත්ත්වය තුළ තමයි ජනතා විමුක්ති පෙරමුණ ගැන මේ විදිහේ අදහසක් පළවෙලා තිබෙන්නේ.මේ තත්ත්වයට මම උදාහරණයක් දක්වන්නම්. චන්ද්‍රිකා මහත්මියගේ පාලන යුගයේදී එජාප වේදිකාවේ ජනප්‍රියම කථිකයා ‍වුණේ මම. ඒකට හේතු වුණේ මම නොබියවත්, නොපැකිළිවත් චන්ද්‍රිකාගේ පාලනය විවේචනය කළා. ජනතාවගෙන් යම් පිරිසක් නිතරම විවේචකයන් වෙත ආකර්ෂණය වෙනවා. අද ජනතා විමුක්ති පෙරමුණත් එම තත්ත්වයේයි පසුවන්නේ.එහෙත් ජනතා විමුක්ති පෙරමුණට මැතිවරණ ප්‍රතිඵලය ලැබෙද්දී මන්ත්‍රී ධුර එක දෙක සීමාවෙන් එහා යන්න බැහැ. ඒ නිසා අප දිගින් දිගටම ජනතා විමුක්ති පෙරමුණ ගැන කතා කිරීම ප්‍රතිඵලදායක කරුණක් නොවෙයි‍‍‍.* හරීන් ප්‍රනාන්දු මහතා ඌව පළාත් සභාවේ එජාප මහ ඇමැති ධුර අපේක්ෂකයා විදිහට තරගකිරීම ඡන්ද ප්‍රතිඵලයේ හැරැවුමකට හේතුවක් නොවේද?හරීන් ප්‍රනාන්දු තරුණයෙක්. ඔහුට යම් ජනප්‍රියත්වයක් තිබෙනවා. ඒ වගේම ඔහු පාර්ලිමේන්තුව අතැර තමයි පළාත් සභාවට තරඟ කිරීමට ආවේ. මේ සියලු කරුණුවල සමස්තයක් විදිහට ගත්තාම ඇත්තක් තිබෙනවා. ඒත් ඔහුගේ මහ ඇමැති අපේක්ෂක ආගමනය බදුල්ල දිස්ත්‍රික්කයේ ඡන්ද ප්‍රතිඵලය වෙනස් කිරීමට තරම් හේතුවක් නොවෙයි. ඔහු තරග කිරීම තුළ එජාප පාක්ෂිකයන් අතර උණුසුමක් වගේම පිබිදීමක් ඇතිවෙනවා.ඒත් එක්සත් ජාතික පාක්ෂිකයන් තුළ පිබිදීමක් ඇතිවුණා කියලා ඔවුන් තුළ උණුසුමක් ඇතිවුණා කියලා සමස්ත ප්‍රතිඵලයට බලපෑමක් වෙන්නේ නැහැ.බදුල්ලේ වතුකරය ආශ්‍රිත ඡන්ද පදනමෙන් බහුතරයක් එක්සත් ජනතා නිදහස් සන්ධානයට වාසි සහගත විදිහටයි හැසිරෙන්නේ. මේ තත්ත්වය තුළ හරීන්ගේ තරඟ කිරීම සහ ජනතා විමුක්ති පෙරමුණේ සටන්කාමීත්වය තුළ වුවද බදුල්ලත් මොනරාගලත් අපට බහුතර ආසන ප්‍රමාණයකින් ජයග්‍රහණය කිරීමට කිසිදු ගැටලුවක් නැහැ.* බදුල්ල දිස්ත්‍රික්කයේ සැලකිය යුතු මුස්ලිම් ඡන්ද ප්‍රමාණයක් තිබෙනවා. මේ තත්ත්වය සන්ධානයට බලපාන්නේ කොහොමද?අන්තවාදී කල්ලිවල බලපෑම් හා ඔවුන්ගේ ක්‍රියාකාරීත්වය නිසා පසුගිය දිනවල මුස්ලිම් සමාජය තුළ විශාල සංවාදයක් ඇතිවුණා.අන්තවාදී හා තද ආගමික මතවාද ඇති මුස්ලිම්වරු ස්වල්පයක් සිටියත් බහුතරයක් එහෙම නොවෙයි. දේශපාලන වශයෙන් සාම්ප්‍රදායිකවම ශ්‍රී ලංකා නිදහස් පක්ෂයට හිතවත් මුස්ලිම්වරු සැලකිය යුතු ප්‍රමාණයක් සිටිනවා. එහෙත් අන්තවාදී උමතු කල්ලි පසුගිය දිනවල අළුත්ගම, බේරුවල සිදුවීම් ඇතිකළා.මේ දේවල් නිසා ශ්‍රීලනිපය හිතවත් මැදහත් මුස්ලිම්වරු පවා දැඩි වේදනාවට පත්වුණා. ඒ නිසා අප මුලින්ම ඔවුන්ගේ මේ මානසික වේදනාව තුරන් කළ යුතුයි. ඉන්පසු මුස්ලිම්වරු දිනාගැනීමට අප කටයුතු කළ යුතුයි.මොකද අපට රටක් විදිහට ඉදිරියට යාමට ඕනෑ නම් ජාතික සමඟිය අනිවාර්යයෙන්ම තහවුරු කළ යුතුයි. දේශපාලන වශයෙන් ඉදිරියට යාමට අවශ්‍ය නම් මුස්ලිම්වරු දිනාගැනීමට වැඩපිළිවෙළක් ඇතිකළ යුතුයි.* ජනාධිපතිවරණයට පොදු අපේක්ෂකයෙකු ඉදිරිපත් කිරීම පිළිබඳව දේශපාලන ක්ෂේත්‍රයේ රාවයක් පවතිනවා. ඒ අතර එක්සත් ජාතික පක්ෂ නායකයා ද තරග කරන බවට තවත් පිරිසක් පවසනවා. මේ තත්ත්වය ගැන ඔබගේ මතය කුමක්ද?රනිල් වික්‍රමසිංහ මහත්මයා ජනාධිපතිවරණයට තරග කරනවා කියන්නේම මහින්ද රාජපක්ෂ මහතාගේ ජයග්‍රහණය නාමයෝජනා බාර දුන් දිනයේදීම තහවුරු කිරීමක් ලෙසයි මා දකින්නේ. එහෙත් පොදු අපේක්ෂකයෙකු තරග කළහොත් පක්ෂය තුළ යම් ආකාරයේ පිබිදීමක් ඇතිවිය හැකියි. ආණ්ඩු විරෝධීන් අතර යම්කිසි මානසික උත්තේජනයක් ඇතිවිය හැකියි. එහෙත් මාගේ අදහස වන්නේ යම් තරගකාරී තත්ත්වයකින් පසුව මහින්ද රාජපක්ෂ මහතා බහුතර ඡන්ද ප්‍රමාණයකින් ජයග්‍රහණය කරන බවයි. මේ මොහොතේදී ජනාධිපතිතුමාට සටනක් ලබාදිය හැකි අපේක්ෂකයෙකු විපක්ෂ වේදිකාව තුළ මා දකින්නෙ නැහැ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>15</day>
    </date>
    <link>http://www.dinamina.lk/2014/09/15/_art.asp?fn=n1409151_5</link>
    <topic>වාරියපොළ වැව් හයක් අලුත් කෙරේ</topic>
    <author>දිස්නා කුමාරි අල්විස්</author>
    <content>වාරියපොළ මැතිවරණ කොටඨාසයේ වැව් හයක් ප්‍රතිසංස්කරණය කිරීම පසුගිය දා ආරම්භ විය.එය ගම නැඟුම වැඩසටහනෙහි ග්‍රාමීය වැව් ප්‍රතිසංස්කරණය කිරීමේ ව්‍යාපෘතිය යටතේ සිදුකෙරේ.ඒ අනුව නෙළුම් කණුව වැව, තුත්තිරි වැව, නුගගහ වැව, උනගහ වැව කරීකොටුව වැව සහ මගලාගම වැව පිළිසකර කිරීමට යෝජිතය. ව්‍යාපෘතිය සඳහා වැය කෙරෙන මුදල රුපියල් ලක්ෂ පනස් නවයකි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>15</day>
    </date>
    <link>http://www.dinamina.lk/2014/09/15/_art.asp?fn=n1409151_4</link>
    <topic>බන්ධනාගාර රැඳවියන්ට දළදා වඳින වරම්</topic>
    <author>ප්‍රසාද් සමරතුංග</author>
    <content>මරණ දඬුවම නියම වී බන්ධනාගාර ගතව සිටින සිරකරුවන් දළදා වඳින්නට සලස්සවා ආගමික කටයුතුවල යෙදවීමේ වැඩපිළිවෙලක් ආරම්භකොට තිබේ.ඒ පුනුරුත්ථාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතාගේ සංකල්පයක් අනුවය. එහි පළමු අදියර හෙට උදෑසන 9.30ට දළදා මාලිගාවේදී සිදුවෙනු ඇත.මේ සඳහා බන්ධනාගාර රැඳවියන් 100කට අධික පිරිසක් සහභාගී වේ.</content>
  </post></root>