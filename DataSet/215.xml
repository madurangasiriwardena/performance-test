<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=as1102275</link>
    <topic>මේ වෙච්ච දේ ගැන අපටත් පුදුමයි</topic>
    <author/>
    <content>මේ වෙච්ච දේ ගැන අපටත් පුදුමයිමෙතෙක් කතාවචාමික සෙනෙවිරත්න ශ්‍රී ලංකා නාවික හමුදාවට බැඳී පසුව පුහුණුවක් සඳහා ඉන්දියාවට යයි. එහිදී ඉන්දියානු ජාතික, හින්දු ආගමික මංජේශ්වරී නම් විශ්ව විද්‍යාල ශිෂ්‍යාවකට ඔහු ආදරය කරන්නට පටන් ගනී. චාමික සෙනෙවිරත්නට හමුදා නීති අනුව විදේශික තරුණියක හා විවාහ වීම තහනම් ය. එහෙත් දෙපසම ඥාතීන්ට නොදන්වා කතෝලික දේවස්ථානයකදී චාමික හා මංජේශ්වරී විවාහ දිවියට එළැඹෙති. මේ බව දැනගන්නා මංජේශ්වරීගේ ඥාතීහු පොලිසියට පැමිණිලි කරති.අද එතැන් සිට.ඈත මුහුදේ නැවක නළා හඬ දෝංකාරය දෙයි. අහසත් මුහුදත් එකට යාකරන්නේ මාවාගත් රේඛාවකිනි. ක්ෂිතිජය යැයි නම් ලද එය අපට අල්ලා අතගා බැලිය නොහැක. මා මිරිඟුවකට අතවැනුවා ද යන ප්‍රශ්නය මගේ සිත යටින් මතුව එයි.”මංජේශ්වරී කොහෙවත් නැවැත්තුවෙ නෑ. මුන් මංජේශ්වරී පැහැරගෙන ගිහින්.”සිත යට රැඳුණු සන්තාපය පිට කරමින් මම කෑගැසුවෙමි.”මොනවා..”උදය කුමාර උන් තැනින් නැගිට්ටේය. මගේ උරහිස තදින් අල්ලාගෙන සොලවන්නට විය.”මොනව, මංජේශ්වරී නෑ. උඹ කසාද බැඳපු ගෑනි උන් අරන් ගිහින්”උදය කුමාරගේ කටහඬ මා සිත තව තවත් පෑරුවේය.”හිත හදාගන්න බලමු. අපි මොනව හරි කරමු. ඕක නිකන් අරින්න දෙන්න බැහැනෙ”උදය කුමාරගේ හැසිරිම කතාබහ මගෙ සිතට ධෛර්යයක් විය.මංජේශ්වරී රැගෙන ගියේ මගෙන් කප්පන් ගැනීමට නොවේ. මරාදැමීමට ද නොවේ. නෑසියන්ගේ අභිමතාර්ථය ඈ මගෙන් බේරාගැනීමය. මා ඔවුන්ගේ හතුරාය. එකම හතුරාය. තම දියණිය ඩැහැගෙන ගිය මාරයාය. ඉතින් මට ඔවුන්ගෙන් සමාවක් කොයින්ද? දැන් බලනවිට දෛවයේ සරදමට මගේ මුළු ජීවිතයම හසුව ඇත.අපේ විවාහය නාමමාත්‍රී විවාහයකි. නාමමාත්‍රී විවාහයකට වුවද හමුදා නීති රීති එරෙහිව සිටී. දැන් මට සිදුවන්නේ ඒවාට මුහුණ දීමටය.”මේක රහසක් වශයෙන් තියාගමු” උදය කුමාර කීවේය.”එතකොට මඟුලට ආපු උන්. උඹ තමයි උන්වත් ගේන්න කිව්වෙ“මම දත්මිටි කෑවෙමි.”උඹ බයවෙන්න එපා. මං උන් ටික ෂේප් කරගන්නම්.””ෂේප් කරගන්නව තමයි. දැන් මේ සේරම මහතැන්වලට ආරංචිවෙලා ඇති””මහතැන්වලට ආරංචි නොවෙන්නද උඹ මේ සේරම දේවල් ප්‍රසිද්ධියෙ කළේ. ඇයි කිසිදේකට බය නෑ කිව්වෙ“උදය කුමාර කතා කළේ උස් හඩිනි. කෝපාන්විත හැඟීමක් ද එහි ගැබ්ව තිබිණ. ඔහුට දීමට පිළිතුරු මා ළඟ නොවීය. මම ගොළුවත පිරුවෙමි.පසුදා හවස උදය කුමාරගේ ඉල්ලීම පරිදි අපි රාමචන්ද්‍රන් හා සකුන්තලා දේවී හමුවන්නට ගියෙමු. නිවසේ කිසිදු පියකරු බවක් නොවීය. දින දෙකක් වතුර නොදැමීම නිසාදෝ මල් ගස් මැලවී පහළට නැමී තිබිණ. අප බිය සැකයකින් තොරව ගේට්ටුව ඇරගෙන වත්තට ඇතුළුවීමු. දොරවල් වසා තිබිණ. දොරට කිහිපවරක්ම තට්ටු කිරීමෙන් පසු රාමචන්ද්‍රන් පැමිණ දොර ඇරියේය. සකුන්තලා දේවී ද සාරිය ගන්නාගෙන ඔහු පසුපසින් විය. දෙදෙනාම සිටියේ බුම්මාගත් මුහුණිනි. අපේ පැමිණීම ඔවුන්ට ප්‍රශ්නයක් වන්නට ඇත. සකුන්තලා දේවී ආපසු ගොස් දොර රෙද්දට මුවා වූවාය. අප දැකීමෙන් ඈ තුළ කිසියම් කෝපයක් ඇතිවූ බවක් පෙනිණ.”අපි හිතුව පොලිසියෙන් වත්ද කියල”රාමචන්ද්‍රන් කතාකරද්දී බුම්මාගත් මුහුණ වෙනස් විය.”පොලිසියෙන් මෙහාටත් එන්න ඉඩ තියෙනව“මා වෙනුවට කතා කළේ උදය කුමාරය.”ඇත්තටම රාමචන්ද්‍රන් කෝ මංජේශ්වරී”එවරත් හඬ නැඟුවේ උදය කුමාරය.”අපිටත් පුදුමයි. අපිත් මේ දරුව හොයනවා””හොයනවා. බොරු කියන්න එපා”මගේ සිත ද කෝපයෙන් මුසපත් විය.”ඇත්තටම රාමචන්ද්‍රන් මහත්තය මංජේශ්වරී කොහාටද අරන් ගියේ. ඈ දැන් මගේ නීත්‍යානුකූල බිරිය. අපි දැන් විවාහවෙලා ඉවරයි.”රාමචන්ද්‍රන් යළිත් ගොළුවිය. මුහුණ අඳුරු විය. කතාකරන්නට වචන සොයන්නාක් මෙන් විය.”ගෙට ඇවිත් වාඩිවුණා නම්”ආරාධනය ඉතාමත් සුහදය.”අපිටත් පුදුමයි. මේ දරුවට වෙච්චි දේ ගැන. දැන් සේරටම නරක මිනිස්සු වෙලා තියෙන්නෙ අපි දෙන්නා. මංජේශ්වරී ගැන හෙව්වෙ බැලුවෙ නෑ කියල.”අපි උළුවස්සෙන් ඇතුළුවීමට අකමැත්තෙන් මෙන් සිටියෙමු.”සමාවෙලා එන්න ඇතුළට”රාමචන්ද්‍රන්ගේ කටහඬ ටිකෙන් ටික හැඬුම් බර විය. රාමචන්ද්‍රන් සංවේදී මිනිසෙකි. මේ කිසිවක් නොදන්නා ඔහු ඇත්ත වශයෙන්ම දුක්වනවා වත් දැයි මට සිතින. සකුන්තලාදේවී යළිත් එළිපහළියට පැමිණියාය. ඇගේ කම්මුල් හරහා කඳුළු බේරෙමින් තිබිණ. ඈ තම බසින් රාමචන්ද්‍රන්ට යමක් පැවසුවාය.”තේ කෝප්පයක් බොනවද අහනව“රාමචන්ද්‍රන් ඇගේ වචන පරිවර්තනය කළේය.තේ බීම නොව කිසියම් හෝඩුවාවක් සොයා ගැනීම අපේ අරමුණ විය. අප මේ අවස්ථාවේ රාමචන්ද්‍රන් හමුවන්නට පැමිණියේ වෙනදා මෙන් තේ බොමින් අල්ලාප සල්ලාපයේ යෙදෙන බලාපොරොත්තුවෙන් නොවේ. වෙනදා අප දකිත්ම මංජේශ්වරීගේ මුහුණ එළිය විය. ඒ අනුව රාමචන්ද්‍රාන්ලා ද සිටියේ සතුටිනි. අප අතර විවාහයක් සිදුවන්නට යන බව ලකුණක් වත් ඔවුන්ට දැනගැනීමට නොවීය. විවාහයක් සිදුවීම නිසා ඇතිවන තරහ ආවේගයක් හෝ රාමචන්ද්‍රන්ගේ මුහුණේ දක්නට නොවීය. දක්නට ලැබුණේ සන්තාපය පමණකි.”ඇත්තටම මේ ළමයින්ට කියන්න අපි මේ ගැන හාන්කවිසියක් වත් දන්නෙ නෑ. එදා මංජේශ්වරී හැන්දෑවෙනකම් ගෙදර ආවෙ නැති නිසා අපි හෙව්ව. බැරිම තැන පොලිසියට පැමිණිලි කළා. ඒත් චින්තගෙන් තමයි රහස හෙළි වුණේ. ඔය දෙන්න විවාහ වුණු බව දැනගත්තට පස්සෙ මට ඕන වුණේ නැහැ කලබල කරල විවාහය කඩාකප්පල් කරන්න. මනමාලයෙක් ගෙදරට ආව තමයි. ඒත් මංජේශ්වරී අකමැති බව දැනගත්තාම මං ඒකට බලකළේ නැහැ. ඒත් මංජේශ්වරීගෙ දෙමවුපියෝ මේ ගැන හරියට හිතුවා. කෙල්ල ඉක්මනට විවාහ කරල දෙන්න ඔවුන්ට ඕනවුනා. අකමැත්තෙන් හරි ඒක කරන්න ඔවුන් තීරණය කළා. කවදහරි මංජේශ්වරීට ඔය ළමය එක්ක කෝවිලේ විවාහ වෙන්න බැරි බවත් අපි දන්නවා. ඉතින් අපි කිසිම දෙයක් වැඩි ගණනකට ගත්තෙ නැහැ.”රාමචන්ද්‍රන් එක දිගට කියාගෙන යද්දී සකුන්තලා දේවී කොත්තමල්ලි මිශ්‍ර තේ කෝප්ප දෙකක් බන්දේසියක තබාගෙන ආවාය.”බොන්න...”රාමචන්ද්‍රන් කතාව නවතමින් කීවේය. අපි දුම් දමන තේ කෝප්ප දෙක අතට ගතිමු.”ඇත්තටම මංජේශ්වරී මේ ළමයට ආදරේ බව මං දැනගෙන හිටියෙ නෑ. දැනගෙන හිටිය නම් මං ඒකට විරුද්ධ වෙන්නෙත් නෑ. කසාදෙ කඩල අපේ ළමය ගෙදර ගෙනාවය කියල මං විශ්වාස කරන්නෙත් නෑ.”මොකද නැත්තෙ. නෑදෑයන් බැහැ දකින්නය කියල අපි දෙන්න එක ගෙදරකට ගෙනාව. ඊට පස්සෙ මාව සිහිනැති කරල මංජේශ්වරී අරන් ගිහින් තියෙන්නෙ. මට සිහිය ඇවිත් බලනකොට මංජේශ්වරීත් නෑ ගෙදර මිනිස්සුත් නෑ”මා කී සියල්ල සාවධානව අසා උන් රාමචන්ද්‍රන් සුසුමක් හෙළමින් පුටුවට බරවිය. ඔහු ඇත්ත වශයෙන්ම නිර්දෝෂීද? මට සිතාගත නොහැක.රාමචන්ද්‍රන් හෙළිකළ කරුණු අනුව ක්‍රිෂ්ණදේව පවුලේ නෑයෙකි. මංජේශ්වරී බලන්නට පැමිණි දෙවැනි මනමාලයා ද නෑදෑයෙකි. මංජේශ්වරී පැහැරගෙන යෑමේ කුමන්ත්‍රණය ඇතිවන්නට ඇත්තේ ඔවුන් අතරින්ද?”දැන් මංජේශ්වරීයි මේ ළමයයි නීත්‍යානුකූලව විවාහවෙලා නේද?”රාමචන්ද්‍රන් අවසාන වරට ඇසුවේය.”ඔව් අපි පල්ලියෙ විවාහ වුණා””කොහෙ විවාහ වුණත් දැන් ඒ විවාහෙ කටුගාන්න බැහැනෙ.””ඒක තමයි”උදය කුමාර ද ඒ අනුමත කළේය.”කවුරු මොනව කළත් කීවත් දැන් මංජේශ්වරී දුව නිත්‍යානුකූලව මේ ළමයට අයිතියි””අයිතිය ගැන කතා කරන්න නෙවෙයි, අපට ඕනෙ මංජේශ්වරී ඉන්න තැනකින් හොයාගන්නයි ඕනෑ””පොලිසියට කිව්වද?””ඔව්. ඒත් පොලිසියෙන් උදව්වක් නෑ. අපි පිටගංකාරයොනෙ””මම නම් එහෙම හිතන්නෙ නෑ. මිනිස්සු කව්රුත් එකයි. අපි දෙන්න මංජේශ්වරීට හුඟක් ආදරෙයි. අපේම දරුවෙක් වගේ. ඒ දරුවගෙ සතුට තමයි අපේ සතුට”අපි රාමචන්ද්‍රන්ගේ නිවසින් පිටවූයේ තවත් පටලැවිල්ලකට මුල පුරමිනි.* * *පසුදින ඉර පායන්නටත් පෙර මා අවදිවූයේ මහා මූසල හඬක් ඇසීමෙනි. එය කිසියම් අමුතු කුරුල්ලකුගේ දැයි මම නොදත්තෙමි. සමහරවිට බකමූණකු හඬ මාරුකර කෑගැසුවා විය යුතුය. උදය කුමාර හා දයාසිරි තවමත් ගොරව ගොරවා නිදිය. ඉර නැඟෙන්නට පෙර පරිසරය වෙලා ගන්නා ලා අඳුරත් සමඟ මම කාමරයෙන් පිටවුණෙමි. ගස් අතර තැනිතලා මිදුලේ ඇවිදීමෙන් පලක් නැත. මම නවාතැන පසුකොට ගල්පඩි බසිමින් වෙරළ දෙසට පිය මැන්නෙමි. වෙරළ දෙසින් ඇසෙන්නේ රළ හඬ පමණි. ජීවිතයත් මහමුහුද වගෙයි. ඒ සිතුවිල්ල යළිත් මා සමඟය.අප ව්‍යායාම් කරනා පිට්ටනිය තවමත් නිහඬය. මා පිට්ටනිය හරහා ගියේ සිතට කිසියම් අස්වැසිල්ලක් හොයමිනි. මුහුදු සුළඟ බොහෝ අවස්ථාවල සිතට සැනසිල්ලක් ගෙනදෙයි. ඉර නොපායන වැහි අඳුරත් එසේමය.සැනසිල්ලක් හොයන සිත සන්තාපය හා පොරබදයි. මංජේශ්වරී නැති තැන කුමන සතුටක්ද? මා කළ මහා රැවටිල්ල මට පඩිසන් දුන්නා වත්ද? මංජේශ්වරී කළේ ද රැවටීමකි. තම දෙමාපියන් මෙන්ම හදා වඩාගත් බාප්පා හා පුංචිඅම්මා රැවටීම ඇයටත් පළදුන්නා වද්ද? ලෝක පාලන දෙවියන් අප දෙදෙනාටම පිටු පා ගොස්ය. ආදරයෙන් මුළාවූ මිනිසාට දුරදක්නා නුවණක් නැතැයි කීම ද සැබෑවකි.නාවික හමුදා මූලස්ථානයට මේ බව ආරංචි වුවහොත් දැනටමත් මෙය ආරංචි වී ඇතැයි යන සැකය ද මා තුළ දලුලමින් වැඩෙයි. මා පිට්ටනිය කෙළවරටම පැමිණියේ වටපිටාව ගැන කිසිදු කල්පනාවකින් තොරවය.හිස ඔසවා බලත්ම මුහුදු වෙරළේ සිට මෑතට එන ඡායාවක් මගේ ඇස ගැසිණ. දුරින් දකින එය හඳුනාගැනීමට මම උත්සාහ ගත්තෙමි. සමහර විට රෑ පහන් වනතුරු වරාය ආරක්ෂා කරන නාවික හමුදා නිලධාරීන් ගැන සොයා බැලීමට හමුදා ලොක්කෝ පැමිණෙති. ළං ළංව එද්දී ඔහු අත දුරදක්නයක් ද ඇති බව පෙනිණ. කොට කලිසමක් හා සුදුපාට ටීෂර්ටයකින් සැරසුණු මේ පුද්ගලයා මට සමීප වන තුරුම මට හඳුනාගත හැකි නොවීය.”ආ සෙනෙවිරත්න මේ පාන්දර කොහෙද මේ යන්නෙ.”ඔහු ඇසුවේ මහ පුදුමයකිනි. ඒ රාම් මෝහන් නම් අප පුහුණු ආයතනයේ ප්‍රධානියාය.”සර් මේ පාන්දර?”නොසිතාම මගෙ මුවින් පිටවිය.”නැවක අමුතු සද්දයක් ඇහුනා. ඒකයි මං බලන්න ආවේ. සමහරවිට නළාවක් එහෙ මෙහෙ වෙලා වෙන්න ඇති.”මටද ඇසුණේ ඒ හඬම විය යුතුය.”ඇයි සර් මොකුත් ප්‍රශ්නයක්ද?””එහෙම දෙයක් පෙනෙන්න නැහැ. සමහරවිට අලුත් නැවක් නැංගුරම් ලන බවට සංඥාවක් කරන්න උත්සාහ කරනව ඇති..”මම නිහඬව අසා සිටියෙමි. ඈතින් ඈතට මුළු නැව් තටාගයම මා ඉදිරිපිටය. රුවල් නැවක සුදු රෙදි වියමන ද මට පෙනේ. වෙනදා නුදුටු අමුතුම දර්ශන පෙළකි. සිත තුළ ඇති පටලැවිල්ල මේ අමුත්තට හේතුවක් දෝයි මට සිතිණ.”මම සෙනෙවිරත්නව අද උදේ කාර්යාලයට කැඳවන්නයි හිටියෙ. කොහොමත් ව්‍යායාමවලින් පසුව ඇවිත් මාව හමුවෙන්න””මොකද සර් බිඳුණු නැවක ප්‍රශ්නයක්ද?””නැව්වල ප්‍රශ්න කොච්චර තියෙනවද? මේක පෞද්ගලික කාරණයක්. හැබැයි ඒක පුහුණුවටත් බලපානව. කාර්යාලයට ආවහම අපි කතාකරමු.”එසේ පැවසූ ඔහු දුර දක්නය ද අතැතිව ගාම්භීර ගමනින් මා පියමන්කොට යන්නට ගියේය.මට දෙවියන් සිහිවිය. සිත තුළ ඇති පටලැවිල්ල දෙගුණ තෙගුණ විය. මා පිළිබඳ සියලු රහස් මූලස්ථානයට ආරංචි වී තිබේ. පොළව ගිනිගත් සෙයක් දැනේ. මේ ප්‍රශ්නයට මා ප්‍රසිද්ධියේ කෙසේ මුහුණ දෙන්නද? සිත සැහැල්ලුකර ගැනීම සඳහා යන්නට ආ ගමන නවතා මම ආපසු හැරුණෙමි.එදින ව්‍යායාම් කිරීම සඳහා මා පැමිණියේ රිදුම් දෙන දෙපාවලිනි. හැම දෙයක්ම නුරුස්සන සුළුය. දිවීම්, පැනීම් හා පෙළපාළියේ ගමන ඔහේ පුරුද්දට සිදුවිය. දහදිය බේරෙන ගත ගසක් යට දිගාකිරීමට හෝ මට සිතක් නොවීය. මම උදයකුමාර, දයාසිරි ඇතුළු සියල්ලන්ම මඟහැර කාර්යාලයට ගියෙමි.ලුතිනන් රාම් මෝහන් මා එනතුරු සම්පූර්ණ නිල ඇඳුමින් සැරසී බලා සිටියේය. තොප්පිය පමණක් මේසය මත විය.”වාඩිවෙන්න”දෑස් බිමට හරවාගෙන මම ඔහු ඉදිරියේ වූ පුටුවේ ඉඳගතිමි.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=as1102276</link>
    <topic>මිනිත්තුවක කතාවක්</topic>
    <author>ජයෝද්‍ය දිලංක අභයගුණසේකර</author>
    <content>මිනිත්තුවක කතාවක්කෙස් ගහෙන් බේරුණාකොස් ගස් කැපීම සඳහා අවසරය ගැනීමේ දී මුල් කටයුත්ත, ලියුම් පෝරම කොළ සැකසීම සිදුවන්නේ ගම්මුලාදෑනි හෙවත් ආරච්චිල රාලහාමිගෙනි. නීතිය කෙසේ තිබුණ ද සමහර අයගෙන් හයිරන් කමට ද ආරච්චිලාගේ ඇයි හොඳයි කමට ද, පඬුරු පාක් කුඩම්වලට ද මෙම කර්තව්‍ය කෙරෙන අවස්ථා කීමට ය. මේ කියන ‘ඒබරන්’ උන්නැහේට ද කොස් ගහක් කැපීමේ අවශ්‍යතාවක් ඇති වී ආරච්චිල හමුවීමට තෑගි බෝග ද රැගෙන ගියේ ය.“රාලහාමි මට කොස් ගහක් කපා ගන්ඩ ඕනෑවෙලා මේ ආවේ”“එකට දෙකක් කපාගන්නවා. ඒබරන් උන්නැහේ.”“එතකොට රාලහාමි පෝමිට් කඩදාසි කොළ”“ඒවා මම බලාගන්නං. ඒබරන්ට තියෙන්නේ කපන්ඩ”ආරච්චි කියූ ලෙස ම ඒබරන් කොස් ගස් දෙකක් ම කැපුවේ ය. මේ අතරම ආරච්චිල සමඟ විරසක වී සිටි ‘ගුණා’. මේ ගැන ඒජන්තුන්නැහේට පෙත්සමකින් ලියා දැන්වීය. වහා ක්‍රියාත්මක වූ ඒජන්තුන්නැහේ ආරච්චිල වෙත වගඋත්තර බැඳීමට පැමිණෙන ලෙස අණකොට යැවීය. වැඩේ ගැස්සී ඇති බව දැකගත් ආරච්චිල දස අතේ කල්පනා කළේ ය. ඔහුගේ කපටි මොළයට හොඳ අදහසක් පහළ විය. “ඔහු ඒබරන් ගෙන්වා උපදෙස් දී අකුරු සෑස්තරය එතරම් නොදන්නා ඒබරන්ට ඉස්පිල්ලක් පාපිල්ලක් නෑර ඒ ආකාරයෙන් ම ලිවීමට ලිපියක් ලියා දුනි. එය එලෙසම සිදුවිය. ආරච්චිල වහා ගොස් ඒජන්තුන්නැහේ සම්මුඛ විය.“අනේ හාමුදුරුවනේ, මම නං මගේ රාජකාරිය හරියට කොරනවා. මේ ඒබරන්නේ වැඩේ වරද්දගෙන තියෙන්නේ”“මොකක් කිව්වා”“මේ ලියුමේ ‘කෙස්’ ගහක් කපන්ඩ අවසර ඉල්ලා තියෙන්නේ. මං මේ වැරැද්ද හදන්ඩ එන්ඩ කියලා, පයිංඩ පිට පයින්ඩ යැව්වා. මිනිහ නෙවෙයි ආවේ” කියමින් ආරච්චිල ලිපිය ඔහු වෙත පෑවේ ය.ඒජන්තුන්නැහේ ලිපිය කියවා ආරච්චිල ගේ උඩ සිට පහළට තියුණු බැල්මක් හෙලා“මම නොදන්නවායැ, තමුසේගේ කැරට්ටුව, තමුසේ අද ‘කෙස් ගහෙන් බේරුණේ” කියලා හිතා ගන්නවා හොඳයි” කියා අඩිය වේගයෙන් පොළොවේ ගැසුවේ ය.ජයෝද්‍ය දිලංක අභයගුණසේකරනුවරඑළියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=as1102277</link>
    <topic>නුවණැති පුද්ගලයා තමන්ට අදාළ නොවන දේ නොසලකා හරින්නේය</topic>
    <author>සාකච්ඡා කළේ -රමණී සුබසිංහ</author>
    <content>නුවණැති පුද්ගලයා තමන්ට අදාළ නොවන දේ නොසලකා හරින්නේයයම් කෙනෙක් තමන්ට අවැඩක්, නපුරක් කළේ නම්, පරිභව කළේ නම් ඒ ගැනම සිතමින් ද්වේශයෙන් කල් ගෙවන්නේ බණ දහම් නොදන්නා පුද්ගලයා ය. එසේ කල් හරීමෙන් සිදු වන්නේ අදාළ තැනැත්තා පිළිබඳ මුලින් උපන් වෛරය තව තවත් සිතෙහි තද බද වීමය. සංසිඳ වීමට නොහැකි වන සේ වෛරය වර්ධනය වීමය.අද සමාජය බොහෝ තරගකාරී ය. අධ්‍යාපනය ලබන කුඩා දරුවා ගේ සිට, රැකියා ආයතන, විවිධ සමාජ සංවිධාන, වෙළෙඳ ව්‍යාපාර, ජනමාධ්‍ය ඈ ආදී සියලුම ක්ෂේත්‍රයන් හි විශාල තරගකාරී බවක් දක්නට ලැබේ. එහෙත් අප කල්පනා කළ යුතු වන්නේ තරගයට සූදානම් වීමට නොව අවශ්‍යතා සම්පූර්ණ කර ගැනීමට ය.දරුවන්ට අධ්‍යාපනය ලබා දිය යුතු වන්නේ තරගය සඳහා නොවේ. සමාජයට හොඳ පුරවැසියකු බිහි කිරීමේ අපේක්‍ෂාවෙනි. කරුණාව, දයාව හඳුනන, යහපත් චර්යාවන්ගෙන් යුතු නිර්මාණශීලී පුද්ගලයකු අනාගතයට දායාද කිරීමේ බලාපොරොත්තුවෙනි. වෙළෙඳ ව්‍යාපාරයක නිරතවන අයකු පවා අනික් ව්‍යාපාරිකයන් සමඟ තරගයට නොව තම පවුල පෝණය කිරීම උදෙසා යමක් උපයා ගත යුතුය. තවත් කෙනෙක් යටපත් කොට සිය බඩු භාණ්ඩ පමණක් විකුණා ගන්නට ආධිපත්‍ය පතුරුවා හරිමින්, අන්‍යයන් පරාජය කරමින් යන ගමන ඔහුට ද අනර්ථයකි. සමාජයට ද අයහපතකි.සමාජ සේවය නම් තරගකාරී බව නොවේ. සමාජයේ අවශ්‍යතා සම්පූර්ණ කිරීමකි. බුදුරජාණන් වහන්සේ දේශනා කොට වදාළේ යම් පුද්ගලයෙක් තමන්ට විරුද්ධව කටයුතු කරන අය පිළිබඳ වෛරයෙන් පසුවනවා නම් අපහාස කරන අයට අපහාස කරනවා නම් ඔහු ගේ බලාපොරොත්තු කිසිකලෙකත් ඉටු නොවන බව ය. එමෙන් ම යම් තැනැත්තකුට කිසියම් පරිත්‍යාගයක් කරනවා නම් තමන්ට ද වක්‍රාකාරයෙන් හෝ සමාජයේ පරිත්‍යාග හිමි වන බව ය. අක්‍රෝශ පරිභව කරනවා නම් ආක්‍රෝශ පරිභව ම ලැබෙන බවය. අප ජීවිතයේ සෑම කාර්යයකම නියැළිය යුතුවන්නේ මේ යථාර්ථය තේරුම් ගැනීමෙනි.විවිධ පුද්ගලයන් කෙරෙහි, යම් යම් ක්‍රියාකාරකම් පිළිබඳ ඇති අප්‍රසාදය නිසා තරහව ඇති වීම සාමාන්‍ය දෙයකි.ඒ සිදුවීම් නිතර නිතර සිහිපත් කරමින් සිටිනවා නම් වෛරී චේතනාව වර්ධනය වීමට පුළුවන. ගහ බැණ ගන්නට යන්නේ එවන් අවස්ථාවන් හි දී ය.දිගින් දිගට ම තම විරුද්ධවාදීන් ගැන ක්‍රෝධ සහගත වීමෙන් ඇති වන්නේ බද්ධ වෛරයයි. ඒ ඉතා භයානකය. බද්ධ වෛරය නිසා ජීවිතය ම විකෘති වීමට පුළුවන. රූප සම්පත්තියෙන් යුතු අයකු ක්‍රමයෙන් අවලස්සන වීමට පුළුවන. හොඳ ගුරුවරයෙක් නම් නරක ගුරුවයෙක් බවට පත්වීමට පුළුවන. හොඳ දරුවෙක් ලෙස වැඩිහිටියන් ගේ ආදරයට පාත්‍ර වූ දරුවකු අයහපත් වූවකු වීමට පුළුවන. තරහව ඉපදීම සාමාන්‍ය සිදුවීමකි. අයහපතක් සිදුවන්නේ එය දිගින් දිගටම සිත බැඳ තබා ගැනීමෙනි. කීර්තිය, ධනය, බලය පිරිහෙන්නේ එවැනි පුද්ගලයා ගේ ය.වෛරී සිත පාලනය කර ගන්නේ කෙසේ ද?කෙනෙක් තමන්ට විරුද්ධව කවර හෝ ක්‍රියාවක් කළ අවස්ථාවක ඒ අයුරින් ම ඊට ප්‍රතික්‍රියා නොදැක්විය යුතුය. පෘථග්ජන පුද්ගලයකුට මෙය අසීරු කාර්යයක් විය හැකි ය. එහෙත් පරිභව කළේ නම් පරිභව කරන්නට යෑමෙන්, දඬුවමට දඬුවමින්ම පිළිතුරු දෙන්නට යෑමෙන් සිදු වන්නේ ප්‍රශ්නය දුරදිග යාමකි.කෙනෙක් කළ කී දේ නැවත නැවත සිහිපත් කිරීමෙන් ද වැළකිය යුතුය. අසල්වැසි කාන්තාවක් ඔබ පිළිබඳ නොමනා කතාවක් පතුරුවා ඇතැයි සිතන්න. ඒ ගැන උරණව තවත් කාන්තාවක් සමඟ කියවමින් බැණ වැදීම නුසුදුසුය. එමඟින් දෙපිරිස අතර තව තවත් වෛරය වර්ධනය වනවා මිස ගැටුම සමථයකට පත්වන්නේ නැත. කෙනෙක් නිවැරැදි පුද්ගලයෙක් පිළිබඳ එවැනි කතාවක් පතුරුවා හරින්නේ සිය චරිතයේ වූ යම් අඩුපාඩුවක් වසා ගැනීමටය. නුවණැති පුද්ගලයා තමන්ට අදාළ නොවන දේ අදාළ නොවන ලෙසම නොසලකා හරින්නේ ය.වෛරී සිතුවිලි ඉස්මතු වන විට සිරුරේ උද්වේගීකර බව ද වැඩිවේ. එවැනි අවස්ථාවක කය වචනය සංවර කර ගැනීම වැදගත් ය. එසේ කටයුතු කරන්නේ නම් සමාජයේ ඕනෑම කෙනකුට, ඕනෑම නපුරු පුද්ගලයකුට, හොඳ මිනිසකු වීම අපහසු වන්නේ නැත. අවශ්‍ය එකම දෙය සිහිය පිහිටුවා ගැනීමය. හොඳින් කල්පනාකර බලා වැඩ කිරීමය.වෛරී සිතිවිලි පාලනය කිරීමට නම් මෛත්‍රී චිත්තය වැඩිය යුතුය. මේ විෂම වූ සමාජයේ තවත් කෙනකුට මෛත්‍රී සහගත වන්නේ කෙසේද? යන සිතිවිලි ඔබට ඇතිවිය හැකිය.මෙසේ කල්පනා කරන්න.ඔබ බැණුම් ඇසීමට කැමති නැත. එසේ නම් අන් අයද බැණුම් ඇසීමට අකැමැතිය. ඔබ, කිසිවකුගේ දඬුවමකට කැමැති නැති. අන්‍යයන් ද එසේ ය. ඔබ සුවපත් වීමට කැමැති ය. නිදුක් වීමට කැමැතිය. සමාජයේ අන් සියලු දෙනා ද නිදුක් නිරෝගී බව ප්‍රාර්ථනා කරති. මෙසේ සිතීමෙන් අන්‍යයන් වෙත ද මෛත්‍රී සහගත වීම අපහසු වන්නේ නැත. ජීවිතයේ පුරුද්දක් ලෙස මෛත්‍රී භාවනාව වඩන පුද්ගලයා කෝප සහගත වන්නේ නැත. ඔහු ගේ ශරීර පැහැය ද ප්‍රසන්නය. ස්වාභාවික අනතුරුවලින් විපත් සිදු වන්නේ නැත.ජීවත්ව සිටින තාක් කවර සැප සම්පත් මධ්‍යයේ දිවි ගෙවුවද බොහෝ දෙනා මරණාසන්න මොහොතේ දී වේදනාවකින් පීඩා විඳී. තමන්ට තමන් වෛර කරන තරමට ඒ පීඩාව දැඩිය. එහෙත් මෛත්‍රී භාවනාව පුරුදු කළ පුද්ගලයාට ඒ වේදනාව සාමාන්‍ය දෙයක් ලෙස සලකා මෛත්‍රී භාවනාව වැඩීමට පුළුවන. ඔහු ගේ පරලොව සුගතිගාමී වීමට එය මනා පිටුවහලක් වේ.මෛත්‍රී භාවනාව වැඩීමට වයස් භේදයක් නැත. කුඩා දරුවා ගේ සිට මහල්ලා දක්වා ම පුරුදු පුහුණු කළ හැකි භාවනාවකි. දෛනිකව විනාඩි පහක තරම් සුළු වේලාවක්හෝ එහි නිරත විය හැකි නම් ඒ තැනැත්තාට ජීවිතය සාර්ථක කර ගැනීම අසීරු වන්නේ නැත. ඔහු කිසිවකුට වෛර කරන්නේ හෝ වෛරී සිතිවිලි වර්ධනය කරන්නේ හෝ නැත.අසවලා මට බැන්නේ ය, අපහාස කළේ ය. මා පැරද වූයේ යැ යි සිතා ක්‍රෝධ නොකරන්නේ ඥානවන්තයා ය.අඥානයා නිතර ම කටයුතු කරන්නේ අන්‍යයන් සමඟ විරසක සිතිනි. පැරදවූවා, මට පරිභව කළා. මගෙන් නම් ඔහුට සමාව නොලැබෙන් යැයි සිතමින් කල් ගෙවන ඔහු ජීවිතය ම අසාර්ථක බවට පත් කරගන්නේ ය. එවන් චර්යාවන් ඇති ස්ථවිරයන් කෙනකු පිළිබඳ අපූරු කතාවක් ධම්ම පදයේ යමක වග්ගයේ සඳහන් ය.පසුබිම් කතා වස්තුවථුල්ලතිස්ස ස්ථවිර තෙමේ බුදුරජාණන් වහන්සේ ගේ නැන්දණිය ගේ පුත්‍රයාය. පැවිදි වූයේ මහලු වියේ දී ය. කිසිදු බණ භාවනාවක නොයෙදී ආහාරපාන පමණක් ගනිමින් කටයුතු කළ මේ ස්ථවිර තෙමේ අහංකාරයෙන් ඔද වැඩුණු සිත් ඇති වූයේය. අග්‍රශ්‍රාවකයන් වහන්සේ දුටුවද ගරුසරු නොදැක්වූයේය. දිනක් එක් තරුණ භික්‍ෂූන් වහන්සේ නමක් ඵුල්ලතිස්ස ස්ථවිරයන්ට මේ පිළිබඳ දොස් පවරන්නේ එයින් කිපී බැණ වැදී දඬුවම් ලබා දෙන්නෙමැයි සිතා බුදුරජාණන් වහන්සේ හමුවට පැමිණෙත් ය.තෙරුන්ගෙන් තොරතුරු විමසූ බුදුරජාණන් වහන්සේ “ථුල්ල තිස්ස ඔබ භික්‍ෂූන් වහන්සේගේ පැමිණීම දැක උන් තැනින් නැගිට ඉදිරියට ගොස් පා සිවුරු ගත්තෙහි ද? අසුන් පැනවූයෙහිද?” යි විචාළහ.තෙරුන් ඒ කිසිත් නොකළ බව අසා ඒ පිළිබඳ භික්‍ෂූන් වහන්සේ කමා කරගන්නා ලෙස වදාළහ. එවිට ථුල්ලතිස්ස ස්ථවිර තෙමේ, “ස්වාමීනි මට එය කළ නොහැකි ය. මේ උන්වහන්සේ මට බැණ වැදුණේ ය. මම උන්වහන්සේ ගේ සිත් නොරිදවූයෙමි. පාඩුවේ සිටියෙමි. මා අත වරදක් නැත. එහෙයින් උන්වහන්සේ කමා කරගන්නැයි කීමෙහි තේරුමක් නැත.” යි කීවේ ය.බුදුරජාණන් වහන්සේ ඉදිරියේත් මෙසේ නොහික්මුණු ලෙස කටයුතු කරන මේ තෙරුන් කවරෙක් දැ යි භික්‍ෂුන් වහන්සේ අතර කතා බහ ඇතිවූ හ. එවිට භාග්‍යවතුන් වහන්සේ “මහණෙනි. මොහු දැන් පමණක් නොහික්මුණු කෙනෙක් නොවේ. පෙරත් නොහික්මුණේ යැයි” වදාරා භික්‍ෂූන් වහන්සේ ගේ ඉල්ලීම පරිදි ථුල්ලතිස්සයන් ගේ අතීත කතාව දේශනා කොට වදාළහ.යට ගිය දවස බරණැස් නුවර ‘දෙවල’ නම් තවුසෙක් තපස් කරමින් හිමාලය වනයෙහි වාසය කරන්නේ ලුණු ඇඹුල් මුසු ආහාර පිණිස නුවරට පැමිණෙන්නේ ය. වළන් කළගෙඩි තනන කුඹල්හලකට පැමිණ කුඹල්කරුගෙන් අවසර ගෙන රාත්‍රිය එහි ගතකරන්නේ ය. මේ අතර ‘නාරද’ නම් අන් තවුසෙක් ද හිමාලයෙන් අවුත් කුඹල්හලෙහි වසන්නට කුඹල්කරුගෙන් අවසර ඉල්ලීය. එවිට කුඹල් කරු’ස්වාමීනි! දැන් එහි තවුසෙක් වෙසේ. මම ඔහුට කුඹල් හල බාර දුනිමි. ඔබ වහන්සේ හා එකට වසන්නට කැමති නම් මගෙන් වරදක් නැත.” යි කීවේ ය. දෙවල තවුසාගෙන් ද අවසර ගෙන නාරද තවුසා ද එහිම නවාතැන් ගන්නේ ය. රෑ බෝ වූ කල් හි දෙදෙනා ම නින්දට ගියහ. නාරද තවුසා නින්දට යන කල දෙවල තවුසා නිදා සිටින තැන ගැන මතකයේ තබා ගත්තේ ය. එහෙත් දෙවල තවුසා එතැනින් නික්ම දොරමැද හරහට නිදා ගත්තේය. මේ නොදත් නාරද තවුසා රාත්‍රී එළියට යන්නේ දෙවල තවුසා ගෙ ජටාව පෑගෙන්නේ ය. සමාව ගෙන එළියට ගොස් නැවත පැමිණෙන්නේ දෙවල තවුසා හිස තබා සිටි පසින් නොගොස් පය පාමුලින් යන්නේ ය.එහෙත් නිදා සිටි ඉරියව් වෙනස් කළ දෙවල තවුසා ගේ බෙල්ල පෑගෙන්නේ ය. එයින් ද කෝප ව බැණ වැදුණ දෙවල තවුසාට තමන් අත වරද නොවූ බව පුන පුනා කී වද, සමාව අයැදුව ද නාරද තවුසාට සමාවක් නොලැබුණේ ය. ”හොර තවුස! තට මගෙන් සමාවක් නැත. දෙවරක් ම තෝ මා පෑගුවෙහි යි. තට ශාප කරමි’ යි කියා, ‘හිරු උදාවන කළ තගේ හිස සත් කඩකට පැලේවා’ යි ශාප කළේ ය. එවිට නාරද තෙමේ “ඇදුර! ඔබ මා අත වරදක් නැතැයි කියද්දිත් මා හිස සත් කඩකට පැලේවා යි ශාප කරන්නෙහි ය. දැන් මම, වරද යමකු අත වේ නම්, ඔහු ගේ හිස පැලේවා යි ශාප කරමි’ යි කී ය. ‘දෙවල’ ගේ හිසට ශාප කඩා වැටෙන බව දත් නාරද තවුස් තෙමේ ඒ ගැන අනුකම්පාවෙන් ඍධි බලයෙන් අරුණ නැගීම වළකාලී ය.අරුණ නොනගින නිසා ඊට හේතු සොයන බරණැස් රජු මේ තවුසන් දෙදෙනා ගේ ක්‍රියා කලාපය දැන ඍධිය අත් හරින ලෙස නාරද තවුසාට කියන්නේ ය. ඍධිය හැරීමට නම් ‘දෙවල’ තවුසා තමාගෙන් සමාව ගත යුතු බවත් නැතහොත් හිරු නැගෙන කල ඔහු ගේ හිස සත්කඩකට පැලී යන බවත් නාරද තවුසා කී ය. එහෙත් දෙවල තවුසා ඊට අකැමැතිය.රජ අණ නිසා අකැමැති සිතින් ම සමාව ගන්නේ ය. නිවැරැදි සිතින් සමාව නොගත් නිසා ‘දෙවල’ තවුසාගේ හිසමත ශාපය කඩා වැටෙන බව දැන ඔහු අසල විලට ගෙන ගොස් මැටි පිඩක් හිස මත තබා බෙල්ල තෙක් දියයට බස්සවන ලෙසත් හිරු නැගෙත් ම පිහිනා යන ලෙසත් දැන්වී ය. රජ අණින් එසේ සිදු කෙරිණි. නාරද තවුස් තෙමේ ඍධිය අත් හළේ ය. හිරු රැස් නැංගේ ය. දෙවල තවුසා ගේ හිසමත වූ මැටි පිඩ සත්කඩකට පැළී ගියේ ය. දෙවල තෙමේ පිහිනා ගොස් අන් තැනකින් මතු වී ය. මේ දෙවලයා නම් ථුල්ල තිස්ස තෙරුන් ය. පෙර භවයෙහි ද නොකීකරු වූ හෙතෙම මේ භවයෙහි ද නොකීකරු වූවේ ය.සාකච්ඡා කළේ -රමණී සුබසිංහමාර්තු 4 දා ලයනල් වෙන්ඩ්ට් හිදී...එක්දහස් නවසිය හැට අට වසරේ චිත්‍ර ශිල්පියකු ලෙස දවස පුවත්පතින් ඇරැඹි ගමන්මඟේ දී ඔහු පසු කළ කඩඉම් බොහෝය. පරිගණක නොතිබු එකල ඔහු පරිගණකයක් මෙන් කටයුතු කළේය. සිංහල, දෙමළ, ඉංගි‍්‍රසි පුවත්පත්වල මුල් සිරස්තලය හැඩ වූයේ ඔහුගේ අතිනි. විශේෂයෙන්ම ‘දවස’ හා ‘සන්’ පුවත්පත්වල ශීර්ෂ පාඨ හැඩ ගැන්වූයේ ඔහුය. ඔහු කාටුන් චිත්‍ර පමණක් නොව කෝලම් චිත්‍ර ද ඇන්දේය.වසර ගණනක චිත්‍රකර්මයේ දස්කම් පාන පෑලියගොඩ දයානන්ද නම් වන ඔහුගේ පළමු චිත්‍ර ප්‍රදර්ශනය ලබන 4 දා සවස ලයනල් වෙන්ඩ්ට් කලාගාරයේදී පැවැත්වේ.“මම මුලින්ම කළේ අකුරු ඇඳීම. ඒ කාලේ කවුරුත් අකුරු අන්දවා ගන්න ආවේ මා ළඟට. අද වගේ පත්තර පිටු හදන්න කොම්පියුටර් භාවිතයක් තිබුණේ නැහැ. පසුව මම චිත්‍ර අඳින්න පටන්ගත්තා. 1981 අවුරුද්දේ මම දිවයින පුවත්පතට සම්බන්ධ වුණා. ඊට පස්සේ බින්දු පුවත්පතේ චිත්‍ර ඇන්දා. පසුව එහි ප්‍රධාන කර්තෘවරයා ලෙස කලක් කටයුතු කළා.”පැන්සල හා පින්සල තම ආත්මය කරගෙන චිත්‍ර නිර්මාණයේ දස්කම් පෑ දයානන්ද වසර හතළිස් ගණනක් පුරා පුවත්පත් ක්ෂේත්‍රයේ රැඳී සිටින්නේය. මෙම ප්‍රදර්ශනයේ විවිධ ලාලිත්‍යයේ චිත්‍ර ප්‍රදර්ශනයට තබා ඇත්තේය. ඒ අතර කැන්වස් රෙද්දේ තෙල් සායමින් ඇඳි චිත්‍ර ද වේ.විවිධ අකුරු රටා පමණක් නොව, හුරුබුහුටි ළමා චිත්‍ර ඇඳීමේ ද දස්කම් පෑ දයානන්දගේ බෞද්ධ චිත්‍ර ද නිර්මාණය කළේය. පුවත්පතට පමණක් ඔහුගේ තෙලිතුඩ සීමා නොවූයේය. ඔහු පොත් පිටකවර ද නිර්මාණය කළේය. එදා මෙදාතුර නිර්මාණය කරන ලද පොත් පිටකවර ප්‍රමාණය ඔහුටවත් මතක නැත.මේ සියලු දස්කම් විස්කම් එක්තැන් කර පවත්වනු ලබන ‘පෑ දයා’ චිත්‍ර දැක්ම ලබන 5, 6 යන දෙදින ද දවස පුරාම විවෘතව පවතී.ඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=as1102278</link>
    <topic>මනරංජන දර්ශනීය ලංකා...</topic>
    <author/>
    <content>මනරංජන දර්ශනීය ලංකා...බුන්දල කුරුලු අභය භූමියට පිටරටින් ආ අමුත්තෝ..... රම්බොඩ දිය ඇල්ල කඩා හැළෙමින්....ඔබ නෙත ගැටෙන අප රටේ සොඳුරු දසුන් පහත ලිපිනයට අප වෙත යොමු කරන්න.මනරංජන දර්ශනීය ලංකා ’සිළුමිණ’, ලේක්හවුස්, ඩී.ආර්.විජේවර්ධන මාවත, කොළඹ 10. ඊමේල් - editor@silumina.lk (එවන ඡායාරූප JPEG-Images ලෙසින් එවිය යුතුය.)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=as1102279</link>
    <topic>නවකවදයට තිතක් ආදර්ශය ගමේ පාසලකින්</topic>
    <author>ඡායාරූප හා විස්තර</author>
    <content>නවකවදයට තිතක් ආදර්ශය ගමේ පාසලකින්නවක වදය අද විවිධ මුහුණුවරින් විශ්ව විද්‍යාල, කාර්මික හා තාක්ෂණ ආයතන මෙන්ම ගුරු අභ්‍යාස විදුහල් හරහා ගොස් පාසල් කරා ද ව්‍යාප්තව ඇති අයුරු නිතර අසන්නට ලැබෙන දෙයකි. එකිනෙකා හඳුනාගැනීමේ මුවාවෙන් කෙරෙන මේ නවක වදය ඇතැම් කාලවකවානුවලදී ඉතා පහත් අමානුෂික මට්ටමක් කරා ද ගිය අවස්ථා බොහෝය.උසස් පෙළට අලුතින් ඇතුළුවන පාසල් සිසුන් සඳහා නවක වදය වෙනුවට එකිනෙකාට ගරු කරන සුහද වාතාවරණයක් ගොඩනැගීමේ අලුත් ක්‍රමවේදයක් පසුගියදා මැදිරිගිරිය ජාතික පාසලේ විදුහල්පති උපුල් ජයරත්න මහතා විසින් හඳුන්වා දෙනු ලැබීය.කවුඩුළු වැව හා සොරොව්ව නරඹන සිසුන්සිසුන් අතර සහෝදරත්වය සහ අන්‍යෝන්‍ය සහයෝගීතාව වර්ධනය කෙරෙන මේ වැඩ සටහන පිළිබඳව ජයරත්න මහතා අප හා අදහස් දැක්වූයේ මෙසේය.“උසස් පෙළට තේරුණු සිසුන් පළමුවෙන්ම පංති කාමරයට දැම්මේ නෑ. විවිධ විදුහල්වලින් පැමිණි මේ දරුවන් අතර විවිධ තරාතිරම්වල විවිධ චරිත හා විවිධ අදහස් ඇති අයයි සිටින්නේ.ඒ අයගේ සිතුම් පැතුම් අපි අවබෝධ කර ගත යුතුයි. ඔවුන්ට එක එල්ලේ අභියෝගවලට මුහුණදීමේ අපහසුතාව හා කුතුහලය සැකය මඟ හරිමින් කිසිම පාසලක නැති අයුරින් අලුත් වැඩ සටහනක් මම නිර්මාණය කළා.එහි පළමු පියවර වශයෙන් මව්පිය හමුවක් පැවැත්වුවා. තරුණ දරුවන් යහමඟට ගත යුත්තේ කෙසේ ද? දරුවන් වෙනුවෙන් කළ යුතු හා නොකළ යුතු දේත් මා එහිදී සාකච්ඡා කළා.මේ වැඩසටහනින් අප හොඳ ප්‍රතිඵල ලැබුවා. දෙවනුව ඔවුන්ට නිදහසේ ඔවුන්ගේ අදහස් උදහස් හුවමාරු කරගෙන හඳුනාගෙන විශ්වාසය ගොඩනඟාගන්නා විදිහට වැඩ සටහන් දියත් කළා.විදුහල්පති උපුල් ජයරත්න මහතා නවක සිසුන් සඳහා දේශනයක් පවත්වමින්ඒ අනුව මුලින්ම සාමූහික ශාරීරික අභ්‍යාස පුහුණු වැඩ මුළුවක් සහ ක්‍රීඩා උත්සවයක් පැවැත්වූවා. සෞන්දර්යාත්මක ක්‍රියාකාරකම් ද පැවැත්වූ අතර ප්‍රදේශයේ පරිසරවේදියකු වූ සෝමරත්න පතිරණ මහතාගේ පරිසර උද්‍යානය (ගෙවත්ත) නැරැඹීම හා ඒ කටයුතු හැදැරීම තුළින් ළමයින්ට විශාල සතුටක් හා වින්දනයක් ලබන්නට ඉඩ සලසා දුන්නා.එමෙන්ම පියමන් චාරිකා වශයෙන් කවුඩුළු වැව නැරැඹීම ආදිය සිදු කළා. ප්‍රදේශයේ ඓතිහාසික හා පාරිසරික ස්ථාන නැරැඹීමට කටයුතු හා පහසුකම් සැලැස්වුවා. අවසාන වශයෙන් විවිධ ප්‍රසංගයක් ද පැවැත්වූවා.මේ වැඩ සටහන ඉතාම ඵලදායි අයුරින් ඔවුන්ගේ ජීවිතවලට විශාල පරිවර්තනයක් ඇති කළා. නවක වදය දීමේදී තම බලය පැතිරවීම, අවමන්වලට ලක්කිරීම ආදිය නැතිව ගියා. දැන් ඔවුන් මිත්‍ර ලීලාවෙන් සහජීවනයෙන් නිර්මාණශීලීව පොත පතට නිසියාකාරව නෙත සිත මෙහෙයවමින් නිර්මාණ ශක්තිය ඇති දරුවන් බවට ද පත්වී සිටිනවා.ශිෂ්‍ය භට පුහුණු කඳවුරේදීඔවුන්ගේ කුසලතාවලට වටිනා අගයක් හා වින්දනයක් මින් ලබනවා. අත්හදා බැලීමක් වශයෙන් කරන ලද මේ වැඩසටහනේදී සියලුම ළමයින් පිළිබඳව මමත් මගේ ගුරු මණ්ඩලයත් විශ්වාසය තබා තිබෙනවා. ඔවුන් අභිමානවත් දරු පිරිසක් වෙනවා නොඅනුමානයි. උසස් පෙළ හදාරන මේ සියලු දරුවන් සඳහා ඔවුන්ට අවශ්‍ය සියලුම පහසුකම් ලබා දෙනවා.ඡායාරූප හා විස්තරහිඟුරක්ගොඩ සමූහඅමරසූරිය ගලප්පත්තිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=as11022710</link>
    <topic>මට ඉස්කෝලෙ යන්න හිත් නුදුන්නෙ කරුමෙට</topic>
    <author>ටෙක්ලා පද්මිණී කාරියවසම්</author>
    <content>මට ඉස්කෝලෙ යන්න හිත් නුදුන්නෙ කරුමෙට“මගේ අකීකරුකම තමයි මේ සේරටෝම මුල අපේ අම්මා මට නිතර ම කීවා යාළුවෝ එක්ක ඇවිදින්න යන්න එපා කියලා. ඒත් මම ඒ කීව කිසිම දෙයක් ඇහුවේ නැහැ. අම්මා කියන දේ අහලා ඉස්කෝලෙ ගියා නම් මේ කිසිම දෙයක් නොවෙන්න තිබුණා.මම නඩු දෙකකට තමයි මෙහේට දාලා තියෙන්නෙ. එකක් යාලුවෝ එක්ක ගිහින් රණ්ඩුවකට පැටලිලා. මං එහා පැත්තේ රිමාන්ඩ් එකේ අවුරුද්දක් හිටියා. එක නඩුවකට මට ඇප ලැබිලා. ඒ නිසා මං හිටියේ එළියේ. මේ පැත්තට දැම්මහම මං මෙහෙන් පැනලා ගියා. එහෙම ගියහම ආයෙත් මාව අල්ල ගත්තා. දැන් පොලිසියෙන් අපිට ඉක්මනට ම අඳුන ගෙන අල්ලා ගන්නවා.මට අයියලා දෙන්නෙකුයි නංගි කෙනෙකුයි ඉන්නවා. අයියලා දෙන්නා රස්සාවල් කරනවා. එක්කෙනෙක් ගාමන්ට් එකක අනෙක් එක්කෙනා කොම්පැනියක. නංගිගේ වයස තාම අවුරුදු හයයි. මට අවුරුදු 17 ක් වෙනවා. අපේ තාත්තා වෙනත් විවාහයක් කරගෙන ඒ අම්මගේ ගෙදර ඉන්නේ. අපේ අම්මා අපිව බලා ගන්නවා. මං ඉස්කෝලෙ නවයට වෙනකල් ගියා. මට ඉස්කෝලෙ යන්න බෑ කීවාම අම්මා කීවා වඩු වැඩ ඉගෙන ගන්න කියලා.මං ටික දවසක් වඩු මඩුවක වැඩ ඉගෙන ගත්තා. සල්ලි හම්බ වෙන්නෙත් නැහැ. ඉතිං මම පේන්ට් බාස් කෙනෙක් එක්ක වැඩ කරන්න ගියා. එයා හරිම හොඳයි ළමයි තුන් දෙනෙක් ඉන්න තාත්තා කෙනෙක්. ඉතිං එයා මට හරිම ආදරෙන් දරුවෙක්ට වගේ සැලකුවා. කෑම බීම අරන් දුන්නා. ඇඳුම් අරන් දුන්නා. දවසකට රුපියල් 600 - 1000 අතර මුදලක් දුන්නා හුඟක් දවස්වලට මම රුපියල් දාහක් දෙනවා. මම ඒවා අම්මටත් දෙනවා චිත්‍රපටි බලන්නත් යනවා. පේන්ට් වැඩවලට ගියහම හැමදාම ගෙදර යන්න වෙන්නෙ නැහැ.සුමානයකට දවසක් දෙකක් හරි තමයි ගෙදර යන්න වෙන්නේ. දුර පළාත්වල වැඩ වලට ගියහම මාසයක් විතර එක දිගටම ඉන්නවා. ඉතිං හුඟක් සල්ලි ලැබෙනවා. ඒ මාමා පේන්ට් වැඩ කරන්නේ කොන්ත්‍රාත් අරගෙන. එයාට කොහේ වැඩ ලැබුණත් මාව එක්ක ගෙන යනවා. ඒ මාමා බොහොම කරුණාවන්තයි. එයා අපේ ගෙදර ගිහිල්ලත් තියෙනවා. ඒ නිසා අම්මා ඒ මාමා එක්ක වැඩ කරනවට අකමැති වුණේ නැහැ. මාමා මට පේන්ට් වැඩ ඉගැන්නුවා. මම මාමට අත් වැඩ දුන්නා.දැන් මට හිතෙනවා කරුමෙට ම තමයි මට ඉස්කෝලෙ යන්න හිත දුන්නේ නැත්තේ. මං ඉස්කෝලෙ ගියා නම් මේ වගේ තැනකට එන්න වෙන්නෙ නැහැනේ. එහෙනම් මම අනුන්ගේ ළඟ වැඩ කරන්න යන්නෙත් නෑනේ.උදුල කඳුළු සඟවා ගෙන කියාගෙන ගියේ ය. ඔහුගේ බිඳුණු හඬ ළමා වියෙහිදීම අපේක්ෂා බිඳ වැටීම පිළිබඳ ඉඟි කළේ ය. ඇත්තටම මේ දරුවාගේ හෙට දවස කෙසේ වනු ඇත්දැයි සිතමින් මට කනගාටුවෙන් යුතුව බලා සිටියෙමි. නීතිය නම් බොහෝ ප්‍රබලය. දරුවකු නිදහස සොයා ඉගිල යද්දී ම ලුහු බැඳ ගොස් අම්මා හෝ තාත්තා හෝ බාරකරුවා ගේ සිනා පිරි මුහුණ දැකගන්නට පෙර අල්ලා ගෙනවිත් රැඳවුම් නිවහනෙහි සිර කරන්නට ඒ නීතිය සමත් ය.කුසට අහරක් සොයා කුලියක් මලියක් සොයන දරුවන් සොයා සිර කරන්නට ද මේ නීතිය සමත් ය. දඟ පඟ පාන දරුවන් අල්ලා අධිකරණයට යොමු කොට සිර කරලන්නට ද නීතිය සමත් ය. දුබලයන් වන දරුවන් පීඩාවට පත් කොට ඔවුන්ගේ අනාගතය අවුල් කර දමන්නන් සිරගත කිරීමට මේ නීතිය සමත්ව නැත.දරුවෝ ආදරය ද නිදහස ද සැනසිල්ල ද භුක්ති විඳිය යුක්තෝ ය. තම පුතුන් තිදෙනාත් දියණියත් ඔවුන්ගේ මවගේ රැකවරණයෙහි රඳවා අලුත් දිවියක මිහිර සොයා ගිය උදුලගේ පියා ඔහුගේ වගකීම නොසලකා හැර ඇත. උදුලට තම පියාගේ රැකවරණය ලැබුණා නම්...“අපේ තාත්තා හරි හොඳයි. එයා අපිට ආදරෙන් හිටියා. පස්සේ පස්සේ අම්මා එක්ක රණ්ඩු වෙන්න පටන්ගත්තා. ඊට පස්සේ ගෙදරින් ගියා. දැන් එන්නෙම නැහැ.” ඒ උදුලගේ වදන් ය.මව්පියන් ගේ සෙනෙහස රැකවරණය දරුවන් යහමඟට යොමු කරවයි. දරුවන්ගේ ආරක්ෂාව ද අනාගත සුරක්ෂිතතාවය ද තහවුරු කරවයි.“මම අවුරුදු දෙකක් විතර චන්ද්‍රසේන මාමා ළඟ වැඩ කළා. රෑ වැඩ කරනව නම් කොන්ක්‍රීට් කරනව නම් එයා මට හොඳට ගෙව්වා. අපි හිටියේ යාළුවෝ වගේ. එයා හැම දෙයක් ම මට කීවා. එයා කට්ටඩියෙක්. අඳුන් බලන්න එහෙමත් දන්නවා. කේන්දර බලන්නත් දන්නවා. එයා දවසක් මගේ කේන්දරේ බැලුවා. ගණන් හදලා බලලා මට කීවා යාළුවන්ගෙන් පරිස්සම් වෙන්න. ගින්දරෙන් වතුරෙන් පරිස්සම් වෙන්න කියලා. එයා වැරැදි වැඩ කරලා වැරැදි කාරයා වෙලා වන්දි ගෙවලා තියෙනවා. එයා සේරම මට කියලා තිබුණේ. මට දරුවෙක්ට වගේ සැලකුවා. මම මාමාගේ ගෙදරත් ගිහින් තියෙනවා. ඉතිං මම කවදාවත් ම හිතුවෙ නැහැ මාමා මට වරදක් කරයි කියලා.අපි ඒ දවස්වල වැඩ කළේ මරදානේ ගෙදරක. ඒ ගෙදර වැඩ ඉක්මනට ඉවර කරලා දෙන්න ඕන වුණා. ඉතිං අපි එහේ නැවැතිලා රෑ වැඩ කළා. අපිට ගේ බාර දිලා ගෙදර අයිති අය වෙන ගෙදරකට ගිහින් හිටියේ. ඒක ලොකු ගෙයක් ලස්සනයි. මගේ අය්යගේ යාළුවෙක් ගමේ යන ගමන් මාව බලන්න ආවා. එදා අපි එයාව නවත්ත ගත්තා උදේට යන්න කියලා යාළුවටත් එක්ක කෑම ගෙනාවා. අපි කෑම කාලා කතා කර කර හිටියා. මගේ යාළුවා උදෙන් ම බස් එකට යන්න ඕන කියලා ඉක්මනට නිදා ගත්තා. මාමයි මමයි උදේ හතරට විතර නැඟිටලා වැඩ පටන් ගන්න හිටියේ. යාළුවා එහා කාමරේ නිදා ගත්තා. මාමයි මමයි වෙනදා වගෙම මෙහා කාමරේ හිටියා. මාම ගෙන් මට වරදක් වෙයි කියලා මම කවදාවත් හිතුවෙ නැහැ. මට හොඳටම කේන්ති ගියා. මාමා එච්චර උස මහත නැහැ.”දරුවන් වැඩිහිටියන්ගෙන් පතන්නේ රැකවරණයයි. පියෙක් වන් වැඩිහිටියෙක් අසලදී ඕනෑම දරුවෙක් දැරියක් පිය සෙනෙහස පතයි. එය නොලද විට දරුවා අපේක්ෂා භංගත්වයට ද කෝපයට ද වේදනාවට ද පත්වේ. එය මානුෂීය ස්වභාවයයි.“මම මාමට ගැහුවා ගහලා යාළුවා නැගිට්ටවගෙන ගෙදර යන්න ආවා. යාළුවට මම මොකුත් කීවේ නැහැ. ගෙදර ඇවිල්ලත් අම්මට මොකුත් කීවේත් නැහැ. තරහට ඔහේ හිටියා. වෙන රස්සාවක් හොයාගෙන වැඩට ගියා. හුඟක් දවසකට පස්සේ දන්නේ මාමා මැරිලා මම එයාට මැරෙන්න ගැහුවෙ නැහැ.මට එයා හොඳට සැලකුවා හරිම ආදරෙයි. එදා මොකද වුණේ කියලා මට හිතා ගන්න බැහැ. මාමට ගහලා ආව මිසක් මම මාමාගේ කිසිම දෙයක් ගෙනාවේ නැහැ. බත් ගෙනල්ලා ඉතුරු සල්ලිත් දාලයි ආවේ. මගෙ ළඟ සල්ලි තිබුණා. වැඩ කරල හම්බ වෙච්චා.මට මාමා මැරුණු එකට දුකයි. ඒත් මොනවා කරන්නද? පව් එහේ නංගිලා මල්ලිලා තුන් දෙනෙක් ඉන්නවා. ඒ නැන්දත් හරිම අහිංසකයි. කොහොම ඒ නංගිලා මල්ලිලා බලා ගනීද මන්දා. එයාලා හරිම පොඩියි. අපේ තාත්තා නැතිව අපිට දුකයි. එයාලගේ තාත්තා දැන් ඇත්තෙම නැහැනේ...”උදුලගේ සිතිවිලි අහිංසකය. එහෙත් භද්‍ර යෞවනයේ වෙසෙන උදුල ශක්තිමත් තරුණයෙකි. සිහින් සිරුර ඊට කැපෙන උස හේතුවෙන් ඔහු පිරිසක් ඉදිරියේ කැපී පෙනේ.අද උදුල සිතන්නේ තමන්ට සැලකූ මාමාගේ දරුවන් ගැනයි. එහෙත් ඒ දරුවන් ගැන සිතිය යුත්තා කවුද? සෑම දරුවෙක් ම තමන්ගේ දරුවකු ලෙස සිතන්නට වත්මන් වැඩිහිටි පරපුරට නොහැකි වූයේ ඇයි.අතීතයේ අපේ වැඩිහිටියෝ අනෙකාගේ දරුවාත් තමන්ගේ දරුවා මෙන් රැක ගත්හ. එවන් දවසක් යළි උදා වුවහොත් උදුල වැන්නවුන් රැඳවුම් කඳවුරුවල කඳුළු සලන්නේ නැත. චන්ද්‍රසේන මාමාගේ දරුවන් මෙන් අහිංසක දරුවන් ලොව අසරණ වන්නේ ද නැත.දරුවා යනු සැබැවින් ම දරුවෙකි. ඔහු වැඩිහිටියෙකු නොවේ. ඔබ ගෙවා දැමූ සොඳුරු විනෝදජනක ප්‍රීතිමත් ළමා විය ඔබේ දරුවාට ද ඔබේ අසල් වැසියාගේ දරුවාට ද හිතවතාගේ ඥාතියා ගේ අහිංසක අසරණ දරුවාට ද, උරුමකර දී ඔවුන්ට සොඳුරු ළමාවියක් ගෙවා දැමීමට ඉඩකඩ සලසා දීම වැඩිහිටියෙකු වන ඔබේ වගකීමයි.ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av1102272</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමදාසය වැනි බදාදා දවල් විජේ මල්ලිගෙ මොබයිල් එකට කෝල් එකක් ගත්තු ෆ්‍රෙන්ඩ් කෙනෙක් මාර නිව්ස් එකක් නේ දුන්නෙ. “විජේ මල්ලිට ආරංචි නැද්ද?” “මොකක්ද?” “මොකක්ද කියල අහනවා අය්යෝ නිව්ස් හන්ටර් කෙනෙක් නේද?දන්නැද්ද අපේ පබාට වෙච්ච සීන් එක.. කෙල්ල ඉතින් ඉවරම ඉවර තමයි...” විජේ මල්ලිගෙ ෆෙ‍්‍රන්ඩ මාර දුකෙන් නිව්ස් එක දෙන්නෙ. විජේ මල්ලිට නම් මේ සීන් එකම හොල්මන්. අංජබජල්. “මම දන්න පබා කෙනෙක් නෑ - කියනවකො මොකක්ද කේස් එක කියලා.. තමුසෙට ඔය තරම්සෝක වේදනා ගෙනාපු” ” විජේ මල්ලි දන්නවනේ අර පබා එකේ පබා.පව් මෙයා කෙල්ලගෙ මූණට ඇසිඩ් ගහලා හොස්පිට්ල් එකේ.”විජේ මල්ලිගෙ මීටරේට දැනුයි සීන් එක ක්ලියර් වුණේ. මොබයිල් එකේ නිව්ස් එලාර්ට් එකකත් තියෙන්නෙහෑස් බීන් ඇසෝල්ටඩ් ඇන්ඩ් ඇඩ්මිටඩ්.. ඕන්න සීන් එක දැන් දිග ඇරෙනවා. ෂිහ් එහෙම කෙනෙකුටත් ඉන්න දෙන්නෙ නැති ශ්‍රී ලංකාවක් ද මේක? එයා ටෙලි ඇක්ටිංවල වගේම පොලිටිකල් ස්ටේජ් එකෙත් මාර ඇක්ටින් දාපු ලේඩීස් කෙනෙක් නේද කියල විජේ මල්ලිට නිකමට හිතුනා. හංසයා හරි ස්වීට් මෙයාලා කියපු ගමන්ම අයි.ටී.එන්.කට්ටියට මල පැන්නලු. ඉමීඩියට් ඉන්ටර්ඩික්ෂන් හෙවත් වැඩ තහනම. දැන් පබෙක් තියා බබෙක්වත් නෑ. බබා නැති පබාගෙන් කිසිම ජොලියක් නෑ කියල කට්ටිය අයි.ටී.එන්. බැලිල්ල නතර කළාලු. පබාට වහ වැටිල හිටපු ගෑනු මිනිස්සුන්ට මලපැන්නලු පබාට දුන්න පනිෂ්මන්ට් එකට.ඒකෙ රිටර්න් එක තමයි ගම්පහ කට්ටිය දුන්නෙ කියලයි ස්ටෝරිය. කවුද මේ පබාගෙ ආතල් මූණ ෆ්ලැට් කරන්න හදපු බුවා. මූණක් නැතුව පබා කෙනෙක් කොහේද ඉතින්? ඇසිඩ් කේස් එකක් කියල ෆස්ට් එපිසෝඩ් එකේ නිව්ස් යනකොට හුඟක් දෙනා ත්‍රිල්වුණාලු ඕන්න ඒ කරදරෙත් ඉවරයි කියලා.ඒත් ඇසිඩ් කතා මොන බොරුද? මේක මේ ෆැමිලි එකේ ඉන්ටර්නල් කේස් එකක්ලු. හස්බන්ඩ් ඇන්ඩ් වයිෆ්ලා ගහමරාගන්නෙ නැද්ද ඔය පොඩි පොඩි කේසින්වලට? මේ රටේ තව කොච්චර ගෑනු මිනිස්සු ඔය ජාතියෙ ෆයිට් දාගන්වද? ඉතින් පබාගෙ කේස් එකට මොකක්ද මෙච්චර පබ්ලිසිටියක්? පබා ඇක්ට්‍රස් කෙනෙක් නොවුන නම්, දියවන්නා ක්ලබ් එකේ මෙම්බර් කෙනෙක් වුණේ නැත්නම්, අය්යෝ මේ ගෑනියිමිනිහගෙයි පොඩී ගෝරියක් කියල කට්ටිය සයිලන්ස් එකේ ඉඳියි. මේ ටෙලි නිළිය යන්තම් ෆිල්ම් ෆීල්ඩිං එකට එන්ටර්වුණා විතරයි. ඒකටත් ජෙලස් අය ඉන්න බැරි නෑ.ඒ වුණාට කාටවත් වටිනවද එහෙම ජෙලස් වෙන්න?විජේ මල්ලිට නම් ඔය අවුට් සයිඩ් කතා බහ වැඩක් නෑ. ෂෝට් ඇන්ඩ් ස්වීට් කිව්වොත් ගෑනියෙකුට ගහන්න අතක් උස්සන මෑන්ස් කෙනෙක් ඉන්නව නම් එයා පිරිමි මෑන්ස් කෙනෙක් ද කියල ටිකක් හොයල බලන්නවටිනවා. ගෑනුන්ට ගහන්නෙ හරිම හරි ළාමක ටිං ටිංලා. තමුන්ට කියල කිසිම පර්සනැලිටි එකක්, ගැහැනු ගැන රෙස්පෙක්ට් එකක් නැති නිකම්ම නිකන් සිල්ලර පොරවල්. පබාගෙ මෑන්ස් එහෙම ද කියන්න විජේ මල්ලි නම් දන්නෑ. ඒ වුණාට වැඩේ කැතායි.... කියල තමයි. විජේ මල්ලිගෙ කොමෙන්ට් එක. පබාගෙ කේස් එකඅස්සෙම තවත් මර්ඩර් කේස් එකකුත් විජේ මල්ලිට රිපෝට් වුණා. ඒව නම් පොලීසිවලට ගිහින් කෝට්ස් ගිහින් ක්‍රිමිනල්ස්ල හොයා ගන්නවෙන කේස් නිසා විජේ මල්ලි සයිලන්ස් වෙනවා.පබා ළමයට වෙච්ච අප්සෙට් සීන් එක ගැන විජේ මල්ලිට නම් හරිම දුකයි.මොනව වුණත් ඇක්ට් කරන්න පුලුවන් ටැලන්ටඩ් ගෑනියක් නිසා මිසක් දියවන්නාවෙ මෙම්බර් කෙනෙක් නිසා නම් නෙවි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av1102273</link>
    <topic>යාත්‍රා</topic>
    <author>හිරුණි</author>
    <content>යාත්‍රාශ්‍රියන්ත මෙන්ඩිස් ගැන කියන්න අලුත් තොරතුරු රැසක් තිබෙනවා. අපට ආරංචි වුණ විදියට පසුගිය දිනවල ශ්‍රියන්ත ජීවත් වුණේ අලියෙක් එක්කයි. ඒකට හේතුව සරත් ධර්මසිරි අධ්‍යක්ෂණය කරන අලුත්ම ටෙලිනාට්‍යයේ රූගත කිරීම් නිසයි.ටෙලි නාට්‍යයේ නම ‘ඇත්කඳ ලිහිණි’. එක්දාස් අටසිය ගණන්වල අලි අල්ලන මිනිස්සුන්ගේ කතාවක්. ශ්‍රියන්තට රඟපාන්න කියලා තියෙන්නේ අලියෙක් එක්ක. ‘මරුවල්ලියා’ තමයි ශ්‍රියන්තගේ චරිතයේ නම. බිම දිගේ බඩගාගෙන ගිහින් අලියෙකුගේ කකුලකට මන්දක් දාන එක ලේසි වැඩක් ද?ඒත් එක්කම දේවින්ද කෝන්ගහගේ අධ්‍යක්ෂණය කරන අලුත්ම ටෙලිනාට්‍යයේත්, සුගත් සමරකෝන්ගේ ‘විජය –කුවේණි’ චිත්‍රපටයේත් ඔහුගේ රංගනයන් ඉදිරියේදී දැක ගත හැකියි.මේ සියල්ලටම කලින් ශ්‍රියන්ත ගැබ්බර වෙන්න යන ආරංචිය කිව යුතුයි. ශ්‍රියන්ත ගැබ්බර වෙන්නේ ඔහුගේම වේදිකා නාටකය වන ‘ගැබ්බර මිනිසා’ වෙනුවෙනුයි. මේ දිනවල ඔහු ගැබ්බර වීමේ සියලු ලක්ෂණ පිළිබඳ උනන්දු වෙමිනුයි ඉන්නේ.මේ මාසේ 30 – 31 වැනිදා ලුම්බිණි රඟහලේ දී ශ්‍රියන්ත දරුවා ප්‍රසූත කරනවා කියලා දරුවා බලන්න හැමෝටම එන්න කියලත් ඔහු ආරාධනා කළා.ශ්‍රියානි අමරසේන රංගන ශිල්පිනියක ගෙන් එහා ගිය කර්තව්‍ය රැසකින් අපට ක්ෂේත්‍රයේදී මුණගැසෙනවා. ඒ චිත්‍රපට නිෂ්පාදිකාවක්, ටෙලිනාට්‍ය අධ්‍යක්ෂවරියක්, තිරනාටක රචිකාවියක් ආදී භූමිකාවලින්. පසුගිය දිනවල ඇය සිය කාලය වැඩිදුරටත් වැය කළේ අලුතින්ම ඇය අධ්‍යක්ෂණය කරන ටෙලිනාට්‍යය වෙනුවෙන්.මේ ටෙලිනාට්‍යය සුවිශේෂී වන තවත් කාරණා රැසක් තිබෙනවා. ඒ මේ ටෙලිනාට්‍යයේ තිර පිටපත ඇගේ සැමියාගේ වීම. මෙතෙක් ටෙලි නාට්‍ය 15කට ආසන්න ප්‍රමාණයක් අධ්‍යක්ෂණය සහ නිෂ්පාදනය කර ඇති ඇය තම සැමියාගේ තිර පිටපතක් අධ්‍යක්ෂණය කළ පළමු අවස්ථාව මෙයයි.’මේ ටෙලි නාට්‍යයේ නම ‘නොදනිමි කාගේ දොසා’. ටෙලි නාට්‍යයේ බාගයක් රූගත කිරීම් සිදුකළේ සයිප්‍රසයේ. ඉතුරු බාගේ ලංකාවේ රූගත කළා. මේ ටෙලිනාට්‍යයෙන් කියැවෙන්නේ ගෘහ සේවිකාවන් මුහුණදෙන ප්‍රශ්න පිළිබඳවය. තවත් විදියකින් කිවහොත් ගෘහ සේවිකාවන්ගේ සයිප්‍රස් සිහිනය නමිනුත් මේක හඳුන්වන්න පුළුවන්. දැන් රූගත කිරීම් අවසානයි. මේ දිනවල සංස්කරණ කටයුතුවල තමයි යෙදිල ඉන්නේ.සංගීත ක්ෂේත්‍රයෙන් බැහැරව සිටිමින් ගුණාත්මක ගීත නිර්මාණ සඳහා දායක වන නිර්මාණකරුවන් සෑහෙන පිරිසක් අපේ රටේ සිටියා. වෘත්තියෙන් දේශීය වෛද්‍ය අමාත්‍යාංශයේ ජ්‍යෙෂ්ඨ උද්භිද විද්‍යාඥයකු වශයෙන් සේවය කරන පියල් මාරසිංහ ද එසේ අපේ සංගීත ක්‍ෂේත්‍රයට ගී පද රචනයෙන් දායක වන අයෙක්.‘පාසල් උයනේ’ (මිල්ටන් මල්ලවාරච්චි), ඔයාට ‘මතකද අපි ඒ කාලේ’ (ධම්මිකා වල්පොළ) වැනි ගීත පද රචනා කළේ පියල් විසිනුයි. පියල් මේ දිනවල නැවතත් ගී පද රචනා කලාවට අවතීර්ණ වී අලුත් ගීත එකතුවකට සූදානමින් සිටිනවා. ජපානයේ ටොයාමා විශ්වවිද්‍යාලයේ සහාය මහාචාර්යවරයකු ලෙස කලක් සේවය කර පැමිණ සිටින පියල් ඖෂධ පැළෑටි හා සංරක්ෂණය හා පරීක්ෂණ කටයුතුවල නිරතව සිටියි.2600 වැනි ශ්‍රී සම්බුද්ධත්ව ජයන්තිය වෙනුවෙන් එළඹෙන වෙසක් පුන් පොහෝදා සිට තිර ගතවීමට නියමිත ‘මහින්දාගමනය’ චිත්‍රපටය පිළිබඳ මේ වන විටත් ඔබ දැනුම්වත්ව ඇති. ටෙලිනාට්‍ය අධ්‍යක්ෂවරයෙකු වශයෙන් නමක් දිනාගත් සනත් අබේසේකර තමයි මේ චිත්‍රපටයේ අධ්‍යක්ෂවරයා.මීට ප්‍රථම ඔහු චිත්‍රපට නිර්මාණය සඳහා විවිධ අත්හදා බැලීම් කර තිබුණත් ඔහුගේ කුලුඳුල් අධ්‍යක්ෂණය ලෙස ඔහු සලකන්නේ මහින්දාගමනය’ චිත්‍රපටයයි. මේ චිත්‍රපටය නිර්මාණය වුණේ ජනාධිපතිතුමන් ඇතුළු අපේ රටේ ගරුතර ස්වාමීන්වහන්සේලාගේ අනුශාසනා අනුග්‍රහය ඇතුවයි.විශේෂම සිදුවීම වනුයේ මෙවර 2011 අලුත් අවුරුද්ද වෙනුවෙන් මහින්දාගමනය චිත්‍රපටයේ දර්ශන ඇතුළත් කර අපූරු කැලැන්ඩරයක් පසුගියදා නිකුත් කිරීමය. චිත්‍රපටයක ප්‍රචාරාත්මක වැඩ කටයුතු වෙනුවෙන් මෙවැනි නිර්මාණයක් කළ ප්‍රථම අවස්ථාවත් සමහර විට මේක වෙන්න ඇති.’සෙනෙහස ඔබගේ කෙලෙස විඳින්නද’, ‘ඔබට නැතිදෝ දැනෙන්නේ’ (ඉන්ද්‍රානි පෙරේරා සමඟ) වැනි ජනපි‍්‍රය ගීත ගායනා කළ ගායන ශිල්පී ගාමිණී පතිරණ දැන් ගී තනු නිර්මාණය කරමින් සංගීත අධ්‍යක්ෂවරයකු ලෙස ද ඉදිරියට පැමිණ තිබෙනවා.‘සුපර් රිදම්’ සංගීත කණ්ඩායම සමඟ ගීත නිර්මාණ කටයුතුවලට සහභාගි වන ගාමිණී මේ දිනවල කලාශූරි ලතා වල්පොළ,අතුල අධිකාරි, උරේෂා රවිහාරි වැනි ප්‍රවීණ සහ නවක ගායක ගායිකාවන් රැසකට අලුත් ගීත නිර්මාණය කරමින් සිටිනවා.ඒ වගේම අතුල අධිකාරි ගයන නවතම ගීතයක් වන ‘රෝස යායේ රෝස කෙල්ල’ ගීතයෙන් ගාමිණී ගීත සඳහා රූප රචනයෙන් සහ වීඩියෝ නිර්මාණකරණයට ද එක්වී සිටිනවා.පවුල් සෞඛ්‍ය සේවා නිලධාරිනියකට පැටවෙන වගකීම් සමුදාය මේ යැයි කියලා කියන්න බෑ. මේ දිනවල අපේ ජනපි‍්‍රය නිළියකටත් මෙවැනි වගකීම් සමුදායක් පැටවිලා කියලා අපට ආරංචි වුණා. ඇය සේමිණි ඉද්දමල්ගොඩ.මේ දිනවල රූගත වන ඇන්ඩෲ ජයමාන්නගේ සහ දීප්ති විජේතුංග ගේ අධ්‍යක්ෂණයක් වන ‘දමයන්ති’ ටෙලි නාට්‍යයේ ඇය රඟපාන්නේ පවුල් සෞඛ්‍ය සේවිකාවකගේ චරිතයක්.“ඇත්තටම මේ චරිතයට මම ගොඩක් කැමැතියි. දමයන්ති එකේ මේ චරිතය සඳහා මට මෝටර් බයිසිකල් පදින්නත් පුරුදු වෙන්න සිද්ධ වුණා.අනිත් පැත්තෙන් මේ චරිතය හරහා පවුල් සෞඛ්‍ය සේවා නිලධාරිනියගේ වටිනාකම කොයි තරම් ද කියලා අපේ පේ‍්‍රක්ෂකයින්ටත් අවබෝධ වෙනවා.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av1102274</link>
    <topic>ආදර යෝජනා ගැන මම වැඩිය හිතන්නේ නැහැ</topic>
    <author>ගාමිණී සුසන්ත</author>
    <content>ආදර යෝජනා ගැන මම වැඩිය හිතන්නේ නැහැ- ශලනි තාරකාටෙලිනාට්‍යයක් බවට පත්වී ඇති ‘ගඟ අද්දර’ හි නිර්මලා ඇයයි. ඇය බොහෝ දෙනෙක් හඳුන්වන්නේ සිරස කුමරිය ලෙස ය. ඒ; සිරස රූපවාහිනිය මීට වසර කීපයකට පෙර පවත්වන ලද ‘සිරස කුමරිය’ තරගයේ ජයග්‍රාහිකාව ඇය වූ නිසා ය.ඇය ශලිනි තාරකා ය. ශලිනි කලාවට සම්බන්ධ වීම අහම්බයෙන් සිදුවූවක් වුව ද ඇය මේ වනවිට රූපවාහිනි ප්‍රේක්ෂකයින් හට මතක සිටින චරිත කීපයක් ම නිරූපණය කර ඇති රංගන ශිල්පිනියකි. අද ‘සතුටු සාමීචිය’ ශලිනි තාරකා සමඟ ය.ශලිනි කොහෙද ඔබේ ගම් පළාත?මගෙ උපන්ගම බලංගොඩ මම මූලික අධ්‍යාපනය ලැබුවෙ බලංගොඩ ශාන්ත ඇග්නස් බාලිකා විදුහලෙන්. පසුව මීගමුව ප්‍රදේශයේ පදිංචියට ආව නිසා මීගමුව නිවුස්ටඩ් විදුහලට ඇතුළත් වුණා.පසුගිය අවුරුද්දෙ ඔබ උසස් පෙළ විභාගය කළා නේ ද?මම උසස් පෙළ විභාගයට පෙනී සිටියේ වාණිජ අංශයෙන්. හැබැයි පෞද්ගලික අංශයේ විභාග අපේක්ෂිකාවක් ලෙස. මම පෙනී සිටි විෂයන් සමත්. ඒත් විශ්ව විද්‍යාලයට යන්න ලකුණු මදි. පසුගිය කාලෙ මම සම්පූර්ණයෙන් ම හිත යොදවල තිබුණෙ අධ්‍යාපන කටයුතුවලට.ඔබ උසස් පෙළට වාණිජ විෂයන් කළේ විශේෂ බලාපොරොත්තුවකින් ද?මට තේරෙන වයසෙ ඉඳල මට තිබෙන ආශාවන් තමයි, මගෙ ම කියල ව්‍යාපාරයක් පටන් ගැනීම. ඒ අදහසිනුයි මම උසස් පෙළට වාණිජ විෂයන් කළේ. ඒ වගේ ම මට කිසිම අදහසක් තිබුණෙ නෑ කලාවට සම්බන්ධ වෙන්න. ඒ නිසයි මම කලාවට සම්බන්ධ විෂයන් ඉගෙන නොගත්තේ.පසුගිය දවස්වල රියදුරු බලපත්‍රය ගන්න වෙහෙසුණා නේද?ඔව්. යන්තම් ඩ්‍රයිවින් ටෙස්ට් එක පාස්.පාසල් යන කාලෙ තිබුණු වෙනත් බලාපොරොත්තු මොනවද?ඒ කාලෙ තිබුණ ලොකුම බලාපොරොත්තුවක් තමයි, ගුවන් සේවිකාවක් වීම. කොහොම වුණත් මගෙ ව්‍යාපාරික හීනය මම හැබෑ කර ගන්නවා.ඔබේ හිත ගිහිං තියෙන්නෙ මොනවගේ ව්‍යාපාරයකට ද?ඇඳුම් විලාසිතාවලට.කලාවට ඔබ සම්බන්ධ වීම අහම්බෙන් සිදු වූවක් ද?ඇත්තෙන් ම ඔව්. මම සාමාන්‍ය පෙළ විභාගය කරලා ගෙදර ඉන්න කාලෙ සිරස කුමරිය තරගයට අයදුම්පත් කැඳෙව්වා. ගෙදර අයගෙ ඉල්ලීමටයි මම ඒකට ඉදිරිපත් වුණේ. සිරස කුමරිය වුණාට පසුව මම රූපවාහිනි වෙළෙඳ දැන්වීම් කීපයකටම පෙනී සිටියා.ඉන් පසුව ටෙලිනාට්‍ය කීපයකට ම ආරාධනා ලැබුණා. රංගනයට එන්න මගෙ බලාපොරොත්තුවක් තිබුණෙම නෑ. මගෙ පවුලේ අය කියපු නිසයි මම රංගනයට ආවෙ.මේ දවස්වල ඔබ නිරතවෙලා ඉන්න කලා කටයුතු මොනවාද?අවුරුදු 30 කට පසුව යාපනයේදී රූපගත කෙරෙන ‘සෙල්වම්’ චිත්‍රපටයේ රඟපානව. ඒ වගේ ම ‘අරුන්දතී’ ටෙලි නාට්‍යයේත් ‘අලුත් ගෙදර’ ටෙලිනාට්‍යයේත් රූපගත කිරීම්වලට සහභාගි වෙනවා. ස්වර්ණවාහිනියෙ ‘ඩාන්සින්’ වැඩසටහනටත් මේ දවස්වල සහභාගි වෙනවා.ගඟ අද්දර’ ටෙලිනාට්‍යයේ නිර්මලා ගෙ චරිතය අභියෝගයක් කියල හිතුවද?අභියෝගයක් විතරක් නෙමේ, මුලින් ම මට බය හිතුන ඒ චරිතය බාරගන්න. ඒකට හේතුව තමයි ‘ගඟ අද්දර’ චිත්‍රපටයේ නිර්මලාගේ චරිතය ප්‍රවීණ නිළියක වන වසන්ති චතුරානි නිරූපණය කර තිබීම. ඇය කළ රංගනය රසිකයන්ගේ හිතේ තාම රැඳිල තිබෙනව.ඒකට හානියක් නොවෙන්න මට ඒ චරිතය කළ යුතු නිසයි මට බය හිතුණේ. නමුත් ‘ගඟ අද්දර’ ටෙලි නාට්‍යයේ අධ්‍යක්ෂවරයා මට කිව්වා අපි මේ කරන්න හදන්නේ “ගඟ අද්දර” චිත්‍රපටය නෙමේ ඒ නිසා බයවෙන්න එපා ඔයා නිදහසේ රඟපාන්න කියලා. ඔවුන් තවදුරටත් මට කතාව පහදල දුන්නට පස්සේ මමත් ඒ කතාවට ආදරය කරන්න පටන් ගත්තා.ඒ විදියටයි මම ‘ගඟ අද්දර’ ටෙලිනාට්‍යයට සම්බන්ධ වුණේ. ටෙලිනාට්‍ය නරඹන ගොඩක් දෙනෙක් මම ඒක හොඳට කරල තියෙනව කියල කියනව. මම මේ දක්වා සම්බන්ධ වුණු හොඳම නර්මාණයක් ‘ගඟ අද්දර’ ටෙලිනාට්‍යය. හැබැයි මම මේ වනතෙක් ‘ගඟ අද්දර’ චිත්‍රපටය නරඹල නම් නෑ.ඔබේ පවුලේ තොරතුරු...?මගෙ අම්මටයි තාත්තටයි ඉන්නෙ මමයි අයියයි නංගියි. මගෙ අම්ම නිර්මා සුරාජි. ඇයත් කලාවට සම්බන්ධයි.ඔබේ පෙම්වතා ගැන තොරතුරු කිව්වොත්...?මට පෙම්වතෙක් නෑ.ඔබේ පෙම්වතා මොන වගේ කෙනෙක් විය යුතු ද?මූලික ම දේ තමයි අවංකකම. ඒ වගේ ම මගෙ පෙම්වතා මාව තේරුම් ගන්න පුළුවන් මට ආදරය කරන කෙනෙක් විය යුතුයි.රසිකයින්ගෙන් ආදර යෝජනා ලැබී නැතිද?රසිකයින්ගේ ආදර යෝජනා එමටයි. ඒත් මම ආදරය කරන්න ඕන මට ගැළපෙන කෙනෙකුටනේ. ඒ වගේ ම කාට හරි ආදරය කරන්න ඔහු කෙරෙහි මගේ හිතේ ආදරයක් ඇතිවෙන්නත් ඕනනේ. ඒ නිසා රසිකයින්ගෙන් ලැබෙන ආදර යෝජනා ගැන මම වැඩිය හිතන්නේ නෑ.දිගටම කලාවේ නියැලෙන්න බලාපොරොත්තු වෙනවද?ම කලාවට සම්බන්ධ වුණේ අහම්බෙන්. රසිකයන්ට එපා වෙවී දීර්ඝ කාලයක ් රංගනයේ රැඳී ඉන්න මගෙ බලාපොරොත්තුවක් නෑ. තව බොහොම කෙටි කාලයයි මම කලා ක්ෂේත්‍රයේ ඉන්නෙ. ඒ කාලය සතියද දෙකද අවුරුද්ද ද දෙකද කියල කියන්න බැහැ. මට ඇති කියල හිතුන හැටියෙම මම කලාවෙන් සමුගන්නවා.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av1102275</link>
    <topic>ලෝක කුසලාන තරගාවලියේ විශිෂ්ටයෝ</topic>
    <author>ඉඳුනිල් වීරරත්න</author>
    <content>ලෝක කුසලාන තරගාවලියේ විශිෂ්ටයෝදහවැනි ලෝක කුසලාන ක්‍රිකට් තරගාවලිය ඇරැඹී දින 8ක් ගෙවී ගොස් අවසන්. එහෙත් තවමත් ශ්‍රී ලංකා කණ්ඩායම මුහුණ දී ඇත්තේ තරග දෙකකට පමණයි. ලෝක කුසලාන තරගාවලිය ඇරැඹීමට පෙර දෙස් විදෙස් විචාරකයින් විශාරදයන් ක්‍රීඩකයින්, කණ්ඩායම් පිළිබඳව විවිධ අනාවැකි සහ මත පළකර තිබුණා.අද මෙන් රූපවාහිනී යන්ත්‍ර හෝ අන්තර්ජාලය නොතිබුණු එදා යුගයේ සන්නිවේදනයේ මහා පෙරලිකාරයා බවට පත්ව සිටියේ ගුවන්විදුලියයි. අපි ගුවන්විදුලියෙන් ක්‍රිකට් තරග ඇසුවා නොව නැරඹුවා යැයි පැවසීම අතිශයෝක්තියක් නොවේ. ඔවුන් එදා පන්දුවෙන් පන්දුව තොරතුරු කීවේය. ක්‍රීඩා පිටිය හරහා හමා ආ මඳ සුළඟ ගැන පවා කීවේය.ක්‍රීඩාපිටියේ ඉහළින් එල්ල වූ පන්දු පහර ඈත ආකාසයේ තිතක් සේ පෙනුණු අයුරු අපි මනසින් දුටුවේ ඔවුනගේ අපූර්ව වූ වර්ණනාකාන්ත විස්තරයෙනි. ප්‍රවීණ ක්‍රිකට් විස්තර විචාරක පාලිත පෙරේරා තේරූ ලෝක කුසලාන තරගාවලියේ ක්‍රීඩා කරන දක්ෂතම පිතිකරුවන් දස දෙනායි මේ. එක් එක් ක්‍රීඩකයා තෝරාගත් පදනම ද මේ සමඟම සටහන් කර තිබේ.1. සචින් තෙන්ඩුල්කාර්සර්ව සම්පූර්ණ ආරම්භ පිතිකරුවෙකි. බරින් වැඩි පිත්තක් භාවිතා කර පන්දුවට පහර දෙයි. ටෙස්ට් සහ එක් දින තරග වර්ග දෙකෙහිම 50කට වැඩි සාමාන්‍යයක් රඳවා ගෙන තිබේ.පිටිය වටේටම එල්ල කළ හැකි ඕනෑම වර්ගයක පිතිපහරවල් ඔහු සතුයි. මෙය සචින් සහභාගි වන 6 වැනි ලෝක කුසලාන තරගාවලියයි. බොහෝවිට අවසන් තරගාවලිය විය හැකි නිසා හොඳ සලකුණක් තබා යාමට වග බලා ගනීවි.2. ෂේන් වොට්සන් (ඕස්ට්‍රේලියාව)2006 වසරේ සිට ඇඩම් ගිල්ක්‍රිස්ට් සමඟ ඉනිම ආරම්භ කිරීම නිසා ප්‍රහාරාත්මක විශේෂඥ ආරම්භකයෙක් බවට දැන් පත්වෙලා. පිතිකරණයේ සෑම අංශයකින් දස්කම් දක්වන්නෙක්. මෙවර ඇලන් බෝඩර් පදක්කම පවා දිනාගත්තේය.3. හෂීම් අම්ලා (දකුණු අප්‍රිකාව)ඉන්දීය සම්භවයක් ඇති ප්‍රහාරාත්මක ආරම්භකයෙකි. දිගු ඉනිමක් ක්‍රීඩා කරන්නෙකි. ඉනිමේ ස්ථාවරත්වය පවත්වාගෙන යන නැංගුරමක් ලෙස හඳුන්වයි. එක්දින තරග සාමාන්‍යය 60කට ආසන්න ඉහළ අගයක් ගනී.4. ජැක් කලිස් (දකුණු අප්‍රිකාව)තැන්පත් සහ ස්ථාවර පිතිකරණ ශෛලියක් ඇති ක්‍රීඩකයෙක්. හොඳ තාක්ෂණයකින් යුක්තව අංක 3 ස්ථානයේ ක්‍රීඩාකරයි. දකුණු අප්‍රිකානු පිලේ ඉනිම ඔහු වටා ගොඩනැඟෙන්නකි. ලෝක කුසලාන තරගවලදී ලකුණු දහස ඉක්මවා ලබාගෙන ඇති වැඩිම අත්දැකීම් සහිත දකුණු අපි‍්‍රකානු ක්‍රීඩකයා.5. රිකී පොන්ටිං (ඕස්ට්‍රේලයාව)සිය 5 වැනි ලෝක කුසලාන තරගාවලියට ක්‍රීඩා කරන අතර අංක 3 ස්ථානයේ ක්‍රීඩා කරයි. කවර් ඩ්‍රයිව් පහර ඉදිරි පාදයේ කට් පහර ඉතා දර්ශනීය ලෙස එල්ල කරයි. ක්‍රීඩකයින් නොමැති ස්ථානවලට පන්දුව ස්ථානගත කිරීමෙන් ලකුණු ලබා ගැනීමේ රුසියෙක්. ලෝක කුසලාන 5කට සහභාගිවී ශතක 4ක්, අර්ධ ශතක 6ක් සමඟ 48.03ක සාමාන්‍යයක් රඳවා සිටී.සිය අවසන් ලෝක කුසලාන තරගාවලිය නිසා පෙරළියක් කරාවි යැයි සිතිය හැකියි.6. කුමාර් සංගක්කාර (ශ්‍රී ලංකාව)අංක 3 ස්ථානයේ ක්‍රීඩා කරයි. ශතක ගැනීමේ රුසියෙක්. කවර් ඩ්‍රයිව්, පසු පාදයේ ඩ්‍රයිව් පහරවල් අලංකාර ලෙස ගහන කෙනෙක්. මහේල සමඟ සම්බන්ධතා බහුලව ගොඩ නඟා තිබේ.ටෙස්ට් වාර්තා තරම් එක්දින වාර්තා ආකර්ශනීය නොවූවත් කණ්ඩායම ජයග්‍රහණය කරා ගෙන යාමේ හැකියාව තිබේ. ඉතා හොඳින් පන්දුවට පහර දෙමින් සිට අවසානයේ විකට්ටුව නිරපරාදේ පූජා කිරීම දුර්වලකමයි.7. ජොනතන් ට්‍රොම් (එංගලන්තය)අංක 3 ස්ථානයේ පන්දුවට පහර දෙන සිව්වැනි දක්ෂ පිතිකරුවා සේම වර්තමානයේ සිටින නිවැරැදිම තාක්ෂණික එක් දින පිතිකරුවා. දිගු ඉනිමක් ගොඩනැඟීමේ හැකියාව ඇත. ඉක්මන් කෙටි ලකුණු ලබාගැනීමේ රුසියෙකි. ලකුණු වේගය පහළ යාමට නොදෙයි. සිය මංගල ටෙස්ට් තරගයේදී ශතකයක් ලබාගත්තා. මෙවර අළු බඳුන දිනා දීමට ඔහුගේ පිතිකරණය මූලික විය.8. තමීම් ඉක්බාල් (බංග්ලාදේශය)බංග්ලාදේශයේ සාර්ථකත්වයට ප්‍රබල දායකත්වයක් දෙන එම පිලේ සිටින දක්ෂතම පිතිකරුවා වෙයි. තාක්ෂණය අතින් ද ඉතා ඉහළයි. පිට ඉන්න පැත්ත ඉතා ප්‍රබලයි. ඉක්මනින් ලකුණු රැස්කර ගනියි. දිගු ඉනිම් ක්‍රීඩා කරයි. මෙවර ‘විස්ඩන්’ වසරේ ක්‍රීඩකයා සම්මානය ලැබුවා. 2007 දී ඉන්දියාව ලෝක කුසලාන තරගාවලියෙන් එළියට වීසි කිරීමට ඔහුගේ වේගවත් ලකුණු 50 ඉවහල් විය.9. රොස් ටේලර් (නවසීලන්තය)නවසීලන්ත පිලේ ප්‍රබල මැද පෙළ පිතිකරුවා. තැන්පත් වී පහර දෙමින් දිගු ඉනිම් ක්‍රීඩා කළ හැකි අතර අත දිග හැර පහර එල්ල කරමින් ඉක්මනින් ලකුණු රැස් කිරීමටත් දක්ෂතා දක්වයි. 6 පහරවල් සහ ප්‍රබල ස්විප් පහර එල්ල කරන්නෙක්. පාකිස්තානයට එරෙහිව පිට පිටම එක්දින ශතක 3ක් ලබාගත්තා. පිට ඉන්න පැත්තේ ඩ්‍රයිව් සහ කට් පහරවල් ඉතා ප්‍රබලව එල්ල කිරීමේ දක්ෂයෙක්.10. තිලකරත්න දිල්ෂාන් (ශ්‍රී ලංකාව)අංක 6 ස්ථානයේ ක්‍රීඩාකර වර්තමාන කණ්ඩායම් ඉනිම ආරම්භ කිරීමට පැමිණෙන ප්‍රවේගකාරී පිතිකරුවෙකි. ශ්‍රී ලංකා පිලේ සාර්ථකත්වයේ කේන්ද්‍රය රැඳී ඇත්තේ දිල්ෂාන් ගේ ප්‍රවේගකාරී ආරම්භය අනුවයි. විකට්ටුවේ ලකුණු ලබා ගැනීමට නොහැකිව සිරවී සිටීමට අකැමැති පිතිකරුවෙක්. ඩිල්ස් කූප් පහර මඟින් ක්‍රිකට් වංශ කතාවේ නම සටහන් කළ ක්‍රීඩකයා.පාලිත පෙරේරා යන ක්‍රිකට් විස්තර විශාරදයාට අනුව ඔහු හොඳම වේගපන්දු යවන්නන් දසදෙනා, හොඳම දඟපන්දු යවන්නන් දසදෙනා, සහ සෑම කණ්ඩායමකම සිටින සුපිරි තරුව බැගින්ද නම් කර තිබුණේ මෙසේය.හොඳම වේග පන්දු යවන්නන් දසදෙනා1. ඩේල් ස්වේන්2. මිෂෙල් ජොන්සන්3. සහීර් ඛාන්4. මෝන් මෝකල්5. බ්‍රෙට් ලී6. දිල්හාර ප්‍රනාන්දු7. ලසිත් මාලිංග8. ෂොයිබ් අක්තාර්9. කෙමා රෝච්10. කයිල් මිල්ස්හොඳම දඟ පන්දු යවන්නන් දසදෙනා1. මුත්තයියා මුරලිදරන්2. අජන්ත මෙන්ඩිස්3. හර්බජාන් සිං4. චවුලා5. සහීඩ් අෆ්රීඩ්6. සහීඩ් අජ්මාල්7. සකි බුල් හසන්8. ග්‍රෑම් සෝන්9. ඩැනියල් විටෝරි10. යොහාන් බෝතා2011 ලෝක කුසලාන තරු ක්‍රීඩකයෝමෙම ක්‍රීඩකයින් තෝරා ගැනිමේදී ඔහු එම ක්‍රීඩකයින්ට ක්‍රීඩා පිටියෙන් පිටත ඔට්ටු අල්ලන්නන් අතර හිමිවී ඇති වටිනාකම ද සැලකිල්ලට ගෙන තිබේ.1. ෂේන් වොට්සන් – 10.02. ෂකිබ් අල් හසන් – 8.53. ජෝන් ඩෙවිසන් – 7.54. කෙවින් පීටර්සන් – 9.55. සචින් ටෙන්ඩුල්කා - 10.06. ටෙන්ට් ජොන්සන් – 7.07. ස්ටීව් ටිකලෝ - 7.58. බ්‍රෙන්ඩන් මැකලම් – 9.009. උම්රන් අක්මාල් - 8.510. කුමාර් සංගක්කාර – 9.511. ජැක් කලිස් - 10.012. ක්‍රිස් ගේල් - 10.013. ටටෙන්ඩ ටයිබු - 7.5ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av1102276</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාමහාචාර්යවරයාගේ තරුණ බිරිඳට දරුවකු ලැබුණේත් ඔහුගේ අලුත්ම පර්යේෂණ කෘතිය එළිදැක්වුණේත් එකම සතියේය. තම සමීප ගෝලයකු ගේ ද සහායෙන් සාර්ථකව නිම කළ පර්යේෂණ කෘතිය පිළිබඳව මහාචාර්යවරයා සිටියේ දැඩි තෘප්තියකිනි.අලුත උපන් දරුවා බැලීමට මහාචාර්ය වරයාගේ බිරිඳගේ ළඟ ඥාතීන් පිරිසක් නිවෙසට ගොඩ වූයේ මේ අතරවාරයේ දී ය.’සුබ ආරංචියක් ලැබුණා. ඒකයි අපි මේ තකහනියක් ආවේ. ඉතින් ප්‍රොෆෙසර්, අපේ සුබපැතුම් පිළිගන්න.’ ඥාතීහු දරු උපත නිමිතිකොට සුබ පැතූහ.’ඇත්තම කියනවා නං, ඔය වැඩේ කොහොමටවත් තනියම කරගන්ඩ පුළුවන් දෙයක් නෙමෙයි. මගෙ ගෝලයට තමයි ඒකෙ ගෞරවයෙන් වැඩි කොටසක් අයිති වෙන්ඩ ඕනෙ. මිනිහා තමයි ඕකට හුඟක්ම මහන්සි වුණේ’ මහාචාර්යවරයා කීවේය.’කරූ මගෙයි ඔයාගෙයි මේ සම්බන්ධය දැනගත්තාම ඔයාගෙ පවුලෙ අය විරුද්ධ වෙයිද බබෝ..’ නිලන්ති තොෙඳාල් බසින් කරුණාරත්න ගෙන් ඇසුවේ ඔහුගේ ත්‍රීවීලරයේ සාප්පු සවාරියක් යමින් සිටියදී ය.’අපොයි එහෙම දැනගත්තොත් මගෙ පවුල මාව විතරක් නෙමෙයි ඔයාව ඉතුරු කරන එකකුත් නැහැ.’ කරූ කීවේ පාරේ කිසිදු අවහිරතාවයක් නොමැතිව වුවද තදින් බ්‍රේක් ගසමිනි.’තාත්තෙ අපි පැවතෙන්නෙ වඳුරාගෙන්ය කියල අද අපේ ටීචර් විද්‍යා පාඩමේදී අපිට කිව්වා. ඒක ඇත්තද තාත්තෙ?’ නිහාල් ගෙ කුඩා පුතු නිහාල් නිවෙසට ආ විගස ඇසුවේය.’ඒක නං මට හරියටම කියන්ඩ බෑ පුතා. මම උඹලගෙ අම්මව බැන්දට ඒගොල්ලන්ගෙ පරම්පරාවේ උදවිය ගැන හරියටම දන්නෙ නැහැ.” නිහාල් කීවේ අනෝමා කුස්සියේ සිට සාලයට පිවිසේදැයි හොරැහින් බලමිනි.රෙදි පිළි ප්‍රදර්ශනාගාරයේ වෙළෙඳ සේවකයකු, පාරිභෝගික කාන්තාවක හා උස් හඬින් කතා කරනු දුටු එහි කළමනාකරු එම වෙළෙඳ සේවකයා තමා වෙත කැඳවා දීර්ඝ අනුශාසනාවක් කළේය.’අයිසෙ පීටර් මේ සාප්පුවට එන කිසිම පාරිභෝගිකයකු එක්ක පැටලෙන්ඩ අපිට කිසිම අයිතියක් නැහැ. අපි මෙහාට එන හැමෝටම බොහොම හොඳට ආචාරශීලීව කථාබහ කරන්ඩ ඕනෙ. ඒ ගොල්ලෝ කියන දේවල් වාද නොකර පිළිගන්ඩ ඕනෙ. එහෙම තියෙද්දි ඇයි තමුසෙ දැන් ටිකකට කලින් මේ සාප්පුවට ආපු නෝනත් එක්ක එකට එක කිව්වේ’ කළමනාකරු විමසුවේ කෝපයෙනි.’ඉතින් සර් ඒ නෝනා මට කිව්වනෙ තමුසෙලගෙ මැනේජර් පල් මෝඩයෙක් කියල’ වෙළෙඳ සේවකයා කීවේය.අනුලා සති අන්තයේ පොළට ගියේ කෑමබීම සඳහා අවශ්‍ය බඩුමුට්ටු මිලදී ගන්නා අදහසිනි. එහි එක් වෙළෙන්දකු හතු ගෝනියක් විකිණීමට තබා තිබෙනු දුටු ඇය එතැනට ළංවී මෙසේ විමසුවාය.’ඔය හතු වගාවලදී නයි හතුත් හැදෙනවලු නේද? ඇත්තද ඒවා හරි විසයි කියන්නෙ.’’අපොයි ඔව් නෝනා...’ වෙළෙන්දා කීවේය.’ඉතින් කොහොමද ඔය නයි හතු අඳුනා ගන්නෙ?’ අනුලා ඇසුවාය.’ඒක හරි ලේසියි නෝනා. රෑට හතු කාලා නිදාගන්ඩ. උදේට නැගිට්ටොත් ඒවා හොඳ හතු’ වෙළෙන්දා කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av1102277</link>
    <topic>චන්නගේ චිත්‍රපටයෙන් සිනමාවට එන අලුත් ම ඉන්දීය නිළිය</topic>
    <author>ටානියා මෝසස්</author>
    <content>චන්නගේ චිත්‍රපටයෙන් සිනමාවට එන අලුත් ම ඉන්දීය නිළියභාරතයේ සුරූපී නිළි පූජා උමාශංකර් සිංහල සිනමාවට හඳුන්වා දුන් ජනප්‍රිය නළු චන්න පෙරේරා ඔහුගේ මීළඟ චිත්‍රපටය වන ‘කල්පාන්තයේ සිහිනය’ ට ද තෝරා ගෙන ඇත්තේ භාරත දේශයේ තවත් සුරූපිනියක්. ඇය චයිත්‍රා.චයිත්‍රා, ඔබ ගැන වැඩි යමක් දැන ගන්නට ‘රසඳුන’ පාඨකයන් කැමැති වේවි.මම ඉන්දියාවේ බැංගලෝරයේ කන්නඩ ජාතික පවුලක තරුණියක්. අම්මයි තාත්තයි සහෝදරියකුයි මමයි තමයි ඉන්නේ. මේ මගේ පළමුවැනි චිත්‍රපටය.චන්නගේ චිත්‍රපටයට ඔබ සම්බන්ධ වුණේ කොහොමද?චන්න සර්, ඔහුගේ අලුත් චිත්‍රපටයට නිළියන් තෝරා ගැනීමට ඉන්දියාවට ආවා. එහිදී පැවැත්වුණු සම්මුඛ පරීක්ෂණ සඳහා මමත් සහභාගි වුණා. අවසානයේ දී ඔහු මාව තෝරා ගත්තා.සිනමාවේ කුලුඳුල් රංගනය විදේශීය චිත්‍රපටයකින් ඇරඹීමට සිතුවේ ඇයි?පුංචි කාලේ ඉඳලම මට ඕනෑ වුණේ නිළියක වීමටයි. ඉතින් ඒ අවස්ථාව මට මුලින් ම ලැබුණේ මේ චිත්‍රපටයෙන්.මේක මගේ රටේ නිර්මාණයක් නොවුණත් එය මට ප්‍රශ්නයක් වුණේ නැහැ.මම හිතන්නේ මේ චිත්‍රපටය හරහා සිනමාවට පා තැබීමට ලැබීම මට ලැබුණු භාග්‍යයක් ලෙසයි.භාෂාව ඔබට අභියෝගයක් වුණේ නැද්ද?ඔව්. සිංහල භාෂාව ගැන කිසිම දෙයක් මම දැනගෙන හිටියේ නැහැ.නමුත් මේ චිත්‍රපටයට මා තෝරා ගැනීමෙන් පසු චන්න සර් ඇතුළු පිරිසගෙන් මට විශාල සහයෝගයක් ලැබුණා.මම වැනි විදේශීය ආධුනික නිළියකට එය විශාල ශක්තියක්.විදේශීය චිත්‍රපටයක රඟපෑම ගැන ඔබේ පවුලේ අයගෙන් විරෝධයක් එල්ල වුණේ නැද්ද?අනේ නැහැ. ඔවුන් හරිම බුද්ධිමත්. මගේ උත්සාහයට පවුලේ උදවියගෙන් ලැබෙන සහයෝගය නම් කියලා නිම කරන්න බැහැ. මගේ රංගන හැකියාව ගැන ඔවුන්ට ලොකු විශ්වාසයක් තියෙනවා.මේ චිත්‍රපටය සාර්ථක වේවි යැයි ඔබ සිතනවාද?ඔව්. මට විශ්වාසයි.ඉදිරියේදී වෘත්තීය රංගන ශිල්පිනියක් වෙන්න ද කල්පනාව?ඔව්. මට තවම වයස අවුරුදු 19 යි. මම තවම අධ්‍යාපන කටයුතු වල නියැලිලයි ඉන්නේ.රඟපෑම මම කුඩා කල සිට දුටු හීනයක්.ඒ හීනය දැන් හැබෑ වෙලා ඉදිරියේ දී මම අනිවාර්යයෙන් ම වෘත්තීය රංගන ශිල්පිනියක් වේවි.මේ චිත්‍රපටයත් සමඟම ඔබට තවත් චිත්‍රපට දෙකකට ඇරියුම් ලැබී තිබෙනවා නේද?ඔව්. චන්න සර් මාව මේ ෆිල්ම් එකට තෝරා ගත්තට පස්සේ තමයි ඒ ෆිල්ම්ස් දෙකටම මාව තේරුණේ. ඒ චිත්‍රපට දෙකම මගේ මව් රටේ නිෂ්පාදනය වන චිත්‍රපට දෙකක්. තව ම එහි වැඩ කටයුතු ඇරඹුණේ නැහැ.සිංහල සිනමාවෙන් රංගන වරම් ලැබූ ඔබ ඉදිරියේදී ඉන්දීය සිනමාවට පමණක් කොටු වේවිද?අපෝ නැහැ. ලංකාවෙන් මට ආයිත් ආරාධනා ලැබුණොත් මම අනිවාර්යයෙන් ම ඒ ආරාධනය පිළිගන්නවා.කුමන රටේ වුණත් කිනම් භාෂාවකින් නිපදවන චිත්‍රපටයක් වුණත් එය හොඳ චිත්‍රපටයක් නම් මම එයට දායක වෙනවා.ලංකාව සහ අපේ සිනමාව පිළිබඳ ඔබට ඇතිවුණ හැඟීම අපි දැන ගන්න කැමැතියි.ලංකාව කියන්නේ හරිම ලස්සන රටක්.ආගන්තුක සත්කාර අතින් ලාංකේය ජනතාව ඉහළයි. සිනමා කර්මාන්තය ගැන නම් මට තාම ඒ හැටි වැටහීමක් නැහැ. ඒත් මෙරටේ ජනතාවට නම් මම හරිම කැමැතියි. ඔවුන් හරිම ළෙන්ගතුයි.ටානියා මෝසස්ඡායාරූප -මහේෂ් නිශාන්තපූජ්‍ය ආචාර්ය පාතේගම ඤාණිස්සර හිමියන්ගේ නවතම කෘතිය වන ‘සිංහල ගීතය සහ අපේ සංස්කෘතිය’ ගොඩගේ පොත් මැදුර ප්‍රකාශනයක් ලෙසින් පසුගියදා දොරට වැඩියේ ය. එහිදී උන්වහන්සේ විසින් පොතෙහි පළමු පිටපත පූජ්‍යපාද රඹුකන සිද්ධාර්ථ හිමියන්ට පිළිගන්වනු ලැබූ අවස්ථාවයි මේ.ජ්‍යෙෂ්ඨ සිනමා ලේඛකයකු වන ඇස්. රේමන්ඩ් සිල්වා පසුගියදා කලා භූෂණ සම්මානයෙන් පිදුම් ලැබීය. ‘ලංකා චලන චිත්‍ර’, ‘චිත්‍රවාහිනී’, ‘කලා’, ‘සරසවිය’, ‘විසිතුර’, ‘පියකරු’ වැනි සිනමා පුවත්පත්වල විශේෂාංග ලේඛකයකු වශයෙන් කටයුතු කළ ඔහු කලක් ඉන්දියාවේ පළවන ‘ස්ටාර් ඇන්ඩ් ස්ටයිල්’ සිනමා සඟරාවේ ශ්‍රී ලංකා වාර්තාකරු වශයෙන් ද කටයුතු කළේය.60-70 දශකයේ අතිශය ජනපි‍්‍රය වූ ‘විශාඛාව ඔබ’ හා ‘උණ පඳුරක මල් පිපිලා’ යන ගී ගැයූ ගුවන් විදුලියේ ඒ ශ්‍රේණියේ ගායන ශිල්පී සංගීතවේදී විජයසිරිවර්ධන පොලොන්ඕවිට පසුගිය දා කලා භූෂණ රාජ්‍ය සම්මානයෙන් පිදුම් ලැබූ අවස්ථාව.ශ්‍රී ලංකා කලා මණ්ඩලය විසින් ප්‍රකාශයට පමුණුවනු ලබන ශාස්ත්‍රීය සංග්‍රහය වන ‘කලා’ සඟරාව යළිත් තෛ‍්‍රමාසිකව පාඨක ජනයා වෙත පිරිනැමීමට ශ්‍රී ලංකා කලා මණ්ඩලය කටයුතු යොදා තිබේ. භාෂාව, සාහිත්‍යය, සංගීතය, සිනමාව හා රූපවාහිනිය, නර්තනය, වේදිකා නාට්‍ය කලාව, චිත්‍ර හා මූර්ති ශිල්පය, පුරාවිද්‍යාව ඇතුළු විෂය ක්‍ෂේත්‍ර ගණනාවකට අයත් ශාස්ත්‍රීය හා පර්යේෂණාත්මක ලේඛන කලා සඟරාවේ පළ කරනු ලැබේ.මේ සඳහා ශාස්ත්‍රීය ලේඛන ඉදිරිපත් කළ හැකි බවත් ඒවා සමාලෝචන මණ්ඩලයක නිර්දේශය සඳහා යොමු කොට පළ කිරීමට කටයුතු යොදා ඇති බවත් ශ්‍රී ලංකා කලා මණ්ඩලය දන්වා සිටී. ලේකම්, ශ්‍රී ලංකා කලා මණ්ඩලය, 12/1, පොල්දූව පාර, බත්තරමුල්ල යන ලිපිනයෙන් වැඩි විස්තර ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av1102278</link>
    <topic>ලෝක ක්‍රිකට් කුසලාන පුරාණය ගැන ටෝනි රණසිංහගෙන් පොතක්</topic>
    <author>ඉඳුනිල් වීරරත්න</author>
    <content>ලෝක ක්‍රිකට් කුසලාන පුරාණය ගැන ටෝනි රණසිංහගෙන් පොතක්10වැනි ලෝක කුසලාන ක්‍රිකට් තරගාවලිය ඇරැඹී අදට දින නවයකි. ඊට සමගාමීව විවිධ වැඩ සටහන් ක්‍රියාත්මක වෙත්දී ලක්ෂ සංඛ්‍යාත ක්‍රිකට් ලෝලීනට දැනුම මෙන්ම සමරු තිළිණයක් ලෙසින් ද තබාගත හැකි අපූරු ග්‍රන්ථයක් පසුගිය 25 වැනිදා එළි දුටුවේය.සිංහල සිනමාවේ කඩවසම්ම නළුවා ලෙසින් විරුදාවලිය ලබා සිටි එදා මෙදා තුර රිදී තිරය මතු නොව පුංචි තිරය තුළ තවමත් සිය ප්‍රතිභාව පෙන්වන අතිවිශිෂ්ට රංගධරයකු වන ටෝනි රණසිංහ මෙම ග්‍රන්ථයේ කර්තෘවරයා වෙයි. රංගනයට පමණක් නොව පිටපත් රචනය, අධ්‍යක්ෂණය ඔස්සේ ද සිය හැකියාවන් එළි දක්වා ඇති ඔහුගේ මෙම ග්‍රන්ථය නම් කර ඇත්තේ ‘ලෝක කුසලාන පුරාණය’ ලෙසින්.දෙවැනි ලෝක මහා සංග්‍රාමයට පෙර 1942 වසරේ වත්තල ශාන්ත ආනා විදුහලට සිප් සතර හැදෑරීමට ගිය ඔහු, යුද්ධයෙන් පසු 1945 දී මෝදර ශාන්ත ජෝන් මිශ්‍ර පාසලට ඇතුළත් විය. ඉන් වසර තුනකට පසු 1948 දී ඉංගී‍්‍රසි අධ්‍යාපනය සඳහා කොළඹ මෝදර දලාසාල් විදුහලට ඇතුළත් වුණු ඔහු ක්‍රිකට් ක්‍රීඩාව හඳුනා ගන්නේ පාසලේදී.“මම විදුහලේදී යාළුවන් එක්ක ක්‍රිකට් සෙල්ලම් කළා. පාසල් වේලාවෙන් පස්සෙත් කළේ ක්‍රිකට් ගහන එක. පාසල් කණ්ඩායමට බැඳුණෙ නෑ. එහෙත් මා තුළ නොතිත් ආශාවක් තිබුණා ක්‍රිකට් තරග නරඹන්න.මට මතකයි පාසල් ක්‍රිකට් තරගවාරයේදී යාළුවන් එක්ක බයිසිකල්වල නැගලා වෙස්ලි එකට, ඩාලි රෝඩ් (සෙන් ජෝශප්), රීඩ් ඇවනිව් (රෝයල්) එකට එනවා මැච් බලන්න.පස්සෙ කාලෙක අපේ ජාතික කණ්ඩායම නියෝජනය කළ බොහෝ ක්‍රීඩකයින් පාසල් ක්‍රීඩාංගණවල ක්‍රීඩා කළ ආකාරය මම දැකල තියෙනවා.මේ ක්‍රිකට් තරග බැලීමේ ආසාව නළුවෙක් වුණාට පස්සෙත් මගේ හිතෙන් ගියෙ නෑ. මුලින්ම ගුවන් විදුලියෙන් තමයි තරග ඇහුවෙ. ඒ දවස්වල ඉඳලම අපේ රටේ විතරක් නෙමේ විදෙස් ක්‍රීඩකයින්ගෙ පවා පින්තූර විස්තර එකතු කළා.මේ එකතුව පොතකට ඇලෙව්වාම ඒක විශාල පොතක් වුණා. අද තිබුණා නම් ඊට විශාල කෞතුක වටිනාකමක් ලැබෙනවා.ඒක මම එල්සන් දිවිතුරුගම කියන නළු මිත්‍රයාට රුපියල් 10 කට එදා විකුණුවා මතකයි. ඉතින් ක්‍රිකට් ක්‍රීඩාවට මගේ තිබෙන බැඳීම ඔහොමයි. තාමත් මම ඉඩ ලැබෙන සෑම වෙලාවකම ක්‍රිකට් තරග නරඹනවා.”මේ වගේ ග්‍රන්ථයක් එළි දක්වන්නට ඇතිවුණු පෙලඹීමත් දැනගනිමු.“අපේ රටේ ක්‍රිකට් කණ්ඩායම 1975 පැවැත්වුණු පළමුවැනි ලෝක කුසලාන තරගාවලියට සහභාගි වුණා. ඒ වෙනකොට ටෙස්ට් තත්ත්වයවත් අපට ලැබිල තිබුණෙ නෑ. එදා සිට මේ දක්වා පැවැත්වුණු සෑම තරගාවලියකටම සහභාගි වෙලා තිබෙනවා. ඒ එක්කම 1996 දී අපි ලෝක කුසලානය දිනාගත්තා.ඉතින් මේ ඉතිහාස තොරතුරු මම හොඳට දන්නවා. මට ඕන වුණා අපේ ක්‍රිකට් ලෝලීන්ට මේ තොරතුරු ලබා දෙන්න. ඉංගී‍්‍රසි දන්න අන්තර්ජාල පහසුකම් තිබෙන සීමිත පිරිසකට මේ තොරතුරු දැනගන්න පුළුවන්. ඒත් තවමත් අපේ ගම්වල ඉන්න ක්‍රිකට් ලෝලීන්ට මේ තොරතුරුවල වටිනාකමක් තියෙනවා.මෙහි අන්තර්ගත වී ඇත්තේ මොන වගේ තොරතුරු ද?1975 පළමු ලෝක කුසලාන තරගාවලියේ සිට මේ දක්වා ශ්‍රී ලංකා කණ්ඩායම සහභාගි වූ තරග සහ ඒ තරගවල ලකුණු පුවරු මෙහි ඇතුළත් වනවා.ඒ අතර ශ්‍රී ලංකා කණ්ඩායමට නායකත්වය ලබා දුන් අනුර තෙන්නකෝන්, දුලිප් මෙන්ඩිස්, මහේල ජයවර්ධන, කුමා සංගක්කාර වැනි ක්‍රීඩකයින්ගේ ලිපි ඇතුළත් වෙනවා.මීට අමතරව තවත් විශේෂ තොරතුරු ගණනාවක්ම ඇතුළත් කළා. ඒ සිදුවීම් බොහෝ දෙනෙක් නොදන්නා තොරතුරු බව මට විශ්වාසයි.උදාහරණයක් ලෙස කිව්වොත් 1975 අපේ කණ්ඩායම පළමු ලෝක කුසලාන තරගාවලියට යනකොට අපිට පුහුණු කරුවෙක්වත් ඉඳල නෑ. කණ්ඩායම බාරව ගිහින් තියෙන්නේ නියෝජ්‍ය කළමනාකරුවෙක් විතරයි. නවාතැන් අරගෙන තියෙන්නෙ බ්‍රිතාන්‍ය මහ කොමසාරිස් කාර්යාලයේ උඩ තට්ටුවේ. නිදාගෙන තියෙන්නේ පැදුරු එලලා. රොබට් සේනානායක මහත්තය තමයි සල්ලි වියදම් කරල තියෙන්නෙ.ඒ වගේම තමයි 1983 දීත් අපේ කණ්ඩායමට භෞත චිකිත්සකවරයෙක්, පුහුණුකරුවෙක් මේ වගේ කිසි කෙනෙක් ඉඳලා නෑ.තවත් දෙයක් තමයි 1979 තරගාවලියේදී අපි ප්‍රථම වරට තරගයක් ජයග්‍රහණය කරල තියෙනවා. ඒ තරගාවලියේ නායකයාව හිටි අනුර තෙන්නකෝන් කකුලේ ආබාධයක් නිසා ඉන්දියාව එක්ක තිබුණු තරගයට නායකත්වය දීල තිබුණෙ බන්ධුල වර්ණපුර. එදා ඒ තරගය අපි දිනුවා. ඒ තුළින් අපට පුළුවන් කියන හැඟීම ක්‍රීඩකයින් තුළ ඇතිවෙලා තිබෙනවා.”ගොඩගේ ප්‍රකාශනයක් වන මෙම ලෝක කුසලාන පුරාණය ග්‍රන්ථය පාසල්වල ක්‍රිකට් ක්‍රීඩකයින්ට මෙන්ම ක්‍රිකට් ලෝලීනට බොහෝ ප්‍රයෝජනවත් වේවි.ඉඳුනිල් වීරරත්නජ්‍යෙෂ්ඨ පුවත්පත් කලාවේදියකු, ප්‍රවීණ ගී පද රචකයකු හා සම්මානනීය කවියකු වන සිරිල් ඒ. සීලවිමල මහතාගේ තෙමස් පූර්ණ පින්කම දා, මාධ්‍යවේදී ලලිත් පි‍්‍රයංකර සංස්කරණය කළ සිරිල් ඒ. සීලවිමල මතක සැමරුම් පුස්තකය මාර්තු මස 05 වැනිදා ප.ව. 12.30 ට සීලවිමල විසූ222/ජ්මුදියන්සේගේ වත්ත, කිරිබත්ගොඩ යන නිවෙසේ දී එළි දැක්වේ.මෙම වැඩසටහනට මහාචාර්ය බෙල්ලන්විල විමලරතන නාහිමි, රඹුකන සිද්ධාර්ථ හිමි, මහාචාර්ය පාතේගම ඤාණිස්සර හිමි, වත්තේවැවේ ධම්මානන්ද හිමි, මහාචාර්ය සුනන්ද මහේන්ද්‍ර, මහාචාර්ය සුනිල් ආරියරත්න, ආචාර්ය ප්‍රණීත් අභයසුන්දර, ජ්‍යෙෂ්ඨ මාධ්‍යවේදී තිලකරත්න කුරුවිට බණ්ඩාර, කරුණාරත්න අමරසිංහ, ලූෂන් බුලත්සිංහල සහභාගී වෙති.මිස්සක සූරියබණ්ඩාර ලියූ ’දෙවිවරු ගැන කතා’ හා එස්.ආර්. යසපාල ලියූ ’සිත සැරසීම’ (වීර්යය පිළිබඳ බෞද්ධ සංකල්ප) නමැති ග්‍රන්ථ දෙක දංකොටුව වාසනා ප්‍රකාශන ලෙස එළි දැක ඇත.බී. සිරිතුංග පෙරේරා ගේ නවතම ටෙලිනාට්‍ය නිර්මාණය “අරුන්දතී” සඳහා ගීත දෙකක් පසුගියදා මිරිහාන ශබ්දාගාරයේදී පරිගණක ගත කෙරිණි. ගී සංකල්පනා ඉඳුනිල් වීරරත්න සමඟ යාපා බණ්ඩාර සෙනෙවිරත්න ගෙනි. ගීත ගායනා රෝහණ සිරිවර්ධන, ඩබ්.ඩී. ආරියසිංහ සහ සශිකා නිසංසලාගෙනි. සංගීත අධ්‍යක්ෂණය ආනන්ද ගමගේගෙනි.අනුරසිරි හෙට්ටිගේ ලියූ ‘කළුවරයි පුරහඳ’ නවකතාව පිළිබඳ සහෘද කියවීමක් මාර්තු 1 වැනි දා සවස 3.00 ට, බොරැල්ලේ ඇන්.ඇම්. පෙරේරා කේන්ද්‍රයේදී පැවැත්වේ. මහාචාර්ය චන්ද්‍රසිරි පල්ලියගුරු, සේන තෝරදෙනිය, රංග චන්ද්‍රරත්න යන අය මේ සඳහා එක්වෙති.බිංගිරිය තාරණ කලාපයේ සමෘද්ධි සංවර්ධන නිලධාරින්ගේ සුබසාධක සංගමයට ආධාර පිණිස පාලිත ලොකුපෝතාගමගේ ”අමර ගියා දිවිය ලෝකේ” ළමා නාට්‍යය මාර්තු 05 දා බිංගිරිය බණගෙදර අනගාරික ධර්මපාල ම.ම විද්‍යාලයේදි රංගගත කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av1102279</link>
    <topic>ආදරය නැතුව එක තත්පරයක්වත් ජීවත්වෙන්න මට බැහැ</topic>
    <author>ජෝජ් රොබ්සන් ද සිල්වා</author>
    <content>ආදරය නැතුව එක තත්පරයක්වත් ජීවත්වෙන්න මට බැහැනලින් පෙරේරාමල මිළින වෙලා මුත් සුවඳ ගලා මගෙ ලොව ම බලා ඇත තවමත් අංජලිකා.... අංජලිකා.... අංජලිකා....අංජලිකා අමතමින් ගැයූ ගීතයෙන් සේ ම මේරියන්ස් නලින් කී පමණින් ද කවුරුත් හඳුනන නලින් පෙරේරා මෙවර ස්වර වර්ණ ඔහුගේ සිතුම් පැතුම්වලින් වර්ණවත් කරන්න මා හා එක් වන්නේ මුතු පුරයේ සිට නොවේ.නලින් දැන් අතීතයේ සිට කලාකරුවන්ගේ නිජබිමක් වූ මීපුර පදිංචියට ඇවිල්ලා. පසුගියදා ඔහු මේරියන්ස් සංගීත කණ්ඩායමත් සමඟ ඔස්ට්‍රේලියාවේ සහ නවසීලන්තයේ මාසයක පමණ කාලයක් පුරා පැවැත්වෙන සංගීත ප්‍රසංග මාලාවකට සහභාගී වීම පිණිස ලංකාවෙන් පිටත්වීමට පෙර ‘රසඳුන’ සමඟ කළ කතා බහයි මේ.”මීගමුව සුන්දර නගරයක්. සොබා සුන්දරත්වයේ වගේම මෙහි ජීවත් වෙන මිනිස්සුත් සුන්දරයි. ගීතලෝලී රසකාමී සිත් ඇති මේ මිනිස්සු සමඟ ජීවිතය පි‍්‍රයජනකයි. මට වඩා ප්‍රවීණ කලාකරුවන් මීගමුවේ ජීවත් වෙනවා.ඔවුන් වගේම ගීත රසිකයොත් මා සමඟ සෙනෙහසින්, සහයෝගයෙන් කටයුතු කරනවා. මීගමුවේ පදිංචියට පැමිණීම මගේ වාසනාවක් කියලයි මට දැනෙන්නේ.”“ඔබ මීගමු ආවේ නිකම්ම නෙවේ නේද?”“ඔව්, ඔව්. මම මීගමුවට අරගෙන ආවා මේ රටේ සුපිරිම සංගීතායතනය. මෙය හඳුන්වන්නේ ‘සවුන්ඩ් ඔෆ් මේරියන්ස්’ නමින්. නවීනතම තාක්ෂණයෙන් යුතුව ගීතයක් නිර්මාණය කිරීමේ සෑම කටයුත්තක්ම මෙහිදී කර ගත හැකියි.ඇමරිකාවෙන් තාක්ෂණික උපදෙස් ලබා ගෙනයි මෙහි කටයුතු සම්පාදනය කර ගෙන යන්නේ. ගීත පද රචනය, තනු නිර්මාණය, සංගීතවත් කිරීම, පුහුණුවීම්, පටිගත කිරීම්, සංස්කරණ කටයුතු සියල්ල මෙහිදී කිරීමට පුළුවන්. ස්ටීරියෝ මෙන්ම ඩී.ටී.එස්. තාක්ෂණයෙන් ඉහළම තත්වයෙන් ගී පටිගත කිරීමට පහසුකම් සලසන අතර ශබ්දාගාර දෙකක් ද, සංගීත ඇකඩමියක් ද, ගීත බැංකුවක් ද මෙයට ඇතුළත් වෙනවා.සංගීතය වැදගත් වෘත්තියක් වග පෙන්නුම් කරන්න ලබන අප්‍රේල් මාසයේදී මෙම ආයතනය විවෘත කළාට පසු අපිට හැකි වේවී. තරුණ නිර්මාණකරුවන් අප සමඟ එකතු කරගන්නත්, ඉන්දියාවේ චිත්‍රපට නිෂ්පාදකයින් හා සම්බන්ධ වෙන්නත් දැනටමත් අවස්ථාව ලැබී තිබෙනවා.”“සංගීත සංදර්ශන වේදිකාවෙන් ඔබ ඈත් වෙලා වගේ දැනෙනවා. ඒ ඇයි?”“සංදර්ශන වේදිකාවේ රැඳී සිටීමම දියුණුව නොවේ. මට එතනින් එහාට යන්න ඕනෑකම තිබුණේ අවුරුදු කීපයකට පෙර ඉඳලාම යි. ඉලෙක්ට්‍රෝනික සංගීත නාද රටාවෙන් මිදෙන්න විතරක් නෙමේ, ප්‍රසංග වේදිකා ගීත ලෝලීන් අතර සිටින සමහර අවිනීත පුද්ගලයින්ගෙන් මිදෙන්න මට ඕනෑ වුණා. මගේ ඇස් දෙක ඉදිරිපිට මිනිසුන් මැරිලා තියෙනවා, ඔය සංගීත සංදර්ශනවලදී.ඒ නිසා පුදුම කලකිරීමක් මගේ හිතේ ඇති වුණා. “අන්ප්ලග්” සංගීත රටාව ලෝකයේ ප්‍රකට ආස්වාදනීය ශෛලියක් සංගීතය රසවින්දනයේදී. දැන් තරුණ පරම්පරාව මේ ශෛලියට කැමැතියි.මෙහිදී සංගීත නාද රටාවන්ගේ පමණක් නොව ආලෝකය පවා රිද්මයානුකූලව භාවිත කෙරෙනවා. විනීත සංගීත ලෝලීන් පිරිසක් සමඟ ගනුදෙනු කරන්න සංගීත ශිල්පීන්ට හැකි වෙනවා මෙම ක්‍රමයේදී. සංගීතය තියෙන්නේ මිනිස්සුන් සුවපත් කරන්නයි, මිනිස්සුන්ගේ සිත් වලට සැනසීම රසය ගෙන දෙන්නයි.නැතුව මිනිස්සුන්ව මරා දාන්න නොවේ. සංගීතයෙන් ලැබෙන සුවය, සැනසීම, රසය මිල කරන්න බැහැ. දියුණු වෙන සංගීත ලෝලීන් එක තැනක පල් නොවී සංගීත සංදර්ශන රටාවෙන් මිදී ඉදිරියට ඇවිල්ලා.මේ අමිල මෙහෙවරට එකතු වෙනවානම් අපේ සංගීත ලෝලීන්ගේ වින්දන ශක්තිය වර්ධනය වී සංගීත ක්ෂේත්‍රය අදට වඩා වැදගත් ක්ෂේත්‍රයක් වෙනවා නිසැකයි.”“ඔබ ඔහොම කිව්වට ප්‍රවීණයෝ නිහඬයි නේද?”“කැසට්, සංගීත තැටි ව්‍යාපාරයේ හොර වෙළෙඳුන්ගේ සහ විද්‍යුත් නාලිකාවල මාෆියාව නිසා අපේ ප්‍රවීණයන් නිහඬ වෙලා උන්නාට ඔවුන්ට දිගටම ඔහොම ඉන්න වෙන්නේ නැහැ. ඉදිරියේදී ඔය මාෆියාවට මුහුණ දීමට හැකි අලුත් වෙළෙඳපළක් සංගීත ක්ෂේත්‍රයේ ඇති වෙනවා.සංගීත ප්‍රසංග කලාවේදී ඔවුන්ගේ හඬ, ඔවුන්ගේ නිර්මාණ ගීතලෝලීන් අතරට ගෙන යන්න මම පෙරමුණ ගන්නවා. අපේ ප්‍රවීණයන්ට නිහඬව ඉන්න දිය යුතු නැහැ. ඔවුන් තමා අපේ සංගීත ක්ෂේත්‍රයේ අලංකාරය වෙන්නේ.අපේ සංගීත ක්ෂේත්‍රයේ සිටින සොඳුරු කතාකරුවා නලින් ය. මා එලෙස පවසන්නේ ඔහු සමඟ කතා බහ කරද්දී කාලය ගත වී යනවා නොදැනෙන තරමට හරබර සොඳුරු කතන්දර ඔහුගේ මුවින් පිටවන නිසාය. එම කතන්දර සටහන් කරන්න මේ ලිපියේ ඉඩ වෙන් කළ නොහැකිය. ජීවත් වෙන සෑම තත්පරයක්ම ආදරණීයයි සිතන නලින් සිය ජීවිතය ජීවත් කරවන ආදරය පිළිබඳ පැවසුවේ මෙලෙසින් ය.“දෙවියන්ගෙන් තමයි මිනිසුන්ට ආදරය ලැබිලා තියෙන්නේ. ආදරය අපි ලබන්නේ මිලදී නොවන නිසා බොහෝ දෙනෙකුට අගයක් නැහැ. එහෙත් ආදරය තමයි මිනිසෙකුට මේ ලෝකයේ ලබන්න තියෙන උතුම් වූ වටිනාම වස්තුව. මට නම් ජීවත් වෙන්න ආදරය ඕනි. මම කැමැති නැහැ ආදරය නැතුව එක තත්පරයක්වත් ජීවත් වෙන්න. සොබාදහම සමඟ ඇලී ගැලී ඉන්න, පොළොවේ පය තියාගෙන ඉන්න මිනිසුන්ට විතරයි ආදරය දැනෙන්නේ. මම එහෙම මිනිහෙක්. ඒ නිසා මට ආදරය දැනෙනවා. මම ආදරය විඳිනවා. ප්‍රායෝගිකවී බෙදා ගන්නවා නම් ආදරය සුන්දරයි.”වසර පහකට පමණ පසු නලින් නව නිර්මාණ ගී ඇල්බමයකට මේ දිනවල සූදානම් වෙමින් සිටියි.“ගීත ශ්‍රාවකයින්ට විඳින්න පුළුවන් ශෛලියේ ගීත එකතුවක් මම මේ ඇල්බමයට නිර්මාණය කළා” යයි පවසමින් නලින් අවසාන වශයෙන් ඔහුගේ ඇල්බමයේ නවතම ගීතයක් මියුරු ස්වරයෙන් මෙලෙසින් ගායනා කරන්නට විය.දිලිසෙන ඔය ඇස් දෙක මට රුවන් පුරේ මැණික් කැට වගේ සිනා පුරන දත් පෙළ මට සළාපුරේ මුතු ඇට වගේ ලස්සන ඔය තොල් හැම විට නුවර වැවේ නෙළුම් පෙති වගේ ඔබේ නීල වරලස මට දුන්හිඳ දිය ඇල්ල වගේ...!ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av11022710</link>
    <topic>මට මං ගැනම අදහන්න බෑ</topic>
    <author>ජෝජ් රොබ්සන් ද සිල්වා</author>
    <content>මට මං ගැනම අදහන්න බෑමට මං ගැනම අදහන්න බෑ හිත හදන් ඔබෙ හිමි සුවඳ ගිලිහෙන්නෙ ඇයි මේ ලෙසින් ඔබ ළං වූවා වැඩිදෝ හිතෙයි මොහොතකින් අප වෙන්වීමේ සේයාව ඒ දෝ හෙමින්සිත මුදුනෙ ඔබ තියල සතපා හොඳින් සෙනෙහස පුදා කඳුළු පිසදා නෙතින් විලකින් නෙළා ගත්තු පියුමක් ලෙසින් සුරැකිව තියා ගත්තේ සැමදා හිතින්ඔබේ හිතට එකඟවද ගියේ මේ ලෙසින් බොරු කියලා රැවටෙව්වේ ඇයිදෝ කියන් හිතුවා ද මං ඉන්නේ කියලා හොඳින් මගෙ ලෝකෙ මං තනි වුණා දැන් ඉතින්පද රචනය – අයෝධ්‍ය ප්‍රනාන්දුසංගීතය - රොෂාන් ප්‍රනාන්දුගායනය – කිංස්ලි පීරිස්ලෝකයේ නිර්මාණය වී ඇති ගීත වැඩිම ප්‍රමාණයක් “ආදරය” තේමා කරගෙන නිර්මාණය වී ඇති බැව් නොරහසකි. ඉන් වැඩි ගීත සංඛ්‍යාවක් විරහ වේදනාව මුසු පද සංකල්පනා ඇතුළත් ගී නිර්මාණ බව ද සත්‍යයකි. මෙ වර “ගී මුතු” අතරට එක්වන ගායන ශිල්පි කිංස්ලි පීරිස් ගැන “මට මං ගැනම අදහන්න බෑ” ගීතය ද චපල පෙම්වතියකගේ මතක අතරේ තනිවී වේදනා විඳින පෙම්වතෙකුගේ සිතුවිලි පැවසෙන විරහ ගීතයකි. මෙම විරහ ගීතයේ පද රචකයා අයෝධ්‍ය ප්‍රනාන්දු ය.අයෝධ්‍ය නව පරපුරේ ජනප්‍රය ගීත පද රචකයකු මෙන්ම ලේඛකයකු ද වේ. ජනප්‍රිය ගායන ශිල්පි රොෂාන් ප්‍රනාන්දුගේ සැබෑ ජීවිත කතාව ඇසුරින් 2004 වසරේ දී “සුදු මල් හැඬුවා” නවකතාව ලියූ අයෝධ්‍ය “මලේ මටත් හිතයි කරන්න ආදරේ” (කිංස්ලි පීරිස්).“ඔබ මලක් සුවඳ මලක්” (රොෂාන් ප්‍රනාන්දු) වැනි ජනප්‍රිය ගීත මෙන්ම මේ දිනවල නිතර ඇසෙන “සුන්දරයි ඔබ නිහඬ බැල්මෙන් මදෙස බැලුවාම” (සතිෂ් පෙරේරා) – “සඳ වී හදේ” (දමිත් අසංක) – “ලියන්නට පෙම් හසුනක්” (චාමර වීරසිංහ) සහ “නැති වෙන්න දෙයක් නැහැ මට තව“ (රොෂාන්) ඇතුළු ගීත සංකල්පනා රැසක හිමිකාරයා ය.කටුනේරිය, පල්ලිය පාරේ “අයෝධ්‍ය” නිවෙසේ පදිංචි ඔහු කැලණිය විශ්වවිද්‍යාලයේ ශාස්ත්‍රවේදී උපාධි අපේක්ෂකයෙකු වන අතර පොල් පර්යේෂණ ආයතනයේ ශිල්පීය නිලධාරියෙකු ලෙස සේවය කරයි.අයෝධ්‍ය ගී පද රචනයෙන් මෙන්ම වේදිකා නාට්‍ය පිටපත් රචනයෙන්, නිෂ්පාදනයෙන් සහ රඟපෑමෙන් කලා ක්ෂේත්‍රයේ විවිධ ඉසව් ස්පර්ශ කරමින් සිය සෞන්දර්ය චාරිකාවේ යෙදී සිටියි. “මට මං ගැනම අදහන්න බෑ” ගී පද රචනය පිළිබඳව අයෝධ්‍ය “රසඳුන” සමඟ පැවසුවේ මෙසේය.”ගී සංකල්පනාවක් සාර්ථක වෙන්නේ මවන චිත්ත රූපය අනුවයි කියා මම හිතනවා. දක්ෂ චිත්‍ර ශිල්පියකු චිත්‍රයක් සිතුවම් කරනවා මෙන් ගී පද රචකයා ද පද රචනයෙන් මවන චිත්ත රූපය තමයි ශ්‍රාවකයාගේ සිත බැඳ ගන්නේ. ආදරය, විරහ වේදනාව නොවිඳි කිසිදු මිනිසෙක් මේ පොළොව මත සිටිය නොහැකියි.ගී පද රචකයකු වශයෙන් මටත් පහසුවෙන්ම චිත්ත රූප මැවීමට හැකි ආදරයේ විරහ වේදනාව මුසු කර ගත් කතාවක් මේ ගීතය පද රචනයේ දී මම පසුබිම් කරගත්තා.කලකට පෙර තමාට ආදරේ කර පිටුපා ගිය පෙම්වතිය මතක් වීමෙන් පෙම්වතෙකුගේ සිතේ උපදින හැඟීම් පිළිබඳව තමා මේ ගීතයෙන් පවසන්නේ. මලක් වගේ පරිස්සමට ඇයට ආදරේ කරපු, ඇය රැකගත්ත තමාව ඈ විසින් මුළා කිරීම ඔහුට ඔහු ගැනම අදහාගන්න බැරි වී තනිව වේදනා විඳිනවා. මෙවැනි අත්දැකීම් ලද පෙම්වතුන් අනන්තවත් මේ සමාජයේ මට හමුවී තියෙනවා. ඔවුන් වෙනුවෙන් මා පද රචනය කළ මේ ගීතයට රොෂාන්ගේ ස්වර රචනයෙන් සහ කිංස්ලිගේ සංවේදී හඩින් ලැබුණු ජීවය නිසා ගීත රසිකයින් මෙය ආදරෙන් වැළඳගත්තා කියලයි මට හිතෙන්නේ.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av11022711</link>
    <topic>බොබ් මාලේ ‘රෙගී’ ශෛලිය හැදුවේ ශ්ලෝක මන්තර ඇසුරින්</topic>
    <author>ඉනෝකා පෙරේරා බණ්ඩාර</author>
    <content>බොබ් මාලේ ‘රෙගී’ ශෛලිය හැදුවේ ශ්ලෝක මන්තර ඇසුරින්ජනජීව වේහැල්ලමාධ්‍යවේදියකු ලෙස වෘත්තීය ජීවිතය ඇරැඹූ ජනජීව වේහැල්ල අද වඩාත් ජනප්‍රිය රූපවාහිනී වැඩසටහන් නිෂ්පාදකවරයකු ලෙසින්.වීඩියෝ ශිල්පියකු, සහාය අධ්‍යක්ෂවරයකු හා වාර්තාමය වැඩසටහන් නිර්මාණකරුවකු සේ අද ඔහුගෙ වපසරිය තවත් පුළුල් වෙලා.’සත්සර විප්ලවවාදියා බොබ් මාලේ..’ ඔහු විසින් විරචිත මංගල කෘතිය. බොබ් මාලේ ඔහුගෙ ප්‍රියතම චරිතය වන්නෙ කිසිවකුත් එතරම් නොතකන නොදකින සුවිශේෂී හේතු ගණනාවක් හින්දා. ඒ සියලු හේතු ජනජීවට දැනෙන්නෙ ’Catch a fire’කෘතිය කියැවීමත් සමඟ.ඔහුට දැනුණු දේ ඔහු සිංහලයට නැඟුවා. ‘සත්සර විප්ලවවාදියා’ රචනා වෙන්නෙ එතැන් පටන්.”බොබ් මාලේ මං අති දැවැන්ත චරිතයක් වෙන්නෙ හේතු ගණනාවක් හින්දා. ඔහු තමන්ගෙ මිනිසුන්ගේ ප්‍රශ්න ටික ලෝකයට කිව්වෙ ගීතයෙන්. ඔහු පේ‍්‍රම ගීත ගයා තිබෙන්නෙ එකක් නැතිනම් දෙකයි.අනෙක් හැම ගීතයකම තියෙන්නෙ තමන්ගෙ රටේ මිනිස්නුගෙ ප්‍රශ්න. ජීවන ගැටලු. ජැමෙයිකාවේ ඈත ගමක මුඩුක්කුවක උපන් බොබ් මාලේ අපූරු මානව හිතවාදියෙක්. ඒත් සමහරු ඔහු දකින්නෙ ෆැෂන් එකක් විදියට. තවත් සමහරුන්ට ඔහු ගංජාකාරයෙක්. ඔහුගෙ කොණ්ඩය ඇඳුම පැළඳුම – විතරක් නෙවෙයි ‘රෙගේ’(Regge) ගීත ශෛලියත් සමහරුන්ට ෆැෂන් එකක්.””නමුත් ’Catch a fire’ කියැවුවට පස්සෙයි මට දැනුණෙ බොබ් මාලෙගෙ ජීවන දර්ශනය මොන තරම් ශ්‍රේෂ්ඨ උසස් එකක් ද කියල. කිසිම දේශපාලන න්‍යායකට අනුකූල නැති වුණත් ඔහු කිව්වෙ - කළේ අතිශය දේශපාලනික දේ.මෙලඩියක් නැති ඔහුගෙ ගීත ශෛලිය මිනිසුන් කොයිතරම් වැලඳගත්ත ද කිව්වොත් කලෙක ලොව රෙගී උන්මාදයක් පවා බිහිවුණා. ‘ගායකයෙක් කියනවට වඩා මං කැමති මං‘Speecher’ කෙනෙක් කියනවට... මොකද මං ගයන්නෙ කතා විලාසයක්...’ ඒ ඔහුගෙ ශෛලිය.”‘Welcome! this is the land of Regge’ ඔවුන් සිය රටට විදේශිකයන් පිළිගත්තෙ එහෙම. ඒ කාලෙ ලොව ඉහළම ගීත දර්ශනවල අතිශය ජනප්‍රිය වූ රෙගී ගීත නිසා ජාත්‍යන්තර සම්මාන උළෙලවලදී ‘රෙගී’ කියල කැටගරි එකක් හඳුන්වා දෙන්න වුණා.ජැමෙයිකාවේ ඈත ගම්බද ජන සංගීතය ආශ්‍රිතව ගොඩනැඟුණු ශ්ලෝක – මන්තර ඇසුරින් බොබ් මාලෙ රෙගී ශෛලිය හැදුවෙ ඒ ශ්ලෝක – මන්තර ස්වර මොඩිෆයි කරල. මානව හිතවාදී ගුණය - මේ මහපොළොව හා ඇති බැඳීම ඔහුගෙ ගීතවලට නිබඳ තේමා සැපයුවා. ඔහුට තිබුණෙ නැහැ තරු සංකල්පයක්. බැරෑරුම් ලෙස සිය වර්ගයාගේ ජීවන ගැටලු විග්‍රහ කරන මාලෙ ඉතා නිර්භය චරිතයක්.”ඔහුගෙ පියා ඇමෙරිකානු කපිතාන්වරයෙක්. අම්මා ජැමෙයිකාවෙ දුප්පත් ගැහැනියක්. කළුත් නොවන - සුදුත් නොවන ඔහුගෙ හම නිසා ඔහු බොහෝ පීඩාවට පත්වුණා. ඔහු වැනිම පීඩාවට පත්වූ එවැනි දුඹුරු පරම්පරාවේ (Brown Generation)  මිනිස්සු ජැමෙයිකාවේ තව හුඟක් හිටියා.’රොබට් නෙස්ටා මාලෙ’ බොබ් මාලෙ වූ හැටිවත් ඔහු ඉපදුණු - ජීවත්වුණු - මැරුණු හැටිවත් විතරක් කියන සාමාන්‍ය පොතක් ලියන්න නෙවෙයි මට ඕන වුණේ. ජැමෙයිකාවේ මිනිසුන් වහලුන් ලෙස ගෙවූ ජීවිතයෙ ඉඳලයි මං බොබ් මාලෙ ඉපදුණු තැනට එන්නෙ. දේශපාලනික – ආර්ථික හා සාමාජීය වශයෙන් ධාරා තුනක් ඔස්සේ මාලෙගෙ ජීවිතය මං පෙළ ගස්වල තියෙනවා.පොත් කියවන්න අකැමැති කෙනෙක් වුණත් ඔහු බොබ් මාලෙගෙ රසිකයෙක් නම් නොවැරදීම මේ පොත අරගත්තා. මං හිතුවට වැඩිය හොඳ ඉල්ලුමක් පොතට තියෙන්නෙ. ඒත් ආයෙ හිතෙනවා මීට වඩා තව අහුමුළු තැන් එකතු කරන්න මට තිබුණා නේද කියල. මොකද බොබ් මාලෙ කියන්නෙ ඒ තරමටම විවිධ වූ පැති ඇති පුද්ගලයෙක් නිසා...”ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av11022712</link>
    <topic>එක හදවතයි එක ආදරයයි</topic>
    <author>කේ.සී.ජේ. රත්නායක</author>
    <content>එක හදවතයි එක ආදරයයි“...මගේ තාත්තා සුදු. අම්මා කළු. ඒ දෙපැත්තටම නැති මම ඉන්නේ දෙවියන් වහන්සේ ගේ පැත්තේ. මම සුද්දෙක් වෙනවද – කල්ලෙක් වෙනවද කියන කාරණය තීරණය කරන්න ඇත්තේ දෙවියන් වහන්සේ වෙන්න ඕනේ...”ඇත්තටම දෙවියන් වහන්සේ මොන වගේද? කල්ලෙක් ද? සුද්දෙක් ද? කළු මිනිසුන්ට වෙනම දෙවි කෙනෙක් ඉන්නවද? නැතිනම් සුදු මිනිසුන්ගේ දෙවියන්ම ද කළු මිනිස්සු දිහා බලන්නෙත්..””මේ අපූරු ප්‍රකාශ නිකුත් කළ ගායකයා, වාදකයා, සංගීතඥයා සහ ගීත රචකයා වරෙක මුළු ලෝකයටම කීවේ ”One Love – One Heart”  කියාය.බොහෝදෙනෙකු මේ ගායකයා හඳුන්වන්නේ රෙගී සංගීතයේ පුරෝගාමියා හැටියටය. එය කරුණ හැටියට ගත් විට ඇත්තකි. එහෙත් බොබ් මාලේ නම් මේ අපූරු නිර්මාණකරුවා; සොඳුරු විප්ලවවාදියෙකි. ඒක පුද්ගල කැරලිකරුවෙකි. ඔහුගේ ගීත හා සංගීතයත් පද රචනාවත් සියල්ල එක්තරා ආගමික විශ්වාසයක් මත පදනම්ව පවතී. එය හැඳින්වෙන්නේ රස්ටෆාරි (Rastafari) යනුවෙනි. බොබ් මාලේ මෙලොව හැරයෑමට පෙර එකම එක් වාක්‍යයක් කීවේය. එහි ඇත්තේ වචන හතරකි.”Money Can’t buy Life” මරුවා පෙනි පෙනී ඔහු තම පුත්‍රයා සිගී අමතමින් එසේ කීවේය.බොබ් මාලේ තුන්වැනි ලෝකයෙන් බිහි වූ පළමු සුපිරි පොප් තරුව ලෙස ඉතිහාස ගත වී ඇත. 1999 දී සුප්‍රකට ‘ටයිම්’ සඟරාව; බොබ් මාලේ ගේ හා වේලර්ස් සංගීත කණ්ඩායමේ Exodas ගීත ඇල්බමය 20 වැනි ශතවර්ෂයේ හොඳම ඇල්බමය ලෙස තෝරා ගත්තේය. බොබ් මාලේට 2001 දී Grammy Life time  සම්මානය පිරිනැමිණ. මේ සියල්ල සිදුවන්නේ ඔහු මොලාව හැර ගොස් දශක දෙකක් පමණ ගත වූ පසුවය.බොබ් ජීවතුන් අතර සිටියදී සම්මාන රැසක් දිනාගත්තේය. හෙතෙම මරණයෙන් පසුව ද සම්මානයට පාත්‍ර වෙයි. බොබ් මාලේ ගේ ඕනෑම ගීතයක් ඕනෑම කාලයකට වලංගුය. තව ශත වර්ෂයක් ගෙවුණ ද ”One heart – One love” වැනි ගීතයක් රසවිඳිය නොහැක්කේද?බොබ් මාලේ සමඟ කියැවෙන අනිත් නාමය නම් වේලර්ස් සංගීත කණ්ඩායමයි. බොබ් වේලර්ස් සුසංයෝගය හේතුකොට ගෙන සංගීත ලෝකයට සර්වකාලීන වස්තු රැසක් හිමිවිය. 1960 දශකයේ සිට මේ දක්වාම බොබ් මාලේ ගේ ගීත ජයප්‍රියත්වයේ පවතින්නේත් – එය මතු අනාගත පරම්පරාවන් විසින් රස විඳිනු ඇති බවට සැකයක් නැත්තේත් විශ්වය විසින් බොබ් මාලේ ලා දෙදෙනකු නිර්මාණය කැර නැති හෙයිනි.තුන්වැනි ලෝකයෙන් බිහිවූ පළමුවැනි අනුහස් ඇති ගායකයා සමස්ත ලෝකයේම තම අනන්‍යතාව තහවුරු කොට ඇත්තේ අන් කිසිවකින් නොව තම සංගීත භාවිතයෙන්මය. එහෙත් ඔහුගේ ජීවිතය ඉතා කෙටි කලකට සීමා විය.නෙස්ටා රොබට් මාලේ, 1945 පෙබරවාරි 06 දා උපන්නේය. 1981 මැයි 11 දා මෙලොව හැර ගියේය. ඔහු මෙලොව ගත කළේ වසර 36ක කාලයක් පමණි. පසුකලෙක බොබ් මාලේ නමින් ලෝකයට නැවුම් – හරවත් - පෙරළිකාර සංගීතයක් හදුන්වා දුන්නේ මොහුය.නෙස්ටා රොබට් ගේ පියා ඉංග්‍රීසි ජාතික නැව් කපිතාන්වරයකු විය. මව - කැඩෙලා බෲකර් අප්‍රිකානු - ජැමෙයිකන් සම්භවයකින් පැවත එන කළු ජාතික කාන්තාවකි. මාලේ ට යාන්තම් වයස අවුරුදු 10 පිරෙද්දී ඔහුගේ පියා මෙලොව හැර ගියේය. පියාගේ හෝ මවගේ සංස්කෘතික උරුමයන් කරපින්නා නොගන්නා ඔහු ඒ දෙකෙහිම සාර්ථක සමතික්‍රමණයක යෙදෙයි. එහි ප්‍රතිඵලය නම් බොබ් මාලේ කෙනෙකු ලොවට බිහිවීමය.ජැමෙයිකාවේ පැවැති සමාජ දේශපාලන පසුබිම පදනම් කැර ගනිමින් බොහෝවිට ඔහු තම සංගීත නිර්මාණ බිහි කෙළේය. එහෙත් ඒවා කර්ණකටුක විරෝධාකල්ප ගීත බවට පත් වූයේ නැත. තම අත්දැකීම් ඔහු විශ්වයේ පොදු මානව අත්දැකීම් බවට පත් කළේ තමන්ට අනන්‍ය වූ සංගීතය පෙරළිකාර පද රචනා සහ විප්ලවකාරී කටහඬ යොදා ගනිමිනි.කිසියම් ආගමික හා දේශපාලන දැක්මක් (රාස්ටෆාරි) ඔහු ගේ සෑම නිර්මාණයකින්ම විහිදෙයි. ඒවා එක් අතකින් ආධ්‍යාත්මිකය. අනෙක් පැත්තෙන් කැරලිකාරීය. බොබ් මාලේ ගේ ගීත අපට හැෙඟන්නේ, දැනෙන්නේ එහෙමය. වෙනත් අයෙකුට වෙනස්ම දෙයක් දැනෙන්නට පුළුවන. ඒ හපන්කම කළ අතළොස්සක් ගායකයන් අතරින් බොබ් මාලේ කැපී පෙනෙයි.ඔහු ගේ පද රචනා සඳහා යොදා ගෙන ඇත්තේ ඉතා සරල වචනය. එහෙත් ඒවා ඇසෙන විට හදවතට කිඳා බැස ගැඹුරින් තැන්පත් වෙයි. දහසක් දෙනා ගත් විට ඒ දහසක් හදවත්වලට බොබ් මාලේ ලා දහසක් ඉපදී ඇති බැව් හැඟෙයි. එහෙත් ලොව සිටියේ එකම එක බොබ් මාලේ කෙනෙකු පමණි. එකම නිර්මාණය විවිධාකාර ලෙස පෙනෙන හැටි!බොබ් මාලේ තම මුල්ම ගීත ද්වය ප්‍රසිද්ධ කරනුයේ 1962 දීය. ඒ බනී වේලර් නම් සංගීතඥයා ගේ ආධාර උපකාර ඇතිවය. 1966 දී ඔහු විවාහ වන්නේ, ඒ වන විටත් මවක් හා බිරිඳක බවට පත්ව වුන් රීටා ඇන්ඩර්සන් සමඟය.කෙසේ වෙතත් බොබ් මාලේ දරුවන් එකොළොස් දෙනෙකුට තාත්තා කෙනෙකු විය. රීටා ඇන්ඩර්සන්ගේ පෙර විවාහයේ දරුවන් දෙදෙනෙකුට පසුව ලැබුණු දරුවන් තිදෙනෙකුට පීතෘ සෙනෙහස ලබාදුන් හෙතෙම, තවත් දරුවන් හය දෙනෙකුගේ පියා බවට පත්ව වුන්නේය. දෙයක් ඇතිවීමට මෙන්ම නැතිවීමට ද හේතුවක් උදාවෙයි.එක්තරා මත්ද්‍රව්‍යයක් විසින් බොබ් මාලේ ගේ ජීවිතය අරක්ගනු ලැබ තිබිණ. සංගීතය සහ කංසා එක්ව ගමන් කරන්නට ගත්තේය. එහෙත් කංසා විසින් සංගීතය විනාශ කරනු ලැබීය.1977 දී යුරෝපයේ සංචාරයක යෙදෙන අතර තුර පාපන්දු ක්‍රීඩාවේ යෙදීමට ගොස් බොබ් මාලේ තම පාදය තුවාල කැර ගත්තේය. එතැන් සිට ක්‍රමයෙන් ඔහුගේ සෞඛ්‍ය තත්ත්වය පිරිහෙන්නට පටන් ගත්තේය. මෙලනෝමා නම් චර්ම රෝගය ඔහුගේ පෙණහලුවල සිට මොළය දක්වා පැතිර ගොස් තිබිණ. අවසානයේදී බොබ් මාලේ මෙලොව හැර ගියේ තම කුඩා පුත්‍රයාට වචන හතරක වාක්‍යයක් කියමිනි..”Money can’t buy Life”  ඒ ගැන තවත් අමුතුවෙන් යමක් ලිවීම අනවශ්‍යය. බොබ් මාලේ ගේ මරණින් වසර තුනකට පසුව ඔහුගේ සංගීත ඇල්බමයක් නිකුත් කෙරිණ.එහි පිටපත් මිලියන 20කට අධික ප්‍රමාණයක් ලොව වටා අලෙවි වීමට ගතවූයේ ඉතා කෙටි කාලයකි. අද පවා බොබ් මාලේ ගේ ගීත තැටි ලොව සෑම රටකම පාහේ අලෙවි කෙරේ. ඔහුගේ හඬ, පද රචනා, රෙගී සංගීතය, සහ ඔහුටම ආවේණික කොණ්ඩය සහ බාහිර පෙනුම කිසිදු කෙනෙකුට අමතක කළ නොහැකිය.ප්‍රේම විලාප ගායනා නොකළ මුත් ඔහු ප්‍රේමය ලොව පුරා පැතුරුවේය. හැබැයි එය කැරලිකාර ප්‍රේමයකි. ඒ ඔහු ගේ ආගමයි. ශාන්තුවරයකු නොවූවත් හෙතෙම නිහඬ ආධ්‍යාත්මික පණිවුඩයක් රැගෙන ආවේය. අපට එය හැෙඟන්නේ ”One Love – One Heart” යනුවෙනි. තවත් කෙනෙකුට එය වෙනස්ම ලෙසකට හැගෙන්නට ද පුළුවන. බොබ් මාලේ - ඒ තමා ඔහු ගේ නිර්මාණවල හැටි.කේ.සී.ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av11022713</link>
    <topic>‘මාලේ බොබ් මාලේ’ සිංහල ගීතය ගයන</topic>
    <author>ජෝජ් රොබ්සන් ද සිල්වා</author>
    <content>‘මාලේ බොබ් මාලේ’ සිංහල ගීතය ගයනදෙස් විදෙස් සිංහල ගීතලෝලීන් අතර ජනපි‍්‍රය වෙමින් පවතින “මාලේ බොබ් මාලේ” සිංහල ගීතය ගයන්නේ සංගීත ප්‍රසංග වේදිකාවේ දශක එකහමාරක පමණ අත්දැකීම් ඇති ගායන ශිල්පී ශේන් සිzo කරුණාරත්නගේ සෞන්දර්ය චාරිකාව සම්බන්ධයෙන් ඔහු සමඟ කළ කෙටි පිළිසඳරකි මේ...!”ශේන් සිzo මෙවැනි ගීතයක් ගායනා කළේ ඇයි?”පුංචි කාලයේ ඉඳලම මම රෙගේ සංගීතයට ආසා කළා. ඒ වගේම බොබ් මාලේ ගායන ශිල්පියාටත් මං බෙහෙවින් පි‍්‍රය කළා. ඒ හින්දා රොෂාන් ප්‍රනාන්දු මේ ගීතය නිර්මාණය කරලා මට ගායනා කරන්න දුන්නාම මම හරිම ආසාවෙන් ගායනය කළේ.අපේ රටේ පමණක් නොව විදේශ රටවල ඉන්න රෙගේ සංගීතය පි‍්‍රය කරන සිංහල ගීත රසිකයින් වෙනුවෙන් මේ ගීතය ගයන්න ලැබීම ගැන මං සතුටු වෙනවා.ගම්පහ සහ බම්බලපිටියේ ශාන්ත පීතර විදුහල්වලින් ශිල්ප හදාරා 1997 දී සංගීත කණ්ඩායම් සමඟ ගීත ගායනයට එක් වී ඇති ශේන් සිzo සමන් ඇන්ඩ් ද ක්ලෑන්, මහින්ද ප්‍රමුඛ සුපර් ස්ටාර්ස්, සනිධප ඇතුළු දේශීය සංගීත කණ්ඩායම් කිහිපයකද මාලදිවයිනේ සහ ඩුබායි රටවලදී විදේශීය සංගීත කණ්ඩායම් දෙකකද ප්‍රධාන ගායන ශිල්පියා ලෙස කටයුතු කර ඇත.මේ වන විට සිය “චෙක් පොයින්ට්” සංගීත කණ්ඩායමේ ප්‍රධාන ගායන ශිල්පියා ලෙස ගීත ගායනයේ යෙදෙන ඔහු සංගීත ක්ෂේත්‍රය සම්බන්ධ ව්‍යාපාරයක ජීවන වෘත්තීය ලෙස නියුතුව සිටියි.”අපේ සංගීත ක්ෂේත්‍රය පිළිබඳ ඔබ හිතන්නේ කොහොමද?”ශ්‍රී ලංකාවෙන් දැන් සංගීත කලාවට පිළිගැනීමක් තිබෙනවා. කර්මාන්තයක් වශයෙන් දුප්පත් අපේ රට සංගීතයෙන් ඇමරිකාවට වඩා ඉදිරියට එමින් සිටිනවා. තවමත් අපේ රට ඉදිරියට නොපැමිණියේ අපේ සංගීත ක්ෂේත්‍රයේ සමහර අදක්ෂයෝ ඇතුළේ සහ දක්ෂයෝ එළියේ සිටින හින්දයි.විවිධ ක්‍රම වලින් එවැනි අදක්ෂයින් කිහිප දෙනෙකු මෙම ක්ෂේත්‍රයේ ජනපි‍්‍රය වී උන්නත් දක්ෂයෝ කවදා හෝ ඔය අදක්ෂයින් කපා ගෙන මතු වෙනවා. ඉවසීම් සමඟ කැපවීම ඕනේ ඒ සඳහා.”ඔබේ සංගීත චාරිකාව ගැන පවසනවා නම්....?”මගේ මේ සංගීත චාරිකාව ආරම්භ කරලා නම් දැන් අවුරුදු පහළොවක් පමණ වෙනවා. විදේශීය රටවල් දහයක පමණ සංගීත ප්‍රසංගවල ගීත ගායනා කරලා හොඳ රසික ප්‍රතිචාර ලබා ගෙන තිබෙනවා. ඒ අතරින් බහුතර ගීත රසික පිරිසකගේ ප්‍රතිචාර ලැබුණේ දකුණු කොරියාවේදී. අවුරුදු දහයක පමණ සිට ම ගීත ඇල්බමයකට සූදානම් වෙනවා.මේ වන විට ගීත විසි පහක් නිර්මාණය කර තියෙනවා. මගේ ගීත රසිකයින්ට හොඳම ගීත ඇල්බමයක් ලබා දෙන්නයි මගේ මේ වෑයම. මේ ගීත විසි පහ අතරින් හොඳම ගී දොළහක් තෝරා ගෙන 2012 අප්‍රේල් 20 වැනිදා මගේ එම ගීත ඇල්බමය නිකුත් කරනවා. එමෙන්ම ළඟදීම අයෝධ්‍ය ප්‍රනාන්දු පද රචනය කළ, චන්දන වල්පොළ සංගීතවත් කළ “සංවේදනා’ ගීතයේ මියුසික් වීඩියෝව නිකුත් කරනවා.ඈත ජැමෙයිකා දේශයේ ඔබ ඉපදුණා ඉන්න ඕන කාලයේ ඔබ මියැදුණා අදත් හිටියා නම් ඔබ වටිනවා ඔබ ගෙන ආ දේ අපි රකිනවාමාලේ බොබ් මාලේ - ඔබයි රෙගේ රජු මාලේ බොබ් මාලේ - ඔබයි රෙගේ රජුදුගී ජනයා අතරේ ඔබ රජෙකු වූවා ගැයුව ගීතේ රැඟුව තාලේ හද සසල කරවාමාලේ බොබ් මාලේ - ඔබයි රෙගේ රජු මාලේ බොබ් මාලේ - ඔබයි රෙගේ රජුඔබට මේ උපහාරේ හදවතින් පිදුවා රෙගේ තාලෙ ඔබ ගෙන ආවේ ලොව මවිත කරවාමාලේ බොබ් මාලේ - ඔබයි රෙගේ රජු මාලේ බොබ් මාලේ - ඔබයි රෙගේ රජු  පද රචනය සහ සංගීතය - රොෂාන් ප්‍රනාන්දුගායනය - ශේන් සිzo කරුණාරත්නජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av11022714</link>
    <topic>අපි වවමු රට නඟමු</topic>
    <author>වසන්ත ජයසිංහ ආරච්චිගේ</author>
    <content>අපි වවමු රට නඟමුඅද සෑම තැනකම ලෝක ආහාර අර්බුදයක් ගැන කතා කරනවා. සමහරු ඒ වෙනුවෙන් ගොඩනඟන මතවාදත් විවිධාකාරයි. කවුරු කොහොම මොනවා කිව්වත් අපිට ඒ වෙනුවෙන් පෙළ ගැසෙන්නට වෙනවා.මතවාද සියල්ල පසෙකලා අපි අපේ නිවෙසින් ම පවුලෙන් ම සූදානම් විය යුතු කාලය එළඹිලා. ‘අපි වවමු රට නඟමු’ ඒ ජාතික ප්‍රතිපත්තිය වත්මන් රජය ගොඩනඟන්නෙත් ඒ අනාගත ආයෝජනයට ශක්තියක් වෙනුවෙන් බව අපි සිහිපත් කළ යුතුයි. දැන් අපේ රටේ ආහාර සුරක්ෂිතතාව කෙසේ සිදු කළ යුතු ද යන්න පිළිබඳ කලාකරුවන් කිහිප දෙනෙක් හා එක්ව සිදුකළ මත විමසුමක සටහනයි මේ.රොජර් සෙනෙවිරත්නමේ මව් පොළොව තරම් සශ්‍රීක තැනක් තවත් නැත. අපි හැමදාමත් මේ සශ්‍රීක පොළොවත් එක්ක ගනුදෙනු කරලා ජයගත් මිනිස්සු. අද හැමතැනකම අහන්න දකින්න ලැබෙන දෙයක් ඉදිරියේදී ආහාර අර්බුදයක් ඇති වේවි කියන හෝඩුවාව. මේක ලෝකයේ අධිරාජ්‍යවාදින් නිර්මාණය කරපු දෙයක් මිසක අපි නිර්මාණය කරපු දෙයක් නෙමෙයි. මොන දේ වුණත් අපි සූදානම් ශරීරයෙන් ඉන්න ඕන.අද හැම සති අන්තයකම අපි දකින්නේ මල් පැළ ප්‍රදර්ශන. මම නම් කියන්නේ මේ සශ්‍රීක පොළොවේ මල් හැමදාමත් පිපෙනවා. ඒ ගැන සැකයක් නැහැ. ඒත් අපිට පුළුවන් නම් ඒ මල් පැළ සිටුවන පෝච්චියේ එළවළු පැළයක් සිටුවන්න. ඒක මේ මොහොතට විශාල මෙහෙවරක්. මල් පැළ සිටුවන්න. ඒත් ඒ හා සමානව ම එළවළු පැළයක් සිටුවන්න. මේ ආහාර සුරක්ෂිතතාවයට අපි පවුලෙන් ම මේ කටයුත්ත පටන් ගමු.මෙවැනි ව්‍යසන ගණනාවක් අපි ජයගත්ත ජාතියක්. කාලයක් අපිට ආවා ස්වාභාවික අර්බුද. තවත් මොහොතක කුරිරු යුද්ධ මේ සියල්ල අපි අභිමානයෙන් ජයගත්තේ. ඒ නිසා මේ ආහාර සුරක්ෂිතතාව කියන එක අපිට එතරම් බලපෑමක් වෙන දෙයක් නෙවෙයි. අපි අද පටන් අපේ ගෙදරින් මේ කටයුත්ත පටන් ගමු. අපි වවමු එතකොට රට නගන්න පුළුවන්.නයනා කුමාරිආහාර අර්බුදයක් ඇතිවෙනවා කියන කාරණය අපිට දැන් අහන්න ලැබෙන දෙයක්. මේක ලෝකයේ අනෙකුත් රටවලටත් බරපතළ විදිහට දැනෙනවා කියන එක දැන් ම පෙනෙන්න පටන් අරන්. අපි මේ සඳහා දැන් ම සූදානම් වෙන්න ඕන. එක පැත්තකින් මට හිතෙනවා අපි ප්‍රමාද වැඩියි ද කියලත්. මොකද මීට කලින් අපි මේ සඳහා සූදානම් වෙලා ඉන්න ඕන.සමහර වෙලාවට මම මගේ සමීපතමයින්ගේ නිවෙස්වලට ගිහින් තියෙනවා. ඒ අය වැඩි ඉඩකඩක් වෙන් කරලා තියෙන්නේ මල්වලට. ඒ දෙයින් නිවෙසට අලංකාරයක් ලැබෙනවා. ඒක ඇත්ත.නමුත් අද අපිට අපේ ජීවිත ගැන දරුවන්ගේ ජීවිත ගැන හිතන්න වෙලා. ඒ නිසා තමන්ට තියෙන සුළු ඉඩකඩේ හෝ කමක් නැහැ අපි වගා කරන්න පටන්ගමු. මේක පුදුමාකාර සශ්‍රීක පොළොවක්. නිකමට අපි කුමන හෝ බීජයක් විසි කරල වතුර ටිකක් දැම්මත් පැළවෙනවා. මම නම් කියන්නේ අපි දැන් ඉඳන් ම අපේ ගෙවත්ත වගාවට යොමු කරමු. තමන් නිස්කාරණෙ නැති කර දමන කාලය ඒ වෙනුවෙන් මිඩංගු කරමු.සහන් රන්වලඅපි ලෝකයේ ප්‍රශ්න පිළිබඳ සංවේදී වෙමින් ඒවට මුහුණ දීමට සූදානම් ජාතියක්. ඒ දේ අපේ ඉතිහාසයේත් අපි දැකලා තියෙනවා. විදේශීය ආක්‍රමණ අපිට එල්ලවෙද්දී අපි උපක්‍රමශීලීව හැමදේකින් ම සූදානම් වුණා. ජයගන්නට පුළුවන් වුණා. නමුත් මෙවැනි ආහාර සුරක්ෂිතතාවයක් අපි ඇති කරගත යුතුයි කියන තැනදි අපි කල්පනා කාරි විය යුතුයි.මම නම් හිතන්නේ දැනටමත් අපි දැනුවත්ව හෝ නොදැනුවත්ව මේ සඳහා සූදානම් වෙනවා. උදාහරණයක් විදිහට අපේ ගෙදර අපේ වත්ත පුරා ම අම්මත් මගේ බිරිඳත් වගා කරන්න පටන් අරන්. එළවළු පලතුරු පැළ දැක්කම පුදුමාකාර ආත්ම තෘප්තියක් සතුටක් දැනෙන්නේ. මොකද එක පැත්තකින් අපි පරිභෝජනයට ගන්නේ වස විෂ නැති එළවළු පලතුරු.70 දශකයේදී අහලා තියෙනවා හාල් පොලු මිරිස් පොලු ගැන. ඒත් ඒ කාලේ අපේ රටේ උදවිය තමන්ට වවන්න පුළුවන් හැම බිම් අඟලකම වැව්වා. ඒ සියල්ලට මුහුණ දුන්නා. නමුත් විවෘත ආර්ථික ප්‍රතිපත්ති නිසා මිනිසුන් මේ සියල්ලෙන් පසු කාලීනව බැහැරවෙලා පිටරට ඉඩම්වල වැවෙන දේට ඇලුම් කළා. දැන් ආපහු අපිට අපි ගැන රට ගැන හිතන්න කාලය ඇවිල්ලා.ඒ නිසා අපි අපේ ගෙවත්තෙන් මේ කටයුත්ත පටන් ගමු. අපි අද වගා කරන්න පටන්ගත්තොත් හෙට අපිට බියක් නැති වෙයි. ඒ නිසා මල් පැළයට ඇලුම් කළා වගේ ම එළවළු පලතුරු පැළයටත් ඇලුම් කළොත් අපිට අපේ ගෙවත්තේ ම සාර අස්වැන්නක් නෙළා ගන්න පුළුවන්.තවත් දෙයක් අද මසට සතුන් හදනවා. නමුත් ඒ සතුන් වෙනුවෙන් අක්කර ගාණක් වගා කරනවා. ඒ සතුන් ගේ පරිභෝජනයට. මම නම් කියන්නේ ඒ අක්කර ගාන මිනිසුන්ගේ පරිභෝජනයට වගා කරනවා නම් මොන තරම් වටිනවද? ඒ නිසා අපි අපේ චින්තනය වෙනස් කරගෙන ඉදිරි අර්බුද අභියෝග වලට මුහුණ දෙමු. මෙය එතරම් අමාරු කටයුත්තක් නෙවෙයි කියලා අපි ඔප්පු කරලා තියෙනවා.පාලිත සිල්වාආහාර අර්බුදයකටත් වඩා දැන් අපේ රටේ තියෙන්නේ මතවාදමය අර්බුදයක් කියලයි මට හිතෙන්නේ. අද වෙනකොට ශීඝ්‍රයෙන් නාගරිකකරණය වෙන සමාජයක් අපි දකින්නේ. නමුත් අපේ පොකට් එකට දැනෙන කොට තමා තමන්ට කරන්න පුළුවන් දේ ගැන හිතන්නේ.අද පොල් ගණන් යනකොට කවුරුත් හිතනවා තමන්ටත් පොල් ගහක් සිටුවන්න පුළුවන්නම් කියලා. මේක හැමෝම සිතිය යුතු කාරණයක්. ජාතික අවශ්‍යතාවයක් වගේ ම තමන්ගේ දරුවන්ගේ අනාගතය සුරක්ෂිත කරන්න ලොකු පිටුබලයක්.මම නම් කියන්නේ අද තමන්ට පුළුවන් විදිහට වගා කරන්න පටන් ගන්න. ෆ්ලැට්වල හිටියත් අපට පුළුවන් බඳුන්වල වගා කරන්න. කුඩා වගාවන්ට අපට යන්න පුළුවන්. සමහර මා දන්න ගෙවල් තියෙනවා.ඔවුන් කවදාවත් එළවළු ගන්න මාර්කට් එකට යන්නේ නැහැ. තමන්ගෙම වත්තේ පලදාවමයි ඔවුන් පරිභෝජනයට ගත්තේ. ඒක මොනතරම් පිරිසිදු ද? ගුණ ද? අද මගේ වත්තේ මම එළවළු වගා කරලා තියෙනවා. ඵලදාවත් නෙළනවා. ඒ වගේ ම මේ සියල්ල දකිද්දි ලොකු සතුටක් මට තියෙන්නේ. ඇත්තටම මානසිකව ලබන තෘප්තිය විශාලයි.අද මම කියන්නේ මේ ලෝක ආහාර අර්බුදයක් ගැන අපි කතා කරමින් ඉන්නවට වඩා අපි අපේ ගෙවත්ත වවන්න පටන් ගමු. එදාට ඔය මොන ප්‍රශ්නයක්වත් නැතිවෙයි. ඒකට කෘෂිකර්ම දෙපාර්තමේන්තුවත් පොහොර සංස්ථාවත් සහාය දෙනවා නම් ඒ දේත් අගය කළ යුතුයි.අනර්කලී ආකර්ෂාආහාර අර්බුදයක් නිර්මාණය වෙනවා කියන කතාව මේ මෑත කාලීනව කරළියට ආව දෙයක්. මම නම් දකින්නේ අද වෙනකොට ලංකාව ආර්ථික අතින් විශාල දියුණුවක් ලබලා තියෙන්නේ. ඇමරිකාව වුණත් අද අපේ ආර්ථික වේගයට වඩා පහළින් ඉන්නේ. අපි පුංචි රටක් වුණත් ලෝකෙටම ආදර්ශයක් වෙලා.තව පැත්තක් මම කියන්න ඕන. අපි හම්බ කරන මුදල අරපිරිමැස්මෙන් පරිහරණය කරන්න ඕන. මූලික දේ ආර්ථික සුරක්ෂිතතාව.ඒක පවුල තුළින් ම නිර්මාණය වෙන්න ඕන. අපේ රටට ඔය ආර්ථික අර්බුද ආහාර අර්බුද ප්‍රශ්නයක් නෙමෙයි. ඒ සඳහා වැඩපිළිවෙළ ගණනාවක් රටේ නිර්මාණය වෙලා තියෙනවා. අපේ රටේ කෘෂි කර්මාන්තය වෙනුවෙන් වැඩකටයුතු ගණනාවක් සිද්ධ වෙනවා.අද වෙනකොට ගොවිතැන් කටයුතු රටපුරා සිද්ධ වෙනවා. අපි අහලා තියෙනවද අපේ රටේ බඩගින්නෙන් මැරුණ කෙනෙක් ගැන. නැහැ. නමුත් ලෝකයේ අනෙකුත් රටවල තත්ත්වය වෙනස්. අපිට සාරවත් පොළොවක් තියෙනවා. ඒ නිසා මේ රටේ වවන්න පුළුවන්. එහෙම වුණොත් ඔය කවුරුත් කියන අර්බුද වචනවලට පමණක් සීමාවෙයි.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av11022715</link>
    <topic>ඇනස්ලිට හොඳට උයන්න පිහන්න පුළුවන්</topic>
    <author>හේමාලි විජේරත්න</author>
    <content>ඇනස්ලිට හොඳට උයන්න පිහන්න පුළුවන්- ස්වර්ණමාලි- ඇනස්ලිඅපේ රටේ කණ්ඩායම් සංගීත ක්ෂේත්‍රයේ සුවිශේෂී ස්ථානයක් හිමිවන කලාකරුවකුයි මෙවර අපේ ආලින්දය වෙනුවෙන් කැඳවා ගත්තේ. පසුගිය දින කිහිපය ඇතුළත සංගීත ක්ෂේත්‍රයේ කිසියම් ආන්දෝලනාත්මක අවස්ථාවකට ද මුහුණ දෙන්නට සිදුවුණු ඔහු ඇනස්ලි මාලේවනය.මේ ආන්දෝලනයට හේතුව වූයේ ඔහු ගායනා කළ ජනප්‍රිය ගීත රැසක් සඳහා උසාවියේ තහනම් නියෝගයක් නිකුත් කිරීමය. එහෙත් මේ මොහොත වන විට තහනම් නියෝගය ඉවත්කොට තිබෙන බව අපට දැනගන්නට ලැබුණා.පුරා දශක ගණනාවක් ඔහුගේ ගී හඬින් අපේ සංගීත රසික රසිකාවියන් පිනවමින් නොනවතින ගමනක නිරතවුණු ඔහුගේ කැදැල්ල සොයාගෙන පසුගිය දිනක අපි ගියා ඔහු හමුවන්නට. ගාලු පාරේ ගල්කිස්ස හන්දියෙන් ටෙම්ප්ලර්ස් පාරට හැරී මඳ දුරක් යන විට හමුවන ‘ගඟදර මාවතේ’ නිදහස් පරිසරයක ඔහුගේ නිවහන පිහිටා ඇත.මේ නිවෙසේ වෙසෙනුයේ ඇනස්ලිත් ඔහුගේ දයාබර බිරිඳ ස්වර්ණමාලිත් දියණිය ශලින්ද්‍රිත්ය. ඇනස්ලිගේත් - ස්වර්ණමාලිගේත් වැඩිමල් පුත් කිෂාන් විවාහ වී ලන්ඩනයේ පදිංචි වී සිටින අතර ඔහු ද දැන් දරුවන් දෙදෙනකුගේ පියෙකි. ඒ කියන්නේ ඇනස්ලිත් - ස්වර්ණමාලිත් දැන් ආච්චිල සීයලා වී හමාරය.ඇනස්ලිගේත් – මාලිගේත් හමුවීම ද සංගීතය නිසාම සිදුවූ එකකි. ඇනස්ලි ගැන කතාකරත්දී ක්ලැරන්ස් විජේවර්ධනයන්ගෙන් තොරව අපට කිසිවක් කතාකළ නොහැකිය. එයට හේතුව ඇනස්ලිත් ක්ලැරන්සුත් ඉතාම සමීප මිතුරන් වීමය.”ඇත්තටම කිව්වොත් ක්ලැරන්ස් සහ මම අතර තිබෙන්නේ පුදුමාකාර බැඳීමක්. අපි දෙදෙනා හමුවූ දා සිටම අද ක්ලැරන්ස් නැතිවුණත් ඒ බැඳීම මගේ හිතෙන් අයින් වෙනනේ නෑ.සංගීත ලෝකයේදී වගේම පෞද්ගලික ජීවිතේදීත් අපි දෙන්නා අතර ලොකු මිත්‍රත්වයක් තිබුණා. මේ මිත්‍රකම එක්ක අපිට ලස්සන අතීතයකුත් තිබෙනවා. දැන් බොහෝ දෙනෙක් මේ ඉතිහාසයට රිංගන්න හදනවා. කොහොම වුණත් මට මගේ බිරිඳ මාලි මුණගැසුණෙත් ක්ලැරන්ස් නිසයි. මාලි ක්ලැරන්ස්ගේ ගීතවලට ආදරය කරපු රසිකාවියක්. මේ හඳුනාගැනීම උඩ 1977 අපි දෙන්නා විවාහ වුණා.’කැලැරන්ස් විජේවර්ධනයන් වැඩිපුරම ගීත නිර්මාණය කරල ඇත්තේ මං හිතෙන්නේ ඇනස්ලිට. ඒ කාලේ ක්ලැරන්ස් හදපු ගී ක්ලැරන්ස්ට ගායනා කරන්න පුළුවන්කම තිබුණත් ඔහු කිව්වෙ නෑ. ඇනස්ලිට ගීත හද හද දුන්නා වගේම ඇනස්ලිගේ අනාගත සහකාරිය සොයා දෙන්නත් ක්ලැරන්ස් උදව්වුණා.”මම මාලිත් එක්ක විවාහ වෙනකොට ගෝල්ඩන් චයිම්ස් හොඳට ජනප්‍රිය වුණ කාලේ. ඒ වුණාට ඒ කාලයේ මාලිගේ ගෙදරින් කිව්වෙ රැකියාවක් කරන්න කියලයි. ඒ හින්දම 1978 දී ගෲප් එකෙන් අයින්වෙලා 1988 වෙනකම් රැකියාවක් කළා. 1989 දී ආයෙත් ක්ලැරන්ස් මැදිහත්වෙලා තමයි මාව ආයෙත් මේ පැත්තට ඇදලා ගත්තේ.ඇනස්ලි - මාලිගේ දරුවන් දෙදෙනාත් ඒ කාලේ සිටම ක්ලැරන්ස්ට දක්වා ඇත්තේ පුදුම ආදරයකි. අද ඇනස්ලි ගේ බාල දියණිය ශලීන්ද්‍ර මැලේසියාවේ මෝස්තර නිර්මාණකරණය පිළිබඳ හදාරා ලංකාවට පැමිණ සිටියි. ඇගේ බලාපොරොත්තුව මෝස්තර නිර්මාණ ශිල්පිනියක් ලෙස වෘත්තියමය වශයෙන් ඉදිරියට පිය මනින්නයි.”අපේ දුවයි පුතයි දෙන්නම සංගීතයට කැමැතියි. දෙන්නම හොඳට ගීත රස විඳිනවා. ඒත් එක්කෙනෙක්වත් මේ පැත්තට යොමු වෙන්න කල්පනාවක් නෑ. මගේ පුතාට තිබෙන්නේ මගේම කටහඬ. සමහරදාට මට කතාකරන අය පුතාට රැවටෙනවා මම කියලා. පුතාගේ යාළුවෝ කතාකළාම මට රැවටෙනවා පුතා කියලා. ඒ තරම් අපි දෙන්නගේ කටහඬ එක වගේ.සාමාන්‍යයෙන් මේ නිවෙසේ දවස ආරම්භ වනුයේ උදේ 6.00 පමණ වෙත්දීය. ඇනස්ලි උදේට නැගිට්ට ගමන් කරනුයේ විනාඩි 45ක් දෙවියන් වහන්සේ වෙනුවෙන් යාඥා කිරීමය.ඇනස්ලි හොඳ කතෝලික බැතිමතකු සේම මාලි හොඳ බෞද්ධ කාන්තාවකි. නිවෙස ඇතුළත පවතින ආගමික සහජීවනය ඔවුන්ගේ ජීවිත සරලව සුන්දරව ගලාගෙන යාමට එක් හේතුවක් වන්නට ඇත. මේ දෙදෙනාම නිතර පල්ලියේ වත් නිතර පන්සලේවත් නොසිටියාට හදවතේ නිරන්තර ආගමික දර්ශනය තිබෙන බව ඇනස්ලි පැවසුවා.”ඇත්තටම මම යාඥා කරන ඒ විනාඩි 45 ඇතුළත කිසිම කෙනෙක් ආවට මම කතා කරන්නේ නෑ. කිසිම දුරකථන ඇමතුමකට උත්තර දෙන්නේ නෑ. යාඥාවෙන් පස්සේ තමයි මගේ දවසේ වැඩ කටයුතු ආරම්භ වෙන්නේ. ඊට පස්සේ මම ටික වෙලාවක් ඇවිදින්න යනවා.ඇනස්ලිත් – මාලිත් විවාහ වූදා සිටම මේ නිවෙසේ මුදල් පරිපාලනය මෙන්ම අනෙකුත් පරිපාලන කටයුතු සහ දූ දරුවන්ගේ අධ්‍යාපන කටයුතු යන සියලු දේ පිළිබඳ වගකීම දරා ඇත්තේ මාලිය.”ඇත්තටම ඉස්සර ඉඳලම ගෙදර පරිපාලන කටයුතු කෙරුණේ මගේ අතින්. ඇනස්ලිගේ කාර්ය බහුලත්වයත් එක්ක එයාට වෙලාවක් තිබුණෙත් නෑ ඒ ගැන හොයලා බලන්න. එයා කළේ සල්ලි හම්බකරලා මගේ අතට ගෙනත් දෙන එක. මම ඒ මුදල් කළමනාකරණය කළා. උයන පිහින වැඩ කටයුතුත් මම කළා. හැබැයි ඇනස්ලිටත් දැන් හොඳට උයන්න පිහින්න පුළුවන්.”මට හිතුණොත් උයන්න ඕන කියලා එදාට මම උයනවා. හැබැයි මම උයනදාට වෙන කාටවත් කුස්සියට එන්න බෑ. මම ආස දේවල් තමයි එදාට මම උයන්නේ. එහෙම උයන්න මම හරි ආසයි. හැබැයි මට උයන්න ඉගැන්නුවෙත් මගේ බිරිඳම තමයි.දැන් ඉතින් අපි දෙන්නාගේ ජීවිතේ සන්ධ්‍යා කාලේ ගෙවෙන්නේ. තව මට තියෙන්නේ දුවගෙන් නිදහස් වෙන්න විතරයි. පුතා එයාගේ ලෝකේ ගොඩනඟාගෙන ඉවරයි. අලුතින් අරක කරන්න ඕන මේක කරන්න ඕන කියලා මට බලාපොරොත්තු නෑ. ඔක්කොම දේවල් මම කරලා තිබෙන්නේ. ඉදිරි දේවල් එන විදියකට බාර ගන්නවා.ඉදිරියේදී මගේ අලුත්ම ගීත ඇතුළත් සංයුක්ත තැටියක් එනවා. පුදුම වැඩේ කියන්නේ ඒ කාලේ කියපු හැම ගීතයක්ම අදටත් මට කටපාඩම්. ඒත් මෑත භාගේ අලුතින් කරන ගීතවල වචන මට මතක හිටින්නේ නෑනේ.1966 මම මේ ක්ෂේත්‍රයට ආ දවසේ ඉඳලා මා වටා හිටපු රසික රසිකාවියන්ට මම ස්තුතිවන්ත වෙන්න ඕන. දැන් දැන් නම් මේ ක්ෂේත්‍රය ගැන මට කලකිරීම් තමයි ඇතිවෙන්නේ. ඉස්සර වගේ පිරිසුදු නෑ. ලස්සන නෑ. හැමදේම ජරාජීර්ණ වෙලා. අපි ඉතාම ලස්සන අතීතයකට හිමිකම් කියන අය. අද අපිට ඉතිරිවෙලා තියෙන්නේ ඒ ලස්සන අතීතය විතරයි.හේමාලි විජේරත්නඡායාරූප – ඉන්දික ප්‍රසාද් වීරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av11022716</link>
    <topic>මිනිමැරුමක් සොයා යන රහස් පරීක්ෂකවරයකුගේ කතාව</topic>
    <author>ටානියා</author>
    <content>මිනිමැරුමක් සොයා යන රහස් පරීක්ෂකවරයකුගේ කතාවඇමෙරිකානු අධ්‍යක්‍ෂවරයකු වන ජෝන් වයිට්සෙල්ගේ බිග් මෝමාස් (Big Mommas)කතා මාලාවේ තෙවන චිත්‍රපටය ’ලයික් ෆාදර්, ලයික් සන්’ (Like Father, Like Son) චිත්‍රපටය පසුගිය 18 වැනි දා සිට ලොව පුරා ප්‍රදර්ශනය ආරම්භ විය. මැතිව් ෆෝගල් ගේ තිර රචනයක් වූ මෙම චිත්‍රපටය නිෂ්පාදනය කර ඇත්තේ ඩේවිඩ් ෆෙ‍්‍රන්ඩ්ලි විසිනි.බිග් මෝමාස් මුල් චිත්‍රපට දෙකෙහි වූ ජනපි‍්‍රයත්වය මේ චිත්‍රපටයෙන් තව තවත් වර්ධනය කර ගැනීමට බිග් මෝමාස් කණ්ඩායම උත්සාහ ගෙන ඇත.රහස් පරීක්‍ෂකයකු වටා ගෙනෙන මෙම කතාව දිව යන්නේ විනෝදාත්මක අයුරිනි. පෙර චිත්‍රපට දෙකෙහිම මෙන් ම මෙම චිත්‍රපටයේ ද හොලිවුඩ් නළු මාටින් ලොරන්ස් තම සුපුරුදු රහස් පරීක්‍ෂක චරිතයට පණ පොවමින් තම සුපුරුදු කාර්යයෙහි නියැලෙන්නේය.සිය ඇස් ඉදිරිපිටම බාලිකා පාසලක සිදුවන මිනී මැරුමක් සම්බන්ධයෙන් සෙවීමට එෆ්.බී.අයි. නියෝජිත ටර්නර් හා එකතුවන ඔහුගේ ඥාති පුත් 17 වියැති ටෙ‍්‍රන්ට් පියර්ස් හා ඉතා දුෂ්කර ක්‍රියාදාමයක යෙදෙන සිදුවීම් මාලාවක් ඔස්සේ මෙම චිත්‍රපටය දිව යයි.මෙහි මැල්කම් ටර්නර් හෙවත් බිග් මෝමාස් ලෙස මාර්ටින් ලොරන්ස් ද, ට්‍රෙන්ට් පියර්ස් ලෙස බ්‍රැන්ඩන් ටී ජැක්සන් ද රංගනයෙන් දායක වෙති.ට්වෙන්ටියත් සෙන්චරි ෆොක්ස් විසින් බෙදාහරිනු ලබන මෙම චිත්‍රපටය නිව්රීජන්සී පික්චර්ස් හා ෆ්‍රෙන්ඩ්ලි ෆිල්ම් ප්‍රොඩක්ෂන්ස් යන චිත්‍රාගාරයන් හී දි රූගත කිරීම් සිදු කොට ඇත.ලොව පුරා ප්‍රදර්ශනයට සමගාමීව ‘බිග් මෝමාස් ලයික් ෆාදර් ලයික් සන්’ චිත්‍රපටය මේ මස 25 දා සිට ලිබර්ටි සිනමා හලේදි ප්‍රදර්ශනය කිරීම ඇරඹේ.ටානියාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av11022717</link>
    <topic>ජීවිතයෙන් බිංදු මාත්‍රයක්</topic>
    <author>වසන්ත ජයසිංහ ආරච්චිගේ</author>
    <content>ජීවිතයෙන් බිංදු මාත්‍රයක්ජීවත් වෙන්න අපි මොනතරම් අරගල කරනවද? මේ හැමදේම අපි කරන්නේ යහතින් මේ මව් පොළවේ පයගහලා සතුටින් ඉන්න. ඒත් අපිට කොයි මොහොතක, මොන වෙලාවක වරදියි ද කියලා කවුද දන්නේ.දෛවය මොන විදිහට ලියවිලා තියෙනවද කියලා අපි ඔබ කවුරුත් දන්නේ නැහැ. සමහරු මේ සියල්ල අමතක කරලා සදාකාලිකව ම ජීවත් වෙනවා වගේ ජීවත්වෙන්න උත්සාහ ගන්නවා. ඒත් ඇත්තනම් අපි හැමෝම කෙටිකාලයක් මේ ජීවිත රඟහලේ රඟන අය. වෙලාව ආ සැණින් අපි හැමෝටම ඒ වේදිකාවෙන් බැසයන්න වෙනවා. ඒක තමයි ඇත්ත.ඒත් මේ ඉන්න ටිකේ පුළු පුළුවන් විදිහට කාටහරි උදව්වක් කරලා ජීවත්වෙන්න පුළුවන්නම් ඒක මේ ආත්මේ විතරක් නෙවෙයි මතු ආත්මයට එකතු කරගන්න ලොකු පිනක්. එහෙනම් මේ කතාව අපි ඔබ ඉදිරියේ කියන්නම්.මාතර හක්මන ඉන්න පී.බී. ප්‍රියංගනී මේ වනවිටත් ඉන්නේ ගොඩක් අසරණ වෙලා. ඒ අසරණ කතාව ‘ජීවිතයෙන් බිංදු මාත්‍රයක්’ හෙළිදරව්වට රැගෙන එන්නේ ප්‍රියංගනී ගේ ආදරණීය සැමියා ප්‍රභාත් නාඔටුන්ට.ආදරණීය සැමියෙකු විදිහටත් සෙනෙහෙබර පියෙකු විදිහටත් අද ප්‍රභාත්, ප්‍රියංගනී වෙනුවෙනුත් ආදරණීය දරුවන් තිදෙනා වෙනුවෙනුත් ජීවිතය සොයා යනවා.“අද ප්‍රියංගනී ඉන්නේ මහරගම පිළිකා රෝහලේ. මුලදීම වුණේ ප්‍රියංගනී ගේ වම් පාදය නවන්න බැරි වුණ එක. කකුල ඉදිමෙන්න ගත්තා. පස්සේ අපි මාතර ඉන්න දොස්තර මහත්තෙකුට පෙන්නුවා.එතැනින් පරීක්ෂා කරලා බලලා කිව්වේ ජයවර්ධනපුර රෝහලට යන්න කියලයි. අපි දෙන්නම ගිහින් ආනන්ද පෙරේරා වෛද්‍යතුමන් මුණ ගැහුණා. එතැනදී කළ පරීක්ෂණවලින් තමයි දැනගත්තේ ප්‍රියංගනීගේ කකුලේ පිළිකාවක් තියෙනවා කියලා.”ඊට කලින් ඉඳන් ම එයාට වම් කකුල නවන්න බැරි අමාරුව තිබුණා. ඉදිමෙන්න ගත්තා. අපි සිංහල වෙදකම් කළා. ඒත් ප්‍රතිඵලයක් ලැබුණෙම නැහැ. සිද්ධ වුණේ එන්න එන්නම වැඩිවුණ එක විතරයි. ඒත් මෙයාට පිළිකාවක් කියලා දැනගත්තට පස්සේ ආනන්ද පෙරේරා වෛද්‍යතුමන් කිව්වේ පිළිකාව ඉවත් කරන්න නම් කකුල උකුල් ඇටය ළඟින් ම අයින් කරන්න වෙයි කියලයි. ඒක ඇහැව්වට පස්සේ අපි ගොඩක් අසරණ වුණා.අපි දෙන්නට දරුවෝ තුන් දෙනෙක් ඉන්නවා. ලොකු පුතාට දැන් අවුරුදු දහ තුනයි. අනෙක් දෙන්නම දුවලා. එක්කෙනෙකුට අවුරුදු හතයි.අනෙක් දුවට අවුරුදු පහයි. ප්‍රියංගනීගේ කකුල කපන්න අපි දෙන්නම අකැමැති වුණේ ඔය හේතුව නිසයි. ඇත්තටම හරි හමන් රස්සාවක් මට නැහැ. මම කුඩාවට බිස්නස් එකක් කරගෙන ගියේ. ඒ දෙයින් එදා වේල පිරිමහගෙන අපේ පවුලම ජීවත් වුණේ.මේ සියල්ල විඳ දරාගෙන ප්‍රභාත් මාතර ඉඳලා දැන් මහරගමට එනවා. ඒ තමන්ගේ ආදරණීය බිරිය කෙසේ හෝ සුව කර ගැනීමේ අරමුණෙන්.කොපමණ ආර්ථික අපහසුතා තිබුණත් ඒ සියල්ලට මුහුණ දෙන්නට අද ප්‍රභාත්ට සිද්ධ වෙලා. මේ හැමදේමත් එක්ක අවසානයේ ඔවුන්ට රෝහලෙන් ලැබුණු ආරංචිය ඔවුන් තවත් අසරණකමේ ආගාධයට ම ඇදගෙන ගියා.කකුල කපන්න බැරි නිසා කකුලට ඇටයක් බද්ධ කරන්න ඕන කියලා කිව්වා. ඒකට ලොකු සැත්කමක් කරන්න ඕන. ඒ සඳහා රුපියල් ලක්ෂ දාසයක මුදලක් හොයා ගන්න කියලා කිව්වා. අපි දැන් ඉන්නේ ගොඩක් ආර්ථික අපහසුකම් මැද්දේ.එහෙම ඉන්න අපි කොහොමද මේ වගේ මුදලක් හොයාගන්නේ. ඒත් දැන් කරන්න දෙයක් නැතිකමටයි මහත්තයලාගේ පත්තරේට කියන්න හොයාගෙන ආවේ. අපි ජනාධිපති අරමුදලට දැනුම් දුන්නා. එතනින් ලක්ෂ දෙකක් දෙන්නම් කියලා කිව්වා.මේ වනවිටත් තවත් රුපියල් ලක්ෂ දාහතරක් ප්‍රියංගනීගේ ජීවිතයට අභියෝග කරන්න පටන් අරන්.සියල්ල මුදල මත තීන්දු වෙන සමාජයේ ලක්ෂ දාහතරක් මත ප්‍රියංගනීගේ ජීවිතය දෝලනය වෙන්න පටන් අරන්. මහරගම පිළිකා රෝහලේ වාට්ටු අංක දහ අටේ තවමත් ප්‍රතිකාර ලබන ප්‍රියංගනීව සනීප කරගන්න මේ අසරණ දරුවන් වගේ ම ප්‍රභාත් ද ගොඩක් මහන්සි වෙනවා.දරුවන් තුන්දෙනාම ස්කෝලේ යනවා. මේ හැමදේම කරන්නේ ගොඩක් ආර්ථික අපහසුතා මැද්දේ. පුළුවන් නම් ප්‍රියංගනීව සනීප කරගන්න මට උදව් කරන්න මහත්තයෝ.ඔව්. ප්‍රභාත්ගේ හදවතේ තියෙන සුසුම අපිට හොඳාකාරව තේරෙනවා. ඒක ඔබට මේ පත්ඉරුවේ ඇති වචනවලින් කියන්න අමාරුයි. එහෙත් මේ වනවිටත් මාතර ඉඳලා දින ගණනක් ඔස්සේ කොළඹට එන ප්‍රභාත්, ප්‍රියංගනී ගේ ජීවිතය ඔබ දෙසට යොමුකර අද බලා ඉන්න වෙලා.මේ ඉල්ලීමට කන් දෙන්න කෙසේ හෝ ඔබට පුළුවන් නම්, නැත්නම් ලක්ෂ දාහතරක මුදලක් ඇය වෙනුවෙන් සොයා දිය හැකිනම් ප්‍රියංගනී වගේ ම මේ ආදරණීය සැමියත් දරුවන් තිදෙනාත් සැනසුම් සුසුම් හෙළන්න ගනීවි.අව්වත් වැස්සත් නැතිව මහ මඟ ජීවිතය සොයා යන ප්‍රභාත් ආයෙත් දෙපයින් නැගිටින්නට උත්සාහ ගනීවි. එහෙම වුණොත් මේ පවුලට හෙටක් තියෙයි. ඇත්තටම ඒක ලොකු පිනක් නේද?මානතරම් ගිනිගහන අව්වක් වැටුණත් ස්වර්ණලතාගේ දෙපාවලට ඒ උණුසුම නොදැනෙන තරම්. තම ආදරණීය පුතාගෙත් දුවගෙත් ජීවිතවල සියලු දේ හිතේ දරාගෙන ජීවිතේ ගැටගහ ගන්න ස්වර්ණලතාට හරි හරියට මේ මහ පොළවත් එක්ක ගැටෙන්න සිද්ධ වෙලා.එහෙම වුණෙත් වෙන හේතුවක් නිසා නෙවෙයි මීට මාස අටකට උඩදී මේ රත්තරන් දරු පවුල අතහැර ස්වර්ණලතාගේ සෙනෙහෙබර සැමියා ජීවිතයෙන් ම සමුගෙන ගිය නිසයි. ඒත් මේ සියල්ල හමුවේ අසරණ වුණ දරු දෙදෙනාත් එක්ක අද ස්වර්ණලතා ජීවිතය ගෙනයන්න නොවිඳිනා දුකක් නැති තරම්.මේ විදිහට අපි ලිපිය පටන්ගෙන පසුගිය වසරේ මාර්තු 14 දා රසඳුන හදවතක වේදනා ලිපිය ඔබ අතට පත් කළේ සත්තකින් ම ස්වර්ණලතාගේ පවුල ගැන බොහෝ බලාපොරොත්තු තබමින්. ඒ බලාපොරොත්තු ඉටු කරමින් රවිඳු ලක්ෂාන් පුතාට දෙස් විදෙස් බොහෝ දෙනෙක් තම දෑත දිගු කළා. ඒකට ඔබට ගොඩක් පින්.එහෙත් අද අපට නැවත වතාවක් මේ ස්වර්ණලතාගේ පුංචි පුතා ගැන ඔබට කියන්න වෙනවා. උපතින් ම ස්නායු ආබාධයක් රැගෙන මෙලොවට පා තැබූ මේ පුංචි පුතාව සුවපත් කරන්න ස්වර්ණලතා අදටත් බොහෝ වෙහෙස මහන්සි වී ජීවිතයත් එක්ක සටන් කරනවා. ඔබත් අපි හෙළි කළ මේ හෙළිදරව්වෙන් ඔවුන්ට ශක්තියක් වුණා. එහෙත් රවිඳු ලක්ෂාන් පුතා එන්න එන්න ම රෝගාතුර වෙනවා.පසුගිය දවසක නැවත වතාවක් අපට මේ පුතා ගැන හෝඩුවාවක් ලැබෙනවා. ඒ වෛද්‍යවරුන්ගේ පරීක්ෂාවෙන් ඔහු නැවතත් දුර්වලව ඇති බවයි. මේ හේතුවෙන් රවිඳුට දුන්න බෙහෙත් වට්ටෝරුව වෙනුවට නව බෙහෙත් වට්ටෝරුවක් ස්වර්ණලතාගේ දෑතට ලැබෙනවා. දිනකට රුපියල් දෙසීයක මිල ඇති එක් බෙහෙතක් ඔහුට නියම වෙනවා.ඒත් මේ වනවිටත් කිසිදු ආදායම් මාර්ගයක් නොමැතිව බොහෝ දුකසේ ජීවිකාව ගෙන යන ස්වර්ණලතාට තම පුතා මෙන් ම තවමත් පාසල් යන දියණිය ගැනත් හොයා බලන්න වෙලා. ඒත් දැන් එකම ප්‍රශ්නේ පුතාගේ බෙහෙත් හේත් වෙනුවෙන් මුදලක් සොයා ගැනීමයි.අපි මීට පෙර ද මේ ගැන ඔබව දැනුම්වත් කළා. රවිඳුගේ පියා ඔවුන්ව අතහැර ගොස් දැනට වසරකටත් වැඩියි. හැකිනම් මේ පුංචි පුතා දෙස නැවත වතාවක් ඔබේ දෙනෙත් හෙළන්න ඔහුව සනීප කරගන්න හැකියාව ස්වර්ණලතාට උදාවෙයි.මීට වසර කිහිපයකට පෙර ස්වර්ණලතා ද දරුණු රිය අනතුරකට මුහුණ පා සිටින මවක් වන අතර හැකි නම් ඔවුන්ට ඔබේ සරණ ලබාදෙන්න මේ මොහොත සත්තකින් ම මේ පවුලට ශක්තියක් වේවි.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av11022718</link>
    <topic>එතෙර රස කතා</topic>
    <author>k c j</author>
    <content>එතෙර රස කතාඊජිප්තුවේ පසුගිය දවස්වල හරි කලබල. වසර තිහක් බලයේ හිටිය හොස්නි මුබාරක් ගේ පාලනය අවසන් කරන්න කියලා ලක්ෂ ගණනක ජනතාව පාරට බැස්සා. ඔවුන්ගේ විප්ලව භූමිය වුණේ තාහීර් චතුරශ්‍රය.ඊජිප්තුවේ මිල කරන්න බැරි කෞතුක වස්තු තැන්පත් කරලා තිබුණ කෞතුකාගාරය තිබුණෙත් ඔය තාහීර් චතුරශ්‍රයේ කෙළවරක. හොස්නි මුබාරක්ට එරෙහිව පිරිසක් උද්ඝෝෂණය කරත්දී තවත් පිරිසක් අර කෞතුකාගාරයට පැන්නා. වහලට නැඟලා කඹ දිගේ පහළට බැස්ස මේ හොරු ඉතාම සැලසුම් සහගතව පුරාවස්තු 18ක් හොරකම් කළා.තූතන්කාමන්, නෙෆ්ටිටි යන පාරාවෝ රජවරුන් ගේ පැරැණි ප්‍රතිමා වගේ දේවල් අරගෙන ගිහින්. මේ පුරා වස්තු මිල කරන්න බැහැ කියලයි ඊජිප්තු කෞතුකාගාර බලධාරීන් කියන්නේ.සමහරු විප්ලව කරන්නේ බොරුවට. තවත් සමහරු විප්ලවවලට මුවාවෙලා ලෝක හොරකම් කරනවා. අද ඊජිප්තුවේ නටපු තොවිලයකුත් නෑ. බෙරේ පලුවකුත් නෑ. හොස්නි මුබාරක් ඉවත් වුණත් තවම කලබල අවසන් නෑ. රැල්ලට ගිහිං පෙරළි කරන්න ගියාම චාරයක් නෑ. කොහොම වුණත් මේකෙන් වෙච්ච එකම දේ මිල කරන්න බැරි තරම් වටිනා පුරාවස්තු 18ක්ම ලෝක හොරුන් අතට පත්වීම විතරයි.සිංගප්පූරුවේ 2009 රූප සුන්දරිය මනහර ය. තම රටේ රූප සම්පත්තියෙන් මහේෂිකාව ලෙස කිරුළු පැලඳි ඇය, ඉදිරියට එන ලෝක රූ රැජින තරගයට යෑමට සූදානමින් සිටියා ය. එහෙත් දැන් ඇගේ ඔටුන්න ගැල වී බිම වැටී ඇත.අනුන් ගේ ක්‍රෙඩිට් කාඩ්පත් සොරකම් කොට ඒ මඟින් යට ඇඳුම් හා වෙනත් අරුමෝසම් මිලට ගත් බවට ඇය වරදකාරිය වී තිබේ. රිස් ලෝ නම් මේ රූප සුන්දරිය අනුන් ගේ ක්‍රෙඩිට් කාඩ්පත්වලින් ඇමෙරිකන් ඩොලර් 5,662ක මුදලක් වංචා කොට ඇති බවත් අනාවරණය වෙයි.රූපයෙන් අග්‍ර රිස් ලෝ සේවය කරමින් සිටියේ වෛද්‍ය සායනයකය. රූ රැජින කිරුළ පමණක් නොව දැන් ඇයට රැකියාවක් සොයාගැනීම පවා දුෂ්කර කටයුත්තක් වී තිබේ. අනුන් ගේ දේ තමන් ගේ දේ බවට පත් කැරගෙන අරුමෝසම් ජීවිත ගෙවන බොහෝ දෙනාට මේ කතාව කදිම පාඩමකි. ලෝකයේ බොහෝ සුන්දරියන් යැපෙන්නේ අනුන් වංචාවට ලක්කිරීමෙනි. එහෙත් ඒ වංචාව හැමදාමත් කළ නොහැකිය.කෑම කෑමෙන් පසුව දත් සුද්ද කොට ඉවත වීසි කරන ටූත් පික්වලින් ප්‍රාතිහාර්යයක් මැවිය හැකිද? පුළුවන. ස්ටැන් මුන්රේ මෙයට උපන් හපනෙකි. ඔහු වසර 6ක් තිස්සේ ටූත් පික්වලින් ආකෘති තැනුවේය. වතිකානුව, ටජ්මහල්, බිග් බෙන් ඔරලෝසුව, සිඩ්නි ඔපෙරා රඟහල යනාදී ලෝකයේ ඇස ගිය නම ගිය තැන් හෙතෙම ටූත් පික්වලින් ප්‍රතිනිර්මාණය කෙළේය.මේ සඳහා ටූත් පික් මිලියන 6ක් යොදාගැනිණ. ඒවා එකිනෙක ඇලවීම සඳහා ගම් ලීටර් 170ක් පාවිච්චියට ගනු ලැබිණ. ස්ටැන් මුන්රෝ, රූපවාහිනී නිවේදකයෙකි. 2009 වසර අවසාන භාගයේදී ඔහුගේ ටූත් පික් මාලිගා ප්‍රදර්ශනය කෙරිණි.ඒ නිව්යෝර්ක් නගරයේ විද්‍යා හා තාක්ෂණ කෞතුකාගාරයේ දී ය. මෙය නම් කොට තිබෙන්නේ ටූත් පික් සිටි යනුවෙනි. දත් හාරා ඉවත ලන ටූත් පික්වලින් මෙතරම් විස්කමක් කළ හැකි යැයි සිතෙන්නේ කාට ද? ස්ටැන් මුන්රෝ වැනි අමුතු මිනිසුන්ට කෙස් ගසක් පවා වටී. නොවැදගත් දේවලින් අතිශය වැදගත් දේ නිර්මාණය කිරීමට මෙවැනි අය උපන් හපන්නු ය.නව හැවිරිදි පිරිමි ළමයකු රෝහලට ගෙන ආයේ ලේ වැකුණු සිරුරින් යුතුව ය. තුවාල ආශ්‍රිතව කූඹින් පිරී සිටියේ ය. දෙනෙත් අඳ ඔහු රෝහලේ බිත්තියට මුහුණ ලා වැතිර සිටියේ ය.මොහු ගේ පියා ඔහුට බලහත්කාරයෙන් ඇසිඩ් පෙවීමට තැත් කැර තිබිණි. මුහුණ හා දෙනෙත් පිළිස්සුණු මේ අහිංසකයා මාසයකට පසු මිය ගියේ ය. ඔහුට මේ ශෝචනීය ඉරණම අත් වූයේ ගමේ දේවගැතිවරයා නිසා ය. එක්තරා ආගමක නිකායකට අයත් දේවගැතිවරයා පවසා තිබුණේ ළමයාට යක්ෂයාගේ බැල්ම වැටී ඇති හෙයින් ඔහු මරා දැමිය යුතු බවයි.නයිජීරියාව හා අප්‍රිකානු රටවල් රැසකින් මෙවැනි පුවත් වාර්තා වන්නට ගත්තේ අද ඊයේ නොවේ. දශක දෙකක කාලයක දී මෙසේ යක්ෂ පැටවු ලෙස නම් කෙරුණු අහිංසකයන් දහස් ගණනක් දරුණු වධ බන්ධනයට ගොදුරු වූහ. ඒ අතරින් බොහෝ දෙනෙක් මරු වැලඳ ගත්හ.පණපිටින් පිළිස්සීම, පහර කා මියයාම මේ දරුවන්ගේ පොදු ඉරණම බවට පත්ව ඇත. නයිජීරියාවේ පමණක් යක්ෂ පැටවු චෝදනාවට ලක් වූ ළමයින් ගණන 15,000ක් බැව් අසන්නට ලැබේ. ඒ අතරින් 1000ක් පමණ මරා දමා ඇති බවත් වාර්තා වෙයි. නයිජීරියාව හා දිළිඳු අප්‍රිකානු රටවල ඈත හද්දා පිටිසර ගම්මානයන් හි දිළිඳු භාවයටත් වඩා මිථ්‍යාන්ධකාරය රජයන බැව් කියැවෙයි.දේව වචනය ලෙස ඔවුන්ට අසන්නට ලැබෙන්නේ යක්ෂ වචන ය. අහිංසක දරුවන්ට වධ දිය යුතු බවට නියෝග දෙන මිථ්‍යාදෘෂ්ටික දේවගැතියෝ වනාහි නියම අර්ථයෙන් ම යක්ෂාවේශ වූවෝ වෙති. යක්ෂයෝ සිටින්නේ නම් සැබැවින් ම සිටිනු ඇත්තේ මෙවැනි බිහිසුණු මිථ්‍යාදෘෂ්ටික ‘පූජකයන්’ තුළම ය.k c jකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av11022719</link>
    <topic>සිපිරි තක්සලාවේ සුපිරි චින්තකයා</topic>
    <author>කපිල කුමාර කාලිංග</author>
    <content>සිපිරි තක්සලාවේ සුපිරි චින්තකයාකපිල කුමාර කාලිංගජීවිතය ද චාරිකාවකි. ගමනාන්තය සැමට පොදුය. එහෙත් එතෙක් එක් එක් අය විවිධ මාවත්හි ගමනේ යෙදෙති. ඇතැමුන්ගේ චාරිකා අපූර්වය. රසවත්ය. විවිධය. නොඑසේ නම් දුක්මුසුය. කටුකය. අවසානයේ ජයග්‍රාහීය.මෙලොව වෙසෙන සෑම මිනිසෙකු ම නොලියන ලද පොතක් බඳු යැයි කියමනක් ඇත. එහි යටි අරුත වන්නේ ’සෑම මිනිසෙකුටම ජීවිත කතාවක් කීමට ඇත’ යන්නයි. එහෙත් ඒ සෑම කතාවක්ම ලිවිය යුතුද? කියැවිය යුතුද? උපන්නාට මේ ලොව වැනෙමින් සිටිනා සමහරුන්ගේ කතා කුමට කියවමුද?චරිත කතා වර්ග දෙකකි. තමන් ම ලියන තම කතාව ස්වයං ලිඛිත චරිතාපදානයයි. (Autobiography) අනුන් විසින් හෝ අනුන් ලවා ලියැවෙන වෙනත් කෙනෙකුගේ කතාව චරිතාපදානයයි (biography).ස්වයං ලිඛිත චරිතාපදානයේ දී තමන් පිළිබඳවම ආවර්ජනාත්මක කියැවීමක යෙදීමට කතුවරයාට ඉඩ සැලසෙයි. වෙනත් කෙනකු ගැන ලියද්දී වර්ණනාත්මක වීමට හෝ විචාරාත්මක වීමට ලේඛකයාට හැකිවෙයි.සිංහලයෙන් ලියැවුණු හොඳම ස්වයං ලිඛිත චරිතාපදානය ලෙස මා සලකන්නේ මාර්ටින් වික්‍රමසිංහයන්ගේ ‘උපන් දා සිට’යි.මාර්ටින් වික්‍රමසිංහයන් දිනපොත් නො ලියුව ද ඇතැම් ලේඛකයින්ගේ ජීවිත කතා පාඨකයා හමුවට පත්වූයේ දින සටහන් ලෙසිනි. තවත් සමහරු එය ප්‍රබන්ධ කතාවක් ලෙසින් වෙස්වළා ඉදිරිපත් කළහ.චරිත කතා කියැවීම විනෝදාංශයක් කරගත් පාඨක පිරිසක් ද වෙති. ප්‍රවීණ රංගධර ටෝනි රණසිංහ එබඳු කෙනෙකි. චරිත කතාවක් දුටු සැණින් එය මිලදී ගන්නා බව ඔහු අප සමඟ පවසා ඇත. ටෝනි අයියා හොඳ රසවතෙකු බව කවුරුත් දනිති. එහෙයින් ‘ජෝගි’ හමාර වෙන්නට කලියෙන් ඔහු ද තම කතාව ලියා තබන්නේ නම් ඉතා වටී.ආර්.ආර්.සමරකෝන් නාට්‍යවේදියා ද එක ආත්ම භවයක් තුළ ආත්ම දෙකකට සෑහෙන දේ කළ කී කෙනෙකි. කලා කටයුත්තක් සඳහා අප සමඟ නුවරඑළි ගිය ගමනකදී ඔහු තම නාට්‍ය ජීවිතයේ රසබර සිදුවීම් එකදිගට කියන්නට විය.”මිස්ට සමරකෝන් ජීවිත කතාව පොතක් කළොත් නරකද?”මම ඇසුවෙමි.”අපොයි ඒක තහනම් කරාවි!”ඔහු ගත්කටටම කීවේය.චරිත කතා තුළින් එහි කතා නායකයාගේ ජීවිතයෙහි සැඟවුණු තැන් එළිදරව් කෙරෙයි. චරිත කතාවක් තුළ අවංක භාවයක් නොමැති නම් පාඨකයාගේ විශ්වසනීයත්වය අතරමඟ බිඳ වැටෙයි. “මේ මනුස්සය ගැන අපි දන්න හරියවත් මේ පොතේ නෑ” ඔහු සිතයි.මෑතකදී කියවන්නට ලැබුණු වටිනා චරිතාපදාන දෙකක් ලෙස එරික් ඉලයප්ආරච්චි ලියූ “ප්‍රේමසිරි කේමදාස - විචාරාත්මක චරිතාපදානය” (සූරිය පොතක්) සහ ජයතිලක ද සිල්වා පරිවර්තනය කළ, අබ්දුල් කලාම්ගේ ජීවිත කතාව ‘ගිනි තටු’ (මහජන ප්‍රකාශන) අගය කළ හැකිය.අසාමාන්‍ය ජීවිතයක් උරුම වූ සාමාන්‍ය මිනිසෙකුගේ ජීවිත කතාවක් ද මෑතකදී දොරට වැඩියේය. උඩරට දිළිඳු ගැමි පවුලක ඉපිද වයස 16 දී පමණ ජනතා විමුක්ති පෙරමුණේ දේශපාලනයට ආකර්ෂණය වී 71 කැරැල්ල හරහා ජීවිතාන්තය දක්වා සිරදඬුවම් ලැබූ ජයතිස්ස කුමාරගේ පිටු 528ක් පුරා ලියැවුණු තම ජීවිත කතාව නම් කරන්නේ ‘අසම්මත විචාරය’ යනුවෙනි.සිපිරිගෙය, ඇතැමුනට විවේකී තක්සලාවක් බවට පත්වෙයි. පාසලේ සිටම සමාජ අසාධාරණයෙන් බැටකන ජයතිස්ස ඉගෙන ගන්නට පටන් ගන්නේ සිරගෙදරදී යැයි කීම නිවැරැදිය.වැරදුණු විප්ලවයකින් නැවත උපන් මිනිසෙකු බඳු ජයතිස්ස තම ජීවිතය ආවර්ජනය කරනුයේ මහත් උපේක්ෂාවෙනි. එනිසාම ඔහු වෙතින් අද අපට දැකගත හැක්කේ නිදහස් චින්තකයෙකි. මාක්ස්, ලෙනින් පමණක් නොව විජේවීර ද දැන් ඔහුගේ ලෝකයේ නැත.ජයතිස්ස කුමාර මෙසේ පවසයි.”තම හෘද සාක්ෂියට අනුව ජීවත්වන කෙනෙකුට එයට බොරුකර එයට වේදනා දෙනවාට වඩා මිය යාම සුදුසු යැයි තීරණය කරද්දී ඔහු තුළ මරණයට වඩා වැඩි යමක් ඇති බව පැහැදිලිය. එම තීරණය ආවේගයෙන් හෝ වෛරයෙන් ගන්නා තීරණයක් නොවන්නේය. එයින් සනාථ වන්නේ ජීවිතය මරණයට ඔබ්බෙන් ඇති දෙයක් බවය.”ජයතිස්ස බෝගම්බර සිරගෙදර සිටි කාලයේ මරණ දඬුවම් ලැබූ තරුණයකු සමඟ කතාබස් කරයි. නියමිත දින ඔහු එල්ලුම් ගස වෙත ගෙන යනු දුර සිට බලා සිටින ජයතිස්ස බලවත් කම්පාවට පත්වෙයි.ඔහු අපගෙන් මෙසේ ප්‍රශ්න කරයි.”මරණය දඬුවමක් නම් මරණය දඬුවම වන්නේ ඉපදීම නම් වරදටය. සියලු සත්වයෝ උපතින්ම ඒ දණ්ඩනයට නියමවී ඇත. එබඳු කෙනෙකුට එම මරණය ම තවත් කෙනෙකු විසින් දඬුවමක් වශයෙන් නියම කරන්නේ කෙසේද? එසේ කළ හැක්කේ නොමියෙන කෙනෙකුට පමණි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av11022720</link>
    <topic>කඳුළු සිත්තම්</topic>
    <author/>
    <content>කඳුළු සිත්තම්ලියන්නේ නිව්ටන් ගුණසේකර අඳින්නේ හර්ෂ ගුණවර්ධනපන්සලේ ලොකු හාමුදුරුවෝ සැමියාගේ හිත හොඳටෝම පාරා ඇතැයි යන සිතුවිල්ල මාකොළ හාමිනේගේ හිතට දැනිණි.”හාමුදුරුවන්ටත් ඕනෙ නැති කෙහෙල්මලක් නැහැ..” ඇය මුහුණ හකුළුවා ගනිමින් කීවාය.”මේ සේරටම වගකියන්න ඕනැ තමුන් විත්තිය දැන ගන්නවා..””අපේ ළමයා විතරද ඔය චිත්‍රපටවල රඟපාන්නෙ? ඒ ළමයා දැනටමත් ජනපි‍්‍රයයි.. බලන්නකො ඔය චිත්‍රපටිය ආවට පස්සෙ මගෙ කෙල්ල රට පුරා ප්‍රසිද්ධ වෙන හැටි...””ඕවයෙ ජවුසං නටලා ලෝක පූජිත වුණත් මට ඒ දරුවාගෙන් ඇති වැඩක් නැහැ..”තවදුරටත් සැමියා සමඟ ඔය ගැන කතා කිරීමේ තේරුමක් නැති බව වටහාගත් මාකොළ හාමිනේ හෙමින් සීරුවේ කාමරයෙන් පිටතට ආවාය. උදෙන්ම චිත්‍රපටියේ හඬකැවීම් සඳහා කොළඹ ගිය අපර්ණා ඒ වනවිටත් ගෙදර පැමිණ සිටියේ නැත.ඒ වග සැමියාට වසං කළ මාකොළ හාමිනේ ඔහුට කියා සිටියේ දියණිය මිතුරියකගේ දානගෙදරකට සහභාගිවීම සඳහා පිටත් වී ගිය බවය.ඇය එදින ගෙදර එන විට සැඳෑ අඳුර දසත පැතිරෙමින් තිබිණ. හොඳ වේලාවට සෙනරත් ඒ මොහොතේ ගෙදරට අවශ්‍ය දේ ගෙන ඒම සඳහා කඩමණ්ඩියට ගොස් සිටියේය. එම නිසා මවට සහ දියණියට නිදහසේ කතා බහ කිරීමේ පරිසරය සකස් වී තිබිණ.”අද තාත්තා දහම් පාසලේ උගන්වන්න ගිහින් ගෙට ගොඩවුණේ මුහුණ එල්ලගෙන.. ඔයා ගැන කියලා ලොකු හාමුදුරුවො තාත්තට හොඳටෝම දොස් කියලා.. මං දන්නෙ නැහැ මේවා කොහින් කෙළවර වෙයිද කියලා?””හාමුදුරුවන්ට මොනවද අම්මෙ මං ගැන කියන්න තියෙන්නෙ?””ඔයාගෙ පින්තූරෙ ලොකුවට පත්තරේ වැටුණට පස්සෙ තමයි ඔය හැමෝගෙම කටවල් ඇරිලා තියෙන්නෙ?””මිනිසුන්ගෙ කටවල් අපට වහන්න බැහැනෙ අම්මෙ...? ඔය ආඩපාලි කියන එවුන්ගෙ හිත්වල තියෙන්නෙ ඊරිසියාව.. මං ඔය එක එකාගෙ කට කැඩිච්ච කතා ගණන් ගන්නෙ නැහැ..”අපර්ණා කටහඬ බින්ඳේ කෝපයෙනි. ගෙට ගොඩවූ සැණින් අහන්නට වූ කතාවෙන් ඇගේ හිත නොසන්සුන් විය. මාකොළ හාමිනේ දෑස් ලොකු කොට දියණිය දෙස බැලුවේ අසන්තෝෂයෙනි. මේ ටික කාලයට දියණිය තදින් ඇට්ටර වී ඇතැයි යන සිතුවිල්ල ඇගේ හිත පහුරු ගෑවේය.”තාත්තා මොනවද මං ගැන කියන්නෙ අම්මෙ..?””ඒ මනුස්සයා දැන් ඉන්නෙ හරිම කලකිරීමකින් දුවේ... මොනවා හරි විපත්තියක් කර ගනීවි කියලා මට වෙලාවකට මහ බයක් හිතෙනවා ළමයො..? එහෙම වුණොත් අපි ජීවත්වෙලා මොකටද දුවේ..””ජීවිතේ නැති කර ගන්න තරම් තාත්තා මෝඩයෙක් නෙවෙයි අම්මෙ.””ඔයාට වඩා තාත්තා ගැන දන්නෙ මමනෙ? ඔයාට උගන්නලා ලොකු මහත් කරන්න තාත්තා ගත්තු වෙර වීරිය අමතක කරන්න එපා.. පුංචි සන්දියෙ ඔයාව වඩාගෙන හුරතල් කරපු තාත්තා නේද දැන් මේ විරසක වෙලා ඉන්නෙ දෙය්යනේ..?”මාකොළ හාමිනේ කියාගෙන ගියේ විස්සෝප හඬිනි.”අම්මා ඕව ගැන ඕනැවට වඩා හිතන්න ඕනැ නැහැ..””නොහිතා කොහොමද? අපි ජීවත්වෙන්නෙ තාත්තගෙ සොච්චන් පැන්සොන් පඩියෙන්... තාත්තා හැම වෙලාවෙම බැලුවෙ ඔයාගෙ මතු දියුණුව දිහෑ.. ඔයාගෙ අනාගතය දිහෑ... එක අතකින් මාත් මේවට වැරැදි කාරියෙක්.. දුවේ..” ඒ වචන ටික ඇගේ මුවින් පිටවුණේ සිහින් ඉකිබිඳුමක් ද සමඟය.”මං මේ ගෙදරින් පිටවෙලා ගියාම ඔය සේරම ප්‍රශ්න ඉවරයිනෙ.. අම්මෙ?” තාත්තා ඔය හදන්නෙ මට කියලා ඒ ටිකත් කරගන්න තමයි.”ඇගේ එම වචන ටික මාකොළ හාමිනේගේ පපුවේ වැදුනේ ගල් අහුරක් මෙනි. චිත්‍රපටයේ රඟපෑමට ගියාට පසු දියණිය තදින්ම ඇට්ටර වී ඇතැයි අයට සිතිණ.”මං උඹට බුරුල දුන්නා වැඩියි දුවේ. ඒකයි මේ සේරම? කියපන් අද උඹ කොයි දිල්ලියක ගිහිල්ලද ආවෙ..?” මාකොළ හාමිනේ එවර කතා කළේ උස් හඬිනි.”මං ගියේ ඩබින් වලට” එම පිළිතුරු ඇගේ දිව අගම රැඳී තිබිණ. චිත්‍රපටයේ හඬ කැවීමෙන් අනතුරුව තමා සුරේෂ්ගේ මොටෝරියේ නැඟී මුහුද අද්දර පිහිටි අවන්හලකට ගිය ගමන ඇය හිතා මතාම මවගෙන් වසං කළාය.”උදේ ඉඳන් ඉර බහින්කන්ම ඔය කෙහෙල්මල තිබුණද?””තිබුණ හින්ද තමයි කිව්වෙ.. නොදන්න දේවලට කටදාන්න එපා අම්මෙ.”ඇයට තවත් කට හොල්ලන්නට ඉඩ නොදුන් අපර්ණා මුහුණ ගස්සාගෙන අඩියට දෙකට කාමරය තුළට රිංගුවාය.මාකොළ හාමිනේගේ මුවගින් සෝ සුසුමක් පිටවූයේ ඉබේය. මේ ටික කාලයට දියණිය ඉතා තදින්ම හිතුවක්කාර වී ඇතැයි ඇයට සිතිණ. වඩාත්ම ඇගේ හිත ගැස්සුණේ “දියණිය ගෙදරින් පිටවී යනවාය” කී කතාවටය.මේ විදියට ගියහොත් ඒ ටිකද වෙන්නට බැරි නැතැයි ඇයට සිතෙන්නට විය. මේ සියල්ලට තමාද කිසියම් ආකාරයකින් වගකිව යුතුය යන අසහනකාරී හැඟීම මාකොළ හාමිනේගේ හිතට වද දෙන්නට පටන් ගත්තේය. තවත් ඔඩු දුවන්නට පෙර මේ ප්‍රශ්නයෙන් ගැලවෙන්නේ කෙසේදැයි ඇය දස අතේ කල්පනා කළාය.මාකොළ හාමිනේගේ හිත මෙසේ පඹගාලක පැටලෙද්දී, අපර්ණා නාන කාමරයට වැදී වතුර මලින් වෑස්සුන සීතල දිය දහරාවට හිස අල්ලාගෙන සිටියාය. රිද්මයකට මෙන් ගලා ආ දිය බිඳු ඇගේ නිරුවත් සිරුර තෙමාගෙන පහළට ගලා ගියේ ඇගේ මුළු ගත සිත ප්‍රමුදිත කරමිනි.සුරේෂ් සමඟ අවන්හලේ ගත කළ ඒ මිහිරි හෝරා කීපය නැවත නැවත සිහිපත් කරමින් ඇය මහත් ආශ්වාදයක් භුක්ති වින්දාය. එයට මඟ පෑදුනේද අනපේක්ෂිතවය. හඬ කැවීම අවසන් කොට ශබ්දාගාරයෙන් පිටතට එද්දී සුරේෂ් ඇයව හමුවීමේ බලාපොරොත්තුවෙන් එහි රැඳී සිටියේය. ඔහු ඒ මොහොතේ දයාබර හදින් කළ ආරාධනය ඉවත දමන්නට තරම් ආත්ම ශක්තියක් ඇයට නොවීය.ඔහු තමන්ට මුළු හිතින්ම ආදරය කරන අවංක ප්‍රේමවන්තයෙක්ය යන සොඳුරු හැඟීම ඒ වන විට අපර්ණාගේ හදවතේ තදින්ම එල්බගෙන තිබිණ. සුරේෂ් සිය මොටෝරියෙන් ඇය කැඳවාගෙන ගියේ මුහුද අද්දරට වෙන්න නිසල පරිසරයක පිහිටා තිබූ අවන්හලක් වෙතටය.වතුර මලින් වෑස්සුන දිය දහරාවේ මුදු පහස විඳිමින්ම ඇය සුරේෂ්ගෙන් ලද ඒ මිහිරි ආශ්වාදය යි යළිත් අත්විඳින්නට වෑයම් කළාය. ඔහු වැනි ජනකාන්ත නළුවකුගේ ආදරණීය සොඳුරිය වන්නට ඇත්නම් එය කෙතරම් වාසනාවක්දැයි යන සිතුවිල්ල ඇගේ හද පතුලේ රඟදුන්නේ ඇගේ මුළු ගත සිතට කිතිකවමිනි.”සුරේෂ් දෑතින්ම තමා ළයට තුරුළු කරගෙන මුහුණත් ගෙලත් අතොරක් නැතුව සිපගෙන .. සිපගෙන ගිය අයුරු සිහිකරමින් අපර්ණා ඉමහත් සතුටක් ලැබුවාය.ජීවිතයේ පළමුවරට තරුණයෙකුගේ උණුසුම් පහස ලද ඒ ආශ්වාදජනක මොහොත ඇගේ මනසේ ඇඳුණේ චිත්‍රපටයක ජවනිකා පෙළක් පරිද්දෙනි.”මට නම් මගෙ ජීවිතේ හීනයක් වාගේ සුරේෂ්... ඒත් මට බය කවදහරි මගේ ඒ හීනය බොඳවෙලා යයි ද කියලා?”ඇයි කෙල්ලෙ ඔයාට මාව අවිශ්වාසද?.. වැඩි කාලයක් යන්න ඉස්සෙල්ලා මං ඔයාව මගේ සිහින රාජ්‍යයේ රැජිනය කරගන්නවා...””අනේ බොරු නොකියා ඉන්න සුරේෂ්””බොරු නෙවෙයි වස්තුවේ.. මං කියන්නෙ සහතික ඇත්ත. මාව විශ්වාස කරන්න.””එහෙනම් මගේ අනාගත සිහින කුමාරයා ඔයයි..””ඔව් මට ඕනෑ හැකි තරම් ඉක්මනට ඔයා මගේ සිහින කැදැල්ලට අරගෙන යන්න””මං ඒ දවස උදාවෙන කන් ඇඟිලි ගැන ගැන ඉන්නම් සුරේෂ්””ඒක නෙමේ අපර්ණා.. ඔයා එන්නකො කොළඹ නවතින්න. එතකොට ඔයාට ලේසියි ෂූටින්වලට යන්න. මං ලස්සන පුංචි ඇනෙක්ස් එකක් හොයලා දෙන්නම්. මොකද කියන්නෙ..?””මං ඒ ගැන කල්පනා කරලා බලලා කියන්නම්කො සුරේෂ්..””මට පුළුවන් වෙයි ඔයාට තව අලුත් ෆිල්ම්ස් දෙකතුනක් අලල්ලා දෙන්න..””ඇත්තම කිව්වොත් සුරේෂ් ෆස්ට් ෆිල්ම් එකෙන්ම මට චිත්‍රපට ලෝකෙ එපාවුණා..”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av11022721</link>
    <topic>සමෝධානය</topic>
    <author>සුනිල් මිහිඳුකුල</author>
    <content>සමෝධානයසුනිල් මිහිඳුකුලමා මිත්‍ර ගුණසිරි සිල්වාගේ ‘සමීප ආගන්තුකයා’ නවකතාව කියවගෙන යද්දි මට අතීතය මතක් වුණා. මේ නවකතාවේ මුල් කොටස ‘චාරයක් නැති මිනිහෙක්, ගැහැනියක් හා ඛේදවාචකයක්’ යන නමින් හැත්තෑව දශකය මැද භාගයේදි විතර පළවුණා.එය මුල්වරට කියවු මම ඉන් මුසපත් වුණේ හැත්තෑව දශකයේ පරාරෝපිත තාරුණ්‍යය ඒ නවකතාවෙන් ඉතාම සංවේදී විදියට මූර්තිමත් වෙලා තිබුණු නිසයි. ඒ තාරුණ්‍යය ඊට ඉහත මතු කරලා තිබුණේ අජිත් තිලකසේන (කෙටිකතා) හා ධර්මසේන පතිරාජ (අහස් ගව්ව) විතරයි කියා මා හිතනවා.එවක සිනමාවට සම්බන්ධ වෙන්න ආශාවෙන් හිටපු මම ගුණේගේ මේ නවකතාව ඇසුරු කරගෙන තිර නාටකයක් පවා රචනා කළා. (ඒ පිළිබඳ විස්තර ගුණසිරි ‘සමීප ආගන්තුකයා’ පොතේ පෙරවදනේ සඳහන් කර තියෙනවා) මේ තිර නාටකය පාදක කරගෙන එවක පරාක්‍රම ද සිල්වා චිත්‍රපටයකුත් නිර්මාණය කරන්න සූදානම්ව සිටියා. නමුත් අවාසනාවකට මෙන් එය ව්‍යාර්ථ වුණා.ඒ නිසා ගුණේගේ පොත සිනමාවට නැඟුණෙත් නැහැ, මම තිර නාටක රචකයෙක් වුණෙත් නැහැ.කොහොම වුණත් හැත්තෑව දශකයේ පරාරෝපිත තාරුණ්‍යය පසුව පතිරාජගේ ‘පාර දිගේ’ චිත්‍රපටයෙනුත් කපිල කුමාර කාලිංගගේ ‘70 දශකයේ පේ‍්‍රමය’ කියන කෙටිකතා සංග්‍රහයෙනුත් තවදුරටත් ගැඹුරින් නිරූපණය වුණා.මහාචාර්ය එම්. සෝමතිලක මෙරට පාරම්පරික විහාර බිතු සිතුවම් කලාව පිළිබඳ ප්‍රාමාණික විද්වතෙක්. ඔහු ලියු ‘මහනුවර සම්ප්‍රදායේ බෞද්ධ බිතු සිතුවම් කලාව‘ ඉතා වැදගත් පොතක් ලෙස අපේ සැලකිල්ල ලබනවා.මහාචාර්ය සෝමතිලක එබඳුම තවත් වැදගත් පොතක් (වාර්තාවක්) සිංහලට පරිවර්තනය කර තිබෙනවා. ඒ මහාචාර්ය සිරි ගුනසිංහ හා එල්. ටී. පී. මංජු ශ්‍රී 1960 දී ඉදිරිපත් කළ ‘ශ්‍රී ලංකා විහාර බිතු සිතුවම් පිළිබඳ සමීක්ෂණ වාර්තාව‘. ඉංගි‍්‍රසියෙන් ලියැවුණු මේ වාර්තාව කොටස් දෙකකින් සමන්විතව තිබුණත් එහි පළමු කොටස අස්ථානගත වී තිබෙනවා.මහාචාර්ය සෝමතිලක පරිවර්තනය කර පළ කර ඇත්තේ එහි දෙවැනි කොටසයි.අද වන විට අපේ පාරම්පරික විහාර බිතු සිතුවම් රැසක් විනාශ වෙමින් පවතිනවා. ඉහත වාර්තාවේ සඳහන් ඇතැම් චිත්‍ර අද වෙනකොට අදාළ විහාරවල දක්නට ලැබෙන්නේ නැහැ. තමා 1990 දී විතර ගඩලාදෙණිය, ලංකාතිලකය වැනි ස්ථානවල දුටු සිතුවම් ඊට අවුරුදු පහකට පමණ පසු නැවත බලද්දි නොතිබුණු බව මහාචාර්ය සෝමතිලක මේ පරිවර්තන කෘතියට හැඳින්වීමක් ලියමින් කියා තිබෙනවා.පාරම්පරික චිත්‍ර කලාවේ අපේ උරුමය මෙසේ විනාශ වෙමින් යද්දි ඊට වග කියන්නේ කවුරුන්ද කියන එක ප්‍රශ්නයක්. වගකීම කා අත තිබුණත් අදාළ අය දැන්වත් මේ චිත්‍ර ටික සංරක්ෂණය කරගන්න නිසි වැඩපිළිවෙළක් සකස් කරනව නම් වටිනව කියලා මා හිතනවා.පී.යූ.ඩී. පෙරේරා යැයි කියනකොට මගේ හිතේ මැවෙන ප්‍රතිරූපය දෙආකාරයි. එකක් ‘කෙටි චිත්‍රපටකරුවා’ යන්න. අනික නිශ්චල ඡායාරූප ශිල්පියා යන්න. මෙයින් එකක් චලනය වන්නක්. අනික චලනය නොවන්නක්.ඒත් මේ දෙකේම කිසියම් සමානකමකුත් තියෙනවා. ඒ නම්; ඒ දෙකම කළු සුදු රූප වීමයි. පී.යූ.ඩී. පස්සෙ කලෙක වෙනත් මාධ්‍යයන්හී නිරත වුණත් ඔහු තම ආත්ම ප්‍රකාශනය බවට පත් කර ගත්තේ කෙටි චිත්‍රපට හා නිශ්චල ඡායාරූප යැයි කියන්න පුළුවන්.පී.යූ.ඩී. පෙරේරාගේ නිර්මාණ ඇතුළත් ප්‍රදර්ශනයක් මාර්තු මස 10 වැනි දින සිට 13 වැනි දින දක්වා කොළඹ කලා භවනේදි පැවැත්වෙනවා. ඔහු මෙය නම් කරලා තියෙන්නේ ‘පී.යූ.ඩී. රූපාලංකාර’ යනුවෙන්. ඔහුගේ නිශ්චල ඡායාරූප, වේදිකා නාට්‍ය හා චිත්‍රපට පෝස්ටර් මෙන්ම ඔහු අධ්‍යක්ෂණය කළ කෙටි චිත්‍රපට ද මෙහිදී ප්‍රදර්ශනය කිරීමට නියමිතයි.‘ද බැට්ල් ඔෆ් ඇල්ජියර්ස්’ චිත්‍රපටය ගැන මම මුලින්ම දැනගත්තේ මා මිත්‍ර, ප්‍රවීණ චිත්‍රපට අධ්‍යක්ෂ ප්‍රසන්න විතානගේ ගෙන්. එය තමා කැමැති හොඳම චිත්‍රපට හතෙන් එකක් ලෙස ඔහු සඳහන් කර තිබෙනවා.ඉතාලි ජාතික ජිලෝ පොන්ටෙකෝවේ ගේ නිර්මාණයක් වූ මේ චිත්‍රපටය මුලින්ම තිරගත වුණේ 1965 දී. ප්‍රංශයේ පැරැණිතම හා විශාලතම යටත්විජිතය ලෙස හැඳින්විය හැකි වූ ඇල්ජිරියාවේ යටත්විජිත පාලනයට එරෙහිව 1954 - 62 අතර කාල පරිච්ඡේදයේදී කෙරුණු විමුක්ති අරගලය තමයි මේ චිත්‍රපටයට විෂයය වී තිබුණේ.පොන්ටිකෝවේ ගේ ‘බර්න්’ (ක්වේමාදා) වගේ චිත්‍රපටයක් මම දැක තිබුණත් (එහි ප්‍රධාන චරිතය රඟපෑවේ මාලන් බ්‍රැන්ඩෝ). ‘ද බැට්ල් ඔෆ් ඇල්ජියර්ස්’ ඊට වඩා විශිෂ්ට සිනමා කෘතියක්.පසුබිම් කථන, වාර්තාරූපි ස්වභාවය වැනි ඒ වන විට නැවුම් ආඛ්‍යන ශෛලියකින් යුතුව මේ චිත්‍රපටය නිමවා තිබෙනවා. සර්ජියෝ ලියෝනේගේ ඩොලර් චිත්‍රපට මාලාවට සංගීතය සැපයු එරිනෝ මොරිකෝනේගේ සංගීතයක් මා සිත් ගත්තා.යටත්විජිත වාදයේ බිහිසුණුකම මෙතරම් ප්‍රබලව ඉදිරිපත් කෙරෙන දැවැන්ත දේශපාලන චිත්‍රපටයක් මම මීට කලින් දැක නැති තරම්. (ඇත්තම කියනවා නම් තුන්වැනි ලෝකයට අයත් හුඟක් දේශපාලන චිත්‍රපට අපට දකින්ට ලැබිලා නැහැ.) යථාර්ථවාදී සිනමාවේ උච්චම අවස්ථාවක් ‘ද බැට්ල් ඔෆ් ඇල්ජියර්ස්’ චිත්‍රපටය මූර්තිමත් කරනවා කියලා මට හිතෙනවා.සාහිත්‍ය නිර්මාණවලට වස්තුබීජ වන්නේ බොහෝ විට ලේඛකයන්ගේම අත්දැකීම්. ඒ බව ‘නිර්මාණ පසුබිම’ (මහාචාර්ය ඒ. වී. සුරවීර) ‘අනුභූතිය හා නිර්මාණය’ (ඒ. ඩී. රංජිත් කුමාර) වගෙ පොත් කියවද්දි අපට සාක්ෂාත් වෙනවා.එහෙත් හැම අත්දැකීමකින්ම නිර්මාණ කරන්න බැහැ. අත්දැකීමක් සුවිශේෂ නැත්නම්, එයින් පාඨකයන්ගේ ජීවිතාවබෝධය පුළුල් නොවේ නම් එයින් වැඩක් නැහැ.මෙබඳු අදහස් මා තුළ පැන නැඟුණේ ප්‍රවීණ ලේඛක ජයතිලක කම්මැල්ලවීරගේ ‘ජීවිතයෙන් උපන් කතා’ නමැති කෘතිය කියවීමේදියි. එය හඳුන්වා ඇත්තේ ‘අත්දැකීම්, පරිකල්පනය, අභ්‍යාසය සහ ජීවිතය’ යනුවෙන්.මම, කම්මැල්ලවීර අවුරුදු විසිපහක තිහක කාලයක ඉඳන් දන්න කියන මිතුරෙක්. ඔහු තරම් ගොරතර සමාජ අත්දැකීම් ලබපු සමකාලීන නිර්මාණ ලේඛකයෙක් අපේ සාහිත්‍යයේ තවත් නැති තරම්. එහෙත් හැම අත්දැකීමකින්ම නිර්මාණ කරන්න බැරි බව කම්මැල්ලවීර තමන්ගේ මේ පොතෙන් අපට පෙන්වා දෙනවා.අනික, අත්දැකීම් කියන දේවල් පරිකල්පනය ඔස්සේ වෙනත් ම මුහුණුවරකින් ඉදිරිපත් කිරීමේ නිර්මාණ ප්‍රතිභාව ලේඛකයා සතු විය යුතු බව ඔහු තම කෘතියෙන් අවධාරණය කරනවා.කම්මැල්ලවීර වරින්වර ලියපු කෙටිකතා දහයක් හා ඒවාට පාදක වූ අත්දැකීම් මෙන්ම ඒවා පරිකල්පනයෙන් විචිත්‍ර කරගත් ආකාරයයි ‘ජීවිතයෙන් උපන් කතා’ පොතෙන් කියැවෙන්නේ. ඒවා නිර්මාණ ලේඛනයට ප්‍රවිෂ්ට වන්ට බලාපොරොත්තු වන ආධුනිකයන්ට අතිශය වැදගත් බව අවසන් වශයෙන් පෙන්වා දෙන්න කැමැතියි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av11022722</link>
    <topic>සුමීගෙන් අහන්න</topic>
    <author/>
    <content>සුමීගෙන් අහන්නඉහළ තල්දූවේ ආනන්ද වික්‍රමආරච්චිප්‍රශ්නය - හිටපු වැදි නායක තිසාහාමි චිත්‍රපටවල රඟපෑවා ද?පිළිතුර - ‘වනසරා’ චිත්‍රපටයේ ඔහු පෙනී සිටියා.ගෝනවල පැතුම් පෙරේරාප්‍රශ්නය - මරදානේ ඉදිකර ඇති එස්. මහින්ද හිමියන්ගේ හා පියදාස සිරිසේනගේ පිළිරූ කාගේ නිර්මාණයක් ද?පිළිතුර - ප්‍රවීණ චිත්‍ර හා මූර්ති ශිල්පි ජී. එල්. ගෞතමදාසගේ නිර්මාණයක්.වස්කඩුවේ කුසුමලතා වනිගසේකරප්‍රශ්නය – රජයේ චිත්‍රපට අංශයේ ප්‍රධානියා වශයෙන් කටයුතු කරන දර්ශන පියරත්න එම තනතුරට සුදුසු කෙනෙකු යැයි ඔබ සිතනවා ද?පිළිතුර – මා දන්නා තරමින් ඔහු නැටුම් ශිල්පියෙක්. මීට ඉහත රූපවාහිනී සංස්ථාවේ සේවය කළා. ඔහුගේ වෙනත් සුදුසුකම් මා දන්නේ නැහැ. ඔහු ඒ සුදුසුකම් අපට දන්වා එව්වොත් ඉදිරි කලාපයක එය පළ කරන්නම්.මාතලේ ධර්මා ඒකනායකප්‍රශ්නය - සුජාතා අත්තනායක ගයන ‘මල්සරාට පේ‍්‍රම ලෝකේ මාළිගා තනා’ ගීතය ඇතුළත් වූ චිත්‍රපටය ‘ස්විප් ටිකට්’ ද? නැතිනම් ‘සත පනහ’ ද?පිළිතුර - ‘සත පනහ’බඩල්ගම බර්නාඩ් සමරසිංහප්‍රශ්නය - නිර්මාණකරණයේ යෙදෙන අය අනිත් කලාකරුවන්ගේ නිර්මාණ විවේචනය කිරීම හෝ හෙළා දැකීම යුක්තිසහගත ද? උදාහරණ වශයෙන් ගුණදාස අමරසේකර, මහාචාර්ය සුනන්ද මහේන්ද්‍ර වැනි සාහිත්‍යධරයන් අන් ලේඛකයන්ගේ නවකතා, කවි හෙළා දැකීම සාධාරණ ද?පිළිතුර - කිසිසේත්ම සාධාරණ නැහැ. අද සම්මාන බලු පොරයක් තියෙන්නේ. ඒ නිසා හුඟක් අය තමන්ට තරගකාරී වන පොත් හෙළා දකිනවා.මීගමුවේ යොහාන් කුමාර් ද සිල්වාප්‍රශ්නය - ප්‍රවීණ නැටුම් ශිල්පි කාලිංග ඔබේවංශ චිත්‍රපටවලට නැටුම් අධ්‍යක්ෂණය කර තිබේ ද?පිළිතුර - ඔව්. ‘හඳපාන’ චිත්‍රපටයේ නැටුම් අධ්‍යක්ෂණය කළේ ඔහු.මාතර සරත් කාරියකරවනප්‍රශ්නය - කේ. වෙන්ගඩාසලම් (‘උතුම් ස්ත්‍රිය’ චිත්‍රපටයේ අධ්‍යක්ෂ) හා කේ. වෙන්කට් (‘ගොපලු හඬ’ චිත්‍රපටයේ අධ්‍යක්ෂ) එක් අයෙක් ද? දෙන්නෙක් ද?පිළිතුර - එක් අයෙක්.උඩුනුවර අලුත්තැන්නේ එස්. බී. වීරතුංගප්‍රශ්නය - ‘හතර මහා නිධානය’ චිත්‍රපටයට මිල්ටන් පෙරේරා ගැයු ‘උම්බෑ කිය කියා මරණ බයේ’ ගීතය ලීවේ කවුද?පිළිතුර - කරුණාරත්න අබේසේකරපිළියන්දල මිරිස්වත්තේ චාමර විජේසිංහප්‍රශ්නය - ‘පෙරළිකාරයෝ’ චිත්‍රපටය කුමන හින්දි චිත්‍රපටයක අනුකරණයක් ද?පිළිතුර - ‘සප්තේ පේ සප්තා’ චිත්‍රපටයේ අනුකරණයක්පිළියන්දල තාරක වර්ණසූරියප්‍රශ්නය – ‘හන්තානේ කතාව‘ චිත්‍රපටයට ඇතුළත් වික්ටර් රත්නායක හා නන්දා මාලිනි ගයන ‘සරා සොඳුරු මල් පැටලි’ ගීතය ලීවේ මහගමසේකර ද? සුගතපාල සෙනරත් යාපා ද?පිළිතුර – වික්ටර්ගේ කොටස මහගමසේකරත් නන්දාගේ කොටස යාපාත් ලිව්වා. එය එකම ගීතය දෙදෙනකු විසින් ලියන ලද දුර්ලභ අවස්ථාවක් ලෙස සලකන්න පුළුවන්.මේ සතියේ පහත නම් සඳහන් අයත් ප්‍රශ්න එවා තිබුණා. පොලොන්නරුවේ ඩී. සී. පී. ද සිල්වා, මාකන්දන කේ. ඩී. සෝමසිරි, රත්නපුරේ නන්දා බටගොඩ.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’ රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=av11022723</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාබොලිවුඩ් සිනමා අඹරේ දිදුලන තරුවක්, රාණි මුඛර්ජි, ඇයගේ රංගන දිවිය තව තවත් දීප්තිමත් වෙමින් ඉදිරියටම ගමන් කරනවා. රාණිගේ සිනමා දිවියේ සාර්ථකත්වයට ඇයගේ විශිෂ්ට රංගන හැකියාවත්, ඇයගේ සුන්දර පෙනුමත් හේතු වී ඇති බවට විවාදයක් නැහැ. රාණිගේ මුව පුරා ඇදෙන පියකරු සිනහව රසික රසිකාවියන්ගේ සිත් ප්‍රබෝධයෙන් පුරවාලන්නට සමත් වෙලා.ඒ වුණත් ඇයගේ ඇතැම් කාරණා කටයුතු නම් සුන්දර නැති බවයි වරින් වර දැනගන්නට ලැබෙන ආරංචිවලින් වැටහෙන්නේ. කෙතරම් ලස්සන සිනහවක් ඇයට තිබුණත් ඇතැම් අවස්ථාවලදී ඇයගේ හැසිරිම් රටා නිසා ඒ සිනහව කුමකට දැයි බොහෝ දෙනෙකුට අනන්තවාරයක් හිතෙන්නට ඇති. සාමාන්‍යයෙන් ඇය ආඩම්බරකාරියක හැටියටයි බොහෝ දෙනෙකු දකින්නේ.එක් අවස්ථාවකදී රාණිව ප්‍රිය කරන රසිකයෙකු ඇය සමඟ ඡායාරූපයකට පෙනී සිටීමට උත්සාහ කරද්දී ඇය ඉතා ම නුරුස්නා ස්වරූපයකින් ඉවතට ගිය පුවතකුත් මේ මොහොතේ දී සිහියට නැගෙනවා.ඒ ඇයගේ උඩඟුකමට එක් උදාහරණයක්. තවත් එවැනි සිදුවීමක් මීට දෙසතියකට පෙර අපට ආරංචි වුණා. ඇය එවේලේ උඩඟුකම් පෑවේ නාඳුනන රසිකයෙකුට හෝ රසිකාවියකට නොවෙයි. ප්‍රවීණ චිත්‍රපට අධ්‍යක්ෂවරයෙකුටයි ඔහු, ප්‍රවීණ සිනමා කලාකරු, යාෂ් චොප්රා. පසුගිය 12 දා ඔහුට අයත් යාෂ් රාජ් චිත්‍රාගාරයේ පැවති සිනමා සහ රූපවාහිනී සම්මාන උලෙළකදීයි මෙය සිදුවූයේ.“සම්මාන උලෙළට සිනමාවේ සහ රූපවාහිනී ක්ෂේත්‍රයේ කලාකරුවන් රැසක් සහභාගිවී සිටියහ. ඒ අතර යාෂ් චොප්රාත් හිටියා.එයා වාඩිවෙලා හිටපු තැන පහු කරගෙන ගිය කවුරුත් එයා එක්ක වචනයක් හරි කතා කළා. මොකද යාෂ් චොප්රා පරිණත, ප්‍රවීණ, කලාකරුවෙක් නිසා, එයාට ගරු කළ යුතු නිසා. ඈතින් හිටපු සමහරු යාෂ් චොප්රා ළඟට ඇවිල්ලත් කතා කළා. ඒත් රාණි විතරයි කතා නොකළේ.රාණි, සම්මාන උලෙළට ආවෙ ටිකක් ප්‍රමාද වෙලා. එයා යාෂ් චොප්රාව පහු කරගෙනයි තමන්ගෙ ආසනයට ගියේ. නමුත් යාෂ් චොප්රා දිහා නිකමටවත් බැලුවෙ නැහැ. සම්මාන උලෙළින් පස්සෙ හැම කලාකරුවෙක් ම, කලාකිරියක් ම සුහද කතා බහක යෙදිලා හිටියා.එක අවස්ථාවක යාෂ් චොප්රා ළඟින් ම රාණි හිටගෙන හිටියා. ඒ වෙලාවෙ රාණිට ඕනෑ නම් යාෂ් චොප්රා එක්ක පොඩ්ඩක් කතා කරන්න තිබුණා. නමුත් රාණි, යාෂ් චොප්රාත් එක්ක කතා කරනවා තියා එයා දිහා බැලුවෙවත් නැහැ. තමන්ට හිතවත් දෙතුන් දෙනෙක් එක්ක ටික වෙලාවක් කතා කර කර හිටපු රාණි, ඉන් පස්සෙ උත්සව ශාලාවෙන් පිටත්වෙලා ගියා. මේ සිද්ධිය එලෙස කියා සිටියේ උලෙළට සහභාගි වූ අයෙක්.ඔහුගේ කතාවට සවන් දුන් බොලිවුඩ් පුරයේ සිනමා ශිල්පියෙකු පැවසුවේ, යාෂ් චොප්රා, රාණි සමඟ කතා නො කළේ ඇයි කියලා. එය සැබෑවක් වුවත් යාෂ් වැනි සිනමා ප්‍රවීණයකු රාණි වැනි යොවුන් නිළියකගේ පසු පසින් ගොස් කතා කළ යුතු නැහැ.“යාෂ්, බොලිවුඩ් සිනමාවේ ජ්‍යෙෂ්ඨයෙක්. රාණිට ඒ ගැන හිතන්න තිබුණ, රාණිගේ මේ අහංකාර ගතිය එදා එතන හිටපු හුඟ දෙනෙක් දැක්කා. ඒ හැමෝම පුදුම වුණා, රාණි වගේ කෙනෙක් මෙහෙම දෙයක් කරද්දී.” නම හෙළි කරන්නට මැළි වූ තවත් සිනමා ශිල්පියෙකු පැවසුවා.පසුගිය වසරේ අගෝස්තු මාසයේ දී පැවති යාෂ් චොප්රා සහ ඔහුගේ බිරිඳ පැමලා ගේ 40 වැනි විවාහ සංවත්සර සාදයට ද රාණි සහභාගි නොවූ බවයි පැවසෙන්නේ.එසේ වුවත් පසුගිය වසරේ ජනවාරි මාසයේදී පැවති සිනමා සම්මාන උළෙලකදී යාෂ් සහ පැමලා යුවළ රාණි සමඟ සුහද කතා බහක යෙදී ඇයට සුබ පැතූ බව නම් රහසක් නොවෙයි.“එදා වේදිකාවෙදී රාණි ඉදිරිපත් කළ රංගනයක් දැකලයි යාෂ් - පැමලා දෙන්නාම එයාට සුබ පැතුවේ ඒ කාලෙ නම් යාෂ් චොප්රලාගෙයි රාණි අතරයි කිසිම තරහක් තිබුණෙ නැහැ. ඒ වුණත් යාෂ් ගෙයි පැමලා ගෙයි වැඩි ආදරයක් තියෙන්නෙ, එයාලගෙ පුතා ආදිත්‍යගේ හිටපු බිරිඳ පායල්ට යි.” ඇතුළත තතු දන්නා අයෙකු එලෙස පැවසුවා.යාෂ් චොප්රාගේ පුත්, ජනප්‍රිය චිත්‍රපට අධ්‍යක්ෂ ආදිත්‍ය චොප්රා සහ රාණි අතර සබඳකමක් පවතින බව දැන් කවුරුත් දන්නා කාරණයක්. මෑතකදී ඔවුන් දෙදෙනා විවාහ වන බවට ද රාවයක් පැතිරී ගියා.පසුගිය සතියේ දීත් ඉන්දීය මාධ්‍යයක් ප්‍රකාශ කර තිබුණේ ආදිත්‍ය සහ රාණි මේ වසරේ දී විවාහ වන බවටයි. රාණි සමඟ සබඳකමක් ඇතිවීමෙන් පසුව ආදිත්‍ය තම නිත්‍යානුකූල බිරිඳ පායල් ගෙන් වෙන්වූ බවයි පැවසෙන්නේ.මේ නිසා ඔහුගේ මව්පියන් රාණි සහ ආදිත්‍ය අතර පවතින සම්බන්ධයට දැඩි ලෙස විරුද්ධ වී තිබෙනවා. නමුත්, ඒ විරුද්ධකම් රාණිත් ආදිත්‍යත් කොහෙත් ම ගණන් ගත්තේ නැහැ. කෙසේ වෙතත් යාෂ් සහ පැමලා තවමත් සෙනෙහස දක්වන්නේ තමන්ගේ පැරණි ලේලියටයි. ඔවුන් රාණි අලුත් ලේලියක ලෙස පිළිගන්නට කිසිසේත් ම සූදානම් නැහැ.යාෂ් රාජ් චිත්‍රපට සමාගමට මෑතකදී මුහුණ දෙන්නට සිදුවූ අතිවිශාල පාඩු වීම්වලට ආදිත්‍ය - පායල් දික් කසාදයත් හේතුවක් වූ බවයි යාෂ් සහ පැමලා යුවළ දැඩි ලෙස විශ්වාස කරන්නේ. මෙවැනි සිදුවීම්වලට රාණිත් වගකිව යුතු බව ඔවුන් චෝදනා කරනවා. රාණි, යාෂ් චොප්රා සමඟ අමනාප වී ඇත්තේ මේ චෝදනා නිසා බවට කිසිම සැකයක් නැහැ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=am1102271</link>
    <topic>මානසික ආතතිය නිසාත් මුඛයේ තුවාල</topic>
    <author>කොළඹ සෞඛ්‍ය අධ්‍යාපන කාර්යාංශයේ ප්‍රජා දන්ත වෛද්‍ය විශේෂඥ</author>
    <content>මානසික ආතතිය නිසාත් මුඛයේ තුවාලතරුණ වියෙහි පසුවන්නන් විභාග හෝ සම්මුඛ පරීක්ෂණවලට පෙනී සිටිමේදී, විදේශ ගතවීමේදී හෝ ආර්ථික ගැටලුවලට මුහුණ දීමේදී ඇතිවන මානසික ආතතිය හේතු කොටගෙන මුඛයේ තුවාල හෝ ආසාදන ඇතිවීමට ඉඩ තිබේ.එවැනි අවස්ථාවනට මුහුණපාන පුද්ගලයන්ට තරග විභාගවලට පෙනී සිටින කාලවලට මුඛයේ තුවාල ඇතිවනු දැකිය හැකිය. මේවා stress ulsers  යනුවෙන් හැඳින්වේ. මේවා එකක් දෙකක් පමණ මතු වී දින හතක් පමණ පවතී. ඉතා වේදනාකාරී වුවත් ඉබේම සුව වේ. ප්‍රතිකාර අවශ්‍ය නොවේ. එහෙත් නිතර නිතර මෙම තුවාල ඇති වේ නම් ඊට හේතුව පෝෂණ ඌණතාවක් විය හැකිය.කොළඹ සෞඛ්‍ය අධ්‍යාපන කාර්යාංශයේ ප්‍රජා දන්ත වෛද්‍ය විශේෂඥදිලුම් පෙරේරාදුම්වැටි දුම්කොළ හෝ මත්පැන් භාවිතයට ඇබ්බැහි වීම දත්වලට හානිදායකය. බාබුල් බීඩා වැනි කෘත්‍රිම වර්ණක හා රසකාරක අඩංගු දුම්කොළ හා පුවක් භාවිතයට තරුණ පිරිස් යොමු වීමෙන් ඊට ඇබ්බැහි වේ.මෙම බාබුල් බීඩා නොඑක් ආකාරයට පාසල් ළමයින් වෙත ලබා දීමේ කූඨ ව්‍යාපාර තිබේ. පැකට් හෝ ගොටු වශයෙන් ඇති මේ බුලත්විට කෑමෙන් දත් හානි වීම පමණක් නොව මත්ද්‍රව්‍යවලට ඇබ්බැහි වීමට ද ඉඩ තිබේ. බීඩාවල ඇති දුම්කොළ පුවක් බුලත් සහ හුණු සහ මධ්‍යසාර යන හතරම පිළිකාජනක සංඝටක අඩංගුය. එහෙයින් මෙවැනි දේ අත්හදා බැලීමට යාම අනතුරුදායක වේ.තරුණ වියේදී මේවාට ඇබ්බැහි වූවන් මැදිවියේ හෝ වෘද්ධ අවස්ථාවේදී මුඛ පිළිකාවලට ගොදුරු වීමට ඇති ඉඩකඩ ඉතා ඉහළය.කිරි දත්වලට වඩා ස්ථිර දත් මදක් බොර පැහැයෙන් යුක්තය. තරුණ අවධියේ දත්වල පැහැය වෙනස් වීමට හේතුව දත්වල මැලියම් බැඳීමය. නියම ආකාරයෙන් දත් මැදීමෙන් මේ තත්ත්වය වෙනස් කර ගත හැකිය. නැතහොත් දන්ත සායනයකින් දත් සුද්ධ කරගත යුතුය. දුම්වැටි ඉරීම හා බුලත් කෑම දත් අවපැහැ ගැනීමට හේතු වේ. යකඩ සිරප් ඇතැම් ප්‍රති ජීවක හා ඛණිජ අඩංගු සිරප් වර්ග පානයෙන් ද දත්වල පැහැය වෙනස් වේ.නව යොවුන් විය හා තරුණ වියේ පසුවන්නෝ කෘත්‍රිම පලතුරු හා පැණි බීම පානය පි‍්‍රය කරති. ඒවායෙහි අඩංගු අම්ල ඉතා අධික සාන්ද්‍රණයකින් යුතුය. එයින් දත මතුපිට ස්ථරය වන එනැමලය දිය වේ.එමඟින් දත් හිරි වැටී වේදනා ඇති වේ. එනැමලය ගෙවී ගොස් අම්ල නිසා දත් දිරා යාමට පටන් ගනී. එයින් දතට හානි සිදු වේ. මේ වයසේ දරුවන් සේම තරුණ පිරිස් ද පැණි බීම වෙනුවට නිතර පිරිසුදු වතුර බීමට ද කෘත්‍රිම පලතුරු වෙනුවට ස්වභාවික පලතුරු ආහාරයට ගැනීමට හුරු පුරුදු වීම ද සමස්ත සෞඛ්‍යයටම වඩාත් හිතකර වේ.දත්වලට සිදුවන අනතුරු හේතුවෙන් කැඩී බිඳී යන දත් නැවත ප්‍රකෘති තත්ත්වයට පත් කිරීම සඳහා දැන් නවීන ප්‍රතිකාර ක්‍රම රාශියක් තිබේ. මෙම ප්‍රතිකාර සාර්ථක වීමට නම් දත් අනතුරට පත් වූ මොහොතේ පටන්ම ඒ සඳහා කටයුතු කළ යුතුයි.හදිසි අනතුරක් හේතුවෙන් දතක කොටසක් කැඩුණු විට හෝ සම්පූර්ණයෙන්ම දත ගැලවී ගිය විට එම කැඩුණු දත හෝ කැබැල්ල පරෙස්සමින් දන්ත වෛද්‍යවරයා වෙත ඉක්මනින් රැගෙන යාමෙන් එම දත නැවත තිබූ ස්ථානයෙහි තැන්පත් කිරීමට නවීන වෛද්‍ය ප්‍රතිකාර දැන් තිබේ.දතක් අනතුරට බඳුන් වී පැයක් ඇතුළත එම දත වෛද්‍යවරයා වෙත ගෙන යා හැකි නම් ප්‍රතිකාරය වඩාත් සාර්ථකව සිදු කළ හැකිය. අවම වශයෙන් අනතුරට ලක් වී පැයක් ඇතුළතවත් දත සුරක්ෂිතව දන්ත වෛද්‍යවරයා වෙත ගෙන යා හැකි නම් ඊට පිළියම් යෙදිය හැකි වනු ඇත. අනතුරෙන් කැඩී බිඳී ගිය දතෙන් රුධිරය වහනය වේ නම් එම ස්ථානයට අයිස් තබා රුධිරය වහනය වීම පාලනය කළ යුතු ය.ඉන් පසුව දත්වල කොටස් හෝ දත් කැඩී ඇත්නම් ඒවා වෛද්‍යවරයා වෙත ගෙන යා යුතුය. එසේ ගෙන යෑමේදී නිවැරැදි ආකාරයට දත ගෙන යෑම අවශ්‍ය වේ.ගැල වී ඇති දත මුලින් හෝ නිරාවරණය වූ පෘෂ්ඨයෙන් ඇල්ලීම නොකළ යුතුය. දතෙහි පස් හෝ වැලි වැනි අපද්‍රව්‍ය ගෑවී ඇත්නම් දත පිරිසිදු කිරීමට උත්සාහ නොකළ යුතුය. ලේ හෝ වෙනත් අපද්‍රව්‍ය ඉවත් කිරීමට දත සේදීම නොකළ යුතුය.ඉතා කුඩා බඳුනක් ගෙන දත අයිති පුද්ගලයාගේම කෙළ හෝ රුධිරය සමඟ වුවත් දත අහුලා බඳුනට දමා සේලයින් වතුර ස්වල්පයක් දමා වෛද්‍යවරයා වෙත රැගෙන යාම සුදුසුය. අනතුර සිදු වී පැයක් ඇතුළත ළඟම ඇති රෝහලට යා හැකි නම් වඩා සුදුසුය. දතෙහි පිරිසිදු නොකළ පෘෂ්ඨය ඇල්ලීම නොකළ යුතුය. ඊට හේතුව දතෙහි පෘෂ්ඨය මත ඇති සජීවී සෛලවලට හානි සිදු විය හැකි බැවිනි.දත්වලට අනතුරු වීමෙන් දත් අවපැහැ ගැන්වුණහොත් හෝ දත්වල කොටසක් අහිමි වූ විට දත්වලට ස්නායු පිරවීමක් හෝ විරංජන ප්‍රතිකාර සිදු කළ හැකිය. දත්වල පැහැයට සමාන පැහැයකින් යුතු කෘත්‍රීම ප්ලාස්ටික් හෝ පෝසිලේන්වලින් සකස් කරන ලද දත් කොටසක් හෝ දතක් බද්ධ කළ හැකිය.වයස අවුරුදු දහ අටෙන් පසුව මතුවන දත් සාමාන්‍ය ව්‍යවහාරයේදී ඥාන දත් ලෙස හැඳින් වේ. එම දත මතුවීම ඇතැම් විට වේදනාකාරී අත්දැකීමක් වේ. ඇතැමුන්ගේ ඥාන දත බාගයක් පමණක් මතු වේ. එවැනි අවස්ථාවල ඒ දත හා විදුරුමස අතර ආහාර කැබලි රැඳීම හේතුවෙන් ආසාදන ඇතිවීමට ඉඩ තිබේ. ඉතා වේදනාකාරී වන හෙයින් කට ඉදිමී, උණ ගැනීමට ඉඩ ඇත. නින්දට බාධා වේ. අධ්‍යාපනයට මෙන්ම රැකී රක්ෂාවලට ද බාධා ඇති වේ. මෙවැනි අවස්ථාවල වෛද්‍ය උපදෙස් ලබා ගත යුතුය. මෙම තත්ත්වය වළක්වා ගැනීම සඳහා දත වටේ හොඳින් මැදීම සුදුසු වේ.සාගරිකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=am1102272</link>
    <topic>පැණි බීම තිත්ත වුණේ ඇයි?</topic>
    <author>සාගරිකා දිසානායක ජයසිංහ</author>
    <content>පැණි බීම තිත්ත වුණේ ඇයි?ළමයින් මෙන්ම වැඩිහිටියන් ද එකසේ ප්‍රිය කරන “පැණි බීම” දැන් මාරාන්තික බියක් ඇතිකරන තත්ත්වයක් උද්ගත වී තිබේ. පසුගියදා සිය පියා විසින් ගෙනැවිත් දුන් පැණි බීම බෝතලයක් පානය කිරීමෙන් අනතුරුව අවිහිංසක දැරියක් මරු තුරුළට ගියාය.ඒ සිද්ධියෙන් පසුව තවත් කිහිප දෙනෙක් පැණි බීම බීමෙන් පසු යම් යම් රෝගාබාධ ඇතිවූ බවට ප්‍රවෘත්තියක් ද පළ කෙරිණ.දැරියගේ මරණයට හේතුව තවමත් නිශ්චිතවම සොයාගෙන නැත. ඒ සඳහා අවශ්‍ය දත්ත රජයේ රස පරීක්ෂකවරයා වෙත යවා තිබේ. එහෙත් ඇය පානය කළ බීම බෝතලය පාවිච්චි කළ යුතුª දිනය ඉකුත් වූ එකක් බව ද ප්‍රවෘත්තිවල පළ වී තිබිණ.පැණි බීම යනු මිනිසාගේ සෞඛ්‍ය හා පෝෂණය සඳහා අත්‍යවශ්‍ය සාධකයක් ද යන්න පිළිබඳව ජනතාව දැනුවත් ව සිටීම වැදගත් වේ. අපේ රටවල කලක් තිස්සේ පැවැති සම්ප්‍රදායක ජීවන රටාව මෙන්ම ආහාර රටාව ක්‍රමයෙන් වෙනස් වී විදේශීය ආභාෂයන්ට නැඹුරු වීමෙන් මෙම පැණි බීම පානය කිරීමේ පුරුද්ද අප වෙත ලැබී තිබේ.පෙර කළ පටන් ලාංකික ජනතාව හුරු පුරුදු වී සිටි සරල සම්ප්‍රදායික පරිභෝජන රටාව වෙනුවට අනුකරණවාදී නවීන පරිභෝජන රටාවකට හුරු වීම අප විසින් වර්තමානයෙහි උරුම කරගෙන සිටින අයහපත් ප්‍රතිඵල සියල්ලටම හේතු වී තිබේ. මෙම අහිතකර ප්‍රතිඵල අතර මුල් තැන ගන්නේ ලාංකීය ජනතාව දියවැඩියාව, අධික රුධිර පීඩනය ඇතුළු බෝ නොවන රෝගවලට ගොදුරුවීමේ ප්‍රවණතාව ශීඝ්‍රයෙන් ඉහළ යාමය.අතීතයේ පටන් ලාංකික ජනතාව හුරු පුරුදුව සිටියේ පිපාසයට ‘වතුර’ බීමටය. නැතහොත් හොඳ වෑවර ගෙඩියක හෝ තැඹිලි ගෙඩියක වතුර බීමටය. බටහිර ගැති සිරිත් විරිත් අනුගමනය කරමින් මෑත අතීතයේ පටන් ගම්වල ජනතාව ද නාගරිකයන් අනුගමනය කරමින් පිරිසිදු වතුර හෝ තැඹිලි වතුර වෙනුවට විවිධ වෙළෙඳ නාමවලින් එන කෘත්‍රිම බීම වර්ග පානයට හුරු වී සිටිති.රූපවානිහියේ ආක්‍රමණයත් ප්‍රචාරක විධි හේතු කොටගෙන ජනතාවගේ ආහාර චර්යා රටා බලවත් වෙනසකට බඳුන් වී තිබේ.එම වෙනස යහපත් පැත්තට වඩා අයහපත් පැත්තට වඩාත් බරවී තිබීම අභාග්‍යයකි. වතුර වෙනුවට පැණි බීම හෝ වෙනත් කෘත්‍රිම බීම පානය කිරීම ද එසේ අප වැලඳගත් ඉතා අනර්ථකාරී පුරුද්දකි.තැඹිලි, පොල් ඕනෑ තරම් ලබා ගත හැකි ගම්බද දරු දැරියන් ද අද පාසල් විවේකයේ දී බීමට ගන්නේ පැණි බීම වර්ග වේ. බත් කෑමට පසු වතුර වෙනුවට විවිධ කෘත්‍රිම බීම වර්ග පානය කරන පිරිස් නාගරිකව මෙන්ම ගම්බදව ද වෙති.විශේෂයෙන් වෙළෙඳ දැන්වීම්වල පෙනී සිටින ක්‍රීඩකයන් හෝ නළු නිළියන් අනුකරණය කිරීමට පාසල් දරු දැරියන් ද තරුණ තරුණියෝ ද හුරුවී සිටිති. ශාරීරික සෞඛ්‍ය අතින් ගත්කළ මෙය ඉතා අහිතකර පුරුද්දක් බව වෛද්‍ය මතයයි.’පැණි බීම හෝ කෘත්‍රිම බීම’ වර්ග මිනිසාගේ වර්ධනයට හෝ චර්යාවන් පවත්වාගෙන යාමට අත්‍යවශ්‍ය වේ දැයි ඒවා පරිභෝජනයට පෙර දෙවරක් සිතා බැලිය යුතුය. සෞඛ්‍ය අතින් මිනිස් සිරුරට අත්‍යවශ්‍ය වන හොඳම පානය පිරිසුදු ජලය වේ.මිනිස් සිරුරේ පරිවෘත්තීය ක්‍රියාවලිය පවත්වාගෙන යාම සඳහා ජලය අත්‍යවශ්‍ය වේ. පිරිසුදු ජලය කොතෙක් පානය කළත් ඉන් යහපතක් මිස අයහපතක් නොවේ. ජලය මිනිසාගේ පිපාසය සංසිඳුවයි. දාහය නිවයි. ගත පිරිසිදු කරයි. සම පැහැපත් කරයි. ශාරීරික ක්‍රියාකාරිත්වය වර්ධනය කරයි. නොමිලේ ලබා ගත හැකි හොඳම සෞඛ්‍යාරක්ෂිත පානය ජලයයි.පැණි හෝ කෘත්‍රිම බීම වර්ගවල අඩංගු වන්නේ මොනවාද? ඉන් ශරීර සෞඛ්‍යයට ලැබෙන පෝෂණය හෝ යහපත කුමක්දැයි ජනතාව තුළ අවබෝධයක් තිබිය යුතුය. මෙරට හා පිටරටවල නිෂ්පාදනය කරනු ලබන පැණිබීම වර්ග බොහෝමයක වැඩිපුරම ඇත්තේ සීනි ය. මිනිස් සිරුරට අවශ්‍ය සීනි ප්‍රමාණයට වඩා බෙහෙවින් ඉහළ සීනි ප්‍රමාණයක් ඒවායෙහි අන්තර්ගතය.මෙරට නිෂ්පාදිත ඇතැම් පැණි බීම කුඩා බෝතලයක සීනි තේහැඳි දොළහක් පමණ අන්තර්ගත අවස්ථා ද පර්යේෂණවලින් හමුවී තිබේ. පැණි බීමට හුරුවු කුඩා ළමයින් අනාගතයේ දී දිය වැඩියාව ස්ථුලතාව මෙන් ම දත්වල ආබාධවලට ගොදුරු වීමට ඇති ඉඩකඩ වැඩිය. ලෝකයේ බොහෝ රටවල රසකැවිලි හා පැණි බීම වර්ග නිෂ්පාදනයේදී භාවිතා කළ හැකි සීනි ප්‍රමාණය පිළිබඳ පිළිගත් ප්‍රමිතීන් තිබේ. එහෙත් අපේ රටේ එවැනි නිශ්චිත ප්‍රමිතියක් නැත.පළතුරු බීම ලෙස හඳුන්වනු ලබන කෘත්‍රිම බීම වර්ග බොහොමයක එම පලතුරුවල ස්වභාවික යුෂ අඩංගු නොවේ. ඒ වෙනුවට යොදනු ලබන්නේ කෘත්‍රිම රසකාරකය. ස්වභාවික පලතුරු යුෂ යොදා ගත්තද ඒ සඳහා කල් තබා ගැනීමේ ද්‍රව්‍ය හා වර්ණක බහුලව යොදා ගැනේ. එම කෘත්‍රිම රසකාරක, කල් තබා ගන්නා ද්‍රව්‍ය හා වර්ණක සහිත බීම වර්ග නිතර භාවිතා කිරීම සෞඛ්‍යයට අහිතකර ය.දියවැඩියාවට අමතරව, බඩවැල්වල රෝග, ආමාශගත රෝග, පිළිකා, ආමාශය හා අන්ත්‍රය ආශ්‍රිත තුවාල වැනි රෝග ලක්ෂණ ඇති විය හැකි ය. කලාතුරෙකින් කෙනකුට විෂවීම හෝ ආසාත්මිකතා ඇති විය හැකි ය.පැණි බීමවලට ඇබ්බැහි වූවන් තුළ පෝෂණ ඌණතා ඇතිවේ. කොන්දේ සහ සන්ධිවල වේදනා හට ගනී. ළමයින් අධික ලෙස තරබාරු වෙයි. ක්‍රියාශීලී නොවන අලසයින් බවට පත්වෙයි. ලොකු කුඩා සැමට දන්තාබාධ වැලඳීමට ඇති ඉඩකඩ වැඩි ය. සීනි වැඩිපුර ගැනීමෙන් පිපාසය ද, කුසගින්න ද ඇතිවේ. එවිට කුසගින්නට වැඩි වශයෙන් ආහාර ගැනීමටත් තව තවත් පැණි රස බීමටත් පෙලඹීමෙන් දියවැඩියාව වැනි රෝග හට ගනී.මෙරට නිෂ්පාදනය කරනු ලබන බීම වර්ග ශ්‍රී ලංකා ප්‍රමිති ආයතනයේ ප්‍රමිතියට අනුකූ®ලව නිපදවන ලද ඒවා විය යුතු ය. ඒ සඳහා නියමිත ප්‍රමිතිය වන්නේ “S.L.S’. 729/2010” යන ප්‍රමිතියයි. ශ්‍රී ලංකා ප්‍රමිති ආයතනයෙහි අනුමැතිය ලත් ඕනෑම බීම වර්ගයක් අසුරන ලද බෝතලයෙහි ලේබලයෙහි මෙම අංකය සටහන්ව තිබිය යුතු බව ශ්‍රී ලංකා ප්‍රමිති ආයතනය පවසයි.ජනතාව වෙත පිළිගැන්වීම සඳහා සූදානම් කළ පලතුරු බීම නිෂ්පාදන ක්‍රියාවලියේදී අනුගමනය කළ යුතු ක්‍රියා දාමයක් තිබේ. බීම නිෂ්පාදනය සඳහා පලතුරු තෝරා ගැනීමේ සිට බීම නිෂ්පාදනය කොට වෙළෙඳ පොළ වෙත යැවීම දක්වා ම එය අනුමත කළ ක්‍රියාදාමය අනුගමනය කිරීමට සෑම නිෂ්පාදකයකුම වගකීමෙන් බැඳී සිටී. පලතුරු වල මෙන් ම ඒ සඳහා යොදා ගන්නා ජලයෙහි පවිත්‍රතාව ඉතා වැදගත් වෙයි.නිෂ්පාදන ක්‍රියාවලියෙහි දී පවිත්‍රතාව සුරැකීම, බෝතල් හෝ අසුරණවල ඇසුරුම් ක්‍රියාවලියේදී ඒවා පිරිසිදු වීම මෙන් ම බාහිර වායුව ඇතුළු නොවන පරිදි ඇසිරීම කළ යුතු ය. බීම අසුරන බෝතලවල සල්ෆර් ඩයොක්සයිඩ් හෝ වෙනත් ලෝහ වර්ග ඇතුළත් වී නොතිබිය යුතු ය.බීම අසුරණ බෝතල්වලට උණුසුම් බීම වර්ග ඇතුළු කිරීමේදී අදාළ උෂ්ණත්වයට ඔරොත්තු දෙන ආකාරයේ බෝතල හෝ ඇසුරුම් භාවිතා කළ යුතු ය. ප්‍රවාහනයේදී මෙන් ම අලෙවි කිරීම සඳහා ඇසිරීමේදී ඒවායෙහි පිරිසුදු බව සුරැකීම වැදගත් ය.කවර බීම වර්ගයක් හෝ ආහාර වර්ගයක් මිලදී ගැනීමේදී වුව ද අසුරණයෙහි පිටත ලේබලයක් අලවා ඇත්දැයි බැලිය යුතු ය. එම ලේබලයෙහි අඩංගු කරුණු හොඳින් කියවා බලා මිලදී ගැනීම සෑම පාරිභෝගිකයකුගේ ම වගකීමයි. ලේබලයෙහි අවශ්‍යයෙන් ම සඳහන් විය යුතු ප්‍රධාන කරුණු කිහිපයකි.නිෂ්පාදිත දිනය කල් ඉකුත් වීමේ දිනයඅඩංගු වන පලතුර හෝ මිශ්‍ර කර ඇති පලතුරු වර්ග. අනුමත වර්ණක හා රසකාරක කල් තබා ගන්නා ද්‍රව්‍ය පිළිබඳ සරල විස්තරයක් මෙන් ම ශ්‍රී ලංකා ප්‍රමිති ආයතනයේ එස්.එල්.එස්. ලාංඡනය සහිත පානයක් හෝ ආහාර වර්ගයක් නම් එය පරිභෝජනය සඳහා සුදුසු වේ.ආහාර වර්ග මිල දී ගැනීමේ දී නිෂ්පාදිත දිනය මෙන් ම කල් ඉකුත් වීමේ දිනය යන සටහන් සඳහන්ව ඇත් ද යන්න අනිවාර්යයෙන් ම බැලිය යුතු ය. මෙම කාලය ඉකුත් වීමේ දිනය පසු වී හෝ ඉතා ආසන්නයට ළඟා වී ඇත්නම් ඒවා මිලදී ගැනීමෙන් වැළකිය යුතු ය. පාසල් යන දූ දරුවන්ට පවා මෙම කරුණු හොඳින් වටහා දීම දෙමව්පිය වැඩිහිටි වගකීම ය.වෙළෙඳපොළෙහි විකිණීමට ඇති බීම බෝතල මෙන්ම කිරි වැනි බෝතල ද අලෙවිසල් ඉදිරිපිට මිදුලේ පසෙක ගිනි අව්වේ වේලෙමින්, වැස්සට තෙමෙමින් අසුරා තබනු අප දැක තිබේ. එවැනි ස්ථානවලින් බීම බෝතල මිලදී ගැනීමට වඩා හොඳින් ආවරණය වූ දුහුවිලි නොවැටෙන පරිදි අසුරන ලද වෙළෙඳසලකින් ඒවා මිලට ගැනීම වඩා සුදුසුය. නිතර භාණ්ඩ අලෙවි වන වෙළෙඳසැල්වලින් භාණ්ඩ මිලදී ගැනීමට හුරු වීම වඩාත් සුදුසුය.බීම බෝතලයෙහි අඩංගු බීමවල පැහැය වෙනස්වී ඇත්නම් හෝ අසුරණ පළුදු වී ඇත්නම් ඒවා මිලදී ගැනීමෙන් වැළකිය යුතුය. බෝතලවල මූඩි හොඳින් සීල් තබා ඇත්දැයි සොයා බැලිය යුතුය. තැළුණු හෝ බුරුල් වූ මූඩි සහිත බීම බෝතල් මිලදී ගැනීම ද සුදුසු නොවේ.පැණි බීමවල අඩංගු පලතුරු හෝ රසකාරක පරණ වීමේදී ඒ තුළ විෂ රසායන ඇතිවීමට ඉඩ තිබේ දැඩි හිරු රැස් වැදීමෙන් ප්ලාස්ටික් බෝතල් තුළ රසායනික විපර්යාස ඇතිවීමට ද ඉඩ තිබේ. බීම වර්ග මිලදී ගැනීමේදී මේ සියලු කාරණා කෙරෙහි වෙසෙසින් සැලකිලිමත් විය යුතු අතර වඩාත්ම සුදුසු ක්‍රමය වන්නේ කෘත්‍රිම පාන වර්ග භාවිතයෙන් හැකිතාක් වැළැකී සිටීමය.පැණි බීම වෙනුවට පිරිසිදු ජලය, තැඹිලි, කුරුම්බා වතුර, දෙහි, ලෙමන් නාරං හෝ දොඩම් යුෂ නිවසේදී අඩු මිලට ලබා ගත හැකි පාන වර්ග වේ. කොළ කැඳ ගස්ලබු, බෙලි, දිවුල්, අනෝදා, කෙසෙල්, කොමඩු වැනි පලතුරුවලින් ද ඉතා රසවත් ගුණදායක පාන වර්ග සකසා ගත හැකිය. පලතුරුවලින් සිරුරට විටමින් හා ඇතැම් ඛණිජ ලවණ ද පහසුවෙන් ලැබේ. ප්‍රමාණවත් පරිදි සීනි පාලනය කළ හැකිය.කොළ කැඳවලින් විටමින් ඒ මෙන්ම තන්තුමය පෝෂක කොටස් ද සිරුරට ලැබේ. පලතුරු පානය කිරීමෙන් මනා ජවි වර්ණයක් ලැබේ. කුරුලෑ ලප කැලැල් ඉවත් වෙයි. කෙස් දත් හා නියපොතු වර්ධනයට හේතු වේ. මලබද්ධය දුරු කරයි. බහිශ්‍රාවිය ක්‍රියාවලිය පහසු කරයි. අඩු වියදමෙන් පිරිසිදු රසවත් පානයක් ලබා ගත හැක.පාසල් යන ඔබේ දරුවාට පැණි බීම වෙනුවට උණු කර නිවා ගත් පිරිසිදු වතුර බෝතලයක් ලබා දෙන්න. කොතරම් බීවත් අගුණ නොවන නොමිලේ ලබා ගත හැකි හොඳම පානය ජලයයි. කුරුම්බා, තැඹිලි, තම්බා ගත් පොල්පලා රණවරා, ඉරමුසු බෙලිමල් වැනි බීම සඳහා ද ළමා කාලයේ සිටම දරුවන් හුරු කරන්න. පලතුරු බීම වෙනුවට ගෙඩි පිටින් කෑම වඩා සුදුසුය.එහෙත් බීම සදා ගැනීමේදී නැවුම්, පිරිසිදු දේශීය පලතුරු තෝරා ගන්න. බීම සකස් කර ගැනීමේදී පිරිසිදු ජලය භාවිතය හා යොදා ගන්නා බඳුන්වල ද සකස් කරන්නාගේ පවිත්‍රතාවය ද සැලකිය යුතුය. පිටරටින් ආනයනය කරන ලද ඇපල් දොඩම් නාරං හෝ මිදී වැනි පලතුරුවලට වඩා මෙරට වැවෙන දෙහි, දොඩම් නාරං අඹ ගස්ලබු බෙලි දිවුල් වැනි පලතුරු භාවිතයට හුරු වීම වැදගත්ය.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=ay1102271</link>
    <topic>ඉස්කෝලේ ඇරිලා කොට කලිසම පිටින් ගුවන් විදුලියට ගිහින් සින්දු ලිව්වා</topic>
    <author>සාගරිකා දිසානායක ජයසිංහ</author>
    <content>පුංචි කාලෙ තොරතුරු කියමින් මෙවර අප හා පිළිසඳරට එක් වුණේ ප්‍රවීණ ගීත රචකයකු, කවියකු, පරිසරවේදියකු මෙන් ම පරිපාලන නිලධාරියකු ද වන සුනිල් සරත් පෙරේරාමහතා. වැල්ලවත්ත ශාන්ත ක්ලෙයාර් සහ ඇරතියුසා විද්‍යාලවලින් ද හැව්ලොක් ටවුමේ ලුම්බිණි විද්‍යාලයෙන් ද අධ්‍යාපනය ලැබූ ඒ මහතා ගාලුමුවදොර හෝටලයේ කනිෂ්ඨ විධායක නිලධාරියකු වශයෙන් සිය වෘත්තීය ජීවිතය ආරම්භ කළේය.අනතුරුව ජාතික ඉතිරිකිරීමේ බැංකුව, අධිකරණ අමාත්‍යාංශය, ධීවර අමාත්‍යාංශය, කෘෂිකර්‍ම අමාත්‍යාංශය, පරිසර අමාත්‍යාංශය මෙන්ම සංචාරක හා ගුවන්සේවා අමාත්‍යාංශවල සහකාර ලේකම්වරයකු මෙන්ම අතිරේක ලේකම්වරයකු ලෙස ද කටයුතු කළ පෙරේරා මහතා ජාතික රූපවාහිනී සංස්ථාවේ අධ්‍යක්‍ෂ ජනරාල්වරයා ලෙස ද ශ්‍රී ලංකා ගුවන් විදුලි සංස්ථාවේ සභාපතිවරයකු ලෙස ද සේවය කළේය. ඒ මහතා අද කුවේට් රාජ්‍යයේ රාජ්‍ය තන්ත්‍රික මෙහෙවරෙහි නියැළී සිටී.”සුනිල් සරත් පෙරේරා” යන නම ශ්‍රී ලාංකිකයන් අතර වඩාත් ප්‍රචලිතව ඇත්තේ ඔහුගේ අතිශය සෞන්දර්යාත්මක වූත් රසාලිප්ත වූත් ගී පද සංකල්පනා හේතුවෙනි.සොබා දහමෙහි හමුවන වස්තූන් හා සිද්ධීන් සංකේත හා රූපකාර්ථ වශයෙන් යොදා ගනිමින් තමාටම අනන්‍ය වූ සුඛනම්‍ය ගීත රචනා කලාවක් අපට හඳුන්වා දුන් පුරෝගාමී ගීත රචකයා සුනිල් සරත් පෙරේරාය. ලුම්බිනි මහා විද්‍යාලයේදී ඔහු ලද භාෂා සාහිත්‍ය ඥානයත් සද්ජන කලා ශිල්පී ආභාසයත් හේතුවෙන් පාසල් වියේදීම ගුවන් විදුලියට ගීත රචනා කිරීමට වරම් ලත් සුනිල් ගීතයට කවියට මෙන්ම පරිසරයට ද එකසේ ඇලුම් කරයි.නිර්ව්‍යාජ ගැමි සුවඳ වහනය වන මධුර ගීත රාශියක් රචනා කරන්නට ඔහුට පසුබිම සැකැසුණේ ඔහු හද්දා පිටිසර සුන්දර ගම්මානයක උපන් හෙයිනැයි බොහෝ දෙනා සිතති. එහෙත් ඔහු කොළඹ පහේ කිරුළපන නාගරික පරිසරයක උපන්නෙකු බව දන්නේ කිහිප දෙනකු පමණි.නවසිය හතළිස් තුනේ මාර්තු මාසෙ පස් වැනිදා ඔහු මෙළොව එළිය දුටුවේ කිරුළපණ පාමංකඩ, ප්‍රදේශයේ ඊශ්වරී පාරේ ප්‍රකට නිවසක් වූ ‘අරළුගහ ගෙදර’ දි.එවකට ගාලු මුවදොර හෝටලයේ කනිෂ්ඨ විධායක නිලධාරියකු ලෙස සේවය කළ ඇල්බට් පෙරේරා සහ සූසියන් වෛද්‍යරත්න යුවළට දාව උපන් කුළුඳුල් පුතාට ඔවුන් ‘සුනිල් සරත් පෙරේරා’ යන නම තිව්වා. සුනිල් පවුලේ වැඩිමලා. ඔහුට බාල සහෝදරියන් දෙදෙනයි.සුනිල්ගේ අම්මාගේ තාත්තා ඒ කාලෙ රටේ නම ගිය සර්වාංග විශේෂඥ වෛද්‍යවරයකු වූ අරළු ගහ ගෙදර වටුතන්ත්‍රීගේ රොමියෙල් වෙදආරච්චි වෙද මහත්තයා. ඔහුගේ පියාට වස්කඩුවෙ දෙල්දූවෙ ඉඩකඩම් හිමි වුවද කිරුළපන නැවතුණේ රැකියාවට යන එන පහසුවත් සලකලා.කිරුළපන පාමංකඩ ප්‍රදේශයේ එදා තිබුණේ ඉතාම නිස්කලංක සුන්දර ගැමි පරිසරයක්. වැල්ලවත්ත රෙදි මෝල අසලින් ගලා යන ඇළ එදා ඉතා පිරිසුදු ජලධාරාවකින් යුතු සුන්දර ජලමාර්ගයක්. කොළොම්තොටින් බඩු පටවාගත් පාරු එක පැත්තකින් බොල්ගොඩ හරහා කළුතර දක්වාත් අනෙක් පැත්තෙන් හැමිල්ටන් ඇළ දිගේ මීගමුව දක්වාත් ගමන් කළා.මෝඩ ඇළ නමින් එදා හැඳින්වුණු මේ වැල්ල වත්ත ඇළ දෙපැත්තෙ එදා තිබුණේ එක යායට වවාපු කීර කොටු. ගැල්වලින් ගමන් කළ කරත්ත නවත්තාපු වාඩි ඒ දෙපස තිබුණා. කිරි පට්ටි කර්මාන්තෙ ජයටම කෙරුණු නිසා ඇළ දෙපැත්තේ ජයටම තණකොළ වවා තිබුණා.සුනිල්ලා පුංචි කාලේ බස් රථයක් ගියේ ප්‍රධාන පාරේ විතරයි. විදුලි එළිය නෑ. පාමංකඩ කිරුළපන පොල්හේන්ගොඩ වගේ ප්‍රදේශවල තිබුණේ බොහොම පාළු හුදෙකලා බවක්. හැන්දෑවට දවසේ වැඩපළ නිම කරලා පැල්පත්වලට ගාල් වෙන මිනිස්සු පාළුව යන්න කළේ කවි සීපද කියන එකයි. මෝඩ ඇළ අයිනේ නවත්තාපු පාරු පේළියේ යාත්‍රිකයො ඇළ ඉවුරේ ගිනි ගොඩවල් ගහලා රෑට බත උයා පිහා ගන්නවා.ඉඳහිට පාරු කවියක් දෙකක් හුවමාරු කර ගන්නවා. රාත්‍රියේ පාළුව තව තවත් වැඩි කරමින් දුර ඈත නිවෙසකින් වෙස්සන්තර ජාතකයේ කවියක් හඬනගා ගයන ගැමියකුගේ හඬ දෝංකාර දෙමින් නැගී ආ හැටි සුනිල්ට තවමත් එදා වගේ මතකයි.සුනිල්ගේ තාත්තා තරමක් නීති කාරයා. අම්මා බොහෝම කාරුණිකයි. දයාබරයි. අඳිරි වැටෙනකොට දරු පැටවු ටික තුරුලු කරගෙන ඈ නිතර ගයාපු ගී පද කාණ්ඩයක් සුනිල්ට තවමත් මතකයි.”රා රා රා බොම්බියේ,මුවා වෙයන් නංගියේ”අම්මලා ගැයුවේ ඒ කාලෙ යුද්දෙට ලංකාවට ආපු කාපිරි හමුදාවට බයේ වැඩිහිටියො ගෙවල්වල හිටි තරුණ කෙල්ලෝ ගෙටගත් හැටි කියැවෙන ගීතයක්. පසු කලෙක සුනිල් රචනා කළ සුනිල් එදිරිසිංහ ගයන “රා රා රා බොම්බියේ” ගීතයට පදනම සැකැසුණෙත් එහෙමයි.අවුරුද්දට වඩා කොළඹට සරුවට දැනුණේ නත්තල් කාලේ. සුද්දගේ ආණ්ඩුවෙන් පස්සෙ බටහිර ගැති සිරිත්වලට මුල් තැන දුන් පිරිසක් බහුලව හිටියේ කොළඹ අවට. නත්තලේ පටන් ජනේරුව දක්වාම රෑට රෑට නත්තල් කැරොල් ගීත ගයමින් පැට්‍රෝල් මැක්ස් ලාම්පු පත්තු කරගෙන කැරොල් කණ්ඩායම් ගෙන් ගෙට ආ හැටි සුනිල්ට මතකයි.මේ අතරේ වීදි නාට්‍යවල ස්වරූපයෙන් වෙස් මාරු කරගෙන මුහුණුවල පාට උලාගෙන මේ බයිලා කණ්ඩායම් ගෙන් ගෙට එනවා. ජපන් මැන්ඩලිස් වයමින්, බයිලා කියමින් එන මේ බයිලා කණ්ඩායම සල්ලි එකතු කරමින් පාමංකඩ වැල්ලවත්ත ප්‍රදේශය පුරාම එළිවෙනකල් යනවා.”සනී සනී අර බලපන් මම්මා නටනවාඔව් පප්පා මම දැක්කා සාය වැනෙනවා”මේ විදිහට දෙබස් කියමින් රඟන පිරිමි චරිත ඒ කාලේ කා අතරත් හරිම ජනපි‍්‍රයයි. පාමංඩක හන්දියේ පිහිටි ඔවුන්ගේ ඥාති නිවෙසක හැම අවුරුද්දකම සාජ්ජ පාටියක් දානවා. ඒ කාලෙ රටේ ප්‍රසිද්ධ කලාකාරයන් වූ රූපසිංහ මාස්ටර් සහ එම්.ජේ. වික්ටර් වැනි ශිල්පීන් මේ සාජ්ජ පාටිවලට ගෙන්වීම සිරිතක්. සුනිල්ලාත් අම්මා තාත්තා එක්ක මේ සාජ්ජ පාටි බලන්න යන්නෙ හරිම කැමැත්තෙන්.පාමංකඩ හයිලෙවල් පාරට නුදුරින් පිහිටි “යමුනා මන්දිරය” සුනිල් ඉතා පි‍්‍රය කළ තැනක්. එහි වාසය කළ රාජ නීතිඥ එච්. ශ්‍රී නිශ්ශංක මහත්තයා සිංහල ජාතිය බෞද්ධාගම නංවන්න මහඟු මෙහෙවරක් කළ දෑ හිතකාමියෙක්. ඔහු එස්.ඩබ්ලියු.ආර්.ඩී. බණ්ඩාරනායක මහත්තයා සමඟ එකතු වෙලා ශ්‍රී ලංකා නිදහස් පක්‍ෂය පිහිටුවන්න මූලික සාකච්ඡා පැවැත්තුවේ යමුනා මන්දිරේදි.භාරතීය සංස්කෘතියට බෙහෙවින් ඇලුම් කළ ශ්‍රී නිශ්ශංක මහත්තයා අවට පිහිටි සුද්දන්ගේ නම් දාලා තිබුණු හැම මාවතකටම සිංහල හෝ සංස්කෘතික ආරේ නම් යෙදුවේ ඔහු කොළඹ නාගරික මන්ත්‍රීවරයකු ලෙස කටයුතු කළ කාලේ. මායා මාවත, ඊශ්වරී පෙදෙස, මයුරා පෙදෙස වගේ නම් ඔහු දමාපුවා. සුනිල්ගේ නැන්දා පදිංචිව සිටියේ යමුනා මන්දිරේට යාබද නිවෙසක.මේ නිවසට සුනිල් යන්නේ ශ්‍රී නිශ්ශංක මහත්තයා හමුවෙන්න ඒ කාලෙ නිතර ආව ගිය ප්‍රභූවරුන් දැක බලා ගන්න. හෙළදිව පත්තරේ මුද්‍රණය කළෙත් යමුනාවේ. හෙළදිව පත්තරේට ලියාපු ශ්‍රී චන්ද්‍රරත්න මානවසිංහ මහත්තයා යමුනාවට නිතර ආ ගිය කෙනෙක්.බණ්ඩරනායක මහත්තයා වගේ දේශපාලනඥයො වගේම මානවසිංහ වගේ කලාකාමියොත් යමුනාවට එක් රැස්වෙලා පවත්වාපු වාද විවාද රස හමුවලට නැන්දලාගේ නිවසේ සිට ඇහුම්කන් දුන් හැටි සුනිල්ට මතකයි.සුනිල්ට අකුරු කියෙව්වෙ කොළඹ වෙස්ලි විදුහලේ උගන්වාපු සුවාරිස් ගුරුතුමා. සුනිල් මුලින් ම ඇතුළු වුණේ වැල්ලවත්තේ ශාන්ත ක්ලෙයාර් විදුහලට. දෙකේ පන්තියේදි ඔහු වැල්ලවත්තේ ඇරතියුසා විද්‍යාලෙට ඇතුළු වුණා. තුන්වන පන්තියෙන් පසුව පියා ඔහු හැව්ලොක් ටවුමේ මහා විද්‍යාලයට (අද ලුම්බිණි මහා විද්‍යාලයට) ඇතුළු කළා. වැල්ලවත්ත, පාමංකඩ, කිරුළපන වගේ අවට ප්‍රදේශවල සාමාන්‍ය ජනතාවගේ දරුවන් උගත් ලුම්බිණි විද්‍යාලයට සුනිල් ඇතුළත් කළාට ඔහුගේ පොහොසත් නෑදෑයෝ එතරම් කැමැති වුණේ නෑ. ඒත් අද තමා යම් තැනක වැජඹෙනවා නම් ඒ තැනට එන්න පදනම සකස් වුණේ ලුම්බිණි විද්‍යාලයෙන් බව සුනිල් පවසන්නෙ සතුටින්.වැල්ලවත්ත රෙදිමෝල ලංකාවේ පළමුවැනි පෙහෙකම්හල, සිදාදියත් ගමත් යා කළ සන්නිවේදන කේන්ද්‍රස්ථානයක් ලෙස හඳුන්වන්නට පුළුවන්. ඒ කාලෙ රෙදිමෝලෙ වැඩට උදේ රැයින් පිටත්වෙලා දළුගම, කිරිබත්ගොඩ, කඩවත ගම්පහ, හංවැල්ල, පහත්ගම, පාදුක්ක, හොරණ වගේ ගම්වලින් ආපු කම්කරුවො හැන්දෑවට ගමට යනකොට කොළඹ තොතුරු ගම්වලට රැගෙන ගියා.කම්කරුවන් ගේ ප්‍රශ්න සාකච්ඡා කරන්න ඒ කාලෙ හිටපු වාමාංශික නායකයො රෙදි මෝල ඉදිරිපිට එක්රැස් වෙන හැටි කතා පවත්වාපු හැටි බලන්න සුනිල්ලා හරි කැමැතියි. ඇන්.ඇම්.පෙරේරා, පීටර් කෙනමන්, වගේ වාමාංශික නායකයන් පවත්වන කතා අහන්න ශිෂ්‍යයොත් එක් රැස්වුණා. උදේට හවසට රෙදි මෝලෙ වැඩට යන එන කම්කරුවන් රංචු ගැහිලා බයිසිකල් පැදගෙන යන හැටි බලන්න එදා පුංචි ළමයි හැමෝම පාර අද්දරට දුවගෙන ගියා. රෙදි මෝලෙ මනිය ගහන හැටියට වේලාව කියන්න එදා ගෙවල්වල ගෘහණියො පුරුදු වෙලා හිටියා.සුනිල් ගණිතයට අකමැතියි. ඔහු ප්‍රිය කළේ සිංහල සාහිත්‍යයට. තාත්තා පාන්දර හතරට ඇහැරවලා ඔහුට ඉංග්‍රීසි ඉගැන්නුවා. හවසට බම්බලපිටියේ වජිරාරාමයට ගිහින් දික්වැල්ලේ මහින්ද හාමුදුරුවන්ගෙන් සිංහල වගේම ඉංග්‍රීසිත් ඉගෙන ගත්තා. ලුම්බිණි විදුහලේ දී උගන්වාපු දේවප්‍රිය අතුකෝරාල, තිලකරත්න සමරසේන, හීන්බබා ධර්මසිරි වගේ ගුරුවරු ඔහුගේ කලා කුසලතා වර්ධනයට විශාල පිටිවහලක් වුණා.ඒ කාලෙත් ලුම්බිණිය කලාකරුවන් නිතර ගැවසෙන කලාගාරයක්. ඩබ්ලිව්.ඩී.අමරදේව, ඩබ්ලිව්.බී.මකුලොලුව, නෙල්සන් කරුණාගම, බෙන් සිරිමාන්න, කරුණාරත්න අබේසේකර වැනි විවිධ ක්‍ෂේත්‍රවල ප්‍රවීණ කලාකරුවන් හඳුනා ගන්නටත් ඔවුන්ගේ නිර්මාණ රස විඳින්නටත් සුනිල්ට අවස්ථාව ලැබුණා.ලුම්බිණි විද්‍යාලෙ සංගීතය උගන්වපු දේවප්‍රිය අබේසිංහ ගුරුතුමාගෙන් දවසක් සුනිල් “ගීතයක් ලියන්නෙ කොහොමදැ?”යි ඇසුවා. පුරුදු වෙනතුරු “අහලා තියෙන තනුවකට පද ලියන්න” ගුරුතුමා කීවා. ඒ උපදේශය අනුව එවකට තිබුණු ජනප්‍රිය හින්දි ගීතයක තනුවට අනුව,”මහවැලි ගංගා කෝමළියේ ඔබසලුපට සළලා යන්නේ කොතැනද...” යනුවෙන් සුනිල් තම මුල්ම ගී පද මාලාව රචනා කළා. ඉන් පස්සේ කරුණාරත්න අබේසේකර මහත්තයාගේ ළමා මණ්ඩපයට සම්බන්ධ වෙලා ගීත ලියන්නට අවස්ථාව ලබා ගත්තා. කොට කලිසමකුත් ඇඳගෙන පාසල් ඇඳුම පිටින් ගුවන් විදුලියට යන එන මේ යෞවනයා එදා අමරදේව ශූරීන්, මඩවල රත්නායක, චන්ද්‍රරත්න මානවසිංහ, ඩෝල්ටන් අල්විස්, සුනිල් ශාන්ත වැනි කලාකරුවන් දුටුවේ විස්මිත දෑසින්.පළමු වතාවට කරුණාරත්න අබේසේකර මහත්තයාගේ ‘මිණි කිංකිණි’ වැඩසටහනට ඔහු “කොට්ටෝරුවා ඇයි හොරේමොනවද ඔබෙ නැති වුණේ” යන ළමා ගීතය ගැයුවෙ ලාලනී සෝමසිරි. පාසල ඇරිලා ගිහින් ගීතය ලියා දීලා සංගීතය මුසුකරලා එදාම හවස පහට ඒ ගීය ප්‍රචාරය වුණා. මේ ගීතය ගෙදර ඇවිත් අම්මලාත් එක්ක එකතුවෙලා ගුවන්විදුලියෙන් අහන්න සුනිල්ට ලොකු ආසාවක් ඇතිවුණා. සින්දුව පටිගත කරනකල් බලා සිටි සුනිල් එදා ගුවන්විදුලි සංස්ථාවෙ ඉඳලා පාමංකඩ ගෙදරටම දුවගෙන ආවා.අම්මාත් එක්ක එකතු වෙලා සිංදුව ඇහුවා. එදා අම්මාගේ දෙනෙතට සතුටු කඳුළු නැඟුණු හැටි අදත් ඔහුට මතකයි. ඉන් පස්සේ දිගටම ඔහුට විවිධ වැඩසටහන්වලට සින්දු ලියන්නට අවස්ථාව ලැබුණා.පාසලේ සාමාන්‍ය පෙළ පන්තියේදී පාසල් නාට්‍ය තරගය සඳහා සුනිල් රචනා කොට අධ්‍යක්ෂණය කළ “නීලකේශී බැඳගත් බෙරය” නාට්‍යයට ප්‍රථම ස්ථානය ලැබුණා. උසස් පෙළ සඳහා කලා විෂය ධාරාව තෝරාගත් සුනිල්ගේ සාහිත්‍ය රසකාමීත්වය වර්ධනය වුණේ රවිලාල් විමලධර්ම ගුරුතුමා නවයුගය වැනි සඟරාවල පළවූ කෙටිකතා සහ වටිනා ශාස්ත්‍රීය ලිපි රස අවුළුවා පහදා දුන් ආකාරයෙන්. මානවසිංහ මහත්තයාගේ සාහිත්‍ය විචාර දේශන අහන්න රවිලාල් ගුරුතුමා සුනිල්ලාව එක්ක ගියා.මඩවල එස්.රත්නායක, මහගම සේකර වැනි කලාකරුවන්ගේ දේශන සම්මන්ත්‍රණවලට සුනිල් ඉඩ ලැබුණු ඛ්ැම වෙලාවකම සහභාගි වුණා. පාසලෙන් පසුව වැඩිදුර ඉගෙන ගන්න සුනිල් මරදානෙ ශ්‍රී ලංකා විද්‍යාලෙට ගියා. ඒ පන්තියේ සාහිත්‍ය රසාස්වාදය උගන්වාපු අමරහේවා මද්දුම මහත්තයා සද්ධර්ම රත්නාවලිය පණ පිහිටුවලා උගන්වාපු හැටි අදටත් ඔහුට මැවී පෙනෙනවා වගෙයි.උසස් පෙළ විභාගෙට ලියලා ප්‍රතිඵල බලාපොරොත්තුවෙන් සිටි සුනිල්ට තාත්තාගේ උදව්වෙන් ගාළු වමුවදොර හෝටලේ කනිෂ්ඨ විධායක නිලධාරි තනතුරක් ලැබුණා.බොහොම කෙටි කලක් ඒ රැකියාව කළ සුනිල්ට 1972 දී ජාතික ඉතිරි කිරීමේ බැංකුවේ ව්‍යාපෘති නිලධාරි තනතුරක් ලැබුණා. මහියංගණය දඹාන වැනි ඈත දුෂ්කර ගම්මානවල වැඩසටහන් කරලා බැංකුවට ආදායමක් වගේම දුප්පත් ගැමියන්ට උපයන සොච්චමින් යමක් ඉතිරි කිරීමේ පුරුද්ද ඇතිකරන්නට සුනිල් සමත් වුණා. ඒ කාලෙ මුදල් ඇමැති ආචාර්ය ඇන්.ඇම්.පෙරේරා මහත්තයා ගෙන් සුනිල් ගේ නව ප්‍රචාරක ව්‍යාපෘති සඳහා පූර්ණ සහයෝගය ලැබුණා. ලංකාවේ ප්‍රථම වතාවට වෙසක් පෝයට බැංකුව මඟින් භක්ති ගීත වැඩසටහනක් ක්‍රියාත්මක කළා.නත්තලට කැරොල් ගීත කණ්ඩායමක් පාරු පෙරහරකින් මීගමුවට ගෙන ගියා. ‘වාසනා උදාව වැඩසටහන’ සමඟ රට වටා සංචාරය කරමින් ජනතාවට දැනුම මිනුම සමඟ ඉතිරි කිරීමේ පුරුද්දත් ඇතිකළා.ප්‍රථම වතාවට දඹානේ වැදි නායක තිසාහාමි වාසනා උදාව වැඩසටහනින් ගුවන්විදුලි වැඩසටහනකට දායක කරගත්තා.බැංකුවේ වැඩ කරන අතරේම ගුවන්විදුලි වැඩසටහන් කරන බවට චෝදනාවක් කරලා 1983 දී සුනිල් අම්පාරට මාරු කළා. ඒ වනවිට ඔහු විවාහ වෙලා. සුනිල් විවාහ වුණේ 1969 දි. ඔහුගේ අත ගත්තේ රඹුක්කන සරෝජනී ඉලන්ගන්තිලක මෙනෙවිය.සුනිල් සරෝජනී යුවළට දියණියන්ම හතර දෙනයි. වැඩිමල් දූ අමිලා සංජීවි විවාහ වෙලා ඕස්ට්‍රේලියාවේ පදිංචි වෙලා. දෙවැනුව උපන් නිවුන් දියණියන් අතරින් වැඩිමලා උවිනි කැනඩාවේ පදිංචි වෙලා. දෙවැන්නී උදාරා පරිවාස නිලධාරිනියක්. බාල දූ සුසංගතා ගුරුවරියක්. දියණියන් සිව්දෙනාම විවාපත් වෙලා. ඔවුන්ගේ දූදරුවන් ගේ සුරතලයෙන් සුනිල් සරෝජනී යුවළ සැනසෙනවා.රැකියාවෙන් දුර බැහැරට මාරු කළ විට වගේම වරින් වර විවිධ එරෙහිකරුවන් සුනිල්ගේ රැකියාව අහිමි කළ විට දියණියන් සිව්දෙනා ද රැක බලාගෙන ලද දෙයින් පිරිමසාගෙන බිරිය කළ කැපවීම අද ඔහු සිහිකරන්නෙ සෙනෙහසින්.ජීවිතයේ ජයග්‍රහණ වගේම පසුබෑම් කොතෙක් ආවත් ඒ සියල්ලට උපේක්ෂාවෙන් මුහුණ දීමට තමාට ශක්තිය ලැබුණේ පුංචි කාලෙ පටන්ම තමා හුරු පුරුදු වූ සරල ජීවන රටාව බවයි ඔහු පවසන්නේ. ගුවන්විදුලි වැඩසටහන් ඉදිරිපත් කර රටක් පිනවීම වරදක් ලෙස ඔහුට චෝදනා කළ බලධාරීන් 1983 දී සුනිල්ගේ රැකියාව අහිමි කළා. වසරක් පමණ රැකියා විරහිතව කල් ගෙවූ සුනිල්ට 1984 දී අධිකරණ අමාත්‍යාංශයේ ජ්‍යෙෂ්ඨ සහකාර ලේකම් තනතුර හිමිවුණා.ඒ කාලයේදී රටපුරා දුෂ්කර ගම්මානවල ජනතාවට නීතියේ පිළිසරණ ලබා ගන්නා හැටි පහදා දෙමින් ‘ජනදිවියට නීතිය’ වැඩසටහන ක්‍රියාවට නැංවූවා. 1992 දී පරිසර අමාත්‍යාංශයේ ආරම්භයේ පටන්ම එහි විශාල මෙහෙවරක් ඉටු කරමින් ජ්‍යෙෂ්ඨ සහකාර ලේකම් තනතුරට පත්වුණා.1993 දී රියෝ ද ජැනෙයිරෝ හි පැවැති ලෝක පරිසර සම්මේලනයට සහභාගි වූ සුනිල් ඊළඟ ශතවර්ෂය සඳහා ලෝක පරිසර සුරක්ෂිතතාව සඳහා වූ න්‍යාය පත්‍රය සකස් කිරීමෙහි ලා ශ්‍රී ලංකාව වෙනුවෙන් විශේෂ යෝජනා කිහිපයක්ම ඉදිරිපත් කළා.පරිසර අමාත්‍යංශයේදී ‘සොබා’ සඟරාව හරහා ‘ධරණීය සංවර්ධනය’ පිළිබඳ නව සංකල්ප රාශියක් ඉදිරිපත් කළා. සුනාමියක් පිළිබඳ ඉඟියක් හෝ නොතිබුණු එකල සුනිල් විසින් ඉදිරිපත් කරන ලද ‘පශ්චාද් ආපදා තත්ත්වයන් යටතේ ඉටු කළ හැකි මෙහෙවර’ පිළිබඳ යෝජනා අද අන්තර්ජාතික පිළිගැනීමකට ලක්වී තිබෙනවා.1994 දී ජාතික රූපවාහිනී සංස්ථාවේ අධ්‍යක්ෂ ජනරාල් තනතුර හිමිවුණා. ‘බුද්ධ පූර්ණිමා’ ‘මනෝහාරි’ වැනි ප්‍රේක්ෂක හදවත්වල සදා සටහන් වන වැඩසටහන් රැසක් හඳුන්වා දීමට ඒ ධූර කාලයේදී එතුමාට හැකිවුණා.වසර 2000 දී ශ්‍රී ලංකා ගුවන් විදුලි සංස්ථාවේ සභාපති ධූරය ලැබුණු පෙරේරා මහතා 2004 දක්වා එම තනතුරෙහි කටයුතු කළා. එම ධූර කාලය ඇතුළත ලෝකයේ ප්‍රථම ළමා ගුවන්විදුලි විකාශය වන ‘විදුල’ ගුවන්විදුලිය ඇරැඹීමට ලැබීමත් ඉතාලි රජයෙන් නොමිලේ ලබාදුන් විකාශන යන්ත්‍ර හතරක් යොදාගෙන එතෙක් ඇහෙන නෑහෙන ගාණට තිබූ ජාතික ගුවන්විදුලියේ විකාශන අවහිරතාවන් මගහැරවීමට හැකිවීමත් අද ඔහු මෙනෙහි කරන්නේ විශාල සතුටකින්.වසර 2009 පටන් එතුමා කුවේට් රාජ්‍යයේ රාජ්‍ය තාන්ත්‍රික සේවාවෙහි යෙදී සිටිනවා. කුවේට් රටෙහි සේවයට යන අසරණ ලාංකික ශ්‍රමිකයන්ගේ ප්‍රශ්න විසඳාගන්නට ශක්ති ප්‍රමාණයෙන් ඔහු දායක වෙනවා. මැද පෙරදිග හා සංචාරක අත්දැකීම් අළලා ඔහු රචනා කළ ‘වන මඬලේ බිසවු’ කෘතිය එළිදැක්වීමට මේ දිනවල ඔහු සූදානම් වෙනවා. කුවේටයේදී ලද රාජ්‍ය තාන්ත්‍රික අත්දැකීම් අළලා මෙතෙක් නොලියූ ආකාරයේ කෘතියක් ලියා පළ කරන්නටත් ඔහු අදහස් කර සිටිනවා.සාගරිකා දිසානායක ජයසිංහඡායාරූපය – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=ay1102272</link>
    <topic>සුරුස්ගාලා කොළඹට</topic>
    <author>තාරක වික්‍රමසේකර</author>
    <content>යුද්ධය නිමවීමත් සමඟ මෙරට සංචාරක ව්‍යාපාරයේ ඇතිවූ පිබිදීම සුළුපටු නොවේ. පසුගිය වසරේ පමණක් සංචාරකයන් 654000 ක් මෙරටට පැමිණ ඇති බව සංචාරක අධිකාරියේ සභාපතිවරයා පවසයි. මේ වසර සංචාරකයන් මෙරටට ගෙන්වා ගැනීමේ වසර හෙවත් ‘විසිට් ශ්‍රී ලංකා’ යනුවෙන් නම් කර ඇත.මුතුරාජවෙල භූමිය ශක්තිමත් කෙරෙන අයුරු.සංචාරකයන් මෙරටට ඇදී එන ගුවන් තොටුපළේ සිට අග නගරය වන කොළඹට පැමිණීමට පැය 1 1/2 ක් පමණ ගත වේ. එය සංචාරක ව්‍යාපාරයට යම් බාධාවක් වී ඇතැයි කිවහොත් එය අසත්‍යයක් නොවනු ඇත.ඒ බව තේරුම් ගත් මහින්ද රාජපක්ෂ ජනාධිපතිතුමා, අඩාළ වී තිබු කොළඹ කටුනායක අධිවේඟී මාර්ගයේ වැඩ කටයුතු යළි ආරම්භ කරන ලෙස උපදෙස් දුන්නේය. ඒ උපදෙස් එලෙසින්ම ක්‍රියාත්මක විය. අඩපණව තිබු මාර්ගයේ වැඩ යළි ඇරැඹිණි.කිලෝමීටර් දහස් ගණනක් ගෙවා කටුනායක ගුවන් තොටුපළට පැමිණෙන සංචාරකයනට අග නගරයට පැමිණීමට තවත් පැය 1 1/2 ක් මහමඟ රස්තියාදු වීමට සිදුවීම නොසලකා හැරිය නොහැකිය.මේ නිසා කටුනායක සහ කොළඹ අතර ගමන් කාලය විනාඩි 20 ක් දක්වා අඩු කිරීමටත් පෑලියගොඩ - පුත්තලම ඒ - 3 මාර්ගයේ තදබදය අවම කිරීමටත් කොළඹ සහ කටුනායක අතර අධිවේඟී මඟේ වැඩ කටයුතු අරඹන ලදි. කොළඹ - කටුනායක අධිවේඟී මාර්ගයේ මුළු දුර කිලෝමීටර් 25.8 කි.පෑලියගොඩ කැලණි පාලම අසලින් ගමන් ආරම්භ කෙරෙන මාර්ගයට පිවිසුම් මාර්ග හෙවත් අන්තර් හුවමාරු මධ්‍යස්ථාන 5 කි.කැලණි පාලම අසලින් ආරම්භ වන අධිවේඟී මාර්ගයට කිලෝමීටර් 2 ක් යන විටම පළමු අන්තර් හුවමාරු මධ්‍යස්ථානය හමුවේ. එය ද්විත්ව ප්‍රධාන මාර්ග සම්බන්ධීකරණ මාර්ගයකි.එකක් මහනුවර - කොළඹ මහා මාර්ගයයි. අනික මීගමුව - කොළඹ මහා මාර්ගයයි.මෙම අතුරු අන්තර් අධිවේඟී මාර්ග දෙක ඉදිකිරීම නිසා මීගමුව මාර්ගයේ පැමිණෙන වාහන පෑලියගොඩ වට රවුමට නොගොස් අධිවේඟී මඟට පිවිසිය හැකිය. එසේම මහනුවර මාර්ගයේ පැමිණෙන වාහනවලට ද පෑලියගොඩ වට රවුමට නොපැමිණ වෙදමුල්ල ප්‍රදේශයෙන් හරවා ගොස් අධිවේඟී මඟට පිවිසිය හැකිය.අධිවේඟී මඟක් හා මෙරට ඒ ශ්‍රේණියේ ප්‍රධානම මාර්ග දෙකක් එසේ හමුවන්නේ ප්‍රථම වතාවටය. දකුණු අධිවේගී මඟේ වුවද එසේ ප්‍රධානම මාර්ග දෙකකින් එකවර පිවිසීමට ස්ථානයක් නැත.එතැන් සිට වනවාසල හරහා දුම්රිය මඟට සමාන්තරව ඇදෙන අධිවේඟී මාර්ගය වත්තල මහර හන්දිය මාර්ගයට ඉහළින් ඇදී යයි. හුණුපිටිය දුම්රිය ස්ථානය එක් පසෙකින් අනෙක් පසින් හුණුපිටිය පොහොර සමාගමටත් මැදිව ඉහළින් ගමන් කරන අධිවේඟී මඟ විශාල යෝධ කණු උඩ ඉදිවූ කොන්ක්‍රීට් මාර්ගයක් ඔස්සේ ගමන් කරයි. අධිවේඟී මඟ මුල් වරට මුතුරාජවෙල හමුවන්නේ එතැනදීය.නිරතුරුවම ජලයෙන් යටවන වගුරු බිම් රැසකින් සමන්විත මුතුරාජවෙල හරහා අධිවේඟී මඟ ගමන් කරන්නේ වැලි මත ඉදිවූ මාර්ගයක් ඔස්සේය. මාබෝල ප්‍රදේශයේදී අධිවේඟී මඟ කොළඹ - මීගමුව ප්‍රධාන මාර්ගයට යටින් ගමන් කරයි. එය පළමුවරට ප්‍රධාන මාර්ගයක් යටින් ගමන් කරන්නේ එතැනදීය..එතැන් සිට බොහෝ විට මුතුරාජවෙල වගුරු බිම් ඔස්සේ කෙරවලපිටිය දක්වාම ගමන් කරයි. කෙරවලපිටියේදී තවත් පිවිසුම් මාර්ගයකි. ඒ කොළඹ පිටත වට රවුම් මාර්ගයයි.කොළඹ පිටත වට රවුම් මාර්ගය ඇරැඹෙන්නේ කෙරවලපිටිය කොළඹ - කටුනායක අධිවේඟී මඟ පිවිසුම් ස්ථානයෙනි. එම නිසා කෙරවලපිටිය පිවිසුම් මාර්ගයට අදාළ ප්‍රතිපාදන පමණක් මෙම ව්‍යාපෘතියෙන් වැය නොකෙරේ. එය කොළඹ පිටත වට රවුම් මාර්ග ව්‍යාපෘතියට අයත්ය.අධිවේගී මඟෙහි වැලි පුරවා ඇති අයුරුඅධිවේඟී මඟේ ඊළඟ පිවිසුම් මාර්ගය වන්නේ ජාඇල මංසන්ධියයි. එහිදී මීගමුව මාර්ගයටත් උස්වැටකෙයියාව මුහුදු තීරයට සමාන්තර මහා මාර්ගයටත් (පමුණුගම පාර) පිවිසුම් මාර්ග හිමි වේ.කටුනායක දී මීගමුව පාර හරහා යන ස්ථානයේ තවත් පිවිසුම් මාර්ගයකි. මීගමුව - පුත්තලම දිසාවේ සිට එන වාහනයකට අධිවේඟී මඟට කටුනායක හන්දියෙන් පිවිස කොළඹ බලා ඒමට හැකියාව ඇත.කටුනායක පිවිසුම් මධ්‍යස්ථානයෙන් මඳක් දුර ගිය තැන ගුවන් තොටුපොළට ආසන්නයෙන් අධිවේඟී මඟ නිමාවට පත් වේ. මේ අධිවේඟී මඟේ ගමන් මාර්ගයයි. මෙරට ප්‍රථම වරට සැලසුම් කර ඉදි කිරීමට යෝජිත වූ මෙම මාර්ගයේ වැඩ කටයුතු පමා වී හෝ එසේ ඉදිරියට ඒම අගේ කළ යුතුය.අප පෙර කීවාක් මෙන් සංචාරකයාට විදේශීය රටක සිට එන කාලයට සමාන කාලයක් ගුවන් තොටුපළේ සිට මෙරට අග නගරයට යාමට ගතවන්නේ නම් මෙරට සංචාරක කර්මාන්තය නැංවීමේදී එය මහත් බාධාවක් වනු ඇත.මේ අධිවේඟී මඟේ ඉදිකිරීම් සඳහා ණය සහනාධාර සපයා ඇත්තේ මහජන චීන සමූහාණ්ඩුවයි. කැලණිය - පෑලියගොඩ ආරම්භක ස්ථානයේ සිට කිලෝමීටර් 2 ක් පමණ යනතුරු අධිවේඟී මඟේ මංතීරු 6 කි. නුවර පාර හා මීගමු පාර හමුවන අන්තර් පිවිසුම් හුවමාරු මධ්‍යස්ථානයේ සිට කටුනායකදක්වාම මාර්ගයේ මංතීරු 4 කි.චීනයේ “China Metalogical Group Corporation” සමාගම විසින් මෙම මාර්ගයේ ඉදිකිරීම් කටයුතු සිදු කරනු ලැබේ. මාර්ගය ඉදිකිරීම සඳහා සම්පූර්ණ වියදම ඇමරිකා ඩොලර් මිලියන 292 කි. මෙරට ප්‍රථම වරට මුහුදු වැලිවලින් භූමිය පුරවා සකසන මාර්ගය මෙය බව කොළඹ - කටුනායක අධිවේඟී මාර්ග ව්‍යාපෘති අධ්‍යක්ෂ එම්. පී. කේ. එල්. පුෂ්ප ගුණරත්න මහතා පවසයි.විශේෂයෙන් මුතුරාජවෙල ප්‍රදේශය වගුරු සහිත භූමියක් බැවින් මුහුදු වැලි පොම්ප කර එම ප්‍රදේශ පිරවීමට කටයුතු කරන ලදි.අධිවේඟී මඟ ජලයෙන් යට නොවන ලෙසින් ජල ගැලුම් මට්ටමට ඉහළින් ඉදි කෙරෙන බව ද ව්‍යාපෘති අධ්‍යක්ෂ පුෂ්ප ගුණරත්න මහතා පවසයි. මේ මාර්ගය සඳහාම අලුතින් පාලම් 44 ක් ඉදිකළ බවත් මාර්ගයට හානි නොවී ජලය ගලා යා හැකි පරිදි විශාල ප්‍රමාණයේ බෝක්කු 88 ක් යෙදු බවත් ගුණරත්න මහතා කීය.හුනුපිටිය දුම්රිය ස්ථානය අසලදී අධිවේගී මඟ දිවෙන්නේ මේ කණු උඩ තැනෙන කොන්ක්‍රීට් මඟෙහියකුඩා බෝක්කු වැඩිපුර යෙදීමට අපි කල්පනා කෙළේ නැහැ. අධිවේඟී මඟට යටින් කුඩා බෝක්කු යෙදීමෙන් බෝක්කු අවහිරතා ඇති වුවහොත් එය අධිවේඟී මඟේ ගමනාගමනයට ද බලපෑ හැකියි. එම නිසා හැකිතරම් කුඩා බෝක්කු ඉදි කිරීමෙන් වැළකුණා යැයි ගුණරත්න මහතා කීය.“වනවාසල තෙලඟපාත පාරත් මහබාගෙන් ආරම්භ වන ගුණසේකර මාවතත් අධිවේඟී මඟට උඩින් යැවීමටයි අපි කටයුතු කරන්නෙ. අනෙක් මාර්ග අධිවේඟී මඟට යටින් යන්නෙ. හුණුපිටියෙ වත්තල - මහර හන්දිය මාර්ගයටත් ඉහළින් තමයි අධිවේඟී මඟ ගමන් කරන්නෙ.”අධිවේඟී මඟ ඉඳිකිරීම නිසා හුණුපිටිය වත්තල - මහර හන්දිය මාර්ගයට ගුවන් පාලමක් ඉදිකිරීමට කිසි දිනෙක හෝ ඉඩක් නොලැබීම මෙහි ඇති සුළු අඩුපාඩුවක් ලෙසින් පෙන්වා දිය හැකිය. විශාල පහත් බිම් ප්‍රමාණයක් පුරවා සංවර්ධනය කෙරෙන මේ අධිවේඟී මාර්ගය 2012 නොවැම්බර් මස ජනතා අයිතියට පත් කිරීමට නියමිතය.මෙම අධිවේඟී මාර්ගය ඉදිකිරීම නිසා මෙරට ශ්‍රමිකයන්ට ද සෘජු හා වක්‍ර රැකියා පන්සියකට අධික ප්‍රමාණයක් හිමිව ඇති අතර මුතුරාජවෙල ආශි‍්‍රතව ජලයෙන් යටවීම ද අධිවේඟී මඟ ඉදිකිරීමෙන් පසු වළකිනු ඇත.ජලය බැස යාම් ජලයෙන් යටවීමේ ආදිය වැළැක්වීමට මෙම ව්‍යාපෘතිය යටතේ පියවර ගෙන තිබීම නිසා මෙතෙක් කාලයක් ජනතාව වසා ගත් එම ව්‍යසනයන් ද නිම වනු ඇත.මෙම මාර්ගයෙන් ඵල නෙලා ගැනීමට හැකි වන්නේ ගුවන් තොටුපොළට යන ජනතාවට පමණක් නොවන අතර කොළඹ සිට කටුනායක හන්දියට ගමන් කර එතැනින් මීගමුව පාරට පිවිස තම අවශ්‍යතා එතැන් සිට තදබදය අඩුවන මීගමු පාර ඔස්සේ ඉටුකර ගැනීමට හැකියාව ලැබෙනු ඇත.එපමණක් නොව අන්තර් පිවිසුම් මාර්ගවලින් ද තම අවශ්‍යතා සපුරා ගැනීමට හැකියාව ලැබෙනු ඇත.කාලයක් ‘අධිවේඟී මාර්ග‘ යන වචනය පවා ජනතාවගේ කනට වැකුණු විට බිය ඉපද වුවත් දැන් අධිවේඟී මාර්ග ඉඳිවී නිම වන්නේ කවදාදැයි ජනතාව බලා සිටී. එහි පළමු මාර්ගය ලෙසින් නිම වීමට තිබු කොළඹ - කටුනායක අධිවේඟී මඟ දැන් දෙවැනි තැනට වැටී ඇත.තාරක වික්‍රමසේකරසේයාරූ -විමල් කරුණාතිලක හාමහාමාර්ග අමාත්‍යාංශයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=ay1102273</link>
    <topic>Outsourcing  කිරීමෙන් අඩු මිලට සේවා</topic>
    <author>යසස් විශුද්ධි අබේවික්‍රම</author>
    <content>අද අපි ශ්‍රී ලංකාව වැනි රටකට වැදගත් වන තොරතුරු තාක්ෂණ කර්මාන්තයේ ම පැතිකඩක් පිළිබඳව සාකච්ඡා කරමු. IT Outsourcing තමයි මේ අංශය. මුලින්ම කිව යුත්තේ මෙය ව්‍යාපාර ලෝකයට නම් අලුත් දෙයක් නොවන බවයි. අප කරන්නේ භාණ්ඩ විකිණීම නම් භාණ්ඩ නිෂ්පාදනයත් අපම කරන්නට ගොස් ඉලක්කයන් වෙනස් කිරීම නුවණට හුරු නොවේ.ඉතින් භාණ්ඩ නිෂ්පාදනය වෙනත් කෙනෙකු ලවා කරගන්නට පෙලඹෙනවා. අප කාර්යාලයක් පවත්වාගෙන යන විට අපේ අරමුණ ඒ කාර්යාලයේ වැඩ කටයුතු හරියාකාරව පවත්වාගෙන යාමයි. එවිට එහි ශුද්ධ පවිත්‍ර කිරීම වැනි කටයුතු වෙනත් ආයතනයකට පැවරීමට අප පෙලඹෙනවා.ඒ කටයුත්ත තම ව්‍යාපාරය ලෙස කරගෙන යන අයෙකුට වඩා සුවිශේෂී සේවාවක් අඩු මිලකට ලබාදෙන්න පුළුවන්. ඒ වගේම අපේ ඉලක්කයන් හා අරමුණු වෙනස් කරන්න අවශ්‍යතාවයකුත් නැහැ. මෙම සිද්ධාන්තය Outsourcing නමින් හැඳින්වෙනවා.තොරතුරු තාක්ෂණ ක්‍ෂේත්‍රයට මෙය තදින් ම පැතිර තිබෙනවා. විශේෂිත සමාගම් ලවා එම කටයුතු කරගන්නවා වගේම එම සේවාවන් ඉන්දියාව, ශ්‍රී ලංකාව වැනි රටවල සිට ලබාදීමත් සිදුවෙනවා. සේවා ලබන්නේ ඇමෙරිකාව, එංගලනත්ය, ඕස්ට්‍රේලියාව වැනි බටහිර රටවල්. මෙයට ප්‍රධානතම හේතුව තුන්වන ලෝකයේ රටවල වැටුප් හා අනෙක් වියදම් අඩුවීමයි.Outsourcing කිරීම මඟින් බටහිර රටවලට එම සේවා ඉතා අඩු මිලකට ලබා ගැනීමට අවස්ථාව ලැබෙනවා. ඒ වගේම ඉන්දියාව හා ඇමෙරිකාව අතර ඇති කාල වෙනස නිසාත් සාමාන්‍ය පැය 8ක (හෝ 12ක) වැඩකරන කාල පරාසය වෙනුවට රටවල් 2ක් තුළ වැඩ කිරීමෙන් පැය 24 පුරා සේවා කිරීමේ වාසියකුත් අත්වෙන්න පුළුවන්.ඉන්දියාව මෙම ක්‍ෂේත්‍රයේ අවිවාදිත ප්‍රමුඛයායි. සේවකයන් දස දහස් ගණන් වැඩකරන, ඉන්දියාවේ නගර කිහිපයක ශාඛා ඇති හා බටහිර රටවල් ගණනාවකට සේවා සපයන සමාගම් රාශියක්ම ඉන්දියාවේ තිබෙනවා.Infosys, TCS, Wipro ආදිය මේවාට උදාහරණයි. ඉන්දියාවේ සිටින තොරතුරු තාක්ෂණය උගත් තරුණ තරුණියන් සංඛ්‍යාවත්, අධ්‍යාපන ක්‍රමය සකස් කර ඇති ආකාරයත් ඉංග්‍රීසි දැනුමත් හා යටිතල පහසුකම්වල ඇති කොට ඇති දියුණුවත් මෙම සාර්ථකත්වයට මුල්වී තිබෙනවා.ශ්‍රී ලංකාවේ ද සමාගම් කිහිපයක් කර්මාන්තය සාර්ථකව කරනවා. කෙසේ වෙතත් තොරතුරු තාක්ෂණය උගත් විශාල මිනිස් සම්පතක් අපට තවමත් නැති නිසා විශාල සමාගම් අප රට දෙසට එන්නේ නැහැ.යටිතල පහසුකම්වලත් තව දියුණුවක් ඇති කළ හැකියි. පිටරට මුදල් ගලා ඒම මෙහි ඇති වාසියක් වගේම ඩොලර් ආදායම හරහා සේවකයින්ට වැඩි වැටුප් ගෙවීමටත් අවස්ථාවක් තිබෙනවා.යසස් විශුද්ධි අබේවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=ay1102274</link>
    <topic>මනුස්සකමක මහිමය</topic>
    <author>අනුරුද්ධ පොලොන්නෝවිට</author>
    <content>ලංකා පාකිස්ථාන ක්‍රිකට් තරගාවලිය මාලිගාවත්ත ආර්. ප්‍රේමදාස ක්‍රීඩාංගණයෙහි ඊයේ පැවැත්විණි. එහි තණතිල්ල මනා ලෙස නඩත්තු කිරීමේ කාර්ය භාරය අධීක්ෂණය, ක්‍රිකට් පාලක මණ්ඩලය මඟින් පවරා තිබුණේ මටය.සති කීපයකට පෙරම ක්‍රීඩාංගණය සංවර්ධන කිරීමේ කටයුතු නිම වීම නිසා ක්‍රීඩා සංකීර්ණයෙහි ආකර්ෂණීය පෙනුම මා සිත ගත්තේය.එම ක්‍රීඩාංගණය ප්‍රාථමික මට්ටමින් මුලින්ම ඉදිකළ අවදියේ සිට මේ දක්වාම මම ක්‍රීඩාංගණයෙහි සංවර්ධනය උදෙසා සමීපතම දායකත්වයක් ලබා දුන්නෙමි.මනා ලෙස සැකසූ කොළ පැහැ තණ තිල්ලෙන් සුසැඳි ක්‍රීඩාංගණය ඉම, සිවු දෙසින් අහස සිප ගන්නට තරගයක යෙදෙන ප්‍රේක්‍ෂකාගාරයන්ය. ප්‍රේක්‍ෂකාගාරයන්ට අමතරව ගෘහස්ථ ක්‍රීඩාගාර, විවේක ශාලා, මාධ්‍ය කුටි, ආපනශාලා ආදී ප්‍රේක්‍ෂකයින්ට මෙන්ම ක්‍රීඩකයින්ට ද ප්‍රයෝජනවත් පරිවාර අංග සමූහයකි. ප්‍රේක්‍ෂකාගාරවලට අවැසි නවීනතම උපකරණ සහ ආසන පද්ධතියද මා සිටින ඉසව්වට මැනවින් දිස්වේ.මේ ජාත්‍යන්තර ක්‍රීඩාංගණය, ජාත්‍යන්තර මට්ටමට යෝග්‍යතම අයුරින් නවීකරණය කිරීමට පුරෝගාමී වූ ජනාධිපති මහින්ද රාජපක්ෂ මැතිතුමා පිළිබඳව මා තුළ අසීමිත ගෞරවයක්, භක්තියක් පළවූ වූයේ නිතැතිනි.2011 ජාත්‍යන්තර ක්‍රිකට් තරගාවලිය පැවැත්වීම සඳහා සුදුසු මට්ටමේ ක්‍රීඩාංගණ කිහිපයක් ප්‍රාදේශීය මට්ටමින් තනවා නිම කිරීමෙන් පමණක් එතුමා සෑහීමකට පත් නොවීය. වෙනත් දේශපාලන දර්ශනයක් දැරූ හිටපු ජනාධිපතිවරයෙකුගේ නාමය යෙදූ ක්‍රීඩාංගණයක් නවීකරණය සඳහා ද මහින්ද රාජපක්ෂ ජනපතිඳුන් ප්‍රතිපාදන ලබා දෙමින් නිසි මඟ පෙන්වීමක් ද කරනු ලැබීය.එය පටු දේශපාලනයෙන් විනිර්මුක්තව රටේ ජනතාවගේ අවශ්‍යතා ඉටුකර දීම උදෙසා මහින්ද චින්තනයෙහි ප්‍රශ්ස්ථ ලක්ෂණ ප්‍රකට කරවන අවස්ථාවක් ලෙස සැලකිය හැකිය.මා නොදැනුවත්ම මගේ මතකය 1980 දශකය වෙත පියමන් කරන්නට විය. මම එවකට කොළඹ මහ නගර සභාවේ ක්‍රීඩා භූමි සහ විනෝදාංශ භාර දෙපාර්තමේන්තුවේ අධ්‍යක්ෂක වශයෙන් සේවයෙහි නිරතව සිටියෙමි. ඛෙත්තාරාම ක්‍රීඩාංගණයෙහි ඉතිහාසය පිළිබඳව වත්මන් පරපුර දැනුවත් කිරීම පිණිස පුවත්පත් ලිපියක් සකස් කිරිමේ තදබල අභිලාෂය මසිත පහළ විය.කොළඹ මහ නගර සභා ලේඛනාගාරයට ගිය මම තොරතුරු සම්භාරයක් එක් රැස් කර ගැනීමට අවකාශ ලැබිණි. ඛෙත්තාරාම වගුරු බිමේ ජාත්‍යන්තර ක්‍රීඩාංගණයක් ඉදිකිරීමේ ආර්. ප්‍රේමදාස හිටපු ජනාධිපතිඳුන්ගේ සංකල්පය යථාර්ථයක් බවට පත්කළ හිටපු පුරපති බී සිරිසේන කුරේ මහතා හමුවී අප්‍රකට තොරතුරු වාර්තා කර ගැනීමට ද මට අවස්ථාවක් සලසා ගතිමි.මගේ අවශ්‍යතාව එතුමාට පැහැදිලි කළෙමි. එතුමා ක්‍රීඩාංගණයේ අප්‍රකට තොරතුරු පැහැදිලි කරන්නට මත්තෙන් මා සමඟ පැවසූ වදන් වැල ඒ වූ අයුරෙන්ම මෙම ලිපියෙහි ඇතුළු කරන්නට මා පෙලඹූයේ නිරායාසයෙනි.”ආර්. ප්‍රේමදාස ක්‍රීඩාංගණය කාලෙට ගැළපෙන විදියට නවීකරණය කරලන්නට ජනාධිපති මහින්ද රාජපක්ෂ මැතිතුමා ඉදිරිපත් වීම මා දකින්නේ එතුමාගේ මනුස්කම ප්‍රකට කරවන අවස්ථාවක් ලෙසයි. තම දේශපාලන දර්ශනයට විරුද්ධ අයෙක් වූවත් ජනතාව වෙනුවෙන් යම් යහපත් දෙයක් ඉටු කල විට එය අගය කරමින් එය වැඩි දියුණු කිරීමට ඉදිරිපත් වීමෙන් මතුවන්නේ මානව හිතවාදී ප්‍රශස්ථ නායකයකුගේ ප්‍රතිරූපයකි.එතුමාට මෙම ක්‍රීඩාංගණය අලුතින් සකස් කරන්න වෙන් කළ බිලියන ගණනක මුදල යොදලා වෙනත් ක්‍රීඩාංගණයක් දියුණු කරන්න ඕන තරම් අවස්ථාව තිබුණා. ඒත් එතුමා තම හදවතට එකඟව ගනු ලැබූ තීරණය කිසි විටෙකත් වෙනස් කළේ නැහැ.”එතුමාගෙන් මා විමසා සටහන් කරගත් තොරතුරු ආශ්‍රය කරගෙන ආර්. ප්‍රේමදාස ක්‍රීඩාංඝනයෙහි ඉතිහාසය ඔබ හමුවේ මෙසේ පෙළගස්වන්නට මම අදහස් කළෙමි.1980 දශකයෙහි මුල් භාගයෙහි මෙම ජාත්‍යන්තර ක්‍රීඩාංගණය පිහිටි ස්ථානය පැවතියේ වගුරු බිම් යායක් ලෙසිනි. ඒ ආසන්නයෙහිම පිහිටි පැල්පත්වලට ඇතැම් දරුවන් බිලී පිති අතැතිව මෙම වගුරු බිමේ සැරි සරනු එකල දැකිය හැකි සුලබ දසුනක් විය.දිවංගත නාගරික මන්ත්‍රීවරයෙකු වූ සංඝදාස මහතාගේ යෝජනාවක් මත මෙහි කුඩා ක්‍රීඩාංගණයක් 1982 හි කොළඹ මහ නගර සභාව මඟින් ඉදි කරනු ලැබීය. එවකට කොළඹ මහ නගර සභාව සතුව පැවතියේ ක්‍රීඩාංගණ 10 ක් වැනි සුළු ප්‍රමාණයකි. 1986 වන විට එය 40 ක් දක්වා වැඩි කරන ලදී.සෑම වසරකම පෙබරවාරි 02 වැනි දින යථෝක්ත ක්‍රීඩාංගණය ආශි‍්‍රත ක්‍රීඩා සංගම් ඒකරාශිව වාර්ෂික ක්‍රීඩා උලෙළක් පවත්වයි.80 දශකයෙහි මැද භාගය පමණ වන විට ක්‍රිකට් ක්‍රීඩාව නගරයේ පමණක් නොව ඈත එපිට ගම් දනව් වලද ජන ජීවිතයට බෙහෙවින්ම සමීප ක්‍රීඩාවක් බවට පත්වෙමින් තිබිණි. මෙයින් ක්‍රිකට් ක්‍රීඩා පුහුණුවට සුදුසු තරම් ක්‍රීඩාංගණ නැතිවීම එම ක්‍රීඩාවේ අභිවෘද්ධියට ඉමහත් බාධාවක්ම පැවතිණි.මෙම කරුණු කෙරෙහි විශේෂ අවධානය යොමු කළ එවකට සිටි කොළඹ පුරපති ඛෙත්තාරාමයෙහි ජාත්‍යන්තර මට්ටමේ ක්‍රීඩාංගණයක් ඉදිකිරීමේ කාර්ය භාරය ඉටුකිරීමේ දැඩි අධිෂ්ඨාන ශක්තියකින් ක්‍රියා කළේය.එවකට කොළඹ මහ නගර සභාවේ නාගරික කොමසාරිස් කේ.ටී.ඩී. තිසේරා ප්‍රධාන ඉංජිනේරු මාරසිංහ පෙරේරා ප්‍රධාන සියලුම ඉංජිනේරුවරු තාක්‍ෂණ නිලධාරීන් මෙන්ම නගර සභා කම්කරු පිරිසක් ද කැඳවා මෙම සත්කාර්ය අපේක්‍ෂිත කෙටි කාල රාමුව තුළ ඉටුකර ගැනීම පිණිස ඔවුන් සවිබල ගන්වනු ලැබිණි. දැඩි ආකල්පමය අභිප්‍රේෂණයක් ඇති කරනු ලැබීය.කම්කරුවාගේ පටන් ඉහළම නිලධාරියා දක්වා සෑම කෙනෙකු තුළම කණ්ඩායම් හැඟීම, විනය ගරුක බව, තීව්ර වූ කැපවීම උපරිම මට්ටමට වර්ධනය කරනු ලැබිණි.අනතුරුව පළාත් පාලන නිවාස ඉදිකිරීම් අමාත්‍යංශය ප්‍රධාන අමාත්‍යංශ හා දෙපාර්තමේන්තුව සමඟ මනා සම්බන්ධීකරණයක් සලසා ගැනීමට ද නගරාධිපතිවරයා සමත් විය. අවශ්‍ය ප්‍රතිපාදන නගරාධිපති අරමුදලින් සලසා දෙනු ලැබීය.ඔස්ට්‍රේලියාව ඇතුළු ක්‍රීඩා දියුණුව පැවැති රටවල් ගණනාවක සංචාරය කරද්දී ලද අත්දැකීම් ද ආශ්‍රය කර ගෙන ක්‍රීඩාංගණයෙහි සැලසුම් පිළියෙල කිරීමට පුරපති සිරිසේන කුරේ මැතිතුමා ලබාදෙන ලද අනුපමේය අනුග්‍රහය මෙහිදී සිහිපත් කරන්නේ මහත් කෘතවේදීතාවයෙන් යුක්තවය.නගර සභාවේ ප්‍රධාන ගෘහ නිර්මාණ ශිල්පී ලෙස්ටර් ද සිල්වා මහතා ඛෙත්තාරාම ජාත්‍යන්තර ක්‍රීඩාංගණයෙහි මූලික සැලැස්ම පිළියෙල විය. ක්‍රීඩාංගණය ඉදිකිරීම පිණිස මාලිගාවත්ත ප්‍රදේශයේ ප්‍රජා සහභාගීත්වය ද උපරිම ලෙස උපයෝගී කර ගැනීමට නායකත්වය උපායශීලි විය.ජාත්‍යන්තර ක්‍රීඩාංගණය ඉදිකිරීමේ මුල්ගල 1985 අගෝස්තු 16 වැනි දින තැබූ මොහොතේ සිට දිවා රාත්‍රී බේදයකින් තොරව ශ්‍රම බළකාය මූලිකව ඉදිකිරීම් කටයුතුවල නිරත විය. සමීප අධීක්ෂණය සුගතදාස ගෘහස්ථ ක්‍රීඩාංගණ භාරකාර මණ්ඩලයෙහි සභාපති බී සිරිසේන කුරේ මහතා ප්‍රධාන විධායක කමිටුව විසින් සිදු කරන ලදී.මෙහි ඉදිකිරීම් කටයුතු සඳහා කොළඹ මහ නගර සභාවේ ඉංජිනේරු තාක්‍ෂණ කාර්ය මණ්ඩල එක්සිත්ව ලබා දුන් දායකත්වය සුළු පටු නොවේ.නිවැරැදි නායකත්වය, කණ්ඩායම් හැඟීම, දැඩි කැපවීම, විනය ගරුකත්වය යන චතුර්විධ සාධකයන්ගේ කාර්්‍යක්‍ෂම සංයෝජනයේ බලමහිමයෙන් ඉදිකිරීම් කටයුතු හය මසක් වැනි කෙටි කාලයක් ඇතුළත අවසන් කිරීමට හැකියාව ලැබීය.ප්‍රේක්‍ෂකාගාරයෙහි පළමු මහළ ක්‍රීඩකයන්ගේ සූදානම් වීමේ කටයුතු සඳහා වෙන් කෙරිණි. දෙවන මහළ ප්‍රභූ ප්‍රේක්‍ෂකාගාරයක් ලෙස වෙන් කරනු ලැබිණි. තෙවන මහළ ආසන 700 කින් සමන්විත ප්‍රේක්‍ෂකාගාරයක් බවට පත්විය.මීට අමතරව වෙන් වෙන් වශයෙන් ඉදිවූ තවත් ප්‍රේක්‍ෂකාගාර දෙකක් විය. ක්‍රීඩා ලෝලීන් විශාල පිරිසකට එහි අසුන් පනවා තිබීය. රාත්‍රී කාලයෙහි පවා තරග පැවැත්විය හැකි පරිද්දෙන් දැවැන්ත ෆලඩ් විදුලි පුවරු ක්‍රීඩාංගණය වටා ස්ථාපනය කරනු ලැබීය.අති නවීන ලකුණු පුවරු දෙක අඩි 50 ක පළලින් සහ අඩි 30 ක උසින් යුක්ත විය. ක්‍රිකට් ක්‍රීඩාව සඳහා මෙහි තණ තීරු 8 ක් නිර්මාණය කරනු ලැබීය. ප්‍රධාන ක්‍රීඩා පිටියෙන් බැහරව පුහුණුවීම් කටයුතු සඳහා වෙනම පිච් එකක් ද සකසනු ලැබීය.වැසි දිනවලදි තණතිල්ල ආරක්‍ෂා කර ගැනීම පිණිස කැන්වස් ආවරණ යුගලක් ද සපයා දී තිබීය. ජලය නොරැඳෙන පරිදි අභ්‍යන්තර කාණු පද්ධතියක් නිර්මාණය කෙරිණ. කෙටිකාල පරාසයක් තුළ ජාත්‍යන්තර ප්‍රමිතීන්ට අනුකූලව ඉදිකළ එම ක්‍රීඩාංගණය 1986 පෙබරවාරි 2 වැනි දින එවකට සිටි අගමැති ආර්. ප්‍රේමදාස මැතිතුමා විසින් ජාතියට දායාද කර දෙන ලදී.මේ ජාත්‍යන්තර ක්‍රීඩාංගණය ආසියාවේ පළමු වන අංග සම්පූර්ණ ක්‍රීඩාංගණය වශයෙන් ක්‍රීඩා ඉතිහාසයට එක් විය. වසර 25 ට ඉහත ඉදිකළ මෙම ක්‍රීඩාංගණය වර්තමානයට ගැළපෙන අන්දමින් වැඩි දියුණු කිරීම කාලීන අවශ්‍යතාවයක්ව පැවතීය.එම අවශ්‍යතාව වටහා ගත් වත්මන් ජනපති මහින්ද රාජපක්‍ෂ මැතිතුමා දියුණු යුරෝපාකරයේ පවත්නා ජාත්‍යන්තර ක්‍රීඩා සංකීර්ණයන්ට නොදෙවෙනි අන්දමින් මෙම ක්‍රීඩාංගණය සංවර්ධනය කිරීමට පුරෝගාමීව ක්‍රියා කිරීම පිළිබඳව එතුමාට මුළු මහත් ජනතාවගේම සම්භාවනාව හිමි වනු නිසැකයඅනුරුද්ධ පොලොන්නෝවිටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=ay1102275</link>
    <topic>ලිලිපුට්ටන් ගැන අවතක්සේරු එපා</topic>
    <author>සුනිල් අබයවර්ධන</author>
    <content>දහවැනි වරටත් පවත්වනු ලබන ලෝක කුසලාන ක්‍රිකට් තරගාවලියේ අසිරිය, චමත්කාරය සහ තරගකාරිත්වය මේ වන විට ලොව පුරා සිටින ක්‍රීඩාලෝලීහු විඳ ගනිමින් සිටිති. මෙතෙක් පැවැත්වූ ලෝක කුසලාන ක්‍රිකට් තරගාවලි අතුරින් විශේෂිතම තරගාවලිය මෙවර පැවැත්වෙන 2011 ලෝක කුසලාන ක්‍රිකට් තරගාවලිය බව ක්‍රීඩා විචාරකයෝ කියති.වෙනත් වාරවලට වඩා මෙවර ලෝක කුසලාන ක්‍රිකට් ‘උන්මාදය’ අප රටේ ද පැතිර ඇත්තේ පුදුමාකාර අයුරිනි. එයට මෙවර විශේෂ හේතුවක් වී තිබෙන්නේ ලෝක කුසලාන ක්‍රිකට් තරගාවලියේ තරග 12 ක් ශ්‍රී ලංකාවේ පැවැත්වීමය.එමෙන්ම ලෝක ශූරතාවය දිනූ ඕස්ට්‍රේලියාව පාකිස්තානය වැනි රටවල ක්‍රීඩා කණ්ඩායම් මෙවර ශ්‍රී ලංකාවට පැමිණ තරග වැදීමය. ලෝක කුසලානය වෙනුවෙන් සුවිසල් ක්‍රීඩාංගණ තුනක් බිහිවීම ශ්‍රී ලංකා ක්‍රීඩා ඉතිහාසයේ සටහන් වන සුවිශේෂි පිටුවකි.මේ ක්‍රිකට් උණුසුම තව තවත් තීව්‍ර කිරීමට මාධ්‍ය ද කටයුතු කරයි. දිනපතා පළවන සෑම පුවත්පතකම සතිඅන්ත පුවත්පතකම සෑම රූපවාහිනි නාලිකාවකම සෑම ගුවන්විදුලි නාලිකාවකම කියැවෙන්නේ දක්නට ලැබෙන්නේ 2011 ලෝක කුසලාන ක්‍රිකට් තරගාවලියේ තොරතුරුය.තරගාවලිය ඉකුත් 17 වැනි දින බංග්ලාදේශයේ බංග බන්දු ක්‍රීඩාංගණයේ ආරම්භ වූයේ විසිතුරු වූ සමාරම්භක උලෙළකිනි.එරට බහුතරයක් ජනතාවගේ දෛනික ජීවිතයේ සදාකාලික අත්වැල රික්ෂෝව බව ලොවටම කියාපාන්නට මැළි නොවූ බංගලාදේශ ක්‍රිකට් පාලක මණ්ඩලය මෙවර ලෝක කුසලානය පිළිබඳව කටයුතු කර තිබෙන්නේ ඉහළ උනන්දුවකිනි.තරගාවලියේ පැවැත්වෙන තරග 49 ක් අතුරින් තරග අටක් බංගලාදේශයේ පැවැත්වෙද්දී, ශ්‍රී ලංකාවේ පැවැත්වෙන තරග දොළහෙන් මංගල තරගය ඉකුත් 20 වැනි දින ශ්‍රී ලංකාවේ හම්බන්තොට සූරියවැව මහින්ද රාජපක්ෂ නව ක්‍රීඩාංගණයේදී ආරම්භ වූයේ ශ්‍රී ලංකාවාසී සියලු දෙනාගේම සුබ පැතුම් ආසිරි මධ්‍යයේය.ශ්‍රී ලංකාවේ මෙතෙක් ඉදිවූ විශාලතම මෙන්ම ආසියාවේ විශාලතම ක්‍රීඩාංගණයක් ලෙස ද ක්‍රිකට් ක්‍රීඩාව සඳහා සුවිශේෂ පහසුකම් ලබාදී ඇති ක්‍රීඩාංගණයක් ලෙස ද ශ්‍රී ලංකාවේ ස්වභාව සෞන්දර්යය ලොවටම ප්‍රදර්ශනය කරවීමට සමත් ක්‍රීඩාංගණයක් ලෙස ද හම්බන්තොට සූරියවැව මහින්ද රාජපක්ෂ ක්‍රීඩාංගණය, එදා විවෘත වූයේ ලෝක ක්‍රිකට් විචාරකයන්ගේ ප්‍රශස්ති ඇගැයුම් මධ්‍යයේය.ක්‍රීඩාංගණයේ නිර්මාතෘවරයා වන ජනාධිපති මහින්ද රාජපක්ෂ මැතිතුමා සමාරම්භක උලෙළේ ප්‍රධාන ආරාධිතයා ලෙස ද සහභාගි වෙමින් මෙවර ලෝක කුසලාන තරගාවලියට ප්‍රථම වරට පිවිසුණු ශ්‍රී ලංකා කණ්ඩායම දිරිමත් කරන අයුරු මුළුමහත් ලෝකයාම රූපවාහිනි තිරයෙන් දුටුවේය. කෙටි කාලයක් තුළදී ජාත්‍යන්තර ක්‍රිකට් කවුන්සලයෙන් යොමුවූ අභියෝගය සාර්ථකව ජය ගැනීමට හැකියාව ශක්තිය ශ්‍රී ලංකාවට තිබුණු බව මෙහිදී ලෝකයාට පසක් කරලීමට හැකි විය.2015 ලෝක කුසලාන තරගාවලියට සහභාගි වන රටවල් පිළිබඳව සීමාවක් ගෙන ඒමේ අදහසක්, ජගත් ක්‍රිකට් කවුන්සලය පතුරුවා හැරීම නිසා ඇතැම් රටවල් එම තීරණයට අප්‍රසාදය පළ කළ බවක් ද අසන්නට ලැබිණි.මෙවර තරගාවලියට ටෙස්ට් වරම් ලබා ඇති ලෝකයේ රටවල් දහයත් සමඟ ටෙස්ට් වරම් නොලැබු රටවල් හතරක් ද තරගාවලියට සහභාගි කරවාගෙන තිබිණි. එසේ වුවද ජගත් ක්‍රිකට් කවුන්සලයේ අදහසක් නිර්මාණය වී ඇත්තේ මීළඟ ලෝක කුසලානයට රටවල් දහයක සහභාගිත්වය ප්‍රමාණවත් වන බව ද ඉතිරි කුඩා රටවලට පන්දුවාර 20 යි 20 ක්‍රිකට් තරගාවලියත් ලෝක කුසලානය වෙනුවෙන් පවත්වන බවකි.මේ පිළිබඳව අදහස් දක්වා ඇති ඇතැම් රටවල් සඳහන් කර ඇත්තේ වසරින් වසර ඉදිරියට යා යුතු ජාත්‍යන්තර ක්‍රිකට් කවුන්සලය තම ඉදිරි ගමන වෙනුවට පියවරක් පස්සට තැබීමට උත්සාහ කරන බවය.මෙවර ලෝක කුසලාන ක්‍රිකට් තරගාවලිය ආරම්භ වෙද්දී ලෝක කුසලාන ක්‍රිකට් තරගාවලිය ආශි‍්‍රතව විශේෂ සිදුවීම් කීපයක් ද දක්නට ලැබිණි. 2011 ක්‍රිකට් තරගාවලියේ තරග කාල සටහන අනුව තරගාවලියේ මුල්ම තරගය පැවැත්වීමට නියමිතව තිබුණේ මෙවර සත්කාරක රටවල් දෙකක් වූ ඉන්දියාව සහ බංග්ලාදේශය අතර බංග්ලාදේශයේ මීර්පූර් ක්‍රීඩාංගණයේදීය.එම තරගයේදී ඉන්දියාව බංග්ලාදේශයට එල්ල කළ ප්‍රහාරය නතර කළේ පන්දුවාර 50 ක් තුළදී ලකුණු 370 ක් ලබා ලකුණු 371 ක අභියෝගයක් බංගලාදේශයට එල්ල කිරීමෙනි.එම ලකුණු රැස් කිරීමත් සමඟම 2011 ලෝක කුසලාන තරගාවලියේ පළමු ශතකය ලබා ගැනීමේ ක්‍රීඩකයා ලෙස ඉන්දීය පිලේ විරේන්ද්‍ර ෂෙවෑග් ලෝක කුසලාන ඉතිහාසයට එක්වූයේ ලකුණු 175 ක් තම පිල වෙනුවෙන් රැස් කිරීමෙනි.ඒ සමඟම ඉන්දීය පිලේ විරාද් කෝලි නොදැවී ශතකයක් ලබමින් මංගල තරගයේදීම ලෝක කුසලාන ක්‍රිකට් පොතට එක්විය. මෙවර ලෝක කුසලාන තරගාවලියේ මුල්ම ලකුණු ලබා ගැනීමේ අවස්ථාව ද හිමිකර ගත්තේ ඉන්දීය පිලේ විරේන්ද්‍ර ෂෙවැග්ය. මෙවර තරගාවලියේ පළමු කඩුල්ල ලබාගැනීමේ අවස්ථාව හිමිකර ගත්තේ බංගලාදේශ කණ්ඩායමේ පන්දු යවන ක්‍රීඩක මොහොමඩ් මහමදුල්ලාය. ඒ ඉන්දියා පිලේ ගෞතම් ගම්බීර්ගේ කඩුල්ලය.මෙවර තරගාවලියේ දෙවැනි තරගය නවසීලන්තය සහ කෙන්යාව අතර චෙන්නායි හිදී පැවැත්වෙද්දී තරගාවලියේ අඩුම ලකුණු සංඛ්‍යාවක් ලබා දැවි ගිය කණ්ඩායම ලෙස කෙන්යාව සටහන් වූයේ නවසීලන්ත පිල හමුවේ කෙන්යාව සියලු ක්‍රීඩකයින් දැවී ලකුණු 69 කට දැවී යාමත් සමඟය. ඒ අතර තරගයේදී කිසිවකු නොදැවි ලකුණු 72 ක් ලබා තරගය ඉනිම අවසන් කිරීමෙන් නවසීලන්තය සමත්විය.මේ අතර මෙවර කුසලාන තරගාවලියේ තෙවැනි තරගය පැවැත්වුණේ ඉකුත් 20 වැනි දින ශ්‍රී ලංකාව සහ කැනඩාව අතර හම්බන්තොට සූරියවැව මහින්ද රාජපක්ෂ ක්‍රීඩාංගණයේදීය. එම තරගය ශ්‍රී ලංකාවට අතිශයින් වැදගත් තරගයක් විය.එය ශ්‍රී ලංකාවේ ප්‍රධානතම විශාලතම ක්‍රීඩාංගණයේ තරගය පැවැත්වීමය. කැනඩාවට එම තරගය විශේෂත්වයක් වූයේ ශ්‍රී ලංකාවේ හම්බන්තොට සූරියවැව නම් ක්‍රීඩාංගණයේ පැවැත්වූ ලෝක කුසලාන ක්‍රිකට් තරගාවලියට සහභාගිවූ ප්‍රථම කණ්ඩායම වීම නිසාය. එසේම ශ්‍රී ලංකාවේ ක්‍රීඩකයෙක් මෙවර ලෝක කුසලාන තරගාවලියේදී ලබාගත් වේගවත් ශතක ලාභියා ලෙස ද ශ්‍රී ලංකා උප නායක මහේල ජයවර්ධන ලෝක කුසලාන ඉතිහාසයට එක්විය.ඔහු පන්දු 80 ක් තුළදී තම ශතකය සම්පූර්ණ කළ අතර මෙවර තරගාවලියේ සූරියවැව ක්‍රීඩාංගණයේදී පළමු හයේ පහර වාර්තා කළ ක්‍රීඩකයා ද වූයේ මහේල ජයවර්ධනය. සූරියවැව පිටියේදී පළමු කඩුල්ල ලබාගත් ක්‍රීඩකයා වූයේ කැනඩා පිලේ රිස්වාන් චීමා වූ අතර සූරියවැව පිටියේදී පළමුවෙන් දැවී ගිය ක්‍රීඩකයා වූයේ ශ්‍රී ලංකා පිලේ උපුල් තරංගය. සූරියවැව ජාත්‍යන්තර පිටියේ පළමු ලකුණ වාර්තා කළ ක්‍රීඩකයා වූයේ ද උපුල් තරංගය.ශ්‍රී ලංකාව - කැනඩාව අතර තරගයේදී තවත් සුවිශේෂ දෙයක් වූයේ කැනඩා පිලට ශ්‍රී ලාංකිකයෙක් වන රුවිඳු ගුණසේකර ක්‍රීඩා කිරීමත් කැනඩා පිලේ පුහුණුකරු ලෙස ශ්‍රී ලංකා ටෙස්ට් ක්‍රීඩකයෙක් වූ පුබුදු දසනායක කටයුතු කිරීමත්ය.එම ශ්‍රී ලංකා කැනඩා අතර තරගයේදී ශ්‍රී ලංකාව තම පළමු තරගය ජය ගත්තේ ලකුණු 210 කිනි. ශ්‍රී ලංකා පිලේ වේග පන්දු යවන ලසිත් මාලිංග මේ තරගයට සහභාගි නොවූ අතර ශ්‍රී ලංකා කණ්ඩායම ලබාගත් ලකුණු 332 ට කැනඩා කණ්ඩායමට සිදුවූයේ සියලු දෙනා පන්දු වාර 36.5 කදී දැවි යමින් ලකුණු 122 සීමාවේ නතර වීමටය.දෙපිල අතර පැවැති මේ තරගය අවසානයේ විචාරකයින් වැඩි දෙනෙක් සඳහන් කර සිටියේ ශ්‍රී ලංකා පිලේ මැදපෙළ පිතිකරුවන් කලබලකාරී ලෙස දැවී ගිය බවය. මේ පිළිබඳව ශ්‍රී ලංකා කණ්ඩායමේ නායක කුමාර් සංගක්කාර සඳහන් කර සිටියේ අවස්ථානුකූලව තම පිලේ ක්‍රීඩකයින් නිසි අයුරින් ලකුණු රැස් කිරීමේ යෙදුණු බවය.මේ පිළිබඳව ශ්‍රී ලංකා පිලේ උප නායක මහේල ජයවර්ධන සඳහන් කර සිටියේ, “පිතිකරුවන් දැවී යාම ගැන ඔවුන්ට දොස් කියන්නට බැහැ. ඒ මොහොතේ අපට අවශ්‍යව තිබුණේ ලකුණු ලබා ගැනීමේ වේගය වැඩි කරන්නයි. ඒ වෙනුවෙන් කැපවෙද්දි ඔවුනට තම කඩුලු පූජා කරන්නට සිදුවුණා.ඔවුන්ට තිබුණා තමන්ට ආපු පන්දුවලට එක් ලකුණක් වාගේ ලබාගෙන ක්‍රීඩා කරමින් ඉන්න. තරගය මැද දී තට්ටු දමා දමා ඉන්න එකේදී එක්දින තරගවලදී අවාසි වෙනවා. තමන්ට පැවරි ඇති වගකීම ඔවුන් ඉටු කළා එච්චරයි”. තමන් මුහුණ දුන් පළමු තරගය පිළිබඳව උප නායක මහේල ජයවර්ධන පිළිතුරු සපයමින් සඳහන් කර සිටියේ ඒ අයුරිනි.මේ අතර මෙම තරගාවලියේදී ඕස්ට්‍රේලියාව මුහුණ දුන් පළමු තරගයේදී සිම්බාබ්වේ අබිබවා ලකුණු 91 ක ජයක් ලැබීමට ඕස්ට්‍රේලියාව සමත් විය. ඕස්ට්‍රේලියාව ලබාගත් ලකුණු 262 ට පිළිතුරු ලෙසින් සිම්බාබ්වේ කණ්ඩායමට ලබාගත හැකි වූයේ සියලු දෙනා දැවී ලකුණු 171 ක් පමණි. මෙම තරගයේදී ඕස්ට්‍රේලියානු පිලේ ෂේන් වොට්සන්, මයිකල් ක්ලාක් දෙදෙනාම අර්ධ ශතක ලබාගත් අතර කණ්ඩායමේ කිසිම ක්‍රීඩකයෙක් ශතකයක් කරා ළංවීමට අපොහොසත් වූහ.එමෙන්ම මෙම තරගයට සහභාගි වීමත් සමඟම ඕස්ට්‍රේලියානු පිලේ නායක රිකී පොන්ටින් මෙතෙක් ලෝක කුසලාන තරගාවලියකට වැඩිම තරග සංඛ්‍යාවකට සහභාගිවූ ක්‍රීඩකයා ලෙස ජගත් ක්‍රිකට් ඉතිහාසයට එක් වූයේය. සිය 40 වැනි තරගයට ඉන්දියාවේ අහමදාබාද් ක්‍රීඩා පිටියේදී ඉදිරිපත් වෙමිනි.තවමත් ක්‍රියාත්මක වනුයේ 2011 ලෝක කුසලාන ක්‍රිකට් තරගාවලියේ පළමු වටයේ පළමු තරග පෙළය. ශ්‍රී ලංකාව - පාකිස්තානය සමඟ කොළඹ ඛෙත්තාරම ආර්. පේ‍්‍රමදාස ක්‍රීඩාංගණයේදී ඊයේ තරග වැදුණු අතර යළිත් ලබන 5 වැනි දින කොළඹදී ඕස්ට්‍රේලියාව සමඟ තරග වැදීමට නියමිතය. මේ අතර මෙවර තරගාවලියට පිවිස සිටින නෙදර්ලන්තය, බංගලාදේශය සහ සිම්බාබ්වේ ගැන එතරම් අවතක්සේරුවක නොසිටිය යුතු බව ප්‍රවීණ ක්‍රීඩා විචාරකයින් වරින්වර සඳහන් කර සිටින්නේය.ඉන්දියාව සමඟ තරගයේදී බංගලාදේශය පන්දුවාර 50 ක් දක්වාම ක්‍රීඩා කර ලකුණු 283 ක් ලබාගත් අතර ඕස්ට්‍රේලියාව හමුවේ සිම්බාබ්වේ කණ්ඩායම පන්දුවාර 46.2 කදී ලකුණු 171 ක් දක්වා ක්‍රීඩා කළහ.එංගලන්තය හමුවේ නෙදර්ලන්තය කඩුලු 6 කට ලකුණු 292 ක් ලබා ගැනීමට සමත් විය. මේ තත්ත්වය හොඳින් තේරුම් ගෙන ඇති ශ්‍රී ලංකා ක්‍රිකට් නායක කුමාර් සංගක්කාර පවසා සිටින්නේ කිසිම කණ්ඩායමක් සමඟ අවතක්සේරුවක් තබා නොසිටිය යුතු අතර තරගයෙන් තරගයට තරග ජය ගැනීම පිළිබඳව සංවිධානාත්මක මෙහෙයවීමක් තම කණ්ඩායම සමඟ සිදුකරන බවය.මෙවර ලෝක කුසලාන තරගාවලියේදී නව තරග වාර්තා කීපයක්ම බිඳ වැටෙනු ඇතැයි ජාත්‍යන්තර ක්‍රිකට් විචාරකයෝ සඳහන් කර සිටිති. පසුගිය සූරියවැවදී පැවැති ශ්‍රී ලංකා - කැනඩා තරගයේදී ශ්‍රී ලංකාවේ මහේල ජයවර්ධන ශතකයක් කරා ළංවෙද්දී - තරගාවලියේ ලකුණු ලබා සිටින ක්‍රීඩකයන් අතර දැනට පෙරමුණේ සිටින්නේ දකුණු අපි‍්‍රකාවේ ගැරී ගර්ස්ටන්ය. ඔහු එක්සත් අරාබි එමීර් රාජ්‍යයට එරෙහිව 1996 වසරේදී එක් ඉනිමකට ලකුණු 188 ක් ලබා තිබේ.ඉන්දියාවෙ සචින් තෙන්ඩුල්කාර් ලෝක කුසලාන තරගාවලිය පුරාවටම වැඩිම ලකුණු ලබාගත් ක්‍රීඩකයා ලෙස ඉතිහාසයට එක්වී තිබේ. සචින් මෙවර කුසලානය එළඹෙන විට තරග 36 කදී ලකුණු 1796 ක් රැස්කරගෙන සිටියේය. ඕස්ට්‍රේලියාවේ රිකි පොන්ටින් (1537) දෙවැනි තැනට ද කොදෙව් පිලේ බ්‍රයන් ලාරා (1275) තෙවැනි තැනට ද පත්ව ඇති අතර තරග 38 කට සහභාගි වී ඇති ශ්‍රී ලංකාවේ සනත් ජයසූරිය ලකුණු 1165 ක් ලබා මේ වන විට සිවුවැනි ස්ථානයේ ද රැඳී සිටිති.වැඩිම කඩුලු ලබාගත් ක්‍රීඩකයා ලෙස ලෝක කුසලාන ඉතිහාසයට එක්වී සිටින්නේ ඕස්ට්‍රේලියාවේ ග්ලෙන් මැග්‍රාත්ය. තරග 39 කදී ඔහු ලබා ඇති කඩුලු සංඛ්‍යාව 71 කි. තරග 38 කදී කඩුලු 55 ක් ලබා පාකිස්තානයේ වසිම් අක්රම් දෙවැනි තැන රැඳී සිටිද්දි ශ්‍රී ලංකාවේ මුත්තයියා මුරලිදරන් කඩුලු 53 ක් ලබා තෙවැනි තැනට ද පත්ව සිටී.මේ තිදෙනා අතුරින් මුරලි මෙවරත් ලෝක කුසලානයට සහභාගිවන ක්‍රීඩකයෙක් වුවද ඔහු මේ සහභාගි වන්නේ 32 වැනි තරගයේ සිට බැවින් එම කඩුලු වාර්තාව ලබා ගැනීමේ අවස්ථාවක තරමක් දුරස් වී තිබේ.සුනිල් අබයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=ay1102276</link>
    <topic>යූනියන් බැංකුවේ කොටස් නිකුතුවක්</topic>
    <author>තාරක වික්‍රමසේකර</author>
    <content>පසුගිය කලාපයෙන් අප සඳහන් කළ පරිදි කොටස් වෙළෙඳපොළේ ඉහළ අගයකින් යුත් කොටස් අලෙවියේ ඇතිවූ ප්‍රවණතාව මේ සතියේ ආරම්භයේදී දක්නට ලැබුණි. මෙහිදී විශේෂයෙන්ම සඳහන් කළ යුතු වන්නේ පසුගිය සඳුදා (21) ගාර්ඩියන් කැපිටල් (XR)සමාගමේ කොටසක් රුපියල් 9100.00 සිට 383.70 ක් දක්වා රුපියල් 8716.30 කින් අඩු වීමයි. එසේ වුවද පසුදින එනම් 22 වැනිදා අඟහරුවාදා ගාර්ඩියන් කැපිටල් කොටසක මිල රුපියල් 575.50 ක් දක්වා යළි රුපියල් 191.80 කින් ඉහළ ගියේය.සඳුදා (21) වැඩි අගයකින් යුත් සමාගම්වලින් මිල ඉහළ ගියේ එම්.ඩී.එෆ්.සී. (රුපියල් 358.50 සිට රුපියල් 890 ක් දක්වා) හන්ටර්ස් (රුපියල් 1778.00 සිට 1849.00 ක් දක්වා රුපියල් 71 කින්) හා ලංකා අශෝක් ලේලන්ඩ් (රුපියල් 2615.00 සිට රුපියල් 2850.00 දක්වා) සමාගම්වලය.එදින මිල පහළ ගියේ බුකිට් ඩරා (රුපියල් 1364.80 මිට 1290.60 ක් දක්වා) කලම්බු ෆාමසි (රුපියල් 1800 සිට රුපියල් 1693.30 ක් දක්වා) ඩිමෝ (රුපියල් 1822 සිට 1787.30 ක් දක්වා) ඊ.බී. ක්‍රෙසි (රුපියල් 3152 සිට 3000.00 ක් දක්වා) ගුඩ් හෝප් (රුපියල් 1337.90 සිට රුපියල් 1250.00 ක් දක්වා) කළම්ෂෝ (රුපියල් 1275 සිට 1200 දක්වා) මොරිසන්ස් ඡන්ද බලය සහිත සහ රහිත සමාගම් සහ ෂලිමාර් සමාගම් සිටියේය.පසුදින එනම් 22 වැනි අඟහරුවාදා වැඩි අගයකින් යුත් සමාගම්වල කොටස් ඉහළ ගියේ හන්ටර්ස් සහ ලංකා අශෝක් ලේලන්ඩ් සමාගම්වල පමණි. හන්ටර්ස් සමාගමේ කොටසක මිල රුපියල් 41 කින්ද ලංකා අශෝක් ලේලන්ඩ් කොටසක මිල රුපියල් 6.10 කින්ද ඉහළ ගියේය. (රුපියල් 2793.90 සිට රුපියල් 2800 ක් දක්වා) සෙසු වැඩි අගයකින් යුත් සමාගම්වල කොටස් මිල පහළ ගියේය. බුකිට් ඩරා කලම්බු ෆාමසි, ඩිමෝ, ගුඩ් හෝප්, කලම්ෂෝ, ෂලිමාර් සමාගම් සියල්ලේම කොටස් මිල පහළ ගියේය.පොදුවේ ගත් කළ සඳුදාත් අඟහරුවාදාත් බොහෝ සමාගම්වල කොටස් මිල පහළ ගොස් තිබුණි. 21 වැනිදා ඊ චැනලින් සමාගමේ කොටස් 2816700 ක් අලෙවි වූ අතර එදින රුපියල් 27.40 සිට කොටසක මිල රුපියල් 31.50 ක් දක්වාම ඉහළ ගියහ. අඟහරුවාදා (22) පිරමල් ග්ලාස් කොටස් 3782200 ක් අලෙවි වීම කැපී පෙනුණි.පෙර සතිය හා සසඳන කළ කොටස් වෙළෙඳ පොළේ යම් අඩුවීමක් පෙන්නුම් කරන ලදි. සඳුදා දින සමස්ත කොටස් මිල දර්ශකය ඒකක 7617.19 ක් ලෙසින් කොටස් මිල දර්ශකය දැක්වුණ අතර එය සිකුරාදා පැවැති ඒකක 7672.49 ට වඩා පහළ යාමකි. එම දර්ශකය තවත් පහළ ගොස් අඟහරුවාදා දිනය වන විට එහි අගය දැක්වූයේ ඒකක 7514.74 ක් ලෙසිනි.සිකුරාදා මිලංකා මිල දර්ශකය පැවතියේ ඒකක 7242.16 ක් ලෙසිනි. සඳුදා එය ඒකක 7239.32 ක් ලෙසින් ඉහළ ගිය අතර අඟහරුවාදා එය ඒකක 7160.38 ක් ලෙස තවත් පහළ ගියේය. පෙර සතියේ සිකුරාදා ගනුදෙනු වූ කොටස් සංඛ්‍යාව දැක්වූයේ ඒකක 19605 ක් ලෙසින් වන අතර සඳුදා (21) දිනය වන විට එම සංඛ්‍යාව 18101 ක් ලෙසින් ද අඟහරුවාදා (22) වන විට එම සංඛ්‍යාව 16492 ක් ලෙස ද දැක්වුණි.මේ අතර ද ෆිනෑන්ස් කොටස් නිකුතුවෙන් පසු යළි කොටස් වෙළෙඳ පොළට පැමිණියේ යූනියන් බැංකුවයි. යූනියන් බැංකුවේ කොටසක් රුපියල් 25 ක් බැගින් කොටස් 15 000 000 ක් වෙළෙඳ පොළට නිකුත් කරන බව බැංකුව දැනුම් දී තිබුණ අතර පසුගිය 24 වැනිදා එහි කොටස් නිකුත් කිරීම ආරම්භ විය.ඉදිරි සතිදෙක ඇතුළත කොටස් වෙළෙඳ පොළේ වඩා පිඹිදීමක් ඇතිවන බව වෙළෙඳපොළ ආරංචි මාර්ග පවසයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aj1102271</link>
    <topic>Architect 2011 ඉදිකිරීම් ක්ෂේත්‍රයේ වෘත්තිකයන්ට</topic>
    <author/>
    <content>Architect 2011 ඉදිකිරීම් ක්ෂේත්‍රයේ වෘත්තිකයන්ටචන්දන එදිරිසූරියArchitect 2011 ශ්‍රී ලංකා වාස්තු විද්‍යාඥයින්ගේ ආයතනය විසින් මෙහෙයවනු ලබන වාර්ෂික සැසිය අවසාන දිනය අද (27) කොළඹදී පැවැත්වෙයි.2011 වසරේ තේමාව “සැමට වාස්තු විද්‍යාව: නගරය සහ ප්‍රජාව“ වන අතර ජාතික සංවර්ධනයේදී වාස්තු විද්‍යාඥයාගේ කාර්ය භාරය සහ එකී කාර්යය ඉටු කිරීමට යෑමේදී ඔවුන්ට මුහුණ පෑමට සිදුවන නවතම ගැටලු පිළිබඳව ද එහිදී සාකච්ඡා කෙරේ.ශ්‍රී ලංකා වාස්තු විද්‍යාඥයින්ගේ ආයතනයේ සභාපති, වරලත් වාස්තු විද්‍යාඥ චන්දන එදිරිසූරිය මහතා මෙසේ සිය අදහස් දැක්වීය. “වාස්තු විද්‍යා වෘත්තිකයින්ගේ සැසියේදී, අවුරුද්දකට වරක් අප වාස්තු විද්‍යාඥයින්ටත්, ඉදිකිරීම් කර්මාන්තයේ නියැළී සිටින වෘත්තිකයන්ටත් එකිනෙකා හා අදහස් හුවමාරු කරගැනීමටත් වෘත්තීය අත්දැකීම් බෙදා හදා ගැනීමටත් පුළුල් වේදිකාවක් නිර්මාණය කර දෙනවා.ඉදිකිරීම් කර්මාන්තයේ නව ජවයක් ඇති කිරීමට සහ එය ඒ ආකාරයෙන්ම පවත්වාගෙන යාමට අපි බලාපොරොත්තු වෙනවා. එමගින් මෙම ක්ෂේත්‍රයේ නියැළී සිටින පුද්ගලයන්ට මෙන්ම, සාමාන්‍ය ජනතාවට ද මෙහි ප්‍රතිලාභ ලැබිය හැකි වෙනවා.”ඊට සමගාමීව පැවැත්වූ වෙළෙඳ හා කර්මාන්ත ප්‍රදර්ශනය අද දින ද බණ්ඩාරනායක ජාත්‍යන්තර සම්මන්ත්‍රණ ශාලාවේදී පැවැත්වේ. එහිදී විශිෂ්ට දෙස් විදෙස් වාස්තු විද්‍යාඥයින් රැසකට එකිනෙකා හමුවීමට අවස්ථාව ලැබෙන අතර එය වාස්තු විද්‍යා ක්ෂේත්‍රය සම්බන්ධ සමකාලීන ගැටලු පිළිබඳ සාකච්ඡා කිරීම සඳහා අවස්ථාවක් වනු ඇත. එමෙන්ම මෙය ගොඩනැගිලි කර්මාන්තය සම්බන්ධයෙන් වන වටිනාම ප්‍රදර්ශන වේදිකාව ද වේ.උත්සවයේ ප්‍රධාන ආරාධිතයා ලෙස බ්‍රිතාන්‍ය වරලත් වාස්තු විද්‍යාඥ ආයතනයේ සභාපතිනි රූත් රීඩ් මහත්මිය සහභාගී වූ අතර එහිදී පැවති කෙටි මාධ්‍ය හමුව සඳහා ද ඇය සහභාගී වූවාය. එමෙන්ම එම මාධ්‍ය හමුව සඳහා ආසියානු කලාපීය වාස්තු විද්‍යාඥයින්ගේ සංගමයේ සාමාජිකයෝ ද සහභාගී වූහ.ශ්‍රී ලංකා වාස්තු විද්‍යාඥයින්ගේ ආයතනයේ සභාපති වරලත් වාස්තු විද්‍යාඥ චන්දන එදිරිසූරිය, හිටපු සභාපති වරලත් වාස්තු විද්‍යාඥ ජයන්ත පෙරේරා, ජ්‍යෙෂ්ඨ උපසභාපති වරලත් වාස්තු විද්‍යාඥ රංජන් නඩේසපිල්ලෙයි, උපසභාපති වරලත් වාස්තු විද්‍යාඥ මහාචාරිණී චිත්‍රා වෙඩික්කාර, ලේකම් වරලත් වාස්තු විද්‍යාඥ හර්ෂ ප්‍රනාන්දු, භාණ්ඩාගාරික වරලත් වාස්තු විද්‍යාඥ එම්.එම්.ජී. සැමුවෙල්, ජාතික සමුළුවෙහි සභාපති වරලත් වාස්තු විද්‍යාඥ වෙරන්ජන් කුරුකුලසූරිය සහ සහකාර ලේකම් වරලත් වාස්තු විද්‍යාඥ ඩී.එච්. විජේවර්ධන යන මහත්ම මහත්මීහුද මෙම අවස්ථාව සඳහා සහභාගී වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aj1102272</link>
    <topic>CDB ශුද්ධ ලාබය රුපියල් මිලියන 300 ඉක්මවයි</topic>
    <author/>
    <content>CDB ශුද්ධ ලාබය රුපියල් මිලියන 300 ඉක්මවයිමහේෂ් නානායක්කාර2010 තුන්වැනි කාර්තුව තුළ කාර්ය සාධනයේ ප්‍රගතිය පෙන්නුම් කරන ප්‍රධාන අංශවල ඇතිවූ අඛණ්ඩ දියුණුව නිසා සීමාසහිත සිටිසන්ස් ඩිවලොප්මන්ට් බිස්නස් ෆිනෑන්ස් සමාගමට (CDB) 2010 දෙසැම්බර් මස 31 දිනෙන් අවසන් වූ නව මාසය තුළ ලාබයේ විශාල වර්ධනයක් අත් කර ගැනීමට හැකි වෙයි.සමාගමේ බදු ගෙවීමට පෙර ලාබය රුපියල් මිලියන 331.7 ක් වූ අතර එය රුපියල් මිලියන 31.9 ක් වූ ගතවූ වසරේ එම කාලයේ ලාබය හා සැසඳීමේදී 938% ක වැඩිවීමකි. ආදායම රුපියල් මිලියන 1492 කි. මෙය ගතවූ වසරේ එම කාලයට වඩා 35% ක වර්ධනයක් පෙන්නුම් කරයි.CDB හි අධ්‍යක්ෂ / ප්‍රධාන විධායක නිලධාරී මහේෂ් නානායක්කාර මහතා ප්‍රකාශ කළේ “21 වන ශත වර්ෂයේ ප්‍රථම දශකය තුළ මූල්‍ය සේවා ක්ෂේත්‍රයේ ප්‍රබල ප්‍රමුඛ ආයතනයක් ලෙස CDB ස්ථාපිත වී එහි වැදගත් පරිවර්තනයක් සිදුවී ඇති බව දක්නට තිබෙනවා.සියලු ප්‍රධාන අංශවල මූල්‍ය දර්ශකවලින් පිළිබිඹු කර ඇති පරිද්දෙන්ම 2001 දී කුඩා ආයතනයක් වශයෙන් ව්‍යාපාරික කටයුතුවල නිරත වූ CDB 2010 වන විට මෙම ක්ෂේත්‍රයේ ප්‍රබල ආයතනයක් බවට විශාල පරිවර්තනයකට භාජන වී තිබීම ඉතා වැදගත් කරුණක්. 2001 සිට 2010 දක්වා කාලය තුළ CDB හි මුළු වත්කම් ප්‍රමාණය රුපියල් මිලියන 276 සිට රුපියල් බිලියන 9 ක් දක්වා වැඩි වුණා.වාර්ෂික ආදායම රුපියල් මිලියන 25 සිට රුපියල් බිලියන 2 ක් පමණ දක්වා වර්ධනය වී තිබෙනවා. 2001 දී සෘනාත්මක අගයක පැවති ශුද්ධ වත්කම් ප්‍රමාණය රුපියල් මිලියන 800 ක ධනාත්මක තත්ත්වයකට පරිවර්තනය වීම අත්කර ගත් තවත් ප්‍රගතියකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aj1102273</link>
    <topic>සෙලින්කෝ ලයිෆ් ප්‍රණාම දසවැනි ශිෂ්‍යත්ව ප්‍රදානෝත්සවය</topic>
    <author/>
    <content>සෙලින්කෝ ලයිෆ් ප්‍රණාම දසවැනි ශිෂ්‍යත්ව ප්‍රදානෝත්සවයඅ.පො.ස. උසස් පෙළ විභාගයේදී ඒ ඒ දිස්ත්‍රික්කයන්හි හොඳම ප්‍රතිඵල හිමිකරගත් ප්‍රණාම ශිෂ්‍යත්ව ජයග්‍රාහකයින් සෙලින්කෝ ලයිෆ් හි අධ්‍යක්ෂක මණ්ඩලය සමඟ.142 දෙනෙකුට රුපියල් මිලියන 7.6ක් වටිනා ශිෂ්‍යත්ව පිරිනමමින් දසවන සෙලින්කෝ ප්‍රණාම ශිෂ්‍යත්ව වැඩසටහන මෑතකදී ඉතා සාර්ථකව නිමාවට පත්විය. සෙලින්කෝ සමාගම විසින් මේ වන විට පිරිනමා ඇති සමස්ත ප්‍රණාම ශිෂ්‍යත්වයන්හි වටිනාකම රුපියල් මිලියන 50කට අධිකය.ශිෂ්‍යත්ව ප්‍රදාන උත්සව සභාව අමතමින් සෙලින්කෝ ලයිෆ් සමාගමේ කළමනාකාර අධ්‍යක්ෂක හා ප්‍රධාන විධායක නිලධාරි ආර්.රෙන්ගනාදන් මහතා පැවසුවේ 2001 වසරේ ප්‍රණාම ශිෂ්‍යත්ව වැඩසටහන ඇරඹීමත් සමඟ දේශයේ අනාගත නායකයින්ගේ ජීවිත ආලෝකවත් කරමින් මේ වනවිට ශිෂ්‍යත්ව 1292ක් පිරිනැමීමට තම සමාගම සමත් වී ඇති බවයි.එමෙන්ම එසේ ප්‍රණාම ශිෂ්‍යත්ව හිමිකර ගත් දරුවන් වර්තමානයේ වෛද්‍යවරුන්, ඉංජිනේරුවන්, ගණකාධිකාරිවරුන් හා නීතිඥයින් ලෙසින් මෙරට සමාජයට සුවිශේෂී මෙහෙයක් සිදු කරන අයුරු දැකීම තම සමාගමට මහත් සතුටක් බව ද ඒ මහතා පැවැසීය.අ.පො.ස. උසස් පෙළ විභාගයේදී ඒ ඒ දිස්ත්‍රික්කයන්හි හොඳම ප්‍රතිඵල හිමිකරගත් ප්‍රණාම ශිෂ්‍යත්ව ජයග්‍රාහකයින් සෙලින්කෝ ලයිෆ් හි අධ්‍යක්ෂක මණ්ඩලය සමඟ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aj1102274</link>
    <topic>ESOFT මාතර ශාඛාව අලුත් තැනක</topic>
    <author/>
    <content>ESOFT මාතර ශාඛාව අලුත් තැනකපරිගණක සහ තොරතුරු තාක්ෂණයට සම්බන්ධ පාඨමාලා සියල්ලම එකම තැනකදී හැදෑරිය හැකි, දිවයින පුරා වැඩිම ශාඛා සංඛ්‍යාවක් ඇති ශ්‍රී ලංකාවේ විශාලම පරිගණක අධ්‍යාපනය ආයතනය වන ESOFT , එහි මාතර ශාඛාව නව නිවහනකට පසුගියදා ගෙන ගියේය.මාතර ශාඛාව දැන් අංක 27, අනගාරික ධර්මපාල මාවත, මාතර යන ලිපිනයේ පිහිටා ඇත.මාතර ශාඛාව පිළිබඳ වැඩි විස්තර matara@esoft.lk විද්්‍යුත් ලිපිනයෙන් ලබා ගත හැකි අතර www.esoft.lk එහි අන්තර්ජාල වෙබ් අඩවියයි.ESOFT , පරිගණක අධ්‍යයන ආයතනයේ කළමනාකාර අධ්‍යක්ෂ වෛද්‍ය දයාන් රාජපක්ෂ මහතා මාතර ශාඛාව විවෘත කළ අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aj1102275</link>
    <topic>මයික්‍රොසොෆ්ට් ශ්‍රී ලංකා සත් වසර සමරයි</topic>
    <author/>
    <content>මයික්‍රොසොෆ්ට් ශ්‍රී ලංකා සත් වසර සමරයිවසර 2004 මයික්‍රොසොෆ්ට් සමාගම ශ්‍රී ලංකාව වෙත පිවිසෙන ලද්දේ ශ්‍රී ලංකාවේ සියලු ප්‍රදේශ වෙත මෘදුකාංගවල ආශ්චර්ය රැගෙන ඒම ඔස්සේ දේශීය තොරතුරු තාක්ෂණයේ සුබවාදී වෙනසක් ඇති කිරීමේ අරමුණෙනි.ශ්‍රී ලාංකිකයින්ගේ ජීවිත සුපෝෂණය කරමින් සහ ව්‍යාපාර බලගන්වමින් වසර 7 ක කාලයක් සපුරන ලද අතර වඩාත් වැදගත් වන්නේ එම කාල වකවානුව තුළ මිලියන ගණනක් වූ ලාංකිකයින්ගේ ජීවිත සඳහා බලපෑමක් ඇති කිරීමෙහි සාර්ථක ;ලස නිරතවීමට හැකියාව ලැබීමය.මයික්‍රොසොෆ්ට් මව් සමාගමට සම්පූර්ණයෙන් අනුබද්ධ ආයතනයක් ලෙස මෙරට පිහිටවනු ලැබූ දා සිට සමාගම ශ්‍රී ලංකාවේ තොරතුරු තාක්ෂණ ක්ෂේත්‍රය තුළ කුඩා පැළයක සිට දැවැන්ත වෘක්ෂයක් දක්වා වැඩීමෙහි ලා සැලකිය යුතු භූමිකාවක නිරත විය.සමාගමේ සාර්ථක භාවය කේන්ද්‍ර ගතව ඇත්තේ රජය, තොරතුරු සන්නිවේදන තාක්ෂණ නියෝජිත ආයතනය, අධ්‍යාපන අමාත්‍යාංශය, අනෙකුත් රජයේ ආයතන කීපයක් සහ රාජ්‍ය නොවන ප්‍රමුඛ පෙළේ ආයතන සමඟ පවත්නා ශක්තිමත් බැඳීම තුළය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aj1102276</link>
    <topic>කැලණි ආලෝක පූජාවට 12 වරටත් ස්වදේශී අනුග්‍රහය</topic>
    <author/>
    <content>කැලණි ආලෝක පූජාවට 12 වරටත් ස්වදේශී අනුග්‍රහයසීමාසහිත ස්වදේශී කර්මාන්තායතනය වාර්ෂික දුරුතු පෙරහර නිමිත්තෙන් ඓතිහාසික කැලණි රජමහා විහාරය, පසුගියදා ආලෝකවත් කළේය.12 වැනි වරටත් සිදු කෙරුණු මෙම ආලෝක පූජාව ජනවාරි මස 16 වනදා සිට 19 වනදා දක්වා පැවැත්විණි. මේ පිළිබඳව අදහස් දක්වමින් ස්වදේශී සමාගමේ සභාපතිනි අමරි විජයවර්ධන මහත්මිය පැවසුවේ, ස්වදේශී සමාගම පුරා දශකයකට වැඩි කාලයක් කැලණි විහාරය වන්දනාමාන කරන්නන්ගේ භක්ත්‍යාදරය වැඩි කිරීම සඳහා සිදු කෙරෙන මෙම ආලෝක පූජාවට අනුග්‍රහය දැක්වීමට අවස්ථාවක් උදාවීම, ගෞරවයක් සේ සලකන බව ය.එමෙන්ම, මෙම වාර්ෂික ආලෝක පූජාවට අනුග්‍රහය දැක්වීම, ශ්‍රී ලංකාවේ සංස්කෘතික හා සම්ප්‍රදායික උරුමයන් රැකගැනීමට සියයට සියයක්ම ශ්‍රී ලාංකික සමාගමක් වන ස්වදේශී සමාගමේ යුතුකමක් වන බව හා දේශීය උරුමයන් රැකගැනීමේ වැදගත්කම මතු පරපුරට වටහා දීම උදෙසා මෙවැනි ක්‍රියාවකට දායක වන බවත් ඇය ප්‍රකාශ කළාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aj1102277</link>
    <topic>ආපිකෝ මෙරි වීල්ස් පළමු ජයග්‍රහකයා නුගේගොඩින්</topic>
    <author/>
    <content>ආපිකෝ මෙරි වීල්ස් පළමු ජයග්‍රහකයා නුගේගොඩින්ආපිකෝ සුපර් සෙන්ටර් දියත් කළ, “ආපිකෝ මෙරි වීල්ස්” ප්‍රවර්ධන වැඩසටහනේ ත්‍යාග ප්‍රදානෝත්සවය, රිචඩ් පීරිස් ඩිස්ට්‍රිබියුටර්ස් සමාගමේ ප්‍රධාන විධායක නිලධාරී, ඇන්ඩෘ ඩැල්බි මහතාගේ ප්‍රධානත්වයෙන් පසුගියදා වත්තල පිහිටි ආපිකෝ සුපර් සෙන්ටර්හි පැවැත්විණි. මෙම ත්‍යාග ප්‍රදානෝත්සවයේදී “ආපිකෝ මෙරි වීල්ස්” හි ප්‍රථම ත්‍යාගාය හිමි කර ගත්තේ, නුගේගොඩ පදිංචි ජාලිය දේවේන්ද්‍ර මහතා ය. ප්‍රථම ත්‍යාගයට අමතරව, රුපියල් 50,000 බැගින් වූ තෑගි වවුචර් 24 ක් ද එහිදී පිරි නැමිණි.“සෑම වසරකම උත්සව සමයට ආපිකෝ සුපර් සෙන්ටර්ස් වෙත පැමිණෙන පාරිභෝගිකයන් වෙනුවෙන්, වැඩිම තෑගි කන්දරාවක් අප පිරිනමන්නේ, ඔවුන් අප කෙරෙහි දක්වන ඉමහත් විශ්වාසය වෙනුවෙනි. මෙම ප්‍රථම තෑග්ගට අමතරව ක්ෂණික තෑගි 10,000 ක් ද ජයග්‍රාහකයන්ට අප පිරි නැමුණි.එමෙන්ම ආපිකෝ සුපර් සෙන්ටර්ස් සැම විටම උත්සාහ කරන්නේ, පාරිභෝගික සිහින මල්ඵල ගැන්වීමටයි.ඒ නිසාම අප සැම වසරකම උත්සව සමය වෙනුවෙන්, පාරිභෝගිකයන් හට මතකයේ රැඳෙන තෑග්ගක් පිරි නැමීම අඛණ්ඩව සිදු කරනවා. එලෙසින්ම, මෙම සැන්ටා ෆේ ජීප් රථයත්, මෙම ජයග්‍රාහකයාට ජීවිත කාලය පුරාම මතක තියේවි කියා මට සිතෙනවා.”යනුවෙන් “රිචඩ් පීරිස් සමූහ ව්‍යාපාරයේ සභාපති, ආචාර්ය සේන යද්දෙහිගේ මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aj1102278</link>
    <topic>ලෝක කුසලාන පේ‍්‍රක්ෂකයන්ටත් එමිරේට්ස් සමාගමෙන් තරග</topic>
    <author/>
    <content>ලෝක කුසලාන පේ‍්‍රක්ෂකයන්ටත් එමිරේට්ස් සමාගමෙන් තරගලෝක කුසලාන ක්‍රිකට් තරගාවලියේ නිල සහකරු වන එමිරේට්ස් ගුවන් සමාගම ශ්‍රී ලංකාව ඇතුළුව තරග පැවැත්වෙන සියලුම ක්‍රීඩාංගණවල තරග නැරැඹීමට පැමිණෙන පේ‍්‍රක්ෂකයන්ට සුවිශේෂී අත්දැකීමක් ලබා දෙයි.ලොව පුරා ක්‍රීඩා තරග රැසකට අනුග්‍රහය ලබා දෙමින් ජාත්‍යන්තරව ක්‍රීඩාව හා බැඳුණු නාමයක් බවට පත් ව ඇති එමිරේට්ස් ගුවන් සේවය කොළඹ ආර්. පේ‍්‍රමදාස ජාත්‍යන්තර ක්‍රිකට් ක්‍රීඩාංගණයේ තරග නැරැඹීමට පැමිණෙන ක්‍රීඩාලෝලීන්ට ඉතා ආකර්ෂණීය තෑගි හා තරග නැරැඹීමට අවස්ථා දිනා ගැනීමේ හැකියාව සලසා දී ඇත. සමාගම සැලසුම් කර ඇති විනෝදජනක ක්‍රියාකාරකම් සඳහා සහභාගි වීමෙන් මෙම ත්‍යාග හා තරග නැරැඹීමේ අවස්ථාව දිනා ගැනීමේ හැකියාව ඇත.කුඩා දරුවන්ගේ උඩ පනින සෙල්ලම් නිවසක ආකෘතියකින් යුතු රතු පැහැති එමිරේට්ස් “ෆ්ලයින් කැච්” හුළං පුරවන ලද ආකෘතිය ප්‍රථම වතාවට මාර්තු 26 හා 29 දිනයන්හි පැවැත්වීමට නියමිත අර්ධ අවසාන තරගයන්හිදී ප්‍රදර්ශනය කිරීමට නියමිත වේ.මෙය 2009 විස්සයි විස්ස ලෝක කුසලාන තරගාවලියේදී හඳුන්වා දුන් අතර එහි ඇති පන්දු විදින යන්ත්‍රය මඟින් ළමා හා වැඩිමහල් පේ‍්‍රක්ෂකයින්ට රැක ගැනීම පිණිස ටෙනිස් පන්දු විදිනු ඇත.තරග පැවැත්වෙන අතරතුර පේ‍්‍රක්ෂකාගාරයේ සිටින ක්‍රීඩා ලෝලීන්ට එමිරේට්ස් නම හා ලාංඡනය සහිත අවාන බෙදා දීමට සැලැසුම් කර ඇති අතර නියමිත වේලාවකදී එම පේ‍්‍රක්ෂකයින් විසින් එම අවාන් සෙලවිය යුතු වේ.එම ක්‍රියාකාරකමේ ජයග්‍රාහකයින් අහඹු ලෙස තෝරා ගැනීමට නියමිත අතර ඔවුන්ට ද එමිරේට්ස් වෙතින් ත්‍යාග පිරිනැමෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aj1102279</link>
    <topic>එටිසලාට් බිල් දැන් ව්ච්ඕ බැංකුවටත් ගෙවන්න පුළුවන්</topic>
    <author/>
    <content>එටිසලාට් බිල් දැන් ව්ච්ඕ බැංකුවටත් ගෙවන්න පුළුවන්එන්.ඩී.බී.බැංකුවේ ප්‍රධාන මෙහෙයුම් නිලධාරි ඉන්ද්‍රජිත් වික්‍රමසිංහ මහතා සහ එටිසලාට් සමාගමේ නියෝජ්‍ය ප්‍රධාන විධායක නිලධාරි රියාස් රශීඩ් මහතා ගිවිසුම හුවමාරු කරගනිමින්.එටිසලාට් පෙර ගෙවුම් සහ පසුගෙවුම් පාරිභෝගිකයන්ට බිල්පත් ගෙවීම සඳහා වඩාත් පහසු සේවාවක් ලබාදීමේ අරමුණින් එන්.ඩී.බී. බැංකුව එටිසලාට් සමාගම සමඟ පසුගියදා අත්වැල් බැඳගත්තේය.මෙම නව සහයෝගීතාවය හේතුවෙන් ඕනෑම එන්.ඩී.බී. බැංකු ශාඛා කවුළුවකින් සිය බිල්පත් ගෙවීමේ අවස්ථාව එටිසලාට් පාර්භෝගිකයන් හට හිමි වේ.”දිවයිනේ කීර්තිමත් බැංකුවක් සමඟ හවුල්වීමට ලැබීම ගැන අපි සැබැවින්ම සතුටු වෙනවා.එටිසලාට් හි අපි පාරිභෝගික පහසුව ඉතා වැදගත් ස්ථානයක ලා සලකනවා.මෙම හවුල්කාරිත්වයන් නිසැකයෙන් ම අපේ සේවා තවදුරටත් පාරිභෝගිකයින්ට සමීප කරවීමට හැකිවනු ඇති” යැයි එටිසලාට් ප්‍රධාන විධායක නිලධාරි දුමින්ද රත්නායක මහතා පැවැසීය.”අපගේ දීප ව්‍යාප්ත බැංකු ශාඛා ජාලයේ දී එටිසලාට් ග්‍රාහකයින් හට සිය බිල්පත් ගෙවීමට හැකිවන සේ අපගේ සේවා ජාලය යොදා ගැනීමට හැකිවීම පිළිබඳව මම ඉතා සතුටට පත්වෙනවා” යැයි එන්.ඩී.බී.බැංකුවේ ප්‍රධාන විධායක නිලධාරි රසල් ද මැල් මහතා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aj11022710</link>
    <topic>සිලෝන් බිස්කට් සමාගමේ අපනයනවල දැවැන්ත වර්ධනයක්</topic>
    <author/>
    <content>සිලෝන් බිස්කට් සමාගමේ අපනයනවල දැවැන්ත වර්ධනයක්සිලෝන් බිස්කට් සමාගමේ අපනයනවල අතිවිශිෂ්ට වර්ධනයක් ඇති වී තිබේ. මේ වන විට රටවල් 45කට CBL නිෂ්පාදන අපනයනය කරයි. 2008-9 වකවානුවේ ලෝකයේ පැවැති ආර්ථික අවපාත හමුවේ ඇතැම් සමාගම් දැඩි මූල්‍ය අර්බුදවලට මුහුණ දුන්න ද, සමාගමේ අපනයන 15% වර්ධනය වීම විශේෂත්වයකි.2010/11 මූල්‍ය වර්ෂය තුළ තවත් 20% වර්ධනයක් අපේක්ෂා කරන අතර මේ වනවිට මෙම වර්ෂය තුළ විශාලම අපනයන ප්‍රමාණය සහ අපනයන ආදායම උපයා තිබේ. ශ්‍රී ලංකාවට ආවේණික සම්ප්‍රදායික අපනයනවලින් පරිබාහිරව ආහාර අපනයනයෙන් මෙවැනි සාර්ථකත්වයක් සිලෝන් බිස්කට්ස් සමාගම ලැබීම දේශීය අනන්‍යතාව ලොව පුරා ප්‍රචලිත කිරීමේ සැබෑ ජයග්‍රහණයක් වේ.සිලෝන් බිස්කට්ස් සමාගමේ සාමාන්‍යාධිකාරි අපනයන ජූඩ් රුබේරා මහතා පවසන්නේ ලොව රසකැවිලි වෙළෙඳපළ තුළ සිදුවන සියලුම කටයුතු පිළිබඳව අප නිරන්තර අවදියෙන් සිටින අතර ජාත්‍යන්තර කීර්තියට පත් ආහාර ප්‍රදර්ශන වන SIAL, ANUGA සහ GULFOOD වලට CBL නිෂ්පාදන වාර්ෂිකව ඉදිරිපත් කරමින් නව වෙළෙඳපළ වෙත පිවිසීමට දොරටු විවරකර ගෙන ඇති බවයි.අපනයනය කෙරෙන බොහෝ රටවල ප්‍රධාන සුපිරි වෙළෙඳ සැල්වලට ද මෙන්ම ඇතැම් ජාත්‍යන්තර ගුවන් සේවා සහ ආපනශාලාවලට ද සමාගමේ නිෂ්පාදන සපයන අතර ආහාර ආරක්ෂණ ජාත්‍යන්තර තත්ත්ව සහතික සියල්ල සමාගමේ නිෂ්පාදන හිමිකරගෙන තිබීම සහ උසස් තත්ත්වයෙන් එම නිෂ්පාදන තිබීම මෙම සාර්ථකත්වයට ප්‍රධාන හේතුව බව ද ඒ මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aj11022711</link>
    <topic>වීදි සුනඛයන්ගේ සුබ සාධනයට ’නිකෝ ඇන්ඩ් බැන්ඩිට්” ඇගලුම් එකතුව</topic>
    <author/>
    <content>වීදි සුනඛයන්ගේ සුබ සාධනයට ’නිකෝ ඇන්ඩ් බැන්ඩිට්” ඇගලුම් එකතුවවීදි සුනඛයන්ගේ සුබසාධනය අරමුණු කර ගනිමින් හඳුන්වා දුන් එම්බාර්ක් සන්නාමය යටතේ ආකර්ෂණීය නව ඇඟලුම් එකතුවක් මෙරට විලාසිතා අගයන ජනතාව වෙනුවෙන් තිළිණ කිරීමට ඔඩෙල් සමාගම කටයුතු කර ඇත.විලාසිතා ලෝකයට නව මානයක් විවර කරමින් යෞවනයේ දකගකාරීත්වය, පෙරළිකාරීත්වය හා ජව සම්පන්න බව ඔප්නැංවෙන පරිදි නිර්මාණය කර ඇති මෙම නවතම ඇඟළුම් එකතුව HSBC කොළඹ විලාසිතා සතියේදී පැවති විලාසිතා නිරූපණයකදී හා ඔඩෙල් මන්දිරයේදී පැවති ප්‍රදර්ශනයකදී නිකෝ හා බැන්ඩිට් යන සුරතල් සුනඛයින්ගේ සහභාගීත්වයෙන් එළිදැක්විණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aj11022712</link>
    <topic>ලෝක කුසලාන පේ‍්‍රක්ෂකයන්ටත් එමිරේට්ස් සමාගමෙන් තරග</topic>
    <author/>
    <content>ලෝක කුසලාන පේ‍්‍රක්ෂකයන්ටත් එමිරේට්ස් සමාගමෙන් තරගලෝක කුසලාන ක්‍රිකට් තරගාවලියේ නිල සහකරු වන එමිරේට්ස් ගුවන් සමාගම ශ්‍රී ලංකාව ඇතුළුව තරග පැවැත්වෙන සියලුම ක්‍රීඩාංගණවල තරග නැරැඹීමට පැමිණෙන පේ‍්‍රක්ෂකයන්ට සුවිශේෂී අත්දැකීමක් ලබා දෙයි.ලොව පුරා ක්‍රීඩා තරග රැසකට අනුග්‍රහය ලබා දෙමින් ජාත්‍යන්තරව ක්‍රීඩාව හා බැඳුණු නාමයක් බවට පත් ව ඇති එමිරේට්ස් ගුවන් සේවය කොළඹ ආර්. පේ‍්‍රමදාස ජාත්‍යන්තර ක්‍රිකට් ක්‍රීඩාංගණයේ තරග නැරැඹීමට පැමිණෙන ක්‍රීඩාලෝලීන්ට ඉතා ආකර්ෂණීය තෑගි හා තරග නැරැඹීමට අවස්ථා දිනා ගැනීමේ හැකියාව සලසා දී ඇත. සමාගම සැලසුම් කර ඇති විනෝදජනක ක්‍රියාකාරකම් සඳහා සහභාගි වීමෙන් මෙම ත්‍යාග හා තරග නැරැඹීමේ අවස්ථාව දිනා ගැනීමේ හැකියාව ඇත.කුඩා දරුවන්ගේ උඩ පනින සෙල්ලම් නිවසක ආකෘතියකින් යුතු රතු පැහැති එමිරේට්ස් “ෆ්ලයින් කැච්” හුළං පුරවන ලද ආකෘතිය ප්‍රථම වතාවට මාර්තු 26 හා 29 දිනයන්හි පැවැත්වීමට නියමිත අර්ධ අවසාන තරගයන්හිදී ප්‍රදර්ශනය කිරීමට නියමිත වේ.මෙය 2009 විස්සයි විස්ස ලෝක කුසලාන තරගාවලියේදී හඳුන්වා දුන් අතර එහි ඇති පන්දු විදින යන්ත්‍රය මඟින් ළමා හා වැඩිමහල් පේ‍්‍රක්ෂකයින්ට රැක ගැනීම පිණිස ටෙනිස් පන්දු විදිනු ඇත.තරග පැවැත්වෙන අතරතුර පේ‍්‍රක්ෂකාගාරයේ සිටින ක්‍රීඩා ලෝලීන්ට එමිරේට්ස් නම හා ලාංඡනය සහිත අවාන බෙදා දීමට සැලැසුම් කර ඇති අතර නියමිත වේලාවකදී එම පේ‍්‍රක්ෂකයින් විසින් එම අවාන් සෙලවිය යුතු වේ.එම ක්‍රියාකාරකමේ ජයග්‍රාහකයින් අහඹු ලෙස තෝරා ගැනීමට නියමිත අතර ඔවුන්ට ද එමිරේට්ස් වෙතින් ත්‍යාග පිරිනැමෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aj11022713</link>
    <topic>මැලිබන් අලෙවි විශිෂ්ටයන්ට සම්මාන</topic>
    <author/>
    <content>මැලිබන් අලෙවි විශිෂ්ටයන්ට සම්මානවසරේ විශිෂ්ටතම අලෙවි නියෝජිතයා සඳහා වන සභාපති කුසලානය ජේ.ආර්.එස්.එච්.පී. ගුරුගේ මහතා විසින් හිමි කරගත් අවස්ථාව.මැලිබන් සමාගම විසින් අලෙවි හා වෙළෙඳ සම්මේලනයේදී සිය අලෙවි බළකාය ගෞරවයට හා ඇගයීමට පාත්‍ර කරන ලදී.ප්‍රධාන ආරාධිතයා ලෙස සහභාගී වූයේ මැලිබන් සමාගමේ සභාපති ඒ.ජී. රත්නපාල සමරවීර මහතාය. මැලිබන් සමාගමේ ජ්‍යෙෂ්ඨ අධ්‍යක්ෂ ඒ.ජී. විමලසිරි, විධායක අධ්‍යක්ෂිකා ඒ.ජී. කුමුදිකා ප්‍රනාන්දු, අධ්‍යක්ෂ ඒ.ජී. තරංගිත සමරවීර, අධ්‍යක්ෂ ඒ.ජී. ශානක වික්‍රමපාල, සමාගමේ ප්‍රධාන විධායක නිලධරි ඩී.එල්. වීරසූරිය සහ අලෙවි හා වෙළඳ ප්‍රධාන විධායක නිලධාරි රවී ජයවර්ධන, අලෙවි හා වෙළඳ, අපනයන සාමාන්‍යාධිකාරි අශෝක පෙරේරා, මැලිබන් බිස්කට් උපදේශන රාජා අබේනායක, අලෙවි ප්‍රධාන අශාන් කන්නන්ගර, වෙළෙඳ කළමනාකරු හෂාන් හපුතන්ත්‍රි යන මහත්ම මහත්මීහුද ඒ සඳහා සහභාගී වූහ.සුවිශේෂී වූ සම්මානය වන වසරේ විශිෂ්ටතම අලෙවි නියෝජිතයා සඳහා වන සභාපති කුසලානය හිමි කරගන්නා ලද්දේ ජේ.ආර්.එස්.එච්.පී. ගුරුගේ මහතා විසිනි. අලෙවි නියෝජිත එන්.කේ. වීරක්කොඩි සහ මනෝජ් පි‍්‍රයංකර යන මහත්වරුන් විසින් පිළිවෙළින් දෙවන හා තෙවන ස්ථාන හිමි කරගන්නා ලදී.සුනිල චන්දන මහතා වසරේ විශිෂ්ටතම වෙළඳ විධායක - සුපිරි වෙළඳ සැල් සම්මානයට හිමිකම් කියන ලද අතර විශිෂ්ටතම මර්චන්ඩයිසර්වරයාට හිමි සම්මානය දිනා ගන්නා ලද්දේ කේ. වර්මන් මහතාය.විශිෂ්ටතම ප්‍රාදේශීය අලෙවි විධායක සම්මානය හිමි වූයේ සී.එන්. පැටර්සූන් මහතාටය. විශිෂ්ටතම ප්‍රාදේශීය අලෙවි කළමනාකරු ලෙස ධම්මික ජයසිංහ මහතා සම්මාන ලබා ගත්තේය.විශිෂ්ටතම පළාත්අලෙවි කළමනාකරු සම්මානයෙන් පිදුම් ලැබූයේ කපිල ජයසිංහ මහතාය. තවද විශිෂ්ටතම බෙදාහැරීමේ නියෝජිත (සුළු පරිමාණ) ලෙස ඒ.එම්.එම්.බී. අත්තනායක මහතා ද විශිෂ්ටතම බෙදාහැරීමේ නියෝජිත (මධ්‍ය පරිමාණ) ලෙස පාදුක්ක සමිත ඩිස්ට්‍රිබියුටර්ස්ද සම්මාන දිනා ගත්හ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aw1102271</link>
    <topic>දුවේ! මං ඔයාට කොච්චර ආදරෙන් ද හිටියේ</topic>
    <author>මතුගම</author>
    <content>තණ්හාව යනු වුවමනාවයි. උපාදාන යනු තණ්හාවේ ප්‍රබල තත්ත්වයයි හෙවත් සිතින් දැඩිව අල්ලා ගෙන සිටීමයි. බිරිඳට, සැමියාට, දූ දරුවන් හෝ වෙනත් කෙනෙකු, ඉඩකඩම් වතුපිටි ගෙවල් දොරවල්, රන් රිදී ආභරණ ආදී යම් කිසිවෙකු හෝ යම් කිසිවක් හෝ කෙරෙහි දැඩි ඇල්මකින් හෝ දැඩි තරහවකින් කෙනෙකු මරණයට පත් වුවහොත් ඔහු හෝ ඇය ඒ පිළිබඳ බැඳුණු සිතින් අමනුෂ්‍ය භාවයක උපදී.රේවතී රුහුණේ උපන් තරුණ පාසල් ගුරුවරියකි. දරු සිවු දෙනෙකුගේ මවකි. ඇය ගමෙන් දුර බැහැර ප්‍රදේශයක රාජකාරියේ යෙදී සිටියදී පියා රෝගාතුර විය. පවුලේ බාලයා වූ රේවතීට පියා දැඩි සේ සෙනෙහසින් ජීවත් විය.ස්වර්ණාභරණ ව්‍යාපාරිකයකු වූ පියා රේවතී ගේ අනාගත දියුණුව පිළිබඳ දැඩි සේ බලාපොරොත්තු තබා ගෙන සිටිය ද ඇය තම හිතූමතයට තෝරා ගත් පුද්ගලයකු සමඟ සිදු කැර ගත් විවාහයට පියා ගේ කැමැත්තක් නොවුණි.එහෙත් ඔවුන්ගේ ජීවත්වීමට බාධා කළේ ද නැත. අසනීප වූ පියා “පුංචි දූට ඉක්මනින් එන්න කියන්නැ”යි රේවතී ගේ මවට කීවේය. එහෙත් ඇය ඒ බව මව හෝ පවුලේ කිසිවෙකු රේවතීට දැනුම් දුන්නේ නැත. “පුංචි දූ ආවේ නෑ නේදැ”යි නිතර විමසූ පියා පුංචි දුව එනතුරු දෑස් අයා ගෙන මග බලමින් සිට වේදනාවෙන් මිය ගියේය.තාත්තා ගේ මරණය දැන්වූ විට රේවතී වහාම ගෙදර ආවාය. තමන් කෙරෙහි මහත් ආදරයෙන් යුතුව බොහෝ බලාපොරොත්තු තබා ගෙන සියලු අවශ්‍යතා ඉටුකරමින් ඉගැන්වූ ආදරණිය තාත්තා මිය යන්නට පෙර ඔහු දැක බලා ගන්නට එන්නට පණිවුඩය නොදුන් අයට දොස් පවරමින් රේවතී තාත්තාගේ දේහය බදාගෙන අඬන්නට වූවාය.අවමංගල්‍යයෙන් පසු (1996) පියාණන් වෙනුවෙන් අන් අයට වඩා පින් දහම් කළේ රේවතීය. ඇය 2004 සුනාමිය එන විට තාත්තා වෙනුවෙන් සාංඝික දාන දහයක් පිරිනමා තිබුණි.“ඉස්කෝලෙ හාමිනේ! දැන් ඉතින් ඔය දන් දුන්නා ඇති”යි ගමේ පන්සලේ නායක හාමුදුරුවෝ දහවැනි දානයේ පුණ්‍යානුමෝදනා කරමින් පැවසූහ. ඉන් පසු ඇය සෑම දෙසැම්බර් මාසයක ම දෙවැනි දා සුනාමි පවුල්වල අයට දන් ;දන්නට පටන් ගත්තා ය. වැඩිහිටි නිවාසවල අයට දන් දෙන්නට පටන් ගත්තාය.දන් නොදෙන අවස්ථාවල ඇගේ රත්රන් බඩු අතුරුදන් වෙන්නට විය. ඒ වන විට පියා පැලඳ සිටි රත්රන් දම්වැල හා මුදු ද අතුරුදන්ව තිබුණි. සුනාමියට අසුවුණු රේවතී පැලඳ සිටි රන් දම්වැල වළලු හා මුදු ද ගැලවී ගොස් තිබුණි. රේවතීගේ කතාව ඇගේ වචනයෙන් ම මෙසේය.“මේ අතර ගෙදර අපට නොපෙනෙන කෙනෙක් ගමන් කරන බවට අඩි සද්ද වරින් වර ඇහුණා. අපි පරණ ගේ කඩා දමා අලුත් ගෙයක් හැදුවා. මේ පසු පසින් ඇහෙන අඩි සද්දය අක්කටත් ඇහෙනවා. ඒ වෙලාවට අක්කා කුණු හරුපයෙන් බණිනවා. එතකොට සද්දය නැතුව යනවා.දවසක් මම ගෙදර තනියම ඉන්න කොට බල්ලා බුරනවා ඇහුණා. ඉස්සරහා දොර වහලා තිබුණේ. බල්ලා බුරන්නේ බිමට, මම අල්ලපු ගෙදරට කෝල් කළා. ඒ ගෙදර ඉන්නේ අපේ හිතවත් නංගි කෙනෙක්.“අනේ! නංගී කරුණාකර බලන්න අපේ බල්ලා බුරන්නේ මොකද කියලා” මම ඇයට කීවා.“අක්කා! දොර නම් අරින්න එපා. ලොකු නයෙක් ඉන්නවා.” කියලා ඒ නංගි මට කීවා.“නංගී! නයාට ගහන්න නම් එපා” කියලා කිලෝමීටර් පහක් විතර දුරින් ඉන්න මගේ අක්කාට කෝල් එකක් දුන්නා. අක්කයි ඒ අය්යයි දෙන්නම ඉක්මනින් ආවා. බලන කොට නයා ඉන්නේ ගෙදර අත්තිවාරම ඇතුළෙන් මතු වෙලා. උගේ කඳෙන් බාගයක් එළියේ. වලිගය සහිත බාගය ඇතුළේ හිරවෙලා. එළියට ඇදෙන්න විදිහක් නැතුව ඉන්නවා. එළියෙ තියෙන බාගයෙන් ගේ ඇතුළට යන්න උත්සාහ කරනවා. මම පිටුපස දොර ඇරගෙන ඇවිත් බැලුවේ.ඊට පසු යකඩ ඉන්නකින් ගල් ගැලෙව්වා. ඒ ගල් ගලවන තුරු නයා සද්ද නැතුව ඔලුව බිමට පහත් කර ගෙන හිටියා.ඊට පස්සෙ නයාව ඉටි උරයක දමාගෙන ඈතකට ගිහින් දැම්මා. එතැන සිමෙන්ති බදාම දමා වැහුවා. ඒත් හැමදාම රෑට නයෙක් පිළිකන්නේ අඬනවා ඇහෙනවා. මම නවගමුවෙ දේවාලයට ගිහින් බෝධි පූජා පැවැත්තුවා.එදා ඉඳලා මම රෑට නිදා ගන්නේ අල්ලපු ගෙදර, ළමයි හතර දෙනා හිටියෙ කොළඹ. මහත්තයා වෙන ප්‍රදේශයක රස්සාව කළේ.ඊළඟ පාසල් නිවාඩු කාලෙ මම කොළඹින් ගෙයක් කුලියට අරගෙන, පදිංචියට ආවා. නිවාඩු දවස්වලට ගමේ යනවා. ඒත් ගෙදර අඳුරුයි. අලුතෙන් ම වයරින් කර තිබුණත් සවි කරන සෑම විදුලි බුබුළක් ම එසැණින් පිළිස්සී යනවා. මම ඒ වන විට අභිසම්භිධාන යන්ත්‍රය පැලඳ සිටියා. දවසක් නිවාඩුවකට ගමේ ගෙදර ගියා. වත්තට ඇතුළු වෙන කොට ම යන්ත්‍රය බිමට කඩා වැටුණා.මම අල්ලපු ගෙදර දවස් දෙකක් නතර වී සිට ගෙදර ආවා. ඊට පසු මා අසනීප වුණා. මට මානසික රෝගයක් ය කියලා ළමයි කියනවා. ඒ ගැනත් කොළඹ පෞද්ගලික රෝහලකින් ප්‍රතිකාර ගත්තා. අසනීප අඩුවක් වුණේ නෑ. නින්ද නොයෑම තමයි දරුණුවට තිබුණේ. සිල් සමාදන් වී භාවනා කරන කොට නම් සහනයක් තියෙනවා.පන්සල් ගිහින් බුද්ධ වන්දනා, බෝධි වන්දනා කරන කොට අත් දෙක වෙව්ලන්න පටන් ගත්තා. ඒත් ගමේදී විතරයි.කොළඹ දි එහෙම වෙන්නෙ නෑ. පිළිවෙතක් වශයෙන් ගමේ දි පොඩි ශාන්ති කර්මයක් කළා. ඒ පූජාවෙ තටුවට දිය ගොඩ මස් තියන කොට මගෙ අතේ දි ඒ මස් මාළු දඟලන්න වුණා.මගේ අතපය සීතල වුණා. තටුවට දල්වා තිබුණු විලක්කුව දඟලන්න පටන් ගත්තා.තටුවේ වීදුරුවල දමා තිබුණු අරක්කු හා වතුර සෙලවෙන්නට පටන් ගත්තා. ඒ අතරේ තද සුරුට්ටු ගඳක් දැනෙන්න වුණා. තටුවෙ තියාපු සුරුට්ටු දෙක ගැන බැලුවා. සුරුට්ටු ඔතා තිබුණු කඩදාසිය විතරයි තිබුණේ. සුරුට්ටු දෙක අතුරුදහන් වෙලා.පහුගිය 2010 දෙසැම්බර් මාසෙ 16 වෙනිදා උදේ ලොකු දුව කීවා “අම්මේ! මම සීයව හීනෙන් දැක්කා.සීයා සමඟ තවත් තරුණ පිරිමි දෙන්නෙක් හිටියා. එක් අයෙක් කිළුටු ඇඳුම් ඇඳගෙනයි හිටියේ. අනිත් එක්කෙනා කකුලක් නොන්ඩියි. එයා මගේ අතට කඩදාසි කොළ කෑල්ලක් දුන්නා. ඒ කඩදාසියේ තිබුණේ “මළවුන් ගෙන්වා කතා කරන්න” කියලා. ඒ තරුණ දෙන්නව මම කවදාවත් දැකපු අය නම් නොවේ” ය කියා ලොකු දුව ඒ අයගෙ හැඩහුරුකම් විස්තර කළා. මේ වගේ තරුණ සහෝදර පිරිමි ළමයි දෙන්නෙක් අපේ නෑ ගෙදරක හිටියා. ඒ දෙන්නා 1984/85 කාලයේ කොටි ත්‍රස්තවාදීන් අතින් මරණයට පත් වුණා.ලොකු දුව දැකපු හීනයට අනුව එක්තරා දේවාලයකට ගිහින් පූජාවක් පවත්වා මළවුන් ගෙන්වා කතා කළා. ඒ වෙලාවෙ තාත්තා ගෙ ආත්මය ආවා. පළමුව ම ඇහුවා මොනවාද වුවමනා කියලා. අරක්කුයි සුරුට්ටුයි ඉල්ලුවා. මෙතැන දේවාලයක් නිසා ඒවා දෙන්න බැහැ කීවා. “පුංචි දූ ඔයාට කොයි තරම් ආදරයෙන් ද මම වැඩ කළේ. ඔයාට ඉගැන්නුවේ කොයි තරම් බලාපොරොත්තු තියා ගෙන ද? ඔයාට හොඳ විවාහයක් කර දෙන්න කොයි තරම් ආසාවෙන් ද මම හිටියේ. ඒත් ඔයා මම අසනීපයෙන් ඉන්දැද්දි මාව බලන්න ආවේ නෑ” කීවා.“අනේ! තාත්තෙ, තාත්තා අසනීපෙන් බව මම දන්නේ නෑ. මට කවුරුවත් දැනුම් දුන්නේ නෑ” කියලා මම අඬන්න පටන් ගත්තා.“පුංචි දූ අඬන්න එපා. ඔයා දුක් විඳින බව මම දන්නවා. ඔයාගෙ කැමැත්තට විවාහ වුණත් දැන් ඔයාම දුක් විඳිනවා නේද? මම එපා ය කියද්දි නේද? ඔයා ඕක කරගත්තේ. දැන් කරන්න දෙයක් නැහැ. මම ඔය මිනිහගෙ අතපය කඩනවා. මම ඔය හැම දෙයක් ම බලාගෙන ඉන්නේ” යි කීවා.මාස හයක් ගත වුණේ නෑ. මගේ මහත්තයා අනතුරකින් අතපය කඩා ගෙන රෝහල් ගත වෙලා හිටියා. මාස ගණනකින් ගෙදර ආවෙ නැති මහත්තයාව අපි රෝහලෙන් ගෙදරට අරගෙන ඇවිත් සාත්තු සප්පායම් කළා.උණු වතුරෙන් නාවා කවා පොවා ප්‍රතිකාර කළා. යන්න එන්න පුළුවන් තත්ත්වයට සනීප වුණා. දවසක් මම ඉස්කෝලෙ ගිය වෙලාවෙ එයා අපට නොකියා ම රස්සාව කරන දිහාවට ගිහින් තියෙනවා.අද රේවතී කායිකවත් මානසිකවත් මහත් පීඩාවකට පත්ව සිටී. එහෙත් තමන්ගේ රැකියාවේ සියලු කටයුතු හා සමාජ කටයුතු මැනවින් ඉටු කරන්නීය. සිල් සමාදන් වී භාවනා කරන කොට සියලු රෝග යටපත් වී යන බව කියන්නීය.මතුගමමහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aa1103061</link>
    <topic>ආණ්ඩුව පෙරළන්න තව හුඟාක් කාලයක් බලා ඉන්න වේවි</topic>
    <author>සුනිල් දයා අල්විස්</author>
    <content>මේ ඡන්දය ආණ්ඩු පෙරළන ඡන්දයක් නොවේ-ජනපතිසුනිල් දයා අල්විස්පළාත් පාලන ඡන්දය ආණ්ඩු පෙරළන මැතිවරණයක් ලෙස ඇතැමුන් විසින් හඳුන්වනු ලබන නමුත් ආණ්ඩුව පෙරළීමට තව බොහෝ කාලයක් බලා සිටිය යුතු බවත්, දැන් උදාවී තිබෙන්නේ, පවතින ආණ්ඩුවත් සමඟ එක් වී රට ගොඩනඟන වැඩපිළිවෙළ සමඟ ඉදිරියට යෑමේ අවස්ථාව බව මහින්ද රාජපක්ෂ ජනාධිපතිතුමා පවසයි.ජනාධිපතිතුමා ඒ අදහස් පළ කෙළේ එක්සත් ජනතා නිදහස් සන්ධානයේ කොළඹ දිස්ත්‍රික් ක්‍රියාකාරිකයන් අමතමිනි. එහිදී ජනාධිපතිතුමා මෙසේද පැවැසීය.”මේ වගේ රැස්වෙලා කථා කරන්න, දරුවෙක් පාසල් යවන්න බය වුණ යුගයක් තිබුණා. ඒ යුගය අපි අවසන් කළා. අද රටේ ජනතාව අපිත් එක්ක අත්වැල් බැඳගෙන ඉන්න බව දැනගෙන පිටරට බලවේගවලට කියලා අප අක්‍රිය කරන්න ඔවුන් උත්සාහ කරනවා. අප යම් කිසි අධිකරණයකට ගෙනියන්න ඕන නම් ඊට ක්‍රමවේදයක් තියනවා. ඕන කෙනෙක් අපරාධයක් කරලා තියනවා නම් ඊට දඬුවම් කරන්න පුළුවන්. ඒ පිළිබඳව සොයා බලන්න අපට පහසුකම් තියනවා.අපි අහන්නේ රජය කරපු අපරාධය මොකක්ද, කොටි ත්‍රස්තවාදීන් මර්දනය කරපු එකද, කැඩුණු රට එක් කරපු එකද, උතුර නැඟෙනහිර එක් කරපු එක ද, රටේ සමඟිය ඇති කරපු එක ද, සියලු ජනතාවට බියෙන් සැකෙන් තොරව ජීවත්වෙන්න පුළුවන් රටක් ගොඩනඟපු එකද, මානව අයිතිවාසිකම් කඩවුණාලු. ඒත් ඔවුන් අද අපේ මානව අයිතිවාසිකම් කඩ කරලා. අපිට කොටි තර්ජන එල්ල වෙනවා. අපේ විපක්ෂයේ මන්ත්‍රීවරු මේවට උල්පන්දම් දෙනවා.එදා අපේ වීරෝදාර රණවිරුවන් මානුෂික මෙහෙයුම ක්‍රියාත්මක කරද්දී ඔවුන්ගේ මානසිකත්වය බිඳින්න මේ අය මොනවද නොකිව්වේ. කිලිනොච්චි යනවා කියලා මැදවච්චි ගියා කිව්වා. අලිමංකඩ යනවා කියලා පාමංකඩ යනවා කිව්වා. දැන් අද ආයෙමත් මේකම කරනවා. අද අපේ ක්‍රීඩකයෝ මාතෘ භූමිය වෙනුවෙන් ක්‍රීඩා කරන කොට, අපි ඒ ක්‍රීඩකයෝ වෙනුවෙන් හොඳ ක්‍රීඩාංගණ හදලා දෙනකොට, අපේ ක්‍රීඩකයින් මානසිකව වට්ටන්න හදනවා. ත්‍රස්තවාදීන්ගෙන් රට නිදහස් කරද්දී එදා රට තුළ මතවාද ඇති කළා වගේ අදත් එහෙම කරනවා. අපේ ක්‍රීඩකයින්ගේ මානසිකත්වය වට්ටන්න ව්‍යාපාර ආරම්භ කර තියනවා.අපේ ආණ්ඩුව අද ශක්තිමත්. රටේ සාමය ඇති කරලා සංවර්ධනය ඇති කිරීමේ වැඩපිළිවෙළ දියත් කරලා තියනවා. මහා පරිමාණයේ සංවර්ධනයක් මේ රට තුළ ඇති කළා. අපි කොළඹ පළාත තුළ ජල යෝජනා ක්‍රම හැම ප්‍රදේශයකට ලබා දීමේ වැඩපිළිවෙළ දියත් කරලා තියනවා. 2012 වෙනකොට හැම නිවසකටම විදුලිය ලබාදීමේ වැඩපිළිවෙළට අපි යනවා. ඒ වගේම කොළඹ දිස්ත්‍රික්කය තුළ හැම නිවෙසකටම ජලය ලබාදීමේ වැඩපිළිවෙළට යන්න අපි සූදානම් වෙලා තියනවා.අද අරලියගහ මන්දිරයේ තියෙන්න මල් නෙවේ. එළවුළු. අපිට සාරවත් පොළවත් තියවා.අපි පවුල් දස ලක්ෂයක ආර්ථිකය ගොඩනඟා ගැනීම සඳහා වැඩපිළිවෙළක් සකස් කරන්න දැන් තීන්දු කරලා ක්‍රියාත්මක කරලා තියනවා. මල් පෝච්චිය, එළවුළු පෝච්චියක් කරගන්න. ඒ තුළින් මේ රටට ලොකු සේවයක් කරන්න පුළුවන්. මේ රටේ ජනතාව තවමත් අපිත් එක්ක ඉන්නවා කියන එක එය ඔප්පු කරන්න අද තමුන්නාන්සේලාට අවස්ථාවක් ලැබෙනවා. ඔබ අපත් සමඟ අත්වැල් බැඳගන්න. අපි එකතුවෙලා මේ රට ඉදිරියට ගෙන යමු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aa1103062</link>
    <topic>පොළොන්නරුව එජාප බල මණ්ඩල රැස්වීමේදී රනිල්-සජිත් දෙපාර්ශ්වය එළිපිට ගැටෙති</topic>
    <author>චන්දන බණ්ඩාර</author>
    <content>මාධ්‍යවේදියකුට පහරදී කැමරාව උදුරා ගෙන පලවා හැරලාචන්දන බණ්ඩාරපොළොන්නරුව දිස්ත්‍රික්කයේ එජාප බල මණ්ඩල රැස්වීම කරු ජයසූරිය මහතා ගේ ප්‍රධානත්වයෙන් ආරම්භ වූ අවස්ථාවේ දෙපිරිසක් අතර හටගත් ගැටුමක් හේතුවෙන් පසුගියදා දැඩි නොසන්සුන්තාවක් හටගෙන තිබේ.එජාප සාමාජිකයන් දෙකට බෙදී එකිනෙකාට එරෙහිව කළහකාරි ලෙස හැසිරෙන්නට පටන් ගැනීම නිසා එම දේශපාලන බල මණ්ඩල රැස්වීම අසාර්ථක වී ඇති අතර සිද්ධිය පිළිබඳ ඡායාරූප ගත් ජාතික පුවත්පතක පොළොන්නරුව වාර්තාකරුවකුට රැස්වීම් ශාලාවේදී පහරදී ඔහුගේ කැමරාව උදුරා ගෙන පලවා හැර තිබේ.එයින් පසුදින මාධ්‍යවේදියාගේ කැමරාව ඔහුගේ නිවෙස අසලට ගෙනැවිත් දමා තිබී හමුවී ඇත. හිරිහැරයට පත් මාධ්‍යවේදියා මේ පිළිබඳව පොළොන්නරුව පොලිසියට පැමිණිලි කැර ඇති අතර පොලිසිය ඒ සම්බන්ධයෙන් වැඩිදුර පරීක්ෂණ පවත්වයි. එක්සත් ජාතික පක්ෂයේ රනිල් - සජිත් දෙපාර්ශ්වයේ ගැටුම දැන් එළිපිට ම ප්‍රාදේශීය වශයෙන් ප්‍රදර්ශනය වන්නට පටන් ගෙන ඇති අතර එළැඹෙන පළාත් පාලන මැතිවරණයේ එජාප ප්‍රචාරක කටයුතු දැඩි පසුබෑමකට ලක්ව තිබේ.එජාපයෙන් නාමයෝජනා දුන් අපේක්ෂකයන් පවා මේ වනවිට එක්සත් ජනතා නිදහස් සන්ධානයේ සාමාජිකත්වය ලබා ගැනීමට ඉදිරිපත්ව ඇති අතර ඉකුත්දා පොළොන්නරුව ‘හොලිඩේ ඉන්’ හෝටලයේ දී පැවති එජාප බල මණ්ඩල රැස්වීම දරුණු ගැටුම්කාරී තත්ත්වයකට වර්ධනය වී මාධ්‍යවේදියාගේ කැමරාව උදුරා ගෙන ඔහුට පහරදී ශාලාවෙන් එළියට දැමීමට තරම් එය ප්‍රචණ්ඩ තත්ත්වයකට පත්ව ඇති බවත් වාර්තා වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aa1103063</link>
    <topic>ලොව සුපිරි සංචාරක ආයෝජකයෝ ශ්‍රී ලංකාවට එති</topic>
    <author>සාගරිකා දිසානායක</author>
    <content>සාගරිකා දිසානායකශ්‍රී ලංකාව ලෝකයේ වඩාත් ආකර්ෂණීයම සංචාරක ගමනාන්තයක් බවට පත් වීමෙන් පසු ලෝකයේ ප්‍රධාන පෙළේ සංචාරක හෝටල් සමාගම් මෙරට මහා පරිමාණ ආයෝජන සිදු කිරීමට පෙළඹී ඇතැයි ආර්ථික සංවර්ධන නියෝජ්‍ය ඇමැති ලක්ෂ්මන් යාපා අබේවර්ධන මහතා පවසයි.ඒ අනුව ලෝ ප්‍රකට ෂැංගි‍්‍රලා, මැරියට් සහ සෙවන්සීස් වැනි සුපිරි ගණයේ හෝටල් ජාල මෙරට ළඟදීම ඉදිකිරීමට පියවර ගැනෙයි. ඩොලර් බිලියන ගණනක් වටිනා මෙබඳු ආයෝජන මඟින් ඉතා උසස් ගණයේ අධි සුඛෝපභෝගී කාමර තැනෙන අතර එමඟින් වඩාත් ඉහළ පෙළේ සංචාරකයන් ශ්‍රී ලංකාවට ආකර්ෂණය කැර ගත හැකි බවත් විශ්වාස කෙරේ.දැනට සංචාරක ව්‍යාපාරයෙන් ලබන මුදල මෙන් කිහිප ගුණයකින් ඉහළ මුදලක් මේ නව ආයෝජන හරහා විදේශ විනිමය ලබාගත හැකි බවත් ඇමැතිවරයා පවසයි. දැනට යාල කුච්චවේලි, කල්පිටිය හා ත්‍රිකුණාමලය වැනි ප්‍රදේශවල සංචාරක නිවහන් ඉදිකිරීම් සඳහා ඉඩම් පහසුකම් ඇත.මෙම ඉඩම් අක්කරයක් රුපියල් මිලියන 20 බැගින් ආයෝජකයන්ට අලෙවි කරන අතර එක් ආයෝජකයෙක් අක්කර දහයක් හෝ ඊට වැඩි ප්‍රමාණයක් මිලදී ගන්නේ නම් පමණක් ඉඩම් ලබා දෙන බව ද ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aa1103064</link>
    <topic>ලිබියානු ජනතාවගේ ජීවිත සුරක්ෂිත කරන්න</topic>
    <author/>
    <content>ශ්‍රී ලංකා ජනපති ලිබියානු නායකයාට කියයිලිබියානු ජනතාවගේ ජීවිත සුරක්ෂිත කරන ලෙසත්, එරට සාමාන්‍ය ජන ජීවිතය පවත්වා ගෙන යෑම සඳහා සාමකාමී වාතාවරණය නොපමාව ඇති කිරීමට පියවර ගන්නා ලෙසත් මහින්ද රාජපක්ෂ ජනාධිපතිතුමා ලිබියානු නායක මුහම්මර් අල් ගඩාෆි මහතා ගෙන් ඉල්ලා සිටි බැව් වාර්තා වෙයි.ජනාධිපති මාධ්‍ය අධ්‍යක්ෂ ජෙනරාල් බන්දුල ජයසේකර මහතා මේ සම්බන්ධයෙන් ‘සිළුමිණ’ ට විශේෂ ප්‍රකාශයක් නිකුත් කරමින් කියා සිටියේ ඉකුත් සිකුරාදා ලිබියානු නායකයා සහ මහින්ද රාජපක්ෂ ජනාධිපතිතුමා අතර පැවති දුරකථන සංවාදයකදී මේ බව සඳහන් වූ බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aa110306_1</link>
    <topic>ලිබියාවේ සිටි තවත් ශ්‍රී ලාංකිකයෝ් පිරිසක් මවු බිමට පැමිණෙති</topic>
    <author/>
    <content>ලිබියාවේ රැකියා සඳහා ගොස් සිටි ශ්‍රී ලාංකිකයන් සියයකට අධික පිරිසක් පෙරළා ඊයේ ශ්‍රී ලංකාවට පැමිණියහ. ඔවුන් රැගත් විශේෂ ගුවන් යානය කටුනායක බණ්ඩාරනායක අන්තර්ජාතික ගුවන් තොටුපළට ඊයේ පැමිණියේ ය.ලිබියාවේ සිටින සියලුම ශ්‍රී ලාංකිකයන් ගෙන්වා ගැනීමට ශ්‍රී ලංකා රජය විශේෂ වැඩපිළිවෙළක් ක්‍රියාවට නංවා ඇති අතර ඒ යටතේ මීට පෙර ශ්‍රී ලාංකිකයන් සිය ගණනක් අවස්ථා කිහිපයකදී ශ්‍රී ලංකාවට පැමිණියහ.මේ අතර ලිබියානු නායක කර්නල් මුවම්මර් ගඩාෆි සහ මහින්ද රාජපක්ෂ ජනාධිපතිතුමා අතර ඉකුත් සිකුරාදා දුරකථන සංවාදයක් ද පැවැත්විණ. මෙහිදී ලිබියානු නායකයාගෙන් විශේෂ ඉල්ලීමක් කළ ශ්‍රී ලංකා ජනාධිපතිතුමා සඳහන් කෙළේ; ලිබියානු ජනතාවගේ ජීවිත සුරක්ෂිත කිරීම සඳහා නො පමාව එරට සාමය ස්ථාපිත කිරීමට පියවර ගන්නා ලෙස ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aa1103065</link>
    <topic>රජයේ සේවක බහුතරය බුලත් කොළයට</topic>
    <author>අරුණි මුතුමලී</author>
    <content>එජාප ජවිපෙ අපේක්ෂකයොත් සන්ධානයට එතිඅරුණි මුතුමලීපළාත් පාලන මැතිවරණයේදී රාජ්‍ය සේවකයන් අති බහුතරයකගේ විශ්වාසය එක්සත් ජනතා නිදහස් සන්ධානය කෙරෙහි පවතින බව ඉඩම් හා ඉඩම් සංවර්ධන ඇමැති ජනක බණ්ඩාර තෙන්නකෝන් මහතා පෙන්වා දෙයි.යුද ජයග්‍රහණය සමඟ රටට උදා කළ සාමකාමී වාතාවරණය පිළිබඳවත්, අන්තර්ජාතික වශයෙන් ත්‍රස්තවාදය පරාජය කිරීම සඳහා ගන්නා උත්සාහයත් රාජ්‍ය සේවකයන්ගේ ප්‍රශංසාවට ලක්ව ඇති අතර රටේ ආරක්ෂාව තහවුරු කිරීම නිසා ජනාධිපතිතුමා කෙරෙහිවිශ්වාසය ගොඩනැඟී තිබෙන බව අධ්‍යාපන නියෝජ්‍ය ඇමැති ගාමිණි විජිත්මුණි සොයිසා මහතා පවසයි.ඉදිරියේදී රාජ්‍ය සේවකයන්ගේ ආර්ථික මට්ටම ඉහළ දැමීම සඳහා රජයේ අවධානය යොමු කර තිබීම නිසා ද ආණ්ඩු පක්ෂයේ බලය තවදුරටත් තහවුරු කිරීමට රජයේ සේවකයන් ඉදිරිපත් වනු ඇති බව ද අමාත්‍යවරුන්ගේ මතයයි.ත්‍රස්තවාදය තුරන් කිරීම පිළිබඳව ජනතාවගේ එකඟතාව තවදුරටත් තහවුරු කිරීම සඳහා මේ පළාත් පාලන මැතිවරණය වැදගත් වන අතර රටේ බුද්ධිමතුන් ලෙස ගැනෙන රාජ්‍ය සේවකයන්ගේ හැසිරීම සමස්ත ජනතාවට මැතිවරණය පිළිබඳ යම් අදහසක් ලබා ගැනීමේ දී උපකාරී වන බව ද ඔවුහු පවසති.මේ අතර දිවයිනේ ඇතැම් ප්‍රදේශවල එජාප හා ජවිපෙ මෙන්ම ස්වාධීන කණ්ඩායම්වල අපේක්ෂකයන් සන්ධානයට එක්වීමේ ප්‍රවණතාවක් ද දක්නට ඇති බව පවසන අමාත්‍යවරු මේ කරුණු සලකා බලන විට හෙට පැවැත්වෙන තැපැල් ඡන්දයෙන් මෙන්ම මාර්තු 17 දින පවත්වන ඡන්ද විමසීමේදී සන්ධානය විශිෂ්ට ජයක් අත්කරගැනීම වැළැක්විය නොහැකි බව ද ප්‍රකාශ කරති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aa1103066</link>
    <topic>රටේ දැවැන්තම ග්‍රාමීය සංවර්ධනයට මුල පිරූ සන්ධානයට විශිෂ්ට ජයක්</topic>
    <author>ඉන්දික පොල්කොටුව</author>
    <content>- ඇමැති කෙහෙළියඉන්දික පොල්කොටුවමෙරට ඉතිහාසයේ පළාත් පාලන ආයතන හරහා දැවැන්තම ග්‍රාමීය සංවර්ධනය සිදු වූයේ ගත වූ පස් වසරේදී බැවින් කිසිදු අපහසුවකින් තොරව මෙවර පළාත් පාලන මැතිවරණයෙන් සන්ධානය විශිෂ්ටම ජයක් හිමි කැර ගන්නා බව ජනමාධ්‍ය හා ප්‍රවෘත්ති ඇමැති කැබිනට් ප්‍රකාශක කෙහෙලිය රඹුක්වැල්ල මහතා පවසයි.ග්‍රාමීය සංවර්ධනය වෙනුවෙන් වැඩ කටයුතු කිරීම සඳහා කෝටි සංඛ්‍යාත ගණනින් මුදල් ප්‍රතිපාදන ලබා දෙමින් මෙරට ඉතිහාසයේ පළමු වරට ගමේ මන්ත්‍රීවරයාට පූර්ණ ආත්ම ගෞරවය ලබා දුන්නේ වත්මන් ආණ්ඩුව යැයි ද ඒ මහතා පැවසීය.ගමේ ප්‍රජා ශාලාවට පුටුවක් පවා ලබා දීමට නොහැකිව හෑල්ලු වී තිබු පළාත් පාලන මන්ත්‍රී ධුරය මැති සබේ මන්ත්‍රී ධුරයක් තරම් ශක්තිමත් කළේ මහින්ද රාජපක්ෂ ජනාධිපතිතුමා බවත් එමඟින් ගමේ මන්ත්‍රීවරයාට මේ වන විට සැබෑ වටිනාකම හිමිව ඇති බවත් හෙතෙම කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aa1103067</link>
    <topic>ශ්‍රී ලංකා ක්‍රිකට් කණ්ඩායම කායික මානසික දෙඅංශයෙන්ම ස්ථාවරයි</topic>
    <author/>
    <content>- ක්‍රීඩා ඇමැතිශ්‍රී ලංකා ක්‍රිකට් කණ්ඩායම මනා කායික හා මානසික යෝග්‍යතාවකින් යුතුව ඉදිරි තරග ජය ගැනීමේ නිසැක විශ්වාසයෙන් පසුවන බව ශ්‍රී ලංකා ක්‍රිකට් කණ්ඩායමේ නායක කුමාර සංගක්කාර මහතා තමාට පැවසු බැව් ක්‍රීඩා ඇමැති මහින්දානන්ද අලුත්ගමගේ මහතා පවසයි.මේ වන විට ලකුණු ලබා ගැනීමේ වේගය අතින් ඒ කාණ්ඩයේ රටවල් අතර මුල් තැනට පත්ව සිටින ශ්‍රී ලංකා ක්‍රිකට් කණ්ඩායම පන්දුවට පහරදීම, පන්දු රැකීම හා පන්දු යැවීම යන ත්‍රිවිධ අංශයෙන්ම ස්ථාවර තත්ත්වයක පසුවෙයි.ඉකුත් දා පැවති කෙන්යාව සමඟ තරගයේදී වේග පන්දු යවන ලසිත් මාලිංග ලෝක වාර්තාවක් පිහිටුවමින් කඩුලු ත්‍රිත්වයක් ලබා ගත් අතර ඉදිරි අභියෝගාත්මක තරගවලට පහසුවෙන් මුහුණ දෙන ලකුණු පළ කරන අවස්ථාවක් ලෙසත් ක්‍රීඩා විචාරකයෝ අදහස් පළ කළහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aa1103068</link>
    <topic>පානීය ජල හා සනීපාරක්ෂක පහසුකම් අතින් දකුණු ආසියාවේ ඉහළම තැන ශ්‍රී ලංකාවට</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහග්‍රාමීය හා නාගරික ජනතාවට උසස් ප්‍රමිතියෙන් යුත් පානීය ජල පහසුකම් හා සනීපාරක්ෂක, වැසිකිළි හා මූලික සෞඛ්‍ය පහසුකම් ලබාදීම අතින් දකුණු ආසියාවේ ඉහළම තැන ලබා ගැනීමට ශ්‍රී ලංකාවට හැකි වී ඇතැයි අන්තර් ජාතික සහයෝගීතා සංවිධානයක් මඟින් කළ අලුත්ම සමීක්ෂණයක් මඟින් හෙළි වී ඇත.ලෝක සෞඛ්‍ය සංවිධානයේ උපදෙස් හා ආධාර ඇතිව ක්‍රියාත්මක වන වෝටර් එයිඩ් (Water Aid) නම් අන්තර්ජාතික සුබසාධක සංවිධානයක් කර ඇති එම සමීක්ෂණය අනුව හෙළි වී ඇත්තේ පසුගිය කාලයේ මෙරට ක්‍රියාත්මක මහා පරිමාණ ජලාපවාහන ව්‍යාපෘති හා ග්‍රාමීය ජල සම්පාදන හා සනීපාරක්ෂක ව්‍යාපෘති නිසා මෙරට ජල පාරිභෝගික මට්ටම ඉහළ ගොස් ඇති බවයි.‘වෝටර් එයිඩ්’ ආයතනයේ ආසියා කලාපයේ උපදේශක මුස්තාපා ටර්ෆුරි මහතා පවසන්නේ ශ්‍රී ලංකාවේ ජනගහනයෙන් සියයට 91 කට සනීපාරක්ෂක, වැසිකිළි හා මූලික සෞඛ්‍ය පහසුකම් රජය මඟින් ලබා දී ඇති බවත් මෙරට ජනතාවගෙන් සියයට 90 කට පිරිසුදු පානීය ජලය ලබා දෙන බවත් මෙම ගවේෂණයෙන් හෙළි වූ බවයි. එසේ වුවත් ඉන්දියාවේ රජය හා පළාත් පාලන ආයතන මඟින් සනීපාරක්ෂක හා සෞඛ්‍ය පහසුකම් නිසි ලෙස ලබා දී ඇත්තේ එරට මුළු ජනගහනයෙන් සියයට 31 කට පමණක් බවත් එරට පානීය ජල පහසුකම් ලබා දී ඇත්තේ මුළු ජනගහනයෙන් සියයට 88 කට පමණක් බවත් මේ ගවේෂණයෙන් හෙළි වෙයි.මීට අමතරව බංගලාදේශයේ සනීපාරක්ෂක හා වැසිකිළි පහසුකම් ඇත්තේ සියයට 53 කටය. එරට පානීය ජල පහසුකම් ඇත්තේ ජනගහනයෙන් සියයට 80 කට පමණක් බව ද මින් හෙළි වෙයි.පාකිස්ථානයේ ද සනීපාරක්ෂක හා වැසිකිළි පහසුකම් ඇත්තේ අපට බෙහෙවින් අවම ලෙසය. ඒ ජනගහනයෙන් සියයට 45 කට පමණි. ජල පහසුකම් ඒ රටේ ජනගහනයෙන් සියයට 90 කට ලබා දී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aa1103069</link>
    <topic>වේයන්ගොඩ-ද.කළුතර අතර විදුලි දුම්රිය සේවාවක්</topic>
    <author>තාරක වික්‍රමසේකර</author>
    <content>තාරක වික්‍රමසේකරකොළඹ නගරයට පිවිසෙන ජනතාවට කඩිනමින් පැමිණීමට හා මඟීන් ගේ වැඩි පහසුව පිණිස වේයන්ගොඩ හා දකුණු කළුතර අතර විදුලි දුම්රිය සේවාවක් ඇරැඹීමට කටයුතු කරමින් සිටින බව දුම්රිය සැලසුම් අධ්‍යක්ෂ විජය සමරසිංහ මහතා පවසයි.මේ සඳහා දුම්රිය දෙපාර්තමේන්තුව විසින් මොරටුව විශ්වවිද්‍යාලය ශ්‍රී ලංකා විදුලිබල මණ්ඩලය, විදුලිබල හා බලශක්ති අමාත්‍යාංශය සමඟ අත්වැල් බැඳගෙන ඇත. මේ වනවිට මොරටුව විශ්වවිද්‍යාලය මඟින් ශක්‍යතා අධ්‍යයනයක් සිදු කරමින් සිටින අතර මේ සඳහා චීන රජයේ ආධාරයෙන් විදුලි දුම්රිය 7ක් ලබාගැනීමට නියමිතය.එසේම ඩීසල් එන්ජින් ද විදුලි දුම්රිය ලෙසින් ධාවනයට සැකසීමේ වගකීම දුම්රිය දෙපාර්තමේන්තුවේ ඉංජිනේරු අංශය විසින් බාරගෙන ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ab1103068</link>
    <topic>බටු... මිරිස්වලට...පක්ෂ දේශපාලනයක් නැහැ</topic>
    <author>කේ. සී. ජේ. රත්නායක</author>
    <content>ලසිත් මාලිංග රූපවාහිනිය ඔස්සේ ලෝකයට කී කතාවේ කොටසක් එසේය. කඩුලු ත්‍රිත්වයක් සමඟ අඩු ලකුණු ගණනකට කඩුලු හයක් දවා ගනිමින් ලෝක වාර්තාවක් පිහිට වූ ලසිත් මාලිංග එසේ කියමින් සිටින අතරතුර මට එක්වරම අතීත කතා දෙක තුනක් සිහියට නැඟින, “ගවේෂණාත්මක ප්‍රවෘත්ති” සැපයීම සම්බන්ධයෙන් කුප්‍රකට වෙබ් අඩවියක් හා මෙරට සති අන්ත පුවත්පතක වෛද්‍ය වයිට් සම්බන්ධයෙන් යම් යම් දේ පළ කැර තිබිණ. තනි වචනයෙන් කිවහොත් ඒ සියල්ල අවලාදයන්ය.එහෙත් ඇතැම්හු ඒ කෙළතොළු කතා අන් අයට ද කියමින් කුණු රසය තලු මරා කෑහ. ඉන්දියාවේ සචින් තෙන්ඩුල්කාර් සහ තවත් සුපිරි ක්‍රිකට් ක්‍රීඩකයෝ කිහිප දෙනෙක් වෛද්‍ය වයිට් ගෙන් ප්‍රතිකාර ලබා සුවපත් වී ඒ පිළිබඳව ප්‍රසිද්ධියේ කෘතඥතාව පළ කළහ. සුපිරි නර්ථන ශිල්පියෝ කිහිප දෙනෙක් ද ඒ අතර වෙති.දැන් අලුත්ම උදාහරණය ලසිත් මාලිංගය. මේ ශ්‍රී ලංකාවට ලැබෙන ගෞරවයකි. ඒ ගෞරවය කිළිටි කරන්නේ කවුද? කුමක් සඳහා ද? ඊට හේතුව එක්කෝ සීමාන්තික පව්කාරකමය. නැතිනම් ඉහවහ ගිය මෝඩ පණ්ඩිතකමය. ශ්‍රී ලංකාව ලබා ගන්නා සෑම ජයග්‍රහණයක්ම කිළිටි කිරීමට, අවතක්සේරු කිරීමට වෘත්තීය කුලී හමුදාවක් සිටින බව ඇත්තය. ඔවුන් අතින් නිහඬ අමිල සේවයක යෙදී සිටින වෛද්‍ය වයිට් වැනි අය ද ප්‍රහාරයට ලක් වෙයි. ශ්‍රී ලංකාවට එරෙහිව රටින් පිටත මෙන්ම රට ඇතුළේ ද ක්‍රියාත්මක වන දුෂ්ට ව්‍යාපෘතිය හා ඊට මුහුණ දිය යුතු ආකාරය පිළිබඳව මේ සිද්ධිය තවත් හොඳ නිදසුනකි. බල්ලෝ බුරන මුත් තවලම මඟ නතර වන්නේ නැත.සලාදයෙන් විලි වසාමීට වසරකට පමණ පෙර අමෙරිකා එක්සත් ජනපදයේ අමුතු පන්නයේ ව්‍යාපාරයක් දියත් කෙරිණ. රූමත් ලලනාවෝ ගෝවා කොළවලින් ලැම ආවරණය කැර ගෙන සිටියෝය. තවත් කාන්තාවෝ එළවළු හා සලාද කොළවලින් මුළු සිරුරේම විලි වසා ගෙන වුන්හ. ඔවුන් මේ අමුතු ව්‍යාපාරය ගෙන ගියේ නිර්මාංශ ආහාර ජනපි‍්‍රය කරවීමටය. ඊට නායකත්වය දී තිබුණේ ලතින් අමෙරිකාවේ සුප්‍රකට විප්ලවවාදියකුගේ ලේ උරුමය ඇති කාන්තාවකි. කෙසේ වෙතත් එය ඉතා ආකර්ෂණීය ප්‍රචාරක ව්‍යාපාරයක් විය.අද දවසේ සැබෑ විප්ලවය පටන් ගත යුත්තේ තක්කාලි - බෝංචි හා ගෝවා ගෙඩිවලින් බව ඔවුන් ලෝකයට දුන් පණිවිඩයයි. ලෝක ආහාර හා කෘෂිකර්ම සංවිධානය අද අනාවැකි පළ කරමින් සිටින්නේ ළඟ ළඟම එන ආහාර අර්බුදය ජය ගැනීමට නොපමාව ක්‍රියාත්මක විය යුතු බවයි. එහෙත් ශ්‍රී ලංකාවට ඊටත් වඩා පෙර දැක්මක් තිබිණ. “අපි වවමු රට නඟමු” වැඩ පිළිවෙළ රජයේ ප්‍රමුඛ ප්‍රතිපත්තියක් බවට පත්වූයේ මීට වසර ගණනාවකට පෙරය. වී ගොවිතැන අතින් වාර්තාගත අස්වැන්නක් ලබා ගැනීමට ද සමත් විය. එහෙත් ඒ පමණකින් සෑහීමකට පත් විය හැකි ද? අනපේක්ෂිත ලෙස ඉල්ලුම ඉහළ යයි. අනෙක් පැත්තෙන් කාලගුණ විපර්යාසයක් හේතු කොට ගෙන ලොව පුරා වගා බිම් හෙක්ටයාර් මිලියන ගණනක් විනාශයට පත්වෙමින් තිබේ.‘වවන්නෝ - දිනන්නෝ’බල ශක්තිය සඳහා කෘෂිකාර්මික නිෂ්පාදන යොදා ගැනීම නිසා ලෝක වෙළෙඳපොළේ තිරිඟු වැනි ද්‍රව්‍ය මිල සියයට සියයකින් ඉහළ නැඟ තිබේ. කිරි සහ බිත්තර මිල දවසින් දවස මිල ඉහළ යනු පෙනේ. ඒ සියල්ලක් මැද්දෙත් රාක්ෂයකු ලෙස තෙල් හා ගෑස් මිල පෙනී සිටින්නේය. මේ හැම ලකුණකින්ම මොනවට කියන්නේ මහා වගා විප්ලවයක අවශ්‍යතාවයි.වවන්නෝ දිනන්නෝ කීවේ අතීතයේදීය. වවන්නෝ රැකෙන්නෝ යනුවෙන් එය වර්තමානයේදී වෙනස් විය යුතුව තිබේ. එහි තේරුම නම් වගා බිම - ගොවිපොළ අමතක කළහොත් මතු පැවැත්මක් නැත යනුයි. “අපි වවමු - රට නඟමු” යැයී කීවත් හැමදාම වවන ඇත්තෝ වැවීමටත්- ඒ වවන දේවෙළෙඳපොළට ගොස් මිලට ගෙන පරිභෝජනය කරන්නෝ යනුවෙන් දෙකොට්ඨාසයක් නිර්මාණය වෙත් නම් වැවිල්ලකුත් නැත. රට නැඟිල්ලකුත් නැත. මෑතකදී අගනා ඡායාරූප කිහිපයක් අපගේ නෙතට හසු විය. ජනාධිපතිතුමා අරලියගහ මන්දිර භූමියේ වූ භෝග වගාවක් පාසල් සිසුන් කණ්ඩායමකට පෙන්වන අයුරු එහි දැක්විණ. මීට පෙර ඉතිහාසයේ කිසි දිනෙක අරලියගහ මන්දිර භූමියේ භෝග වගාවක් නොව කරපිංචා පැළයක්වත් තිබුණේ ද යනු දැනගන්නට නැත.එහෙත් ඒ භෝග වගාවන් අරලියගහ මන්දිරයේ දක්නට ලැබුණේ මීට වසර ගණනාවකට පෙර පටන්ය. රටේ ඉහළම තැනින් වගාවට මුල් තැන දී තිබිණ. මීට වසර කිහිපයකට පසුව අමෙරිකාවේ ජනාධිපති ධුරයට පත් බැරැක් ඔබාමා සහ ජනපති ආර්යා මිෂෙල් ඔබාමා ධවල මන්දිර භූමියේ භෝග වගාවක් පටන් ගත් අයුරු ඡායාරූප ඔස්සේ ලොව පුරා ප්‍රචාරය කෙරිණ. ධවල මන්දිරය ඒ ආදර්ශය ගත්තේ අරලියගහ මන්දිරයෙන් ද යනු දැන ගන්නට නැත. 2001 වසරේ එක්තරා දිනෙක මම අමරසිරි දොඩංගොඩ ඇමැතිවරයා හමුවීමට එවකට ඔහු පදිංචිව සිටි ජාවත්තේ සමුළු නිවාස සංකීර්ණයට ගියෙමි. මේස් බැනියමක් හා සරමක් හැඳ සිටි ඇමැතිවරයා තම ගෙවත්තේ වූ එළවළු පාත්තියකට සාත්තු කරමින් වුන්නේය. පැයකට අධික කාලයක් ගෙන සම්මුඛ සාකච්ඡාව පැවැත්වුණේ එතුමා ගේ එළවළු පාත්තිය අසල සිටිමින්ය. ඇමැතිවරයකු වුව ඔහු වගාවට ඇබ්බැහි වී සිටි බවක් පෙනෙන්නට විය. ඒ කාලයේ මහ මැතිවරණයකට දින නියම වී තිබිණ.“ඇමැතිතුමා ඡන්දේ පරාද වුණොත් ඔය වගාවෙන් වැඩක් වෙයි ද?” යනුවෙන් අමතර ප්‍රශ්නයක් නැඟුවේ ඔහුගෙන් සමු ගැනීමට ආසන්නව තිබියදීය.“...මේ බටු මිරිස්වලට පක්ෂ දේශපාලනයක් නෑ නේ... ඊළඟට එන කෙනා මටත් පිං දීලා කන්නේ නැතැ...” යැයි ඔහු ගත් කටටම කීවේය.ඇමැතිගේ සරුසාර ගෙවත්තඒ සිද්ධියෙන් තවත් වසර ගණනාවකට පසුව 2009 - 2010 කාලයේදී අපි තවත් වගාවක් දුටුවෙමු. කොළඹ 07, විජේරාම මාවතේ මෛත්‍රීපාල සිරිසේන ඇමැතිවරයාගේ නිල නිවසේ ගෙවත්තෙහි ද සරුසාර භෝග වගාවක් විය. තවත් එවැනි තැන් තිබිය හැකිය. එහෙත් අපේක්ෂාව වන්නේ රටේ ඉහළම තැන සිට පහළම තැන් දක්වාම පීදුණු භෝග වගාවන් දැක ගැනීමය. අපි දැන් රජයට ඔත්තුවක් දෙමු. ඉඩම් අමාත්‍යාංශය හා ඉඩම් ප්‍රතිසංස්කරණ කොමිෂන් සභාව හැරුණු විට රජයේ අනෙක් ලොකුම ඉඩම් හිමියා වන්නේ ශ්‍රී ලංකා ජම්රිය දෙපාර්තමේන්තුව විය යුතුය. දුම්රිය ස්ථාන - දුම්රිය මාර්ග දෙපස ශ්‍රී ලංකා දුම්රිය දෙපාර්තමේන්තුවට අයත් ඉඩම් කොතෙකුත් දැකිය හැකිය. මලකඩ කෑ රේල් පීලි, අබලන් සිල්පර, හා ගර්හිත කෝච්චි පෙට්ටි හා ළඳු කැලෑ මිස ඒ ඉඩම්වල අන් යමක් දැකගත නොහැක.සෞඛ්‍ය අමාත්‍යාංශය හා රටපුරා ව්‍යාප්ත වූ රෝහල් සතුව ද විශාල ඉඩම් පවතී. මේ ඉඩම් වගාවට යොදා ගත්තොත් නරක ද? යැයි අපි අසමු. අතීතයේදී පාසල්වල ආදර්ශ ගෙවතු වගා ඕනෑ තරම් තිබිණි. ප්‍රායෝගික කෘෂිකර්මයට අතපොත් තැබුණේ එතැනිනි.එහෙත් පසු කලෙක කෘෂිකර්ම විෂය වනාහී හීනෙන්වත් කුඹුරක් - වගා බිමක් නොදුටු අය විසින් පිළිතුරු ලියනු ලබන හුදු ප්‍රශ්න පත්‍රයක් බවට කෘෂිකර්ම විෂය විහිළුවක් විය.ඒ කාලයේ කෘෂිකර්මය හදාරණ සිසුන් රටකජු සඳහා පාත්ති සකස් කෙළේ සටහන් පොතේ මිස ඇත්ත මහ පොළවේ නොවේ. එහෙම කෘෂිකර්මය හැදෑරු අපට විභාගයෙන් සම්මාන සමාර්ථයක් ද ලැබිණ.ආකර්ෂණිය ප්‍රබෝධයක්කෙසේ වෙතත් මේ රැවටිල්ල දැන්වත් හමාර කළ යුතුව තිබේ. මේ කාරණා සඳහන් කෙළේ ගෘහ ආර්ථික ඒකක දස ලක්ෂයක් ගොඩ නැඟීමේ කාලීන මහා ව්‍යාපාරයට අත්වැලක් සැපයීමටය. ත්‍රස්තවාදය පරාජය කළා සේම මේ වගා විප්ලවය ද සාක්ෂාත් කර ගත යුතුය. ඒ සඳහා අවශ්‍ය වන්නේ උද්ඝෝෂණ නොව උද්යෝගය දනවන ව්‍යාපාරයන්ය. සටන් පාඨ වෙනුවට අවශ්‍ය කරන්නේ උපදේශාත්මක පාඨයන්ය. වගාව කෙරෙහි ජාතිය පොලඹවන ආකර්ෂණීය ප්‍රබෝධයක් ඒ සියල්ලට ඉහළින් අත්‍යවශ්‍ය වන්නේය.රූසිරි ළඳුන්ට ගෝවා කොළ ඇන්දීම අමෙරිකන් පන්නයේ වැඩකි. ඒවා අපට නොගැළපෙයි. එහෙත් “අපි වෙනුවෙන් අපි” වැනි ආකර්ෂණීය උද්යෝගීමත් ව්‍යාපාර දේශීය වශයෙන් කොතෙකුත් නිර්මාණය කැරගත හැකිය. ආහාර සුරක්ෂිතභාවයට පමණක් නොව පරිසරයේ අලංකාරයටත් ඩෙංගු වැනි වසංගත රෝග පතුරුවන තැන් අවම කිරීමටත් ගෙවතු වගා ව්‍යාපාරය හොඳ විසඳුමකි. අමරසිරි දොඩංගොඩ ඇමැතිතුමා සඳහන් කළ ආකාරයට බටු – මිරිස්වලට පක්ෂ දේශපාලනයක් නැත. එහෙත් බටු - මිරිස් හා පොල් සටන්පාඨ බවට පත් කරගෙන ගෙන යන බංකොළොත් විපක්ෂ දේශපාලනයට ද මේ වගා ව්‍යාපාරය හොඳ පිළිතුරකි.අද එළවළු - පොල් - සහ හාල් මිල පිළිබඳව රනිල් වික්‍රමසිංහ මහතා දේශපාලන වේදිකාවේ බෙරිහන් දෙනු දක්නට ලැබෙයි. මහත් පුදුමයකි. වික්‍රමසිංහ මහතා මේ බෙරිහන් දෙන්නේ ඔහුගේම අතීතයට එරෙහිවය. ජාවාරම්කාරයන්ට - කැසිනෝ සූදුකාරයන්ට අත දිග හැර බදු සහන දුන් ඔහු ගොවි ජනතාවගේ පොහොර සහනය කපා දැම්මේය. වී ගොවින් දිවිනසා ගත්තේ ඒ කාලයේදීය. කුඹුරු ගොඩකැර ගොඩනැඟිලි තැනීමට දිරි දුන්නේ ද රනිල් වික්‍රමසිංහ මහතාගේ එජාපෙ ආණ්ඩුවයි. කොටින්ම කිවහොත් කංකුන් මිටි පවා පිටරටවලින් ආනයනය කෙළේ රනිල් මහතා අගමැතිව සිටි කාලයේදීය. වී අලෙවි මණ්ඩලය වසා දමා වී ගබඩා ටේලර් සාප්පු බවට පත් කෙළේ ද එජාප ආණ්ඩු කාලයේදීය. මේවා ගැන අමුතුවෙන් තවත් කරුණු කිව යුතු නැත. එහෙත් පුදුමය වන්නේ මෙරට කෘෂිකර්මය හා ගොවි ජනතාවට පන්න - පන්නා පහර ගැසූ එජාපය අද එළවළු ගැන කතා කිරීමය. මෙයට හේතු දෙකක් ඇත. එක්කෝ එජාපය සිතන්නේ මෙරට ජනතාවට අමතක වීමේ රෝගය ඇති බවය. එසේත් නැත්නම් එජාපය තමන්ගේම අතීත කෙරුවාවට එරෙහිව හඬ නඟන්නේ ලැජ්ජාව නැතිකම නිසා විය යුතුය.කේ. සී. ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ab1103061</link>
    <topic>බ්ලේක් ගේ බෙලෙක්ක කතාව</topic>
    <author>සරත් පෙරේරා</author>
    <content>කොළඹ විශ්වවිද්‍යාලයේ නීති පීඨයේ ජ්‍යෙෂ්ඨ කථිකාචාර්ය, නීතිඥ ආචාර්ය ප්‍රතිභා මහානාමහේවාශ්‍රී ලංකාව ත්‍රස්තවාදය තුරන් කරමින් කටයුතු කර ඇත්තේ මිනිස් අයිතිවාසිකම් වළ දමන්නට නොව ඒවා සුරක්ෂිත කොට තහවුරු කිරීමට බව රොබට් බ්ලේක් මහතාට නොතේරීම කනගාටුවට කරුණකැයි කොළඹ විශ්වවිද්‍යාලයේ නීති පීඨයේ ජ්‍යෙෂ්ඨ කථිකාචාර්ය, නීතිඥ ආචාර්ය ප්‍රතිභා මහානාමහේවා මහතා පවසයි.සිළුමිණ සමඟ විශේෂ සම්මුඛ සාකච්ඡාවකට එක්වෙමින් මේ ප්‍රකාශය කළ මහානාමහේවා මහතා සිවිල් ජනතාව රැකගැනීමට ගතහැකි සියලුම පියවර ගත් රටක් ලෙස ශ්‍රී ලංකා ඇගයිය යුතුව තිබියදී එසේ නොකර අපරාධ චෝදනා නඟන්න උත්සාහ කිරීම බලවත් වරදකැයි කීය. එහිදී ආචාර්යවරයාගෙන් ඇසූ ප්‍රශ්න කීපයක් හා ඒවාට දුන් පිළිතුරු මෙසේය.* ත්‍රස්තවාදයෙන් ශ්‍රී ලංකාව ජයගත්තත් ශ්‍රී ලංකාවට විරුද්ධව කෙරෙන සතුරුකම් තවමත් තිබෙන බව පෙනෙනවා. ශ්‍රී ලංකාව යුද අපරාධ විනිශ්චය සභාවක් හමුවට ගෙන යා යුතු බවට ඇමෙරිකානු සහකාර රාජ්‍ය ලේකම් රොබට් බ්ලේක් මහතා කර ඇති ප්‍රකාශය ගැන කියන්නේ කුමක්ද?මේ රොබට් බ්ලේක් කියල තියෙන්නෙත් අමුතු කතාවක් නෙමේ. කොටි හිතවාදීන් ලෝකය පුරා කියාගෙන යන කතාවමනේ. ඔහුට කිසිම අයිතියක් නැහැ ස්වෛරී රටකට මෙහෙම බලපෑමක් කරන්න.ශ්‍රී ලංකාව කොහෙද කවද්ද යුද අපරාධ කරල තියෙන්නේ. ශ්‍රී ලංකාවේ ලෝකයේ හිටපු කුරිරුතම ත්‍රස්තවාදීන්ට කිරිදරුවන් ගැබිණි මව්වරුන් පවා ඝාතනය කළ ම්ලේච්ඡ ත්‍රස්වාදීන්ට විරුද්ධව නම් මෙහෙයුමක් කරලා ජයගත්තා. ඒක ලෝකයේ ඕනෑම රටකට තියන ශුද්ධ වූ අයිතියක්.සැප්තැම්බර් 11 ඇමෙරිකාවේ ලෝක වෙළෙඳ මධ්‍යස්ථානයට බින් ලාඩන් ගැහැව්වම ඇමෙරිකාවත් ලෝක ත්‍රස්තවාදයට විරුද්ධව යුද්ධයක් ආරම්භ කළේ නැද්ද.ඒක කරපු බින් ලාඩන්ව අද වෙනකම් ඇමෙරිකාවට හොයාගන්න බැරිවුණත් ලංකාව වනසපු ත්‍රස්තවාදියාව හොයල විනාශ කරන්න ශ්‍රී ලංකාවට පුළුවන් වුණා. මේකටද යුද අපරාධ කියල බ්ලේක් මේ කියන්නේ කියල අහන්න ඕනා. ප්‍රභාකරන් හිටිය නම් තමා මේ රටේ මානව හිමිකම් කඩකිරීම් යුද අපරාධ සිද්ධ වෙන්නේ. බ්ලේක් මහත්තයා කොටි ප්‍රතිරූපයක් වෙලා. ත්‍රස්තවාදීන්ට විරුද්ධව කළ මෙහෙයුමේ අවසාන දවස්වලදි කොටි මිනිස් පළිහක් විදියට යොදාගත් සාමාන්‍ය ජනතාව ගැන හිතල ගුවන් මෙහෙයුම් නවත්තල බර අවි යොදා ගැනීම නවත්තල සාමාන්‍ය ජනතාවගේ ආරක්ෂාවට රජය ආරක්ෂක හමුදාව ගන්න පුළුවන් හැම පියවරක්ම ගත්තා. එහෙම කළ නිසා තමයි ඒ අවස්ථාවෙන් ප්‍රයෝජන අරන් කොටින්ගේ පැත්තේ හිටපු සාමාන්‍ය ජනයා රජයේ පැත්තට පැනල ආවේ. බ්ලේක් මහත්තයා මේ කියන්නේ සාමයට කතා කළත් එන්නෙ නැති ත්‍රස්තවාදීන් හුරතල් කරන්න කියලද?. ත්‍රස්තවාදීන් විනාශ නොකළ නම් අදත් මේ රටේ කොතරම් සිංහල දෙමළ මිනිස්සුන්ට ජීවිත පූජා කරන්න වෙන්න තිබුණද.* බ්ලේක්ගේ ප්‍රකාශය කෙරුණේ අන්තර්ජාතික මානව හිමිකම් කවුන්සිලය රැස්වෙලා ඉන්න වෙලාවේ?ඒ විතරක් නෙවෙයි එක්සක් ජාතීන් ගේ ලේකම් වරයා පත්කරපු විද්වත් කමිටුව තමන්ගේ වාර්තා බාර දෙන්නත් කලිනුයි බ්ලේක් මේ ප්‍රකාශය කළේ. බ්ලේක්ගේ කතාවෙන් ඒ කමිටු වාර්තාවටත් අනිසි බලපෑමක් කෙරෙනවා. එයාට මෙහෙම ප්‍රකාශයක් කරන්න කිසිම අයිතියක් නැහැ.ශ්‍රී ලංකාව මානුෂික මෙහෙයුම සමයේ සිවිල් ජනතාවගේ ආරක්ෂාවට ගත් පියවරත් ඉන්පසුව උතුරු නැඟෙනහිර සාමාන්‍ය තත්ත්වය ඇතිකරන්න උගත් පාඩම් හා සංහිදියා ජනාධිපති කොමිසම ගෙන ඇති පියවරත් මහින්ද සමරසිංහ ඇමැතිවරයා ජගත් මානව අයිතිවාසිකම් කවුන්සිලයට හොඳින් පැහැදිලි කරදී තිබෙනවා.* යුද්ධයේ අවසාන දවස්වල වූ සිද්ධි ගැන පරීක්ෂණ ඕන කියල නේ බ්ලේක් මහතා කියා තිබෙන්නේ ඇමරිකා සෙනට් සභාවත් යෝජනාවක් සම්මතකර තිබෙන්නේ?එහෙම පරීක්ෂණ තමයි මේ උගත් පාඩම් හා සංහිඳියා කොමිසම උතුරු නැඟෙනහිර පළාත්වලටත් ගිහින් ඒ ජනතාවගෙනුත් සාක්ෂි ලබාගෙන කරන්නේ.ශ්‍රී ලංකාව බ්ලේක් මහතා කර ඇති ප්‍රකාශයට අනිවාර්යයෙන් විරෝධය පළ කර එය හෙළා දැකිය යුතුයි.ත්‍රස්තවාදය තුරන් කිරීම ගැන කළ යුත්තේ ශ්‍රී ලංකාව යුද අපරාධ කොමිසන්වලට දැක්කීම නොව ලංකාවට ජගත් සාම ත්‍යාගය ප්‍රදානය කිරීමයි. ත්‍රස්තවාදය ලෝකයෙන් තුරන් කළ යුතු බවත් එසේ කළ හැකි බවටත් මුළු ලෝකයටම අපේ යුගයේ පළමු ආදර්ශය දුන්නේ මේ ශ්‍රී ලංකාවයි. අපට අමුතු චෝදනා නොකර මේකෙන් ඇමරිකාව ඇතුළු ලෝකයේ කොයි රටත් පාඩමක් ඉගෙන ගත යුතුයි.* ජගත් මානව හිමිකම් කවුන්සිලය රැස්වී ඇති අවස්ථාවේ කොටි හිතවාදීන් ශ්‍රී ලංකාව අමාරුවේ දැමීමට දිගටම උත්සාහ කළ හැකියි නේද?ලෝකය පුරා ආධාර එකතු කරමින් ද ඩොලර් කෝටි ගණනින් වියදම් කරමින් ද කොටි මේ උත්සාහයේ දිගටම යෙදී සිටිනවා.කොටි තහනමත් ඉන්දියාව ඇතුළු හැම රටකම අලුත්කර තිබෙනවා.කොටි හිතවාදීන්ට කැනඩාව ඇතුළු රටවල් ගණනාවක නඩු තිබෙනවා. ශ්‍රී ලංකාවේ උතුරු නැගෙනහිර සාමය උදාවෙලා තිබුණත් එහෙම සාමයක් ඇතිවෙලා තියනවා කියල පිළිගත්තොත් කොටින් ඇතුළු විදේශවලට පැනගෙන සිටින දෙමළ ජනතාවට ආපසු මේ රටට එන්නට සිදු වෙනවා. එහෙම ආවේ නැතිනම් ඒ රටවලින් මේ රටට බලෙන් එවනවා.දැන් ඉන්දියාව ඇතුළු බටහිර රටවල ඉන්න සාමාන්‍ය දෙමළ ජනතාව ක්‍රම ක්‍රමයෙන් මේ රටේ තමන් හිටපු තමන් උපන් භූමිවලට ආපසු එමින් සිටිනවා. කොටි හිතවාදිනුත් එනවා. ඇවිල්ලා සාමාන්‍ය ජනජීවිතය පටන් ගන්නවා. මේක තමයි වෙන්න ඕන. හැබැයි කොටින්ට ඕන මේ වැඩ පිළිවෙළ නවත්තල ලංකාවේ නැති අවුලක් ඇති කරලා පෙන්වන්නයි. මේ උගුලට තමයි බ්ලේක් මහතාත් අහුවෙලා තියෙන්නේ.ජනාධිපතිතුමා ත්‍රස්තවාදයට විරුද්ධව අවසාන පියවර ලෙස මානුෂිය මෙහෙයුම යොදා ගත්තත් එතුමා කිසි දිනක සාකච්ඡාවලට දොර වැහැව්වේ නැහැ. අදත් දෙමළ ජාතික සන්ධානය එක්ක එතුමා සාකච්ඡා කරනවා. එතුමා දෙමළ ප්‍රජාව සමඟත් සාකච්ඡා කරන්න ලෑස්තියි. දෙමළ ජනතාවත් මේ රටේම පුරවැසියන්. ඔවුන්ගේ සාමකාමී ජනජීවිතය විනාශ කර දැමුවේ කොටි ත්‍රස්තවාදීන් පිරිසයි. අද මුළු රට සමගම උතුරු නැගෙනහිරත් සංවර්ධනය කරා පිය නඟමින් සිටිනවා.* දෙමළ ජනතාවට දිය යුතු විසඳුමක් ගැනත් වරින්වර රට තුළින් වගේ ම එතරිනුත් හඬක් නැගෙනවා...?විසඳුමක් හැටියටනෙ පළාත් සභාවලට 13 වැනි සංශෝධනය හඳුන්වලා දුන්නෙ. දැන් අවස්ථාව තියනවා මේ පළාත් පාලන ඡන්දවලින් පසු උතුරු පළාත් සභා ඡන්දයත් තියන්න. එතකොට උතුරේ ජනතාව තීරණය කරන මහ ඇමැතිවරයෙක් පත් කරගන්න පුළුවන්. මේ විසඳුම ක්‍රියාත්මක කරන්න දැන් බාධාවක් නැහැ. ජනතා විමුක්ති පෙරමුණත් පසුගියදා බලය බෙදීමේ නව අදහස් ප්‍රකාශ කරල තිබුණා. මේ රටට එක රටක් විදියට ඉදිරියට යන්නට ස්වර්ණමය අවස්ථාවක් දැන් උදා වී තිබෙනවා.දෙමළ ඩයස්පෝරාවේත් සැලකිය යුතු පිරිසක් අපට දිනාගන්න ඉඩ තිබෙනවා. එතන ඉන්න කොටි හිතවතුන් හැර බොහෝ දෙනා සාමකාමී ජීවිතය අගය කරන්නන්. සිංහල, දෙමළ අපි වසර දහස් ගණනක් තිස්සේ මේ රටේ ජීවත් වුණා. අප දෙගොල්ලො අතර වෙනස්කම් වගේ ම සමීප සම්බන්ධකම් ද තිබෙනවා.* ත්‍රස්තවාදය ජය ගැනීමෙන් පසුව අලුත් ප්‍රශ්න මතු වෙමින් තිබෙනවා වගේ ම රටක් වශයෙන් අප මේ ප්‍රශ්න ජයගත යුතුයි. ජනාධිපතිතුමාම කියලා තිබුණා අර්බුදය නිමවුණා කියල හිතන්න එපා කියලා...?ජනාධිපතිතුමා මේ කතාව කියල තිබුණේ මහ බැංකු අධිපතිවරුන්ගේ සමුළුවක් අමතමින්. එතුමා ආර්ථික පැත්ත ගැන හිතලයි මා හිතන්නේ මේ කතාව කියල තිබුණේ.ලෝක ආර්ථික අර්බුදයකින් පසුව ලෝකය එහි දුෂ්කරතාවලින් දැන් ගොඩ එමින්නෙ සිටින්නේ. ඇමරිකාව වැනි බටහිර රටවලට මේ ආර්ථික පරිහානියේ බලපෑම ලොකුවට දැනෙද්දි අපටත් ඒකෙ බලපෑම යම් පමණකට දැනුණා. නමුත් ඒ අර්බුදයට මුහුණ දෙන්න පුළුවන් ආර්ථික කළමනාකරණයක් පවත්වාගන්න ජනාධිපතිතුමා ඇතුළු රජයට ඒ අවස්ථාවේ පුළුවන් වුණා.තව පැත්තකින් ස්වභාවික විපත් ගංවතුර නාය යාම් වැනි හේතු නිසා අදත් මුළු ලෝකයටම ආහාර හිඟයකට ආහාර මිල ඉහළ යාමේ ප්‍රශ්නයකට මුහුණ දෙන්න සිදුවෙලා තියනවා.ගංවතුර වගේම නියඟයත් ප්‍රශ්නයක් වෙලා තියනවා. මේ ප්‍රශ්නය අපට ක්ෂණිකවම දැනුණේ නත්තල් සමයේ සිටම පොල්, බිත්තර මිල ඉහළ යාම නිසා. ගංවතුරෙන් කුඹුරු, එළවළු වගාවන් විනාශ වීම නිසා අලුතෙන් එළවළු මිල ඉහළ යාමේ ප්‍රශ්නයකටත් මුහුණ දෙන්න සිදුවෙලා තියනවා.තවත් පැත්තකින් දෙමළ ඩයස්පෝරාවේ බලපෑම මත යුද අපරාධ චෝදනා ගෙන එන්න බටහිර ඇතැම් බලවේග සමග එකතුව ඔවුන් නොනවත්වා අරගලයකයෙදී සිටිනවා. බොරු චෝදනා මත කිසිවකුට වරද පවරන්න බැහැ.* ළඟ එන පුංචි ඡන්දය ගැනත් කතා කළොත්?ආණ්ඩුව ජනතාවගේ ප්‍රශ්න විසඳන්න උත්සාහ කරනවා. භාණ්ඩ මිල ඉහළ යනවනම් රටින් ගෙන්වා හෝ කෙටිකාලීනව අඩු කරගන්න උත්සාහ කළ යුතුයි.මහ ආණ්ඩුව යන ගමන පිළිබඳව ප්‍රශ්නයක් නැහැ. පළාත් සභා යන ගමන පිළිබඳවත් ප්‍රශ්නයක් නැහැ. මේ අවස්ථාවේ ජනාධිපතිතුමා හා රජය ගමේ ජනතාව දිනා ගැනීමේ ඡන්දයකට ඉදිරිපත් වී සිටිනවා. මා හිතන්නේ මේක ඉතාම අවශ්‍ය ඡන්දයක්. මේක මේ රජය අවශ්‍යම අවස්ථාවෙයි පවත්වන්නේ. මේක ජනාධිපතිතුමා හා රජය නිසැකයෙන්ම දිනන ඡන්දයක් වගේ ම දිනිය යුතු ඡන්දයක්.* ඇයි ඔබ එහෙම කියන්නේ...?එක් පැත්තකින් දෙමළ ඩයස්පෝරාව මේ රජයට විරුද්ධව ලෝක ව්‍යාපාරයක් ගෙනියනවා රටේ හොඳ නම නරක් කරන්න. ඒක ප්‍රධාන ප්‍රශ්නයක්. අනෙක කවුරුත් දන්නවා අද අරාබි ලෝකෙ බලාධිකාරයක් පවත්වාගෙන ගිය රටවල නායකයන්ට විරුද්ධව ඒ රටවල ජන රැල්ලක් දියත් වෙලා තියනවා.මේ රටේ විපක්ෂයත් ඒ ජන රැල්ල මෙහෙත් ඇති කරන්න පුළුවන් ද කියල ඇඟිලි ගනිමින් සිටින අවස්ථාවක් මේක. මේකෙන්ම පේනවා මේ රටේ විපක්ෂය කොයි තරම්ම වැරැදි විදියට ද ප්‍රශ්න දිහා බලන්නේ කියලා. මේ රටේ ඒකාධිපතියොවත් ඒකාධිපති ක්‍රමයක්වත් නැහැ. මේ රටේ තියෙන්නේ පාලකයන් ජනතා ඡන්දයෙන් තෝරන ආසියාවේ පැරැණිම ප්‍රජාතන්ත්‍රවාදී ව්‍යුහය. මේ රටට සර්ව ජන ඡන්ද බලය ලැබුණේ ඒ බලය ඉන්දියාවටත් ලැබෙන්න කලින්.ජනාධිපතිතුමා පිට පිට තුන් වතාවක් දැන් ජනවරමක් ලබාගෙන තියනවා. මේ පළාත් පාලන ඡන්දවලින් එතුමා ලබා ගන්නේ හතරවැනි ජනවරම.* එහෙම නොවෙයිනම් ඒකටත් දැන් විපක්ෂයට අවස්ථාව තියනවා කියලයි ඔබ කියන්නේ?සැබැවින්ම. මේ රටේ පාලකයෝ ආණ්ඩු වෙනස් කරන්න වීදිවලට බැහැල ගහ මරාගන්න ඕන නැහැ. 1948 ඉඳල මේ රටේ ආණ්ඩු වෙනස් වුණේ මේ රටේ ඡන්දදායකයා ගෝනි පඩංගුව අස්සට ගිහිල්ලා පැන්සල් කෑල්ල අතට අරන් ගහපු කතිරයෙන්. විපක්ෂයටත් හොඳ අවස්ථාවක් මේකෙන් ලැබෙනවා ජනතාව ඉන්නෙ කා එක්ක ද කියලා බලාගන්න.ඒ වගේ ම දෙමළ ඩයස්පෝරාව රටට සතුරු බලවේග රටට සතුරුකම් කරන්න උත්සාහ ගන්න මේ අවස්ථාවේ මේ රටේ ජනතාවටත් හොඳ අවස්ථාවක් ලැබිල තියෙනවා රටට සාමය ගෙනා නායකයට ඉන් පසු රට ආර්ථික සමෘද්ධියක් කරා ගෙනියන්න බලවත්ම වූ උත්සාහයේ යෙදී සිටින නායකයාට කෘතගුණ සලකන්න. මා කියන්නේ සාමාන්‍යයෙන් පළාත් පාලන ඡන්දයකදී ඡන්ද ප්‍රකාශ කරන ජනතාවගේ අඩුවක් තියනවා මහ මැතිවරණයකට හෝ ජනාධිපතිවරණයකට වඩා. මා කියන්නේ මේ රටේ මේ අවස්ථාවේ එසේ නොකර ජනතාවට වැඩි වැඩියෙන් ඡන්ද පොළට ගොස් රට නැඟීමේ සටනේදිත් තමන් ජනාධිපතිතුමා සමඟ ඉන්නවා කියලා පෙන්වන්න මේ අවස්ථාව යොදාගත හැකියි.රටක් පාලනය කියන්නේ ප්‍රශ්නවලට මුහුණ දීම තමයි. මේ ඡන්දය ජයග්‍රහණයත් සමග රටේ දේශපාලන ස්ථාවරභාවය තවදුරටත් ස්ථිර වෙනවා. මේ ඡන්දවලින් පසු තව අවුරුදු පහ හයකට මැතිවරණ නැති රටට ස්ථාවර ගමනක් යා හැකි කාලයක් එනවා.මේ ලැබෙන ජනවරමත් සමග ශ්‍රී ලංකාවට ලැබෙන දේශපාලන ස්ථාවරත්වය නිසා විදේශ ආයෝජන තව තවත් ලංකාවට ගලා ඒවි.මේ රටේ ආර්ථික සමෘද්ධිය සඳහා නිෂ්පාදනය වැඩිකර ගැනීමට නම් වැඩි වැඩියෙන් රැකියා ඇතිකර ගැනීමට නම් මේ තිබෙන ආයෝජන දෙගුණ තෙගුණ කරගත හැකි විය යුතුයි. දේශීය ආයෝජන වගේම විදේශ ආයෝජනත් මේ රටට වැඩි වැඩියෙන් අවශ්‍ය වෙනවා.* මිල ඉහළ යාමටත් ඇති එකම විසඳුම නිෂ්පාදනය වැඩිකර ගැනීම නොවෙයි ද?ගංවතුර නිසා අහිමි වූ කෘෂි නිෂ්පාදන නිසා වැඩි වූ එළවළු මිලත් ඉදිරියේ නිෂ්පාදනය වැඩිවීමත් සමග මිල පහළට ඒවි. පොල් නිෂ්පාදනයත් මෙසේ වැඩිවිය යුතුයි.මෑතකදි මේ රටට ආ ඉන්දියානු මහාචාර්යවරයෙක් මා සමග කිව්වා ලංකාවේ අකුරු කියැවීමේ සාක්ෂරතාව සීයට සීයක් තිබුණත් ඉන්දියාවේ මෙන් රටට ඔබින පාරිභෝජන රටාවක් ඇතිකරගෙන නැති බව. අපේ ආහාර බිලේ වැඩි කොටස් වෙන්වී ඇත්තේ ආනයන භාණ්ඩ සඳහා. අපට ඒ භාණ්ඩ බොහොමයක් මේ රටේ හදන්න පුළුවන්. ත්‍රස්තවාදය තුරන් කිරීමත් සමග තව තවත් වැඩි භූමි ප්‍රමාණයක් වගාවට යොදාගන්න අවස්ථාව ලැබී තිබෙනවා. අපි කොයි තරම් කතා කෙරුවත් රට වටේම මුහුද තිබුණත් අපි තාමත් සාඩින් ටින් එකත් රටින් ගෙන්වන ජාතියක්.සැලැස්මක් ඇතිව මේ ආර්ථික වැඩ පිළිවෙළට අත ගැහුවොත් ඉස්සර කිව්ව වගේ සැබෑ ලෙසම බත බුලතින් පිරි දුප්පත්කම නැති රටක් අපට හදන්න පුළුවන් වේවි.සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ab1103062</link>
    <topic>අපේ සටන් පාඨය මේකයි!</topic>
    <author>සාකච්ඡාකෙළේ සුභාෂිණී ජයරත්න / අරුණි මුතුමලී</author>
    <content>පළාත් පාලන මැතිවරණ උණුසුම දිනෙන් දින වැඩිවෙයි. සෑම පළාතක ම මැතිවරණ ප්‍රචාරක රැළි ගම් මට්ටමින් මෙන්ම දිස්ත්‍රික් මට්ටමින් ද පවත්වමින් ඡන්ද අපේක්ෂකයෝ මෙන්ම විවිධ පක්ෂ නායකයෝ ද සටන් බිමට පිවිස සිටිති. මෙදා ඔවුහු සටන් බිමට අවතීර්ණ වී ඇත්තේ කුමක් අරමුණු කරගෙනද, ඔවුන්ගේ සටන් පාඨ මොනව ද? මෙදා කඩුල්ලෙන් විමසා බැලෙන්නේ ඒ ගැනයි.එක්සත් ජනතා නිදහස් සන්ධානයේ මහලේකම් ඛණිජ තෙල් කර්මාන්ත අමාත්‍ය සුසිල් පේ‍්‍රමජයන්ත2011 පළාත් පාලන මැතිවරණයේදී එක්සත් ජනතා නිදහස් සන්ධානයේ තේමාව වන්නේ “සපිරි ගමක් සුපිරි රටක්”. ගමේ කටයුතු සම්පූර්ණ වීමෙන් අනතුරුව රට සුපිරි තත්ත්වයට පත්වන බවයි මෙහි අදහස වෙන්නේ. මෙතැනදි මහින්ද චින්තන සැලැස්ම අනුව ඉදිරි සංවර්ධන වැඩ පිළිවෙළේ දී ගම සංවර්ධනය කිරීම මූලික අවශ්‍යතාවක් සේ දකිනවා. පසුගිය කාලයේ මේ සංවර්ධන සැලැස්ම යටතේ ගම නැඟුම, මඟ නැඟුම, ජාතික සවිය යටතේ ගමේ යටිතල පහසුකම් සංවර්ධනය කරන්නට කටයුතු කළා. ගමට විදුලිය, ජලය, මහාමාර්ග වගේ මූලික අවශ්‍යතා ලබා දෙන්නට කටයුතු කළා.දැන් අපි තවත් වැඩ පිළිවෙළක් ආරම්භ කරන්නට කටයුතු යොදා තියෙනවා. අපි ගම මුල් කරගෙන ග්‍රාමිය මට්ටමෙන් ගෙවතු වගා දසලක්ෂයක් ආරම්භ කරන්නට සූදානම්. පළාත් පාලන මැතිවරණයේ ජයග්‍රහණයත් සමඟ අපි අවතීර්ණ වන එම සංවර්ධන සැලැස්ම තුළින් රජයේ වැඩ පිළිවෙළ ග්‍රාමිය මට්ටමින් ක්‍රියාත්මක කරන්නට හැකියාව ලැබෙනවා.අපේ ඉලක්කය වන සපිරි ගමක් තුළින් සුපිරි රටක් බිහිවීමෙන් සංවර්ධනය කරා ළඟා වීමට අපි බලාපොරොත්තු වෙනවා. මහා පරිමාණයේ ව්‍යාපෘති එසේ ක්‍රියාත්මක වන අතර ඊට සමගාමීව ගමත් සංවර්ධනය කිරීම අපේ අරමුණයි. මේ වන විට දිස්ත්‍රික් මට්ටමින් පවත්වන මැතිවරණ සමුළුවල පළමු සමුළුව පසුගියදා අපි අනුරාධපුරයේ පැවැත්වූවා. ඊළඟ සමුළුව කොළඹ. මේ ආකාරයෙන් දිස්ත්‍රික්ක 21 ක් සඳහා 14 වැනිදා දක්වා ජනාධිපතිතුමාගේ ප්‍රධානත්වයෙන් අපි දිස්ත්‍රික් සමුළු පැවැත්වීමට කටයුතු යොදා තිබෙනවා. ඒ අතර පළාත් පාලන ආයතන මට්ටමින් කුඩා ප්‍රමාණයේ හා වතු රැස්වීම් මෙන්ම ගෙයින් ගෙට යන පත්‍රිකා බෙදීම් මේ වන විටත් ක්‍රියාත්මකයි.ගම සපිරි කිරීම අපේ පස් අවුරුදු සැලැස්මට අන්තර්ගතයි. මායිම් ගම්මාන අපි සිතියමෙන් ඉවත් කළා. ඉදිරියේදී දුෂ්කර ගම්මාන කියන එකත් ඉවත් කරනවා.මේ වන විට අපිට පාර්ලිමේන්තුවේ මන්ත්‍රී ආසන 161 ක් තියෙනවා. මේ වගේ වාතාවරණයකයි අපි පළාත් සභා ඡන්දයට මුහුණ දෙන්නේ. එක්සත් ජාතික පක්ෂයත් ජනතා විමුක්ති පෙරමුණත් විටින් විට විවිධ දේ කියනවා. දැන් කියනවා මැතිවරණය එකවිට තියෙන්නෙ නැහැ කියලා. මැතිවරණය එකවර තැබුවත් වරින් වර තැබුවත් එජාපයට හෝ ජවිපෙට එය ජයගන්න බැහැ. පළාත් පාලන ආයතන කිහිපයක ඡන්දය කල් දාලා තියෙන්නෙ අධිකරණ ක්‍රියාදාමය නිසයි.අපේ ප්‍රචාරක කටයුතු ඉතා සාර්ථකව කරගෙන යනවා. අපි හිතනවා ගමේ බලය රටේ ජනතාව අපිට ලබා දෙයි කියලා.එ.ජා. පක්ෂ මහලේකම් පාර්ලිමේන්තු මන්ත්‍රී තිස්ස අත්තනායකඑ.ජා. පක්ෂය මෙවර ඡන්ද සටනට පිවිසියේ ‘වෙනසකට මුල පුරමු. රට යළි ගොඩනඟමු’ යන තේමාව සටන් පාඨය කරගෙනයි. අපි මේ පළාත් පාලන මැතිවරණයෙන් ආණ්ඩු වෙනසකට මුල පුරන්නේ කෙසේද යන්න ගැනයි ගමට කියා දෙන්නට හදන්නේ. රට හදන්න පුළුවන් එක්සත් ජාතික පක්ෂයටයි. ඒ වගේ ම ජනතාවගේ ප්‍රශ්න විසඳන්න පුළුවනුත් එක්සත් ජාතික පක්ෂයට පමණයි. මෙයයි අපේ තේමාව වී තියෙන්නේ. මේ අනුව අපි අපේ මැතිවරණ ව්‍යාපාරයේ සටන ආරම්භ කර තියනවා. මැතිවරණ ව්‍යාපාරය තුළ ඒ ඒ අපේක්ෂකයන් දිස්ත්‍රික් මට්ටමින් දැනුම්වත් කිරීම අවසන් කර තියෙනවා.අපේ ප්‍රධාන මැතිවරණ ව්‍යාපාරය වෙන්නේ බිම් මට්ටමේ ජනතාව දැනුම්වත් කිරීම. එනම් ගෙයින් ගෙට ගොස් ජනතාව දැනුම්වත් කිරීම, විශාල රැළි අපි 44 කට සීමා කළා. ඊට අමතරව ප්‍රාදේශීය හා ගම්මාන ප්‍රචාරක රැළි විශාල ලෙස පවත්වන්නට අපි සූදානම් කර තියනවා. ජනතාව මුහුණ දී ඇති බරපතළ ම ප්‍රශ්නය තමයි ජීවන වියදම. අද ජනතාව චෝදනා කරනවා. මේ රජයෙන් තමන්ම දෙනවා කියූ සහන දුන්නෙ නැහැ කියලා. දස දෙනෙකුගෙන් යුත් පවුලකට ජීවත් වෙන්න සාධාරණ ආදායමක් සොයා ගැනීමේ අපහසුතාව ජනතාව පෙන්වා දෙනවා.යුද්ධයෙන් පස්සේ ජනතාවට සහන දෙනවා කිව්වා. දුන්නේ නැහැ. ජනතාව අහන්නේ යුද්ධයෙන් පස්සේ තමන්ට දෙනවා කියූ සහන ඇයි නොදෙන්නේ කියලා. උතුරෙත් දකුණෙත් ජනතාව නිතරම මේ ගැන අහන්නේ මේක ජනතාව අතර තදබල ලෙස කාවැදිලා තිබුණු නිසා. ඉන් පෙනෙනවා මේ රටේ ආර්ථිකය පාලනය කරන්න. ආර්ථිකය ගොඩ නඟන්න පුළුවන් එ.ජා.පයට බව. රජයට ආර්ථිකය පාලනය කිරීමේ හැකියාවක් හෝ උවමනාවක් නැති බව හොඳට පෙනෙනවා.මේ මැතිවරණ ව්‍යාපාරයට යන කොට අපිට පෙනෙනවා ආණ්ඩුවේ මැතිවරණ ව්‍යාපාරය මුළුමනින් ම බිඳ වැටී තියෙන ආකාරය. ආණ්ඩුවට ගමට යන්න අමාරුවෙලා තියෙනවා. එහෙම නැතිනම් දුන් පොරොන්දු ඉටු කිරීමට බැරි වූ නිසා ගමට යන්න මැළිකමක් තියෙනවා. එහෙමත් නැතිනම් ආණ්ඩුව විශ්වාස කරනවා. ඒ අය මැතිවරණ ව්‍යාපාරයට ගියත් නැතත් දිනයි කියලා. මේ නිසා ආණ්ඩුවේ මැතිවරණ ව්‍යාපාරය දැක්කම මිනිසුන්ට හිතෙනවා මෙවරත් කුමක් හෝ වංචාවකට ආණ්ඩුව සැරසෙයි කියලා. මේ නිසා අපි දැඩි අවධානයකින් යුතුවයි මැතිවරණ ව්‍යාපාරය මෙහෙයවන්නේ.මේ මැතිවරණය කෑලි කෑලි වලට කඩලයි පවත්වන්න යන්නේ. තට්ටු මාරු ක්‍රමයටයි අද මැතිවරණය තියන්න යන්නේ.ක්‍රිකට් ක්‍රීඩා තරග තියෙනවා. ඒවාට බාධා වෙනවයි කියලා එක කොටසක් කල් දැම්මා. අධිකරණ තීන්දුව මත තවත් කොටසක් කල් දැම්මා. මේ වනවිට පළාත් පාලන මැතිවරණයේ විශාල කොටසක් කල් දමා තියනවා. යාපනය දිස්ත්‍රික්කය වගේ ම තවත් පළාත් ගණනාවක ඡන්දය පැවැත්වෙන්නේ නැහැ. මේ නිසා නියම ජනමතය කවදාවත් ප්‍රකාශ වෙන්නේ නැහැ.මේ වනවිට මැතිවරණ ප්‍රචණ්ඩ ක්‍රියා චෝදනා වාර්තා වෙලා. මේ මැතිවරණයට ආණ්ඩුව රජයේ දේපළ භාවිතා කරනවා. එක්සත් ජාතික පක්ෂය මේ මැතිවරණ සටන මෙහෙයවන්නේ මේ සියලු අභියෝග මැදිනුයි.මහජනතාව පෙරට වඩා උනන්දු වෙන් මෙවර එක්සත් ජාතික පක්ෂයට ඡන්දය දෙන්න සූදානම්. මෙවර බහුතරයක් දෙනාගේ ඡන්දය එක්සත් ජාතික පක්ෂයට ලැබෙනවා. ඒ වගේ ම අපි සෑම පළාතකින් ම වැඩි ඡන්ද ගෙන දිනන්න සූදානම්.ජාතික හෙළ උරුමයේ නීති උපදේශක, බස්නාහිර පළාත් පාරිසරික, කෘෂිකර්ම, කුඩා කර්මාන්ත හා සුළු වාරිමාර්ග ඇමැති උදය ගම්මන්පිලජාතික හෙළ උරුමයෙන් සන්ධානය යටතේ ඉදිරිපත් වන අපේක්ෂකයන් කිසිම පොරොන්දුවක් ජනතාවට දෙන්නෙ නැහැ. ජනතාවට අපි හැම වෙලාවෙම කියන්නේ මැතිවරණ කාලේ දෙන පොරොන්දු දිහා බලා අපේක්ෂකයන්ට ඡන්දය දෙන්න එපා කියලා.ඡන්දයක් දෙන්න කලින් ඡන්දදායකයෝ බලන්න ඕන තමන්ගේ අපේක්ෂකයෝ රටට, ජාතියට, ආගමට, තමන්ගේ ප්‍රදේශයට වැඩක් කරලා තියෙනවද කියලා. හොරෙක් ද, මැරයෙක් ද එහෙම නැත්නම් වැදගත් ගුණ ගරුක පුද්ගලයෙක් ද කියලා සොයා බලා ඡන්දය දෙන්න ඕනැ.තවත් සමහරු ඡන්ද ව්‍යාපාරයේදී අරක්කු, කසිප්පු බෙදලා දෙනවා. මේ වගේ අයට ඡන්දය දෙනවා ද නැද්ද කියලා බුද්ධිමත් ජනතාව තේරුම් ගන්න ඕන. මම කියන්නේ මේ කාරණා දිහා බලා ඡන්දය දෙන්න කියලයි. ඡන්ද කාලයේ දෙන පොරොන්දුවලට රැවටෙන්න එපා.“මිනිහා නොමිනිහා එන කඩිනමින් දැනේ” යන කියමන වගේ ඡන්ද ව්‍යාපාරය දිහා බලා ඡන්දය දෙන්න. ඡන්ද කාලයේ හැසිරෙන විදිහ, ඡන්ද කාලයෙන් පස්සෙ හැසිරෙන විදිහ, ඡන්දය දිනූ පසු හැසිරෙන ආකාරය සොයා බැලිය යුතුයි. වත්කම් හෙළි කළ යුතුයි. පෝස්ටර් නොගැසිය යුතුයි. රතිඤ්ඤා පත්තු නොකළ යුතුයි. පරිසරය දූෂණය නොකළ යුතුයි. මේවා කරනවා ද නැද්ද යන්න ඡන්දය දෙන්නට පළමුව සොයා බැලිය යුතුයි.ආර්ථික අර්බුදය අද ලංකාවට පමණක් සීමා වූ දෙයක් නොවේ. මුළු ලොවේම ආහාර මිල ගණන් අද ඉහළ ගිහින්. මේ ප්‍රශ්නයට අපේ රට හොඳට මුහුණ දුන්නා. අපි මීට වසර හතරකට කලින් “අපි වවමු - රට නඟමු” යන සංකල්පයෙන් වගා සංග්‍රාමය ඇරැඹු නිසා අනිත් රටවලට වඩා හොඳින් ආර්ථික අර්බුදයට මුහුණ දෙන්න හැකි වුණා.අපි විපක්ෂයට කියන්නේ ආහාර අර්බුදයට විසඳුමක් තියෙනවනම් ඉදිරිපත් කරන්න කියලා.ජනතාව බඩගින්නේ ඉන්න බව කිය කියා කෑගහන්නේ නැතුව එය විසඳන මාර්ගය හෙළි කළ යුතුයි.ඉතිහාසය පුරාම පුංචි ඡන්දයෙන් ජයගන්නේ ආණ්ඩු බලය තියෙන අයයි. 1991 පොදු පෙරමුණ ජයගත්තා. 2001 එක්සත් ජාතික පක්ෂයත්, 2006 සන්ධානයත් ජයගත්තා. එයට හේතු වුණේ රටේ බලය එක පිරිසකටත්, ගමේ බලය තව පිරිසකටත් දී දෙපැත්ත හප්පගන්නවාට මිනිස්සු කැමැති නැහැ. ඒ නිසා ඉතිහාසය පුරාම ඡන්දය දුන්නා සේ මෙදා පාරත් රටේ බලය තියන පක්ෂයට ඡන්දය දෙන්න ගමේ අය සූදානම්.වැඩි දෙනෙක් මේ පුංචි ඡන්දය වැඩක් නැහැ කියලා හිතලා ඡන්දය දෙන්නෙ නැහැ. එහෙම වුණොත් සිදුවන්නේ හොඳ අය වෙනුවට නරක අය පත්වීමයි. අපේ මහජන නියෝජිතයන් දක්ෂ අවංක අය වීමට කැමැති නම් ඔබ ඡන්දය දෙන්න.රත්නපුර දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රීනී තලතා අතුකෝරාලමේ වනවිට රජය විසින් ගෙන යමින් පවතින දූෂිත, ප්‍රෝඩාකාරී පාලන ක්‍රමය අවසන් කරන පළමු වෙඩිමුරය අපි මෙවර පළාත් පාලන ඡන්දයේ දී පත්තු කරන්නට සූදානම්. දැනටමත් රට යන අත ගැන ජනතාව කළකිරී ඉන්නේ. මෙදා අපි රජයට පළමු වෙඩි මුරය පත්තු කිරීමෙන් නව වෙනසකට මුල පුරන බව කියන්න සූදානම්.මේ වනවිටත් අපේ ඡන්ද ප්‍රචාරක කටයුතු ඉතා සාර්ථකව පවත්වාගෙන යනවා. අපි අපිට හැකි උපරිමයෙන් ගෙයින් ගෙට ගොස් ජනතාව දැනුම්වත් කරමින් යනවා. අපේ අපේක්ෂකයන් ද දැන් සාර්ථකව තම තමන්ගේ ප්‍රදේශවල දී මැතිවරණ කටයුතු සිදුකර ගෙන යනවා.කියන්න සතුටුයි 2006 මැතිවරණයේදී තිබුණු තත්ත්වයට වඩා සියයට සියයක ප්‍රගතියක් මෙදා ඡන්දයේදී දකින්නට ලැබෙනවා. මෙවර මම නියෝජනය කරන රත්නපුර දිස්ත්‍රික්කයේත් අපේ පක්ෂයේ විශාල ප්‍රගතියක් දකින්නට ලැබෙනවා. අපි සියලු ම ඡන්ද බල ප්‍රදේශ ආවරණය වෙන පරිදි සෑම ප්‍රදේශයකම අපේ පක්ෂයේ මැතිවරණ කටයුතු සාර්ථකව මෙහෙයවනවා.මෙදා රජය සමහර පළාත්වල ඡන්දය කල් දැම්මා. අධිකරණ තීන්දු කියා. ආණ්ඩුවට විශාල සැකයක් තියනවා මෙදා ඡන්දය තමන්ට ජයගන්න බැරි බව. ඒ ගොල්ලෝ හදන්නේ පළාත් කිහිපයක ඡන්දය පවත්වලා එහි ප්‍රතිඵලය බලා අනිත් ප්‍රදේශවලත් ඡන්දය තියන්න. ඔවුන් දන්නවා දිනන්න බැරි බව. ආණ්ඩුව දිනවපු ජනතාවම මෙදා ආණ්ඩුව ගෙදර යවන හැටි හැමෝටම දැකගන්නට ලැබේවි.සාකච්ඡාකෙළේ සුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ab1103063</link>
    <topic>රටේ වැඩ පිළිවෙළත් එක්ක ගම එකතු කරන්න ඡන්දය දේවි</topic>
    <author>රංජිත් සියඹලාපිටිය</author>
    <content>පුංචි ඡන්දයේ උණුසුම දැන් හොඳටම දැනෙනවා. ඒ උණුසුම දැනෙන්නෙත් එකම පැත්තෙන්. ඒ කියන්නේ බුලත් කොළය ලකුණින් ඡන්දය ඉල්ලන අයගේ පැත්තෙන්. අලියාගෙන් ඡන්දය ඉල්ලන අපේක්ෂකයෝ හරියටම කිව්වොත් මර නින්දේ. සීනුවෙන් ඡන්දය ඉල්ලන උදවිය ටෙලිවිෂනයක් රේඩියෝවක් ළඟට ගිහින් කෑ ගහනවා. කෑ ගහනවා නෙමෙයි පිස්සු විකාරයෙන් දොඩවනවා. ඒ විතරක්යැ හිතේ වෛරය තියාගෙන ආණ්ඩුවට බණිනවා.මේක පුංචි ඡන්දයක්. ගම හදන ඡන්දයක්. ආණ්ඩුව වෙනස් කරන්න මේ ඡන්දයෙන් කොහොමටවත් බැහැ. ඒක යූඇන්පීයටයි ජේවීපීයටයි අමතක වෙලා. එයාලා කියන්නේ ආණ්ඩු බලය වෙනස් කිරීමක් ගැනයි. නැත්තං දෙයියනේ මේ ඡන්දයේදී යූඇන්පී, ජේවීපී අපේක්ෂකයෝ ගම හදන වැඩපිළිවෙළක් ජනතාවට ඉදිරිපත් කරන්න එපායැ. ඒත් බුලත් කොළයෙන් ඡන්දය ඉල්ලන අපේක්ෂකයෝ ගම හදන හැටි ජනතාවට කියනවා. ඒ කියන්නේ ඇත්තටම ගම හදන්න උවමනාව තියෙන්නේ බුලත් කොළය පැත්තේ අයට විතරයි කියන එකනේ.මං ගිය සතියේ කෑගල්ල දිසාවේ දැරණියගල පැත්තේ තරමක් දුෂ්කර ගමකට ගියා. වයසක අම්මා කෙනෙක් මාව අඳුරගෙන ද කොහෙද මගේ ළඟට ආවා. මගේ හිතේ හැටියට ඒ අම්මාගේ වයස අවුරුදු හැත්තෑව නම් පැනලා ඇති. කොහොමද පුතේ වාසේ දේසේ කියලා අහගෙන අම්මා මගේ ළඟට ආවේ. ඊළඟට අම්මා මගෙන් ඇහුවේ පුදුම ප්‍රශ්නයක්. “පුතේ දැන් රටේ මාර අලි ජරමර නේද වෙන්නේ” අම්මා මගෙන් ඇහුවා. මට ඒක එකපාරටම තේරුණේ නැහැ. “පුතේ දැන් අලියා ආයෙත් දෙකට කැඩෙන්න නේද යන්නේ.” ඒ අම්මා ආයෙත් මගෙන් ඇහුවා. මමත් ඔළුව වනලා ඔව් අම්මේ කිව්වා. ගමේ මිනිස්සු අලියා ගැන හිතන්නේ එහෙමයි. මේ වෙලාවේ යූඇන්පීය හැංගි හැංගි වෙස් බැන්දත් එයාලාට එළියේ නටන්ඩ වෙලා තියෙන්නේ.දැන් අලියා ආයෙත් දෙකට කැඩෙන්න යනවානම් අලියට මොන ඡන්ද සටන් ද? සජිත් පාර්ශ්වය සිංහල අලුත් අවුරුද්ද වෙනකොට එජාප නායක ඔටුන්න දාගන්ඩ බලාගෙන ඉන්නේ. රනිල් මහත්තයා සජිත්ට එරෙහිව මේ වෙලාවේ සිරිකොතේ කඳවුරු බඳිනවා. ඒ විතරක්යැ රනිල් මහත්තයා පිටරට ගිහින් ආයෙත් ආවේ ගිය සිකුරාදා. ඉතින් යූඇන්පීයට තියෙන්නේ නායකත්ව සටනක් විතරයි.හොඳයි එතකොට සීනුවට මොකද වෙන්නේ. ජවිපෙ මේ පාර රැවැටිල්ලට නිමාවක් කියාගෙන ඡන්දෙට ඇවිල්ලා. ඇත්තටම ජවිපෙ මහත්වරු ජනතාව මේ තරම් කාලයක් රැවැටුවාට ජනතාව ජවිපෙට පාඩමක් උගන්වන එකනම් ෂුවර්. 1988, 1989 තරුණ ජීවිත 60,000 ක් මරු තුරුලට ගියේ ජවිපේ රැවැටිලි නිසා නේද? 2005 මහින්ද මහත්තයාට ජනාධිපතිවරණයේදී සහාය දීලා කොටින්ට එරෙහි සටන පරදන්න වැඩ කළේ ඇයි? ජවිපෙ කරපු මේ හැම රැවැටීමකටම මේ පාර තිත තියේවි. ගිය පළාත් සභා, මහා මැතිවරණවලදී ජනතාව ජවිපෙට නියම බෙහෙතක් දුන්නා. පත අට එකට හින්දලා. පාර්ලිමේන්තුවේ මන්ත්‍රීවරු 39 ය 5 ට බැස්සා. පළාත් සභාවේත් එහෙමයි. ඒ කියන්නේ මේ පාර ජවිපෙට තිස්සමහාරාම ප්‍රාදේශීය සභාවත් නැති වෙයි වගෙයි. කොහොම උනත් ජනතාව ජවිපෙට මතක හිටින තීන්දුවක් දෙයි.එහෙම නම් මේ වෙලාවේ ජනතාව කාට ඡන්දය දෙයි ද? නායකත්වයට ඇණකොටා ගන්නා පක්ෂයකට කතිරය ගහයි ද? නැත්නම් ජනතාව හැමදාම රවටලා උගුල් අටවන පක්ෂයකට කතිරය ගහයි ද? හැමදාම කටින් බතල හිටවන සීනුවට මනාපෙ දෙයි ද? එහෙමත් නැත්නම් රට ආශ්චර්යක් කරා මෙහෙයවන බුලත් කොළයට ඡන්දය දෙයි ද?මං හිතන්නේ පිළිතුර නම් බොහොම පැහැදිලියි. අපේ රටේ ඉන්නේ බොහොම බුද්ධිමත් මිනිස්සු. තව අවුරුදු පහකට ජනාධිපති මහින්ද මහත්තයා. එතුමාගේ ආණ්ඩුවටත් තව වසර 5 ක් ආයුෂ තියෙනවා. පළාත් සභාවේ බලය වසර 3 කට වඩා තියෙනවා. එහෙම බලනකොට මේ පාරත් පුංචි ආණ්ඩු හැම එකකම බලය බුලත් කොළයට ලැබෙන එක ඉර හඳ වගේ ෂුවර්.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ab1103064</link>
    <topic>රනිල් ගේ පතෝල කඩේ</topic>
    <author>ආරච්චිල</author>
    <content>රනිල් මහත්තයා පතෝල කඩයක් දමලාය. කල දුටුකල වළ ඉසින්නෝ ලැබෙන චාන්ස් එකෙන් ප්‍රයෝජන ගන්නවාය. රනිල් මහත්තයා පතෝල කඩයක් දැම්මේ ඒ හින්දාය. මේ දවස්වල උන්නැහේගේ වැඩේ පතෝල විකුණන එකය.පතෝල කඩේට නමක් තියන්ඩ ගිහිල්ලා රනිල් මහත්තයා ලෝක අමාරුවක වැටුණේය. ඒ එක එක්කෙනාගේ පණ්ඩිත කතා අහන්ඩ ගිහිල්ලාය.”අපි දාමු ඕකට අලුත් වචනයකුත් එක්ක නමක්.. “අධි ශක්ති පතෝල ස්ටෝර්ස්”.. කොහොමද නැඟල යනව නේද?”රවි මහත්තයා යෝජනාවක් දැම්මේය.”නැඟල නම් යයි. හැබැයි වැඩිදුර යන්ඩ වෙන එකක් නෑ.. බහින්ඩ වෙයි”කිරි ඇල්ල නිකං කීචොකොයකට වගේ කීවේය.”ඒ මොකද?””මේක පතෝල කඩයක් මිසක යකඩ බඩු විකුණන කඩයක් නෙමෙයිනෙ..ඔන්න අධිශක්ති හාඩ්වෙයාර් ස්ටෝර්ස් කිව්ව නම් ඔන්න නැඟල යන්ඩ තිබුණ.””එහෙමනං අපි අර නම දාගෙන පතෝල වෙනුවට යකඩ විකුණමු”රවි නම අත්අරින්නේම නැත.”මං දාලා තියෙන්නෙ යකඩ කඩයක් නෙමෙයි .. පතෝල කඩයක්..”රනිල් මහත්තයාට ටිකක් වෙන්ඩ තද වෙලාය.”එහෙම නෙමෙයි.. අපි ඕකට දාමු “කෝමල පතෝල කඩේ” කියලා. තලතා නෝනා මරු අයිඩියා එකක් ඉදිරිපත් කෙළේය.”ඒක හොඳයි. “කෝමල ෆැන්සි හවුස්” වගේ නමකට නං.. ඔය මාල.. වළලු.. චේන් පොටවල්.. කොණ්ඩ කටු .. කරාබු.. නාහෙට දාන ඒවා.. කනට දාන ඒවා .. මැනික් කටුවට දාන ඒවා .. වළලු කරට දාන ඒවා.. අන්න ඒවා විකුණන තැනකට නං හොඳයි..පුංචි බුද්ධික මහා ලොකු ප¼ඩි ටෝක් එකක් දුන්නේය.”එහෙම නෙමෙයි ඕකට දාන්ඩ “අදීන පතෝල හල” කියල.”පුංචි බුද්ධික අලුත්ම අදහසක් ඉදිරිපත් කෙළේය.”ඒක නං අලුත් ගතියක් තියෙනවා”තිස්ස මහත්තයා කීවේය.”හැබැයි .. ඒක වැඩිය හොඳ මුරුංග කඩේකට .. අදීන මුරුංගා කඩේ”හර්ෂ මහත්තයා තවත් පඬි ටෝක් එකක් දුන්නේය.”ඒ අදින කියල දැම්මොත් නේ.. මේක අදීන..””නියමයි... ළමයා නියමයි”සජිත්, පුංචි බුද්ධිකගේ බුද්ධියට තට්ටුවක් දැම්මේය.”කොහොමද මගෙ ටිකිරි මොළේ””කියල වැඩක් නෑ.. දාමුද මාතර ඇළේ”මංගල කීචොක් දෙකක් එකපාර දැම්මේය.”අදීන පතෝල කියල ජාතියක් තියෙන්ඩ බෑනෙ.. දීන පතෝල තියෙන්ඩ පුළුවන්.. එහෙම නං අපි දාමු රනිල්ගේ දීන පතෝල කඩේ කියල”රේණුකා නෝනා ඉස්කූල් ටීචර් සයිස් අයිඩියා එකක් ප්‍රක්ෂේපණය කළාය.”ඔය දීන කතන්දර කියල ලොක්කව තව තවත් සවුත්තු කොරන්ඩ එපා. ඔන්න ප්‍රභාකරන් ඉන්න කාලෙ පතෝල කඩයක් දැම්ම නම් එහෙම නමක් දාන්ඩ තිබුණා..””ජාතියට දීන පතෝල සපයන්නෝ” වගේ එකක්.”ජෝශප් මයිකල් මෙතෙක් නිහඬව බලා සිට වචනයක් දැම්මේය.”අර කිව්වත් වගේ දීන පතෝල මිසක අදීන පතෝල තියෙන්ඩ බෑනෙ.. පතෝල නං දීනයි... ඔන්න වානෙ නං අදීනයි..””ඉතින් එහෙමනං අපි අර කිව්ව වගේ අදීන වානේ ස්ටෝර්ස් එකක් දාමුකො””අයිසෙ දැන් මම පතෝල කඩයක් දාල තියෙන්නෙ. .. කිලෝ එක රුපියල් 160යි. ලංකාවෙ කොහෙවත් නැති ගානට.. මොකද මේ පතෝල වලට දාන්නෙ ගොම නෙමෙයි රත්තරන් කුඩු. රත්තරන් වතුර.. පන්දලම හදල තියෙන්නෙ රත්තරන් පොලුවලින්.වැල බැඳල තියෙන්නෙ රත්තරන් නූල්වලින්. කොටින්ම ගොයියගෙ බෙල්ලට දාල තියෙන්නෙත් රත්තරන් චේන් පොටක්.. අතේ තියෙන්නෙ රත්තරන් බ්‍රෙස්ලට් එකක්.. කොටින්ම මිනිහගෙ නමත් රත්තරන්..”රනිල් මහත්තයා කාට කාටත් දැනෙන පරිදි පුංචි විග්‍රහයක් ඉදිරිපත් කෙළේය.”අනිත් එක මේ පතෝල රෑට කාපුවාම උදේට යන්නෙත් රත්තරන් කියල වැඩක් නෑ.. ඒවයින් චේන් බ්‍රෙස්ලට් හදල අතේ කරේ දාගන්ඩත් පුළුවන්..””මාරයි නේ.. ලොක්කගෙ රත්තරන් වැඩ”ගයන්ත අටවනක් ප්‍රීතියෙන් පිනා ගොස් තුන් ඉස්බක් අහසට පැන හේෂාරව කෙළේය. ඒ හේෂාරවයට තිස්සගේ හදවත කීං ගෑවේය.”දැන් මං පතෝල කඩයක් දාලා තියෙනවා.. ඒකට නමක් නේ ඕනැ කරන්නෙ.. මෙච්චර වෙලා මේ පිස්සුනෙ කෙළින්නෙ..”ලොක්කට තදවෙලාය.”ඒක නේන්නං දැන් සෑහෙන කාලෙක ඉඳල පිස්සුමනෙ කෙළින්නෙ..”ඔන්න එතකොටම සිලි සිලි බෑග් එකකුත් එල්ලාගෙන දයාසිරි ආවේය.”වැටකොළු කිලෝ එකක් දෙන්ඩ””වැටකොළු නෑ.. පතෝල තියෙන්නෙ..””පතෝල එපා.. මට ඕනැ වැටකොළු””හරි ඉතින් මේක පතෝල කඩයක්නේ..””කවද ඉඳල ද මේක පතෝල කඩයක් වුණේ..?””දැන් අවුරුදු ගාණක ඉඳල ම පතෝල කඩයක් වෙලානෙ”සජිත් ඩබල් මීනිං තොප්පියක් වීසි කෙළේ ය. රනිල් ඒ දෙස බලා කීචොක් හිනාවක් පෑවා මිසක දෙකට නැමී තොප්පිය දමාගත්තේ නැත.”මොකද ඔයා වැටකොළු කන්ඩ ඔච්චර කැමැති””වැටකොළු කොස්ස බඩේ අමාරුවලට නියමයි නේ. රෑට කෑවනං උදේට බඩ ගොඩ””මේ කඩේ තියෙන්නෙ පතෝල විතරයි. ටිකක් එහායින් තියෙනවා කොස්ස බේරිච්චි වැටකොළු කඩයක්.. ගිහින් බැලුවනං.. මෙතන රස්තියාදු නොවී..”රනිල් ගේ නෝක්කාඩු කතාවෙන් පසු දයාසිරි සිලි සිලි බෑග් එකත් එල්ලාගෙන කඩවීදියෙ නැඟෙනහිර පැත්තට ගියේය.”අපි දාමුද සුමිහිරි පතෝල ස්ටෝර්ස් කියලා”රෝසි බොහෝ වේලාවකට පසු කතා කළා ය.”ඒක හොඳයි හෝටලේකට.. සුමිහිරි තේ පැන් ශාලාව.. අර කතාවක් තියෙනවනේ අධිශක්ති තේපැන් ශාලාවට එහා පැත්තෙ තියෙන්නෙ සුමිහිරි යකඩ බඩු කඩේ කියල.. බෝඩ් අඳින මිනිහට වැරදිලා.. ඒක හින්ද මිනිස්සු තේ බොන්ඩ ආවෙ කියත් තල .. මිටි එහෙමත් අරගෙනලු. නැතුව අධිශක්ති තේ බොන්ඩ බෑනෙ..”රේණුකා නැවත වතාවක් ඉස්කෝල හාමිනේ සයිස් විග්‍රහයක් දුන්නාය.ඔන්න එතකොටම සුබතේරිස් ගොයියා මඩපුවක් පුරවාගත් කරත්තයක් දක්කාගෙන පොළ පැත්තට යන ගමන් කට්ටියක් රැස්වෙලා හින්දා ටිකක් නැවතී බැලුවේය.”මොකද මේ ගෞරවනීය පඬි සභාව රැස්වෙලා”කරත්තේ බෝන් ලීයෙන් බැස වයිරාගේ පිටට තට්ටුවක් දමමින් සුබතේරිස් ගොයියා කට්ටිය දෙස බැලුවේය.”මේ පතෝල කඩේට නමක් දාගන්ඩ බැරුව තමයි දඟලන්නෙ.. සමහරු කියනව සුමිහිරි පතෝල කඩේ කියල දාන්ඩලු.. සමහරු අධිශක්ති, සමරු අදීන, සමරු දීන, මේ නෝනල කියන්නෙ කෝමල පතෝල කියල දාන්ඩලු.. එක එක නම් .. ඒත් තාම තෝරගන්ඩ බැරිවුණා..”රනිල් මහත්තයා සංක්ෂිප්ත වාර්තාවක් ඉදිරිපත් කෙළේය. සුබතේරිස් ගොයියා ටිකක් කල්පනා කෙළේය. තනියම හිනැහුණේය.”පතෝල කඩේ”නිකම්ම පතෝල කඩේ කියලද?””නිකම්ම අකමැති නම් දාන්ඩ රනිල්ගේ පතෝල කඩේ””මාරයි නේ සුබා.. අයියා.. කොහෙද අනේ ඔය ලස්සන වචන තියෙන ලස්සන මොළේ තියෙන්නෙ?””මේ තියෙන්නෙ?”එසේ කියමින් දෙකට නැමුණු සුබතේරිස් අයියා වයිරාගේ පිටට තට්ටුවක් දමා.. “යමං පුතා” යැයිකීවේය.”චී..ය.. මෙයා පැස්බරාගෙ වගේ””හොඳ වෙලාවට මෙයා අමුඩයක් ගහගෙන හිටියෙ..”ලාවට.. ලාවට වගේ කසු කුසුවක් ඇසෙන්නට වීය.ආරච්චිලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ab1103065</link>
    <topic>රජයේ සේවක ඡන්ද බුලත් කොළයටයි</topic>
    <author>සුභාෂිණි ජයරත්න</author>
    <content>බස්නාහිර පළාත් ආණ්ඩුකාර අල්හාජ් අලවි මව්ලානා* හෙට පැවැත්වෙන තැපැල් ඡන්දය සඳහා මේ වන විට සූදානම් ද?හෙට තැපැල් ඡන්දය පැවැත්වීමට සියල්ල සූදානම්. තැපැල් ඡන්දයේ බහුතරයක් වැඩ කරන ජනතාවගේ ඡන්ද. අද කෑගහන විපක්ෂය වැඩ කරන ජනතාවට අතීතයේදී රුපියලකින්වත් සංග්‍රහ කෙළේ නැහැ. ඒ ගැන පිටු ගණන් ලියන්න පුළුවන්. රජය ගෙනියන වැඩ පිළිවෙළට ජනතාවගේ විශේෂ සහයෝගයක් තියෙනවා. එජාපය කවදාවත් වැඩ කරන ජනතාවගේ ඡන්දය බලාපොරොත්තු වුණේ නැහැ. වැඩ කරන ජනතාවට සැලකුවේ මේ රජය පමණයි. 1980 වැඩ වර්ජනයෙන් පවා ඔවුන්ගේ තත්ත්වය හොඳින් ඔප්පු වුණා. අද මේ අය කතා කරන්නේ රුපියල් 10000, 2500 දෙනවද කියලා.අවුරුදු 30 ක කෲර යුද්ධය දැන් අවසන්. වැඩ කරන ජනතාවට වැඩ බිමේ නිදහස් සාමකාමී පරිසරයක් ගොඩනැඟිලා තියෙනවා. අද ඇතැමුන්ට අමතක වෙලා, වැඩ කරන අතරතුර මිනිස්සු පැහැරගෙන ගිය හැටි. මගේ විශ්වාසය දැනට රටේ ගොඩනැඟී ඇති හොඳ වාතාවරණය නිසා සෑම පළාතකම තැපැල් ඡන්ද මෙවරත් රජයට ලැබෙන බවයි.* සාමාන්‍යයෙන් තැපැල් ඡන්දය භාවිත කරන්නේ පවුලේ ගෘහ මූලිකයා. ඒ මඟින් ඡන්ද ප්‍රතිඵල වල සාරාංශය කල් ඇතුව ප්‍රකාශ කළ හැකි වෙනවා. මේ ගැන සඳහන් කළොත්...?ජීවන වියදම අද ගෝලීය ප්‍රශ්නයක්. අපිට පමණක් මතු වූ ප්‍රශ්නයක් නෙවේ. මම ජීවන බර නැහැ කියලා කියන්නෙ නැහැ. ඉන්ධන මිල පවා අපි වැඩි කෙළේ නැහැ. ඉන්ධන මිල වැඩි කළොත් එය ජීවන වියදමට සම්පූර්ණයෙන්ම බලපානවා. මේවා සියල්ල පාලනය කරගෙනයි රජය ගෙනියන්නේ.ඡන්ද දායකයින් බොරු පොරොන්දුවලට රැවටෙන්න හොඳ නැහැ. දැනට තියන තත්ත්වය අනුව බහුතර ඡන්දය ආණ්ඩු පක්ෂයට ලැබෙන බව නියතයි. මම ඉල්ලා සිටිනවා බුද්ධිමත් කම්කරු ජනතාවගෙන් ඔබේ ඡන්දය ලබා දී මධ්‍යම රජය ශක්තිමත් කරන ලෙස.* ගමේ අය ඡන්දය දෙන්නේ ගමට වැඩ කරන අපේක්ෂකයන්ට. රජයේ සංවර්ධන වැඩ පිළිවෙළටත් වඩා ඔවුන් බලන්නේ පුද්ගලයා දෙස. මේ ගැන සඳහනක් කළොත්...?ජනතාවට ජනාධිපතිතුමා කෙරෙහි සම්පූර්ණ විශ්වාසයක් ගොඩනැඟී තිබෙනවා. එය පළුදු වී නැහැ. එතුමා රටේ ප්‍රශ්න විසඳුවා. රට වෙනුවෙන් අන්තර්ජාතික අභියෝගවලට නොබියව මුහුණ දුන්නා. අද අපේ මිනිසුන්ට උදේ කාපු දේ දවල්ට අමතකයි. යුද්ධය ජය ගැනීම ලෙහෙසි පහසු දෙයක් නොවේ. මේ අවස්ථාව යම් යම් කුමන්ත්‍රණ ඇති වෙමින් පවතින අවස්ථාවක්. ජනතාව කල්පනාකාරීව අවදියෙන් සිටිය යුතුයි. මහජනතාව රට ගැන කල්පනා කරමින් හොඳ අවදියෙන් ඉන්න නිසා තමයි ඔවුන් දෙවනි වතාවටත් ලක්ෂ 18 කට වඩා වැඩි ඡන්ද ලබා දී ජනාධිපතිතුමා දිනවූයේ. මම කියන්නෙ නැහැ සියලු ප්‍රශ්න විසඳුවා කියලා. රට මුහුණ දුන් ප්‍රධාන ප්‍රශ්න විසඳුවා. අදත් අපට එල්ල වෙලා තියන අන්තර්ජාතික බාධා ඉවත් වෙලා නැහැ. මේ තත්ත්වය ජනතාව තේරුම් ගත යුතුයි. අද රට විශාල සංවර්ධන ගමනකට පිවිසිලා. මෙහි ප්‍රතිලාභ ජනතාවටයි.* විපක්ෂය චෝදනා නඟනවා රජයට එකවර සෑම පළාතකම ඡන්දය තියාගන්නට බැරිවීම නිසා තට්ටු මාරු ක්‍රමයට ඡන්දය පවත්වන බව. මේ ගැන යම් සඳහනක් කළොත්...?අපි යථාර්ථය කල්පනා කළ යුතුයි. රටක් පාලනය කිරීම බුලත් විට විකුණනවා වගේ ලේසි නැහැ. විපක්ෂය හැම වෙලාවෙම කෑගහනවා. එහි කිසිම පදනමක් නැහැ. ඒ අය කෑගහන්නේ රට වෙනුවෙන් කිසිම ආදරයකින් හෝ ජනතාව කෙරෙහි ගොඩනැඟුණු වගකීමකින් නොවේ. මහජනතාවට දැන් සාමය ලැබී තියෙනවා. රාත්‍රිය පුරා බියෙන් සැකයෙන් තොරව උත්සව පැවැත්වීමට හැකියාව තියෙනවා. තවත් පැත්තකින් සමහරු භීෂණය ඇති කරවන්නට කටයුතු කරනවා. ජනමාධ්‍යටත් වගකීමක් තියෙනවා.ජනතාවට සත්‍ය පහදා දිය යුතුයි. ජනාධිපතිතුමා පවා වරක් කියා තියනවා එතුමා තීරණ ගන්නේ එතුමාගේ තනතුර අනුව නොව රට දිහා බලා බවයි. මේ නිසා බුද්ධිමත් ඡන්දදායකයන් මෙවරත් බුද්ධිමත් තීරණයකට එළඹෙන බවට අපිට විශ්වාසයි.සුභාෂිණි ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ab1103066</link>
    <topic>ගමටත් කිරි කොළඹටත් කිරි ලැබෙන වෙලාවේ වැඩේ කැකිරි කරගන්නේ මොකටද</topic>
    <author>සාකච්ඡා කළේ අරුණි මුතුමලී</author>
    <content>ඉඩම් හා ඉඩම් සංවර්ධන ඇමැති ජනක බණ්ඩාර තෙන්නකෝන්* පුංචි ඡන්දය කියලා හඳුන්වන මේ පළාත් පාලන මැතිවරණය ඇත්තටම පුංචි වැඩක් ද?මම පළාත් පාලන ඇමැතිවරයෙක් හැටියට වැඩ කරලා තිබෙනවා. ඒ නිසා මම දන්නවා මේ ඡන්දය කොයි තරම් වැදගත් ද කියලා. පාලන බලයේ බලවත්කම අනුව බැලුවත් පළමුවෙන්ම මධ්‍යම රජය දෙවැනුව පළාත් සභාව තුන්වැනුව බලය තිබෙන්නේ පළාත් පාලන ආයතනයට. තමන්ගේ ප්‍රදේශවල ජනතාවට වඩාත්ම කිට්ටුවන්ත, තමන්ගේ ප්‍රදේශයේ වැඩ කටයුතු කරගන්න පුළුවන් ආයතනය තමයි පළාත් පාලන ආයතනය. ඒ නිසා මේ ඡන්දය කියන තරම් පුංචි නැහැ.* ඡන්දයකට ඉදිරිපත් වෙන හැම පක්ෂයකම හැම අපේක්ෂකයකුම කියන්නේ තමන් සහ තමන්ගේ පක්ෂය දිනන බවයි? මේ මැතිවරණයේදීත් එහෙමමයි.ඔව් ඉතිං, ඉදිරිපත් වෙනකොට එහෙම කියන්න එපැයි. ඒ වුණාට දේශපාලනය කියන එක බොරුවෙන්, බොරු පොරොන්දුවලින් කරන්න පුළුවන් දෙයක් නෙවෙයි. විශේෂයෙන් මේ ඡන්දය දිනන්න නම් ගමට ආදරය කරන මිනිස්සුන්ට ආදරය කරන, මහන්සි වෙන්න පුළුවන් ජනතාව වෙනුවෙන් කැප වෙන්න දුක් විඳින්න පුළුවන් අය වෙන්න ඕන. අවංක වෙන්න ඕනේ. අපි බොරු කියන්නේ නෑ. බොරු කරන්නේ නෑ. බැරිනම් බෑ කියනවා. පුළුවන්නම් පුළුවන් කියනවා. ඒකත් පුරුදු වෙන්න ඕන දෙයක්. බැරි දේවල් පුළුවන් කියලා පටන් ගත්තොත් ප්‍රතිඵලේ ඉක්මන්ටම ලැබෙනවා. ඊට පස්සේ ආයේ පුළුවන් කීවට කවුරුත් ගණන් ගන්නේ නෑ.* ඒත් ඕනෑම පක්ෂයකින් ඉදිරිපත් වෙන අපේක්ෂකයන් දෙන පොරොන්දු ඒ විදිහටම ඉටු කරනවා කියන විශ්වාසය ජනතාව අතින් ගිලිහිලා කියලා හිතන්නේ නැද්ද?දේශපාලනේ කියන එක බොරු පොරොන්දුවලින් කරන්න පුළුවන් එකක් නෙවෙයි. අනෙක හට්ටි මුට්ටි, ටකරන් දෙනවා කියලා දේශපාලන මගේ යන්න කෙනෙකුට බැහැ, දිව්‍ය ලෝක මවලත් මේක කරන්න බෑ. දේශපාලනේ කියන එක ජානවලින්ම එන්න ඕන දෙයක්. ඒ කොහොම ආවත් ජනතාවට මෙහෙවරක් ඉටුකරන ආදරය කරන මනුස්සයෙක් නොවී කෙප්ප ඇදබාන අයට මිනිස්සු ‘රිටන් එක’ දෙනවමයි.* ආණ්ඩු පක්ෂයට මොකක්ද තියෙන විශ්වාසය ජනතාව තමන් කියන දේ පිළිගනියි කියලා?යුද්දෙ පටන්ගත්තාම ඔබටයි මටයි ජනතාවටයි මේ තරම් ඉක්මනට ත්‍රස්තවාදය පරාජය කරයි කියලා විශ්වාසයක් තිබුණ ද? මීට අවුරුදු දෙකකට කලින් අම්මයි තාත්තයි වැඩට ගියේ බස් දෙකක. එකක පිපුරුවොත් අනිත් කෙනා හරි ළමයින් වෙනුවෙන් ජීවත් වෙන්න ඕන නිසා. එහෙම තිබුණු රටක් මේක, ලෝක ස්වභාවය අනුව අපේ සමහරුන්ට මේවා අමතක වෙලා. අද තියෙන සහනය දෙනවා කියලා එදා කීවා. ඒක ලබා දුන්නා. ඒ වගේ ම ඉතිහාසයේ මේ තරම් ගම දියුණු කරන්න කැපවුණු රජයක් තියෙනවා ද? හැම ගමකම පාරවල් හැදිලා. හැම තැනටම විදුලිය ජලය ලබා දීලා. තාක්ෂණය ලබා දීලා. උදාහරණයක් හැටියට අපේ ප්‍රදේශයේ දඹුල්ලේ හැම ගමකම ප්‍රජා ශාලාවක් තිබෙනවා. ඒ දේවල් ලැබිච්ච ජනතාව දන්නවා කවුද ඒවා කළේ කියලා. පළාත් පාලන ආයතනයකින් කෙරෙන්න ඕනෙත් පාරවල්, බෝක්කු, ප්‍රජා ශාලා, මරණාධාර සමිති වගේ බිම් මට්ටමේ වැඩ කටයුතු ජනතාවට සලසා දීමයි. ඒ දේවල් ගැන පවා මේ තරම් අවධානය යොමු කරපු වෙන රජයක් ඉතිහාසයේ තවත් නැහැ. ඒක ජනතාව දන්නවා.* ඒ වුණාට ජේවීපී එක කියන්නේ ඔය කොයි දේටත් වඩා බඩු මිල ඡන්දයට බලපානවා කියලා?ජේවීපී එක? එහෙම එකක් තියෙනව ද දැන්? මේ පැත්තෙ නම් නෑ. එහෙම ගතියක්වත් පේන්න නෑනේ? ස්වාධීන කණ්ඩායමක් නම් ඉන්නවා. ආණ්ඩුවට විරුද්ධව ඉල්ලන්න ලෑස්ති වෙලා. ඒත් ඒකෙන් දෙන්නෙක් ඊයේ අපිටම එකතු වුණා. නම් දෙකත් කියන්න ද? එක්කෙනෙක් පාදෙනිය මහත්මයා, අනිත් කෙනා අසංක සුමිත් කුමාර මහත්මයා. තවත් දෙන්නෙක් ඉන්නවා. ඒ අයගෙ නම් එළි කරන දවස වෙනකොට මේ ලිපිය ඵල වෙලා තියෙයි.* ආණ්ඩු පක්ෂය මේ තරම් විශ්වාසයකින් කතා කරන්නේ යූඇන්පීයේ රනිල් සජිත් ගැටුම වාසියට හිටීවි කියලා හිතල ද?අනේ! අපි ඇත්තටම රනිල් - සජිත් රණ්ඩුව ගණන් ගත යුතු නෑ. අපි හොඳටම දන්නවානේ විපක්ෂය ගැන විපක්ෂයේ අද යුතුකම වෙලා තියෙන්නෙ බාල්දි දාන එකනේ. ජනතාව ගැන ආදරයෙන් ඔවුන්ගේ ප්‍රශ්න විසඳන්න, ජනතාවට සහනයක් ලබා දෙන්න, ආණ්ඩුවත් එක්ක උරින් උර ගැටිලා රටට හොඳක් කරන්න උත්සාහ කරන විපක්ෂයක් අපට නෑනේ. බැණලත් වැඩක් නෑ ඉතිං. දුර්වල විපක්ෂයක කාර්යභාරය තමයි ඔය පුළුවන් හැටියට ඉටු කරන්නේ. අපේ අප්පච්චි ඕවට තමයි කීවේ ගංවතුරකට බය වේවිද මහ මුහුද කියලා.ඒ කියලා පේ‍්‍රමදාසගේ පුතා ගෙන්නලා එයාගෙන් වැඩ ගන්න පුළුවන් ද? එහෙම කළොත් ඉතිං රටට දෙය්යන්ගෙම පිහිටයිනේ. මතකනේ අපි ඒ කාලේ පාරට බැස්සේ ආයේ ගෙදර එන්න පුළුවන් වෙයිද කියලා දන්නේ නැතුවනේ. මමත් පළාත් සභා මැතිවරණයකට මුලින්ම එළියට බැස්සේ ඒ කාලේ. අපෝ! අපට හොඳට මතකයි වෙච්චි දේවල්. ඉතිං ඒ ටිකම පුතාත් නොකළොත් නොට්ටිගේ පුතා වෙනවනේ?* හොඳයි ආණ්ඩු පක්ෂයෙන් ඉදිරිපත් වෙලා ඉන්න අපේක්ෂකයන් අනිත් අයට වඩා සුදුසුයි කියලා තහවුරු කරන්නේ කොහොම ද?අපේ අයගේ දැනුමයි හැකියාවයි පළාත් පාලන මැතිවරණයකට ඉදිරිපත් වීමට හොඳටම ප්‍රමාණවත්. මහජනතාවට සේවය කරන්න උපාධියක්ම තියෙන්න ඕන කියලා නීතියක් නැහැනේ. ඕනවට වඩා ඉගෙන ගත්තු අයට සමහර වෙලාවට ප්‍රායෝගික දැනුම අඩු වෙනවා මම දැකලා තියෙනවා. ඇත්තටම කීවොත් සමහර තියරි කාරයින්ට ප්‍රැක්ටිකල් බෑ. මිනිස්සුන්ගේ සැබෑ අවශ්‍යතා අඳුනන්නේ නෑ. අපේ රටේ වැඩිපුර ඉන්නේ කතාවට දක්ෂ අය. අපට ඕන වැඩට දක්ෂ අය. විශේෂයෙන්ම ප්‍රාදේශීය සභාවකට, නගර සභාවකට අවශ්‍ය වන්නේ වැඩක් කරන්න පුළුවන් අයයි.අපේ අයට තරගයක් නෑ. අපි සියලුම පළාත් පාලන ආයතන දිනනවා. මනාප ක්‍රමයට පින් සිද්ධ වෙන්න ඔය අනිත් අයත් ආසන දෙක තුනක් දිනා ගනියි. කොට්ඨාස ක්‍රමය තිබුණානම් අපි විතරයි දිනන්නේ.* තැපැල් ඡන්දය පැවැත්වෙන්නේ හෙට?තැපැල් ඡන්දය පාවිච්චි කරන්නේ රජයේ සේවකයන්. ඔවුන් දන්නවා බලපෑමකින් තොරව තමන්ගේ රාජකාරි කරන්න, තමන්ගේ අයිතිවාසිකම් වෙනුවෙන් සටන් කරන්න නිදහස ලැබුණේ කොහොමද කාගෙන්ද කියලා. සමහරු රජයේ සේවකයන්ගේ විශ්‍රාම වැටුප්, වගේම රජයේ සේවක සංඛ්‍යාව අඩු කරලා අතරමං කරන්න හැදුවා. නමුත් මේ රජයෙන් තමයි රජයේ සේවකයාගේ ගෞරවය රැකෙන පරිදි රාජ්‍ය සේවය ශක්තිමත් කරලා, විධිමත් කරලා නවීන තාක්ෂණයට යොමු කරන වැඩ පිළිවෙළක් හැදුවේ. ඉදිරියේදී රජයේ සේවකයන්ගේ ආර්ථිකය තවත් ශක්තිමත් කරන්න රජයේ අවධානය යොමුවෙලා තිබෙනවා. ඉතින් ඒ දේවල් ගැන හිතලා තැපැල් ඡන්දය ඔවුන් බුද්ධිමත්ව පාවිච්චි කරන බව අපට විශ්වාසයි.* පළාත් පාලන ආයතනයක් විරුද්ධ පක්ෂයට ගියොත් පාඩුව කාට ද?රජය තිබෙන්නේ අපේ සන්ධානය අතේ. ඇත්තටම කීවොත් රජයකට තුනෙන් දෙකේ බලයක් තිබ්බාම හොඳටම ඇති. ඒ වුණාට දැන් පළාත් සභාවල බලයත් අපේ අතේමයි. තව කාලෙකට ඒ දෙකම හෙළවෙන්නේ නෑ. මම හිටපු පළාත් පාලන ආයතනවල නම් ගම දියුණු කරන්න ආණ්ඩුවෙයි පළාත් සභාවෙයි උදව්ව පළාත් පාලන ආයතනයට ඕන වෙනවා. ඉතින් පවුලක වුණත් දෙමව්පියන්ට සලකන දරුවන්ටනේ දෙමාපියොත් වැඩියෙන් ආදරේ. ඒ වගේ තමයි තමන්ගේ ප්‍රදේශය දියුණු වෙන්නේ, විශ්වාසය වැඩි වෙන්නේ, පහසුකම් වැඩිපුර ලැබෙන්නේ බලය තිබෙන පැත්තේ නියෝජිතයා තමන්ගේ ප්‍රදේශයට පත් කරගත්තොත් තමයි.කොළඹටත් කිරි ගමටත් කිරි ලේසියෙන් ලැබෙන වෙලාවේ නිකං වැඩේ කැකිරි කරගන්නේ මොකට ද?සාකච්ඡා කළේ අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ab1103067</link>
    <topic>වඳ බැහැපු නායකයො එක්ක අනාගතයක් නැතැයි ජනතාව දන්නවා</topic>
    <author>සාකච්ඡා කළේ අරුණි මුතුමලී</author>
    <content>අධ්‍යාපන නියෝජ්‍ය ඇමැති විජිත් විජයමුණි සොයිසා* මෙවර පළාත් පාලන මැතිවරණය පිළිබඳ විවිධ මත පළ වෙනවා. ඉන් එකක් තමයි ඡන්දය ප්‍රකාශ කිරීමට ජනතාව ඉදිරිපත් වෙයිද යන සැකය. මෙවැනි දේ කියන්න සාධාරණ හේතු සාධක තිබෙනවා කියා සිතනවා ද?මේ රටේ පළාත් පාලන මැතිවරණ මීට පෙරත් රාශියක් තිබුණා. අප ඒවා දැක්කා. මහ නගර සභා, නගර සභා, සුළු නගර සභා, ගම් සභා මේ සියල්ල සඳහා ඡන්ද විමසීම් කළා. මගේ පියාත් නගර සභා සභාපති කෙනෙක් නිසා මා හොඳින්ම මේවා අත්වින්දා. අද සමහරු චෝදනා එල්ල කරනවා ක්‍රීඩා තරග නිසා සමහර කොට්ඨාසවල මැතිවරණය කල් දැම්මා ය කියා. තව විවිධ මත විවිධ අය කියනවා. නමුත් අපේ ජනාධිපතිතුමා මැතිවරණවලට බය නායකයෙක් නෙවෙයි. යුද්ධෙට බය නැති කෙනා ඡන්දෙට බය වෙයි ද?මේ කතා කියන අය ඒවා කියන්නේ රජයට හරි ජනාධිපතිතුමාට හරි රිදවන්න පුළුවන් කියලා හිතාගෙන වෙන්න ඇති. ඉතින් ඒවා අහගෙන ඉඳලා කවුරුහරි කෙනෙක් තම ඡන්දය පාවිච්චි නොකර ඉන්නවා නම් ඒක තමන් අතින්ම තමන්ගේ ප්‍රජා අයිතිය නැති කර ගැනීමක්. මොකද ඡන්දය පාවිච්චි කරන්න බැරි සිරකරුවන්ටයි ප්‍රජා අයිතිය තහනම් වූ අයටයි විතරයි.මම දන්න විදිහට කවුරු මොනවා කීවත් ඡන්දය ළං වෙනකොට ඡන්දදායකයින්ගේ ඔය කියන මන්දගාමී ගතිය පහවෙලා අමුතු හැඟීමක් එනවා. එතකොට උදේම ගිහින් ඡන්දය පාවිච්චි කරයි.* එහෙම මනාපය දීලා තෝරගන්න නියෝජිතයාගෙන් තමන් ඉන්න ප්‍රදේශයට වැඩක් වෙයි කියලා හිතන්නේ කොහොම ද?පළමුවැනිම කාරණේ පළාත් පාලන ආයතනවලට විශාල මූල්‍ය ශක්තියක් නැහැ. ඒ අය යැපෙන්නේ රජයෙන්. ඉතින් තම ප්‍රදේශයේ ගම් මට්ටමින් බිම් මට්ටමින් වැඩක් කරගන්න නම් මධ්‍යම ආණ්ඩුවේ මූල්‍ය දායකත්වය හොඳට ලැබෙන නියෝජිතයන්ව තෝරගන්න ඕනැ. පහුගිය කාලේ අපි දැක්කා ඌව පළාත මගේ ප්‍රදේශයේ කසළ අපහරණ වැඩපිළිවෙළට පවා රජයේ ශක්තිය, දායකත්වය ලබා දෙන්න සිදුවුණා. ඒ වගේම ගම නැඟුම, මග නැඟුම, ජාතික සවිය, ගැමි දිරිය, වෙල්ලස්ස සංවර්ධන වැඩපිළිවෙළ වගේ දේවලින් තමයි මේ ආයතන තමන්ගේ ප්‍රදේශවල සංවර්ධන කටයුතු කරගත්තේ. ඉතින් යූඇන්පීයට හරි ජේවීපීයට හරි වෙන කාටවත් හරි මේ වැඩපිළිවෙළ කරන්න පුළුවන් ද? ඒ කාව හරි තම ප්‍රදේශයට පත් කරගත්තොත් අන්තිමට ජනතාවට සිද්ධ වෙන්නේ ඒ අයගේ පඩියත් අතින් ගෙවන්නයි.* ඒ වුණාට පුරුද්දට ඡන්දය දෙන පිරිසකුත් මේ රටේ ඉන්නවානේ.මේ රටේ ජනතාව බුද්ධිමත්. අද හැමෝම දන්නවා යූඇන්පීයට වඳ බැහැපු කෙහෙල් පඳුරු වගේ නායකයොත් එක්ක ඉදිරි ගමනක් නැති බව. රනිල් මහත්තයා වලහා පොල්ල අල්ල ගත්තා වගේ අතපය විසි කර කර ඉන්නවා. අනිත් ඇම්බැට්ටයෝ පොර කුකුල්ලු වගේ වෙනම පොර කනවා. සජිත් ආයෙත් පේ‍්‍රමදාස යුගයක් ආරම්භ කරන්න කතා කරනවා. අපට මතකයි ඒ යුගයේ අපේ විද්වතුන්, භික්ෂුන් වහන්සේලා වගේම විවිධ තරාතිරම්වල අය 60,000 ක් ඝාතනය කළ හැටි. කොටින්ට මිල මුදල්, සිල්පර කොටන් දීලා කලාපයේ හුදෙකලා වූ රටක් බවට පත් කළේ කවුද කියලා ජනතාවට මතකයි.සුදු කොඩි එසැවූ කතා, ළමා සොල්දාදුවන්ගේ කතා කිය කිය ලෝකේ වටේ ගියාට වැඩක් වුණා ද. රටේ ජනතාව විතරක් නෙවෙයි ලෝකෙම දන්නවා ත්‍රස්තවාදය පරාජය කළේ කවුද කියලා. ලෝකය ඉදිරියේ අභීතව ඔළුව කෙළින් තියාගෙන ඉන්න පුළුවන් තත්ත්වයක් උදා කළේ කවුද කියලා.සංචාරකයන්ට තියෙන තහනම් ඉවත් වෙලා හෝටල් කාමර මදිවෙන තරමට සංචාරකයෝ ඇදෙන්නේ කාගේ ශක්තියට ද? අන්තර්ජාතික මූල්‍ය අරමුදලේ ආධාර හම්බ වෙන්නේ කාට ද? සුනාමියෙන් නැතිවුණ ජීවිත විතරයි ආපහු ගන්න බැරි වුණේ. අනිත් සියල්ල අපි ජයගත්තා. තිබුණටත් වඩා හොඳට. යූඇන්පීය සතොසයි සමූපකාරයි විනාශ කළා. ජනාධිපතිතුමා කොප් සිටි ආදිය අරඹා සහන මිලට ආහාර පාන ගන්න ක්‍රම ඇති කළා.වැස්සෙන් විනාශ වූ එළවළු ටික වෙනුවට කොහොමහරි එළවළු දෙන්න හදනවා. උතුර නැඟෙනහිරත් සමඟ රටේ අනිත් ප්‍රදේශවල හරියට වගා කරලා තිබුණා නම් ගොවි ජනතාවට කොයිතරම් ලාබ ලැබෙන අවස්ථාවක් ද මේ? අභියෝග බය නැතිව බාර අරගෙන ජනතාවට සහන සලසන්න උත්සාහ කරද්දි විරුද්ධ පක්ෂයේ අය කැමැති නෑ. මොකද ඒ අයට පවතින්න පුළුවන් ජනතාව වධ විඳින තාක්කල් විතරයි.මේ බව දන්න ජනතාව ජනාධිපතිතුමාව විශ්වාස කරනවා ඒ ආකර්ෂණය මේ ඡන්දයටත් බලපානවා.* යම් පළාත් පාලන ආයතනයක් විරුද්ධ පක්ෂයට ගියොත් ඒ ප්‍රදේශයේ ජනතාවට මොකද වෙන්නේ?තාත්තා ඉන්දැද්දි බාප්පාගෙන් ඉල්ලන්නේ ඇයි? ආණ්ඩුවේ වැඩිම බලය, පළාත් සභාවල බලය තියෙන පාර්ශ්වයෙන් ඉදිරිපත් වෙන නියෝජිතයා ගැන තමයි රජය විශ්වාස කරන්නේ. ග්‍රාමීය මට්ටමේ වැඩ කටයුතු විධිමත් කළ වෙන කිසිම ආණ්ඩුවක් නෑ මේ වගේ. මොකද එක එක පක්ෂවල අය කරපු කියලු දේවල් හොරකම් කරපු හැටි අපි දැක්කා. ජේවීපී කාරයෝ වැව් දාහක් හදනවා කීවේ ටෙන්ඩර් දාලා ද? නෑ. ඒක තමයි තමන්ගේ සමිති සමාගම්වලට සල්ලි දෙන්න හදා ගත්ත ක්‍රමේ. මේවා නිසා දැන් ජනාධිපතිතුමා ගම නිවැරැදිව සංවර්ධනය කරන්න ක්‍රමවේදයක් හැදුවා. පළාත් පාලන නියෝජිතයෙක්, හොඳට වැඩ කරන මන්ත්‍රීවරයා, සමෘද්ධි සංවර්ධන යාන්ත්‍රණය, කෘෂි පර්යේෂණ යාන්ත්‍රණය, ග්‍රාම සංවර්ධන සමිති යාන්ත්‍රණය, වගේ ගමේ තිබෙන ශක්තිය සියල්ල එකතු කරලා තමයි ගම් මට්ටමේ බිම් මට්ටමේ සංවර්ධන යාන්ත්‍රණය හදලා තියෙන්නේ. මේ වගේ ගමට සංවර්ධනය රැගෙන ගිය යුගයක් තිබුණේ නැහැ. ඒ නිසයි ඒ යාන්ත්‍රණයේ ඉන්න නියෝජිතයන්ව විශ්වාස කරන එක ප්‍රතිඵල දායකයි කියන්නේ.* විපක්ෂය චෝදනා කරන්නේ යුද ජයග්‍රහණය ගැන කියමින් සියලුම ඡන්ද දිනන්න උත්සාහ කරනවා කියලයි?යුද ජයග්‍රහණය ගැන අමුතුවෙන් කිය කිය ඡන්දය දිනන්න ඕන නැහැ. පොඩි දරුවාගේ ඉඳලා දන්නවා කවුද ඒ අභියෝගය ජය ගත්තේ කියලා. ඡන්දේ දිනන්න නම් මිනිස්සුන්ගේ විශ්වාසයයි දිනා ගන්න ඕනේ.ජනාධිපතිතුමා සමඟ එදා එංගලන්තයට මමත් ගියා. රෑ 10 ට 11 ට විතර මාව ඒ කොටින්ට කොටු වුණා. උන් ඉල්ලන්නේ අපේ ලේ. ඉන්නේ ලේ පිපාසයෙන්. කොටින්ව අපි පරාජය කළාට කොටි රූකඩ තාම එහෙ මෙහෙ නටනවා. ජනාධිපතිතුමා මේ විදිහට ඉඳීම කොටින්ට මහ හිසරදයක්. ඒ පිටිපස්සේ යූඇන්පීයත් ඉන්නවා. ඒකයි යුද ජයග්‍රහණය ගැන ඔය විදිහේ කතා කියන්නේ.මම නම් මේ වෙලාවේ කියන්නේ එකම දෙයයි. අපේ ගම්වල අඩුපාඩු ටික හදාගෙන රටේ මහා සංවර්ධන වැඩපිළිවෙළට සමගාමීව තමන්ගේ ගමත් දියුණු කරගන්න නම් වැල යන අතට මැස්ස බඳින එකයි හොඳ. මොකද? මේ ඡන්දෙනුත් අපි හයෙන් පහකට වඩා දිනනවා. ඉතිං පොට වරද්දගෙන අත්තන ඇට කන්නේ නැතුව හරි තීරණය ගන්න කියන පණිවුඩය තමයි ජනතාවට කියන්න තියෙන්නේ.* තැපැල් ඡන්දය හෙටයි. රජයේ සේවකයන් මොන වගේ හැසිරීමක් පෙන්වයි ද?රජයේ සේවකයන්ට යුතුකමක් වගකීමක් තිබෙනවා ඉටු කරන්න. රට වෙනුවෙන්, ජනතාව වෙනුවෙන්, රජය වෙනුවෙන්. මොකද රජයේ සේවකයන් කියන්නේ රටේ බුද්ධිමත් පිරිසේ නියෝජනයක්. ඔවුන්ගේ හැසිරීම සමාජයේ අනෙක් තලවලට බලපානවා.මේ රට නිදහස් කළේත් දිවයින තුළ ත්‍රස්තවාදය සහමුලින්ම නැති කළේත් ජනාධිපතිතුමා. ත්‍රස්තවාදයෙන් තොර රටක් ලෙස අපි නිදහස විඳින්නේ ඒ නිසා. ඒත් ලෝකය පුරා කොටි නැටි නැටවෙනවා.ඒ නැටිවල එල්ලිලා තමයි විරුද්ධ පක්ෂය නටන්නේ. ඒකයි ත්‍රස්තවාදය මර්දනය කළ එක වරදක් හැටියට පෙන්වන්න පුළුවන් ද කියල බලන්න ලෝකේ පුරා යන්නේ. කොටි අන්තර්ජාතික වශයෙන් පරාජය කිරීමටත් ජනාධිපතිතුමා සිටිය යුතුයි. ඒ ශක්තිය තිබිය යුතුයි.අනිත් අතට දැන් රජයේ සේවකයන්ට පිකටින් කිරීමේ, අයිතිය, පෙළපාළි යෑමේ අයිතිය, වෘත්තිය සමිති ඉල්ලීම් සඳහා අයිතිය ඕනෑතරම් තිබෙනවා.ඉස්සර එහෙම නෑ. අනෙක රජයේ සේවකයන් සංඛ්‍යාව ලක්ෂ 6 ට අඩු කරන්න හදපු යූඇන්පීය වගේ නෙවෙයි මේ රජයෙන් ඒ සංඛ්‍යාව දෙගුණ කළා වගේම රාජ්‍ය සේවය ශක්තිමත් කළා.පොඩි දේවල් බේරගන්න ඇති. එහෙම නෑ කියන්නේ නෑ. නමුත් රජයේ සේවකයා වෙනුවෙන් පෙනී සිටින රජයක් ඉදිරියටත් අවශ්‍ය බව රජයේ සේවකයන් දන්නවා. ඒ නිසා තැපැල් ඡන්දයත් නිවැරැදිව යොමු කරන්න ඔවුන් බුද්ධිමත් තීරණයක් ගන්නවා කියන එක සැක නැහැ.සාකච්ඡා කළේ අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ab1103069</link>
    <topic>ප්‍රශ්න 5</topic>
    <author>සංවාද සටහන සුමේධා නවරත්න</author>
    <content>පළාත් පාලන හා පළාත් සභා නියෝජ්‍ය ඇමැති ඉන්දික බණ්ඩාරනායක* පළාත් පාලන මැතිවරණයට සූදානම කොහොම ද?ඒ සඳහා අවශ්‍ය කටයුතු සියල්ල සූදානම්.මේ මැතිවරණයත් සෙසු ඒවා වගේම නීත්‍යානුකූල සාමකාමී මැතිවරණයක් විදියට පවත්වනවා.හැම පළාත් පාලන ආයතනයක් ම අපි ජයග්‍රහණය කරනවා.* විපක්ෂය නම් කියන්නෙ නිදහස් සාධාරණ මැතිවරණයක් පැවැත්වුවහොත් දිනන්නෙ එජාපය බවයි?එජාපය පරාජය පිළිගන්න කවදාවත් කැමැති නැහැ.ඔවුන් පැරදුණාම කියන්නෙ කම්පියුටර් ජිල්මාට් කියලයි.සර්ව සාධාරණ ඡන්ද පැවැත්වුවේ අපේ ජනාධිපතිතුමා.2004 පසුව පැවතුණ එක ඡන්දයක්වත් දූෂිත නෑ. ඊට පෙර හැම ආණ්ඩුවක්ම අඩුවැඩි වශයෙන් දූෂිත මැතිවරණ පැවැත්වුවා.* ආණ්ඩුවේ ගමන් මඟ හොඳ නැති බවට මේ ඡන්දයෙන් ඉඟි කළ යුතු බව විපක්ෂ නායකයා කියනවා?ආණ්ඩුවෙ ගමන පැහැදිලියි. ශක්තිමත්. දැවැන්ත සංවර්ධනයක් තිබෙන බව ජනතාව දන්නවා. වරාය, ගුවන් තොටුපොළ, මහාමාර්ග, වාරි මාර්ග යනාදි මේ සියල්ල ගමට මෙන්ම රටටයි.විපක්ෂ නායකයා මොනවා කිව්වත් ජනතාව බුද්ධිමත්.* ක්‍රිකට් වලින් ජීවන වියදම අමතක කරවන්න හදන බවටත් විපක්ෂය චෝදන නඟනවා?එල්ලෙන්න වැලේ වැල් නැතිව ඉන්න විපක්ෂය කියන කතානෙ ඔය. දිනන්න බැරිව හැමදාම පරදින අය ඔය වගේ කතා කියනවා. ඔය මොනවා කිව්වත් ගමට වැඩිපුරම වැඩ කළේ සන්ධානය. ඒ බව මැතිවරණ ප්‍රතිඵලවලින් පෙනේවී.* සඳුදා තැපැල් ඡන්දය. රජයේ සේවකයන් ආණ්ඩුව සමඟ බවට විශ්වාසයක් තියෙනව ද?ඇත්තෙන්ම ඔව්. පසුගිය අයවැය ලේඛනයෙන් රජයේ සේවකයන්ට පඩි වැඩි වුණා.ඉදිරි අයවැය ලේඛනයෙනුත් ඔවුන්ට අසාධාරණයක් නොවන ලෙස පඩි වැඩි කරනවා. ඇත්තටම රජයේ සේවකයන්ට මේ තරම් සහන දුන් වෙනත් රජයක් නැති තරම්.එ.ජා.ප.යේ නියෝජ්‍ය නායක කරු ජයසූරිය* එ.ජා.ප.යේ මැතිවරණ සූදානම කොහොමද?හැම දිස්ත්‍රික්කයකම අපේක්ෂකයන් හා සාමාජිකයන් මැතිවරණයට මුහුණ දෙන ආකාරය ගැන දැනුම්වත් කරලයි තියෙන්නෙ. පෙර නොවූ විරූ උද්යෝගයක් ඔවුන් තුළ දකින්න ලැබෙනවා.එ.ජා.ප.යට විරද්ධව ඡන්දය දුන් අය පවා අද එ.ජා.ප.ය සමඟ එකතුව සිටිනවා.* ආණ්ඩු පක්ෂය කියන්නෙ එ.ජා.ප.යට වැලේ වැල් නැති බවයි?ඕවා ඉතිං දේශපාලන වචන හරඹනෙ. ඔය කතාව නම් අතිශයෝක්තියක්. අපිට ලැබෙන ආරංචිවල හැටියට සන්ධානයේ රැස්වීම් අසාර්ථකයි.නිදහස් හා සාධාරණ මැතිවරණයක් පවත්වන්න කියන්නකො. එතකොට වැලේ වැල් නැත්තෙ කාටද කියලා පෙනේවි. මොකද ජනතාව ජීවන බරින් මිරිකිලා ඉන්නෙ. ජනතාව දන්නවා එකම සහනය එ.ජා.ප.ය බව.* ආණ්ඩුවෙ ඇතැම් මන්ත්‍රීවරයෙක් පවසන්නෙ එ.ජා.ප.යට විනයක් නැති බවයි?මේ මැතිවරණයේදී ගහගන්නෙ ආණ්ඩුවේම අපේක්ෂකයන් මිස අපේ අපේක්ෂකයො නොවේ. ඒ නිසා අපේ විනයට කලින් ඔවුන්ගෙ විනය ගැන සොයා බැලුවොත් හොඳයි.* ඔබ ඇතුළු එ.ජා.ප.ය තෙල් සංස්ථාව කොටස් කර විකුණන්න උත්සාහ දැරූ බවට ආණ්ඩු පක්ෂය චෝදනා නඟනවා.එදා තිබුණු රාජ්‍ය ප්‍රතිපත්තිය අනුව කටයුතු කළා මිසක මේවා විකුණන්න කටයුතුª කළේ නැහැ.කළමනාකාරිත්වය ශක්තිමත් කරලා කාර්යක්ෂම පාඩු නොලබන ආයතනයක් කරන්නයි අපි එදා උත්සාහ කළේ.ආණ්ඩුව බොරුවට කුණු අවුස්සන්නෙ නැතිව ප්‍රතිපත්ති ගැන කතා කළ යුතු අවස්ථාවක් මේ.ආණ්ඩුවට මඩින් නැතිව ගොඩින් එන්න කියන්න. එහෙම නම් අපිටත් පුළුවන් ඕනෙ තරම් ආණ්ඩුවෙ කුණු අවුස්සන්න.* හොඳයි. අපි ප්‍රතිපත්ති ගැන කතාකරමු. මේ මැතිවරණයේදී එ.ජා.ප.යේ නායකයො විවිධ ප්‍රතිපත්ති ඔස්සේ ඡන්දය මෙහෙයවන්නේ ඇයි?පක්ෂයේ නායකයො හැම දිසාවට ම බෙදිලා යනවා. හැබැයි ඒ එකම හඬකින් ජනතාව අවදි කිරීමට හා ඡන්දය දිනන වැඩපිළිවෙළ උදෙසා.හැමෝම වැඩ කරන්නෙ එකම ප්‍රතිපත්තියක සිටයි. නිදහස් මැතිවරණයක් පැවැත්වුවහොත් ඒ බව ඔප්පු වේවි.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ab11030610</link>
    <topic>ඔන්න මේ ඕවරේ විකට් එකක් යනවා විමල් කියයි විකට් එකක් යයි</topic>
    <author>චන්දන බණ්ඩාර</author>
    <content>ගිය බ්‍රහස්පතින්දා අරලියගහ මැදුරේදී මහා ගොවි සමුළුවක් පැවැත්විණි. එය සංවිධානය කර තිබුණේ ආර්ථික සංවර්ධන අමාත්‍යාංශය හා ගොවිජන සේවා හා වනජීවී අමාත්‍යාංශයයි. මේ ගොවි හමුවට ගොවීහු 7300ක් පමණ සහභාගි වී සිටියහ.ඉතිහාසයේ ප්‍රථම වතාවට අරලියගහ මැදුර ගොවි ගෙදරක් ලෙස දිස්වූයේ උතුරු නැඟෙනහිර දෙමළ මුස්ලිම් සහ දකුණේ සිංහල ගොවීන් මේ මහා ගොවි සමුළුවට සහභාගි වූ නිසාය.”මගේ ප්‍රතිපත්තිය ගොවි ජනතාව ආර්ථික වශයෙන් ශක්තිමත් කිරීමයි. ගොවි ජනතාව කියන්නේ කිසිදිනක රට පාවා දෙන්නට සූදානම් නැති පිරිසක්. ගෘහස්ථ ආර්ථික ඒකක දස ලක්ෂයක් පිහිටුවීමේ වැඩපිළිවෙළ ක්‍රියාත්මක වෙන්නේ ගොවි ජනතාව ආර්ථික වශයෙන් නඟාසිටුවීමටයි. අපේ ආර්ථිකය හදා ගන්නවා කියන්නේ එය අපේ රට ස්වාධීනත්වය කරා යන ගමනේ එක් පියවරක් කියන එකයි. එහිදී ජනාධිපතිතුමා කියා සිටියේය. ගෘහස්ථ ආර්ථික ඒකක දසලක්ෂයක් පිහිටුවීමේ වැඩසටහනට සමගාමීව ගොවීන් සඳහා බීජ සහ පොහොර බෙදා දීම ද එහිදී සිදු විය.ඉසුරුමත් නිවහනක් අසිරිමත් මවුබිමක්, නිල්ල පිරි රටක් - ගෙවතු දසලක්ෂයක් ජාතිත වැඩපිළිවෙළට දිරිය දෙනු පිණිස ආර්ථික සංවර්ධන අමාත්‍යාංශය සහ ගොවිජන සේවා හා වනජීවී අමාත්‍යාංශය එක්ව මේ මහා ගොවි සමුළුව සංවිධානය කැර තිබිණි.”ත්‍රස්තවාදය පරාජය කර මේ රට ඒකීය රටක් කළා වගේම ගොවි ජනතාව ඉහළටම ඔසවා තැබූ රජයක් ලෙස වත්මන් රජය ඉතිහාසගත වෙනවා. එදා ගොවි ජනතාවගේ සුබ සෙත උදෙසා පොහොර රුපියල් 350ට ලබා දෙන විට ඇලඩින්ගේ පුදුම පහන හමුවෙලාදැයි එ.ජා.ප. මහලේකම්වරයා එදා අපහාස කළා” ජනාධිපතිතුමා කියා සිටියේය.මේ අතර ජනාධිපතිතුමා කියා සිටියේ අරලියගහ මැදුරේ ගෙවත්තේ ඇති නේත්‍රපලම් නම් කෙසෙල් වර්ගය ගැනය. “මගේ ගෙවත්තෙත් තිබුණා නේත්‍රපලම් ගහක කෙසෙල් කැනක්. මට මෙතැන සිටින දෙමළ මුස්ලිම් ජනතාව දකින විට මතක් වෙන්නේ නේත්‍රපලම්. මොකද මුස්ලිම් දෙමළ ගොවි ජනතාව නේත්‍රපලම් කෙසෙල් වවන්න බොහොම කැමති උදවිය” ජනාධිපතිතුමා කියා සිටියේය.මේ මහා ගොවි හමුවට පැමිණ සිටි උතුරු නැඟෙනහිර දෙමළ මුස්ලිම් ජනතාව අමතා ජනාධිපතිතුමා දෙමළ භාෂාවෙන්ද කතා කළේය. ජනාධිපතිතුමා දෙමළ භාෂාවෙන් සභාව අමතද්දී දෙමළ මුස්ලිම් ජනතාව බලා සිටියේ දැඩි උනන්දුවකිනි.ගොවි සමුළුව අවසාන වූ පසුව ජනාධිපතිතුමා ඊට සහභාගිවී සිටි ඇමැතිවරුන්ට ඇරැයුම් කළේ දිවා ආහාරය ගැනීමටය. ආර්ථික සංවර්ධන ඇමැති බැසිල් රාජපක්ෂ, ජගත් පුෂ්පකුමාර සහ රෙජිනෝල්ඩ් කුරේ ඇමැතිවරු මේ ගොවි සමුළුවට එක්ව සිටියහ.ගිය සතියේ අනුරාධපුර පැවැති එ.ජ.නි.ස. සමුළුවෙන් අනතුරුව ජනාධිපතිතුමා ගියේ අනුරපුර භික්ෂු විශ්වවිද්‍යාලයේ නව ගොඩනැඟිල්ල විවෘත කිරීමටය. මේ අවස්ථාවට ඇමැති එස්.එම්.චන්ද්‍රසේන, ආණ්ඩුකාර කරුණාරත්න දිවුල්ගනේ සහ ඩබ්ලිව්.බී.ඒකනායක සහභාගිවී සිටියහ.එම කටයුක්ත නිමා වීමෙන් අනතුරුව අනුරපුර ජනපති මන්දිරයට අනුරපුර එ.ජ.නි.ස. අපේක්ෂකයෝ කැඳවා තිබිණි. ඉන්පසුව ඒ සියලුම අපේක්ෂකයන් සඳහා තේපැන් සංග්‍රහයක් ද සූදානම් කර තිබිණි. “අපේ අය ගහගන්න බැණ ගන්න එක සුදුසු දෙයක් නෙමෙයි. මොකද අපේ අයට මේ දිස්ත්‍රික්කයේ බය නැතිව ජනතාව අතරට යන්න පුළුවන්. අපි ත්‍රස්තවාදීන්ගෙන් මේ බිම බේරලා තියෙනවා. අද මේ දිස්ත්‍රිත්කයේ ජනතාවට නිදහසේ ඉන්න පුළුවන්. අපට විරුද්ධ පක්ෂ සමඟ සටනක් නැහැ.” ජනාධිපතිතුමා කියා සිටියේය.ඉන් පසු දිනයේ දී මහමෙවුනාවේ ප්‍රතිසංස්කරණය කෙරෙන ආකෘතිය ජනාධිපතිතුමාගේ නිරීක්ෂණයට ලක්විය. එදින උදෑසන යළිත් කොළඹ බලා එන අතරතුර ජනාධිපතිතුමාට දැනගන්නට ලැබුණේ කෆීර් යානා දෙකක් කඩාවැටී ඇති බවය. එම ස්ථානයට යාමට අවශ්‍ය බව ජනාධිපතිතුමා තම ආරක්ෂක අංශයට දැනුම්දුන් පසුව ජනාධිපතිතුමා සිදුවීම වූ ස්ථානය නිරීක්ෂණය කළේය.ශ්‍රී ලංකා ගුවන් හමුදාවේ 60 වන සංවත්සරය ගිය බදාදා පැවැතියේ රත්මලාන ගුවන් හමුදා මූලස්ථාන පරිශ්‍රයේදීය. 60 වන සංවත්සරය පැවැතියේ කෆීර් යානා අනතුරකින් නිලධාරියකු මියගිය දිනට පසු දිනයේ වුවද මෙතෙක් ගුවන් හමුදාවේ මියගිය සියලු ගුවන් භටයන් සිහිපත් කිරීම සඳහා විනාඩියක නිශ්ශබ්දතාවක් වැඩසටහනට ඇතුළත්ව තිබුණේ නැත. මේ බව දැනගත් ජනාධිපතිතුමා සිය කථාවේදී වසර 60ක කාලය තුළ මියගිය සියලු ගුවන් භටයන් සිහිපත් කළ අතර පෙර දිනයේ මියගිය ගුවන් භටයා ද සිහිපත් කළේ ජනාධිපතිතුමා තුළ රණවිරුවන් කෙරෙහි ඇති ගෞරවය පිළිබිඹු කරමිනි.ගුවන් හමුදාවේ 60 වන සංවත්සරයට සමගාමීව මුද්දරයක් නිකුත් කිරීමත් රුපියල් දෙකක් වටිනා කාසියක් නිකුත් කිරීම ද සිදුවිය. මේ අවස්ථාවට තැපැල් ඇමැති ජීවන් කුමාරතුංග, ගුවන් සේවා ඇමැති ප්‍රියංකර ජයරත්න සහ මහ බැංකු අධිපති අජිත් නිවාඩ් කබ්රාල් ද එක්ව සිටියේය.පසුගියදා පාකිස්ථානය හා ශ්‍රී ලංකාව අතර ඛෙත්තාරම ආර්. පේ‍්‍රමදාස ක්‍රීඩාංගණයේදී පැවැති ලෝක කුසලාන දිවා - රාත්‍රී ක්‍රිකට් තරගය පිළිබඳව මෙරට ක්‍රිකට්ලෝලී ජනතාව අතර පැවැතියේ දැඩි උනන්දුවකි. ඒ අතර විපක්ෂ, පක්ෂ දේශපාලනඥයෝ ද වූහ.ක්‍රීඩා ඇමැති මහින්දානන්ද අලුත්ගමගේ, ඉදිකිරීම් ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ, ශ්‍රීලනිප බොරැල්ල ප්‍රධාන සංවිධායක, පාර්ලිමේන්තු මන්ත්‍රී තිලංග සුමතිපාල මේ තරගය නැරැඹුවේ එකම ස්ථානයක සිටය.එක්තරා මොහොතක පාකිස්ථාන පිතිකරුවන් ඉතා හොඳින් පන්දුවට පහර දෙමින් සිටි අතර එම පිතිකරු සබඳතාව බිඳ හෙළීම සඳහා ශ්‍රී ලංකා නායක කුමාර් සංගක්කාර විසින් පන්දු යැවීමේ වෙනසක් සිදු කළේය.“මේ ඕවරයේදී නම් ඔන්න අපේ කට්ටිය විකට් ගන්නවා.” විමල් වීරවංශ පැවසුවේය. පැවසූ පරිදිම එම ඕවරයේදී පිතිකරුවකු දවා ගැනීමට ශ්‍රී ලංකාව සමත් විය.එසේ තරගය නරඹන අතරතුර විමල් වීරවංශ ඇමැතිවරයා විසින් පළ කරන ලද අනාවැකි කිහිපයක්ම සාර්ථක විය. එසේ අනාවැකි කිහිපයක්ම සාර්ථක වූ නිසා තිලංග සුමතිපාල මන්ත්‍රීවරයා තරගය නරඹමින් සිටි අධිකරණ ක්ෂේත්‍රයේ ඉහළ නිලධාරියකුට මෙසේ අපූරු යෝජනාවක් කෙළේය.“විමල් ඇමැතිතුමා කියනකොටම විකට් යනවා. ඒ නිසා ඇමැතිතුමා හැම තරගයකටම අපි මුදල් ගෙවලා හරි එක්ක යන්න ඕනෙ.”තිලංග සුමතිපාලගේ එම යෝජනාව කිහිප දෙනකුම සිනහමුසු මුහුණින් අනුමත කරනු දක්නට ලැබිණි.පසුගිය ලෝක කුසලාන පාපන්දු තරගාවලියේදී අනාවැකි පැවසූ සුප්‍රසිද්ධ පෝල් නමැති බූවල්ලා පිළිබඳව ද මෙහිදී මැති ඇමැති පිරිස සිහිපත් කළහ.ජන සෙවණ ජාතික නිවාස හා ජනාවාස සංවර්ධන මෙහෙයුම යටතේ අඩු ආදායම්ලාභී නාගරික පවුල් සඳහා මහල් නිවාස ඉදිකිරීමේ ව්‍යාපෘතියට මුල් ගල් තැබීමේ උත්සවයක් පසුගිය 01 වැනිදා උදේ බොරැල්ල වනාතමුල්ල සිංහපුරයේදී සංවිධානය කොට තිබුණේ නාගරික ජනාවාස සංවර්ධන අධිකාරිය විසිනි.මේ උත්සවය, ජාතික නිදහස් පෙරමුණේ නායක, ඉදිකිරීම් ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ ගේ ප්‍රධානත්වයෙන් පැවැත්විණි. නියෝජ්‍ය අමාත්‍ය ලසන්ත අලගියවන්න, පාර්ලිමේන්තු මන්ත්‍රී තිලංග සුමතිපාල, බස්නාහිර පළාත් ඇමැති උදය ගම්මන්පිල ඇතුළු විශාල පිරිසක් එම අවස්ථාවට එක්ව සිටියහ. එහිදී ද ජන සෙවණ තේමා ගීතය වාදනය කළ අතර විශේෂත්වය වූයේ අඩු පහසුකම්ලාභී නිවාසවල වෙසෙන දරු දැරියන් විසින් එම අවස්ථාවේ ඉදිරිපත් කළ නර්තනයයි. එම උත්සවයට සහභාගි වූ තිලංග සුමතිපාල මන්ත්‍රීවරයා අසුන්ගෙන සිටියේ විමල් වීරවංශ ඇමැතිවරයාට යාබද අසුනේය.“ගාමිණි දිසානායක මහතාගේ කඩිනම් මහවැලි ව්‍යාපාරය වෙනුවෙන් ‘මහවැලි මහවැලි මහවැලී...’ කියන තේමා ගීතය නිර්මාණය වූවා. ඒ ගීතයෙන් පස්සෙ මේ රටේ සංවර්ධන කටයුත්තක් වෙනුවෙන් නිර්මාණය වූ හොඳම ගීතය තමයි ජන සෙවණ තේමා ගීතය. මේ ගැන හැමෝම කතා කරනවා. මේ ගීතය කෙටි කලක් තුළ විශාල ජනපි‍්‍රයත්වයක් ලබාගෙන තිබෙනවා.” තිලංග විමල්ට එසේ පැවසීය.තිලංග සුමතිපාල මන්ත්‍රීවරයාට ද මෙහිදී කතාවක් සඳහා ඉඩකඩ වෙන් කොට තිබිණි. එම අවස්ථාවේදී තිලංග සුමතිපාල මන්ත්‍රීවරයා පැවසූ අදහස් කාගෙත් අවධානයට යොමු විය.“මෙවර ලෝක කුසලාන තරගාවලියට තරග වදින ශ්‍රී ලංකා ක්‍රිකට් කණ්ඩායමේ ජයග්‍රහණය වෙනුවෙන් සියලුම ශ්‍රී ලාංකිකයන් අත්වැල් බැඳගත යුතුව තිබෙනවා. නමුත් ඊට පටහැනි අවාසනාවන්ත සිදුවීමක් පසුගියදා ශ්‍රී ලංකා කණ්ඩායම පාකිස්ථාන කණ්ඩායම හමුවේ ලකුණු 11 කින් පරාජය වුණාට පසුව සිදු වුණා. කොළඹ තට්ටු නිවාසවල වෙසෙන සමහර පිරිස් රතිඤ්ඤා පත්තු කරමින් පී‍්‍රති ඝෝෂා පැවැත්වූවා. මෙවැනි සිදුවීම් පිළිබඳව අපි සැබෑ ශ්‍රී ලාංකිකයන් විදිහට කනගාටු විය යුතුයි. අපි පක්ෂ, ආගම්, ජාතිකත්ව භේදවලින් තොරව මේ අවස්ථාවේ ශ්‍රී ලංකා ක්‍රිකට් කණ්ඩායමට සහයෝගය පළ කළ යුතුයි.” එහිදී තිලංග සුමතිපාල පැවසුවේ ඉතා හැඟීම්බරවය.සිය කතාව අවසන් කර අසුන් ගත් තිලංග සුමතිපාලට විමල් වීරවංශ පැවසු වදන් ඇසූ පසු සිනහව නතර කර ගැනීමට බැරිව ගියේය. “ඔන්න තිලංග ඔයාගේ කතාව අහගෙන ඉඳපු උදය ගම්මන්පිල කියනවා ඔයාට හෙළ උරුමයේ සාමාජිකත්වය දෙන්න ඕනේ කියලා.” විමල් තිලංග සිනහ ගැන්වූයේ එසේ පවසමිනි.පසුගිය බදාදා මහින්ද රාජපක්ෂ ජනාධිපතිතුමාගේ ප්‍රධානත්වයෙන් අරලියගහ මන්දිරයේදී රාජ්‍ය මාධ්‍ය ආයතනවල ප්‍රධානීන්ගේ රැස්වීමක් පැවැත්විණි. මේ රැස්වීමට බැසිල් රාජපක්ෂ, විමල් වීරවංශ, ඩලස් අලහප්පෙරුම හා කෙහෙලිය රඹුක්වැල්ල යන අමාත්‍යවරු ද එක්ව සිටියහ. මෙහිදී විමල් වීරවංශ අමාත්‍යවරයා පැවැසූ කාරණයක් පිළිබඳව කාගෙත් අවධානය යොමු විය.“ආර්. පේ‍්‍රමදාස ක්‍රීඩාංගණය අද ආසියාවේ හොඳම ක්‍රිකට් ක්‍රීඩාංගණයක් ලෙස පිළිගැනීමට ලක් වී තිබෙනවා. කලින් තිබුණු ක්‍රීඩාංගණය නවීකරණය නොකළා නම් මේ වගේ ගෞරවනීය තත්ත්වයක් ශ්‍රී ලංකාවට හිමි වන්නේ නැහැ. ඕනෑනම් රුපියල් බිලියන 1.2 ක් වියදම් වෙන්ඩ ඇති. මේ ක්‍රීඩාංගණය නවීකරණය නොකර ඉන්න ජනාධිපතිතුමාට හැකියාව තිබුණා. මේ මුදල වියදම් කරලා වෙනත් ක්‍රීඩාංගණයක් හදන්නත් තිබුණා. නමුත් එතුමා එහෙම කළේ නැහැ. මේක පේ‍්‍රමදාස මහත්තයා හදපු නිසා නවීකරණය නොකර ඉන්න ඕනෙ කියලා පටු විදිහට ජනාධිපතිතුමන් හිතුවේ නැහැ. නමුත් අවාසනාවට විපක්ෂයේ බොහෝ දෙනෙක් ජනාධිපතිතුමා වගේ පුළුල් විදිහට හිතන්නේ නැහැ.” විමල් එසේ පැවසීය.මෙවර පළාත් පාලන මැතිවරණය ඉලක්ක කොට ගෙන එක්සත් ජනතා නිදහස් සන්ධානයේ ජය තහවුරු කිරීම උදෙසා දිස්ත්‍රික් සමුළු සංවිධානයකොට තිබේ. ගිය සතියේ අනුරාධපුරයෙන් එහි මංගල සමුළුව ආරම්භ වූයේ ජනාධිපතිතුමාගේ ප්‍රධානත්වයෙනි.“ඇතැමුන් ඉරි ගසා කොටින්ට පිරිනමා තිබු මායිම් ගම්මාන අපි අපේ සිතියමෙන් ඉවත් කළා. ඒ වගේම දුෂ්කර ගම්මාන කියන බෙදීම අපි ඉවත් කරනවා. ඒ සඳහා ගමේ බලය බුලත් කොළය ලකුණින් මෙවර මැතිවරණයට ඉදිරිපත් වී සිටින එක්සත් ජනතා නිදහස් සන්ධානයේ අපේක්ෂකයන්ට ලබා දෙන්න.” ජනාධිපතිතුමා එජනිස මංගල සමුළුවේදී ජනතාවගෙන් ඉල්ලා සිටියේය.අනුරාධපුර දිසාවේ පළාත් පාලන ආයතන 15 හිම ජයග්‍රහණය සංකේතවත් කරමින් එම මංගල සමුළුවට අතිවිශාල පිරිසක් සහභාගි වී සිටියහ. ඓතිහාසික අනුරාධපුර මහා බෝ සමිඳුන් වැඳ පුදා ගැනීමෙන් අනතුරුව සන්ධානයේ අප මැතිවරණ සටන් ආරම්භ කළ හැම අවස්ථාවකදීම ඒවා අවසන් වූයේ ජයග්‍රහණයෙන් නොව විජයග්‍රහණයෙන් බව ද ජනාධිපතිතුමා කියා සිටියේ අත්පොළසන් හඬ මධ්‍යයේය.“එක්සත් ජනතා නිදහස් සන්ධාන ආණ්ඩුව ඉතිහාසයේ සදානුස්මරණිය සේ සනිටුහන් වන සේවා ඉටුකර තිබෙනවා. 2005 දී අපි ජනාධිපතිවරණයට ආවේ මහින්ද චින්තන වැඩපිළිවෙළ සමඟයි. මැතිවරණයකදී ජනතාවට කී විදියටම ඉදිරිපත් කළ ප්‍රතිපත්ති මාලාවක් අකුරක් නෑර ඉටු කරපු ආණ්ඩුව අපේ ආණ්ඩුවයි.” ජනාධිපතිතුමා කියා සිටියේය.“අපට අද නොයෙක් චෝදනා මඩ ගැසීම් සිදු වෙනවා. විපක්ෂය රටේ නැති දේවල් කියා අපට විරුද්ධව කටයුතු කරනවා. ඔවුන් කරන චෝදනා මවාපෑම් පිළිගැනීමට රටේ බුද්ධිමත් ජනතාව සූදානම් නැහැ. අපි ඒ බව හොඳින් දන්නවා.” ජනාධිපතිතුමා කියා සිටියේය.ගිය සතියේ ද පාර්ලිමේන්තුව රැස්වීය. මේ අතරතුර ආණ්ඩු පක්ෂයේත් විපක්ෂයේත් මන්ත්‍රීවරුන්ගේ සාකච්ඡාවට ලක්වූයේ පුංචි ඡන්දයේ අපේක්ෂකයන් අතර පවතින මනාප පොරය පිළිබඳවය. “මෙවර ඉදිරිපත් වෙලා ඉන්න අපේක්ෂකයෝ අතර මනාප පොරය හොඳටම වැඩියි. මනාප පොරය නිසා අපේක්ෂකයෝ එකතු කරලා තියා ගන්න එක තමයි ලොකුම ප්‍රශ්නය” ඇමැති ජගත් පුෂ්පකුමාර සහ ඇමැති ඩිලාන් පෙරේරා කියා සිටියේය.මේ අතරතුර මේ කතාබහට එක්වූයේ ජනාධිපතිතුමාගේ පාර්ලිමේන්තු කටයුතු ලේකම් කුමාරසිරි හෙට්ටිගේය.“මට දිවයින මාධ්‍යවේදී මනෝජ් අබේධීරගේ පියාගේ මරණ ගෙදරදී එජාප ආසන සංවිධායක චන්දන සූරියබණ්ඩාර මුණ ගැසුණා. එයා මට හොඳ කතාවක් කිව්වා.” හෙට්ටිගේ ලේකම්වරයා කියා සිටියේය.නාමයෝජනා ලබා දෙන්න ඉස්සර වෙලා හැමෝම එකඟ වෙලා සාමූහිකව ඡන්දය කරන්න. ඒත් නාමයෝජනා දුන්නාට පස්සේ ඒ හැම දෙයක්ම වෙනස් වෙලා. ඊළඟට සියලුම අපේක්ෂකයෝ එකට පිංතූරයක් ගන්න එකඟ වෙලා ඉඳලා. ඒත් පිංතූරය ගන්න දවසේ අපේක්ෂකයෝ දෙදෙනෙක් ඇවිත් නැහැ. ඊළඟට සාකච්ඡාවක් පවත්වලා එතැනටත් අපේක්ෂකයෝ කීප දෙනායි ඇවිත් තියෙන්නේ. අන්තිමට අපේක්ෂකයෝ වෙන වෙනම ඡන්ද සටනට බැහැලාලු” හෙට්ටිගේ ලේකම්වරයා කියා සිටියේය.ඇමැති ජගත් පුෂ්පකුමාර, ඇමැති ඩිලාන් පෙරේරා සහ ජනාධිපතිතුමාගේ පාර්ලිමේන්තු කටයුතු ලේකම් කුමාරසිරි හෙට්ටිගේ අතර මේ කතාබහ සිදුවන අතරතුර එතැනට ආවේ එජාප මන්ත්‍රී චම්පිකා පේ‍්‍රමදාසය.“ඇත්තටම චම්පිකා මන්ත්‍රීතුමා ඔබතුමා හිතන්නේ ඔබතුමාලාට කොයි කාලේ විතර බලය ගන්ඩ පුළුවන් වෙයි කියලා ද?” හෙට්ටිගේ ලේකම්වරයා විමසා සිටියේය.එජාප මන්ත්‍රී චම්පිකා පේ‍්‍රමදාස ඊට පිළිතුරු දැක්වූයේ සිනහවකිනි. “හෙට්ටිගේ මිනිස්සුන්ට හාට් ඇටෑක් හැදෙන ප්‍රශ්න අහන්ඩ එපා.” ඇමැති ඩිලාන් පෙරේරා සහ නියෝජ්‍ය ඇමැති අර්ල් ගුණසේකර කියා සිටියහ. ඒ සමගම එජාප මන්ත්‍රී චම්පිකා පේ‍්‍රමදාස “අපි යනවා එහෙනම්” කියා එතැනින් පිටව ගියේය.පසුගිය සති අන්තයේ ජනාධිපති මහින්ද රාජපක්ෂ මැතිතුමා ඇතුළු මැති ඇමැතිවරුන් බහුතරයක් කෑගල්ල මොලමුරේ මාවතේ පිහිටි සබරගමුව මහ ඇමැති මහීපාල හේරත්ගේ නිවෙසට පැමිණියේ ඔහුගේ නැන්දනිය වූ අභාවප්‍රාප්ත එස්ලින් සෙනෙවිරත්න මහත්මියගේ දේහයට අවසන් ගෞරව දැක්වීම සඳහාය.ඈ මෙයට අඩසිය වසකට පමණ පෙර කෑගල්ල නගර සභාවේ උප නගරාධිපතිවරයා වූ එඩ්මන්ඩ් සෙනෙවිරත්න ගේ බිරිය මෙන්ම සබරගමුව මහ ඇමැති මහීපාල හේරත් මහතාගේ නැන්දනිය ද වේ.ඇගේ අභාවය සැළ වූ සැණින් මුලින්ම මළ ගෙදරට පැමිණි දේශපාලනඥයන් අතර කෑගල්ල දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී ඒ. ඩී. චම්පිකා පේ‍්‍රමදාස සහ විදුලි සංදේශ ඇමැති රංජිත් සියඹලාපිටිය ද වූහ. කලෙක රඹුක්කන මැතිවරණ කොට්ඨාසයේ එජාපයේ ප්‍රධාන සංවිධායකවරයා වූ චම්පිකා පේ‍්‍රමදාස මරණ ගෙදරට උදෑසනින් පැමිණ ඉදිරි කටයුතු කෙරෙන ආකාරය මහ ඇමැතිවරයා සමඟ සාකච්ඡා කළේය.අගමැති දි. මු. ජයරත්න, ශ්‍රීලනිප මහ ලේකම් මෛත්‍රීපාල සිරිසේන, එජනිස මහ ලේකම් සුසිල් පේ‍්‍රමජයන්ත, සම සමාජ පක්ෂයේ නායක මහාචාර්ය තිස්ස විතාරණ යන මැති ඇමැතිවරු ද සෙනෙවිරත්න මහත්මියගේ දේහයට අවසන් ගෞරව දැක්වීම සඳහා පැමිණියහ.ජනාධිපතිතුමා සෙනෙවිරත්න මහත්මියගේ ආදාහනයට පැය කීපයකට පෙර කෑගල්ලේ මහ ඇමැති නිවෙසට ගොස් දේහයට අවසන් ගෞරව දැක්වීය. ආගමික වතාවත් සඳහා මල්වතු පාර්ශ්වයේ අනු නායක නියංගොඩ විජිතසිරි මහනාහිමි ප්‍රමුඛ දෙසීයකට ආසන්න භික්ෂුන් වහන්සේ වැඩ සිටි අතර ආදාහන උලෙළ අමතමින් මහීපාල හේරත් කළ අතිශය හැඟුම්බර කතාව අතාවුද සෙනෙවිරත්න, ආචාර්ය ජගත් බාලසූරිය වැනි දේශපාලනඥයන්ගේ පවා ඇසට කඳුළු නංවන්නක් විය.විදේශගතවී සිටි එජාප නායක රනිල් වික්‍රමසිංහ ගිය සිකුරාදා යළි මෙරටට පැමිණියේය. විදේශගතව සිට මෙරටට පැමිණි පසුව එජාප නායකයා පළාත් පාලන මැතිවරණය වෙනුවෙන් පැවැත්වෙන ජන රැලි කීපයකටම සහභාගි වුණේය. ඒ අනුව ගිය සිකුරාදා කොළඹ දිස්ත්‍රික් එජාප හමුව පැවැත්විණි.රනිල් වික්‍රමසිංහ, කරූ ජයසූරිය, තිස්ස අත්තනායක සහ රවි කරුණානායක එම හමුවට එක්ව සිටියහ. “ජයග්‍රහණ මානසිකත්වයෙන් වැඩ කරන්න එපා. හැකිතරම් දුරට ජනතාව දැනුම්වත් කරන්න.” එජාප නායකයා එහිදී ඉල්ලා සිටියේය.ගිය සෙනසුරාදා එජාප නියෝජ්‍ය නායක කරූ ජයසූරියගේ සහ මහලේකම් තිස්ස අත්තනායකගේ ප්‍රධානත්වයෙන් තවත් එජාප ජන රැලි කීපයක්ම පැවැත්විණි. මුලින්ම ගිය සෙනසුරාදා තිස්ස අත්තනායක සහ කරූ ජයසූරිය ගියේ එජාප රත්නපුර දිස්ත්‍රික් හමුවටය. ඉන් අනතුරුව එජාප ජ්‍යෙෂ්ඨයන් දෙපළ ගියේ අම්බලන්ගොඩටය. ඒ එජාප මන්ත්‍රී සජිත් පේ‍්‍රමදාස සංවිධානය කර තිබු ජන හමුවකටය.එම ජන හමුව පැවැතියේ අම්බලන්ගොඩ ලක්මාලි හෝටලයේය. එම ජන හමුවෙන් අනතුරුව තිස්ස සහ කරු නවාතැන් ගත්තේ සෙවණගල සීනි කර්මාන්තශාලාවේ සංචාරක බංගලාවේය.ගිය සෙනසුරාදා එජාප නායකයා ගාල්ල දිස්ත්‍රික්කයේ ජනරැලි කීපයකට සහභාගි වුණේය. අගලවත්ත, හිනිදුම, දෙණියාය යන ප්‍රදේශවලදී එම ජන හමු පැවැත්විණි. එදින එජාප නියෝජ්‍ය නායක කරූ ජයසූරිය සහ තිස්ස අත්තනායක මොනරාගල පැවැති ජන රැලි කීපයකට සහභාගි වූහ. එම ජන රැලි සංවිධානය කර තිබුණේ එජාප මන්ත්‍රී රංජිත් මද්දුම බණ්ඩාරය.මොනරාගල එජාප රැලියට පසුව එජාප නියෝජ්‍ය නායකයා ආවේ බදුල්ලටය. ඒ එජාප බදුල්ල දිසා මන්ත්‍රී හරින් ප්‍රනාන්දු සංවිධානය කර තිබු ජන රැලියකට සහභාගි වීමටය.එම ජන හමුවෙන් අනතුරුව එජාප නියෝජ්‍ය නායකයා සහ මහ ලේකම්වරයා ගුවන් මඟින් ගියේ අම්පාර ප්‍රදේශයටය. ඒ එජාප නැගෙනහිර පළාත් මන්ත්‍රී දයා ගමගේට අයත් පෞද්ගලික ගුවන් යානයකිනි. ඉන් පසුව මඩකලපුවට සහ ත්‍රිකුණාමලයට ද එජාප ජ්‍යෙෂ්ඨයෝ ගියහ. ඒ එජාප ජය තහවුරු කෙරෙන ජන රැලිවලට සහභාගි වීමටය.එරාවූර් ප්‍රදේශයට ගිය එජාප නියෝජ්‍ය නායකයා ඉන් පසුව එජාප ලැයිස්තුව ප්‍රතික්ෂේප වූ එරාවූර් ප්‍රාදේශීය සභාව සඳහා ස්වාධීන කණ්ඩායම් අංක 06 සමඟ ගිවිසුමකට ද එළඹුණේය.ඇල්පිටිය එජාප ක්‍රියාකාරීන්ගේ හමුවක් ගිය සතියේ පැවැත්විණි. එය සංවිධානය කර තිබුණේ එජාප මන්ත්‍රී ගයන්ත කරුණාතිලක විසිනි. එම රැස්වීම පැවැතියේ එජාප හිටපු දකුණු පළාත් සභා මන්ත්‍රී ජයසිරි නානායක්කාරගේ නිවෙසේදීය.ගයන්ත කරුණාතිලක මන්ත්‍රීවරයා එජාපයේ සියලුම පාර්ශ්ව සමග කටයුතු කරන අතර හෙතෙම මේ වන විට සජිත් පේ‍්‍රමදාස පාර්ශ්වයේ අයකු ලෙස එජාපයේම ඇතැමුන් හැඳින්වීමට පටන් ගෙන තිබේ. මේ නිසා ඔහු එක්වරම එජාප නායකයාගේ ප්‍රධානත්වයෙන් රැස්වීමක් පැවැත්වීම පිළිබඳව ඇතැමුන් විවිධ අදහස් පළ කරන්නට පටන් ගෙන තිබේ.ගිය සතියේදී එජාප මන්ත්‍රී සජිත් පේ‍්‍රමදාසගේ ප්‍රධානත්වයෙන් ගාල්ල දිසාවේ හබරාදුව, බෙන්තර, ඇල්පිටිය, බලපිටිය ඇතුළු ප්‍රදේශ කීපයකම ජන රැලි පැවැත්විණි. එම රැලි සංවිධානය කර තිබුණේ එජාප මන්ත්‍රී ගයන්ත කරුණාතිලකය. එම රැස්වීම් මාලාව එජාප ගාලු දිසා නායක වජිර අබේවර්ධන විසින් වර්ජනය කර තිබිණි.“ගාල්ලේ දැන් එකම පාර්ලිමේන්තු මන්ත්‍රීවරයායි ඉන්නේ. ඒ ගයන්ත මන්ත්‍රීතුමා. එතුමා මගේ එජාප ගාලු දිසා නායකයා විදියටයි මම සලකන්නේ.” එජාප මන්ත්‍රී සජිත් පේ‍්‍රමදාස එම ජන රැලිවලදී කියා සිටියේය. සජිත් මන්ත්‍රීවරයා නොකියා කීවේ වත්මන් ගාලු දිසා නායක වජිර අබේවර්ධන දිස්ත්‍රික් නායකයකු ලෙස පිළි නොගන්නා බවය.මේ අතර එම රැස්වීම් අවසානයේ එජාප මන්ත්‍රී සජිත් මන්ත්‍රී ගයන්තගේ නියාගම නිවෙසට ද ගොඩ වී යාමට අමතක නොකළේය. “මට ඉතින් ගයන්තගේ ගෙදර හොඳට හුරුපුරුදු තැනක්නේ. තේ එකක් බීලාම යමු.” මන්ත්‍රී සජිත් පේ‍්‍රමදාස කියා සිටියේය.ඉන් පසුව ගිය සෙනසුරාදා උදේ වරුවේ ගාල්ල හිනිදුම සහ නෙළුව ප්‍රදේශවලදී එජාප නායක රනිල්ගේ ප්‍රධානත්වයෙන් රැස්වීම් කීපයක් පැවැත්විණි. රවි කරුණානායක, සාගල රත්නායක සහ වජිර අබේවර්ධන සහ ගයන්ත කරුණාතිලක එම රැලිවලට සහභාගි වී සිටියහ.මගේ මන්ත්‍රීකම තිබුණ කාලයේ මගේ කාර් පර්මිට් විකුණලා පළාත් පාලන ආයතනවල අපේක්ෂකයන්ට සල්ලි බෙදපු මිනිහෙක්.” හිටපු මන්ත්‍රී වජිර අබේවර්ධන එම රැස්වීම්වලදී කියා සිටියේය. එම ප්‍රකාශයට මන්ත්‍රී ගයන්ත ද පිළිතුරු බැඳීමට අමතක නොකළේය. “මාව ජනතාව පාර්ලිමේන්තු යවලා තියෙන්නේ මොනවාවත් විකුණන්න නෙමෙයි. අනෙක මම නම් කාටවත් විකිණෙන්නේවත් විකුණන්නේවත් නැහැ.” මන්ත්‍රී ගයන්ත එම රැස්වීම්වලදී හිටපු මන්ත්‍රී වජිර අබේවර්ධනට දෙපිට කැපෙන වචනයක් කියා සිටියේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=af1103061</link>
    <topic>රනිල්ලාගේ නෝ බෝල් පන්දු</topic>
    <author>සකස් කෙළේ - කසුරි</author>
    <content>ක්‍රීඩා අමාත්‍ය මහින්දානන්ද අලුත්ගමගේක්‍රිකට් වල තියෙනවා නෝ බෝල් පන්දුව කියල එකක්. නෝබෝල් පන්දුවක් දාලා කොච්චර ඉල්ලීම් කළත් අම්පයර් ලා ඇඟිල්ල නම් උස්සන්නේ් නෑ. රූපවාහිනි විනිශ්චය කාරයට දැම්මත් වැඩක් නෑ... එහෙම එකක්නෙ මේ වෙන්නේ...“මොකද්ද?”“මේ අයි.ටී.එන්. එකේ විමසුම විශේෂාංගය නිසා ක්‍රිකට් ලෝකයේ ඇති වී තිබෙන නෙමෙයි ඇති කරන්නට උත්සාහ කරන හුටපට ය.මහේලටයි තිලාන්ටයි විරුද්ධව ලිව්වා කියන එක. ඒ ගැන පිටපත් රචකයා කරුණු පැහැදිලි කර ලා තියෙනවා; පරීක්ෂණයක් පවත්වනවා කියලා ජනාධිපතිතුමා ප්‍රකාශ කරලා තියෙනවා විමසුම රචකයා එහෙම දෙයක් අරමුණු කරලා ලිව්වේ නැත. එ සේ සිතෙනවා නම් ඒ ගැන කනගාටුයි කියලා විමසුම මගින් ම කනගාටුව ප්‍රකාශ කරලත් තියෙනවා.දැන් මේ අහඹු සිද්ධිය කර තබාගෙන යන්නේ සටන් පාඨයක් නැතුව අතරමං වෙලා හිටපු විපක්ෂ දේශපාලකයන්නේ. ඔවුන් ඉතා ම බංකොළොත් තත්ත්වයට වැටී හඟවන්නට උත්සාහ කර තිබෙන්නේ ජනාධිපතිතුමාත් මේකට සම්බන්ධයි කියලා නේ.මොන තරම් විලිලජ්ජා නැති වැඩක් ද? ඒක හින්දා අපි වැඩි විස්තර දැනගන්නට මහින්දානන්ද අලුත්ගමගේ ක්‍රීඩා ඇමැතිතුමාට කතා කළා. එතුමාගේ බල ප්‍රදේශයනේ...“අපේ ජනාධිපතිතුමා තරම් ක්‍රිකට් ක්‍රීඩාවට උදව් කරපු රාජ්‍ය නායකයෙක් නැහැ. එතුමා නොසිටින්නට අපට ලෝක ක්‍රිකට් කුසලාන තරගාවලියේ දී සත්කාරක රටක් වශයෙන් ඉස්මතුවෙන්නට අවස්ථාවක් ලැබෙන්නේ නැහැ.එතුමා ඒ අවස්ථාව අපේ රටට... දෙන්න පිට්ටනි තුනක් හැදුවා... පල්ලේකැලේ, සූරියවැව හැදුවා... ඛෙත්තාරාමය නවීකරණය කළා. දැන් ඒවා අන්තර්ජාතික තලයේ තිබෙන ඉස්තරම්ම ක්‍රීඩාංගණ වශයෙන් පිළිගැනෙනවා.සූරියවැව කියන්නෙ ගංජා හේනක්. ඒ ගංජා හේන යටපත් කරගෙන තමයි ක්‍රීඩාංගණය හැදුණේ. අන්තර්ජාතික නිවේදකයන් වසීම් අක්‍රම් ඉයන් බොතම් වගේ කීර්තිමත් ක්‍රීඩකයන් ඔවුන් දුටු ඉතා හොඳ ම ක්‍රීඩාංගණයක් හැටියට සූරියවැව ක්‍රීඩාංගණය වර්ණනා කරලා ගෞරවාන්විත කෙරුවේ.ඉතාම දුෂ්කර ප්‍රදේශයක... එවැනි අතිරමණීය ක්‍රිකට් ක්‍රීඩාංගණයක් හැදීම ගැන ක්‍රිකට් ලෝකයේ ගෞරවනීය ආචාරය මහින්ද රාජපක්ෂ ජනාධිපතිතුමාට ලැබෙන එක කාටවත් නවත්වන්නට බැහැ. පල්ලෙකැලෙත් එහෙමයි... ඛෙත්තාරාමයත් එහෙමයි. ලෝක කුසලාන තරගාවලියේ තරග පැවැත්වීම සඳහා අන්තර්ජාතික ක්‍රිකට් කවුන්සිලය නිර්දේශ කරන්නේ අවශ්‍යතා කිහිපයක් ම සපුරන පිට්ටනි පමණයි. විශේෂයෙන් ම තරගය නැරඹීමට රැස්විය හැකි ප්‍රේක්ෂකයන්ගේ සංඛ්‍යාව විශේෂ විමර්ශනයට ලක්වෙනවා.ජනාධිපතිතුමාට පින්සිදු වන්නටයි එහෙම පිට්ටනි තුනක් ම අපේ රටට ලැබුණේ. වෙන කිසිම රාජ්‍ය නායකයෙක් ක්‍රිකට් ක්‍රීඩාවට මේ තරම් සපෝට් එකක් දුන්නේ නැහැ. මේ පිට්ටනි ගැන එතුමා පෞද්ගලිකව සොයා බැලුවා. ගොඩනංවන සමයේ දී විටින් විට ඒවා අධීක්ෂණය කරන්නට පිට්ටනිවලට ගියා.එතුමා ක්‍රිකට් වලට විතරක් නෙමෙයි හැම ක්‍රීඩාවකටම උනන්දුයි. ඒකට එකම හේතුව එතුමා පාසල් අවදියේ දී ක්‍රීඩකයකු ලෙස ක්‍රියා කිරීමයි. එතුමාගේ පුත්‍රයින් ද දක්ෂ ක්‍රීඩකයින් වුණේ ඒ නිසාමයි.එතුමා ක්‍රීඩාවට ඒ තරමට ම සමීපයි. ලැදියි. එහෙම කෙනෙක් ක්‍රිකට් ක්‍රීඩාවට හරස් කපනවා කියන එක පට්ටපල් බොරුවක් විතරක් නෙමෙයි හෙණ ගහන අපරාධයක්.පසුගිය කාලයේ කණ්ඩායම තේරීමේ කටයුතුවලට එක්කො ඇමැතිවරු එක්කො ජනාධිපතිවරු ඇඟිලි ගැහුවා. ඒත් මෙදා පාර එහෙම කිසිම ඇඟිලි ගැසීමක් නෑ. තේරීම් මණ්ඩලයට කැමැති කණ්ඩායමක් තමයි තෝරා ගත්තේ. ඒ නිසා බොහෝ ප්‍රශ්න ඇති වුණේ නෑ.හැම ක්‍රීඩකයකුට ම ජනාධිපතිතුමාගේ තිබුණේ පුදුම ගෞරවයක්. එතුමා තරම් ක්‍රීඩකයන්ට ගරු කළ නායකයෙක් නැහැ. මෙවර ලෝක කුසලාන තරගාවලියට කණ්ඩායම තෝරා ගත් වෙලාවේ ඔවුන් පිළිගන්නට ජනාධිපතිතුමා මහ පාරට වෙලා හුඟක් වෙලා බලාගෙන සිටියා. පිට්ටනි හදනවා බලන්ඩ ගියා. අඩු පාඩු ඔක්කොම සම්පාදනය කරලා දුන්නා...එහෙම කරපු ජනාධිපතිතුමාට මඩ ගහන්ඩ ලෑස්තියක් තියෙන බව දැනෙනවා. අයි.ටී.එන්. එකේ ‘විමසුම’ වැඩසටහන දඩමීමා කරගෙන බංකොළොත් දේශපාලකයෝ විශාල ව්‍යාපාරයක් ගෙන යන්ඩ උත්සාහ දරන බවක් පෙනෙනවා. සමහර මාධ්‍ය ආයතනත් ඒකට උඩ ගෙඩි දෙනවා. ඒක සිද්ධියක් හැටියට ඉවරයි. කනගාටුව ප්‍රකාශ කරලා ඉවරයි. මාත් කනගාටුව ප්‍රකාශ කළා. ජනාධිපතිතුමා ප්‍රකාශ කළා ඒ ගැන පුළුල් පරීක්ෂණයක් කරන බවට. ඒත් රනිල් වික්‍රමසිංහලාට මේ ඡන්දෙදි වෙන කරන්ඩ කිසිම දෙයක් නැතුව ඒ සිද්ධිය කර තියා ගෙන යනවා.හැබැයි ජනතාව දන්නවා මහින්ද රාජපක්ෂ ජනාධිපතිතුමා ක්‍රීඩාවට... ක්‍රීඩකයන්ට කොච්චර හිතවත් ද කියලා. ක්‍රිකට් වලට විතරක් නෙමෙයි හැම ක්‍රීඩාවකට ම. අයි.ටී.එන්. එකේ විමසුම විශේෂාංගයෙන් සිදුවූ ප්‍රමාද දෝෂය ජනාධිපතිතුමාගේ ගිණුමට බැර කරන්ඩ යූ.ඇන්.පී. එකත් ජ.වි.පෙ ත් උත්සාහ කරනවා. ඒක ඉතා ම අසාර්ථක බංකොළොත් තත්ත්වයක්. මේ මිනිස්සු මෙච්චර බංකොළොත් වෙලා ද කියලා මට හිතාගන්ඩවත් බෑ.මං ඔය කියන රනිල්ට නැත්නම් තවත් දේශපාලකයකුට අභියෝග කරනවා ගිහින් පල්ලෙකැලේ, සූරියවැව, ඛෙත්තාරාම ක්‍රීඩාංගණ බලන්ඩ කියලා. ක්‍රීඩාව වෙනුවෙන් මොන තරම් දෙයක් මහින්ද රාජපක්ෂ ජනාධිපතිතුමා කරලා තියෙනව ද කියලා. ඒක තරග බලන්ඩ රැස් වෙච්චි අතිවිශාල ප්‍රේක්ෂක ජනතාව දන්නව. ඔවුන් දැකගත්තාළඟදි දවසක මං දන්නවා වොලිබෝල් ක්‍රීඩාවට ප්‍රසිද්ධ ගම්පහ නගරයට වොලිබෝල් ක්‍රීඩාංගණයක් ලබාදෙන්ඩ ජනාධිපතිතුමා ප්‍රසන්න රණතුංග මහ ඇමැතිතුමාට උපදෙස් දුන්නා. දැන් බැසිල් රාජපක්ෂ ඇමැතිතුමාත් සමඟ ඒ කාර්යය කරන්ඩ සැලසුම් කරනවා. මාතර පැවැත්වුණු වොලිබෝල් තරග බලන්ඩ එතුමා මහ වැස්සේ ඒ ගැමි ක්‍රීඩාංගණයට ආවා.2018 පොදු රාජ්‍ය මණ්ඩලීය ක්‍රීඩා තරගය ශ්‍රී ලංකාවට ගන්ඩ එතුමා මේ වනවිටත් සියලු උත්සාහයන් ගනිමින් සිටිනවා. ඒ සඳහා සූදානම් වෙනවා. ක්‍රීඩක ක්‍රීඩිකාවන් ගේ ප්‍රශ්නවලදී එතුමා ඍජුව ම ඉදිරිපත් වුණා. ක්‍රිකට් ක්‍රීඩකයෝ ... මලල ක්‍රීඩකයෝ වොලිබෝල් ක්‍රීඩකයෝ පාපන්දු, රගර් ක්‍රීඩකයෝ එතුමාගේ මිතුරන්. එහෙම රාජ්‍ය නායකයෙක් අපේ රටේ ඉඳල නැහැ. ඕනෑ නම් රෝයල් - තෝමියන් බිග් මැච් දවසට ඒක බලන්නට යාවි. ඒත් වොලිබෝල් මැච් බලන්ඩ ගිය නායකයෙක් ඉඳලා නැහැ.එහෙම රාජ්‍ය නායකයකුට තමයි මෙහෙම මඩ ව්‍යාපාරයක් දියත් කරන්ඩ උත්සාහ කරන්නේ. හරි මේ ඔක්කොම පැත්තකින් තියමු කෝ... එතුමා රට බේරා නොගන්ඩ... ත්‍රස්තවාදය පරාජය නොකරන්ඩ... ප්‍රභාකරන්ගේ බෝම්බ හඬ, නිහඬ නොකරන්ඩ ලෝක කුසලාන තරග ගැන හීනයක් දකින්ඩවත් ලැබෙන්නේ නැහැ. සූරියවැව ක්‍රීඩාංගණය ප්‍රේමදාස ක්‍රීඩාංගණයපල්ලේකැලේ ක්‍රීඩාංගණයඒත් මේ දේශපාලකයො කොයිතරම් ගුණමකු කොටසක් ද අයි.ටී.එන්. වැඩසටහනත් එතුමාගේ එකවුන්ට් එකට දාන්ඩ උත්සාහ කරනවා.ඒක බංකොළොත් කම මිසක වෙන දෙයක් නෙමෙයි. ජනාධිපතිතුමා තරම් අපේ රට ලෝකයා ඉදිරියේ කීර්තිමත් කළ වෙන කිසිදු රාජ්‍ය නායකයෙක් නැහැ. ඒක ජනතාව දන්නවා.මං සංගාටත් මහේලටත් කතා කළා. ඔවුන් ඔය කියන කිසිම දෙයක් කිව්වේ නැහැ. ඇයි එහෙම වුණේ කියල හොයා බලන්ඩ කියල විතරක් කිව්වා.සංගා කිව්වා අපේ මොරාල් එක වැටිලා නැහැ කියලා. අපි ජනාධිපතිතුමා ගැනත් තමුන්නාන්සේ ගැනත් හොඳට දන්නවා කියලා කිව්වා.ඒත් රනිල් ලා හදන්නේ මේක මහා ලොකු සිද්ධියක් බවට පත් කරන්ඩ. දැන් ඉර්ඉ යවන්ඩ කියනවලු. එහෙම නිතර නිතර කොනිති ගහනකොට තමයි මොරාල් එක තුවාල වෙන්නේ. ඒක හරිම අපරාධයක්.ඒත් ටීම් එකේ මොරාල් එක ටොප් එකට තියෙනවා කියලා සංගා, මාත් එක්ක කිව්වා. ඇමැතිතුමාලා කලබල වෙන්ඩ එපා... ඒ ඔක්කොම අපි බලාගන්නම් කියලා.දැන් මේක නේ ඔතන තියෙන්නේ. රනිල්ලයි, ජේවීපී එකටයි වැලේ වැල් නෑ... පිදුරු ගහක හරි එල්ලෙන්ඩයි බලන්නේ. ඒක නේ මේ වෙන්නේ...දැන් පිස්සු වැටිලා වගේ කරන්නෙ මොනවද, කියන්නෙ මොනවද කියල තේරුමක් නෑ. ජනාධිපතිතුමාවත් මේකට ගැට ගහන්ඩ හදන්නේ ඒකනේ...හැබැයි මුරලිට චෝදනා කෙරුවෙ කවුද කියල හැමෝම දන්නවා... අනිත් එක ඔය සමහර මාධ්‍ය ආයතන කිව්වා අපේ පිට්ටනි හරි නැහැ. සෙල්ලම් කරන්ඩ බෑ කියලත් කිව්වා. ඒත් අක්‍රම්ලා, බොතම්ලා කිව්වේ නියම පිට්ටනි කියලා. සූරියවැව නියමයි කියල කිව්වා...මින් කලකට පෙර කංසා හේනක්, දැන් අන්තර්ජාතික ක්‍රිකට් ක්‍රීඩාංගණයක්. මොනතරම් සේවයක්ද... කියලා වැඩක් නෑ...ඒක හින්ද මම වගකීමකින් යුක්තව කියන්නේ මඩ ප්‍රචාරවලට රැවටෙන්ඩ එපා. ජනාධිපතිතුමා තරම් ක්‍රීඩාවට ලැදි නායකයෙක් අපට හිටියේ නෑ කියලත් ඔබ සැවොම දන්නවා.“බල්ලන් බිරුවාට තවලම ඉදිරියටම ඇදෙනු ඇත”- විමසුම පිටපත් රචක මහින්ද අබේසුන්දරශ්‍රී ලංකා පකිස්ථාන එක් දින තරගයෙන් පසුව මා ස්වාධීන රූපවාහිනියේ විමසුම වැඩසටහන කළා. කිසිම කෙනෙකුගේ බලපෑමක් නැතිව ස්වාධීන මත පළ කරන මෙම වැඩසටහනින් ශ්‍රී ලංකාව පැරදුණු අවස්ථාවේ මම කෙටියෙන් කීවේ මේ තරගයේ ලොකු බලාපොරොත්තු තබාගෙන සිටි මහේල ජයවර්ධන හා තිලාන් සමරවීර අනපේක්ෂිත අන්දමට දැවී ගියා. මම අදහස් කළේ මේ දෙදෙනා; මහේල සහ තිලාන් දෙදෙනා එකතු වී අඩුම ගණනේ ලකුණු තිහක් රැස් කළා නම් තරගය ජයග්‍රහණය කරන බවයි.ඊට හේතුව මේ තරගය පරාජය වුණේ ලකුණු එකොළහකින් වීමයි. ඒ එක්කම මම පුංචි විහිළුවක් වශයෙන් ඒ වැඩසටහනේ සඳහන් කළේ එක්තරා රූපවාහිනියක වෙළෙඳ දැන්වීමකින් ‘ගේම් එක චේන්ජ්’ කරන්න කියලා දැන්වීමක් ප්‍රචාරය වෙනවා. ඒ නිසා මේ දෙන්නාට ලකුණු එකතු කරන්නට බැරි වුණා දැයි මට නිකමට සිතේ යැයි මම සඳහන් කළා. එය හුදෙක් විනෝදය පිණිස එකතු කළ දෙයක් පමණයි. එයට අමතරව තවත් පෞද්ගලික සිද්ධියක් මෙයට ඇතුළත් කරන්නට මම ක්‍රියා කළා. ලෝක කුසලාන තරග හයකින් ම ශ්‍රී ලංකාව පරාජයට පත් වූ නිසා හත්වැනි තරගයත් ජයගනීවි යැයි උපකල්පනය කළ ව්‍යාපාරිකයෙක් රුපියල් ලක්ෂ 20 ඔට්ටුවක් ඇල්ලූ බවත් සඳහන් කළා. එහෙත් එය මහේලට හෝ තිලාන්ට සම්බන්ධ නැහැ. එය මගේ වැඩසටහන ලස්සන කරන්නට කරපු දෙයක් පමණයි.මේ වැඩසටහන පදනම් කරගෙන වැඩිපුරම දැඟලුවේ ලෝක කුසලාන ක්‍රිකට් තරගාවලිය ශ්‍රී ලංකාවේ පැවැත්වීමට එරෙහිව විශාල ප්‍රචාරයක් ගෙන ගිය එක්තරා විද්යුත් මාධ්‍යයක් සහ වෙබ් අඩවියකි. එපමණක් නොවෙයි පල්ලේකැලේ සූරියවැව ක්‍රීඩාංගණය ඉදිකිරීම සහ ප්‍රේමදාස ක්‍රීඩාංගණය නවීකරණය කිරීම බරපතල අපරාධයක් සහ අඩු පාඩු සහිත ක්‍රියාවක් ලෙස ලෝකයට වාර්තා කළෙත් එම විද්යුත් මාධ්‍යම ය. යුද්ධයට එරෙහිව කොටින්ගේ පැත්ත ගෙන රාජපක්ෂලාට එරෙහිව දැවැන්ත ප්‍රචාර ගෙන ගියේත් ඒ මාධ්‍ය ආයතනයමයි. ඒ අනුව එල්ලෙන්නට වැලේ වැල් නැතිව සිටි අය මගේ ‘විමසුම’ වැඩසටහන පදනම් කරගෙන ක්‍රිකට් ක්‍රීඩකයන් අධෛර්යමත් කරන්නටත් දේශපාලන වාසියක් ලබාගැනීමට එම විද්යුත් මාධ්‍ය සහ වෙබ් අඩවි ඉතා වේගයෙන් ක්‍රියාත්මක වුණා. මේ පිළිබඳව මේ මොහොත වනතුරු ඔය කියන විද්යුත් මාධ්‍ය හෝ වෙබ් අඩවි ‘’විමසුම’ ලියූ මගෙන් එක වචනයක්වත් අසා නැති බව දැඩි වේදනාවෙන් සඳහන් කරමි.එයින් ම පැහැදිලි වන්නේ ඒක පාක්ෂිකව මේ අය තීන්දුවලට එළැඹ ඇති බව ය. මම මොරටු විදුහලේ ක්‍රිකට් භාර ආචාර්යවරයා ලෙස ක්‍රිකට් වලට විශාල දායකත්වයක් දුන් පුද්ගලයෙක්.අජන්ත මෙන්ඩිස් දක්ෂ ක්‍රීඩකයා නිර්මාණය කළ, ලකී රොජර්ස් වැනි දක්ෂයන් බිහි කිරීමට දායක වූ කෙනෙක්. ක්‍රිකට් ක්‍රීඩකයන් ගැන මගේ විමසුම වැඩසටහන ඔස්සේ ලියූ දේවල් විමර්ශනය කළා නම් ක්‍රිකට් ක්‍රීඩාවට මගේ ඇති කැපවීම සහ ආදරය හොඳින් තේරුම් ගන්නට පුළුවන්.දැන් ඔය කෑගහන අර්ජුන රණතුංග ගැනත් මා ලියූ දේවල් ඔහුට සිහිපත් වනු ඇත. මේ බොරු ප්‍රචාර ගෙන යන විද්යුත් මාධ්‍ය සහ වෙබ් අඩවි උත්සාහ කරන්නේ විමසුම වැඩසටහන කිසිවකුගේ බලපෑමක් මත කරන බව රටට කියන්නයි. වසර පහළොවක් තිස්සේ මේ වැඩසටහන බහුතරය අතර ජනප්‍රිය වී ඇත්තේත්, සුළු පිරිසක් අතර වෛරයට හේතුවී ඇත්තේත් එය මාගේ ස්වාධීන මතය කියන වැඩසටහනක් වශයෙනි.‘විමසුම’ ජනාධිපතිතුමා සම්බන්ධයෙන් ද මගේ ස්වාධීන මතය පළ කළ අවස්ථා කිහිපයක් ම තිබේ.මාර්තු පළමුවැනිදා විකාශය වූ වැඩසටහන ද එවැන්නකි. සටන් පාඨ නැති, මාධ්‍ය සදාචාරය නොහඳුනන සුළු පිරිසකට විමසුම වැඩසටහන හොඳ කෑමක් බවට පත් කර ගැනීම මම කනගාටුවට පත්වෙමි. සියලු දෙනාට විමසුම පටු පරමාර්ථ ඇතිව ලියැවෙන බොළඳ වැඩසටහනක් හෝ කිසිවකුට පෞද්ගලික පහර නොගසන හුදෙක් දේශපාලන වැඩසටහනක් මෙන් ම සමාජයේ විවිධ පැතිකඩ ගැන සංවේදීව බලන වැඩසටහනක් බව ප්‍රකාශ කරමි. බැණ බැණ හෝ මේ වැඩසටහන නරඹන ප්‍රේක්ෂක පිරිස අතිවිශාල බව මම පෞද්ගලිකව දනිමි.ශ්‍රී ලංකාවේ ක්‍රිකට් ක්‍රීඩාව වඩාත් යහපත් තලයකට පැමිණෙන්නේ නම් ඒ පිළිබඳව සතුටු වන පළමු දස දෙනා අතර මම ද කෙනෙක්මි.මගේ පෑනෙන් ශ්‍රී ලංකාවේ ක්‍රිකට් ක්‍රීඩාව ද ක්‍රීඩකයන් ද වර්ණනා කළ අවස්ථා එමට ය. එහෙත් මැවී තිබෙන්නේ විකෘති චිත්‍රයකි.යථා තත්ත්වය අනාගතයේදී වැටහෙනු ඇත.සකස් කෙළේ - කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=af1103062</link>
    <topic>මහඔය මහ කැලේ සිවිල් ආරක්ෂකයෝ වගා සටනේ</topic>
    <author>මහඔය සංචාරයකින් පසුසුභාෂිණී ජයරත්න</author>
    <content>ඒ දවස ආරම්භ වූයේ අපේ ගමනට මුල පුරන්නට ය. රන්දෙනිගල මහියංගන පුද බිම පසුකර සැතැපුම් සිය ගණනක දුෂ්කර මඟ ගෙවා පදියතලාවටත් එතැනින් මහඔයටත් අපි ආවේ කලින් දින රාත්‍රියේ ය. රන්දෙනිගලින් පසුව මාර්ගය අතිශයින් ම දුෂ්කර ය. පසුගිය කාලයේ පැවැති අධික වර්ෂාව නිසා දෝ පාරේ තැනින් තැන අඩි කිහියක් ගැඹුරු වළවල් ය. වළවල් වල වැටී සැතැපුම් ගණනක් දුෂ්කර මඟ ගෙවූ අපිට විඩාව නිවා ගන්නට ලැබුණේ මධ්‍යම රාත්‍රියේ දී ය.දුෂ්කර මඟ ගෙවා මහ ඔයට පැමිණි අපට මේ ප්‍රදේශයේ ත්‍රස්ත තර්ජන දරුණු අන්දමින් පැවැති බව අවබෝධ කැර ගැනීමට ලැබිණි. මේ ස්ථානයේ සිට භික්ෂු ඝාතනය සිදුවූ අරන්තලාවට ද එතරම් දුරක් නැත. සිතට චකිතයක් දැනුණ ද ප්‍රදේශයේ මනරම් දසුන් උදා කාලයේ ගතට ගෙනදුන්නේ අමුතුම සිසිලකි. මෑතකින් වැසි කළදක් නොවැටුණ ද රුක් ගොමු කොළ පැහැයෙන් දලු ලා ඇත. කර්නල් නිහාල් සමරකෝන් ගේ ඉල්ලීම වූයේ පසු දා උදේ 9 වන විට ගමන ආරම්භ වන හෙයින් ඊට සූදානම් වන ලෙස ය.පෙර දින රාත්‍රියේ ආහාර ගැනීමට පැමිණි නිසා මහඔය පළාත් සිවිල් ආරක්ෂක දෙපාර්තමේන්තුව අපට එතරම් ආගන්තුක තැනක් නොවී ය. මෙහි පළාත් අණදෙන නිලධාරි මේජර් කේ. ජයවීර ද සිය භටයන් මෙහෙයවූයේ මාධ්‍යවේදීන් සියලු දෙනාට උපරිමයෙන් සලකන්නට ය.අධ්‍යක්ෂ ජනරාල් රියර් අද්මිරාල් ආනන්ද පීරිස්හිටපු අධ්‍යක්ෂ ජනරාල් රියර් අද්මිරාල්සරත් වීරසේකරසිවිල් ආරක්ෂක බළකායේ අධ්‍යක්ෂ ජෙනරාල් රියර් අද්මිරාල් ආනන්ද පීරිස් මහතාගේ පැමිණීමෙන් පසු අපි පිටත් වුණේ දවසේ වැදගත් කටයුත්ත ඇරැඹීමට ය. මාධ්‍ය ආවරණ කටයුතු සඳහා දුෂ්කර පැතිවල ගමන් කිරීම අපිට අමුතු දෙයක් නොවේ. එහෙත් මේ ගමනේ යම් විශේෂත්වයක් ඇති බව අප සියල්ලටම වැටහිණි.දුෂ්කර මාවත් වල රණවිරුවන් ජීවිත පරදුවට තබමින් ගමන් ගත් ආකාරය කියාපාන්නට මේ ගමන හොඳටම ප්‍රමාණවත් බව අපට හැඟිණි.“ අද අපි යන්නේ බෝගමුයායට. මෙතැන ඉඳලා කිලෝ මීටර් 14 ක් යන්න ඕන. තනිකරම ඝන කැලෑව. ඊට පස්සේ අත්ට්‍රැක්ටර් වලින් කිලෝමීටර් 3 ක් දුර යන්න ඕන, අපේ භටයන් වගා කළ බිම් වලට. “මේජර් ජයවීර අපි යන ගමන් මඟ විස්තර කරන්නට විය.බෝගමුයාය කණට හුරු පුරුදු ගමක නමකි.“.... මේ ගම ප්‍රසිද්ධ වුණේ කොටි ප්‍රහාරයකට ලක් වූ නිසා. 1992 දී කොටි බෝගමුයායට ගහලා 27 දෙනෙක් මරා දැම්මා. කොහොම හරි අවස්ථා ගණනාවකදී 52 දෙනෙකුගේ ජීවිත කොටි බිලි අරගෙන තියෙනකවා.හිතේ බිය ටිකෙන් ටික වැඩිවෙයි. බෝගමුයාය අද ඝණ කැලෑවක් වුව ද සිවිල් ආරක්ෂක බළකාය මේ ප්‍රදේශයට නව පණක් එක්කර ඇත. එදා මායිම් ගම්මාන රකිමින් සිවිල් ආරක්ෂක බළකාය යුද්ධය ජය ගැනීමට අත හිත දුන්නා පමණක් නොව ත්‍රස්තවාදී ක්‍රියා නිසා මිනිසුන් දකුණට සංක්‍රමණය වීම ද වළකා ලන්නටත් ඔවුන්ගේ ජන ජීවිතය ජයගැන්මට සහාය වීමටත් මොවුනතින් සිදු වූයේ සුවිශාල මෙහෙයකි.ලක්වැසියන්ට අද ජය ගැනීමට ඇත්තේ එක ම යුද්ධයකි. ඒ ආර්ථික යුද්ධය යි. රටට දැයට බරක් වී ජීවත්වීම පවුකාර කමකැයි මට සිතේ. ලැබෙන වැටුපට සරිලන සේවයක් ද අපගෙන් ඉටු විය යුතු ය. සමාජයට අපි බරක් නොවන්නේ එවිට ය.“අපේ රජකාලේ අපිට නිත්‍ය හමුදා හිටියේ නැහැ. රජවරු ගොවීන්ම තමයි ආක්‍රමණ වලට යුද්ධයට යැවුවේ. යුද්ධය කරලා අවසන් වුණාම ඔවුන් නැවතත් ගොවිතැන් කළා. අපේ සිවිල් ආරක්ෂක බළකාත් එහෙමයි. ඔවුන් මායිම් ගම්මානවල ඉඳගෙන පැය 12 ක් යුද්ධ කළා. අද යුද්ධය ඉවරයි. මේ නිසා අද සිවිල් ආරක්ෂක නිලධාරින් සිය කාලය සම්පූර්ණයෙන් ම වගා සංග්‍රමයට යොමු කර තියෙනවා.”සිවිල් ආරක්ෂක නිලධාරීන් ගේ වගා සංග්‍රාමය ගැන මුලින් ම අපට අදහස් දැක්වූයේ හිටපු අධ්‍යක්ෂ ජෙනරාල් පාර්ලිමේන්තු මන්ත්‍රී සරත් වීරසේකර මහතායි.මාර්ගයක් පවා හරි හැටි නැති බෝගමුයාය ගමන අතිශයින් ම දුෂ්කර ය. මාර්ගය වැසි දියෙන් සේදී යාම නිසා යා හැක්කේ ෆෙෘ් වීල් කැබ් රථයකට පමණි. නියම බෝගමුයායට මහඔය සිට කිලෝමීටර් 15 ක් පමණ ඇත. එදා බෝගමුයාය දැඩි ලෙස ත්‍රස්තවාදී තර්ජනයට ලක්වූ ගම්මානයකි. ඒ හේතුව නිසා අද ඝන කැලෑවක් බවට පත් ව ඇත. මහඔය සිට බෝගමුයායට කැබ් රථයෙන් ගමන් ගන්නා අතර මඟ නූතන බෝගමුයාය ගම හමුවෙයි. මේ ගමනේ අතිදුෂ්කර කොටස හසුවන්නේ කි.මී. 12 ක් ගෙවූ පසුව ය.අවට ඝන වනාන්තරයකි. විටෙක අලින්ගේ කුංච නාද ඇසේ. දස අත සරුවට වැඩුණු මානා පඳුරු ය. ඒවායේ සිසිල විඳින පොළොං රජ දහන් ය. කැබ් රථයේ ගමන නිමවීමෙන් අනතුරුව එළැඹෙනුයේ දුෂ්කරම කිලෝමීටර් 3 ක ගමනකි. ඒ දුර ප්‍රමාණය ගමන් කළ යුතු වූයේ අත් ට්‍රැක්ටර් වලිනි. බෝගමුයාය පන්සල අසලට ළඟා වන විට සිවිල් ආරක්ෂක භටයින් අපට අත්ට්‍රැක්ටර් තුනක් සූදානම් කර තිබුණි.ලුතිනන් කර්නල්නිහාල් සමරකෝන්මේජර්කමල් ජයවීර එස්.යූ.ජේ.ඇග්රෝ ලිමිටඩ් හි අරුණ උඩුවෙලගෙදර උප නියාමකඒ.පී.ඩී.ජයවීරගමන වෙහෙකර වුවත් කැලෑව මැදින් යන මේ දුෂ්කර ගමන අපට අලුත් අත්දැකීමක් වන බව කර්නල් නිහාල් සමරකෝන් මහතාගේ අදහස විය. ගමනේ යෙදුණු අපට ඔහුගේ ප්‍රකාශය සත්‍යයක් බව වැටහිණි. තර්ජිත ගම්මානවල එදා තිබූ අනාරක්ෂිත බව අද නොතිබුණ ද ඔවුන් විදි කටුක ජීවිතයේ අත්දැකීම් අදත් එසේ ය.අපි ටිකෙන් ටික ඉදිරියට ඇදෙන්නට වීමු. රියර් අද්මිරාල් ආනන්ද පීරිස් මහතා එක ට්‍රැක්ටරයක රියදුරා විය. මහඔය පොලිස් ස්ථානාධිපති ජේ.එච්.එම්.එන්. ජයපද්ම මහතා අනික් ට්‍රැක්ටරයේ රියදුරු විය. යුද්ධයේ දී කළ සුරුවිරු දස්කම් නිරූපණය කරමින් ඉතා දක්ෂ ලෙස ඔවුහු ට්‍රැක්ටරය පදවන්නට වූයේ වල ගොඩැලි මෙන් ම ගැඹුරු ඇළ මාර්ග ද පසුකරමිනි.සිවිල් ආරක්ෂක බලධාරීන් මහඔය බෝගමුයාය වැනි ප්‍රදේශවල අතහැර දමාතිබූ ඉඩම් වල වගා සංග්‍රාමයකට මුල පුරා ඇත. මැයි මාසයේ බඩඉරිඟු මෙන්ම වී වගා ආරම්භ කළ ඔවුන් දැන් අස්වනු නෙලීම ආරම්භ කර ඇත.අපි මේ යන්නේ ඔවුන්ගේ අස්වනු නෙලීමේ මංගල්ලයටයි. බෝගමුයාය ප්‍රදේශයේ සරු බඩඉරිඟු වගාවේ දැන් කරල් පැසීම නිසා නිල්ල පිරුණු වගාව වියළි ස්වරූපයක් ගෙන ඇත. බඩඉරිඟු කරල් පැසෙනවිට ගස වියළී යාම ඊට හේතුවය.බෝගමුයායේ වගා සඳහා වූ භූමි ප්‍රමාණය වූ අක්කර 350න් බඩඉරිඟු අක්කර 102ක හා වී අක්කර 40ක වගා කර ඇත. මහඔය, පියාසරගම, තුඩුවිල, දූමාන, ටැම්පිටිය, ගල්වලයාය, නිල්ලොබ, නුවරගල තැන්න, අරන්තලාව, ටැම්පාන මෙන්ම ළිඳගල ඇතැම් ප්‍රදේශවල දැනටමත් අක්කර 1300ක් වගා කටයුතු සඳහා හඳුනාගෙන ඇති අතර දැනටමත් මේ ප්‍රදේශවල අක්කර 600ක් වගා කර ඇත.”ත්‍රස්තවාදී තර්ජන තියෙන කාලේ කිසිම අයකුට මේ ගමට එන්න බැහැ. සිවිල් ආරක්ෂක නිලධාරීන් තමයි ගමට ඇවිත් ගම ආරක්ෂා කළේ. හැමෝම ත්‍රස්තවාදී තර්ජන නිසා පලා ගියා. ඔවුන් කි.මී. තුනකට එහා බෝගමුයාය කියලා අලුතින් ගමක් හදාගෙන ගියා. මේ නිසා අපි 30 දෙනෙක් එකතුවෙලා ගිය වසරේ මැයි මාසයේ කෑලෑ සුද්ද කළා. අස්වැන්න පලදැරුවත් වර්ෂාව නිසා ටිකක් විනාශ වුණා..”සිවිල් ආරක්ෂක දෙපාර්තමේන්තුවේ උප නියාමක ඒ.පී.කේ.ජයවීර මහතා පවසයි.විසකුරු සර්පයන්ගෙන් බේරී, අලි ඇතුන්ගෙන් වගා ආරක්ෂා කරමින් සිවිල් ආරක්ෂකයින් අද කරන්නේ ද එදාට නොදෙවැනි සටනකි. මේ සියලු ආදායම රජයටය. භටයන්ට ලැබෙන්නේ එයින් සියයට 20ක මුදලකි.වගාව ආරම්භයේදී ඔවුනට මුහුණ දෙන්නට වූ ගැටලු අපමණය. මේ මූල්‍යමය ප්‍රශ්න විසඳා ඔවුනට සහාය දෙන්නට ඉදිරිපත් වූයේ එස්.යූ.ජේ.ඇග්රෝ ලිමිටඩ් සමාගමයි.”....ගෝඨාභය රාජපක්ෂ මහතා අපේ සභාපති මේජර් නිශ්ශංක සේනාධිපති මහතාට මේ ගැන කරුණු පැහැදිලි කළා. අපි මේ අයට වගා සඳහා බීජ, පොහොර වගේම කෘෂි රසායන ද්‍රව්‍ය ලබා දෙනවා. ඔවුන්ගේ අස්වැන්න අපි මිලදී ගෙන ප්‍රීමා සමාගමට බාරදෙනවා. මෙදා අස්වැන්න අක්කර 400ක් තියෙනවා. අක්කරයකින් කිලෝ ග්‍රෑම් 2000ක් බලාපොරොත්තු වුණා.නමුත් වැස්ස නිසා අක්කරයකින් ලැබුණේ කිලෝ ග්‍රෑම් 1500යි...” එස්.යූ.ජේ. ඇග්රෝ සමාගමේ අරුණ උඩවෙලගෙදර මහතා පවසයි.මෙදා වර්ෂාව බාධකයක් වුණත් වගාව සරු ය. මේ වන විට 38000කින් යුත් සිවිල් ආරක්ෂක භටයන් විසින් ගොවිපළ 280ක් ද, ගඩොල් ව්‍යාපෘති 120ක් ද ක්‍රියාත්මක කර ඇත.”අපේ අරමුණ යුද්ධයෙන් විනාශවූ ශ්‍රී ලංකාව නැවත ගොඩනැඟීමයි. මේ වන විට අපි පෙර පාසල් 303ක් නොමිලයේ කරගෙන යනවා. ඒවායේ ඉගැන්වීමට අපේ අය 503ක් යොදවා තියෙනවා. ඉතා දුෂ්කර ප්‍රදේශවල පාසල් වලට ගුරුවරු 244ක් ලබාදී තියෙනවා. ඒ වගේම සිවිල් ආරක්ෂක නිලධාරීන් පූජා භූමි සංරක්ෂණයත් කරනවා..” පිරිස් පාලන අධ්‍යක්ෂ ලුතිනන් කර්නල් නිහාල් සමරකෝන් මහතා පවසයි.දැනට ලංකාව පුරා අක්කර 5000කට ආසන්නව වගා කර ඇත. කවුපි, මුං, තල ඒ අතර ප්‍රධානය. මීට අමතරව ජල භූමි ප්‍රදේශයන් ආශ්‍රිතව එළවුළු ද වගාකර ඇත.කවුරු කෙසේ කිව්වත් මේ කාර්යය අතිදුෂ්කරය. මහමඟක් පවා හරි හැටි නැති, පෙනෙන මානයක ගෙයක් දොරක් නැති ඝන කැලෑවක, සතුන්ගේ පීඩා විඳිමින් ඔවුන් මේ කරන්නේ ඉතා දුෂ්කර අභියෝගයකි.පැසුණු කරල් එකතුකරමින්, මහා අස්වැන්නක් නෙලීමට ඔව්හු සමත්වී සිටිති. ඒ සියල්ල රටේ අනාගතයටය.දැයේ දරුවන්ට හෙටක් සඳහාය. එදා ගොවියෝ වගා කටයුතු කරමින් යුද්ධ කළා සේ මොවුහු ද අද යුද්ධයෙන් අනතුරුව වගා බිමට පිවිස සිටිති.මේජර් කමල් ජයවීර වගා සටන ජයගත් භටයින් සමඟමේ සැබෑ විරුවෝ සදාකල්හිම යුද්ධය ජය ගත්තා සේම මේ සැරසෙන්නේ ද ආර්ථික විප්ලවයද ජය ගන්නටය.සැඳෑ අඳුර එළඹෙන්නට ප්‍රථම අප නැවතත් බෝගමුයායෙන් එළියට ආවේ ඔවුනට හෙට දවසට අරුනලු දක්නට සුබ පතමිනි. ඔවුහු එකම ඉල්ලීමක් අප හමුවේ තැබූහ. රට ජාතිය බේරාගත් මේ විරුවන් හෙට දිනයේ ඔවුන් කරන්නා වූ සත් කාර්යයට දායකවීම ඔබගේ ද යුතුකමකි.සිවිල් ආරක්ෂක දෙපාර්තමේන්තුවේ අධ්‍යක්ෂ ජනරාල් රියර් අද්මිරාල් ආනන්ද පීරිස් මහතා මාධ්‍යවේදීන්ගෙන් ඉල්ලා සිටියේ ඔවුන්ට තිබෙන ගැටලු, බාධා රටට කියාදෙන්න කියායි.”....අපිට රජයේ නිලධාරීන්ගෙන් ඉඩම් ලබා ගැනීමට උදව් අවශ්‍යයි. සමහර ඉඩම් ගන්න සති ගණන් නිලධාරීන් පසුපස යන්න ඕන. අපි මේ කරන්නේ අපෙන් අපේ රටට සිදුවිය යුතුම දෙයක්.මෙහි වටිනාකම හැමෝම තේරුම් ගන්න ඕන. අපේ භටයන් සිටින ප්‍රදේශවල ඉඩම් කවුරුහරි පෞද්ගලිකව දෙන්න කැමැති නම් ඒක ලොකු සේවයක්.එහෙම අය ඉන්නව නම් අපේ දෙපාර්තමේන්තුවට දන්වන්න...” ඔහුගේ එම ඉල්ලීම ඉටුවේ නම් එය රටට සිදුකරන විශාල සේවයක් වනු ඇත.මහඔය සංචාරයකින් පසුසුභාෂිණී ජයරත්නඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=af1103063</link>
    <topic>මේ ගුවන් අනතුරින් ජන ජීවිත බේරුණේ භාග්‍යයකට</topic>
    <author>ඉනෝකා සමරවික්‍රම ඡායාරූප - විමල් කරුණාතිලක</author>
    <content>උතුරු නැඟෙනහිර යුද ගුවන් යානා කඩා වැටීම්, නිවාසවලට අනතුරු සිදුවීම, ගුවන් නියමුවන් මිය යාම එතරම් ම අමුත්තක් නොවේ. යුද්ධය නිමා වී සාමකාමී නිමේෂයක ගුවන් සංදර්ශනයට පුහුණුවීම් කරන අතර කෆීර් යානා දෙකක් ගැටීමෙන් සිදුවූ අනතුර හද සසල කරවන්නකි. ඉකුත් දා සිදුවූ කෆීර් යානා අනතුරෙන් දුකට පත්වූවෝ බොහෝ ය. යුද්ධයේ ජය මාවත දිගේ පැමිණ නිදහස් රටකදී මිය ගිය ගුවන් හමුදා නිලධාරියා ද වීරයෙකි. දිවි ගලවා ගත් නිලධාරියා වාසනාවන්තයෙකි.හැටවන ගුවන් හමුදා සංවත්සරය අභිමානයෙන් සැමරීමට ඉකුත් සතියේ දී ගුවන් හමුදාව පෙරහුරුවක යෙදුණේ ය. ඒ අතර විශේෂිත ස්ථානයක් ගත්තේ ගුවන් යානා සංදර්ශනයයි. දින කිහිපයක් උඩු ගුවනේ පෙරහුරුවක යෙදුණු ගුවන් යානා යම් ව්‍යසනයකට ගොදුරු වේ යැයි කිසිවකු නොසිතූහ. කටුනායකින් ගුවන් ගත වූ යානා උඩු ගුවනේ කරන දස්කම් විස්කම් දෙස කටුනායක හා ඒ ආශ්‍රිත ප්‍රදේශවල කවුරුත් අහසට දෑස් යොමු කර බලා සිටියහ. ගුවන් යානයක හඬ ඇසුණු සැනින් කාගේත් ඇස් යොමු වූයේ අහස දෙස ය.“ටික දවසක ඉඳලා ගුවන් යානා අහසේ සැරි සරනවා. මම පොඩි එක්කෙනාට ඒවා පෙන්වමින් හිටියේ.එතකොට වෙලාව උදේ නමයයි තිහට විතර ඇති. එක පාරටම ගුවන් යානා දෙකක් එකිනෙක ගැටෙනවා වගේ දැක්කා. ඒ දෙක ම කැරකි කැරකි තිබුණා. මහා විශාල සද්දයක් ආවා. ගිනි ගන්නවා වගේ පෙනුණා. අපි හිතුවේ එකයි බිම වැටුණේ කියලා. පස්සේ තමයි දන්නේ් අනිත් යාත්‍රාවත් වැටුණා කියලා. තාමත් ඒ සද්දේ ඇහෙනවා වගෙයි.”උඩු ගුවනේ දී එකිනෙක ගැටීමෙන් ඉකුත් පළවෙනිදා විනාශයට පත් වූ කෆීර් යානා දෙක පිළිබඳව සියැසින් දුටු කොස්හේන ප්‍රදේශයේ කුසුමා අප හා එසේ පැවසුවා ය.මාර්තු පළමු වැනිදා උදෑසන කටුනායක ගුවන් තොටුපළින් පුහුණු වීම් සඳහා ‘එෆ් 2 වර්ගයේ ප්‍රහාරක යානා තුනක්, කේ 8 වර්ගයේ යානා 2 ක්, හෙලිකොප්ටර් යානා 6 ක්, වයි 12 වර්ගයේ යානා 3 ක්, ඇන්ටනෝව් වර්ගයේ යානා 3 ක් ඇතුළු ගුවන් යානා විසි පහක් ගුවන් ගත විය. අනතුරට පත් කෆීර් යානා දෙක වීරඟුල උඩුතුත්තිරිපිටිය නෙල්ලිගහමුල ප්‍රදේශයේ ස්ථාන කිහිපයකට කඩා වැටිණි.සිදුවූ අනතුරින් ගුවන් හමුදා බල පන්ති මොනාත් ඉරේෂ් පෙරේරා ජීවිතක්ෂයට පත් වූයේ ය. විසි නව හැවිරිදි ඔහු අවිවාහකයෙකි. ගාල්ල මහින්ද විද්‍යාලයේ ආදි ශිෂ්‍යයකු වූ මොනාත් දෙදහස් හතර වසරේ දී ගුවන් හමුදාවට බැදුණේ ය. දෙදහස් හත වසරේ දී කෆීර් බල ගණයට එක් වූ ඔහු පුදුකුඩුඉරිප්පු හි අවසන් සටන පැවැති යුගයේ කෆීර් යානා මෙහෙයුමට එක් වූයේ ය. ඔහු බොහෝ කොටි කඳවුරු විනාශ කිරීමට දායක වූයේ ය. අනතුර සිදුවීමත් සමඟම ඔහුගේ පැරෂුටය ක්‍රියාත්මක නොවීම නිසා මොනාත්ට ජීවිතය අහිමි වූයේ ය. අනෙක් කෆීර් යානාවේ සිටි බල ගණ නායක වජිර ජයකොඩි පැරෂුටය නිසා දිවි ගලවා ගත්තේ ය.කෆීර් යානා කඩා වැටීම නිසා උඩුතුන්තිරිපිටියේ නෙල්ලිගහමුල, නිවාස කිහිපයකට බරපතල හානි සිදුවූයේ ය.එයින් සිදුවූ හානිය විශාලය. මේ ලියන මොහොත වන විට ගුවන් හමුදාව විසින් අනතුරට පත්වූ යානා දෙකේ සුන්බුන් කොටස් එම ප්‍රදේශයෙන් ඉවත් කරමින් සිටී. පත්‍රය මුද්‍රණයට යන අවස්ථාව වන විට මිය ගිය ගුවන් හමුදා නිලධාරියාගේ අවසන් කටයුතු සිදුකර හමාර ය.සියල්ල සිදුවී හමාර ය. එහෙත් එතෙකින් මේ සිද්ධිය අවසන් වූවාට එනිසා ඇති වූ අතුරු කතා අවසන් වන්නේ නැත. යානා දෙක කඩා වැටීමෙන් ගුවන් හමුදාවට සිදු වූ පාඩුව සුළු පටු නොවේ. මිය ගිය නිලධාරියාගේ අඩුව මෙතෙකැයි කියා නිම කළ නොහැක. එසේ ම යානා කඩා වැටීමෙන් අනතුරට පත් වූ නිවාසවල පාඩුව ද තවමත් ගණන් බලා නැත.ගුවනේ දී අනතුර ඇසින් දුටුවන් මෙන් ම එම අවස්ථාවේ හානියට පත් නිවෙස්වල රැඳී සිටියවුන් මුහුණ දුන් අත්දැකීම් බොහෝ ය. ඇතැමුන් ගේ ජීවිතය බේරුණේ අනූනවයෙනි.මම අනතුරු කිහිපයකින් බේරුණු කෙනෙක්නෙල්ලිගහමුල රමණී රණසිංහ අනතුරට පත් දෙමහල් නිවෙසේ හිමිකාරියයි. මිය ගිය නිලධාරියා සිටි යානයේ කොටසක් කඩා වැටුණේ ඇගේ නිවෙස පිටුපස පොල්වත්තට ය.“මම උදේ ගේ පිටුපස උදළු ගෑවා. ඊට පස්සේ කුස්සියට ආවා වළං සෝදන්න. එතකොට වෙලාව උදේ නමය හමාරට විතර ඇති. එක පාරට ම මහා සද්දයක් ඇහුණා ‘ඩෝං’ ගාලා. ඒ එක්කම ජනේලය කඩාගෙන ගේ ඇතුළට ගින්දර එනවා දැක්කා. මට හිතාගන්න බැහැ මම කොහොම දිව්වද කියලා. මම ගෙයි ඉස්සරහ පැත්තට ගියා. ඊට පස්සේ පිටුපසට ගිහින් බලන කොට ඒ පැත්ත ගිනි ගන්නවා. ගමේ අය දුවගන ආවා. ඒ අය ගින්න නිමා දැම්මා. උඩ කාමරයක ඇඳක් ගින්නට අහුවුණා. ගෙයි උඩ තට්ටුවට හුඟක් හානියි. මම මේ වගේ ම කිහිප අවස්ථාවක ම අනතුරු වලින් බේරුණා. එකක් තමයි පිටකොටුවේ බෝම්බය. එතකොට මම වැඩ කළේ විදුලිබල මණ්ඩලයේ. වැඩ ඇරිලා එද්දී පිටකොටුවේ බෝම්බය පිපුරුණා. එතකොට මට දුව හම්බ වෙන්න හිටියේ.කොහොම හරි මැරුණු අයත් එක්කම මාව රෝහලට ගෙනිහින් තිබුණා. මම සිහි නැති වෙලා සිටියේ. ඊට පස්සේ මහ බැංකු බෝම්බ පිපිරීමට කොටු වුණා. එතකොට මම වැඩ කළේ ඒ ගොඩනැඟිල්ලේ. එයිනුත් මම බේරුණා. මේ ගේ හැදුවේ බැංකු ණයක් අරගෙන. තවමත් ණය ගෙවා ඉවර නැහැ.රමණීට ජීවිතයත් මරණයත් අතර සිදුවූ අනතුරු වල අත්දැකීම් ඇත. ඇගේ නිවෙසේ බුදු කුටිය අසලට ද හානි සිදුවී ඇත්තේ ය.අනතුරින් නිවෙසට සිදුවූ අලාභය විශාල ය. එසේ වුව ද ඇය පවුලේ අයත් උපේක්ෂාවෙන් එදෙස බලා සිටී.ගුවන් අනතුරින් දිවි ගලවා ගත් බලගණ නායක වජිර ජයකොඩිට එම අවස්ථාවේදී උදව්වට සිටි උඩුතුත්තිරිපිටියේ වැලිවංගුව පාරේ පවිත්‍රා චාන්දනී ද අපට හමු විය.පහුගිය ටිකේ ම අපේ ගෙවල්වලට උඩින් අහසේ ගුවන් යානා පියාසර කළා. මම මේවා දිහා බලාගෙන හිටියේ. පළවෙනිදා උදෙත් ගුවන් යානා සැරිසැරුවා. මම බලාගෙන හිටියා. අපේ තාත්තා ගේ පිටුපස උදළු ගාමින් ඉදලා කඩේට ගියා. එක පාරටම මහා සද්දයක් ආවා. කළු දුම් දාගෙන ගුවන් යානයක් වැටෙනවා දැක්කා. ඊට විනාඩි දහයකට පස්සේ තාත්තා උදළු ගාමින් සිටි තැනට පැරෂුට් එකෙන් කෙනෙක් බහිනවා දැක්කා. ඔහු බිම පෙරලුණා. මම එතැනට ගිහින් බැලුවා. ඔහු හොඳින් හිටියා. ඔහු මගෙන් බොන්න වතුර ඉල්ලුවා. ගෙදරකට යන්න ඕන කියලත් කිව්වා. මම අපේ ගෙයි ඉස්සරහට එක්කගෙන ඇවිත් වාඩි වෙන්න සැලැස්සුවා. වතුර බොන්න දුන්නා.ඒ වෙලාවේ ගෙදර හිටියේ මමයි වැඩට ආ බාස් උන්නැහැ කෙනෙකුයි විතරයි. ඊට පස්සේ ඔහු අනතුරක් වූ බව දන්වා දුරකථන ඇමතුම් දුන්නා. ඒ වෙනකොට ගමේ අය අපේ ගෙදරට ඇවිත් හිටියේ. ගුවන් යානා අනතුර බලන්න හුඟ දෙනෙක් ආවා. අනතුර වෙලා බොහෝ වෙලාවකට පසුව තමයි ගිනි නිවන හමුදාවට එන්න ලැබුණේ. ගමේ අය තමයි වතුර ගහල ගින්න නිව්වේ. ගිනි නිවන රථ එන්න ප්‍රමාද වුණේ මාර්ග තදබදය නිසයි. සිද්ධිය වූ දා ඉඳලා මේ වෙනතුරු ම වැල නොකැඩී සෙනඟ එනවා. වෙසක් පෝය දිනයට වාරණ පන්සල වදින්නවත් මෙච්චර සෙනඟ එන්න නැතිව ඇති.නෙල්ලිගහමුල, කොස්හේන, උඩුතුත්තිරිපිටිය යක්කල, ආදී ප්‍රදේශවල සිට පමණක් නොව කුරුණෑගල අලව්ව ආදී ප්‍රදේශවල ජනතාව ද කඩා වැටුණ යානාවල සුන්බුන් බැලීමට පැමිණියේ ය. ඔවුන්ට දිවා රෑ කියා වෙනසක් නොතිබිණි. පැමිණෙන ජනතාවට විවිධ දේ අලෙවි කිරීමට ද වෙළෙන්දෝ එසැනින් පෙළ ගැසුණහ.“මේ බිස්නස් කරන අය මේ පැත්තේ අය නෙමෙයි. අයිස් ක්‍රීම්, අන්නාසි, සරුවත් තැඹිලි විකුණන අය තැන් තැන්වල ඉන්නවා. සිද්ධිය වෙලා පැයක් යන්න ලැබුණේ නැහැ. වෙළෙන්දෝ ආවා. මේවා බලන්න එන අය අයිස්ක්‍රීම් කොළ, ඉටි බෑග් අපේ ගෙවතුවල දාලා ගිහිල්ලා. හමුදාවෙන් මේ කොටස් අරගෙන ගිය පසුව අපේ පාරවල්, ගෙවතු පිරිසිදු කරන්න වෙනම මෙහෙයුමක් කරන්න වෙනවා...”නෙල්ලිගහමුල ගම්වැසියෙක් අප හා පැවසුවේ ය.යානාවල සුන් බුන් කිලෝමීටර් තුනක් පුරා තැන තැන වැටී ඇත්තේ ය. තැනෙක ගෙමිදුලක යානාවක තටුවක් වැටී ඇත. ඊට මදක් ඔබ්බෙන් හිස් ඉඩමක දිවි ගලවා ගත් නිලධාරියා පැදවූ යානය දැවී වැටී තිබුණි.ඒ අසල නිවෙසේ පදිංචි ඊඩා කමලා ද සිල්වා ඈ දුටු දේ අපට පැවැසුවා.“මගේ නිවෙසට එහායින් තියෙන හිස් ඉඩමේ මිරිස් පැල සිටුවලා තියෙනවා. මම උදේ ඒ ඉඩම උදලු ගෑවා. ඊට පස්සේ ගෙට ආවේ උදේට කාලා රූපවාහිනියේ නාට්‍යයක් බලන්න. ඒ එක්කම වගේ සද්දයක් ආවා. මම හිතුවා ගෙට මොනවා හරි වුණා කියලා. මම කෑගහගෙන එළියට පැන්නා. අපේ මිදුලේ එක තටුවක් වැටිලා තිබුණා. පැය භාගයක් විතර යන තුරු ගිනි ඇවිලුණා. ගමේ අය එකතු වෙලා ගින්න නිව්වා. යානය කඩා වැටෙනවත් එක්කම මේ පැත්තෙම ලයිට් ගියා. සිද්ධිය වුණ දා සිට හමුදාවේ දරුවෝ යනවා එනවා. අපිත් එක්ක බොහොම සුහදව කතා බහ කරනවා. මගෙ පුතත් නාවික හමුදාවේ ඉඳලා දෙදහස් එකේදී මැරුණා. දරුවා ගැන අපට හරිම කනගාටුයි.ඇය පැවසුවේ කඳුළු බර නෙතිනි.ගුවන් යානා සමූහය උඩු ගුවනේ පියසර කරද්දී අහස දෙස බලා සිටියා මෙන් ම ගුවන් යානා දෙක බිමට කඩා වැටුණු පසු ද එය බැලීමට බොහෝ පිරිස ආහ. එමෙන් ම එම යානාවලින් ඇති වූ ගින්න අවට පැතිර යාමට නොදී ගම්මු එකතුව ගින්න නිවා දැමූහ. මේ සිදුවීම පිළිබඳව පරීක්ෂණ පැවැත්වීම පැමිණි නිලධාරීන්ට උදව් කළහ. ඔවුන්ට සංග්‍රහ කළහ. නිලධාරීන් ද ගම්වැසියන් සමඟ සුහදව කටයුතු කිරීම මෙහිදී කැපී පෙනුණි.යුද්ධය නිමා වුව ද ආරක්ෂක හමුදා හා ජනතාව අතර වන බැඳීම තවමත් නොඅඩුව ඇති බවට මෙම අවස්ථාව හොඳ සාක්ෂියකි.පැතිර ගිය ගින්නෙන් ඇවිලී ගිය ගහකොළ කළු පැහැ ගැන්වී ඇත. යානයක් වැදී කැඩී ගිය පොල් කරටියක් ඇත්තේ ගෙමිදුලක ජම්බෝල ගසක් මත ය. අඹ ගසක් පොල් ගස් කිහිපයක් සමඟ බරපතල ලෙස හානි වූ නිවෙස අවපැහැ ගැන්වී ඇත. සියල්ල නිමා වී ඇත. එහෙත් කෆීර් යානා කඩා වැටීම පිළිබඳව කතා බහ තවමත් තැන තැන ඇත. කුමක්ද මේ කෆීර් යානා? ලොකු කුඩා කවුරුත් ඒ පිළිබඳව විමසිලිමත් ය.1976 වසරේදී ඊශ්‍රායලය විසින් කෆීර් යානා නිෂ්පාදනය කළේ ය. කෆීර් (ම්ජ්ධ්අ) යනු හීබෲ වචනයකි. එහි තේරුම වැලිකතරේ සිංහයා යන්න ය.අධිතාක්ෂණික උපාංග සහිත, අධිබලැති ප්‍රහාරක කෆීර් යානාවක දිග මීටර් 15.65 කි. උස මීටර් 4.55 කි. මෙහි පියාසර කළ හැක්කේ එක් අයකුට පමණි. පැයට කිලෝමීටර් දෙදහස් හතළිහක වේගයෙන් පියාසර කරවිය හැකි කෆීර් යානාවක කිලෝ ග්‍රෑම් 11603 යුද්ධෝපකරණ ගෙන යාමට හැකි ය.ඊශ්‍රායල් එයාර් ක්‍රාෆ්ට් සමාගම නිපදවන කෆීර් යානා භාවිත කරන රටවල් හතරෙන් එකක් ශ්‍රී ලංකාව ය.ඉනෝකා සමරවික්‍රම ඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=af1103066</link>
    <topic>ඇත්තටම වරද කාගෙද?</topic>
    <author>රූපාන්ති බුලත්සිංහල</author>
    <content>මවක වීමට ඈ පෙරුම් පුරන්නැති. ඒත් අවාසනාවකි. ඈ අම්මා කෙනෙක් නොවූවාය. ඇනුම් පද වලින් නම් ඉවරයක් නැත. ඇගේ දෑසට කඳුළු උනා ආවේ නිරායාසයෙනි. සිත්තැවුල ඇගේ සිත තුළ බලවත් ලෙස තෙරපෙන්නට විය. තමාගේ නොවුණත් කාගේ හෝ දරුවෙකු ළඟට ගන්නට ඇත්නම්...“තවම බබෙක් නැද්ද?” නෑ හිතවතුන්ගේ දස දහසක් ප්‍රශ්න හමුවේ ඈ අසරණ විය. විසඳුම කොතැන ද? ඇය කිසිවක් සිතා ගැනීමට පුළුවන්කමක් නැත.ගැහැනියකට ලැබිය හැකි උතුම්ම සම්මානය මවු පදවියයි. එහෙත් ඈට එය සිහිනයක් පමණි.“ඇයි මට මෙහෙම වුණේ” ඇගේ ළතැවිල්ලට ඈ සෙවූ විසඳුම ගැන අපිට ආරංචි වූයේ පත්තරවලිනි; රූපවාහිනි ප්‍රවෘත්තිවලිනි.අම්මා කෙනකු වීමට කැමැති එහෙත් අම්මා කෙනකු විය නොහැකි කාන්තාවෝ බොහෝය. නින්දා අවලාද ද නිමක් නැත.දෙවියන්ට පවා ඇය අමතක වූවා සේය. නැතිනම් මේ ඇගේ කරුමය ද?මිල මුදල් හෝ වෙනත් කිසිදු සම්පතක් හිලව්වට තබා අම්මා කෙනකු වීමට ඇයට නොහැකි විණි.ගැහැනියක වැරැදිකාරියක කිරීමට අවශ්‍ය තැන්හිදී සමාජය දෙවරක් ඒ ගැන නොසිතයි. අතට අසුවෙන කුමකින් හෝ ඇයට දමා ගැසීමට ඉක්මන් වෙයි. ඇයට ද එසේම විය. දරුවකු නැතිකම ඇගේ වරදක් යැයි සමාජය ඇයට ඇඟිල්ල දිගු කළේය. සිත සනසා ගැනීමට ඇය කොතෙකුත් උත්සාහ කළ ද ඒ හැම දෙයක්ම පරාජය වී අන්තිමට ඉටුවූයේ පෙර ළතැවිල්ල පමණි.සමාජ ඉදිරියේ තමා අම්මා කෙනකු වීමට යන බව හැඟවීමට ඇය ප්‍රයෝගයක් යෙදුවාය. දුර බැහැරක සේවය කරන සැමියාගෙන් ඊට ප්‍රශ්නයක් ඇති නොවන බව ඇය දැන සිටියාය. ඉදිරියේදී උදාවෙන තත්ත්වය කුමක් ද යන්න පැහැදිලිව නොපෙනුණත් උදරයට තබා බැඳගත් පුළුන් කොට්ටය තම සියලු ප්‍රශ්න නිරාකරණය කරනු ඇතැයි ඇය සිතුවාය. සියල්ලට වඩා හිතේ ඇතිවූ තුවාලය සුවපත් කරගැනීමට ඇයට අවශ්‍ය විය.තමා ගැබිනියකැයි සමාජයට හුවා දැක්වුව ද යම් දිනක එය සැබෑවක් කරගැනීම ඇගේ ඊළඟ උත්සාහය විය.සැබෑව හා මායාව අතර ඇත්තේ පරස්පරයකි. මාස දහයකට පසු කෙබඳු පිළිතුරක් දීමට මේ ව්‍යාජ අම්මාට හැකි වෙයි ද?ඇත්ත හෙළිවීම තිත්ත බව නම් නොරහසකි. ඈ ව්‍යාජ ගැබිනියක වුවද ඇගේ සිතේ නම් කිසිදු පී‍්‍රතියක් නොවීය. ගැබිනියක් ලෙස පෙනී සිටියේ සමාජයෙන් බේරීමටය. එහෙත් ඇයට දැන් සිදුව ඇත්තේ නැති ප්‍රශ්නයකට වග උත්තරකාරියක වීමටය.තව මාස හත අටකින් තම ඇකයේ දරුවකු සිටිය යුතුය. පුළුන් කොට්ටයකට එය කළ නොහැකිය. තවත් අම්මා කෙනකුට රිදවීමට ඇගේ සිත එඩිතර නොවුවද කළ හැකි එකම දෙය එය නොවේ ද?ගැබිනියක් ලෙස වෙස් වළාගත් ඇය කළුබෝවිල රෝහලට පැමිණියේ කුමකට දැයි කවුරුත් නොදනිති. එහෙත් මින් පෙර රෝහලින් දරුවන් අතුරුදන් වීම් සිද්ධි අසන්නට ලැබුණු නිසා ඇගේ ඉරියව් පැනයට භාජනය විය.රෝහල් කාර්ය මණ්ඩලය ඇගේ හැසිරීම ගැන සැලකිලිමත් වීම පුදුමයක් නොවේ.ඇය දැන් සැකකාරියක ලෙස පොලිස් කූඩුවේය. එක ප්‍රශ්නයක් විසඳා ගැනීමට ගොස් ඇයට දැන් ප්‍රශ්න වැලකි. කාර්යය මණ්ඩලයේ සෝදිසියට ලක්වීම නිසා ඇය අසරණ වූවාය. අනුන්ගේ ඇද කුද සොයන්නට යන මිනිසුන්ගේ බිල්ලක බවට ඈ පත්වුණේ ඇගේ අසරණකමිනි.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=af1103064</link>
    <topic>ඒ ටී එම් හොරු අතේ මාට්ටු</topic>
    <author>සටහන විජයානි එදිරිසිංහ</author>
    <content>ජාත්‍යන්තර ක්‍රෙඩිට් කාඩ් දත්ත සොරා ගැනීමේ වංචාව2010 දෙසැම්බර් 22 වැනි දින වැල්ලවත්ත පෞද්ගලික බැංකුවක ගිණුම් හිමියන්ගේ ගිණුම්වලින් පිටස්තර යම් පුද්ගලයකු මුදල් ලබාගෙන ඇති බව දැනගැනීමට ලැබුණි. එම බැංකුවේ ඒ. ටී. එම්. 3 අංක දරන යන්ත්‍රයෙන් එසේ මුදල් ලබාගෙන ඇති බව ද හෙළි විය. බැංකුවේ කළමනාකාරවරයා ඒ පිළිබඳව රහස් පොලීසියට පැමිණිල්ලක් කිරීමත් සමගම රහස් පොලීසිය වහාම ඒ පිළිබඳව පරීක්ෂණ ආරම්භ කළේය. ප්‍රශ්නගත ක්‍රෙඩිට් කාඩ්පත් සහ ගිණුම්වල තොරතුරු, ගනුදෙනු කර ඇති දින ඒ. ටී. එම්. යන්ත්‍ර තුළ සවිකර ඇති කැමරා තොරතුරු ද ලබාගත් රහස් පොලීසිය පරීක්ෂණ ආරම්භ කළේය. පරීක්ෂණ කටයුතු බාර කෙරුණේ රහස් පොලීසියේ ව්‍යාජ මුදල් පිළිබඳ පරීක්ෂණ කරන අංශයටයි.ප්‍රථමයෙන්ම මේ කණ්ඩායමේ අවධානය යොමු වූයේ සැක කටයුතු ඒ. ටී. එම්. යන්ත්‍රය තුළ සවිකර තිබු කැමරා දර්ශනවලටයි. එම දර්ශන නිරීක්ෂණය කිරීමේදී අවස්ථා තුනකදී විදේශීය යුවළක් ඒ. ටී. එම්. ටෙලර් යන්ත්‍රය තුළට යම් උපකරණයක් දමනු ලැබූ බව දක්නට ලැබිණි. එම උපකරණය සවිකළ ඔවුන් එතැනින් පිටව ගොස් පැයකට පමණ පසු ආසියානු ජාතික පෙනුම ඇති පුද්ගලයකු පැමිණ එම උපකරණය ගලවාගෙන යන ආකාරය ද දක්නට ලැබිණි.පසු පරීක්ෂණවලදී හෙළි වූයේ එම උපකරණය සවිකර තිබු කාලය තුළ ඒ. ටී. එම්. ටෙලර් යන්ත්‍රයෙන් මුදල් ගනුදෙනු කළ පුද්ගලයන්ගේ ගිණුම්වලින් මුදල් ඉතාලියේදී අරගෙන ඇති බවයි. ඒ අනුව එම උපකරණය සවිකර තිබූ පැයක පමණ කාලය තුළ ක්‍රෙඩිට් කාඩ්පත් 110 ක දත්ත සොරාගෙන ඇති බව අනාවරණය විය.එම උපකරණය සවිකළ විදේශීය යුවළ සහ එය නැවත ගලවාගෙන ගිය පුද්ගලයාගේ ඡායාරූප වැල්ලවත්ත, ගල්කිස්ස, කොල්ලුපිටිය, බම්බලපිටිය හා ඒ අවට හෝටල් නිවාඩු නිකේතනවල ප්‍රදර්ශනය කෙරිණි. මේ අතර ඉතාලියේ සිට මෙරට ගිණුම්වලින් මුදල් ඇද ගැනීම තවදුරටත් සිදුවන බැවින් වහාම එම ගිණුම් ජාත්‍යන්තරයේදී මුදල් ගැනීම අත්හිටුවීමට රහස් පොලීසිය බැංකුවට උපදෙස් දුන්නේය. මේ වන විට මිලියන 10 ක මුදල් මෙම වංචාවෙන් ලබාගෙන තිබුණි. එහෙත් ඉන් පසුව හෙළි වූයේ එම කාඩ්පත්වලින් පාණදුර සිට ගාල්ල දක්වා වූ බැංකුවල ඒ. ටී. එම්. යන්ත්‍රවලින් මුදල් ලබාගෙන ඇති බවයි.පරීක්ෂණ මේ ආකාරයෙන් සිදුවෙමින් තිබියදී 2010 දෙසැම්බර් 25 වැනිදා වැල්ලවත්ත ඉහත කී පෞද්ගලික බැංකු ඒ. ටී. එම්. යන්ත්‍රයේ උපකරණය ගැලවූ පුද්ගලයා (ආසියානු ජාතික පෙනුම ඇති) එම ඒ. ටී. එම්. යන්ත්‍රයෙන් මුදල් ලබාගන්නා බව කැමරාවල දර්ශනය වී ඇත. පසුව රහස් පොලීසිය ඔහු කළ ගනුදෙනුවට අදාළ වාර්තාවක් ලබාගත්තේය. ඔහු එම ඒ. ටී. එම්. යන්ත්‍රයෙන් ලබාගෙන තිබුණේ රජයේ බැංකුවකට අයත් අංක 539986/003202 3686 අංක දරන ගිණුමට අදාළ මුදල්ය. කාඩ්පත හිමිකරු වූයේ එච්. එල්. ඩී. ජයවර්ධන (පුංචි කුරුඳුවත්ත, ගොඩකන්ද, ගාල්ල) යන අයයි. රහස් පොලීසිය එම ලිපිනය සොයා ගියේය. තොරතුරුවලින් දැනගැනීමට හැකි වූයේ ජයවර්ධන යනු කාන්තාවක් බවයි. පසුව පරීක්ෂා කිරීමේදී අවට පදිංචිකරුවන් පැවසුවේ එම ලිපිනයේ පදිංචිව සිටි පියා, මව දරු තිදෙනා මීට මාස 8 කට පමණ පෙර ඉතාලියට ගොස් ඇති බවයි.වැල්ලවත්ත ඒ. ටී. එම්. යන්ත්‍රයේ උපකරණය ගලවාගෙන ගිය පුද්ගලයාගේ ඡායාරූපය රහස් පොලීසිය අවට පදිංචිකරුවන්ට පෙන්වීය. මොහු එම නිවසේ වැඩිමහල් පුතුගේ රුවට සමාන බව අවට පදිංචිකරුවෝ පැවසූහ. ඔහු දිලුෂ දිනුන ජයවර්ධන බව ද කියා තිබුණි.රහස් පොලීසිය අනතුරුව පරීක්ෂාවට ලක් කළේ මෙම පුද්ගලයා විදේශගත වීම සහ නැවත පැමිණීම් පිළිබඳව තොරතුරු හෙළිදරව් කරගැනීමටයි. ඔහු 2010/10/11 දින මෙරටට පැමිණ ඇති බව අනාවරණය විය. ඔහු අංක 0777 85....16 දරන ජංගම දුරකතනය භාවිත කරන බව ද සොයා ගැනිණි. 2010/10/12 වැනි දින ඔහු ගාල්ලට ගොස් ඇති බවත් මෙම ජංගම දුරකතනයට අදාළ කුලුනු වාර්තාවලින් සොයා ගැනුණු අතර ගාල්ලට යන තෙක්ම ඔහු වරින්වර එම දුරකතනය භාවිත කර ඇති බව ද සොයාගෙන ඇත.රහස් පොලීසිය එදින රාත්‍රියේ මෙම පුද්ගලයා පදිංචිව සිටි බවට තොරතුරු ලැබුණු ගාල්ල පුංචි කුරුඳුවත්ත නිවස වටලා තිබුණි. රහස් පොලීසියේ සැලසුම සාර්ථක විය. සැකකරු ඔහුගේ ඥාති සොහොයුරකු සමඟ එදින එම නිවසේ සිටියදී අත්අඩංගුවට ගැනිණි. පරීක්ෂා කිරීමේදී මෙම පුද්ගලයා සතුව තිබී අංක 05504787115546143163968 සහිත පින් අංක 0045 දරන REGALO කාඩ් නමින් සඳහන් ක්‍රෙඩිට් කාඩ් 7 ක් සොයාගත හැකි විය. ඔහුගේ ඥාති සොයුරු ළඟ ද එවැනි ම කාඩ්පත් 03 ක් තිබුණි. ඔවුන් පැමිණ තිබු ජීප් රථය වූ අංක 31-229... දරන වාහනයේ තිබී REGALO වර්ගයට අයත් තවත් ක්‍රෙඩිට් කාඩ්පත් 27 ක් ESSEUNGA  වර්ගයට අයත් කාඩ්පත් 10 EUROකාඩ් 06 ක් සහ AUCHA කාඩ් 07 ක්ද විය. තව ද මෙරට පෞද්ගලික බැංකුවකට අයත් මාස්ටර් කාඩ්පත් 01 ක්ද රජයේ බැංකුවකට අයත් කාඩ්පත් 01 ක් ජේ. එල්. දයානි නමින් වීසා කාඩ්පත් 01 ක්, BLUE WAYS නමින් ටී ෂර්ට් 01 ක්ද කළු පැහැති ටී. ආර්. තොප්පි ද සොයා ගැනිණි.මොහුගේ කාමරයේ තිබී පොලිස් KAL MM8 ඉතාලි නිෂ්පාදිත ස්වයංක්‍රීය පිස්තෝලයක්, ලැප්ටොප් 01 ක්, බැංකු දෙකක ගිණුම් පොත් සහ ඒ. ටී. එම්. දත්ත සොරකම් කරන උපකරණ සහ තවත් ක්‍රෙඩිට් කාඩ්පත් විශාල ප්‍රමණයක් ද විවිධ වර්ගයේ යතුරු කැරල්ලක් ද සොයා ගැනිණි.මෙම සැකකරුවන්ගෙන් රඳවා ගැනීමේ නියෝග මත ප්‍රශ්න කරමින් සිටියදී සැකකාර යුවළ මෙරටින් පළා ගොස් ඇති බව අනාවරණය විය. මොවුන් දෙදෙනා රුමේනියානු ජාතික යුවළකි. ඔවුන් දෙදෙනා එලේනා සහ ඇගේ පෙම්වතා නාස් නමැති අයයි. මොවුන් සැලකිය යුතු තරම් ක්‍රෙඩිට් කාඩ් දත්ත විශාල ප්‍රමාණයක් සොරකම් කරගෙන 2010 දෙසැම්බර් 20 වැනිදා එමිරේට් ගුවන් යානයකින් ඩුබායි හරහා ඉතාලියේ රෝමය බලා ගොස් ඇති බව රහස් පොලිසියට සොයාගැනීමට හැකිවිය. රුමේනියන් ජාතිකයා 2011 පෙබරවාරි මාසයේ දිනයකදී කටුනායක ගුවන් තොටුපළින් මෙරටට ඇතුළු වෙද්දී අත්ඩංගුවට ගැනීමට හැකිවිය. ඔහු සමඟ තවත් කවුරුන් හෝ පැමිණෙන්නට ඇතැයි සැක කළ රහස් පොලීසිය ඒ සම්බන්ධව ඔහුගෙන් ප්‍රශ්න කළේය. එහෙත් කිසිවකු නොපැමිණි බව ඔහු කියා තිබුණි. ඉන් රහස් පොලීසිය ඔවුන්ගේ අරමුණ වෙනස් කළේ නැත. මොහු මෙවර පැමිණියේ තවත් පිරිසක් සමඟ බව සැක සිතූ නිලධාරීන් ඒ පිළිබඳ තොරතුරු තහවුරු කර ගැනීමට ආගමන විගමන තොරතුරු ද උපයෝගී කරගත්තේය. ඉන් පැහැදිලි වූයේ මොහුගේ හිතවත් තවත් රුමේනියානුවන් දෙදෙනෙක් වෙනත් යානයකින් පැමිණ ඇති බවයි. නාවල ප්‍රදේශයේ හෝටලයක නැවතී සිටින ඔවුන් දෙදෙනා අත්අඩංගුවට ගැනීමට පෙර මොවුන් පිටුපස ලුහුබැඳීමට කණ්ඩායමක් යොදවනු ලැබිණි.මෙවර ප්‍රධාන සැකකාර රුමේනියානු ජාතිකයා ළඟ තිබී තවත් ක්‍රෙඩිට් දත්ත සොරාගැනීමේ උපකරණ ද සොයාගැනීමට හැකි විය. මේවා ගුවන් තොටුපළේ දී පරීක්ෂාවට ලක්වී නොතිබුණි. නාවල හෝටලයේ ලැගුම්ගෙන සිටි රුමේනියානුවන් දෙදෙනා පසුදින වේරහැර මෝටර් රථ කාර්යාලය වෙත ගියහ. එහිදී තම ඉන්ටර්නැෂනල් රියදුරු බලපත්‍රය පෙන්වා මෙහි වාහන පැදවීමට තාවකාලික බලපත්‍රයක් ලබාගත්හ. පසුව නුගේගොඩ ප්‍රදේශයේ කුලියට මෝටර් රථ ලබාදෙන ස්ථානයකට ගොස් නවීන පන්නයේ මෝටර් රථයක් දින 10ට රුපියල් හැටපන්දහසක් ගෙවා ලබාගත්හ. එම මෝටර් රථ ආයතනය මොවුන්ගේ ලිපිනය, හෝටලය, හැඳුනුම්පත් අංකය වත් ලබාගෙන නැත.එතැනින් මෝටර් රථය ලබාගත් මොවුන් දෙදෙනා කඩවත දක්වා යමින් ඒ.ටී.එම්.යන්ත්‍ර අසල සොයා බලා ඇත. ඉන්පසුව ගාල්ලට ද ගොස් ඇත.මොවුන් මෝටර් රථය පැදවූයේ අශ්ව වේගයෙනි. ඔවුන් පසුපස රහස් පොලීසිය ද විය. නුගේගොඩ ප්‍රදේශයේ ඒ.ටී.එම්.යන්ත්‍රයක් වෙත ගිය මොවුන් එහි ස්වයංක්‍රීය කැමරාව වසාගෙන ටෙලර් යන්ත්‍රයේ දිග පළල මැන ගෙන යළි හෝටල් කාමරය වෙත ගියහ. කාමරයේදී ඔවුන් ටෙලර් යන්ත්‍රයට සවි කරන උපකරණය තැනූහ. ඒ සඳහා වූ උපකරණ ද ඔවුන් සතු විය. රහස් පොලීසිය ඔවුන්ගේ උපක්‍රම ඔස්සේ මේ සියල්ල වීඩියෝ ගත කළේය. තවත් දිනක මේ දෙදෙනා ගාල්ල දක්වා යමින් ඉහත කී උපකරණය සවි කර පසුව ඒ.ටී.එම්. යන්ත්‍රවලින් මුදල් ලබාගත්හ.මුදල් ලබාගත් ඔවුන් දෙදෙනා පසුව නාවල හෝටලයට ගියහ. එහිදී ආහාර ප්‍රමාද යැයි හෝටලයේ වේටර්වරු, කළමනාකරු සමඟ ද අරගලයක් ඇතිකර ගෙන ඇත. නොසන්සුන්තාවයකට පත්ව එහි මුදල් ගෙවූ මොවුන් දෙදෙනා ඉහත කී විදේශිකයන්ට මඟපෙන්වන්නා ද සමඟ වෙනත් හෝටලයකට ගොස් තිබුණි. ඔවුන්ට නීතිඥවරයෙකු මුණගැසීමට අවශ්‍ය බව කියූ නිසා ගයිඩ් කොළඹ තොටළඟට ගොස් හිතවත් නීතිඥවරයකු මුණගැසීමට බලා සිටියහ. ඒ අතර මොවුන් දුටු තොටළඟ පිරිසක් මොවුන් රුමේනියානුවන් බව දැනගත් පසු “තොපි තමයි මේ රටේ සල්ලි හොරකම් කරන්නේ හොරට කාඩ් හදන්නේ, කියා පහරදීමට උත්සාහ කළහ. ගයිඩ් එය ඔවුන්ගේ භාෂාවෙන් තේරුම් කර දුන් පසු රුමේනියානුවන් දෙදෙනා තව තවත් කලබලයට පත්වී සිටියහ. මොවුන් වහ වහා මෙරටින් පැනගැනීමට අවශ්‍ය දෑ සූදානම් කරගෙන පසුගිය පෙබරවාරි 15 වැනිදා ආපසු යාමට සූදානම්ව ගුවන් ටිකට්පත් අලුත් කරන විට රහස් පොලිස් අත්අඩංගුවට පත්විය.කාලයක් තිස්සේ ක්‍රෙඩිට් කාඩ් මූල්‍ය වංචාවල යෙදෙන ජාත්‍යන්තර මාෆියා කල්ලියේ ප්‍රබලයන් පස්දෙනකු අත්අඩංගුවට පත්වී හමාරය. රට රටවල්වලට යමින් සිදුකරන මෙම මහා පරිමාණ ජාවාරමේ මෙරට නියෝජිතයො දෙදෙනා සිංහලයන්ය. මාසයක වීසා ලබාගෙන මෙරටට පැමිණ විශාල මුදලක් සොරාගෙන පිටව යන්නටත් මාසයකින් දෙකකින් යළි පැමිණ ජාවාරමේ යෙදෙන්නටත් මොවුහු පුරුදු වී සිටියහ.නවීන තාක්ෂණික ක්‍රම ඔස්සේ මොවුන් ක්‍රෙඩිට් කාඩ්පත්වල දත්ත සොරාගැනීමේ උපකරණය සකස් කර තිබේ. එය තැනීමට අවශ්‍ය උපකරණ ද තාක්ෂණ දැනුම ද මොවුන්ට තිබිණි. ප්‍රථමයෙන් ඒ.ටී.එම්. යන්ත්‍රයක් වෙත ගොස් එහි කාඩ්පත් ඇතුළු කරන කවුළුවේ දිග පළල බලා මැන ගනී. අනතුරුව ඊට සරිලන කාඩ්පත පැයක් දෙකක් ඇතුළත සකස් කරයි. පසුව එම උපකරණය වැඩිපුර ගනුදෙනුකරුවන් භාවිතා කරන ඒ.ටී.එම්. යන්ත්‍රවල සවිකරයි. සූක්ෂ්ම සැහැල්ලු උපකරණයක් වූ එවැන්නක් සවිකර ඇති බව කිසිවකුටත් සොයාගත නොහැකිය. එම උපකරණය සවිකර ඇති කාලය තුළ ඒ.ටී.එම්. යන්ත්‍රය හරහා ගනුදෙනු කරන පුද්ගලයන්ගේ ක්‍රෙඩිට් කාඩ්පත් සියලු දත්ත එහි සියුම් උපකරණයට ඇතුළත් වෙයි. පැයක් පමණ සවිකර තබන මෙම උපකරණය ගලවාගෙන ගොස් ඉතාමත් සුලු වේලාවක් තුළ එම දත්ත සියල්ල ජාවාරම්කරුවන් සතුව ඇති කාඩ්පත්වලට ඇතුළත් කරති. මෙරටදී මෙන්ම විදේශ රටවලදී ද එම කාඩ්පත් භාවිතා කරමින් ගිණුම්වල මුදල් ඇද ගැනීම මාෆියා කල්ලියේ මහා ජාවාරමයි.මෙම දත්ත සොරා ගැනීමට එරෙහිව බැංකු සහ සෙසු මූල්‍ය ආයතනවලට කළ හැකි දෙයක් තිබුණේ නැත. ජාත්‍යන්තර රටවල් ගණනාවක මූල්‍ය ආයතනවලට මෙම වංචාව මහා ප්‍රශ්නයක්ව තිබුණි. අපරාධ පරීක්ෂණ දෙපර්තමේන්තුව මාස ගණනාවක් තිස්සේ සිදුකළ මනා කැපවීමකින් යුත් පරීක්ෂණවල ප්‍රතිඵලයක් වශයෙන් මෙම මහා වංචාවේ සුලමුල සොයා ගැනිණි. අත්අඩංගුවට පත් දේශීය සහ විදේශීය සැකකරුවන් අධිකරණයට ඉදිරිපත් කිරීමෙන් පසු රිමාන්ඩ් ගතකර තිබේ. මොවුන් විසින් ක්‍රෙඩිට් කාඩ්පත් දත්ත සොරාගැනීමට යොදාගත් උපකරණ රජයේ රස පරීක්ෂකවරයාගේ පරීක්ෂාවට ලක්වී ඇත.මෙම උපකරණ ඉහතදී සොයාගත් පිස්තෝලය ගුවන්තොටුපළේ ද කිසිම නිලධාරියකුගේ් පරීක්ෂාවට ලක් නොවී මෙරටට ගෙනවිත් තිබේ. මේවා එහිදී පරීක්ෂාවට ලක්වූවා නම් මෙම ජාත්‍යන්තර ජාවාරම්කරුවන් පොලීසියට කොටුවෙන්නේ මීට පෙරය.අපරාධ පරීක්ෂණ දෙපාර්තමේන්තුව බාර නියෝජ්‍ය පොලිස්පති ජයන්ත කුලතිලක අධ්‍යක්ෂ ජ්‍යෙෂ්ඨ පොලිස් අධිකාරී අමරසිංහ මහත්වරුන්ගේ් අධීක්ෂණය යටතේ ව්‍යාජ මුදල් අංශයේ නිලධාරි මහත්ම මහත්මීන්ගේ කැපවීම තුළින් මෙම ජාත්‍යන්තර ක්‍රෙඩිට් කාඩ් වංචාව සොයාගෙන සැකකරුවන් කොටුකර ගැනීමට හැකි විය.සටහන විජයානි එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=af1103065</link>
    <topic>අපෙන් සමුගත් දයා සිරිවර්ධන</topic>
    <author>- පාලිත</author>
    <content>ජ්‍යෙෂ්ඨ පුවත්පත් කලාවේදියකු වූ සිළුමිණ පුවත්පතේ කලක් සේවය කළ නයිවල දයා සිරිවර්ධන මහතා ගිය සතියේ අභාවප්‍රාප්ත විය.මිය යනවිට 80 වැනි වියේ පසුවූ සිරිවර්ධන මහතා බුදුන් වහන්සේගේ දේශන ක්‍රම ආශ්‍රිත ‘ජනසන්නිවේදනය’ හා ‘ලෝ පතල සිතුවම්’ ග්‍රන්ථ දෙකේ කතුවරයා ය. හඳපාන්ගොඩ මෙනේරිගම උපන් සිරිවර්ධන මහතා මූලික අධ්‍යාපනය ලැබුවේ ගමේ පාසලිනි. ඉන්පසු රක්වාන සාන්ත අන්තෝනි විදුහලට ඇතුළත් වූ ඔහු දෙටු පෙළ ඉගෙනුම සඳහා රත්නපුර සාන්ත ලූක් විදුහලට ඇතුළත් විය. කහවත්ත පනාවැන්න බෞද්ධ මිශ්‍ර පාසලේ ඉංගිරිසි ගුරුවරයා වශයෙන් මුල් ම පත්වීම ලැබූ අතර පසුව රත්නපුරේ සාන්ත ඇලෝසියස්, කැලණිය ගුරුකුල හා බොරැල්ලේ සුසමය වර්ධන යන විදුහල් වල ද ගුරුවරයකු වශයෙන් සේවය කළේ ය.1965 අවුරුද්දේ පියසේන නිශ්ශංක මහතාගේ කර්තෘත්වයෙන් ලේක්හවුස් ආයතනය ආරම්භ කළ බුදුසරණ පත්‍රයට මාධ්‍යවේදියකු ලෙස බැඳුණු සිරිවර්ධන මහතා පියසේන නිශ්ශංක ශූ®රීන්ගේ අනුප්‍රාප්තිකයා වශයෙන් පසු කලෙක බුදුසරණ පුවත්පතේ කර්තෘ ධූරයට පත් විය. 1977 දක්වා බුදුසරණ කර්තෘ පදවිය හෙබවූ සිරිවර්ධන මහතාට 1977 දේශපාලන පෙරැළිය නිසා කතු ධූරය අහිමි වුණත් ඒ අසාධාරණය වෙනුවෙන් නඩු මඟට පිවිස නැවත ලේක්හවුස් ආයතනයේ සේවයට පැමිණියේ ය.ජනතා, දිනමිණ, සහ සිළුමිණ පුවත්පත්වල මාධ්‍යවේදියකු ලෙස කටයුතු කළ සිරිවර්ධන මහතා විදෙස් පුවත්, බෞද්ධ පර්යේෂණ ලිපි විශ්ව කලා නිර්මාණ ගැන ලියූ ලිපි වලින් සිය දැනුම පාඨක ලෝකයාට බෙදා දුන්නේ ය. පාලි, සංස්කෘත, ඉංගිරිසි භාෂා පිළිබඳ හසල දැනුමක් තිබූ උපාධිධරයකු වන සිරිවර්ධන මහතා සරල බසින් විවිධ විෂය කරුණු සාකච්ඡා කිරීමේ ප්‍රවීණයකු විය. සිරිවර්ධන මහතාගේ අභාවයෙන් ශෝක වන්නවුන් අතර ඔහුගේ බිරිය සහ සරසවිය නියෝජ්‍ය කර්තෘ චන්දන දයා සිරිවර්ධන ඇතුළු දූපුතුන් සිව් දෙනකු ද වෙති.- පාලිතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=as1103061</link>
    <topic>පුංචි ගමේ පුංචි පාසලේ පළමු ගුරුතුමී</topic>
    <author>සේමාලි කැල්ලපත</author>
    <content>පුංචි ගමේ පුංචි පාසලේ පළමු ගුරුතුමීඅදින් වසර තිස්පහකට පමණ පෙර අහල ගම්තුලාවක පාසලක් නොවූ යුගයක පුංචි ගමක ආරම්භ වූ පුංචි පාසලේ පළමුවැනි ගුරුතුමිය වූයේ ඇයයි. එතැන් පටන් ඒ මුළු ගමටම ඇය අකුරු කරවූවාය. දයාබර මී මිත්තණියක, මිත්තණියක හා මවක වශයෙන් අද දරු මුණුපුරන් පිරිවරා සැනසිල්ලේ කල් ගෙවනා මේ ගුරුතුමිය නමින් දෝන සොපායා විජේසිංහ දිසානායක මහත්මියයි.1906 ජනවාරි 16 වැනි දා උපත ලද දිසානායක මහත්මිය පසුගියදා දිවිමං තලාවේ 105 වැනි සැතපුම් කනුව පසු කළාය. අපේ රටේ යුගයෙන් යුගයට සිදුවූ සමාජ වෙනස්වීම් සැබැවින් දුටු දිසානායක මහත්මියට ඉන් සමහරක් අද ඊයේ සිදු වූවාක් මෙන් හොඳින් මතකයේ පවතී. හා හා පුරා කියා ගුරු වෘත්තියට පිවිසීම ඉන් එකකි. ඇය එය සිහිපත් කරන්නේ ද හදපිරි සතුටිනි.දෝන සොපායා විජේසිංහ දිසානායක“මගේ ගම මිනුවන්ගොඩ දෙවලපොල. අපේ පවුලේ දරුවො දහ දෙනයි. මං බාලයා. කුඩා අවදියේ මට මතක සිද්ධියක් තියෙනවා. ඒ කාලෙ සෑම සිංහල අවුරුද්දකටම ගමේ අය කෑමට කැඳවනවා.මේ දේ වුණේ මට අවුරුදු හයේදී. සිංහල අවුරුදු කාලෙක ගමේ අයට කෑම දෙන්න අක්කා මාළු කපමින් සිටියා. මං දුවගෙන ඇවිත් උඩින් පැන්නා. පැන්නෙ මන්නෙට කකුල තියලයි. යටි පතුල කැපුණා. ඉස්පිරිතාල තිබුණු බවට මට මතකයක් නෑ. කකුල මහලා සනීප කළේ ගමේ වෙද මහත්තයා.මං වයස අවුරුදු 7 - 8 කාලෙ ඉඳන් සිල්ගන්න කැලණි පන්සල් ගියා. ඒ ගියේ ආච්චි එක්ක. ගමන පයින්. දැන් වගේ පාරවල් හොඳට හැදිලා තිබුණෙ නෑ. කැලෑව වැඩියි.”සෑම කතාවක් අතරතුර ම දිසානායක මහත්මිය සිහිපත් කරන්නේ තමන් ගුරු වෘත්තියට පා තැබු අන්දමය.“ඒ කාලෙ ගැහැනු ළමයින්ට එච්චර ඉහළට උගන්වන්න උනන්දුවක් නෑ. අපේ තාත්තා මටත් ඉහළට ඉගෙන ගන්න ඉස්කෝලෙ යන්න දුන්නෙ නෑ. මගේ අයියා පාඨශාලා පරීක්ෂකවරයෙක්. අයියා ගේ කීමට තමයි මා ඉස්කෝලෙ යැව්වෙ. මං තාත්තාට හොරෙන් ඉස්කෝලෙට දුවනවා. ඒ කාලෙ අටවැනි ශ්‍රේණියේදී පැවැත්වූ පාසල් හැර යෑමේ විභාගය මං සමත් වුණා.මොනිටර් විභාගයත් කර ගෙදර ඉන්දැද්දී අයියා මැදිහත්වෙලා මා මියුසියස් ගුරු අභ්‍යාස විද්‍යාලයට ඇතුළු කළා. විභාගයට පෙනී නොසිට ගුරු අභ්‍යාස විද්‍යාලයට ඇතුළත් වෙන්න මට අවස්ථාව ලැබුණා. දෑවුරුදු ගුරු පුහුණුවකින් පසු මං 1929 දී ගෙදර ආවා.මේ කාලෙදි යක්කල දඹුව පීටර් පෝල් වීරසේකර මුදලිතුමා ගමේ ඉස්කෝලයක් හදලා ගුරුවරියක් හොයමින් සිටියෙ. මගේ අයියාගේ ඇඳුරුම්කමට මාව හොයාගෙන අපේ ගෙදරට ආවා. ගිහින් එහි ගුරුකම බාර ගන්න කිව්වා.අපේ තාත්තා මෙයට කැමති වුණේ නැහැ. මට යන්න දුන්නේ නෑ. මෙතෙන්දිත් අයියා මැදිහත් වුණා. පස්සෙ තාත්තා ගේ කැමැත්ත ඇතිව මං දඹුව පාසලේ ගුරුවරිය විදිහට එන්න කැමැත්ත දුන්නා.අලුත් පාසල පටන් ගත්තෙ 1929 දෙසැම්බර් 12 වැනිදා. එකොළොස්වැනිදා මුදලිතුමා මා එක්ක එන්න ගෙදරට කාර් එක එව්වා. මං ආවෙ අම්මත් එක්කයි. ඇවිත් වීරසේකර මහ බංගලාවෙ නතර වුණා. පහුවදා පාසල පටන් ගන්න දවස. එදා උදෙන්ම පාසලට ගියා. කොළඹ ඉඳන් ඇවිත් හිටිය සුදු මහත්තයෙක් තමයි පාසල විවෘත කළේ.පාසලේ පළමු සිසුවිය (නොම්මර 1) ලීලාවතීපීටර් වීරසේකර මුදලිතුමාගෙ පොල් වතුවල වැඩ කළ උදවියගේ ළමයි වෙනුවෙන් තමයි උන්නැහැ මේ පාසල ආරම්භ කළේ. මුල්ම දවසෙ ළමයි එච්චර හිටියෙ නැහැ. මුලින්ම පාසලට ඇතුළත් කළේ වත්තෙ කංකානම් මහත්තයාගේ දුව. මට ඒ නම අදත් මතකයි. නොම්මර 1 ලීලාවතී දිසානායක” ඇය සිය ගුරු වෘත්තියේ ආරම්භය එසේ සිහිපත් කළාය. මෙලෙස ආරම්භ වූ පාසලට සති කීපයකදී ළමයි 17 දෙනෙක් ඇතුළත් වූහ.මුලදී පාසල් ආවේ ගැහැනු ළමයි පමණකි. පසුව පිරිමි ළමයි ද ඇතුළත් වී ක්‍රමයෙන් පාසල රජයේ මිශ්‍ර විද්‍යාලයක් බවට පත්විය. පසු කලෙකදී පාසලට ගුරුවරයෙක් ද පත්ව ආවේය.“මං ඉස්කෝලෙ තනියම හය මාසයක් ඉගැන්නුවා. ගමේ අට පාස් අය මට උදව්වට ආවා. ටිකින් ටික පාසල දියුණු වුණා. මුල් ගුරුවරයා ලෙස ඒ. ඊ. එස්. දසනායක මහත්තයා පත් වෙලා ආවාට පස්සෙ පාසල හොඳට දියුණු කළා.ඒ කාලෙ මං ඉගැන්නුවේ හෝඩිය පන්තියට. හෝඩිය පන්ති පැවැත්වුණේ දවල් 12 වෙනකම් විතරයි. මං ඊට පස්සේ ඉහළ පන්තියට ඉතිහාසය, භූගෝලය සහ ගෘහ විද්‍යාව ඉගැන්නුවා. ඒ විතරක් නෙවෙයි මං ඉහළ පන්තිවල ගැහැනු ළමයින්ට කළු දොදොල්, අළුවා, කැවුම් වැනි කෑම වර්ග හදන්නත් ඉගැන්නුවා.මුලදි පාසලේ ප්‍රාරම්භය දක්වා පන්ති තිබුණා. කුඩා ළමයින්ට වැලි ලෑල්ලෙ අකුරු ලියවනවා. ඒ වගේම පොත්වල අකුරු ලියල දීලා අත හුරුවෙන්න අකුර උඩ ලියවනවා. දැන් එහෙම කරන්නෙ නෑ. මං හැමදාම උදේට “දෙමවුපියන්ට වැඳලා ආ ළමයින් අත උස්සන්න” කියා ළමයින්ට කියනවා. එතකොට මුළු පන්තියම අත උස්සනවා. අපි ඒ කාලෙ ළමයින්ට හොඳට ගුණධර්ම පුරුදු කළා. ළමයි කවදාවත් බොරු කියන්නෙ නෑ.පාසල් පරීක්ෂාවට එන පරීක්ෂකයෝ හැමදාම මගේ පන්තියට ‘වෙරි සැටිස්පැක්ට්‍රි’ කියා ලියනවා. ඉන්ස්පැක්ටර් ඇවිත් බලලා බාලාංශය මගෙන් පිට කාටවත් දෙන්න එපා කිව්වා. ඒ වගේම බාලාංශය මගෙන් පිට දුන්නෙ නෑ. මේ ගමේ සියයට 90 ක්ම මගේ ගෝලයෝ.මී මුනුබුරකු සහ මී මිනිබිරියක සමඟමේ ඉස්කෝලෙ පටන් ගත් අලුත සමහර ගැහැනු ළමයි ඇන්දෙ රෙදි හැට්ට පිරිමි ළමයි සරම්. ඒත් වැඩිකල් යන්න පෙර ගැහැනු ළමයි දිගට මහපු ගවුම් ඇන්දා. ඒ කාලෙ මුදලිතුමා ගණනෙ ළමයිට කිරි දුන්නා. පිටිකිරි එතරම් ජනපි‍්‍රය නෑ. ළමයින්ට දුන්නෙ එළකිරි. අහල පහල ගෑනු කෙනෙක් ඇවිත් ළමයින්ට කිරි හදා දුන්නා. එයාට කිව්වෙ කිරි අම්මා කියලයි. අනෙක් අය එයාට උදව් කළා.”දිසානායක ගුරුතුමිය දෙවලපොලින් දඹුවට ආ ගමන ඇගේ ජීවිතයට තවත් වෙනසක් එක් කළේය. ඒ ඇගේ ජීවන සහකරු ද ඒ පළාතෙන්ම සොයා දීමෙනි.“අපේ ගමේ ඉඳන් මෙහෙට දිනපතා එන්න බැරි නිසා මං මෙහෙන් නවතින්න තැනක් හෙව්වා. මුදලිතුමා කිව්වා ගම්මුලාදැනි ගෙදර තමයි නවතින්න හොඳ කියලා. මං එහෙ නැවතිලා සති අන්තයට ගෙදර යනවා. ඒ කාලෙ බස් පහසුව නැති නිසා තාත්තා බක්කි කරත්තෙන් ඇවිත් මාව එක්ක යනවා. ගෙනත් ඇරලනවා.මෙහෙම ඉන්නකොට මුදලිතුමාම මට මංගල යෝජනාවකුත් ගෙනාවා. ඒ මං නතර වෙලා හිටි ගෙදර පුතා දොන් විලියම් දිසානායක. කච්චේරියේ සරප් ලෙස වැඩ කළේ. මංගල්‍යය කතා කළාට පස්සෙ මං වෙන ගෙදරක නතර වුණා. 1932 දී අපි විවාහ වුණාට පස්සෙ මං මේ ගමේම කෙනෙක් වුණා. ගමේ හැමෝම මා එක්ක හිතවත්. දඹුව පාසලේ දී ගමේ මහිලා සමිතිය පිහිටුවා මං එහි ක්‍රියාකාරී කමිටු සාමාජිකාවක් ලෙස වැඩ කළා. ඉන් අපි ගමේ කාන්තාවන්ට කළ සේවය බොහොමයි.මුල් කාලයේ මගේ වැටුප රුපියල් විසිපහයි. මුලදි ඒක ගෙව්වෙ මුදලිතුමා. පාසල ආණ්ඩුවට ගත්තෙ 60 ගණන්වලයි. ඒ කාලෙ ලූනු රාත්තල ශත 2 යි. බඩු මිල හරි අඩුයි. ලැබෙන වැටුප ජීවත්වෙන්න සෑහුණා. අපි සාරි ගන්න ගම්පහට යනවා. සාරිත් හරිම මිල අඩුයි. විවාහ වූ අලුත මහ ගෙදර ඉඳලා අපි අලුතෙන් ගෙයක් හැදුවා. පළාත් පාලන සහකාර කොමසාරිස්වරයකු ව සිටි නොයෙල් දිසානායක මගේ එකම පුතා. දැන් ජීවතුන් අතර නෑ. තවත් දූලා දෙන්නෙක් මට ඉන්නවා.”ඈත බලාගෙන කල්පනා කරමින් අතීත මතකය එක්තැන් කරගැනීමට වෙර දරන්නීය. ඇගේ අතේ නූල් බෝලයක එතුණු ගෙතුම් කටුවකි. කතාබහ අතරතුරදී ඉන් අපූරු රටා මැවුණු ගෙත්තමක් මැවේ. ඇයට මුනුබුරු මිනිබිරියන් සය දෙනෙකි. මී මුනුබුරු මිනිබිරියන් 6 දෙනෙකි. ඒ පුංචි පැටවුන්ට ලස්සන කතා කියා දෙන්නේ ඒ දයාබර මිත්තණියයි.දිසානායක මහත්මිය හමුවීමට දඹුව ගම්මානයට ගිය ගමනේදී ඇයගේ පළමු ගෝලයා ලෙස පාසලට ඇතුළත් වූ නොම්මර 1 ලීලාවතී දිසානායක මහත්මිය මුණ ගැසීමට ද අපට අවස්ථාව ලැබිණි. පුංචි ගමක අලුතින් ඇරැඹුණු පුංචි පාසලේ පළමු ගුරුතුමියත් පළමු ගෝලයාත් එකම මානයේ පදිංචිව හොඳින් ඇසුරු කරති.නොම්මර 1 ලීලාවතී කී පමණින් මුළු ගමම ඇය හඳුන්වයි. 1927 උපත ලද ඇගේ වයස අවුරුදු 84 කි.“ඒ කාලෙ මං ඉස්කෝලෙට බාර දුන්නෙ වයස අවුරුදු තුනේදී. පීටර් වීරසේකර මුදලිතුමාගෙ අශ්වයාට ඉන්න හදපු ගේ තමයි පාසල බවට පත් කළේ. පස්සෙ තවත් ගොඩනැගිලි හැදී පාසල දියුණු වුණා. හා හා පුරා කියා ඉස්කෝලෙට ළමයකුගෙ නම ඇතුළත් කරන්න ඕනෑ වුණාම අපේ තාත්තා මාව එක්ක ගියා. මුලදි වැඩිය ළමයි ගත්තෙ නෑ ඉඩ මදිකම නිසා.මං නම් ඉස්කෝලෙ යද්දි පාට ගවුම් ඇන්දා. කවුරුත් සපත්තු සෙරෙප්පු දැම්මේ නෑ. අටේ පන්තියේදී පාසල් හැර යෑමේ විභාගයට යනකම් මේ ඉස්කෝලෙමයි ඉගෙන ගත්තේ. ඒ කාලෙ යක්කල කොස්කඳවල පළාතට ම ඉස්කෝල තිබුණෙ නෑ. අහල ගම් තුනක ම ළමයි ආවෙ මේ ඉස්කෝලෙට. මගෙ දරුවො ඔක්කොම ඉගෙන ගත්තෙත් මේ ඉස්කෝලෙ. කාලයක් හොඳට තිබුණු මේ ඉස්කෝලෙ දැන් ළමයි නැති තරම්. ආරංචි විදිහට එක ළමයයි ඉන්නෙ.ඉස්කෝලෙට ඉස්සෙල්ලාම ආව ගුරුතුමී අන්තිමට අපේ ගමේ ම නතර වුණා. එතුමියගෙ විවාහ මංගල්‍යයත් මට මතකයි. ඔසරිය ඇඳලා වේල් දාලා මනමාලි විදිහට හිටියා.”සිය පාසල් අවදිය සිහිපත් කළ ලීලාවතී මහත්මිය මුලදි සිසුන්ට පාසලේ දී කිරි දී පසුව පරිප්පු සමග බත් දුන් බව පැවසුවාය.“නවසිය තිස් ගණන්වල හාල් ශත අටයි. හොඳම වර්ගය ශත 12 යි. ලූනු ශත 3 යි 5 යි. වේලිච්චි මිරිස් රාත්තල ශත 10 යි. අපි කුඩා කාලෙ පාන් නැහැ. ඔක්කොම කෑවෙ බත්. හාල් පිටි කෑම තමයි ගෙවල්වල හැදුවේ.සේමාලි කැල්ලපතසේයාරූ - සංජීව කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=as1103062</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිදියණිය ගේ අක්ෂි ආබාධයකට ප්‍රතිකාර ගැනීම පිණිස ඇස් රෝහලට ගියෙමි.සිදු වූයේ නොපැතූ දෙයකි.ඒ ඒ නිලධාරීන් විසින් විසඳා ගත යුතුව තිබූ ගැටලුවක් ප්‍රශ්නයක් බවට පත් කරගත් වෛද්‍යවරියක් ප්‍රතිකාර කිරීම මග හැරියේ ය.හදිසි ප්‍රතිකාර බලාපොරොත්තුව ආ අපි අසරණ වීමු.මා කලින් සේවාව කළ කළුතර සෞඛ්‍ය ආයතනයේ සිටි අධ්‍යක්ෂවරයකු උසස්වීමක් ලැබ සෞඛ්‍ය අමාත්‍යාංශයේ සේවාව කරන බව මට හදිසියේ ම මතක් විය. ඔහු එකල සේවා ස්ථානයේ පමණක් නොව අසල්වාසීන් අතර ද ප්‍රසාදයට ලක්ව සිටියේ ය. හැම වසරකම පළමු වැනි දින සිය නිවෙසෙහි ම තැනුණ රසකැවිලි ගෙනැවිත් සේවක ජනයාට සංග්‍රහ කිරීම ඔහු අතින් නොවරදවා ඉටු විය.මම වහා ඔහු හමුවීමට ගියෙමි.අප ගේ තත්ත්වය වහා අවබෝධකර ගත් ඔහු ප්‍රකට අක්ෂි වෛද්‍යවරයකුට ඇමතුමක් දී තම පෞද්ගලික රියෙන් ම දියණිය හා මා ඒ වෛද්‍යවරයා හමුවට යැවී ය.විශේෂඥ වෛද්‍යවරයා ද දියණිය ගේ ඇස් ආබාධයට නොපමාව ප්‍රතිකාර ලබා දුන්නා පමණක් නොව තම ගාස්තුව ද අය නොකළේ ය.නිසි ප්‍රතිකාර ලද අප සිත් නිවී ගියේ ය.පළාත් පාලන හා පළාත් සභා අමාත්‍යාංශ ලේකම් වෛද්‍ය නිහාල් ජයතිලක මහතාණනි, ඔබට යහපත සැලසේවා!  උතුරු කළුතර, උග්ගල්බඩ, සිරිල් කුරුප්පු මහතා විසින් යොමු කරන ලද ලිපියක් ඇසුරිනි.අප මිත්තණිය කරවනැල්ල රෝහලේ නවත්වනු ලැබ සිටියා ය.ඇය බැලීමට මා සොහොයුරියත්, මමත් ගියෙමු.ගේට්ටුව අසල දී සිනාමුසුව අප පිළිගත් ආරක්ෂක නිලධාරිනිය අප සතුව ඇති පොලිතින් කවර සියල්ල ඉවත් කරන ලෙස ඉල්ලා සිටියා ය.ඈ ඒ ඉල්ලීම කෙතරම් ප්‍රිය මනාප ආකාරයෙන් කළා ද යත් අපි නිසගයෙන් ම ඒ කටයුත්ත කෙරෙහි යොමු වීමු.අනතුරුව අපි රෝහලට ඇතුළු වීමු.එය පිරිසිදු ය; පිළිවෙළ ය.රෝහල් ගොඩනැඟිල්ලට ඇතුළු වන තැන සිටි ආරක්ෂක නිලධාරීන් ද ඉතා සුහද ලීලාවෙන් ජනයා හා සිනාසෙනු මම දිටිමි.මිත්තණිය නවතා සිටි හතරේ වාට්ටුවට ඇතුළු වූ විට ද පැවති පිරිසිදු බව හා පිළිවෙල අප සිත් ගත්තේ ය. මා මව මිත්තනිය ගේ ආව තේව පිණිස පෙර දින සිට එහි නැවතී සිටියා ය. ඇය රෝහල් ගණනාවක සේවාවේ යෙදී සිට විශ්‍රාම ගත් හෙද නිලධාරිනියකි.කරවනැල්ල රෝහලේ වෛද්‍යවරුන් ඇතුළු සියලු නිලධාරීන් ගේ රාජකාරියට ඇප කැපවීමත්, ලෙඩුනට දක්වන දයාවත් ඉහළ තත්ත්වයක පවතින බව ඇය කීවා ය.දහවල් රෝගීන් බලන වේලාව අවසානයේ රෝහලින් පිටත් වූ අපට මව පැමිණෙන තුරු රෝහල අසල ටික වේලාවක් රැඳී සිටීමට සිදු විය.රෝගීන් ගේ ඥාතීන් පිටත්ව ගිය පසු එහි සේවක මහත්ම මහත්මීන් විෂ බීජ නාශක දියර ඉසිමින් රෝහල් බිම හා කොරිඩෝ පිරිසිදු කරනු අපි දුටිමු. ඔවුන් ඒ කටයුත්තෙහි යෙදී සිටියේ සතුටින් හා සැහැල්ලුවෙනි.කරවනැල්ල රෝහලේ සේවක මහත්ම මහත්මාවනි, ඔබ තුළින් දිස් වන ප්‍රිය මනාප භාවය අගනේ ය. රෝගීන් බැලීමට පැමිණෙන ඥාතීනට ඔබ දක්වන සහයෝගය, ගෞරවනීය පිළිගැනීම පැසසුම් කටයුතු ය.සමස්ත සෞඛ්‍ය සේවාවට ආදර්ශයකි.  පේරාදෙණිය විශ්ව විද්‍යාලයයේ මනෝවිද්‍යාව පිළිබඳ කථිකාචාරිනි උදේනි අප්පුහාමිලාගේ මහත්මිය විසින් යොමු කරන ලද ලිපියක් ඇසුරිනි.වසර දා හතරකට පෙර මා තැඹිලි ගසකින් වැටිණි. එතැන් සිට දෙපා අප්‍රාණික ය.සුසුම්නා ශීර්ෂකයට සිදුව ඇති බරපතල හානිය නිසා ඉනෙන් පහළ පෙදෙස අප්‍රාණික ව ඇති බව වෛද්‍ය නිර්දේශය ය.දැන් දාහතර වසරක් තිස්සේ එක තැන් ව සිටිමි.මපියා කලකට පෙර පිළිකාවකින් මිය ගියේ ය.පළමුව ඔහු සුවපත් කර ගැනීමටත්, දෙවනුව මා සුවපත් කර ගැනීමටත් අප සතුව තිබූ දේ පොළ විකිණී ගියේ ය.අපට ඉතිරි වී ඇති අබලන් කටු මැටි ගෙයි වියපත් මවත්, මමත් දුක සේ වෙසෙමු. මට ඇප උපස්ථාන කරන්නේ ඇය ය. අපට මාසිකව රුපියල් 340 ක සමෘද්ධි සහනාධාරයක් ලැබෙයි. මව ද අවට වතුවල ඇවිද පොල් අතු අහුලා වියා යමක් උපයා ගනියි. දැන් ඇය ගේ දෑස හරි හැටි නොපෙනෙ යි.මා දැනට දිගු කලක් තිස්සේ එකතැන් ව ඇති නිසා තුවාල ඇති වී ඇත. දහදිය, කුණු, විෂබීජ ආදිය නිසා සම තැම්බී තුවාල සිදුවෙයි. ඇඟිලි කරු අතර තිබූ තුවාලයක ඉහඳ පණුවෝ බෝ වූහ. රෝහල්ගත වී සුවය ලදිමි.තුවාල සුවවීමට දිනපතා බෙහෙත් ගත යුතු ය. මාස දෙකකට වරක් මුත්‍රා බටය මාරු කළ යුතු ය. මා මේවාට මුදල් සොයා ගත යුතු ය. කිසිවකුට අත නොපා වුවමනා මුදල සොයා ගැනීමේ සැලැස්මක් මා සතුව තිබේ.මා අභ්‍යාස පොත් හා ලිපි කවර සෑදීමේ පුහුණුව ලබා ඇත. ඊට අදාළ උපකරණ කට්ටලය හා අමුද්‍රව්‍ය ඇත්නම් කටයුත්ත ආරම්භ කළ හැකි ය.මේ සඳහා අත - හිත දෙන ලෙස සද්ජනයා ගෙන් බැගෑපත්ව අයදිමි.ලිපිනය - කේ.පී. සමන් කරුණානායක, අංක 140 ඒ, හීන් අගාර, පතිරෙන්ඩාව, මාදම්පේ.දුර ඇමතුම - 077 8878146  ඉහත ලිපිනයේ පදිංචි සමන් කරුණානායක මහතා විසින් යොමු කරන ලද ලිපියක් ඇසුරිනි.මම පසු ගිය ඉරුදින උදෑසන චංචල සිතිවිලිවලින් යුතු ව පන්සල අසල පාරේ ගමන් කරමින් සිටියෙමි. ඒ, දහම් පාසල ආරම්භ වන වේලාවයි. දැනුම, කුසලතා, ආකල්ප වර්ධනය වෙනුවෙන් සිසුන් කීපදෙනකු විසින් යම් යහපත් මාතෘකාවක් අරමුණු කර උදය රැස්වීමේ කතා කළ යුතු ය. පසු ව, ස්වාමින් වහන්සේ විසින් එහි ගුණ දොස් පැහැදිලි කර දෙනු ලැබේ.දැයේ අනාගතය පිළිබඳ යම් දැක්මක් ඇති කර ගැනීමට නම් දරුවන් ගේ ආකල්ප පිළිබඳ ව අවධානය යොමු කළ යුතු වෙයි.”අපේ පන්සලේ ලොකු හාමුදුරුවන් ගෙන් ද, පොඩි හාමුදුරුවන් ගෙන් ද ගුරු මෑනිවරුන් ගෙන් ද, ගුරු පියවරුන් ගෙන් ද, සහෝදර ඔබ සැම ගෙන් ද අවසරයි.මම අද කතා කරන්න අදහස් කරන්නේ වෙනස් විදිහෙ කතාවක්. ඔබ දන්නවා පසු ගිය කාලයේ අපේ රටේ වෙනදාට වඩා කෙළෙහි ගුණ ගැන වැඩිපුර කතා කෙරුණා. මේත් කෙළෙහිගුණ දැක්වීමක් ගැන තමයි.අපේ රටේ ආචාරශීලී පුරවැසියන් ගේ නිරතුරු නොමඳ ගෞරවාදරයට ලක්විය යුතු උතුමෙක් තමයි අල්හාජ් මොහිදීන් බෙග් මැතිතුමා. එතුමා ගෙන් අප ජාතියට ඉටුවූ සේවය අමරණීය යි. බුද්ධාලම්භන පී‍්‍රතිය දනවන ගීත, ජාතිකානුරාගය දනවන ගීත, දේශාභිමානය දනවන ගීත විශාල ප්‍රමාණයක් එතුමා ගායනා කරල තියෙනවා. බුද්ධං සරණං ගච්චාමි යන ගීතය පමණක්ම ඇති එතුමාට අපගේ ගෞරවය හිමිවීමට.බෙග් මාස්ටර් ඉපදුණේ පකිස්ථානයේ’ අපේ රටට ආවෙ පොලිස් සේවයට බැඳෙන්න හිතාගෙන. ඒත් එතුමා ගේ දෛවය එතුමාව අපේ රටේ අසහාය ගායකයෙක් කළා. අපේ රටෙන් එතුමාට සම්මාන පුරවැසි භාවයක් ලැබුණේ එතුමා කළ සේවයට උපහාරයක් හැටියට යි.වරක්, පකිස්ථානු ජනාධිපති ෂියාවුල් හක් මැතිතුමා ඉදිරියේ අරලිය ගහ මන්දිරයේදී උර්දු භාෂාවෙන් ගීතයක් ගායනා කරපු වෙලාවේ, ෂියාවුල් හක් ජනාධිපතිතුමා, නැගිටල ළඟට ඇවිත් අත් දෙකෙන් අල්ලා ගෙන කතා කරල තියෙනවා, “ඔබ එන්න ආයෙත් අපේ රටට යන්න. මම ඔබට උවමනා හැම දෙයක්ම ලබාදෙන්නම්’ කියලා. ඒ වෙලාවෙ අපේ ආදරණීය බෙග් මාස්ටර් කිවුවලු “අනේ ස...ර්, මේ මගේ රට! මේ මගෙ නෑයො! මට මේ අය දාල යන්ඩ බෑ!” කියල.අල්හාජ් මොහිදීන් බෙග් මැතිතුමාට අප ජාතියේ ප්‍රණාමය පුද කිරීමට මම මෙය අවස්ථාවක් කර ගන්නවා.ඔබ සැමට තෙරුවන් සරණයි!”ඒ හය වසර සිසුවෙකු කළ කතාවකි. මම පහන් සිතින් මගේ ගමන ගියෙමි.  ලෙල්ලොපිටියේ, වැලිමළුවේ, එච්.වී. චන්ද්‍රසිරි මහතා විසින් යොමු කරන ලද ලිපියක් ඇසුරිනි.වට්ටාරම් වෙහෙර වැද පුදා ගැනීමට අප ගියේ මා දියණිය ගේ බිලිඳිය, මා මිනිබිරිය ද කැටුව ය.අප එහි යන විට වැසි පායා තිබිණි.අපි වෙහෙරට පිවිසියෙමු. ඊළඟ වැස්ස වැටෙන්නට පෙර, වෙහෙර වැඳ, මිනිබිරිය ද රැගෙන වහා රිය තුළට යෑම අප ගේ බලාපොරොත්තුව විය.අප ආපසු එද්දීම වැස්ස කඩා හැළුණේ ය. මිනිබිරිය ගේ හිසට අත් ඉහළා ගෙන රිය කරා දිව යනවා හැරෙන්නට කළ හැකි වෙනත් දෙයක් නොවී ය.“බබා තෙමන්න එපා! බබා තෙමන්න එපා!” අප පිටුපසින් ළමා හඬක් ඇසිණ.මම හැරී බැලුවෙමි.කුඩයක් ද දිගු කරමින් අප පිටුපසින් දිව එමින් සිටියේ කුඩා පිරිමි දරුවෙකි.“බබාව මේ කුඩේ යටින් ගෙනියන්න! මං පස්සෙං ඉක්මනට එන්නං!” ඔහු කෑගෑවේ ය.අපි ඔහු දිගු කළ කුඩය යටින් මිනිබිරිය ගෙන ගියෙමු.අර දරුවා ද අප පිටුපසින් රිය වෙත ආයේ ය. මිනිබිරිය රියට නංවා ලූ අපි කුඩය අර දරුවාට ආපසු දිනිමු. ඔහු එය ඉහළා ගෙන අප හා සිනාසුණේ ය.“පුතා කා එක්කද ආවෙ?”“අම්මත් එක්ක”“ඉගෙන ගන්නෙ කොයි ඉස්කෝලෙ ද?“පොල්ගහවෙල පරාක්‍රමබාහු.”“පුතාගෙ නම?”“කණිෂ්ක”“පුතා හොඳට ඉගෙන ගන්ඩ!”“හොඳයි”මම සාක්කුවට අත යවා පඬුරක් ගතිමි.“මේක අරගෙන ගිහිං පුතා පොතක් ගන්ඩ!” මම කීමි.“එපා! එපා!” දරුවා හිනාවෙන් ම මගේ පඬුර පිළිකෙව් කළේ ය.මේ පුංචි මානව හිතවාදියාට අපි හිස නමමු. ඔහු හැදූ වැඩූ මාපියනට ද ඔහු අකුරු කරන ගුරු භවතුනට ද අපේ ආචාරය පිරිනැමේ.  නාත්තණ්ඩිය, මයිලාවේ, ඒ.පී. පෙරේරා මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=as1103063</link>
    <topic>යව්වන උයන</topic>
    <author>සිතිවිලි පෙළ ගැස්ම</author>
    <content>යව්වන උයනමගේ ආදරණිය චුටි අම්මිටසංසාරේ පුරුද්දට ද මන්දා, ඔයයි මායි දැන හඳුන ගෙන නුවර වැව වටේ අත් අල්ලගෙන ගිය හැටි මතක ද? ඒ වැව අයිනෙම වාඩි වෙලා බත් කාලා හවස දළදා වදින්නත් එක්ක ගිය හැටි ඔයාට මතක ද?ඉතිං ඒ ලස්සන මතකයන් මගේ ජීවිතයට එකතු කරපු පුංචි හුරතල් ගෑනු ළමයා අද මගේම ආදර නෝනා වෙලා. සංසාරේ ගොඩාක් හුරු පුරුදු ළෙන්ගතු විදියටම ඔයාගෙන් සැලකිලි ලබන්න මම ගොඩාක් පින් කරලා ඇති. මං එහෙම කියන්නේ පුංචි දේකටවත් මගේ හිත රිද්දන්නේ නැතුව මට ගොඩක් ආදරෙන් සලකන නිසා. මගේ හැම ඕනෑ එපාකමක්ම වෙලාවට හොයලා බලලා හැම යුතුකමක්, වගකීමක්ම අකුරටම ඉටු කරන ඔයා වගේ පතිනියක් මගේ ජීවිතයට ආලෝකයක් වගේම වාසනාවක්.ගෙවුන පහුගිය අවුරුද්දේ මට තිබුණු අභියෝගවලදී ඔයා මගේ හෙවනැල්ල වගේ මාත් එක්කම ඉඳලා මට දිරි දුන්නේ යහපත් බිරිඳකගේ අවංක සෙනෙහසින්මයි. ඊටත් වඩා මගේ අනට කීකරු මගේ කැමැත්තකින් තොරව දෙයක් නොකරන බිරිඳක් වීම මට ඊටත් වඩා ලොකු ආඩම්බරයක්.ඉතිං මේ මාසේ පහුගිය 25 වෙනිදාට අපි විවාහ වෙලා ලබන්නේ 3 වෙනි සංවත්සරය. ඉතිං එදා මෙදා කාලය තුළ මට ඔයාගෙන් ලැබුණ ආදරය, සෙනෙහස අනන්තයි අප්‍රමාණයි. කියා නිම කරන්න බැරි තරම් හොඳ ගතිගුණ ඇති මගේ ජීවිතේ සහකාරිය වුණ ඔයා ලබන්න මම ගොඩාක් වාසනාවන්තයි.ඉතිං! මේ වගේම මතුවටත් මාත් එක්කම ඉන්න බැඳගත් අත්වැල ඒ විදියටම රැකේවා කියලා තමයි මම ප්‍රාර්ථනා කරන්නේ. ඉතිං ඔයාට දළදා සමිඳු සරණයි.මම ඔයාගේසුදු මහත්තයාසංසාර මාවතේ සීමා මායිම් නොතකා අත්තටු විහිදා ජීවිතය සොයා පියාඹා යන තවත් එක් කිරිල්ලියකි, නුඹ හිමිදිරියේ දිනක නගරයේ විසල් බුදු රුව අසල දෙ අත් නළලෙ බැඳ බුදු රදුන් නමදින, නුඹ මා දුටුවේ දහස් ගණන් උවැසියන් අතරින් තවත් එක් උවැසියක් ලෙස පමණිමංජුලා පියදර්ශනිවෙල්ගාලනිමේෂයෙන් බොඳව සංසාරයේ අතරමඟ දැහැන්ගත වූ සිතුවිල්ලක් සතුවෙයි සිතටඉලේකා රුවන් පතිරණගම්පහකවියෙන් කවිය අමුණාගෙන ආදරය සසරේ පුරුද්දට ආ මඟ සුන්දරය හදවත කැබලි කළ මුත් රුදු සම්මතය මියෙනා තුරුම නුඹගෙයි මේ ජීවිතයකේ. දීපිකා පෙරේරාඋඩහමුල්ලඉටිපන්දම් එළියෙන් මම මොහොතකට මගේ ලෝකේ තනි වුණා. හුළඟත් එක්ක එහාට මෙහාට ඇඹරෙන ඒ ඉටිපන්දම් එළිය වගේ මගේ සිතුවිලිත් මේ හුදකලා විරාමෙදි චංචලයි කියලා මටම අහම්බෙන් වගේ දැනෙන්න පටන් ගත්තා.ඒ ඇයිද කියන්න මම දන්නෙ නෑ. ඒත් එක දෙයක් නම් මේ මොහොතේ මට සැබෑ ලෙසටම පසක් වෙනවා. ඒ මගේ සිතේ සසල බවට මුල් වූ කාරණේ ඔයයි කියලා. වෙනදා මම මගේ කවි කොළේ කුරුටු ගානකොට ඔයා මගේ පස්සෙන්ම හිටියා. මට එළිය දුන්නා.ඒත් අද... මට ඔයා නැති කරුවල ලෝකෙකට හුඟක් බයෙන් ඉන්නවා.මම දන්නවා ඔයාට අලුත් ජීවිතයක් ආයෙමත් සැරයක් හම්බ වෙනවා කියලා. ඒක නිසා මගෙ හිතට සහනයක් දැනෙනවා. කොහොම වුණත් අප්පච්චි කඩේ ගිහින් එනකන් අපි දෙන්නටම තව ටික වෙලාවක් බලාගෙන ඉන්න සිද්ධ වෙනවා. මගේ පුංචි විදුලි පහන, ඔයාට අලුතින් බල්බයක් ලැබෙන තුරු අපි ටිකක් ඉවසමු හොඳේ...සහනි මුදාරා අබේසිංහකෑගල්ල“මම මේ කියන කථාව සාධාරණ ද, අසාධාරණ ද කියන්න මමවත් මෙය කියවන ඔබවත් දන්නවද කියලා මම දන්නෙ නෑ. ඒත් යෞවනත්වයත් ලෝකයත් අතර ගැටෙන මගෙ ජීවිතය ගැන යමක් කියන්න මම මේ අකුරු ටික ගැටගහන්නම්...ජීවිතයෙ බරක් නොදැනෙන්න මගෙ අම්මයි අප්පච්චියි මාව උස් මහත් කළා. ඇත්තටම ඒ දිගු කාලය පුරා ම ඒ දෙන්නගෙ නමට අයහපතක් වෙන්නවත් මම ඉගෙන ගත්ත මගේ ආදරණීය පාසලට අයහපතක් වෙන්නවත් කොටින්ම මම මගේ ජීවිතයට, නමට අයහපතක් වෙන්නවත් පුංචි හරි අත්වැරැද්දක්වත් කරලා නෑ. ඒක ඔප්පු කරන්න මට මගේ හෘද සාක්ෂිය හොඳටම ඇති කියලා හිතනවා.ජීවිතය කියන්නෙ අවුරුදු ගාණක් පොත්වල පුරවපු අකුරු පැය තුන හතරකට සීමා කරන දෙයක් කියලා මම හීනෙකින්වත් සිතුවෙ නෑ. සත්තයි! මම දැකපු ජීවිතය ගොඩක් සුන්දරයි. නිස්කලංකයි.සෞන්දර්යාත්මකයි. නිදහස් ම නිදහස්. මනසට පොඩ්ඩක්වත් දැනුණේ නැති සුන්දරම සුන්දර සිහිනයක්.ඒත් ඒ හීන කුඩු කරලා කෑලි කෑලි කරලා මාව අසරණ කරන්න පැය තුනකට පුළුවන් උනේ කොහොමද කියලා හිතාගන්නවත් බෑ.ඇත්තෙන් ම ඔබත් මං ගැන මෙහෙම හිතනවා ඇති. “උඹ ශිෂ්‍යත්වෙත් පාස්, ‘සා’ පෙළත් පාස්. ඒත් උඹට දෙපාරක් ම ‘ට්‍රයි’ කරල ‘කැම්පස්’ යන්න බැරි උණා. උඹ නම් මහ මෝඩියක්” කියලා. ඔව් මමත් ඔබ හිතන විදිහට හිතුව නම් මටත් හිතෙයි ඇත්තමයි. ජීවිතය කියන්නෙ ‘පේපර්’ වලට උත්තර ලියලා ලකුණු අරගෙන ‘ඒ’, ‘බී’, ‘සී’, ‘එස්’, එෆ්’ වලින් තීරණය කරන දෙයක් කියලා. ඒත් මම දකින්නෙ මට ඕන විදිහට හරිම සැහැල්ලුවෙන්.“රස්සාවක් කරන්න ගණිතය ඕනෑ, රස්සාවක් නැතුව ජීවත් වෙන්න බෑ. සල්ලිකාර මිනිහෙක්ව කසාද බඳින්න බෑ”, ඒකයි සමාජ සම්මතය.ඒත් පොත්වල තියන හර බර කරුණු වලින් ඔළු ගෙඩි පුරවා ගත්තා කියලා ‘මිනිහෙක් වෙනවද? විභාග පාස් උණු පලියට හොඳ ගැහැනියක් වෙනවද? ඇයි මේ මිනිස්සු ‘ජීවිතය’ පේපර් එකක් උඩ තියාගෙන හොඳ ගතිගුණ, සෞන්දර්ය හැකියාවන්, සමාජශීලිත්වය, සාරධර්ම බලු බල්ලන්ට දාන්න හදන්නෙ?සත්තයි! කෙනෙකුගෙ හිතක් නිවන්නට පද ගලපලා කවියක් ලියන්න, කථාවක් ලියන්න, නිසදැසක් ලියන්න. කථාවක් ලියන්න මට පුළුවන්. ඉතිං ගණිතයට විශිෂ්ට සාමාර්ථ, ඉංගිරිසි වලට විශිෂ්ට සාමාර්ථ මට ඕනෑ නෑ. ගණිතය, විද්‍යාව පස්සෙ දුවන මිනිහට කවියක් රස විඳින්න සුන්දර මනසක් තියනවද කියලා ඇහුවොත් ඔබෙන් ලැබෙන පිළිතුර බහුතරයකගෙම ‘නෑ’ කියන එක මට ස්ථිරයි.අඳුර විනිවිද දකින්න ආත්ම විශ්වාසය මට තියනව නම්, මගෙ වටා මට ආදරය කරන මිනිස්සු හම්බ කරලා තියනව නම් ඕනවටත් වඩා සල්ලි හම්බ කරන්න මට උවමනාවක් නෑ. සල්ලි වලින් කරන්න බැරි දේවල් මගෙ නිදහස් මනසටත් මගෙ ඇඟිලි තුඩු අතර දඟ කරන පන්හිදටත් කරන්න පුළුවන් කියන එක මට ඉර හඳ වගේ විශ්වාසයි.ඔබ කියාවි මම වැරැදිකාරියක් කියලා. ඔව් එහෙම කිව්වට මට දුකක් නෑ. ඒ ඔබ දකින විදිහ. ඒත් මගේ හෘද සාක්ෂිය ඒකට කොහොමත් විරුද්ධ වේවි. මොකද මගෙ හෘද සාක්ෂිය මටත් වඩා අවංක නිසා ඔබ වැරදිකාරියක් කියලා කොහොමවත්ම පිළි නොගනීවි.මම දන්න එකම වරද මට කැම්පස් යන්න බැරි වුණු එක. ඒ වරදට මගෙ මුළු ජීවිතේ ම වැරදි කාරියක් කරන එක සාධාරණ ද? මම වැරදි කරලා තියනව නම් ඒ නම කියලා මාව හංවඩු ගැහුවත් කමක් නෑ. මගේ හිතට වේදනාව උහුලන්න බැරි වැරදිකාරියක් නොවුණු මට ලෝකය වැරදිකාරියක් කියලා ඇඟිල්ල දික් කරන එක.ඔව්. හැමදාම ඇස්වල කඳුළු තියෙන්නෙ නෑ. ඇත්ත ඇත්තමයි. මම කියන දේ. මම දකින දේ සත්‍යයක් කියලා ලෝකයට දැනුණු දවසට දෙදනින් වැටිලා නැඟිටින්න බැරිව ඉන්න මාව උස්සලා කර මතින් ගෙනියනව කියලා මට ඉර හඳ වගේ විශ්වාසයි. යහපත් ගුණධර්ම, මා රැකගත් පතිධර්මය, යහපත් ආකල්ප මා සමඟ හිදීවි සදාකාලිකවම. තත්පරයක් මනසට ඉඩ දෙන්න. නුඹට මා වටහාගත හැකි වනු ඇත.  අමාලි ජයසේකරවරාකලවිටඅපි අපිට ආදරෙයි මහා හුඟක් ගත වෙලා සත් වසක්... ඒත් තාමත් අවසරයක් නෑ ළංවෙන්න... අපි දෙන්නා අතරෙ මහා පරතරයක් වටපිටාවට පේනවලු... ඒත් තේරෙන් නෑ ඕනද කියලා ආදරේට ආර්ථික වටිනාකම් මට නම්... කවුරුත් නෑ උදව්වට... ළෙන්ගතු හිත පුද කළාට නුඹට පුළුවන්ද මට මුදාහැරිය කිරිල්ලියක් වගේ පියාඹන්න හැදුණු වැඩුණු කූඩුවෙන්... ඉකිගසාවි නේද මුළු සනුහරේම...? ඒත් මගෙ සිනහව පිපේවිද තවකෙකු ළඟ... ඉරණමට බාර දීලා හැමදේම බැහැ නේද? බලා ඉන්න... කවදාහරි අහසත් පොළවත් තුරුලු වෙනකම්... නුඹ දන්නවා... මං උත්සාහ කරනවා දිනාගන්න මගෙ ලෝකය කොහොම හරි කවදාහරි... හිත් බිඳින්න බැරිකමට නෙතින් වාන් නොදමන කඳුළු ගඟක් මං ළඟ තියෙනවා... ඉල්ලන්න එපා... දෙන්නෙ නෑ කවදාවත්... දුන්නත් මුළු සන්තකේම නුඹට දෙන්නෙ නෑ කඳුළු නම්... සත්‍ය නම් සැබෑ පෙම හිමි වේවි අපට අප...  මංවත්සලාඉකිබිඳින දෑස් අඟ කතාවක් ඇත දුක හිතෙන කියවන්නට කතාව කෙනෙකු ඇත මඟ බලානඅලුතෙන් කතාවක් ලියන්නට හිතාන කියවන්නට ඒ කතාව ඒ දෑසම පතාගෙන පෙරළන් පිටුවෙන් පිටුව ජීවිතේ... සොඳුරුතම කතාවක් මැ ගොතාන... ඉණු කඳුළැලි වසාන හසරැල් නැඟේ එහිඳ හැම වතාම...  නිර්මාණීමහඔයදිදුළන්න වෙර දරන පැතුම් පොදි දෝත ගෙන හිම කවුලු අතරින් එබී බලයි අහස් කුස දෙස ඇති ද පායා දේ දුන්නඩබ්.කේ.ඩී.ඩී.එම්. වක්වැල්ලකැලණි විශ්ව විද්‍යාලයහැන්දෑව අරන් ගෙදර වේලාපහින් පරෙස්සමට එන්න කියන්නේ හිතේ තියෙන ආදරේට තමයි හිමියනේ හිතේ තියෙන සැක සංකාවට නම් නොවේයාළු නඩේ දුවන් ඇවිත් මුවේ හලන මත් වතුරේ නාරිලතා ඇඟේ ගැසෙන සිදාදියේ මහ පාරේ සිහිය මුලා වෙයි හිමියනි නුඹයි මගේ සිතුවිලිවල අයිතිකාරයා  චන්ද්‍ර නිශ්ශංක හපුආරච්චිවේවැල්වත්ත - රත්නපුරයමට ඔබව මුලින්ම හමු වූයේ ජීවිතයේ සුන්දරම කාලයක් වන පාසල් ජීවිතයේයි. මුලින් මුලින් ඇස්වලින් කතා කළත් පසුව එය වචන වලට පෙරළුණා. වැඩි කලක් යන්නට මත්තෙන් අපි හොඳ මිතුරන් වුණා. ඒත් ඒ මිතුදම ආදරයකට පෙරළෙන්න තරම් අපි සමීප වෙලා හිටියා.ඔබ අනිත් සිසුවන් අතරින් කැපිලා පෙනෙන විශේෂ චරිතයක්. ඒකට නුඹේ කඩවසම් රුවත් හේතුවක් වෙලා තිබුණා කිව්වොත් නිවැරැදියි. හැම වෙලේම ජීවිතය ගැන සැහැල්ලුවෙන් විනෝදයෙන් තමයි හිතන්නේ. ඒක නිසාම ඔබට යහළුවොත් ගණන් කරන්න නොහැකි තරමටම හිටියා.‘ආදරය සුන්දර වරදකි. කිසිදා සමාවක් නම් නැති’ ඇත්තටම ආදරය සුන්දර වරදක්. අපි බුද්ධියටත් වඩා හැඟීම්වලට යට වෙලා සිටියා. ඒත් අපිට හැමදේම සමබරව කරගන්නත් හැකියාවක් තිබුණා.ඔයාගේ හිත හැම වෙලේම විවර වෙලා තිබුණෙත් තියෙන්නෙත් අනුන්ටමයි. ඒක හින්දම නුඹ ‘දුක්ගන්නාරාළ’ කෙනෙක් වුණා. ඒවට අත දාන්න, මැදිහත් වෙන්න ගිහින් බැණුම් අහපු, ගුටි කාපු අවස්ථා මට මතක නැති තරම්. ඒ හැමදේම උපේක්ෂාවෙන් දරා ගත්ත හැටි හරිම පුදුමයි. ඒකයි නුඹගේ මම ආස කරපු උතුම් ගුණාංගය.ඒත් මේ සියල්ල වෙනස් වුණේ ඉතාම ඉක්මනින්. ඔයා මත්ද්‍රව්‍ය වලට ඇබ්බැහි වෙලා කියන ආරංචිය හැම තැනම පැතිරිලා ගියා. ඒ තත්ත්වයට පත් කරලා තියෙන්නෙත් ඔබ ළඟ වටේ සිටිය යහළුවන් වගේ රඟපාපු හතුරන්. සැපේදි ළඟ සිටිය මිතුරන් දුකේදී දුක බෙදා ගන්න ළඟ හිටියේ නැහැ. සිටිය එකම කෙනා මම පමණයි. ඔබ කෙරෙන් දුරස් වන්නට මට හොඳටම හැකියාව තිබුණත් එහෙම නොවුණේ මම ඔබට අසීමිත ලෙස ආදරය කළ නිසා.ජීවිතේ නැවත පියවරෙන් පියවර ගොඩනගා ගන්නට ඔබ උත්සාහ කළා. ඒකට මමත් හැකි පමණින් දිරි දුන්නා. ඒකට ඔබ තවමත් ණයගැති බව මම දන්නවා. කාලයාගේ ඇවෑමෙන් අපේ ජීවිතත් වෙනස් වුණා. ඔබ මගේ දුරස් වුණේ ටිකෙන් ටික. ඒ ඔබ මට නොගැළපෙන නිසා වෙන්නැති.“ඔයයි මමයි අහසයි පොළොවයි වගේ. කවදාවත් එකතු වෙන්නේ නෑ. ක්ෂිතිජය කියන්නේ මායාවක්. අපි මායාවට මුහුණ දෙන්න ඕනා...” ඔබ මගේ හිත හැදුවේ එහෙමයි. මට ඔබේ ජීවිතය ගොඩ නඟන්නට හැකි වීම සතුටක් වගේම මහත් පුණ්‍යකර්මයක් වුණා.මේ තරම් ඉවසීමෙන් කැපවීමෙන් යුතුව අසම්මත පේ‍්‍රමවන්තයකු වීමට ඔබට හැකි වුණා. ප්‍රථම පේ‍්‍රමයේ විරහ වේදනාව හිත් තුළ ගුලි කරගෙන වෙන් වුණාට මේ පළමු පෙම අමරණියයි පූජනීයයි මගේ හදවතට.මීට,සෙනෙහසින්,පී. එම්. ටී.නිමක් නොපෙනෙන ඈත සයුරෙන්, ඔබේ වත මට මැවී මැවී පෙනෙන්නා. ළඟින් නොසිටියත් නුඹේ සෙනෙහේ හද පත්ලේ ශේෂව ඇත්තේ සදා නොමැකෙන සොයුරි පෙමකින් නුඹේ අත මට වාරු වූවා... නුඹේ දිවියම කැප කරමින් සදා මා ළඟ තනි රැකුවා.... සදා සිත්හි නුඹේ නාමය වෙන්ව නොයන්නේ.... නුඹ ඔතන, මම මෙතෙන දෙතැනක වුවද අපේ සිත් එක ළඟ.නුඹේ දිවියට නොලැබුණු සම්පත් මට ලබන්නට දුරු රටක තනිවූවා... පතන හැම සිතුවිල්ලකම නුඹේ නාමය රැඳී ඇත්තේ, සොයුරු බැඳීමකින් නුඹ මා ළං කර ගත්තේ මවක විලසිනි, සදා ණයගැතිය අක්කි මගේ... නුඹේ පැතුමන් ඉටු කරන්නට දරමි තැත මා සියුම් ලෙසකින් ම, ඉපදෙන සෑම භවයේම ඔබ මතු මතුත් මා ළබැඳි සොයුරිය වන්න දෙඇඟිලි බැඳ මා පතන්නෙමි. ඔබේ පා පහසින් ප්‍රහර්ෂය ලැබ මා වෙන්නෙමි, අනාගතයේ නිති දිලෙන තාරුකාවක්...නුඹේ දිවි එළි කරන, නුඹේ පැතුමන් සපුරන නුඹේ නංගා නුඹට සදා ආදරෙයි,අක්කි... නුඹේ ආදරේ සාගරේ සේ අනන්තයි...!ශාණි නංගීඔයාට මතකද අප හමුවුණු දවස අපි හමුවුණේ සැලසුම් කරලා නෙවේ අහම්බෙන්. එදා කීයටවත් මං හිතුවේ නැහැ මේ තරම් ළංවේවි කියලා. අපේ කථාව කවුරුත් විශ්වාස කරන්නෙ නෑ. මටවත් ඔයාව තේරුම් ගන්න බැහැ හසරැල්... අපි දුරකථනය ඔස්සේ කථා නොකරපු දෙයක් නැහැ. ඔයාගේ යාළුකම මට නැති වෙයි කියන බයෙන් මමයි මුලින්ම ඔයාට ආදරෙයි කිව්වේ.මං ඉක්මන් වුණා. ඔයා ඒක ප්‍රතික්ෂේප කළේ කිසිම ගණනක් නැතිව. මම ඔයා වෙනුවෙන් කොච්චර ඇඬුව ද? ඔයාගේ වෙනස්කම් මං ඉවසුවේ ඔයාට තිබුණු ආදරෙට, හසරැල් ඔයාට මගේ ආදරේ තේරුම් ගන්න බැරි වුණා. ඔයා මට ආදරේ නොකළට යාළුකම තබාගෙන හිටපු නිසා මං උපරිම ලෙස ඔයාට සැලකුවා. ඔයාව සතුටින් තිබ්බා. ඔයා මගේ ආදරේ එපා කිව්වේ මං වැඩිමල් නිසා.ඔයා සමාජයට බය වුණා. මං දන්නවා ඔයාත් මට ආදරේ කළා. ඒක කවදාවත් කීවේ නැහැ. මට ගෙදරින් යෝජනාවක් ඇවිත් තිබුණේ. එයා හමුවන විට ඒකත් බලපාන්න ඇති. සමාජයට ඔයා බය වුණා හසරැල් හැමෝම අපේ සම්බන්දෙට හිනා වේවි හිතුවා.ඔයාව දුටු දා ඉඳලා හුරු බවක් දැනුණා. ඒත් අද ඔයා මාව මඟ හරිනවා. අද මගේ යාළුකමත් ඔයාට එපා වෙලා. මගේ ඇමතුම්, පණිවිඩ ඔයා ගණන් ගන්නේ නැහැ. මට මහා අසරණකමක් තනියක් දැනෙනවා. අනේ! මං මොනවා කරන්න ද? ඒකයි මගේ දුක ‘යව්වන උයන’ වෙත ලියුවේ. මේක පළ කරන්න. ඔයාලාට ගොඩක් පින්...අරලියා- ඇමැති ජීවන් කුමාරතුංගඑදා යෞවනය නිර්මාණශීලියි. ඒත් අද නිර්මාණශීලී තාරුණ්‍යයක් දක්නට ලැබෙන්නෙ නැහැ. ඒකට හේතුව හැම දෙයක් ම තාක්ෂණීකරණය වීමයි. පරිගණක පැමිණීමත් සමඟ නිර්මාණකරණයට තිබුණු නැඹුරුව අඩු වුණා. මේ නිසා සොඳුරු බවෙන් තාරුණ්‍ය ඈතට ගියාවත් ද කියලා මට හිතෙනවා.අපේ පාසල් යන කාලයේ බොහෝ සුන්දර අත්දැකීම් අපිට විඳින්න ලැබුණා. මට මතකයි මං කේරි විදුහලට එන කාලයේ මරදානෙ දුම්රිය පොළෙන් බැහැලා විද්‍යාලයට පයින් එනවා . එතකොට තමයි මට සතපනහක් විතර එකතු කරගන්න ලැබෙන්නෙ. ඒක අපි සතුටින් කැටේට දානවා.නිවාඩු දාට අපි කලපුවට යනවා වැඩිහිටියොත් එක්ක. කලපුව අවට තියෙන පොල් ගස්වලින් කුරුම්බ කඩලා අපි කනවා. ඒ කාලෙ විනෝදයෙන් ගෙවිලා යනවා. අපිට තරුණ කාලෙ සමරන්න අපේ වැඩිහිටියන්ගෙන් ලැබුණ පිටිවහල කියලා නිම කරන්න බැහැ. ඒ විතරක් නෙවෙයි සීදුවේ වෙල්යායෙ ගොයම් කපන කොට අපිට ලැබුණ සතුට කියලා වැඩක් නැහැ. අපි හැමෝ ම වැඩිහිටියන්ට උදව් වෙනවා.අපිත් හරි හරියට ගොයම් කපනවා. ඒක වැඩිහිටියන්ට ප්‍රීතියක්. ඔවුන් ගෙන් අපිට ලැබුණ මඟ පෙන්වීම වටිනවා. ඒත් අද තියෙන තත්ත්වය මත පරිසරය වෙනස් වෙලා. දරුවෙකුට නිදහසේ පරිසරය විඳින්න අවස්ථාවක් නෑ. අම්මලා තාත්තලා දරුවන් ගෙදරටම කොටු කරගෙන. ඒ ගොල්ලන්ට තියෙන ප්‍රධානම ගැටලුව දරුවන්ට නිතරම ලෙඩ රෝග වැලදෙන එක. ඒකෙ සාධාරණකමක් තියෙනවා. මේ හැම දේකටම හේතුව වේගයෙන් පරිසරය වෙනස්වීමයි. කෘතිම පරිසරයක් මැවීමට යාමෙන් අපේ පරිසරය අපිට අහිමිවෙනවා.එදා තරුණ තරුණියන්ට ගමේ සහයෝගිත්වයෙන් වැඩ කරන්න අවස්ථාව ලැබුණා. මට මතකයි මං පල්ලියේ නාට්‍යය කළා. ඒ කාලේ අපේ සංගීත ගුරුතුමා තමයි සංගීතයෙන් දායක වුණේ. හොඳ සහයෝගිතාවක් අපි අතර තිබුණා. ‘රන් මැණිකේ,’ ‘නුඹ නාඩන්,’ ‘නොනවතින ගමන’ වගේ නාට්‍ය අපි කළා. ඒ හැම දෙයකින් ම අපේ කලා කුසලතාව දියුණු වුණා. මං හිතන්නෙ ඒක අපූරු අත්දැකීමක්.එදා ආදරය හරිම නිර්මාණශීලීයි. මිනිසුන්ගේ අත්දැකීම් වර්ධනය වුණා. ඒ වගේ නිර්මාණශීලීත්වය වින්දා. අද ඒ වගේ නෙවෙයි. මිස් කෝල් එකක් ගියත් සෑහෙන්න කරදර වෙන්න වෙනවා. සමහර වෙලාවට ආදරය විහිළුවක් කරදරයක් වෙලා. අපේ කාලෙ නම් ඒක කළේ හරිම සංයමයෙන්. මේ නිසා ඒ ආදරේ පිරිපුන් බවක් තිබුණා.සිතිවිලි පෙළ ගැස්මරූපාන්ති බුලත්සිංහලසංස්කාරකයව්වන උයන, සිළුමිණ, ලේක්හවුස් කොළඹ 10.ඔබේ නිර්මාණාත්මක ලිපි කවි, සංකල්පනා, විනෝද කතා, සත්‍ය අත්දැකීම් මේ ලිපිනයට එවන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=as1103064</link>
    <topic>යුතුකම් හා වගකීම් වටහා නොගෙන අයිතිවාසිකම් ඉල්ලා පලක් නැහැ</topic>
    <author>රමණී සුබසිංහ</author>
    <content>යුතුකම් හා වගකීම් වටහා නොගෙන අයිතිවාසිකම් ඉල්ලා පලක් නැහැයහපත් සමාජයක් නිර්මාණය කරන්නට කාන්තාව සතු ශක්තිය අප්‍රමාණය. ඒ හැකියාව හඳුනාගත් අය මෙන් ම හඳුනා නොගත් අය ද අප අතර සුලබය. එළඹ තිබෙන්නේ කාන්තාවන් මෙන් ම පුරුෂයන් ද මේ පිළිබඳ දැඩි අවධානයක් යොමු කළ යුතු කාලයකි.කාන්තාව සිය ගෞරවය ආරක්ෂා කරගන්නවා සේ ම ඇය ගේ ගෞරවය ආරක්ෂා කර දෙන්නට පිරිමි පාර්ශවය ඇප කැප විය යුතු ය. පුරුෂාධිපත්‍යයට එරෙහිව හඬ නඟමින්, අයිතිවාසිකම් ඉල්ලා කෑ මොර දුන් පමණින් ඒ ගෞරවය හිමිවන්නේ නැත. දෙපාර්ශවයම තම තමන්ගේ යුතුකම් හා වගකීම් තහවුරු වන ලෙස කටයුතු නොකළේ නම් යහපත් හෙට දිනක සුබ සිහින දැකීම අසීරුය.‘රාත්‍රිය’ සුන්දර වන්නේ ‘සඳ’ නිසා ය. ‘සඳ’ සුන්දර වන්නේ රාත්‍රිය නිසා ය. අහස සුන්දර වන්නේ සඳත්, රාත්‍රියත් දෙකම එක්වීම නිසා ය.‘ශශි යාච නිශා නිශ යාච ශශි ශශිනා නිශයාච විභාථි නභඞ’සංස්කෘතයේ එන මේ කියමන අප ගේ සමාජයට ද පොදු ධර්මතාවයකි.දරුවන් ගේ ජීවිත ආලෝකවත් වන්නේ මවුපියන් නිසා ය. අම්ම තාත්තා ගේ ජීවිතය අර්ථවත් වන්නේ දරුවන් නිසා ය. පවුලක් ලස්සන වන්නේ මවුපියන් හා දරුවන් යන දෙපිරිස ම නිසා ය.පාසලක නම්, ශිෂ්‍යයන් බැබළෙන්නේ ගුරුවරු නිසා ය. ගුරුවරු බැබළෙන්නේ ශිෂ්‍යයන් නිසා ය. රට බැබළෙන්නේ මේ දෙපිරිසම නිසා ය.පුද්ගලයෙක්, සමාජ කණ්ඩායමක් හෝ යම් ආයතනයක් හෝ සාර්ථක වන්නේ බොහෝ දෙනකු ගේ එකතුවක් නිසා බව මේ අනුව අප අමතක නොකළ යුතුය. විශේෂයෙන් ම ලාංකේය සමාජයේ කාන්තාවන් වැඩි පිරිසක් හැදී වැඩෙන්නේ බෞද්ධ සංස්කෘතියෙන් පෝෂණය වූ වටපිටාවක. බිරියක, මවක, සහෝදරියක, මිතුරියක සහ සමාජ සාමාජිකාවක ලෙස ඇය කෙරෙහි යම් රාමුවක් පවතී.මේ රාමුව ඔස්සේ මවුපියන්ගෙන්, වැඩිහිටියන්ගෙන්, හෝ ගුරුවරුන්ගෙන් තම ජීවිතයට ලැබෙන ආදර්ශ අනුව තම ජීවිතය හැඩ ගස්වා ගත හැකි නම්, කණ්ඩායම් හැඟීමෙන් කටයුතු කළ හැකි නම් ඇය ගේ දක්ෂතාවය එයයි. තමන් නියෝජනය කරන රාමුව තේරුම් නොගෙන, එහි වූ යුතුකම් හා වගකීම් වටහා නොගෙන අයිතිවාසිකම් ඉල්ලීමෙන් කිසිදු ප්‍රයෝජනයක් නෑ.තෙරේසා මව්තුමිය, මාග්‍රට් තැචර්, අවුන් සාන් සුකි, සිරිමාවෝ බණ්ඩාරනායක අප කවුරුත් දන්නා සුවිශේෂී කාන්තා චරිත. මේ සෑම චරිතයක් ම මතු වුණේ සමාජයේ ආදරයට පාත්‍ර වුණේ ඔවුනොවුන් කෙරෙහි වූ සුවිශේෂී ශක්තිය නිසයි.යම් කාන්තාවක් තම සැමියාගෙන්, දරුවන්ගෙන්, මවුපියන්ගෙන්, පවුලෙන්, සමාජයෙන් යහපතක් සතුටක් බලාපොරොත්තු වෙනවා නම් ඇය පළමුව ඒ සඳහා සුදුසුකම් සපුරා ගත යුතුයි. චරිතවත්, ගුණවත්, බුද්ධිමත් කාන්තාවට විරුද්ධව කිසිවකුට සෘජුව අත දිගු කළ නොහැකියි. ඇය සමාජයේ සුවිශාල මෙහෙවරක නියැළෙන සුවිශේෂී චරිතයක්.එහෙත් ලාංකේය සමාජයේ පවා පවුල තුළ අදටත් ඇතැම් අවස්ථාවන්හි දියණියකට හිමි වන්නේ දෙවැනි තැන. අම්මා වුණත් පුතාට වැඩි බැඳීමක් තිබෙනවා. ගැහැනියක්, ගැහැනියක ගේ වටිනාකම තේරුම් ගැනීම වැදගත්.විශේෂයෙන් දරුවන් කෙරෙහි මවක සතු වූ සැබෑ සෙනෙහස, කරුණාව, මෛත්‍රිය පිරුණු බැඳීම හෙට දිනයේ යහපත් පුරවැසියන් රටට දායාද කිරීමට ශක්තියක් බවට පත්වෙනවා. නිවෙසක පියා අනතුරකට ලක් වූ අවස්ථාවක මවක් පියා ගේ බරත් කරට ගන්නවා.ඇය දරුවන් ගේ ජීවිත කඩා වැටෙන්නට ඉඩ තබන්නේ නෑ. දරුවන් ට බත සරි කරන්නට සිඟමන් නොයැද දෑතේ සවියෙන් ජීවිතය ජය ගන්නට මහ පොළව සමඟ ගැටෙන අම්මාවරු මේ සමාජයේ දුලබ නෑ. රුපියල් ශත සොයන්නට මහා කළු ගල් කුඩු කරන, මං මාවත් තනන්නට කාෂ්ඨක අව්වේ දරදිය අදින මවුවරු මේ සමාජයේ කිසිවකුටත් නුපුරුදු නෑ.ජීවිතය තේරුම් ගත් විශාල ආත්ම ශක්තියක් සහිත ආදර්ශවත් කාන්තාවන් අප අතර කොතෙකුත් සිටිනවා. ඒ ආත්ම ශක්තිය ඇය බොහෝ දුරකට ගෙන යාමට සමත්. අද කාන්තාව සමාජයේ ඉහළම වෘත්තීන් හි නියැළෙනවා. රටක් බබළවන දරුපුරක් නිර්මාණය කරන්නට මඟ පෙන්වන ගුරු වෘත්තියේ වැඩි වශයෙන් ම නියැළී සිටින්නේ කාන්තාවයි.දරුවෙක් මුලින්ම නායකත්වය ඉගෙන ගන්නේ අම්මගෙන්. සෑම ශ්‍රේෂ්ඨ නායකයකුගේ ම මූලික පදනම ගොඩනඟන්නේ අම්මා සහ ගුරුවරියයි. සෑම සාර්ථක දරුවෙක් පසුපසම, සාර්ථක පිරිමියෙක් පසුපසම සිටින්නේ කාන්තාවයි. මෙය කාන්තාව වගේ ම පුරුෂ පක්ෂයත් හොඳින් තේරුම් ගත යුතුයි. තමන්ට හිමි ඒ ගෞරවය ආරක්ෂා කර ගන්නට කාන්තාව උත්සාහ ගත යුතු අතර ම ඒ ගෞරවය ආරක්ෂා කර දෙන්නට පුරුෂ පක්ෂය කැප විය යුතුයි.විශේෂයෙන් කාන්තාව පළමුව තමන් ගේ භූමිකාව හඳුනාගත යුතුයි. එහි දී ඇය උපක්‍රමශීලී හා බුද්ධිමත් විය යුතුයි. තමන් වෙත එන ගැටලු හමුවේ ප්‍රඥාවෙන්, ඉවසීමෙන්, මධ්‍යස්ථව කටයුතු කළ යුතුයි. ජීවිතය තේරුම් ගෙන ස්ථානෝචිත ප්‍රඥාවෙන් සිහියෙන් කටයුතු කළ යුතුයි. එවන් කාන්තාවකට ජීවිතය සාර්ථක කරගැනීම අපහසු නෑ. මවක් තම දියණියට පළමුව දායාද කළ යුතු වන්නේ මේ ගුණාංගයන්.කුඩා කල සිටම මෙසේ නිවැරැදි ඉලක්කයක් ඇතිව තමන්ගේ ශක්තිය හඳුනාගෙන කටයුතු කරනවා නම් දැරියකට, යව්වනියකට, තරුණියකට, කාන්තාවකට වරදින්නට ඉඩක් නෑ.භික්ෂුණීන් වහන්සේ නමක් ලෙස සමාජයට මඟ පෙන්වන්ට මට හැකියාව ලැබුණේ කුඩා වියේ සිට ම නිවැරැදි ඉලක්කයක් මා වෙත තිබු නිසයි. සංඝමිත්තා මෙහෙණින් වහන්සේ ගැන මා දැන ගත්තේ තුන්වැනි පන්තියේ ඉගෙන ගන්න කාලයේදී. පොතේ තිබුණු පුංචි පාඩමක් වුණත් උන්වහන්සේ ගේ චරිතයට මා ආදරය කළා. ඇළුම් කළා. ඒ ආදරය මටත් පැවිදි බිමට ඇතුළු වීමේ බලාපොරොත්තුවක් ඇති කළා. පුංචි වුණත් මම නිතර නිතර ඒ ගැන හීන මැව්වා. ඒ හීනය සැබෑ වුණේ මට වයස අවුරුදු 14 දී.1986 අවුරුද්දේ සංඝමිත්තා දිනය අනුස්මරණය කරමින් පැවිදි කළ කුල දැරියන් සිය දෙනා අතරට එක්වන්නට මටත් වාසනාව හිමි වුණා. පැවිදි වූ දා පටන් බණ දහම් ඉගෙන ගත්තා. විනය ඉගෙන ගත්තා. මගේ බලාපොරොත්තුව භික්ෂුණින් වහන්සේ නමක් ලෙස පැවිදි ජීවිතය සාර්ථක කර ගැනීමයි. බුදුරජාණන් වහන්සේ ගේ ආදර්ශය වෙත ළඟා වීමට උත්සාහ කිරීමයි.ඕනෑම කාන්තාවකට ජීවිතය පිළිබඳ නිවැරැදි ඉලක්කයක් හා නිවැරැදි දැක්මක් තිබෙනවා නම්, තමන් ගේ රාමුව තේරුම් ගැනීමේ හැකියාවක් තිබෙනවා නම් බලාපොරොත්තු සඵල කරගැනීම අපහසු වෙන්නේ නෑ.ජීවිතය අභියෝගාත්මකයි. නොසිතූ මොහොතක, නොසිතූ විදිහේ සංකීර්ණ ගැටලුවලට මුහුණ දෙන්නට සිදුවිය හැකියි. පවුලෙන්, සමාජයෙන්, වෘත්තීය මට්ටමින් අනේකවිධ ප්‍රශ්න ඇතිවිය හැකියි. එහෙත් තමන්ට තමන් අවංක නම්, විනිවිද බවකින් වැඩ කිරීමට හැකි නම්, තවත් කෙනකුට අවශ්‍ය හැටියට තමන් හසුරුවන්නට ඉඩ නොදෙනවා නම් ඕනෑම කාන්තාවකට ජීවිතයේ අභියෝග ජය ගැනීම අපහසු වන්නේ නෑ.පුංචිම ප්‍රශ්නෙකදීත් හඬා වැලපීම, කලබල වීම කාන්තාවකට සුදුසු නෑ. කඳුළ සුසුම ජීවිතය ආපස්සට ඇද දමන බව ඇය තේරුම් ගත යුතුයි. සාමකාමී, ලස්සන පවුල් ජීවිතයක් ගෙවීම හැම කාන්තාවක ගේ ම සිහිනයක්. ඒ සිහිනය බොඳ වෙන්නේ පුංචි ප්‍රශ්නයක්වත් විසඳාගන්න තරම් අවබෝධයක් නොවූ තැනදියි. ප්‍රශ්නයක් දුරදිග නොයවා විසඳා ගැනීමේ සුවිශේෂී ශක්තිය කාන්තාවකට තිබිය යුතුමයි.එකම කාරුණික වචනයකට, ආදරණීය ඇමතීමකට, පි‍්‍රයමනාප හැසිරීමට බොහෝ දේ වෙනස් කළ හැකියි. මවක්, බිරිඳක් විතරක් නොවෙයි. සමාජ සේවිකාවක් වශයෙන් ද ඇය සාර්ථක වන්නේ ඒ සුවිශේෂී ගුණාංගය වර්ධනය කර ගැනීමෙන් පමණයි.අද බොහෝ කාන්තාවන් කවර හෝ රැකියාවක නිරත වෙනවා. පවුලත්, රැකියාවත් සමබරව පවත්වා ගත නොහැකි වුවහොත් සිදු වන්නේ අනර්ථයක්. මොනතරම් කාර්යබහුල වුවත් දරුවන්ට, සැමියාට, ගෙදර වැඩිහිටියන්ට ඇය යුතුකම් ඉටු කළ යුතුමයි.අම්මා ගේ වගකීම නිසියාකාරව ඉටු නොවුණ තැන දරුවන් නිසි මඟ යැවීම අසීරුයි. මේ සංකීර්ණ සමාජයේ දරුවන් ගුණගරුකව හදා වඩා ගැනීමත් සංකීර්ණ ප්‍රශ්නයක්. රාජකාරී බහුල වුණත් දරුවන් පසුපස හිඳිමින්, ඔවුන් පිළිබඳ සොයා බැලීම පැහැර නොහැරිය යුතුයි. කොපමණ මුදල් හරි හම්බ කළත් දරුවන් නොමඟ ගියේ නම් එහි විපාක විඳින්න වන්නේ පවුලට පමණක් නොවෙයි. සමස්ත සමාජයට ම යි.පවුලේ දියුණුවට උර දෙන, දරුවන්ගේ කටයුතු නොපිරිහෙලා ඉටුකරන, තවත් පැත්තකින් රාජකාරිමය වශයෙන් බැඳී සිටින කාන්තාවට ඒ කටයුතු නිසියාකාරව ඉටු කිරීමට අවශ්‍ය මානසික නිදහස ලබාදීමට පිරිමි පාර්ශවය වග බලා ගත යුතුයි. දරුවන් ගේ, පවුලේ සියලුම වගකීම් ඇයට මෙන් ම ඔහුට ද පොදුයි. “මම පිරිමියෙක්”, ‘ගෙදර වැඩ පිරිමින්ට නිගාවක්’ යැයි සිතමින් කටයුතු කළොත්, තමන් ගේ බිරිය සේවිකාවක් ලෙස සලකා කටයුතු කළොත් විනාශ වන්නේ තම දරු පවුල බව ඔහු අමතක නොකළ යුතුයි.පුරුෂාධිපත්‍ය යන මිථ්‍යාව අපේ සමාජයට නොතරම්. අයිතිවාසිකම් ඉල්ලමින් මහ මඟ උද්ඝෝෂණය කිරීම, විවිධ සංවිධාන හරහා අයිතීන් ඉල්ලා හඬ නැඟීම සිංහල කාන්තාවකට නොතරම්. වැදගත් වන්නේ කාන්තා පිරිමි දෙපාර්ශවයම යුතුකම් වගකීම් දැන කටයුතු කිරීමයි. ජීවිතයේ යථාර්ථය තේරුම් ගෙන ඇත්තට මුහුණ දීමයි.ලංකාවේ පළමු කම්කරු කොමසාරිස් ජනරාල්වරිය ලෙස මට පත්වීම ලැබුණේ මේ වසරේ ආරම්භයේදීයි. වැඩ කරන ජනතාව වෙනුවෙන් වැඩක් කරන්නට එවන් තනතුරක් හිමි වීම මා ලද භාග්‍යයක්. මේ ගමන එන්නට මග හෙළි වුණේ කුඩා කල සිට ම මගේ මවුපියන්ගෙන්, සහෝදර සහෝදරියන්ගෙන් ලැබුණු ආදර්ශය සහ සහයෝගය නිසයි. අපි එකිනෙකා සමඟ සහයෝගයෙන්, ආදරයෙන්, බැඳීමකින් කටයුතු කළා.ගැහැනියක ගේ වගකීම මොකක් ද කියලා මගේ අම්මා පුංචි කාලෙදිම මට කියා දුන්නා. රාජකාරි බහුල පොලිස් නිලධාරියෙක් වුණත් එදා මගේ තාත්තා ගෙදර යුතුකම් පැහැර හැරියේ නැහැ. දරුවො හදා වඩා ගන්න අම්මට නිරන්තරයෙන් ම සහයෝගය දුන්නා.ඒ ආදර්ශයත්, මඟ පෙන්වීමත් නිසා වෘත්තීමය වශයෙන්, සමාජයීය වශයෙන් සුවිශේෂී මෙහෙවරක් කරන්නට මට හැකියාව ලැබී තිබෙනවා. සෑම අම්මා කෙනෙක් ම සෑම තාත්තා කෙනෙක් ම මෙසේ ආදර්ශවත් ව කටයුතු කරනවා නම් දරුවන්ගේ දියුණුව, පවුලේ සාර්ථකත්වය ළඟා කර ගැනීම අපහසු නෑ. අසාධාරණකම් කියමින්, අයිතීන් ඉල්ලමින් එකිනෙකාට චෝදනා කර ගැනීමේ ඵල රහිත උත්සාහයන් අවශ්‍ය වන්නේත් නෑ.‘දෙන්නට දෙන්න මොන වගේ ද කියල දැකගන්න තරම්වත් දෙනෙත් නොපෙනුනත් අපි ජීවත් වුණේ බොහොම ආදරෙන්. දුක සැප බෙදාගත්තේ ආදරෙන්. අපේ පවුලේ සතුට වැඩි වුණේ දරුවො දෙන්නා ඉපදුණාට පස්සේ. ඒ සතුට ලොකු වගකීමක් වුණා. අපි ලෝකය නොදැක්කත් දරුවන්ට සැබෑ ලෝකය දකින්නට දෙනෙත් පාදන්නට, හොඳ අධ්‍යාපනයක් ලබා දෙන්නට අපිට ඕන වුණා.’පාන්දර නැගිටලා සහයෝගයෙන් ගෙදර දොරේ වැඩ කරන අපි ඉර පායනකොට රස්සාවටත් පිටත්වෙලා. රෙදි මිටි හිස තියාගෙන වෙළෙඳාමේ ගිහින් හම්බ කළ මුදලින් අපි දරුවෝ ජීවත් කෙරෙව්වා. ඒ වගේ ම හොඳ අධ්‍යාපනයක් ලබා දුන්නා. විශ්ව විද්‍යාල අධ්‍යාපනය ලබන්නට තරම් මගේ දරුවො වාසනාවන්ත වුණා.ශාරීරික අඩුපාඩුකම් තිබුණත් දරුවන්ට අඩුපාඩු වෙන්න ඉඩ තිබ්බෙ නෑ. දරුවන් ඉදිරියේ අපි කවදාවත් එකිනෙකා ගේ අඩුපාඩු ගැන කතා කළේ නෑ. පුංචි අඩුපාඩුවක් වුණත් කතා බහ කරලා ම විසඳ ගත්තා මිසක් අඬ දබර වුණේ නෑ. දරුවන්ට ඉගෙනීම වගේ ම යහපත් විදිහට සමාජයේ ජීවත්වෙන විදිහ කියල දෙන්නයි අපිට ඕන වුණේ. අපි එය ආදර්ශයෙන්ම දරුවන්ට දුන්නා.ඒ විතරක් නෙමෙයි. මගේ දරුවන්ට අද ආඩම්බර වෙන්න පුළුවන්. අම්ම තාත්ත දුක් විඳලා තමන් උසස් තත්ත්වයකට ගෙනඒම ගැන. ඇස් නොපෙනුනත් අපි කවදාවත් දරුවන්ගේ, පවුලේ වගකීම් පැහැර හැරියේ නෑ. විශේෂයෙන් අම්ම කෙනෙක් හැටියට මගේ දුවත් යහපත් චරිතයක් ඇතිව සාමකාමී ආදර්ශවත් ජීවිතයක් ගත කරනවා දැකීමයි මගේ බලාපොරොත්තුව. ඒ බලාපොරොත්තුව ඒ ආකාරයෙන් ම ඉටුවන බව මට විශ්වාසයි. මවක් විදිහට මම මගේ දරුවන්ට ආදර්ශවත් වෙන විදිහට, චරිතවත්ව ජීවත් වුණා.දුකේදී හඬා වැලපෙනවා වෙනුවට, ප්‍රශ්න ඇතිකර ගන්නවා වෙනුවට ඒවාට ශක්තිමත් ව මුහුණ දුන්නා. ඒ ආදර්ශය මගේ දරුවන් ගේ ජීවිතයට ලැබෙන බව මට විශ්වාසයි.රමණී සුබසිංහඡායාරූප -විමල් කරුණාතිලකදුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=as1103065</link>
    <topic>ගුරු සේවයේ රසකතා</topic>
    <author/>
    <content>ගුරු සේවයේ රසකතාපිටිසරබද ගමෙක මහ විදුහලෙක ඉතා කරුණාවන්ත ගුරු මහතෙක් සිටියේය. ඔහු කොතරම් කරුණාවන්ත ද කියතොත් ශිෂ්‍ය ශිෂ්‍යාවන්ට කථා කළේ දුවේ පුතේ කියලාය. සිසුන්ගේ හිත අත ගා මූණ බලා සිනාසී යමක් කියාදීම ඔහුගේ සිරිතක් විය. ගුරු මණ්ඩලය සමඟ ද ඉතා ළෙන්ගතුකමින් සුහදශීලීව ආශ්‍රය කළේය. ඔහුට කිසි විටෙක කුමක් සඳහා වුවත් කේන්තියක් – තරහවක් – ආ බවක් දකින්නට නොවීය.ඒ තරම්ම විනීතය. තමාගේ පවිත්‍රතාවය මෙන්ම පාඨශාලා පරිස්‍රයේ පවත්‍රතාවය ගැනද නිතරම සොයා බලා කටයුතු කරන සිරිතක් ඔහු තුළ තිබූ නිසාත් ගුරු මණ්ඩලයේ ආදරයද දිනා සිටියේය.මෙතුමා සිය සෞඛ්‍ය තත්ත්වය ගැනද දැක්වූයේ ඉතා උනන්දුවකි. ඒ සෞඛ්‍ය විද්‍යාව ගැන විශේෂිත දැනුමක් ඔහු සතුව තිබූ නිසාය. කෑම කනවිට මුඛයට ගන්නා බත් පිඩ තිස්වාරයක් විකිය යුතු බව ඔහු බොහෝ අවස්ථාවල කියා ඇත.මේ නිසාම අනෙක් විෂයයන්ට අමතරව ඔහුට හත්වැනි ශ්‍රේණියේ සෞඛ්‍ය, විද්‍යා පාඩම ද පැවරිණි. මෙම විෂයය සම්බන්ධයෙන් වෙන්වූයේ සතියට කාලපරිච්ඡේද දෙකකි. පාඩමට උගන්වන්නට පංතියට ගිය පසු ඔහු පළමුකොට කරන්නේ පෙර දැනීම විමසීමයි. පෙර දැනුම මත අලුත් දැනීම ශිෂ්‍යයන්ට දිය යුතු බව ඉගැන්වීම් මූලධර්‍මයකි. දන්නා දෙයින් නොදන්නා දෙයට යාමේ න්‍යායයි.ඉගැන්වීමේ මූලධර්‍ම හා ක්‍රමද හොඳින් අනුගමනය කළ එම ගුරුමහතා දිනක් හත්වැන්නට “මොළය” සම්බන්ධ පාඩමක් උගැන්වූයේය. දෙවැනි දවසේ පංතියට ගිය පසු ශිෂ්‍ය ශිෂ්‍යාවන් අසුන්වලින් නැගිට ආචාර කළ ඉක්බිති ඔහුද සිසුන්ට ආචාර කර එදිනට නියමිත පාඩම කියා දීමට සූදානම් විය. පෙර දැනීම විමැසීමේ න්‍යාය අනුගමනය කරමින් එදින ද “අපි එදා ඉගෙන ගත්තේ මොළය ගැනයි. මොළය තියෙන්නේ අපේ ඇඟේ කොහේද” කියා දන්නා දන්නා අය අත ඔසවන්නට යැයි කීවේය.පංතියේ සියලුම ශිෂ්‍ය ශිෂ්‍යාවෝ හුන්වනම උන්නා මිස අත්නොඉස්සුවෝය. ඒ අතර එක් ශිෂ්‍යයෙක් පමණක් අත ඔසවාගෙන සිටිනු ගුරුවරයා දුටුවේය. මේ ශිෂ්‍යයා තරමක මන්ද බුද්ධිකයෙකි. නිවටයෙකි. කෙසේ වෙතත් එක් ශිෂ්‍යයෙකුවත් අත ඔසවාගෙන සිටීම ගැන සතුටට පත් ගුරුවරයා හොඳ පුතා එහෙනම් පංතියටම ඇහෙන්න අපේ මොළය තියෙන්නේ කොහේද කියා කියන්නට කියා කීවේය.ශිෂ්‍යයා එකපාරටම බඩේ කියා මහ හඬින් කීවේය. කිසිම විටෙක තරහක් සිතට නොගන්නා මේ ගුරුවරයාගේ සිතට ආ ආවේගය වළක්වාගත නොහැකිව “තොපෙ අම්මාගේ බඩේ” යැයි මහ හඬින් කියැවුණේය. එය මුළු ශාලාවම දෙදරා යන තරම් විය. මේ අතර මුළු ශාලාවම සිනා සයුරේ නිමග්න විය. සෑහෙන තරම් වේලාවක් ගතවන තුරු සිනාව විනා කිසිම හඬක් ශාලාවේම නොවූ අතර ගුරුවර ගුරුවරියෝ කවදාවත් තරහ නොඑන මේ ගුරු මහතාට වූයේ කුමක්ද යනුවෙන් මුහුණු බල බලා මුමුණන්නට වූහ.  විශ්‍රාමික විදුහල්පතිවිජයරත්න බණ්ඩාර යටවත්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=as1103066</link>
    <topic>මගෙ මම්මට කාටවත් නැති අනාගතය දකින ශක්තියක් තිබුණා</topic>
    <author>උපාලි සමරසිංහ</author>
    <content>මගෙ මම්මට කාටවත් නැති අනාගතය දකින ශක්තියක් තිබුණා- ප්‍රවීණ නළු ටෝනි රණසිංහකියවීම හා රංගනය තම ආත්මය කොට ගත් නළුවන් අපට විරලය. සිනමා සක්විති ගාමිණී ෆොන්සේකා එසේ කියවා බහුශ්‍රැත බවක් දැක්වූ නළුවෙකි. ඊළඟට සිනමා ක්‍ෂේත්‍රයේ වැඩියෙන්ම කියවීම ප්‍රගුණ කළ නළුවා ලෙස අවිවාදිතව පිළිගැනෙනුයේ ටෝනි රණසිංහය. ශේක්ෂ්පියර් ඉංගිරිසිය හරිහැටි හඳුනාගෙන කාව්‍යමය පදරුත් සොයා යාමට හැකි නළුවකු ලෙස ද ටෝනිට නමක් ඇත.සුගතපාල ද සිල්වාගේ ‘බෝඩිංකාරයෝ’, ‘තට්ටු ගෙවල්’, ‘හරිම බඩු හයක්’ වේදිකා නාට්‍යවල අතිශය ප්‍රභාමත් රැඟුම් පෑ මේ නළුවා වේදිකාවට සමලිංගික තේමාවක් රැගත් ප්‍රථම නාට්‍ය ‘රන්තෝඩු’හි ද අති සියුම් රංගනයක් කළේය.‘ප්‍රවේශම් වන්න’, ‘වස්තුව‘, ‘හොඳයි නරකයි’, ‘ඔන්න මාමෙ කෙල්ල පැනපි’, ‘දෙව්දුව‘ වැනි චිත්‍රපටවල එකිනෙකට වෙනස් චරිතවලින් ප්‍රේක්ෂක ජනාදරය දිනූ ටෝනි ‘දුහුළු මලක්’, ‘පරසතුමල්’, ‘දෙලොවක් අතර’, ‘අහසින් පොළොවට’, ‘පවුරු වළලු’ චිත්‍රපටවලින් තම කලාත්මක රංගප්‍රභාව මැනැවින් කැටපත් කැර පෙන්වූ නළුවෙකි.ටෝනි එක් ඉසව්වක රඳවා ප්‍රශ්න නැඟීම අමාරුකාරියකි. විවිධ ක්‍ෂේත්‍ර අරබයා ඔහු සතු දැනුම පුළුල් බැවින් තම මෑණියන් පිළිබඳව ඔහුගේ මතකයන් අවුස්සා බැලීම ද දුෂ්කරය. මොහොතක් එතැන රැඳෙන ටෝනි තවත් අඩහෝරාවක් පමණ වෙනත් විෂයයන් ගැන කතාකිරීම ඊට හේතුව ය. කෙසේ වතුදු අතිදුෂ්කර ව්‍යායාමයකින් පසු ඒ මෑණියන් පිළිබඳ මතක මම ඔබට ගොනු කරමි.ටෝනිගේ මව නම්වර ලද්දේ දෝන ලුවීසා කැතරින් යනුවෙනි. ඇය උපන් කතෝලික මවකි. ඔහුගේ මවගේ මව රත්නපුර තිරිවානාකැටිය සුන්දර ගම්මානයේ සිට කොළඹට ආගමනය කොට භෞතීෂ්ම කරන ලද කාන්තාවකි.මගේ මවගේ බාප්පා ඒ ප්‍රදේශයේ යැකැදුරෙක්. ඕනෑම පිල්ලුවක්, හූනියමක් කපන්ඩ එතුමාට පුළුවන්කම තිබුණලු. ඒත් අපේ සංස්කෘතියෙ බොහෝ දේවල් අපෙ අම්මට ලැබුණෙ නගරයේදි නොවෙයි. ගමෙන්. මනුස්සකම, දයාව, බෙදාහදාගැනීම වගෙ දේවල්.දැන් නාගරික අය නයෙක් වගෙ සතෙක් දැක්කොත් ගලක් ගන්නවනෙ. අපෙ අම්මලා එහෙම නොවෙයි. ගැමි වහරේ ඒ විශ්වාසයන් එක්ක අනේ! නයිහාමි අපට කරදර කරන්නෙපා. පොඩි ළමයි ඉන්නවනෙ. පිටවෙලා යන්න කියලයි කියන්නෙ.පුදුමය කියන්නෙ සතාත් පිටවෙලා යනවා. බටහිර පන්නයේ මතිමතාන්තර අම්මා ළඟ තිබුණේම නැති තරම්. හිඟන්නෙක්, අපිරිසුදු මිනිහෙක්, දුප්පත් කුලීකාරයෙක්, කාණු කපන මිනිහෙක්, කසල ශෝධකයෙක් එහෙම කෙනෙක් දැක්කත් මම්මා කියන්නෙ දිගු හුස්මක් අල්ලලා ‘අනෙ අප්පෙ මුගෙ කරුමෙ’ කියලයි.බුද්ධාගමේ උගන්වන පින්පව් හැටියට සිද්ධ වෙන දේත් කර්මය කියා කීවට ගැමියො ‘කරුමෙ’ කීවෙ සිද්ධ වෙලා තියෙන දේ කියන එකයි. බලනකොට දෙකම එකයි. මගෙ අම්මගෙ තාත්තා තානායම්කරුවෙක්. ආච්චීත් තානායම්කරුවාගේ බිරිඳ නිසා අදටත් පුදුම රසකට උයන්ඩ පුළුවන්. මේ දෙන්නගෙ දරුවකු වන මගෙ අම්මා ආච්චීගේ ආභාසය නිසාම පුදුම රසයකට උයනවා.1939 ඉඳලා 42 වෙනකම් හොරණ තානායම කරලා තියෙන්නෙ අපේ සීයයි ආච්චියි. ඊටත් ඉස්සෙල්ලා නොයෙක් තානායම් රට පුරා කරලා තියෙනවා. දෙන්න බොහොම හොඳින් ජීවත් වුණත් කුමන හෝ මතබේදයක් ආච්චිත් එක්ක ඇති වෙලා සීයා (ඒ කියන්නෙ මගෙ අම්මගෙ තාත්තා) 1942 දී හොරණ රෙස්ට් හවුස් එකේ ඉදිරිපිට තිබෙන විශාල කොස් ගසේ බෙල්ලෙ වැලලාගෙන එල්ලිලා මැරිලා.මේ සිද්ධිය ගැන අම්මා බොහෝ විට දුකින් සිහි කළා මතකයි. මං 1962 පමණ කාලෙ දවසක් ඒ කොස්ගහ බලන්නට හොරණ තානායමට ගියා. ඒ කාලෙ සුද්දොනෙ රජ කළේ. විශාල ගිනි උදුන්වල තියෙන කෑම සුවඳ අතරින් මං ඒ සංවේගජනක සිද්ධිය මතකයට නඟන ගහ ළඟට ගියා. එදාත් ඒ ගහ නම් තිබුණා. අපෙ පප්පා මෝදර. ගමේ තරමක ප්‍රභූවරයෙක්.අම්මයි තාත්තයි එක්කාසු වුණු හැටි නම් මා එතරම් අහලා නෑ. ඒත් දැනහඳුනාගෙන වෙන්නත් ඇති. මගෙ පප්පා විදුලි සංදේශ දෙපාර්තමේන්තුවේ ඉංජිනේරු අංශයෙ වැඩ කළේ. රණසිංහ හෙට්ටිආරච්චිලාගේ එම්මානුවෙල් සිරිල් සිල්වා එතුමාගෙ නම.කොළඹ මෝදර වීදියෙ නොම්මර 346 තියන තැන තමයි අපේ පුංචි කැදැල්ල තිබුණෙ. අපේ අම්මයි තාත්තයි හැරුණාම අයියා රැලෙක්ස් රණසිංහ මම හා මල්ලිලා තුන්දෙනයි නංගිලා තුන්දෙනයි මේ කුටුම්භයෙ හිටියෙ.ඔක්කොම දරුවො අටක්. අපේ නැන්දාත් මාමාත් හිටියෙ මෝදරමයි. ඒ අයට දරුවන් නෑ. නැන්දා මාව දැකලා අම්මගෙන් දරුකමට ඉල්ලුවා. අම්මටත් නිතරම පෙනෙන නිසා තමයි ඈ කැමැති වෙලා තියෙන්නෙ. කොහොම නමුත් අම්මාගේ සෙනෙහස වගේම නැන්දාගෙ සෙනෙහසත් මට එකවාගේම වුණා. මට නැන්දාට ආදේශ වුණෙත් අම්මාවමයි. දරුවො තමන්ට කරදරයක් විපතක් වී නම් එකපාරටම ‘මගෙ අම්මේ’ කියලනෙ කියන්නෙ.මං කිව්වෙ ‘මගෙ නැන්දෙ’ කියලා කාලයක්ම. ඒ අම්මගෙ සෙනෙහසේ අඩුවක් නිසා නම් නොවේ. නැන්දත් මගෙ ජීවිතේට කිට්ටු වූ හින්දයි. කතෝලික ගම්මානවල බොහෝ විට මඟුල් තුලා ආදිය තීරණය වන්නේ පල්ලියෙ මංගල්‍යයන් වෙලාවලදි.ලස්සන තරුණියක් මංගල්ලෙට ඇවිත් ඉන්නවා දැක්කම තරුණයො තමන්ගෙ වැඩිහිටියන්ට ඒ තරුණිව පෙන්වනවා. වැඩිහිටි දෙපාර්ශ්වය කතාකරලා මේ කටයුතු සිදුවන්නෙ. මමත් ඉතින් කතෝලික පල්ලියෙ නොවරදවාම රවුම් ගහන පුංචි කොල්ලෙක්. මේවා මටත් ටිකක් පෙනෙනවා. සමහර විට උදව් කරනවා.1945 සමාදාන වෙනකම් දෙවැනි ලෝක යුද්ධය දරුණුම කාලෙ – 42 දි පමණ අපට මෝදරින් යන්ඩ වුණා. 1942 අප්‍රේල් 05 වැනිදා කොළඹ අංගොඩ මානසික රෝහලට බෝම්බ වැටුණු වෙලාවෙ තමයි සියලු දෙනාම යන්නට තීරණය කළේ. අපෙ පවුල්වල එකතුකම වැඩිවෙන්නත් ඒ ලබපු පීඩනය තවත් හේතුවන්න ඇති. වත්තල තමයි ගිහින් පදිංචි වුණේ. මුළු රටම අන්ධකාරයේ ගිලුණු දවස් කීපයක්.අපේ අම්මයි – නැන්දයි මාරුවෙන් මාරුවට මාව වඩාගෙන ගියා මතකයි. රාත්‍රියට විදුලි බල්බයක් දැම්මත් ඒක අඩඅඳුරු කරලා පැත්තකින් වහලා තිබුණෙ. ගෙවල්වල බොහෝවිට තිබුණෙ කුප්පි ලාම්පු. බයිසිකලයකින් ගියත් ඒකෙ ඩයිනමෝව පැත්තක් කළු කරලයි තිබුණෙ. අපි පදිංචි වෙලා හිටි තැනට එහා පැත්තෙ තමයි ශාන්ත ආනා මිශ්‍ර පාසල.මං අම්මගෙ අතේ එල්ලිලා නමෝවිත්තියෙන් පාසලට ගිය දවසෙ ඉස්සෙල්ලාම ගියේ පල්ලියෙ පූජාවට. පූජාවට යන්ඩ ඉස්සරින් අම්මා මගෙ අතේ “චොක්ලට්” එකක් තැබුවා. පූජාව ඉවරවෙනකම් හිටියා. මෙන්න! චොකලට් එක අතේම දියවෙලා. මාත් ඉතින් අඬන්න පටන් ගත්තා. මම්මා ඉක්මනට මගේ අත හෝදවලා “පුතා අඬන්න එපා. ඉස්කෝලෙ ඇරුණහම අලුත් එකක් අරන් දෙන්නම් කියලා සැනසුවා.හිට්ලර් කියන යුදකාමී පාලකයා ලෝකය අල්ලන්න කරන සටන ගැන මුළු මහත් ශ්‍රී ලාංකීය වැසියාම හිටියෙ තරහින්. අමනාපයෙන්. බ්‍රිතාන්‍යයට යටත් රාජ්ජයක් වශයෙන් අපේ රටේ මෙහෙම බරපතළ ආකල්පයක් තිබුණේ අපේ පප්පා ‘හිට්ලර්’ ගැන මහත් බලාපොරොත්තු තැබූ ඔහුගේ ජයග්‍රහණය ප්‍රාර්ථනා කළ මිනිහෙක්.මම්මා පප්පා හිට්ලර්ට කත්ඇදීම ගැන මුකුත්ම නොකීවත් එයත් හිටියෙ හිට්ලර් පැරැදේවි මියයාවි කියන හැඟීමෙන් බව පසු කාලයක අපට තේරුණා. අපේ පප්පාගේ ජර්මන්වාදී බව නිසාමදෝ දෛවෝපගතව අපේ පවුලේ ගෑනු ළමයි දෙන්නෙක් පසුකාලීනව දීග ගියේ ජර්මන් ජාතිකයන් එක්ක. ඒ අනුව මල්ලිලා දෙන්නෙකුත් ජර්මන් ගැහැනු කසාද බැඳගත්තා. මම්මගෙත් තාත්තගෙත් ආශිර්වාදය මේවාට ලැබුණා.අපෙ මම්මාට සුවිශේෂ අතීන්ද්‍රීය ශක්තියක් තිබුණා. එය අපේ ඇස, කන, නාසය, දිව, ශරීරය යන පංචේන්ද්‍රිය ඉක්මවා ගිය එකක්. අනාගතයේ සිදුවන යම් ආපදාවක් කලින්ම දැනගන්න නුවණක් ඇයට තිබුණා. ඒක කොහෙන් ආපු දෙයක්ද කියලා හිතන්න බෑ. මට මතකයි (47 –48) තලවිල ශාන්ත අන්තෝනි පල්ලියට කණ්ඩායමක් එක්ක ගිය වෙලාවෙ අපි කූඩාරම් ගහලා ඉන්නකොට එකපාරටම අම්මා කිව්වා “අපි මෙතැනින් වහාම ඉවත් වෙන්න ඕනෑ. තව ටිකකින් මෙතැන ගිනි ගන්නවා” කියලා.අපෙ මාමලා බාප්පලා ඉතින්! පැදුරු පෙට්ටි කරගහන් කූඩාරම් ගලවාගෙන නොයෙක් අමනාප බස් කියමින් ඒවා නැවත කරගහන ආවෙ. අපි එතැනින් ඉවත් වෙලා පූජා භූමියෙ වෙනත් තැනකට ගිහින් පැය කාලක්වත් ගියේ නෑ. පුදුමයි! එතැන ගිනිජාලාවක් මතුවුණා. කූඩාරම් කීපයක් පිච්චුණා. මේ අතීන්ද්‍රිය හැකියාව අම්මට කොහොමද ආවෙ. ඒක හොයන්න ශක්තියක් අපට තිබුණෙම නෑ. තව අපේ ගෙවල් ළඟ තිබුණු මහ ගසකට රාත්‍රියෙ දේවතා එළි එන බව ඇය නිතරම කීවා. ඒවා අපට පෙනුණේ නෑ. ඒත් ඇයට පෙනුණා.දැන් යුද්ධය ඉවරයි. ලෝකය සමාදාන වෙලා. 45දි අපි ආයිත් තීරණය කරනවා ඇවිත් මෝදර නැවත පදිංචි වෙන්න.අනේ, එනකොට ඒක බුද්ධාගමේ කියැවෙන අර තැන තැන මිනී කඳු ගොඩ ගැසී තිබුණු තුන් බියකින් වෙලී ගිය විශාලා මහනුවර වගෙයි. තැන තැන කන්ඩ බත් පිඬක් නොලැබ වැටී මියගිය බල්ලන් පූසන්ගේ ඇටකටු.ගෙවල්වල ප්ලාස්ටර් ගැලවිලා හැලිලා. වහළවල් බිමට පාත්වෙලා. ගෙවල් මිදුල් විනාශ වෙලා. 42 ඉඳන් අවුරුදු 3ක් පහුවෙලානෙ දැන් අප ඇවිත් ඉන්නෙ. ඒත් පුදුමය කියන්නෙ මේ මණ්ඩියේම එක ගෙයක තනියෙන් කටසැර ගැහැනියක් ජීවත්වෙලා තියෙනවා. කඩපිළක් නැතිව කන්ඩ බොන්ඩ දෙයක් ගන්නෙ නැතිව මේ ගෑනි ජීවත්වෙලා තියෙන්නෙ තවත් යන්ඩ එන්ඩ බැරි ආබාධිත පුද්ගලයෙකුත් එක්ක.ඉස්සරහ පොල් ගහෙන් ගෙඩි කඩාගෙන දෙල්ගහේ ගෙඩි තම්බාගෙන බොහෝ වෙලාවට කෑවේ කියලා අපෙ මම්මට කියලා තිබුණා. මම්මා ඒ දුක්විඳින මිනිස්සු ගැන යුද්ධය ගැන විලාප හඬ ගැන වෙඩි බෙහෙත් ගඳ ගැන අපව දැනුවත් කළේ එබඳු සිද්ධීන් ආශ්‍රයෙන්. අපේ මානව දයාව ඉන් වැඩුණා. එදා ඕලන්ද ඇළෙන් පාරුවලින් ඇවිත් නැවත අප වත්තල ඉඳලා මෝදරට එන්නෙ. ඒ කාලෙ කදිරාන පාලම නැහැනෙ.අපි කොච්චර ආවත් අනතුරු අඟවන ‘සයිරන්’ හඬ කොයි වෙලාවෙ ඇහෙයි ද කියලා සවන් දීගෙන තමයි ඉන්නෙ. මෝදරත් මට්ටක්කුලියත් අතර තිබෙන රාසමුණකන්ද ළඟ මා හිතන්නේ කෑම්ප් එකක් තිබුණා. අපෙ මම්මලා කීවා 1915 කාලෙ මිනීකන කාපිරි ලංකාවට ආ බව. මෙතැනදිත් කාපිරි හිටියා ද දන්නෙ නෑ. ඒකෙ වැඩකළ සොල්දාදුවො උන්ට නිදාගන්ඩ දෙන (මදුරු දැල්) ‘නෙට්’ හොරෙන් පන්නනවා. මං හිතන්නෙ ඒවයින් දෙකක් මුදලක් දීලා අරගෙනයි අපිත් ආවෙ. දැන් සාමාන්‍ය ජන ජීවිතය ගොඩනැඟෙමින් තිබෙන මොහොතෙ.ඊබට් සිල්වා බස් ඛ්.ර්‍ණ.ඛ් බස් ඇවිත් දුවනවා. මෝදර ශාන්ත ජෝන් පල්ලියට යාබද පාසල තමයි ඊළඟට මගේ තක්සලාව. මට මතකයි පිටරටින් මෙහි ඉන්න සිස්ටර්ලාට ‘කෝන් බීෆ්’ මිටි ගණන් එවන්නෙ. ඩී.ජේ.ඇන්තනී කියලා ඉතාම පරසිඳු පියතුමෙක් ඒ කාලෙ හිටියා. එතුමන්ගෙ සහෝදරිය තමයි මේකෙ ප්‍රධානම මව්තුමිය. ඒ කාලෙ කන්‍යා සොයුරියන් හිටියෙ සුදු අය. කළු අයත් අතරින් පතර හිටියා.ඒ අය මුහුණ සම්පූර්ණයෙන්ම ආවරණය වෙන්ඩ ඇන්දත් මං කොලුකමට එහි යන්නට බැරි තහනම් පැත්තකට ගියාම එකපාරට දැක්ක තට්ටය ගාපු කන්‍යා සොයුරියක්. බලනකොට එතුමිය විතරක් නොවේ අනිත් සොයුරියනුත් තට්ටය ගාලා. මං පුදුම වුණා. පස්සෙ මේ ගැන මම්මගෙන් විමසනකොට ඈ කිව්වෙ ඒ කන්‍යා සොයුරියො එහෙම තමයි. ඒ විතරක් නොවේ. ජීවිතේම මිනිසුන් අතරට නොඑන කාමෙල් නිකායෙ පූජක කොටසකුත් ඉන්නවා කියලා මම්මා එදා මට කියලා දුන්නා. ඇත්තටම ආගම පිළිබඳ බොහෝ කුහුල ඇති තැන් ගැඹුරු තැන් මම්මා මට කියා දුන්නා.අපි ආයෙත් මෝදර හොඳින් ජීවත්වෙමින් ඉන්නා කාලෙ අයියා රැලෙක්ස්ට ඕනෑ වුණා සෙමනේරියට ඇතුළු වෙලා පියතුමෙක් ලෙස පුහුණු වන්නට. මම්මා මේකට හරියට උදව් කළා. එයා ගෙදර ආවමත් විශේෂ සැලකිලි. ඇඳුම් සපත්තු එහෙම විශේෂයි.මේකට මට නම් ටිකක් ජුවල්. මම්මා කියනවා පුතේ ඉතින් අයියා සෙමනේරියට යනවනේ කියලා. මාත් ඉතින්! ඉවසුවා. සපරගමුවේ මම්මගේ ගම්පළාතෙන් මේ අතර කෙල්ලෙක් ආවා අපේ ගෙදර නවතින්ඩ. සුදුයි ලස්සනයි. හෙදියක් වශයෙන් පුහුණුවකට කොළඹට කිට්ටුව නවතින්න වූ නිසයි. ඒ වනවිට අයියා රැලෙක්ස් “සෙමනේරිය” දාලා ඒක හරියන්නෙ නෑ කියලා ගෙදර ඇවිත් තිබෙන වෙලාව. ෆාදර් අර්නස්ට් පෝරුතොට අයියත් එක්ක පුහුණු වුණේ. (වරක් පෝරුතොට පියතුමාට රැලෙක්ස් කියා තිබෙන්නේ ෆාදර් නරක ෆාදර් කෙනෙක් වෙනවට වඩා හොඳ ගිහියෙක් වෙන්ඩ මා උත්සාහ කරන බව) යැයි මම අසා ඇත්තෙමි.කොහොම හරි මම්මා අප දෙන්නාට කිවා උඹලා නෑයො, අනවශ්‍ය විදියට කතා අවශ්‍ය නෑ. ඒ නංගි ආපු රාජකාරිය කරගෙන යනකම් වැඩි ඇඟෑලුම්කම් ඕනෙ නෑ කියලා. මම්මගෙ මේ කීම මම නම් අකුරටම ඉටු කළා. ඒ කෙල්ලගෙ නම එලිසබෙත්. නම වගේම කෙල්ලත් ලස්සනයි. කොහොම හරි අයියා මෙයත් එක්ක යාළු වුණා. මම්මාට මේක ආරංචි වෙච්ච ගමන්ම කෙල්ලව නැවත ගමට යැව්වා.පස්සෙ කාලෙක එයා වෙනත් තැනක නැවතිලා නර්ස් කෙනෙක් වෙලා මේ ළඟකදි තමයි විශ්‍රාම ගත්තෙ. මම්මා වැඩියෙන්ම ආශා කළ දේශපාලනඥයා පිලිප් ගුණවර්ධන. මම්මට ලොකු දේශපාලනයක් තිබුණේ නෑ.ඒත් දේශපාලනය තුළ ගැහැනුන්ගේ ක්‍රියාකාරකම් ගැන ඇය උනන්දුවෙන් හිටියා. ඇය යූ.එන්.පී. කාරියක්. ඒත් විවියන් ගුණවර්ධන රතු හැට්ටයක් දාගෙන දවසක් සෙනඟ කට්ටියක් එක්ක යකඩ කටක්වත් නැතිව මහ හයියෙන් හඬ නඟා සටන් පාඨ කියමින් යනවා දුටු මම්මා ‘මේ නම් යකාගෙ ගැහැනියක්නෙ’ කියාගෙන හරිම සතුටින් බලා හිටියා මතකයි.ශාන්ත ජෝන් විදුහලින් පස්සෙ මං ගියේ මෝදර දලාසාල් විදුහලට. 47-52 දක්වා මං එහි ජ්‍යෙෂ්ඨ සහතික පත්‍ර විභාගය පාස් වෙනකම් ඉගෙන ගත්තා. පිට්ටනියෙ ක්‍රිකට් ගැහිල්ල, වැලිගොඩ දාන තැන්වල ගිහින් බලාගෙන ඉඳලා පාරුවල එල්ලිලා තරමක් දුර ගිහින් පීනලා එන එක මගේ පුරුද්ද. දවසක් එහෙම පාරුවෙ එල්ලිලා යනකොට මා ගැඹුරු තැනකට වැටිලා ගිලෙන්න ගියා.මගේ කෙණ්ඩ පෙරැළීම ඊට හේතුවයි. පීනන්ඩ බැරිවුණා. පාරුකාරයා මාව දැකලා අරගෙන වැල්ලට ගෙනැත් කනත් මිරිකලා “ආයිත් පාරුවෙ එල්ලුණොත් බලාගෙනයි. අපිත් උසාවි ගෙනියන්නද හදන්නෙ” කියලා ගියා. මේක මම්මටයි නැන්දටයි ආරංචි වුණාම ලැබුණා නේද සබ්බුව. පල්ලියෙ සන්ත්‍රිස්තියන්ගෙ රාජකාරි සීනුව ගහන එක සමහර දාට කරන්නේ මං. මම්මා ඒවට නම් හරිම කැමැතියි.ලඝුලේඛකයෙක් හැටියට රස්සාව කරන කාලේ ඉතාම ආකර්ෂණීය ලලනාවො මගෙ වටේ කැරකුණා.ඒත් මං ඒ අය දිහා බැලුවෙ නෑ. මං ඒ වෙලාවෙ හිතුවෙ මට බාල නංගිලා ඉන්දැද්දි මං කොහොමද බඳින්නෙ කියලයි. ඒත් දෛවය පුදුමාකාරයි. මට මගේ බිරිඳ හමුවුණේ ඒ අතරයි. සිරිමා ඉන්ද්‍රානි වික්‍රමසූරිය. මං චිත්‍රපට ලෝකයට එනකොට මං කසාද බැඳලත් ඉවරයි. මම්මලා මුල් කාලෙ තරමක විරුද්ධත්වයක් පළකළත් පසුකාලීනව ඒ විරෝධතා සමහන් වුණා.1959 දි සිරිසේන විමලවීරගේ ‘පුංචම්මා’ චිත්‍රපටයට මා සම්බන්ධ වන්නේ ආතර් යූ.අමරසේන නිසයි. ගම්පෙරළියේ බලදාස චරිතයත් මට ලැබුණා. අපේ මම්මලාට චිත්‍රපටවල මා දුටුවා කියන එක එතරම් ගණනක් නෑ ඒගොල්ල ඒකෙන් කොච්චර ඈතද කියනවා නම් රූප පෙට්ටියකින් මං ගහගන්න චිත්‍රපටයක් දැකලා මගෙ ආච්චි කියනවා “කොල්ලො මං උඹ තවත් එකෙක් එක්ක ගහගන්නවා දැක්කා.ඒවා හොඳ නෑ. නරක තැනකට වැදුණොත්.. කියලා පප්පා මා රඟපාන චිත්‍රපටයක එළියෙ කටවුට්වල මගෙ රූපෙ ගහලා තිබෙන නිසා බලලා. ඇවිත් කියනවා පුතේ, උඹගෙ රඟපෑම නම් මරු. හැබැයි! ඒ සින්දුවල හඬ හරියට ආවෙ නෑ.උඹ ගෙදරදි ඊට වඩා හොඳට සින්දු කියනවා නේද” කියලා. මං කීවා චිත්‍රපටවල පසුබිම් ගායකයො ඉන්නවනෙ පප්පේ. ඒ අයයි කියන්නෙ කියලා. පිස්සුද, ඒ අයට කියන්න දෙන්න එපා. උඹ කියපන්.. පප්පා කිව්වෙ එහෙමයි. සාමාන්‍යයෙන් ගෙදරදි මම්මගෙ ඉල්ලීමට මං සින්දු කියනවා. මට හොඳ හඬක් තියෙනවා කියලත් ඒ අය කියනවා. මා මෙම සිද්ධි කීවෙ ඒ අයගෙ සිනමාව පිළිබඳ දැනුම පෙන්වන්ටයි.මා සුගතපාල ද සිල්වා සමඟ කළ නාට්‍ය මොකවත් ඒ අය බලලා නෑ. චිත්‍රපටිත් එහෙමයි. ගාමිණී ෆොන්සේකා ගෙදර ආවහම මම්මා හැංගෙනවා. කතාකරන්ඩවත් එන්නෙ නෑ. අපෙ ආච්චි ‘නිව් ඔලිම්පියා’ එකේ ‘සෝන් ඔෆ් බර්නදෙත්’ නමැති චිත්‍රපටය විතරක් මාවත් එක්කරගෙන බලන්ඩ ගියා. ඒකෙ දේව මෑණියෝ පෙන්වන වෙලාවෙ ඇය බිම දණ නවා නමස්කාර කළා. මටත් එහෙම කරන්ඩ කීවා.ධීවර පසුබිමක් තියෙන තැනෙක උග්‍ර කතෝලික පවුලක් වුණත් ඒ අය ජීවත්වුණේ මස් මාංශ ගැනම එළවමින් නොවේ. පාස්කු කාලෙට එක්වරු රැකීම අපේ සිරිතක්. අපේ මම්මා පප්පා මෝදර ධීවර පසුබිමේ අය නිසා ඔවුන් අඩියක් ගහනවා. මා හිතන්නෙ ඒකෙ වරදක් නෑ.මගෙ සිනමා ජීවිතය ටිකින් ටික එකලු වෙද්දී මා අතිශය ජනප්‍රිය වුණා. සමහරුන් මට සිනමාවේ සිහින පෙම්වතා කීවා. තවත් සමහරුන් මා ඇවිදින හැටි හරි නැතැයි කීවා. විජය සිහින කුමරා වෙද්දී මා සිහින පෙම්වතා වුණා. රසික රසිකාවන් මා වටාත් රොද බැඳුණා. මම්මා ඒ වෙලාවෙ කීවෙ, “පුතේ මොනවා කළත් කමක් නෑ. ආත්මය රැකගෙන ගමන පලයන්” කියලයි.මගේ සිනමා ජීවිතයේ මගේ හොඳම ආදර්ශය තමයි ලෝරන්ස් ඔලීවියෝ. ලෝකෙ හොඳ නළුවන්ගේ චිත්‍රපට නාට්‍ය මා බැලුවෙ කියැවුවෙ ගාමිණී ෆොන්සේකාගේ මඟපෙන්වීම නිසයි. ඔහු මට කීවා බ්‍රිතාන්‍ය කවුන්සිලයේ මේ ගැන තොරතුරු තිබෙන බව. මා ඒ අනුව ගිහින් මගේ සිනමා දැනුම ලබාගත්තෙ. ලංකාවේ මා දුටු සුවිශේෂම නළුවා ලැඩී රණසිංහ. හැබැයි! ගාමිණී ෆොන්සේකා තරම් වීරයෙක් අපේ සිනමාවේ බිහිවුණෙත් නෑ. මගෙ මම්මාට මගේ දරුවන් බෙහෙවින්ම ආදරෙයි. ඇගෙන් බොහෝ දේ මගෙ දරුවො ඉගෙනගත්තා.මගෙ දුව තුෂාරා. ඈ සමාගම් අධ්‍යක්ෂවරියක්. මුදිත, තාරක, කපිල කියලා පුතුන් තිදෙනෙක් මට ඉන්නවා. මම්මා මහබාගේ ඉන්න නංගි ගාව ඉන්නා කාලෙ 92 දි පමණ හදිසියෙම අසනීප වෙලා කොළඹ ආසිරි රෝහලට ඇතුළු කළා. අපෙ මම්මා තමන්ගෙ අමාරුකම් කවරදාවත් පෙන්වන්ඩ කැමැති ගැහැනියක් නොවේ. සියල්ල තමන්ටම කරගන්න පුළුවන් කියන අදහස ඇය තුළ මරණ මංචකය දක්වාම තිබුණා.ඇත්තටම ඒක සුබවාදීව හිතන අයගේ ක්‍රමය. “අනෙක් අයට කිසිම කරදරයක් නොවී මට මිය යන්ඩ ඕනෑ” එහෙම තමයි මම්මා හැමදාම ප්‍රාර්ථනා කළේ. මම්මා අසනීප වෙලා ඉස්පිරිතාලෙට ගෙන ගිය බව - ආරංචි වෙන වෙලාවෙ මගෙ කකුලක් ඔපරේෂන් කරලා යම්තම් කොර ගගහා ඇවිදින කාලෙ. මගෙ රත්තරං අම්මා බලන්ඩ මං බස්තමත් අරන් පඩිපේළි නැඟ නැඟ ආසිරි රෝහලේ ඒ වාට්ටුවට ආවා.මම්මාට වගේම මටත් අපහසු බව තේරුම් ගත් එක්තරා හෙදියක් මට අම්මාගේ ඇඳ ළඟ වාඩිවෙන්ඩ පුටුවක් දුන්නා. මම්මා මා දිහා ඇස් ඇරලවත් බැලුවෙ නෑ. “කවුද බොල මේ බස්තමක් අරගෙන” යම්තම් ඇස් ඇරෙන විට මගේ ඡායාව දැකලා ඇය එහෙම කීවා මතකයි. ඒ වෙලාවෙ මම්මා සනීප වෙලා ගෙදර ආවා. සිතේ ශක්තිය නිසා ඈ ජීවත්ව සිටියා මිසක ඒ ශරීරය මරණයත් සමඟ ලොකු ගැටුමකයි හිටියෙ. මම්මා සනීපවෙලා හිටි ඒ දවස් ටිකේ වුණත් මම්මා මාව හඳුනාගත්තෙ නැති බව පිළිගත්තෙම නෑ. ඇය කීවෙ මා රෝහලේදි හඳුනාගත් බවමයි. ඒ මම්මගෙ හැටි.අපේ මම්මගෙ අන්තිම දවස් හරිම ශෝචනීයයි. ඇයට කතාකිරීමටත් බැරි තත්ත්වයක් ආවා. අපට මොතරම් දේ කියා දුන්නු මම්මාද අද මේ කතා නොකැර බලා ඉන්නෙ... මට එහෙම හිතුණා. අම්මා අපව අත්හැරලා ගිය වෙලාවෙ මට මේ ලෝකෙ මොන තරම් අස්ථිර ද? මව් සෙනෙහසත් එහෙම දෙයක් නේද කියලා හිතුණා.අපෙ මම්මා ගාමිණීටත් ගාමිණීගේ අම්මා මටත් බොහොම ආදරෙයි. ගාමිණී සමඟ සිදුවන දේවල් චිත්‍රපට ලෝකයේ සිදුවන දේවල් මං මම්මත් එක්ක ඇවිත් කියනවා. ඇය මේවාට හරියට සතුටු වෙනවා. සිද්ධියක් දෙකක් කියන්නම්. ගාමිණීට ඕනෑම විෂයයක් ගැන පුදුම විදියට කතා කළ හැති කෙනෙක්. දවසක් අපේ ප්‍රසිද්ධ චිත්‍රපට නිෂ්පාදකයෙක් බුලත් පිටරට යවන වෙළෙඳාමක් පටන් ගත්තා.නමෝ විත්තියෙන් අරඹන මේ වෙළෙඳාම ආරම්භ කරන උත්සවයේ ප්‍රධාන අමුත්තා ලෙස ගාමිණීට ආරාධනා ලැබුණෙ. ගාමිණියි මායි ගියෙ එකට. මං කීවා “අද තමයි ඔයා නාන්නෙ. බුලත් ගැන දීර්ඝව කතා කරන්ට පුළුවන් කාටද? කියලා. පුදුමේ කියන්නෙ මේ මනුස්සයා එදා කතාව පටන්ගත්තෙම මෙහෙම කියාගෙන. “කතාවටත් කියනවා අපි බත බුලතින් සංග්‍රහ කරලා තමයි කෙනෙක් පිළිගන්නෙ කියලා.ඒ නිසා බුලත් කියන්නෙ අපේ සංස්කෘතියෙ මුල්ම අංගයක්. මේ විදියට කතාකරගෙන කතාකරගෙන යනවා. සද්ධර්මාලංකාරයෙන්, පූජාවලියෙන් හා වෙනත් ප්‍රාචීන සාහිත්‍යයෙන් උපුටනයන් පවා ගත්තා. මං ගෙදර ඇවිත් මම්මාට කිය කියා ඒ පොත් පෙරළලාත් බැලුවා. කොහේ තියනවද දන්නෙ නෑ. ඒත් නෑයි කියන්ඩත් බෑ. මේවා අභිනය දාලා පෙන්වමින් කියනකොට මම්මාට හරිම හිනා. සිනමා ක්‍ෂේත්‍රයේ මං ලොකු ලනුකාරයෙක් කියලා ප්‍රසිද්ධයි. ඩී.ආර්.ලොක්කා මං නිදාගන්න කාමරේමයි නිදාගන්නෙ එක්තරා චිත්‍රපටයක ෂූටිං වලදි.එයාගේ ඇඳ තිබුණෙ මගෙ ඇඳට කිට්ටුව. එයා සීනි සහිත කෑම කාලා ඒ හරියේ රාත්‍රියට හැමදාම කුහුඹි පිරිලා. මේ ගැන කීවාම ඩී.ආර්ට යකා නඟිනවා. දවසක් මං හිතුවා හොඳ වැඩක් කරන්න. සාමාන්‍යයෙන් උදයේ 5.30 විතර වෙනකොට තමයි ෂූටිං යන්ඩ අපව ඇහැරවන්නෙ. මං ෂූටිං තිබෙන දවසක උදේ 3ට විතර අවදි වෙලා හොඳට ඇඳගත්තා. සපත්තුත් දැම්මා.අන්න ෂූටිංවලට කතාකරනවා යන්ඩ නැගිටපං... මං ඩී.ආර්.ට කීවා. ඩී.ආර්. නිදිගැට කඩලා ඇඳෙන් පැනලා දැන් හනික ඇඳ ගන්නවා. මිනිහා නිකමට වගේ වෙලාව බැලුවෙ ඇඳගෙන ඉවරවෙලයි. වෙලාව තවමත් උදයේ 3.30යි. ඈ මිනිහෝ... බොරුවක් නේද කළේ.. කියාගෙන මිනිහා පිහියක් අමෝරාගෙන මා පස්සෙන් පැන්නුවා. මං රෙස්ට් හවුස් එකේ ඉඳන් හැතැප්මක් දෙකක් දුවලයි බේරුණේ.මේ වගේ රසවත් සිද්ධි මං මම්මාට කීවාම මම්මා වෙලාවකට කම්පා වෙනවා. තවත් වෙලාවකට සතුටු වෙනවා. ඇය මහ හයියෙන් හිනාවෙනවා බලන්ඩ මං ආසයි.ඒත් එහෙම හිනාවෙන මම්මා කතාකරගන්ඩත් බැරිව ඇඳක ගුලිගැහිලා හිටි දවස මගේ හිත තවමත් පාරනවා. මම්මා මේ ලෝකෙ මහ දුකක් වින්දෙ – අපව හොඳ මිනිසුන් කරන්ඩ. මට දැන් අවුරුදු 74ක්. ඒත් මම්මා පිළිබඳ මගේ මතකය තවමත් එහෙමමයි. ඒ මවගේ ප්‍රබල සෙනෙහස නිසාම වෙන්ඩ ඕනෑ.උපාලි සමරසිංහඡායා - ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=as1103067</link>
    <topic>මංජු ගැන දැනට නොහිතා ඉන්න</topic>
    <author/>
    <content>මංජු ගැන දැනට නොහිතා ඉන්නමෙතෙක් කතාවචාමික සෙනෙවිරත්න ශ්‍රී ලංකා නාවික හමුදාවට බැඳී පසුව පුහුණුවක් සඳහා ඉන්දියාවට යයි. එහිදී ඉන්දියානු ජාතික, හින්දු ආගමික මංජේශ්වරී නම් විශ්ව විද්‍යාල ශිෂ්‍යාවකට ඔහු ආදරය කරන්නට පටන් ගනී. චාමික සෙනෙවිරත්නට හමුදා නීති අනුව විදේශික තරුණියක හා විවාහ වීම තහනම් ය. එහෙත් දෙපසම ඥාතීන්ට නොදන්වා කතෝලික දේවස්ථානයකදී චාමික හා මංජේශ්වරී විවාහ දිවියට එළැඹෙති. මේ බව දැනගන්නා මංජේශ්වරීගේ ඥාතීහු පොලිසියට පැමිණිලි කරති.අද එතැන් සිට.”සෙනෙවිරත්න සතියක්ම නිවාඩු දැම්ම නේද?””ඔව්..””නිවාඩු ඉල්ලුම් පත්‍රයෙ නම් තිබුණෙ අම්මා වන්දනා නඩයක් එක්ක ඉන්දියාවට එනව. ඈ හමුවෙන්න යන්න ඕනිය කියල නේද?””ඔව්””අම්ම ආවද?””ඔව්””බොරු නේද කියන්නෙ””නෑ ඇත්ත. අම්ම ආව“”ඇයි මේ තරම් හොඳ නිලධාරියෙක් බොරු කියන්නෙ””....””දින දෙකකට කලින් පොලිසියෙදි මුකුත් ප්‍රශ්නයක් ඇතිවුණාද?”අන්දුන් කුන්දුන් වූ මම පිළිතුරක් නොදී මොහොතක් බලා සිටියෙමි.”ඇත්ත කියන්න. තමන් නිවාඩු ගත්තෙ විවාහ වෙන්න. ඒක අසම්මත විවාහයක්. ඒක නිසා පොලිසි යන්න වුණා””....””තමා දැන් ඉන්නෙ විදේශ තරුණියක් හා විවාහ වීම නිසා හමුදා නීති කඩකරලා. තමාට දැන් නාවික හමුදා අධිකරණය ඉදිරියට යන්න වෙනවා. දන්නවද?”රාම් මෝහන් දිගින් දිගටම ප්‍රශ්න කරගෙන යයි. ගාම්භීර බව හැරුණු විට ඔහු තුළ තරහ ආවේගයක් හෝ නුරුස්සනසුළු බවක් පෙනෙන්නට නැත. ඔහුගේ සන්සුන් ඉරියව් මා පුදුමයට පත්කළේය.”තමා හමුදා නීති ගැන දන්නව නේද?””ඔව්””විදේශ තරුණියක් හා විවාහවීම තහනම් බවත් දන්නව නේද?””ඔව්””එහෙනම් ඇයි මෙහෙම දෙයක් කළේ?””මං ඒ තරුණියට හුඟක් ආදරෙයි””තමා ඉන්දියාවට ආවෙ නාවික හමුදා පුහුණුවකට මිසක් විවාහයක් බලාපොරොත්තුව නෙවෙයි නේද?”ඒ ප්‍රශ්නයට ද මා ළඟ පිළිතුරු නැත. මම බොහෝ දුර කල්පනා කළෙමි. ලංකාවේ මෙවැනි නීතියක් නැති බව පැවසීමට මම අමාරුවෙන් වචන ගලපා ගතිමි.”මොනවා”ඔහු ප්‍රථම වරට කුපිත වූ බවක් පෙන්වීය.”පොදුරාජ්‍ය මණ්ඩලයට අයත් හැම රටකම වගේ තියෙන්නෙ බ්‍රිතාන්‍ය යුද්ධ නීතිය. ඒක ලංකාවෙ කියල වෙනස් වෙන්න බැහැ””ලංකාවෙ දැනුත් ඉන්නව, ඉස්සරත් හිටිය විදේශ කාන්තාවන් බැඳපු අය””ඒක වෙන්න බෑ”එසේ කියමින් ඔහු කල්පනාවට වැටිණ. කලාතුරකින් හෝ තමාට වැරදුණාවත් දැයි ඔහු සිතන්නට අත. සමහරවිට ශ්‍රී ලංකාව මේ යුද්ධ නීති වෙනස් කරගෙන වත්ද? ඔහු සිතන්නට ඇත.”ඒත් මෙහේ නීතිය වෙනස්. පුහුණුව ආරම්භයෙදිත් අපි ඒ බව ඔබ හැමට දනුම් දුන්නා. මතක ඇතිනෙ””ඔව්..””දැන් තමා යුද්ධ නීතිය අනුව වැරැදිකරු වුණොත් මොකද කරන්න යන්නෙ”මං පුහුණුවෙන් අස්වෙලා මෙහේ නවතිනව“”හැබැයි තමන්ට කළ වියදම් ලංකා නාවික හමුදාවට ගෙවන්න වේවි”දරාගත නොහැකි ප්‍රශ්න වැලකි. නැති බැරිකම නිසා හමුදාවට බැඳුණු මා මේ වියදම් කෙසේ දරන්නද?”ඇත්ත කියන්න තමන් අතින් ඒ දැරිවිට වරදක් සිද්ධ වුණාද?”අපි විවාහක අඹුසැමි යුවළක් වශයෙන් මධුසමය ගතකළ බව සත්‍යයකි. එපමණකින් මම මගේ බිරිය අනාථකර දමා පලායන්නට තරම් මුග්ධයෙක් නොවේ. විවාහයට ප්‍රථමයෙන් මා අතින් ඇයට කිසිදු වරදක් සිදුව නැත. එසේ කළ බොහෝ සිවිල් පුද්ගලයන් ඒ තරුණිය අනාථ කර පලා යෑම බොහෝවිට සිදුවන්නකි. එවන් හමුදා නිලධාරීන් ද නැතුවා නොවේ.ඉන්දියන් හමුදාවේ මෙන්ම ශ්‍රී ලංකා හමුදාවේ ද එවන් අය සිටි බව මට මතකය. එවන් අවස්ථාවලදී බොහෝ තරුණියන් සියදිවි නසා ගත්තේ සමාජයට මුහුණදීමට නොහැකි වූ බැවිනි. මෙය මටවත්, මංජේශ්වරීටවත් අදාළ නොවේ. මා අතින් මගේ බිරියට වරදක් සිදුවන්නේ කෙසේද? කලින් වරදක් සිදුවූයේ වුවද දැන් ඈ මගේ බිරියය. රාම් මෝහන් ගේ මෝඩ ප්‍රශ්නයට මගෙන් පිළිතුරු නැත. මම පිළිතුරු නොමැතිව නිහඬව බලා සිටියෙමි.”මං මේ තරම් ප්‍රශ්න අහන්නෙ තමා වරදකරු කරන්න හිතාගෙන නොවේ. කිසියම් හේතුවක් හෝ හොයාගෙන තමා වරදින් නිදහස් කරන්නයි.”මංජේශ්වරී තමාගේ ඥාතියෙක් බව රාම් මෝහන් පවසද්දී මා උඩ ගොස් බිම වැටුණාක් මෙන් විය.”මං දන්නව මංජේශ්වරී එඩිතර කෙල්ලක්. මං දන්නව ඒ කෙල්ල මේකෙන් සැලෙන්නෙ නෑ. දැන් ඈට වෙන විවාහයක් කරගන්නත් බෑ. හොඳ සැමියෙක් ඉන්දෙද්දි ඒ කෙල්ලගෙ අනාගතය විනාශ කරන්න මං කැමැති නැහැ”එදින පරීක්ෂණ එතැනින් නිමවිය.”හෙට ආයෙත් අපට හමුවෙන්න වෙනවා”ඔහු මා පිටත්කර එවූයේ එසේ කියමිනි.යුද අධිකරණයක් වැනි ඒ පරීක්ෂණයට යළි මා කැඳවනු ලැබීය. එම අවස්ථාවට පැමිණ සිටියේ රාම් මෝහන් පමණක් නොවේ. ඔහුට වඩා ඉහළ නිලධාරියකු වූ හසන් ද පැමිණ සිටියේය. ඔහු මුස්ලිම් ජාතිකයෙකි. කිසිදු නෑ සබඳකමක් නැති ඔහු මා වෙනුවෙන් කුමක් කරත්දැයි යන සැකය මා තුළ ඇතිවෙමින් තිබිණ.ඥාතීත්වය පසෙකින් තැබූව ද රාම් මෝහන් මනුෂ්‍යත්වය අගය කරන මානවහිතවාදී මිනිසෙකි. රාම් මෝහන් ඉදිරියේ ඔහු කොතෙක් ප්‍රශ්න කළද මට බියක් ඇති නොවීය. එහෙත් හසන් අඩි හයක් පමණ උස දැවැන්ත පුද්ගලයෙකි.මුහුණේ ඇත්තේ ගාම්භීරත්වයටත් වඩා නපුරු පෙනුමකි. නිල ඇඳුම ඇඳ තොප්පිය ද හිස පැලඳ සිටි ඔහුගේ ඒ දැවැන්ත පෙනුමට මා තුළ කිසියම් බියක් ඇති කළේය. ඔහු මට ඉඳ ගන්නට කීවේ නැත. අපගේ විවාහ මංගල සාදයට පැමිණි සියලු දෙනාම මෙහි කැඳවා ඇති බව මට පසුව දැකගන්නට ලැබිණ.”අපි මොකද කියන්නෙ”දයාසිරි මා අසලට පැමිණ රහසින් ඇසුවේය.”ඇත්ත කියපල්ලා. උඹල හැමෝම එකම උත්තරය දීපල්ල”මා සිංහල බසින් කී වචන විනිසුරුවන්ට තේරුම් ගියේ නැත. මොහොතකට පසු දයාසිරි හා උදය කුමාර ඇතුළු නවදෙනාම වෙන වෙනම ගෙන්වා ප්‍රශ්න කරනු ලැබීය.ඔවුන් සියලු දෙනාම ප්‍රශ්නවලට පිළිතුරු දී පිටව ගිය පසු හසන්ගෙන් මට යාබද කාමරයට කැඳවීමක් ලැබිණ.”ඔබ කසාද බැන්ද බව මේ හැමදෙනාම කියනව. දැන් ඔබත් ඒක පිළිගන්නවද?”ඔහු ගාම්භීර ලෙස මගෙන් ඇසුවේය.”ඔව්””ඉන්දියාවෙ නීතියට මේක පටහැනියි. ඒත් ශ්‍රී ලංකා නීතියෙන් අවසර ලැබෙනවද කියල හොයල බලන්න වෙනවා”මගේ සගයන් ප්‍රශ්න කිරීම සඳහා කැඳවනු ලැබුවේ මා කිසියම් රඟපෑමක් කළාදැයි ඔවුන්ට ඒත්තු ගොස් තිබූ නිසාද? එසේ නොවේ නම් සත්‍යය පැහැදිලි කරගැනීම සඳහාද? මට මේ හැමදෙයක්ම පෙනුණේ විහිළුවක්ලෙසිනි. හසන් කළ පරීක්ෂණය අවසන් වූ පසු රාම් මෝහන් ද එතනට පැමිණියේය. පුටුවක් ඇදගෙන වාඩි වූ ඔහු වෙත පෙරදිනයේ පැවැති මානවහිතවාදී සන්සුන් බැල්ම එසේම පැවතිණ.”දැන් ඔබට පුළුවන් විවාහයට අවසර ඉල්ලල ඉන්දීය නාවික හමුදා මූලස්ථානයට ලියුමක් ලියන්න. ඒත් දැන් ඔබ විවාහ වෙලා. අවසර ඉල්ලීම ප්‍රමාදයි. මානුෂික හේතූන් මත අපි ශ්‍රී ලංකාව එක්ක සාකච්ඡා කරල බලන්නම්. කොයිදේ කළත් නිවැරැදිව පුහුණුව අවසන් කරන්න වෙනව“හසන් මා වෙත ඒ ඉල්ලීම ඉදිරිපත් කළේ තමන් අසල වාඩිවී සිටින රාම් මෝහන් සාක්කිකරුවකු ලෙස සලකමින් යැයි මට සිතිණ.”අවසර පතා එවන ලිපිය මාසයක් ඇතුළත අපට ලැබෙන්න සලස්වන්න.”එසේ කියමින් හසන් නැඟිට යන්නට ගියේය.”මේක බරපතළ ක්‍රියාවක්. හසන් දරුණු තීරණයක් ගත්තෙ නැත්තෙ මගේ ඉල්ලීම නිසා. දැන් ඔය සේරම අමතක කරල නිවැරැදි ලෙස පුහුණුවෙ වැඩ ටික කරගන්න බලන්න. මට මතකයි සෙනෙවිරත්න විභාගවලින් හොඳට ලකුණු අරගෙන තිබුණා. ඒ වගේම ශිල්පීය කාර්යභාරයෙත් කැපී පෙනෙන හොඳ ලක්ෂණ පෙනෙන්න තියෙනවා. අනාගතය නැති නාස්ති කරගන්න එපා. වැඩ අතපසු කරල”උන් තැනින් නැඟිට ගත් ඔහු මගේ පිටට තට්ටු කරමින් කීවේය.”මම මංජේශ්වරී ගැන තොරතුරක් දැනගන්නෙ කොහොමද?”මම සැක සිතින් ඇසුවෙමි.”මංජේශ්වරී හොඳින් ඉන්නවා. ඒ ගැන කලබල වෙන්න එපා. පුළුවන් නම් දැන් මංජේශ්වරී හොයන්නෙ නැතුව, ඈ ගැන හිතන්නෙ නැතුව ඉන්න. දුරදිග නොබල වැඩකරපු එක මහ මෝඩකමක් බව දැන්වත් හිතට ගන්න””මංජේශ්වරී කොහෙද ඉන්නෙ””ඉන්න තැන දැනගත්තෙ නැතුවට කමක් නෑ. දැන් විවාහයක් සිදු නොවූ විදියට අමතක කරල ඉන්න. අවසර ගත්තට පස්සෙ ඉතිරි ටික බලමු”චෝදනාවෙන් නිදහස් නොවූවද මා දඬුවමකට යටත් නොවී බේරුණේ මොකක්දෝ පෙර වාසනාවකට යැයි මට සිතින. හමුදා නිලධාරීන්ගේ අණසක යටතේ මා දැන් තනිකඩයෙකි. එහෙත් මංජේශ්වරී නොදැක සිටීමේ අපහසුව ඔවුන්ට නොදැනේ. උපක්‍රමශීලීව ඈ මගෙන් අයින් කළේ ඇගේ නෑසියන්මය. කෝවිලට ගොස් යළි ඈ කාට හෝ විවාහ කරදීමට ඔවුන් සිතනවා විය හැක.එහෙත් මංජේශ්වරී පහසුවෙන් ඒ කිසිවකට නැමෙන ගැහැනියක නොවේ. අප ස්ථිරසාර ජීවිතයකට අත්තිවාරම දැම්මේ ඇගේම උවමනාවටය. එහෙත් විවාහයෙන් පසු ඇතිවන තත්ත්වය ගැන අප දෙදෙනාම සිතුවේ නැත. මගේ අධ්‍යාපනය, ඇගේ අධ්‍යාපනය ඉඳුම් හිටුම් මේ ආදී වශයෙන් අපට සිතන්නට බොහෝ දේ තිබුණි. දෙමවුපියන්ගේ හිත් රිදවීම එක් අතකින් මහා පාපයකි. දැන් අපි ඒ පාපයට උරදී සිටිමු.මා ආපසු නවාතැනට එනවිට උදය කුමාර දයාසිරි හා තවත් කිහිපදෙනෙක් සිටියේ කිසියම් සැකයකිනි.”උඹ යුද අධිකරණයට ගෙනිච්චා හා සමානයි”උදය කුමාර කීවේ පසුතැවිල්ලක සේයාවකිනි.”උඹ විතරක් ගියානං මොකද අපටත් සාක්කි දෙන්න වුණානෙ”දයාසිරි කීවේ අප්‍රසාද මුඛයෙනි.”තව ටිකෙන් චාමික එක්ක අපටත් හිරේ යන්න වෙනවා”හැමදෙනාම කතා කළේ තම තමන් සීතල යුද්ධයකට මුහුණ දුන්නාක මෙනි.”චාමික දැන් නාවික හමුදාව ඇතුළෙ වීරයෙක් වෙලා”ඒ කීවේ අපේ ඉන්දීය සගයෙකි. මේ කතා සියල්ලම අසමින් මා සිටියේ වේදනාවෙන් හා පසුතැවිල්ලෙනි. මට තනිවන්නට අවශ්‍ය වුවද ඔවුන් කිහිපදෙනෙක්ම මගේ වේදනාව බෙදා ගන්නට මෙන් මා සමඟම සිටියෝය.”හසනුයි, රාම් මෝහනුයි මොනව කීවත් මට මංජේශ්වරී හොයාගන්න ඕනෑ””වේදනාවට බරවූ සිතුවිලි මම මුවින් පිට කළෙමි.දහවල් කෑම පැය වනතුරුම අපි එකිනෙකා අතර අදහස් හුවමාරු කර ගතිමු.දහවල් වන විට ආරංචිය හැමතැනම පැතිර ගොස් තිබුණි. කෑම මේසයේදී බොහෝදෙනා මා දෙස බැලුවේ අමුතුම විදියකටය. ආරංචියේ ද විවිධ පැතිකඩවල් තිබුණි.සමහරු මා තරුණියක් අනාථ කර ඇති බව පැවසූහ. මා ආපසු තම රටට යවන බව තවත් කෙනෙකුගේ අදහස විය.පුහුණුවකට පැමිණ කෙල්ලන් පස්සේ ගිය මා ගැහැනු සොඬෙකි. අයෙක් තම රටේ ගැහැනු සංහතියටම බැණ වැදුණෝය.”අපේ රටේ කොල්ලො නැතිවද මේ ගෑනි සිංහලයකුට වහ වැටුණෙ””තව ලස්සන මිනිහෙක් නම් කමක් නෑ””කලින් නළුවෙකුට නේද බහදීල තිබුණෙ””ගෑනුන්ගෙ හැටහතර මායම්”සමහරුන්ට මා වරදකරවෙකි. තවත් අයට මංජේශ්වරී වැරදිකාරියකි.* * *”ඔය සේරම වුණේ පල්ලි ගිහින් බැන්ද හින්ද”චින්තා හමුවන්නට ගිය එක් අවස්ථාවකදී චින්තාගේ මිතුරිය ලක්ෂ්මී පැවසුවාය.”දෙවියො කෝපවෙලා. ඕව සෙල්ලම් වැඩ නෙවේ. කෝවිලට ගිහින් වැඳුම් පිදුම් කරන මංජු පල්ලියට එක්ක ගියේ මොකටද හැබෑට. තව ඉස්සරහට බලන්න වෙනදේ”ලක්ෂ්මී දිගින් දිගටම ගතු කියන්නට වූවාය.”තවත් මොනව වෙන්නද? මේ වෙච්චි දේ මදැයි. මම මටම කියාගතිමි.චින්තා කිසිත් නොදොඩා බලා සිටියාය. දැන් සම්පූර්ණයෙන්ම වරදකාරිය වී සිටින්නේ චින්තාය. මගේ සිත කීරි ගැසී යන්නාක් මෙන් දැනිණ. නංගී ගොළු දැරියකව ඉපදුණේ දේව කෝපයක් නිසා බව අම්මා තවමත් විශ්වාස කරන්නීය.නංගී ඉපදුණු වහාම අම්මා පොල් ගසක් බැඳ එහි පොල්වලින් කිරි අම්මලාගේ දානයක් දෙන බවට බාරවී තිබුණි.එහෙත් නංගී බහතෝරන විය වනතුරුම අම්මාට ඒ බාරය ඔප්පු කරන්නට නොහැකි විය. අම්මා නොදැනුවත්වම තාත්තා ගස් බැඳි ගහේ පොල් කඩා අනික් ගස්වල පොල් සමඟ විකුණා තිබුණි. ඒ බව දැනගත් අම්මා විලාප දුන්නාය.”ඔය බාරහාර හරියට ඔප්පු නොකර කෙල්ලට මොකවත් වුණොත් ඔන්න මම නැහැ”මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=as1103068</link>
    <topic>මිනිත්තුවක කතාවක්</topic>
    <author>මාකොළ ගාමිණී චන්ද්‍රසේන</author>
    <content>මිනිත්තුවක කතාවක්සමීප හිතවත්කම් පවත්වන මිතුරකු දැඩි ලෙස රෝගාතුර වී නිවසේ රැඳී කල් ගෙවන බව ඇසූ තවත් හිතවතෙක්, දිනක් ඔහු බැලීමට යෑමට සිතාගෙන මඟට බැස්සේ ය. රෝගී මිතුරාගේ නිවස කරා යා යුතු වූයේ, මඩ ගොහොරුවක් වූ බෙහෙවින් ලිස්සන සුළු මාවතක් ඔස්සේ පයින්ම ය. මහත් වෙහෙසක් දරා පැය කීපයක් ගත කිරීමෙන් පසු එකී නිවෙස වෙත ළඟා වූ අප හිතවතා තමා මුහුණ පෑ දුෂ්කර ගමන පිළිබඳ ව රෝගී මිතුරා සමඟ පවසන්නට වූයේ මෙලෙසිනි.“පුදුම කරදරයකට තමයි, මං මුහුණ දුන්නේ... කොහොම හරි ඔබව බලන්න ඕන නිසා ම ආවා මිසක්, මේක නං කෙනකුට, යන්න එන්න පුළුවන් පාරක් නෙවෙයි...! එකම මඩ ගොඩක්... ඒ මදිවට හරියට ලිස්සනවා...”ඔහු තමා අත් දුටු දේ විස්තර කරන්නට පටන් ගත්තේ ය.“කොටින් ම... අඩියක් ඉස්සරහට තියෙන කොට අඩි දෙකක් පස්සට ඇදෙනවා...”ඒ ඇසූ රෝගී මිතුරා විශ්වයට පත්ව, තම හිතවතා දෙස බලමින්” පොඩ්ඩක් ඉන්න... පොඩ්ඩක් ඉන්න...” කියමින් මෙසේ ප්‍රශ්න කරන්නට විය.“අඩියක් ඉස්සරහට තියෙන කොට - අඩි දෙකක් පස්සට ඇදෙනවා නං, ඔහේ කොහෙමද අපේ ගෙදරට ආවේ... එහෙනම්...”“මමත් ඉතිං අත ඇරියෙ නෑ... බැරිම තැන මං මේ ගෙදරට පිටුපාල අඩිය තියන්න පටන්ගත්තා...!”ඉහින් කණින් ඩහදිය පෙරමින් සිටි ඔහුගේ ජයග්‍රාහී පිළිතුර විය.මාකොළ ගාමිණී චන්ද්‍රසේනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=as11030610</link>
    <topic>මහත්තයා හමුවුණේ මගේ වාසනාවට</topic>
    <author>ටෙක්ලා පද්මිණී කාරියවසම්</author>
    <content>මහත්තයා හමුවුණේ මගේ වාසනාවට“නංගිට පුතාලා දෙන්නෙක් ඉන්නවා. එයාලා ඉස්කෝලෙ මහත්තුරු. නංගිගේ පුතාලා දෙන්න ගේ ළමයින් එක්ක සෙල්ලම් කර කර ඉන්න එක හරිම සතුටක්. ඒත් ඉතිං මගේ ජීවිතේටත් මොනවා හරි එකතු කරගන්න එපායැ. එහෙම හිතලා තමයි මං වැඩිහිටි නිවාසෙට ආවේ. නංගිගේ පුතාලා මං එනවට එච්චරම කැමැති වුණේ නැහැ. මම හැමදාකම වගේ සිල් ගන්නවා.හතර පෝයට ම සිල් ගන්න මට මගේ හිත හදාගන්න ඕන වුණා. මම හුඟක් ම ආසයි දරුවෝ එක්ක ඉන්න. ඒත් ඉතිං ඒකෙන් වෙන්නෙ සංසාරේ දික්වෙන එක විතරයි. මම මෙහේ එන්න කටයුතු ඔක්කොම ලෑස්ති කර ගෙන නංගිට කීවා. නංගි කීවා “ඉතිං අක්කගේ කැමැත්ත නෙ යන්න” කියලා මම ආවා. මෙහේ ඉඳන් දවස පුරා බණක් භාවනාවක් කරගෙන ඉන්නවා. එතකොට හිත සන්සුන් වෙනවා.මහත්තයා නැතිවුණාට පස්සෙත් මම තනියම බිස්නස් වැඩ කරගෙන ගියා. පරණ ළමයි ම තමයි මං ළඟ වැඩ කළේ. එහෙම වැඩ කරගෙන යද්දී මමත් ලෙඩ වුණා. ඒකෙන් ප්‍රශ්න වැඩි වුණා. ඒ පාර නංගිලා ඇවිත් දුක් විඳ විඳ කාට හම්බ කරන්න ද කියලා මාව එයාල ගේ ගෙදර එක්ක ගියා. මං නංගිල ගේ ගෙදරත් අවුරුදු හත අටක් ම හිටියා.මහත්තයා හරි හම්බ කරගත්තා කියලා කීයක්වත් ඉතිරි කරලා තිබුණෙ නැහැ. සේරම මහත්තය ගේ අසනීපෙට බෙහෙත් හේත් ගන්න වියදම් වුණා. මට ඕන කළේ මහත්තයව සනීපකර ගන්න.මගේ තාත්තා නැතිවෙන කොට මම ඉස්කෝලේ ගිහින් ඉවර වුණා විතරයි. තාත්තා නැති වුණ නිසා මට උසස් පෙළ කරන්න බැරි වුණා. ඒත් මම ටයිපින් ෂෝට් හෑන්ඩ් ඉගෙන ගත්තා. රස්සාවක් නැතිව සෑහෙන කාලයක් ගෙදර හිටියා.අපේ පවුලෙ පිරිමි සහෝදරයෝ නැහැ. අක්කයි නංගියි මායි විතරයි. අපිට යමක් කමක් තේරෙන කොට අපේ අම්මා නැති වුණා. ලොකු මස්සිනා තමයි අපිට තාත්තට හිටියේ. අක්කා අම්මා වුණා. අක්කගේ දරුවෝ දැන් ලොකු මහත්තුරු. එයාලගේ දරුවොත් ලොකු මහත්වෙලා.මම කසාද බැන්දෙ හරිම කලබලෙන්. මහත්තයා උත්සවයකදී මාව දැකලා ඇවිත් ලොකු මස්සිනාගෙන් අඇහුවා. එතකොට මං පොඩි රස්සාවක් කළා. ඇඳුම් මැහුවා. මගේ මහත්තය බොහොම කඩවසම් ඉතින් මමත් කැමැති වුණා.අම්මා තාත්තා දෙන්නත් නැතිව අසරණ වෙලානේ අපි සිටියේ. අපේ අම්මට අයිති ඉඩමක තමයි අපි පදිංචි වෙලා හිටියේ. මගේ මහත්තයාගේ ගම බද්දේගම මහත්තය ගේ පවුලෙ මහත්තයා විතරයි. සහෝදර සහෝදරියෝ නැහැ. මහත්තය ගේ අම්මයි තාත්තයි බොහෝ ම හොඳ මිනිස්සු.මහත්තයත් බොහොම හොඳ කරුණාවන්ත ඇත්තා. මගේ ම පිනට ම තමයි මුණ ගැහුණෙ අපි හරිම සතුටින් නිදහසේ ජීවත් වුණා. සැප වින්දා. ඒකනේ මිනිස්සු බලාපොරොත්තු වෙන්නේ. මගේ මහත්තයා ගෙයක් දොරක් හදාගන්න උනන්දු වුණේ නැහැ. බද්දේගම ගේදොර ඉඩකඩම් තිබුණ නිසා. මගේ මහත්තයා වැඩ කළේ හමුදාවේ ඉංජිනේරු බලකායේ. මහත්තයට රට පුරා ම යන්න වුණා. මහත්තයා යන යන තැනට මාව එක්ක ගෙන ගියා. ඉතිං අපිට ගෙයක් හදන්න ඕන වුණෙත් නැහැ.මගේ මහත්තයා නැති වුණාට පස්සේ මට කියල කිසි දෙයක් ඉතුරු වුණේ නැහැ. හමුදාවේ හිටියට මහත්තයගේ පැන්ෂන් එක ලැබුණෙත් නැහැ. ඉස්සර පැන්ෂන් එක ලැබෙන්න අවුරුදු 20 ක සර්විස් එකක් තියෙන්නෙ ඕන. මහත්තයා සර්විස් කඩලා හමුදාවෙන් අයින් වෙලා රට ගියා. එයා සෞදි, ජොර්දාන් වගේ රටවල වැඩ කළා. එයා ලංකාවට ආවේ හෘද ආබාධයක් හැදිලා.ඒ ආවට පස්සේ අරගෙන ආව සල්ලි ඉවර වෙනකල් එයාට බෙහෙත් කළා. එයාට ආයෙත් හමුදාවට එකතු වෙන්න ඕන වුණත් බැරි වුණා. ඒ කාලෙ හිටපු හමුදාපති තුමාගේ උදව් ඇතිව අපි හමුදාවේ යුනිෆෝම්වලට ඕන අයිටම් නිෂ්පාදනය කළා. ඒක සමෘද්ධි ව්‍යාපාරය යටතේ දියුණු කරන්න සූදානම් කරලා තිබුණේ අපි ළඟ ළමයි දහ පහළොස් දෙනෙක් වැඩ කළා. එහෙම ඉන්දැද්දි තමයි මහත්තයා හදිසියේ ම නැති වුණේ.මහත්තයගේ අම්මා තාත්තත් නැති වුණා. මහත්තයා නැති වුණාට පස්සේ මම ටික කලක් මහත්තය ගේ අම්මා ළඟට වෙලා හිටියා. ඒත් එහේ ඉඳන් බිස්නස් කරන්න බැහැනේ. ආයෙත් කොළඹට ආවා. මහත්තයගේ අම්මාත් නැති වුණා. ඊට පස්සේ මහත්තයගේ ඉඩකඩම් ගේ දොර සියල්ලම මහත්තයගේ බාප්පගේ දරුවො අයිතිකර ගත්තා. ඉතිං මම එහේ ගියෙත් නැහැ.ඔහොම ඉන්න කොට තමයි මගේ නංගි මාව එයාගේ ගෙදර එක්ක ගියේ. නංගි මට හොඳට සැලකුවා. දැන් නංගියේ ගෙදර ඉන්නේ නංගිගේ බාල පුතා. එයාගේ දරුවෝ තාම හුරතල් වයසේ. මම එයාලගේ හුරතල් වැඩ බල බලා ඉන්න ආසයි. ඒත් ඉතිං එහෙම ඉන්න එකේ තේරුමක් නැහැනේ. වෙලාවකට හිතෙනවා මහත්තය හමුදාවෙන් අස්වෙලා රට ගියේ නැත්නම් හොඳයි කියලා. ඒත් ඉතිං වෙන්න තියෙන දේ වළක්වන්න පුළුවනෑ.මහත්තයගේ දේපළවලට මගේ කිසිම තණ්හාවක් ආසාවක් නැහැ. මට එහේ ගිහින් ජීවත් වෙන්න පුළුවන් කමකුත් නැහැ. එහෙව් එකේ මහත්තයගේ බාප්පගේ දරුවෝ ඒවා භුක්ති වින්දට කමක් නැහැ. ඉතිං අපිට කියලත් දරුවෙක් නැහැනේ.අයිරාංගනී අම්මා දිගටම කියාගෙන ගියා. හරියට කටින් කට ආව ජනකතාවක් අලුත් වැල් වටාරම් එකතු කරලා කියනවා වගේ මට දැනුණා. අයිරාංගනී අම්මගේ මූණෙන් කිසිම හැඟීමක් ප්‍රකාශ වුණේ නැහැ. මේ කියන්නේ ඇත්ත ද බොරු ද කියලා හිතාගන්න බැරුව මා අසලින් සෝපාවේ ඉන්න අයිරාංගනී අම්මා දිහා මම හුඟක් වේලා බලාගෙන හිටියා.අද ඔහේ දොරටුවෙන් එපිට පෙනෙන හිස් අවකාශය දිහා බලා ගෙන වරින් වර සුසුම් හෙළුවා. ඒත් මට නෑහෙන්න. ඒ සුසුම් අස්සේ සැඟවිලා තිබුණේ දුක. ඈ මට සැඟවූ දුක. ඒත් මම මොකුත් ම හාර අවුස්සන්න ගියේ නැහැ. මොකද දුක් ගොඩවල් අවුස්සන එක කුණු ගොඩවල් අවුස්සනවා වගේ ම තමයි. කුණු ඇවිස්සුනහම ගඳ එනවා. දුක ඇවිස්සුනහම කඳුළු එනවා.දුක නිසා ඇසට නැඟෙන කඳුළු සමහර වෙලාවට හිත සැහැල්ලු කරනවා. බණ දහමින් සැහැල්ලු කරගත්ත හිතක් කඳුළින් සැහැල්ලු කරන්න ඕන නෑ කියලා අයිරංගනී අම්මා ගේ මූණ දැක්කහම මට හිතුණා. ඒත් ඈ ආලවට්ටම් දාලා හැඩ වැඩ කරලා මට කරපු ලස්සන කතාවේ ඈට හොරෙන් අහුල ගන්න හුඟක් දේවල් මට තිබුණා.“අපිට කියලා දරුවෙක්වත් නෑනේ ඉතිං” කියලා කියද්ද’ි ඇගේ උගුර පැටළුණා. ඇස් පිය ටිකක් වේගෙන් සැලුණා. සුසුම් බර වැඩි වුණා. ඇයටත් ලස්සන පැතුම් තියෙන්න ඇති. මගෙ නපුරු හිත හුඟක් දඟලලා ඒ ගැන ඇගෙන් ඇහුවා. ඈ පිළිතුරු දුන්නා. කඳුළු හොඳට හංග ගෙන පිළිතුරු දුන්නා.නංගි ගෙ ගෙදරින් හොරෙන් ම එන්න තීරණය කළේ ඇයි? මගේ නපුරු හිත ඇහුවා. ඈ උත්තර දුන්නා.කාටවත් කරදර කරන එකේ තේරුමක් නැහැ මහත්තයා නැති වුණාට පස්සේ මට කියලා කිසිම දෙයක් තිබුණේ නැහැ. ඒත් නංගි මාව බලාගත්තා. දැන් නංගිත් වයසයි. එයාගේ බාල පුතාට බරක් වෙන එක හොඳ නැහැ කියලා මට දැනුණා.අයිරංගනී අම්මා වයෝවෘද්ධ නැහැ. ඉතා නිරෝගී කාන්තාවක්. ඒත් ඇගේ මූණ පුරා දුක සටහන් වෙලා තිබුණා.අම්මාගේ ජීවිතේ ගෙවිලා ගිය හැටි ගැන අම්මා සතුටු වෙනවද? හිතට ඉඩ නොදී මම අයිරාංගනී අම්මාගෙන් ඇහුවා. ඈ මා දිහා බොහෝ වේලා බලන් සිටියා මටත් පිළිතුරක් අපේක්ෂාවෙන් නිහඬව ඉන්න සිද්ධ වුණා.කිරලා, මැනලා, කපලා, කොටලා, හැඳි ගාලා, කූරු ගාලා බලලා, අයිරාංගනී අම්මා උත්තරයක් දුන්නා. ඒ උත්තරය සිනහවක්. හිස බිමට පහත් කරලා කට පොඩිත්තක් ඇද කරලා, තොල් උල් කරලා, ඈ එක එල්ලේ මා දිහා බැලුවා. බලලා තොල් තද කරල හිනා වෙලා බිම බලා ගත්තා. මම ඉක්මනට අහක බලා ගත්තා. ඒක ඒ තරම්ම පරාජිත හිනාවක්.ආයෙත් බොහෝ වේලාවකට පස්සේ අයිරාංගනී අම්මා කතා කළා.පුතේ, මිනිස්සු බලාපොරොත්තු වෙන්නේ ජීවිතේ සතුට. සතුට කියන්නේ කාලා බීලා, නටලා, විනෝද වෙන එකනේ. ඒ මොනවා කළත් තරුණ ළමයි මතක තියා ගන්න ඕන තමන්ට බැරි කාලයක් එනවා. තමන් තනිවෙන කාලයක් එනවා කියලා. කාටවත් කරදරයක් නොකර ඒ කාලේ ගෙවා දමන්න තරුණ කාලෙ ඉඳලා සූදානම් වෙන්න ඕන.මට මගේ මහත්තයා රස්සාවකට යන්න දුන්නෙ නැහැ. මහත්තයා හරි හම්බ කර ගත්ත දෙයක් මං වෙනුවෙන් කියලා ඉතුරු කරළත් නැහැ. දරු මල්ලෙක් හදා ගත්තෙත් නැහැ. මිනිස්සු අනාගතයට ආයෝජනය කරන්න ඕන. ඒකට ක්‍රම දෙකක් තියෙනවා. එකක් මුදල් හදල් වතු පිටි ඉතිරි කරන එක. අනික දරු පැටව් ටිකක් ලොකු මහත් කරන එක. දෙකම කරන්න බැරි නම් එකක්වත් කරන්න ඕන.මම ඒ දෙකෙන් එකක්වත් කළේ නැහැ. අද ඒකනේ මෙතැනට වෙලා ඉන්නේ. ඉන්න හිටින්නවත් තැනක් නැහැ. ඒත් මම මෙහේදි බොහෝ ම සතුටින් ඉන්නවා ඈ කීවා. ඔව්. වෙන මොනවා කරන්නද ඔය විදිහට සතුටින් ම ඉන්න කියලා මම නැඟිටලා ආවා. ඈ මගේ පස්සෙන් බොහෝ දුර ආවා.ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=as11030611</link>
    <topic>ඉංගිරියේ දහ අට සන්නි ශාන්ති කර්මයක්</topic>
    <author>ඡායා හා සටහන – ඉංගිරිය මධ්‍යම සමූහ</author>
    <content>ඉංගිරියේ දහ අට සන්නි ශාන්ති කර්මයක්සූනියම් යකාඉපැරැණි සංස්කෘතික සම්ප්‍රදායන් අකුරටම අනුගමනය කරමින් දේශීය නර්තන කලාවේ අගය එදා මෙන්ම අදත් නොවෙනස්ව පවතින බව සනාථ කැරෙන අංගසම්පූර්ණ දහඅටසන්නි ශාන්ති කර්මයක් පසුගියදා ඉංගිරිය ශ්‍රී විජය බෝධිරාජ ධර්මායතනයේදී දැක ගත හැකි විය.දේශීය නර්තන කලාවේ ඉතා වැදගත්ම සන්ධිස්ථානයක් සනිටුහන් කරන පහතරට නර්තන සම්ප්‍රදාය රැකගැනීමට ඉමහත් යුග මෙහෙවරක් ඉටු කරන විහාරාධිපති ඉංගිරියේ විපුලසාර හිමියන්ගේ අනුශාසකත්වයෙන් සංවිධානය කරන ලද මෙම දහඅට සන්නි ශාන්තිකර්මයේ මූලිකත්වය ගෙන කටයුතු කළ ශිල්පියා වූයේ හේමචන්ද්‍ර වීරසිංහ නම් වූ නර්තනවේදියාය.කුඩා කල සිටම පහත රට නර්තන ශිල්පය පිළිබඳව ප්‍රායෝගික අවබෝධය ලද ඔහු 40 වසරකට අධික කාලයක් නර්තනයේ යෙදෙමින් ජාතික සම්මානයෙන් පවා පුද ලැබූවෙකි. සෞන්දර්ය කලා සරසවියේ නර්තන හා නාට්‍ය කලා පීඨයේ බාහිර ආචාර්යවරයෙන් ලෙස ද ඔහු කටයුතු කරයි.මේ දහඅට සන්නි ශාන්තිකර්මය පුරා රැයක් මුළුල්ලේ පැවැති අතර ඒ නැරැඹීමට ආ ජනකාය දහස් ගණනකි. සංගීත සංදර්ශනවලට ජනතාව ඇදී යන්නාක් සේ මෙවැනි ඉපැරැණි කලා රසාංග සංස්කෘතික දර්ශන ඉඳ හිට හෝ පැවැත්වෙන්නේ නම් ඒවාට ද ජනතාව ඇදී එන බවට එය කදිමට සාක්කි සැපයුවේය.දහඅට සන්නි ශාන්තිකර්මයකදී පැවැත්වෙන සන්නි සියල්ලම මෙහිදී දැක ගත හැකිවීම කාගේත් ඉමහත් ප්‍රසාදයට හේතු විය.රු සන්නිය, බූත සන්නිය, අබූත සන්නිය, අමුක්කු සන්නිය, වෙඩි සන්නිය, වාත සන්නිය, බිහිරි සන්නිය, කණ සන්නිය, පිත් සන්නිය, ගොළු සන්නිය, මූර්තු සන්නිය, දෙමළ සන්නිය, ගුල්ම සන්නිය, කොර සන්නිය, ගිනිජල් සන්නිය, සීතල සන්නිය, නාග සන්නිය, දේව සන්නිය කෝල සන්නිය ආදී සන්නිවලින් එදින මුළු රැයක් පහන් වූයේ කාටත් නොදැනීය.මෙවන් සංස්කෘතික අංග ඉඳ හිට හෝ දැකගැනීමට ලැබීම බොහෝදෙනා ඉතා අගය කළහ.ඡායා හා සටහන – ඉංගිරිය මධ්‍යම සමූහප්‍රියදර්ශනී කහවලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av1103062</link>
    <topic>සිනා කතා</topic>
    <author/>
    <content>සිනා කතාරැකියාවක් අපේක්ෂාවෙන් බොහෝ ආයතනවලට ගිය නමුත් ඉන් පලක් නොවූ සුසන්ත සර්කස් කූඩාරමක ‘ඇබෑර්තු ඇත’ යනුවෙන් ප්‍රදර්ශනය කර තිබූ දැන්වීමක් දැක එහි ගොස් සර්කස් කණ්ඩායමේ කළමනාකරු මුණගැසුණේය.අඩි පහකට කිට්ටු උසකින් යුත් සුසන්තගේ කේශාන්තයේ සිට පාදාන්තය දක්වා විමසිල්ලෙන් බැලූ කළමනාකරු මෙසේ ඇසීය.’සර්කස් එකට බඳවා ගන්න, මොකක්ද තමුසෙගෙ විශේෂත්වය?’’මම තමයි ලෝකෙ ඉන්න උසම අඟුටුමිට්ටා’ සුසන්ත පිළිතුරු දුන්නේය.’ආ බං සෝමවතී මං උඹට කිව්වා නේද බත්හැලිය උතුරන වෙලාව බලන්න කියල?’ හදිසියේ කුස්සියට එද්දී ගෑස් කුකරයේ ඉදෙමින් තිබූ බත් හැලිය උතුරා ගොස් සිදුවී තිබූ විනාශය දැක කෝපයට පත් දීපානි තම මෙහෙකාරියගෙන් විමසුවාය.’මං බැලුවා නෝනා. හරියටම එකොළහයි දහයට බත් හැලිය ඉතුරුවා.’ සෝමාවතී කීවේ බිත්ති ඔරලෝසුව දෙස නැවත වරක් බලමිනි.’අම්මේ! දෙවියන් වහන්සේ අපිට කන්ඩ, බොන්ඩ, අඳින්ඩ දෙනවයි කියල කියන්නෙ ඇත්තද?’ පොඩි එකා තම මවගෙන් ඇසුවේය.’ඔව් පුතේ දෙවියන් වහන්සේගෙ කරුණාවෙන් තමයි අපිට ඒ හැම දෙයක්ම ලැබෙන්නෙ’ තද දේවභක්තික කාන්තාවක වූ අනෝමා කීවාය.’එතකොට නත්තලට අපිට තෑගි බෝග ගෙනත් දෙන්නේ නත්තල් සීයද?’’නැතුව? නත්තල් සීයා නේන්නං ඒවා ඔක්කොම ගෙනත් දෙන්නෙ.’ අනෝමා පිළිතුරු දුන්නාය.’එහෙනං අම්මේ අපිට තාත්තා කෙනෙක් ගෙන් ඇති වැඩේ මොකක්ද?’ පොඩි එකා ඇසුවේය.’ඇයි ඔහේලා පොලිසියට ගල් ගැහැව්වේ? අපේ රටේදි නං ඔය වගෙ උද්ඝෝෂණයක දි පොලිසිය හරස් වුණාම ගහන්නෙ එක්කෝ බිත්තර. එහෙමත් නැත්තං තක්කාලි.’නගරයේ වටරවුමක උද්ඝෝෂණයක යෙදී සිටි අය හට බාධා කළ පොලිසිය වෙත ගල් මුල් ප්‍රහාරයක් එල්ලවූ අවස්ථාවේදී ඒ දෙස බලා සිටි විදේශිකයෙකු උද්ඝෝෂණය මෙහෙය වූ පියදාස ගෙන් ඇසීය.’තක්කාලියි බිත්තරයි යහමින් තියෙනවා නං ස්ට්‍රයික් කරන්නෙ අහවල් දේකට දැ’යි පියදාස පිළිතුරු දුන්නේය.’දැන් කාලෙ මේ ඉස්කෝලෙ යන කොල්ලන්ට කෙල්ලන්ටත් අනංගයා උක්දඬු දුන්නෙන් විදිනවා අනේ’ යමුනා විවේක කාමරයේදී තම මිතුරු සෝමා ටීචර් සමඟ කීවාය.’ඒක යසයි. දැන් කාලෙ දෙමව්පියෝ ළමයින්ට දඬුවම් නොකරන එකේ ගුරුවරුන්ට දඬුවම් කරන්ඩ නීතියෙන් අවසර නැති එකේ, රටේ ලෝකේ කාගෙන් හරිවත් උන්ට දඬුවම් ලැබෙන්ඩ ඕනැනෙ අනේ.’ සෝමා ටීචර් කීවාය.රෝහණ වෙළෙඳ සල වෙත ගියේ තම නිවෙසට අවශ්‍ය බඩු බාහිරාදිය මිලදී ගැනීමේ අපේක්ෂාවෙනි. ඔහු එහි ගොස් සේවකයකු අමතා තමාට අවශ්‍ය බඩු වර්ග පිළිබඳව විමසන්නට විය.’මොකක්ද අයිසෙ මේකෙ තේරුම? මට ඕන කරන බඩු මොකවත්ම මෙහේ නැහැනෙ. ඒ මදිවට මම ඉල්ලන ඉල්ලන බඩුවක් ගානෙ තමුසෙ කියනවා, ඒවා මෙහේ නැහැ අල්ලපු කඩේ තියෙනවා කියලා. කෝ තමුසෙලාගෙ මුදලාලි? රෝහණ ඇසුවේය.’එයත් අල්ලපු කඩේ ඇති. එයාගෙ තමයි ඒ කඩේ’ සේවකයා කීවේ හිස කසමිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av1103063</link>
    <topic>නිවාස ඇමැති ලියූ ‘ජන සෙවණ’ ගීතය</topic>
    <author>හේමාලි</author>
    <content>නිවාස ඇමැති ලියූ ‘ජන සෙවණ’ ගීතයඅපේ රටේ හිසට වහලක් නැති ජනතාවට සෙවණ සදන්නට ඇරඹූ ජන සෙවණ නිවාස යෝජනා ක්‍රමය වෙනුවෙන් අලංකාර ගීතයක් නිම වී ඇති බව මේ වන විටත් ඔබ දන්නවා ඇති.මේ ‘ජන සෙවණ’ නිවාස ගීතය තව තවත් සුවිශේෂී වන්නේ මේ යෝජනා ක්‍රමයේ පෙර ගමන්කරුවාම මෙම ගීතයේ නිර්මාතෘ වීමයි. ඔහු ඉදිකිරීම්, ඉංජිනේරු සේවා නිවාස හා පොදු පහසුකම් ඇමැති විමල් වීරවංශ මහතාය.‘ජනසෙවණ’ ගීතයේ පද රචනය සහ ගී තනු නිර්මාණය ද එතුමාගේ ය. මේ ගීතයේ සංගීත සංයෝජනය ප්‍රවීණ සංගීතඥ සුරේෂ් මාලියද්දේ ගේ වන අතර ගායනයෙන් අමරසිරි පීරිස්, සිසිර අමරබන්දු, ආනන්ද පෙරේරා ඇතුළු පිරිස එක්වෙති.ගීතයේ පසුබිම පිළිබඳ අදහස් දක්වන්නට මුලින්ම අප හා එක්වූයේ සංගීතඥ සුරේෂ් මාලියද්දේය. ”ඇත්තටම මේ ගීතයේ පද රචනය සහ ගී තනු නිර්මාණ විමල් වීරවංශ ඇමැතිතුමාගේ. අපි එතුමා මුණගැසීමට ගියාම මෙහි තනුවත් ඔහු ගායනා කරල පෙන්නුවා.ඒ අනුව තමයි අපි ඉතිරි සංගීත නිර්මාණ කටයුතු කළේ. මේ වචන ටිකේ වගේම ගී තනුවෙත් මේ අදාළ කාරණය ඉතා පැහැදිලිව සඳහන් වුණා සහ ඊට හොඳින් ගැළපුණා. ඒ අනුව මේ ගීතය ගායනා කරන්න අමරසිරි පීරිස්, සිසිර අමරබන්දු, ආනන්ද පෙරේරා ඇතුළු පිරිසක් සහභාගි කර ගත්තා.මේ ගීතය හා සම්බන්ධ සම්බන්ධීකරණ කටයුතු සිදුවී ඇත්තේ සිසිර අමරබන්දු අතිනි. ගායනයට පමණක් නොව ගීතයට අලංකාර රූප රචනයක් කරන්නත් ඔහු අතින් ලැබුණු දායකත්වය ඉතා ඉහළයි.”ඇත්තටම විමල් වීරවංශ ඇමැතිතුමා මෙවැනි ගීතයක් රචනා කරල තිබෙනවා කියලා මට මුලින්ම දැන්වූවේ මීට මාසෙකට පමණ ඉහතදී. දවසක් ඔහු මට කතාකරල කිව්වා ‘සිසිර මම සින්දුවක් ලිව්වා.ඒකට තනුවකුත් දැම්මා. පොඩ්ඩක් එන්නකෝ බලන්න කියලා. මම එතුමා මුණ ගැහෙන්න ගියාම ගීතයේ තනුව ගායනා කරලත් පෙන්නුවා. වචන ටික හරිම ලස්සනයි. ඒ වගේම තමයි තනුවත්. ඊට පස්සෙ අපි සුරේෂ් මාලියද්දට බාරදුන්නා සංගීත සංයෝජනය කරන්නට.විමල් ඇමැතිතුමා රචනා කරපු පළවැනි ගීතය ගායනා කළෙත් මම. ‘දුම්බර කඳුමතට නැඟලා - අපි ඔබ දෙස බලන්නම්” කියන ගීතය. මේ ගීතය පස්සෙ කාලෙක අපි දේශහිතෛෂි සංවිධානයේ වැඩවලටත් පාවිච්චි කළා.රූපවාහිනියේ විෂුවල් එකකුත් කළා. ඊට පස්සෙත් විමල් ඇමැතිතුමා ගීතයක් ලිව්වා මට මතකයි. ඒ සුනාමි ව්‍යසනයෙන් පස්සෙ.‘දෙරණ දෙරණ’ කියන ගීතය. ඒ ගීතය සංගීතවත් කළේ සංගීත් වික්‍රමසිංහ. ගායනා කළේ මමත්. ජයන්ත රත්නායකත්, ආනන්ද පෙරේරාත්. දුම්බර කඳුමතට ... ගීතය සංගීතවත් කළේ කරුණාරත්න විජේවර්ධන විසින්.’ජන සෙවණ’ ගීතය සඳහා ගායනයෙන් මමත් මගේ සංගීත ගුරුවරයා වන අමරසිරි පීරිසුත්, ආනන්ද පෙරේරාත් ඇතුළු පිරිසක් එක්වුණා.‘ජන සෙවණ’ ගීතයේ දෘශ්‍ය පටයේ රූප රාමුවක්මේ ගීතයේ රූප රචනය සඳහා අපි තෝරා ගත්තේ ප්‍රවීණ ටෙලි නාට්‍ය අධ්‍යක්ෂවරයෙක් වන ලලිත් රත්නායක.මේ ගීතයම දෙමළ භාෂාවෙනුත් ඊට පස්සෙ ගායනා කළා. මුලින්ම මේ ගීතය රූප රචනය කරලා මාධ්‍යයට ලබා දුන්නා.ඊට පස්සෙ තමයි ‘ජන සෙවණ’ සමාරම්භක උළෙල කිරුළපන මිහිඳුපුර දී පැවැත්වෙත් දී ගායනා කළා. එදා ඇමැතිතුමාට ඕන වුණේ මේ ගීතයට බැලේ නර්තනයක් කරන්න. ඒ අනුව රවිබන්දු විද්‍යාපති බැලේ නර්තනයක් ඉදිරිපත් කළා.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av1103064</link>
    <topic>‘දැන්ම බඳින්න අදහසක් නෑ’</topic>
    <author>ඡායාරූපය - බර්නාඩ් ෂෝ ප්‍රේමසුන්දර</author>
    <content>‘දැන්ම බඳින්න අදහසක් නෑ’චංචලා වර්ණසූරියචංචලා වර්ණසූරිය අපට සිටින කුසලතා පිරි දක්ෂ යොවුන් රංගන ශිල්පිනියකි. රූපවාහිනී වෙළෙඳ දැන්වීම්වලට සහභාගි වෙමින් කලා ලොවට පිවිසුණු ඇය මේ වනවිට රූපවාහිනිය, වේදිකාව, සිනමාව යන ක්ෂේත්‍ර තුනම ජයගෙන ඇත. වසරේ වැඩි කාලයක් ප්‍රංශයේ ගත කළ ද මේ දිනවල ඇය ‘සාජන්ට් ගේ නැන්දම්මා’ වේදිකා නාට්‍යය සමඟ රට වටා යයි. එම වේදිකා නාට්‍යයේ නිෂ්පාදිකාව ද ඇයය. අද සතුටු සාමීචිය වෙන් වන්නේ චංචලා සමඟ කළ කතාබහ වෙනුවෙනි.කලා කටයුතුවලට සම්බන්ධ වුණු හැටි සිහිපත් කළොත්...“මගෙ නෑදෑයො වැඩිපුරම ඉන්නෙ ප්‍රංශයෙ. මට ප්‍රංශයෙ පුරවැසිභාවය තියෙනව. එහෙ අපට ව්‍යාපාර තියෙනවා. ඒත් මාසෙකට දෙකකට සැරයක් ලංකාවට එනවා. ඒ වාගෙ ලංකාවට ආව වෙලාවක ටීවී ටයිම්ස් ආයතනයේ ලක්ෂ්මන් ගුණතිලක මට මුණගැහුණා. ඔහු මගෙ ඡායාරූප කීපයක් අරගෙන ටයිම්ස් පුවත්පතේ පළ කළා. ඒව දැකපු කීප දෙනෙක් මට රූපවාහිනි වෙළෙඳ දැන්වීම් කීපයකට ම ඇරයුම් කළා.පසුව මොහාන් නියාස් ගෙ ‘සීතාම්බර සළු’ ටෙලිනාට්‍යයේ රඟපාන්න මට අවස්ථාව ලැබුණා. ඒ මගේ පළමු ටෙලි රංගනය. ඒකෙ මට කරන්න තිබුණෙ ගැමි චරිතයක්. ඒක මට තරමක් අභියෝගයක් වුණත් ඒ අභියෝගයට මම සාර්ථකව මුහුණ දුන්නා.”ඔබ දැන් වේදිකා නාට්‍ය නිෂ්පාදිකාවක් නේද?“මම මුලින් ම සම්බන්ධ වුණේ ටෙලිනාට්‍යවලට. ඊට පසුව චිත්‍රපට කීපයකම රඟපෑවා. ඉන් පසුවයි එම වේදිකාවට සම්බන්ධ වුණේ. සැන්ඩෝ හැරිස්ගෙ ආරාධනයක් අනුව ඔහුගේ නිර්මාණයක් වන ‘සාජන්ට්ගේ නැන්දම්මා’ වේදිකා නාට්‍යයට එක් වුණා. එහි නිෂ්පාදිකාවත් මම.ඔබ දායක වී ඇති වෙනත් නිර්මාණ...?“රංජිත් කුරුප්පු ගේ ‘පුතිනි හඹා ගිය’, ජයන්ත චන්ද්‍රසිරි ගේ ‘සතර දෙනෙක් සෙන්පතියෝ, සුදත් රෝහණ ගේ ‘කළුවර ගෙදර’, බර්මින් ලයිලි ගේ ‘ගුරු ගීතය’ කියන ටෙලි නාට්‍ය වලටත්, රෝයි ද සිල්වාගේ ‘ද ලාස්ට් චාන්ස්’, උදය කාන්ත වර්ණසූරියගේ ‘පායා එන්න හිරු සේ’ ‘තුෂාරා’, ‘මුතු සළඹ’, ‘අපි මැරෙන්නෙ නෑ’, කිව්වත් නහී නොකිව්වත් නහී’ චිත්‍රපටවලටත් මට රංගනයෙන් දායක වෙලා තියෙනවා.විලාසිතා නිරූපණය ඔබ නියැළී සිටින තවත් ක්ෂේත්‍රයක් නේද?“විලාසිතා නිරූපණය මගෙ ප්‍රධානම විනෝදාංශයක්. ප්‍රංශයේ මම එක් ආයතනයක නිරූපිකාවක් ලෙස සේවය කරනව. ඒ වගේ ම ප්‍රංශයේ’ ’ Top Model’ කාඩ්පත පවා මට ලැබී තියෙනවා. මට ගැලපෙන ඇඳුම් නිර්මාණ නිරූපණයට පමණයි මම දායක වෙන්නෙ. මම හැම විටම වැඩ කරන්නෙ මගෙ දෙමව්පියන්ගෙ සහ රටේ ගෞරවය රැකෙන විදියටයි. මම ලංකාවෙ කෙනෙක් කියන දේ මම හැම තිස්සෙම හිතනවා.ගීත ගායනයට ඇති ඔබේ හැකියාව ගැන සඳහන් කළොත්...?“මම සංගීතය විෂයක් විදියට ඉගෙන ගෙන නෑ. හැබැයි ගීත ගායනයට පුංචි කාලෙ ඉඳල පුංචි හැකියාවක් තියෙනවා. මීට මාස කීපයකට පෙර ප්‍රංශයේ ශබ්දාගාරයක ප්‍රංශ චිත්‍රපටයක හඬ කැවීම්වලට සහභාගි වෙලා ඉන්න වෙලාවක මම ටයිටැනික් ගීතය මුමුණමින් සිටියා.ඒක ඇසුණු එඩුවා සෙවෙල් නම් සංගීතඥයා ඔහුගේ මීළඟ සීඩී තැටියට ගීතයක් ගයන්න මට ඇරයුම් කළා. ඒ අනුව මම Killing me Sofly  ගීතය ඒ සී.ඩී. එකට ගායනා කළා. ළඟදීම මගෙ ම සිංහල ගීතයක් කරන්නත් මගෙ බලාපොරොත්තුවක් තියෙනවා.කලා ක්ෂේත්‍රය තුළ ඔබේ අනාගත බලාපොරොත්තු මොනවාද?“කලාව රැකියාවක් කරගන්න මගේ කිසිම බලාපොරොත්තුවක් නෑ. මට ජීවත් වෙන්න ව්‍යාපාර තියෙනවා. මගෙ කලා හැකියාවන් ගෙන් අනෙක් අයට තෘප්තිමත් කරල මමත් තෘප්තිමත් වෙන්න විතරයි මම කලාව භාවිතා කරන්නෙ.”ආදරය, ප්‍රේමය පිළිබඳව ඔබට තියෙන්නෙ මොනවගේ හැඟීමක් ද?“මම හිතනව බොහෝ දෙනෙක් හිතන ආදරය බඩගින්න, නිදි මත වගේ හැඟීමක් විතරයි කියල. නමුත් කෙනෙක් තව කෙනෙකුට ගරු කරනව නම්, ආරක්ෂා කරනව නම්, විශ්වාස කරනව නම්, අගය කරනව නම් එතැන නියම ආදරය තියෙනවා.”ඔබේ පෙම්වතා ගැන සඳහන් කළොත්...?“ඒ ගැන දැන් ම කියන්න අමාරුයි”ඔබේ විවාහය ළඟදී සිදුවේවිද?“නැහැ. මට කරන්න තව ගොඩක් වැඩ තියෙනව. ළඟදී විවාහ වෙන්න මගෙ අදහසක් නෑ.”පවුලේ තොරතුරු?“මගෙ තාත්ත නැති වුණේ මම පොඩි කාලෙදිමයි. මගෙ අම්මයි, මල්ලියි, නංගියි (මල්ලිගෙ බිරිඳ) ඉතාම සතුටින් ජීවත් වෙනවා.ඡායාරූපය - බර්නාඩ් ෂෝ ප්‍රේමසුන්දරගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av1103065</link>
    <topic>අබේ නැති අඩුව කාටවත් පුරවන්න බෑ</topic>
    <author>තුෂාරි වික්‍රමසිංහ  </author>
    <content>අබේ නැති අඩුව කාටවත් පුරවන්න බෑ- නිරංජලා සරෝජිනීපේ‍්‍රමකීර්ති ද අල්විස් ප්‍රවීණ ගීත රචකයා ගේ අභාවය සිදුවී විසි වසරක් සපිරීම නිමිත්තෙන් සහ මීට වසරකට පෙර වියෝ වූ ප්‍රවීණ ගායක කලාකරු අබේවර්ධන බාලසූරිය ගේ 66 වන ජන්ම දින සැමැරුම වෙනුවෙන් ‘අප ගැයූ ප්‍රේම් ගේ ගී’ සංයුක්ත තැටිය දොරට වැඩීම මේ මස 9 වැනිදා සවස 6.00 ට මරදාන එල්ෆින්ස්ටන් රඟහලේදී සිදු කෙරේ. ඒ නිමිති කොටගෙන අබේවර්ධන බාලසූරිය ගේ ප්‍රිය බිරිඳ ප්‍රවීණ ගායිකා නිරංජලා සරෝජිනී සමඟ යෙදුණු පිළිසඳරක් ඇසුරින් මේ ලිපිය සැකසිණි.ඇත්තටම’ ‘අප ගැයූ පේ‍්‍රම් ගේ ගී’ CD තැටිය එළිදක්වන්න හිටියේ දැනට වසරකට පෙරාතුවයි. මේ CD  තැටියේ වැඩ කටයුතු හැම දේම අබේ මිය යන්න පෙරාතුව නිම කරලා තිබුණේ. CD එක එළිදක්වන්න ඔන්න මෙන්න කියල තියෙද්දී තමයි අබේ අසනීප වුණේ. එදා එයාගෙ හිතේ තිබුණු අරමුණ තමයි මම ඉදිරිපත්වෙලා මේ විදිහට ඉටු කරන්නේ.මේ CD  එකේ එන හැම සින්දුවක් ම ප්‍රේමකීර්තිම අප දෙන්න වෙනුවෙන් අපිටම ලියපු ගීත. ඔහු අපිට ලියපු ගීත අතුරින් ජනප්‍රිය වුණු ගීත 20 ක් තමයි මෙහි ඇතුළත් වෙන්නේ. අබේගේ හිතේ තිබුණු මේ අදහස මේ විදිහට ප්‍රසංගයක් පවත්වල මට ඉෂ්ට කරන්න ලැබීම ගැන මට සතුටුයි.අබේ ගෙ ජීවිතේ පුරාම තිබුණ දෙයක් තමයි සැලසුම් සහගත බව. ඒක එයාගෙ මම දැකපු විශේෂ ලක්ෂණයක්. ඕනම දෙයකට එයා හරිම පිළිවෙළයි. මගෙ ජීවිතේ හැම දේම මම ඉගෙන ගත්තෙ එයාගෙන්. මං අබේ එක්ක විවාහ වෙද්දී මට වයස අවුරුදු 26 යි.මං ඊට වැඩි කාලයක් අබේ එක්ක ජීවත් වුණා. අවුරුදු 29 ක් විතර. ඒ කාලය තුළ මට හැම දෙයක් ගැන ම පවුල් ජීවිතේ වුණත් කලා ක්ෂේත්‍රයේ වුණත් හැම දේම ගැන හොඳ අවබෝධයක් ඔහු ලබා දුන්නා. එයා මට ජීවිතේ කියල දුන්න විදිහට ඉදිරි කාලය ගෙවා දමන්න මට ශක්තිය තියෙනවා.2008 දී තමයි අබේට ස්නායු දුර්වලතාවයක් තියෙනවා කියල අපි දැනගත්තේ. එයා කතා කරන කොට පොඩි ගොත ගැසීමක් ආවා. කටහඬ වෙනස් වෙන්න පටන් ගත්තා. එතකොට තමයි අපි වෛද්‍ය පරීක්ෂණවලට යොමු වුණේ. ඒ වෛද්‍ය පරීක්ෂණවලින් කිව්වේ අබේගෙ ඇඟ ඇතුළෙ ස්නායු දුර්වලවීමක් තිබෙනවා කියලයි. මේකට කියන්නේ ‘මෝටර් නියුරෝන් ඩිසීස්’ කියලයි.ඒක හොඳ කරන්න බැහැ කියලා වෛද්‍යවරු මට කිව්වා. මේ තත්ත්වය ලක්ෂ පහළොවකින් අයෙකුට හැදෙන දෙයක්. ඇත්තටම අබේ මේ ගැන දැනගෙන හිටියෙ නැහැ. එයා හැම වෙලාවෙම හිතුවෙ එයාට හොඳවෙයි කියලා. මමත් එයාට මේ කිසිදෙයක් දැන ගන්න ඇරියෙ නැහැ. මම ඉතින් මේ හැම දෙයක් ම දැන දැනත් තනියම විඳ දරා ගත්තා. එයාට කරන්න ඕන ඇප උපස්ථාන හැම දෙයක් ම කළා. ඇත්තටම මම අදටත් සතුටු වෙන්නෙ මම එයාව හොඳින් බලාගත්තා කියන එක ගැන හිතලා.එයාගෙ අඩුව ජීවිතේ කියාගන්න බැරි තරම් දෙයක්. මොන දේ කරන්න ගියත් මට එයාව මතක් වෙනවා. අබේ නැති අඩුව මේ ලෝකෙ කාටවත් පුරවන්න බැහැ. මේ ගේ පුරාම මට පේන්නෙ එයාව. දැනෙන්නෙ එයාගෙ සුවඳ. තනියම කල්පනා කරන වෙලාවට මට මතක් වෙන්නේ අපි දෙන්න සතුටින් හිටිය කාලේ නෙමෙයි. ඇත්තටම මට මතක් වෙන්නෙ අබේ අසනීපෙන්, දුකෙන් හිටපු ඒවා. හිතට වාවගන්න හරි අමාරුයි.ඒත් හිත හදාගෙන ඉන්න උත්සාහ කරනවා. වෙන මොනවා කරන්නද? ආයෙත් කවදාවත් මම සින්දු කියන එකක් නැහැ. සංගීත ක්ෂේත්‍රය කියන්නේ අපි දෙන්නම එකට ආපු ගමනක්. අබේ නොහිටින්න නිරංජලා සරෝජිනී කියලා කෙනෙක් සංගීත ක්ෂේත්‍රයේ නැති තරම්. මගේ නම රටේ හොඳ තැනකට ගෙන ආවේ අබේගෙ උදව් උපකාර ඇතිව. දැන් ඉතින් මට සින්දු කියන්න ශක්තියක් නැහැ.මගේ හඬත් ගිලිහිලා වගේ. අබේ අසනීපෙන් ඉන්න කාලෙ එයා හරියට දුක් වුණා. එයාට ආයෙ සින්දු කියන්න බැරිවෙයි කියලා. එයාගෙ සින්දුවක් යනකොට එයා හරියට දුක් වුණා. “මට ආයෙ මෙහෙම කියන්න පුළුවන් වෙයි ද?” කියලා. එයා මගෙන් අහනවා “අපි බලමු කො. ඔයාගෙ උගුරෙ අමාරුව හරියයි” කියලා මම ඒ අහන හැම වෙලාවෙම කියනවා.මම පුළුවන් තරම් එයාගෙ හිත හැදුවා. අපි දෙන්නම උත්සවවලට, සංගීත සංදර්ශනවලට ගියේ එකට. එහෙම එකට ගිහිල්ලා එකට සින්දු කියලා දැන් තනියම ඒවාට යන්න මට ශක්තියක් නැහැ. මගේ දෙපය වාරු නැහැ. අබේගෙ නම රැකගෙන එයා වෙනුවෙන් පින්දහම් කරගෙන එයාගෙ හිතේ තිබුණු බලාපොරොත්තු ඉෂ්ඨ කරගෙන ජීවිතේට මුහුණ දෙන්න තමයි මම හිතාගෙන ඉන්නේ.අබේ හිතුවෙ නැහැ එයා නැතිවෙයි කියලා. ඒත් අන්තිම දවස් දෙකේ එයාට තේරුණා පොඩ්ඩක් විතර ජීවිතේ අවදානම් කියලා. එයාට ජීවත් වෙන්න බැරිව යයි කියලා.එයා මට කොළේක ලියල දුන්නා ‘මගේ අවසන් මොහොතෙ මගේ ළඟ ඉන්න” කියලා. එයා ඇදේ ඉන්න මොහොතේත් මම හාමුදුරුවො වඩම්මවලා පිරිත් කියලා එයා ඉදිරිපිට දීම අටපිරිකර පූජා කළා. මොනවා කරන්නද එයා රෑ එකොළහකුත් ගාණට මාව දාලා ගියා.වෙලාවකට හිතෙනවා අපි දෙන්නට දරුවෙක්වත් හිටියා නම් කියලා. මේ වේදනාව ඒකෙන් හරි අඩුවෙන්න තිබුණා. නමුත් අපිට දරුවන් නැහැයි කියලා අපි දෙන්න දුක් වුණේ නැහැ.ඒක අපි දෙන්න විද දරා ගත්තේ අපිට දෙවියන් දුන්නු විදිහ කියල හිත හදාගෙනයි. අපි දෙන්න අපි දෙන්නට හුඟාක් ආදරෙන් හිටියා. හැම විටම එකටම තමයි ගමන් බිමන් ගියේ. ඒක තමයි මට දැන් දරා ගන්න අමාරු. මම හැමදාම දෙවියන් බුදුන් ඉදිරියේ ප්‍රාර්ථනා කරන්නේ අබේ හොඳ තැනක ඉපදිලා උපදින හැම ආත්මයකදීම එයා මටම ලැබෙන්න, මගේ ම වෙන්න කියලයි.තුෂාරි වික්‍රමසිංහ  හිතාදර අබේ,ලියන්න කිසිම අමුතු දෙයක් නැහැ. ඒ නිසා පසුගිය මාසය පුරාම ලිපියක් ලියන්න අතපසු වුණා. උඹ ගැනත් තොරතුරු මං මෙහේ නංගිගෙන් අහගන්නවා. මට බොරලු ගොඩයත් කිව්වා විස්තර. අරූගෙ (අල්විසාගෙ) තොරතුරු තමයි ඇහෙන්නෙ නැත්තේ.ඌ හොඳින් කීකරුව ඉන්නවද? ඕකාට කියහන් ජර්මනියෙ තියෙනවලු “කෙස් හිටවීමේ” ක්‍රමයක් (තරහයයි ද දන්නෙ නැහැ) මචං උඹ ගියාට පස්සෙ මං රූපවාහිනියට ගියෙ දෙතුන් වරයි පී.හෙට්ටිආරච්චි මහත්තයාගේ සහ ටයි මහත්තයාගේ වැඩ දෙකකට කමෙන්ට්‍රි කරන්න.රූපවාහිනියට යනකොට මතක් වෙනව නිතරම උඹෙ දැවැන්ත රූපය ඒ ගොඩනැඟිල්ල අතරෙ. මට තදින්ම හිතවත්ව හිටියෙත් උඹ විතරයි. ඒ නිසා ඒ අඩුව තදින්ම දැනෙනව.උඹ එදා එනකොට දුන්න සල්ලි කාර් එකටම දුන්නා. ඒවායින් තමයි ඉතුරු බඩු අරගෙන කාර් එක Complete  කරගත්තේ. ඒකටත් උඹට පින් සිද්ධ වෙනවා විතරක් නෙමෙයි ජාති ජාතිත් වැඩි වැඩියෙන් ලැබෙන්න ඕන.මං නංගිගෙන් ගෙදරදොර තොරතුරු අහල බලනව. උඹට ආරංචි ඇතිනෙ වික්ටර් දාගත්තු ලෙඩේ. මං අනන්තවත් කිව්වා බීපං, කමක් නැහැ - ඔය විදිහට දිගටම පැය විසිහතරෙම බොන්න එපා කියලා.ඌ මාව ගණන් ගත්තෙ නැහැ. අපි පොඩි මිනිස්සු නිසා වෙන්න ඇති. මට ඌ ගැන හරිම දුකයි. ආරංචිය අහපු වෙලාවේ මගෙ ඇස්දෙකට කඳුළුත් ආවා.මං උඹට වගේම ඌටත් හරිම ආදරෙයි. ළෙන්ගතුයි. ඒත් ඌ දන්නෙ නැහැ අපි ඌ ගැන දක්වන සෙනෙහස ළෙන්ගතුකම කොච්චර ද කියල. උඹත් ඒ දවස්වල කට කැඩෙනකං කොච්චර කිව්වද? දැන්නම් සනීපයි. දෙවියන්ගෙ පිහිටෙන් සනීප වෙන්න කියල මං හිත යටින් නිතරම කියනවා.ඉතිං මචං කොහොම ද? ඔය පළාතේ තොරතුරු? ආවාම අහගන්න බැරියැ. අරූව (අල්විසා) පරිස්සමින් බලාගනින්. ජර්මන්කාරයො ඕකගෙ තට්ටෙ පලයි.උඹේ කටහඬ නං ඇහෙනව මචං... නිතරම උඹේ සින්දුවලින්. එතකොට ළඟ ඉන්නව වාගෙ දැනෙනව. ඒත් හැබැහින් නෙමෙයිනෙ. උඹටයි මටයි විශේෂ වෙච්චි ලෝකේ.වෙනත් වැඩිමනක් තොරතුරක් නැහැ මචං වික්ටර් අසනීප වෙච්චි එක හැරුණහම. මේ වාගෙ වේලාවක උඹ හිටිය නං දුවල පැනල ඌට කීයක් හරි අතමිටට හම්බ කරලා දෙනවා නේද කියලා මට හිතුණා.උඹ ඒ අතින් පින්වන්තයා. උඹට ජාති ජාතිත් හරි යන්න ඕන. මේ ආත්මෙ උඹට ලැබෙන්නෙ ගිය ආත්මේ මේ විධියට කරපු පින් කියලයි මං හිතන්නෙ. තව තවත් වැඩි වැඩියෙන් ලැබෙන්න ඕන.උඹට නිරෝගී සුවයත් – උඹ අත තියන සෑම කටයුත්තක්මත් සාර්ථක වේවායි කියල මං දෙවියන්ගෙන් යදිනව. මං අනුරාධපුරෙයි, මාතරයි, මහනුවරයි මාරු කරල හිටිය අවුරුදු 2 1/2ක් විතර. ඒ කාලෙට අම්ම තාත්තටවත් ලියුමක් ලිව්වේ නැහැ ගෙදරටවත්. මේ අවුරුදු ගණනකටම මගේ අතින් ලියවෙන ලියුම.ඒ උඹට නිසා. උඹ කෙරෙහි තියෙන ඇල්මට ළැදියාව හා ගෞරවයට. එහෙනං මචං මං නවතින්නං - උඹට නැවත නැවත තුන්රුවන් සරණ පතනවා. මං ඉතාම ළෙන්ගැති-ප්‍රේම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av1103066</link>
    <topic>ඉන්දියාවේ ‘හතා’ නොහොත් හාෂ්මි</topic>
    <author/>
    <content>ඉන්දියාවේ ‘හතා’ නොහොත් හාෂ්මිකපිල කුමාර කාලිංගඉන්දියානු වීදි නාට්‍ය නමැති රණබිමෙහි ඉදිරියෙන්ම සිටි සෙන්පතියා වූයේ සෆ්දාර් හාෂ්මිය.1989 ජනවාරි 1දා සෆ්දාර්ගේ නාට්‍ය කණ්ඩායම නවදිල්ලියට මඳ දුරක් ඈතින් පිහිටි ජහන්දාපූර්හීදි ‘හල්ලා බෝල්’(Attack) නමැති වීදි නාට්‍ය රඟදක්වමින් සිටියහ. ඒ නගර සභා ඡන්ද කාලයකි.එක්වරම එහි කඩාවැදුණු මැර කණ්ඩායමක් නාට්‍යයට බාධා කරන්නට වූහ. සෆ්දාර් හා මැරයින් අතර උණුසුම් කතාබහක් ඇති විය. එය ගැටුමක් බවට පත්වන්නට ගියේ සුළු මොහොතකි. පාලක කොංග්‍රස් පක්ෂයේ සාමාජිකයෙකු වූ මුකේෂ් ෂර්මා හා ඔහුගේ මැරයින් පැමිණ සිටියේම ප්‍රහාරයක් පිණීසය. ඔව්හු යකඩ පොලුවලින් නාට්‍යකරුවනට පහර දෙන්නට ගත්හ.”දුවන්න – හැංගෙන්න” සෆ්දාර් තම සගයිනට කෑ ගසා කියමින් ආරක්ෂිත ස්ථානයකට දිව ගියේය. එහෙත් ඔහු පසුපස හඹා ගිය මැරයෝ සෆ්දාර්ට යකඩ පොලු පහර එල්ල කළහ. රෝහලට ගෙන යනු ලැබූව ද පසු දින සෆ්දාර් හාෂ්මි මිය ගියේය. නාට්‍ය කණ්ඩායමට උපකාර කළ දේශපාලන ක්‍රියාකාරිකයෙකුට ද ඒ ඉරණමම අත්විය.ෆ්දාර්ගෙ මළගමට දස දහස් ගණනින් සෙනඟ රැස්වූහ. විවෘත රියක තැබූ මළසිරුර පසුපසින් විවිධ විද්වතුන් හා සාමාන්‍ය ජනයා ද ගමන්ගත් අතර ඔවුන්ගේ මුහුණුවලින් පිළිබිඹු වූයේ දරාගත නොහැකි ශෝකයකි.මානව දයාවෙන් සිටි සුන්දර මිනිසෙකු ජීවිතයෙන් හරි අඩක් ඉතිරිව තිබිය දී – වයස 34 දි සිත්පිත් නැති අධමයින්ගේ යකඩ පොලු පහරින් මෙසේ සමුගැනීම ඉන්දියාව පුරා විසිර සිටින වාමාංශිකයින්ගේ හා කලාකරුවන්ගේ දැඩි කනස්සල්ලටත් විරෝධයටත් හේතු විය. 35කට වැඩි නාට්‍ය සංවිධාන හා ඔවුන්ට හිතවත් කණ්ඩායම් සෆ්දාර් ඝාතනයට එරෙහිව, එකාවන්ව කටයුතු කිරීමට ගිවිස ගත්හ.සෆ්දාර්ගෙ මරණයෙන් දින සතරකට පසු ඔහුගේ බිරිඳ වූ මෝලෝෂ්රිගේ ප්‍රධානත්වයෙන් ජහන්දාපූර් වෙත ගිය නාට්‍ය කණ්ඩායම අතරමඟ නතරකළ ‘හල්ලා බෝල්’ වීදි නාට්‍යය, එම ස්ථානයේදීම නැවත රඟ දැක්වූහ.ජීවත්ව සිටි සෆ්දාර් හාෂ්මිට වඩා මියගිය හාෂ්මිගේ හඬ ප්‍රබල බව පළ කරමින් ඔහුගේ ‘ජානම්’ නාට්‍ය කණ්ඩායම යළිත් වැඩට බැස්සහ.ලේඛක බිෂාම් සාහ්නිගේ ප්‍රධානත්වයෙන් ෂමාත්’ නමින් සෆ්දාර් හාෂ්මි සමරු පදනමක් බිහිකෙරුණි. කල්කටා විශ්වවිද්‍යාලය සෆ්දාර්ට සාහිත්‍යශූරී සම්මානයකින් උපහාර කළේය.සෆ්දාර් ඉංග්‍රීසි භාෂාව හා සාහිත්‍ය පිළිබඳව උපාධි දෙකකින් අලංකාර වූ පුද්ගලයෙකි. ඔහු කලක් කථිකාචාර්යවරයෙකු ලෙස ද සේවය කළත් සිය ජීවිතයේ වඩා වැදගත් මෙහෙවර ජනතාවාදී කලාව ලෙස සලකමින් ඉන් ඉවත් වූයේය.චිත්‍රපට නළුවෙකු වීම සඳහා දොරටු විවර වූ අවස්ථා කීපයකම ඔහු කාරුණිකව එය වසා දැමුවේ තමා වීදි නාට්‍යකරුවකු බව කියමිනි. ඉන්දියානු කොමියුනිස්ට් පක්ෂය (මැක්ස් පිල) සමඟ සමීප සබඳතා පැවැත්වූ සෆ්දාර් පීඩිත ජනතාව වෙනුවෙන්, තම ජීවිතය පරිත්‍යාග කළ උතුම් කලාකරුවෙක් විය.තම කෙටි ජීවිත කාලය තුළ වීදි නාට්‍ය 24ක් නිර්මාණය කළ සෆ්දාර්, වේදිකා නාට්‍ය දෙකක් ද නිපදවූ අතර ඉන් එකක් ගෝර්කිගෙ ‘සතුරෝ’ හි අනුවර්තනයක් විය. නළුවෙකු, අධ්‍යක්ෂවරයකු,, ගීත රචකයකු පමණක් නොව විචාරාත්මක නිබන්ධ සම්පාදකයෙකු ද වූ ඔහුගේ ලිපි හා සංවාද එකතුවක් ජන නාට්‍ය මන්ච් (ජානම් නොහොත් Peoples Theatre Front) මඟින් ප්‍රසංගයට ඇති අයිතිය (The Right to Perform) නමින් පළ කෙරුණි. එය වීදි නාට්‍යකරුවනට අත්පොතක් බඳුය.ඇමෙරිකාවේ වෙසෙන ඉංග්‍රීසි පිළිබඳ මහාචාර්යවරියක වන ඉන්දීය ජාතික ලෝපාමුද්‍රා බාසු තම ලිපියකදී සෆ්දාර් භාෂ්මි හා කෙන්යානු නාට්‍යකරු න්ගුගිවා තියොංඕ සැසැඳීමක යෙදෙයි. ඇය ලංකාවේ ගාමිණී හත්තොටුවේගම ගැන දැන සිටියා නම් ඔහු පිළිබඳව ද සඳහන් කරනවාට සැක නැත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av1103067</link>
    <topic>එතෙර රස කතා</topic>
    <author/>
    <content>එතෙර රස කතාදරුවෙක් උපන්නහම කොච්චර සතුටක් ද? ඒත් සුපත්‍රා සසුෆාන් – කියන සිඟිත්තිය ගෙදරට අරගෙන ආ වෙලාවේ අසල්වැසියෝ මුණු මුණු ගාන්න ගත්තා. “මොන පවකට ද මෙහෙම දරුවෙක් උපන්නේ?” – “ඔය කෙල්ල වෘක පැටියෙක්” තවත් කෙනෙක් එහෙම කිව්වා.ඒ මොන කතා ඇහුවත් සුපත්‍රාගේ අම්මා තාත්තා හිත කලබල කර ගත්තේ නෑ. දරුවාගේ අස්වාභාවික පෙනුමට බෙහෙතක් හොයන්න හැමතැනම දිව්වා.සුපත්‍රාට තිබුණේ අරුම පුදුම ලෙඩක්. ඒ තමා හිස් මුදුණේ ඉඳන් වළලුකරට යන තෙක් වැවෙන රෝම. මුහුණෙත් අඟල් කිහිපයක් දිගට රෝම වැවෙන්න ගත්තා. විවිධ ප්‍රතිකාර කරලා අන්තිමේදී ලේසර් කිරණ චිකිත්සාවත් අත්හදා බැලුවා.ඒත් හරි ගියේ නෑ. මේක බෙහෙතක් නැති ලෙඩක්. එහෙමත් නැත්නම් – ඉතාම විරල ගණයේ අසාමාන්‍ය තත්ත්වයක්. කොහොම නමුත් සුපත්‍රා පාසල් ගියා.වැඩි කාලයක් යන්න කලින් එයා තායිලන්තය පුරා ප්‍රසිද්ධ වුණා. ලොම් කෙල්ල කියලා. මේ ළඟදි ගිනස් වාර්තා කමිටුවෙන් සහතිකයකුත් ලැබුණා. ”ස්කෝලේ හැමෝම මා එක්ක හරිම යාළුයි. ඒත් එක්කෙනෙක් දෙන්නෙක් නම් “වෘක කෙල්ල” – “වඳුරු මුහුණා” කියලා මෝඩ කතා කියනවා. මං ඒවා අහලා හිනාවෙලා නිකං ඉන්නවා”සුපත්‍රා මේ ළඟදී එහෙම කිව්වා.කොහොම නමුත් සුපත්‍රා මේ අසාමාන්‍ය තත්ත්වයට පත්වුණේ කොහොමද කියන්න කිසිම වෛද්‍ය පර්යේෂකයකුට බැරි වුණා. ඇඟ පුරා කෙස් තිබුණාය කියලා මිනිස් ජීවිතයක අගය අඩු වෙන්නේ නෑ. ඒකට හොඳම ජීවමාන උදාහරණය තමා තායිලන්තයේ ජීවත්වෙන සුපත්‍රා - ලොම් කෙල්ල.එංගලන්තයේ වයස්ගතම තාත්තා - වයස අවුරදු 72යි. මේ තාත්තා නිවුන් දරු දෙන්නෙකුටත් තාත්තා. ඒකයි විශේෂය. රිචර්ඩ් රොඩර්න් නම් මේ 72 හැවිරිදි තාත්තා කියන හැටියට එයා තාම වයස අවුරුදු 20ක කොල්ලෙක් වගේලු. අනේ වාසනාවන්! මේ වාසනාවන්ත තාත්තා ගේ ලොකුම ළමයාගේ වයස දැන් අවුරුදු 52යි.එයාට ඉන්න මුණුපුරු - මිණිපිරියන් ගේ ගණන 36කි. ඒත් රිචර්ඩ් රොඩර්න් නම් මේ අපූරු වයස්ගතම තාත්තා කියන හැටියට එයාට තව තවත් ළමයි ඕනේලු. මේ ළඟදි එයා නිවුන් දරු දෙන්නෙකුගේ තාත්තා බවට පත්වුණා. එයාගේ බිරිඳගේ නම ලීසා. වයස අවුරුදු 26යි.”අපේ වයස පරතරය ඉතා විශාලයි. හරියටම කීවොත් අවුරුදු 40ක් – ඒ කියන්නේ මට වඩා දෙගුණයක් එයා වැඩිමහල්. ඒත් අපේ ආදරයට ඒක මොන විදිහකින් වත් ගැටලුවක් වුණේ නෑ...” ආදරයට කොහෙද වයසක්?”...මම කවදාවත් දුම්පානය කෙළේ නෑ.. මත්පැන් බිව්වේත් නෑ.. ඉදිරියට කරන්න බලාපොරොත්තුවකුත් නෑ..”එංගලන්තයේ වයස්ගතම නිවුන් දරුවන්ගේ පියා - රිචර්ඩ් රොඩර්න් කියන හැටියට මතින් තොරවීම ඔහු ගේ සාර්ථකත්වයට හේතුවක්ලු.ලෝකය පුරා පැතිරිලා යන රූපලාවණ්‍ය උමතුව ගැන මීට කලිනුත් කතා කළා. ඕන්න – දැන් රූපලාවණ්‍යයට මාළුත් අරගෙන. ඒ කියන්නේ දත් නැති මාළු රංචුවක් ලවා කකුල් හපාගැනීම. අපේ සමේ සෛල දිනපතා මැරෙනවා.ඊට යටින් අලුත් සෛල උපදිනවා. ඒත් සමේ මැරුණු සෛල ඉවත් කළහම තමා ඡවි වර්ණය බැබලෙන්න ගන්නේ. ස්ක්‍රබ් කිය කියා අට අනූවක් ක්‍රීම්, තවරලා මුහුණ හා ඇඟේ හම උලන්නේ ඒ නිසයි. දැන් මේකට අලුත් ක්‍රමයක් හොයාගෙන. ඒ තමා දත් නැති මාළු වර්ගයක් ලව්වා මැරුණු සෛල ඉවත් කරගැනීම. ටැංකියකට කකුල් දෙක බස්සනවා.එතකොට දත් නැති මාළු කකුල් දෙක වටකරගෙන අර මැරිච්ච සෛල බුදිනවා. මේ මාළු ප්‍රතිකාරයට පවුම් 10 ඉඳලා 50 දක්වා මුදලක් අය කරනවා. කොහොම නමුත් වැඩේ නැඟලා ගියා.ඒත් දැන් වෛද්‍යවරු අනතුරු හඟවනවා මේ මාළුන්ගෙන් භයානක වසංගත රෝග පැතිරෙන්න පුළුවන් කියලා හිතමු. චර්ම රෝගයක් නැත්නම් වෙනත් බෝවෙන රෝගයක් තියෙන කෙනෙක් අර මාළු ටැංකියට කකුල් දෙක බස්සනවා. මාළු රංචුව ඇවිත් මැරුණු සෛල කාලා අර ලෙඩ කකුල් දෙක සුද්ද කරනවා. ඊට පස්සේ තවත් කෙනෙක් ඇවිත් මේ ටැංකියට කකුල් දෙක බස්සනවා.මොකද වෙන්නේ අර මාළුන්ගේ කටේ හා ටැංකියේ වතුරට එකකුවෙලා තියෙන මැරුණු රෝගී සෛලවල තියෙන රෝගකාරක අර අලුත් කකුල් දෙකේ හමට ඇතුල්වෙනවා. එතකොට ඉතිං නැති ලෙඩක් නේ! ඇමෙරිකාවේ ස්ථාන 14ක මාළු ප්‍රතිකාරය තහනම් කළෙත් අර කියන අනතුර නිසයි. මොකද එකම මාළු රංචුව කකුල් ගොඩකට සත්කාර කරන්න යොදා ගැනීම අනතුරුදායකයි.හැබැයි මේකට විසඳුමක් තියෙනවා. කෙනෙකුට ඕනේ නම් තමන්ටම කියලා මාළු ටැංකියක් හදාගන්න පුළුවන්. එතකොට පිට ලෙඩ ඇඟට එන්නෙත් නෑ. තමන්ගේ ලෙඩ පිටට යන්නෙත් නෑ. ඒත් ඉතිං අහිංසක මාළුන්ට තමයි වැඩ වරදින්නේ. දැන් මෙහෙම කිව්වයි කියලා ගෙදර තියෙන මාළු ටැංකියට කකුල් දෙක බස්සන්න යන්න එපා..!ලෝක යුද්ධයක් ජය ගන්න පෙනීම ලබාදුන්නේ මේ උපැස් යුවළයි. ඒක අයිති ශ්‍රීමත් වින්ස්ටන් චර්චිල්ට. චර්චිල් භාවිතා කළ මේ කණ්ණාඩි කුට්ටම ලබන 17දා ප්‍රසිද්ධ වෙන්දේසියේ විකිණෙනවා.මේක හදලා තියෙන්නේ 1954 දීයි. ඒත් තාමත් – කිසිම කඩතොලු – පළුද්දක් නැතිව මේ කණ්ණාඩි කුට්ටම හොඳම තත්ත්වයෙන් තියෙනවලු.මේකෙන් කියවෙන්නේ කොච්චර පරණ වුණත් බඩු හොඳ නම් වටිනාකමේ අඩුවක් නැති බවයි. ඇත්තම කියනවා නම් හොඳ දෙයක් පරණ වෙන්න පරණ වෙන්න ඒකේ වටිනාකම සිය දහස් ගුණයකින් ඉහළ නඟිනවා.දෙවැනි ලෝක යුද්ධ කාලේදී චර්චිල් නිතරම මේ උපැස් යුවළ පැලඳගෙන හිටියා. ඒත් අද මේ කණ්ණාඩි කුට්ටම අයිති කරගත්ත අලුත් හිමිකරුවා ඒකෙන් දකින්නේ අලුත්ම ලෝකයක්. ඒත් අර කණ්ණාඩි කුට්ටම දාගෙන චර්චිල් දෙවැනි ලෝක යුද්ධ කාලෙදි මොනතරම් රහස් ලිපි කියවන්න ඇත්ද?කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av1103068</link>
    <topic>නොදැක ඔබේ රුව ශෝකය නැඟෙයි හද පුරා....</topic>
    <author>ජෝජ් රොබ්සන් ද සිල්වා</author>
    <content>නොදැක ඔබේ රුව ශෝකය නැඟෙයි හද පුරා....මධු මල ලෙස මුදු මගේ ප්‍රියාදර මිහිරාවිය වෙතටයි ඔබ සිහි කර කර ඔබට ලියන එක මට ඇති එක සතුටයි...පෙම් සටන් පරාද වී විරහ වේදනාවෙන් ඔත්පල වූ ගීත ශ්‍රාවක ආත්ම සුවපත් කරමින් ඔහුගේ හෘදයාංගම කටහඬින් ගීතවත් වූ සොඳුරු ආදර ගීතාවලිය සිංහල සංගීත ක්ෂේත්‍රයේ මියුරුතම ගීතාවලියකි.සිය වැලපුණු ආත්මයෙන් යොවුන් පෙම්වතියන්ගේ මෙන්ම පෙම්වතුන්ගේ ද සිත් අමන්දානන්දයට පත් කළ ඔහු අප අතරින් සදහටම සමුගෙන ගොස් මේ වන විට වසර දහ තුනකට කාලය ඉගිලෙමින් ඇති අතර මෙවර “ස්වර වර්ණ” වර්ණ ගන්වන්නේ ඔහු පිළිබඳ මතක සුවඳින් ය. එනම් ප්‍රේමයේ පැහැයෙන් ගීතය වර්ණවත් කළ ආදරණීය මිල්ටන් මල්ලවආරච්චි ගායන ශිල්පියාණන් පිළිබඳ සැමරුම් සමඟින් ය.ආදරයේ සෑම ඉසව්වක්ම සිය මධුර හඩින් ස්පර්ශ කරමින් සරල, සුගම, සොඳුරු ගීතාවලියක් ශ්‍රාවක අපට තිළිණ කළ මිල්ටන් මෙලොවට ජනිත වූවේ 1944 අප්‍රේල් හත්වැනිදා කෝට්ටේ ග්‍රාමයේදී ය. කෝට්ටේ ආනන්ද ශාස්ත්‍රාලයෙන් ශිල්ප උගත් ඔහු 1973 දෙසැම්බර විසි නව වැනිදා ස්වර්ණමාලි මාලතී සමඟ විවාහ වූ අතර රනිල්, හර්ෂණී, නදීරා සහ රන්සිරි නම් දරුවන් සිව්දෙනාගේ පියා වූවේය.මිල්ටන් ගේ පෞද්ගලික ජීවිතයේ වගතුග සඳහන් කරන බොහෝ අවස්ථාවන්හිදී ඔහු ඕනෑකමින් මඟ හරින නැත්නම් ඕනෑකමින් කපා හරින කරුණක් මෙහිලා මම අකුරු කරමි. ඒ ඔහුගේ පියා පිළිබඳ වගතුග ය. මිල්ටන් ගේ ආත්මය වසා පැතිර ගත් දුකඳුරේ ඇරඹුම ඔහුගේ පියා විය. අප හමු වූ දිනෙක මිල්ටන් ඒ වග හෙළිදරව් කළ අයුරු මගේ මතකයේ තවමත් නින්නාද වෙයි.”එයා ගැන ලියන්න එපා. මම හීනෙකින් වත් දැකලා නැති, මම දන්නෙම නැති කෙනෙක් තමයි මගේ තාත්තා. එහෙම කෙනෙක් ගැන මොනවට ද නිකම් නමට විතරක් ලියන්නේ. මට උන්නේ මගේ අම්මා විතරයි. මාව ජීවත් කරවන්න අම්මා නොවින්ද දුකක් නැහැ. මමත් අම්මත් එක්ක දුක් වින්දා. පුංචි කාලේ ඉඳි ආප්ප හදන්න අම්මට පිටි කොටලා දෙනවා. ගෙවල් හදන තැන්වල කුලී වැඩ කරලා තියෙනවා. දුක මේ ජීවිතයේම කොටසක් වුණේ ඒ කාලේදීම යි.”සිය ආත්ම ගතවූ දුක් වේදනාවෙහිම ගිලී ශෝකාකූල හඩින් ගී සංකල්පනාවන්ට ජීවය දුන් මිල්ටන් මුලින්ම කේවල ගී තැටියකට ගීත ගායනය කළේ 1969 දීය.එවකට භද්‍ර යෞවනයට පිවිස සිටි, බහුතර ගීත ශ්‍රාවක පිරිසකගේ ප්‍රියතම ගායන ශිල්පියා වෙමින් කරුණාරත්න අබේසේකර පද රචනය කළ මොහොමඩ් සාලි සංගීතවේදියාණන් සංගීතවත් කළ “ඔරුවක පාවෙන රෑ ගණ අඳුරේ”, “රන් කූඩුව ඔබ සෑදූ”, “මංගලේ නෙත් මංගලේ” සහ “සංසාර සෙවනැල්ල ලෙස ආ පතාලා” ගීත හතර මුලින්ම ගායනා කළ මිල්ටන් එතැන් සිට 1998 මාර්තු දහවැනිදා මරණයේ තොටුපළෙන් නික්ම යනතුරුම ගැයූ සෑම ගීතයක්ම ඔහුගේ ගීතලෝලී සහෘදයන්ගේ සිත් පිනවූ ගී මුතුවැල් දාමයක්ම විය.1971 වසරේ තිරගත වූ “පූජිතයෝ” චිත්‍රපටයේ එම්.එස්.ප්‍රනාන්දු සමඟ “සක්වළ රත්වන පළිඟු තලාවක” ගීතය ගයමින් චිත්‍රපට පසුබිම් ගායනයට එක්වූ මිල්ටන් සිංහල චිත්‍රපට සියයකට ආසන්න ගණනක මියුරු ගී රැසක් ගායනා කළ අතර 1984 වසරේදී හොඳම ගායනයට හිමි සරසවි සම්මානයෙන් පිදුම් ලැබුවේ ය. ඒ, 1983 දී ප්‍රදර්ශනය වූ “ඈතින් ඈතට” චිත්‍රපටයේ ගැයූ “කැන්දම් යන්නම් රන්මල් මාලා දාලා” ගීතය ගායනය සඳහා ය.මිල්ටන් ගායන ශිල්පියකු ලෙස සංගීත ක්ෂේත්‍රයේ කඩඉම් සනිටුහන් කළ ශිල්පියෙක් ද වේ. ආධුනික ගායන ශිල්පියෙකුව සිටිය දී හින්දි ගීත ගායනා කළ නමුත් කිසිදාක අනුකරණ ගී තනු අනුව සිංහල ගීත ගායනා කළේ නැත.ඔහු ගායනා කළ සෑම ගීතයක්ම ස්වතන්ත්‍ර තනුවලට ගායනා කළ අතර මෙරටේ ස්වතන්ත්‍ර හින්දි ගීතයක් (“සිරිල් මල්ලී” චිත්‍රපටයේ “ඒක ඛලී” ගීතය) ගැයූ මුල්ම ගායන ශිල්පියා වන්නේ ද මිල්ටන් ය. ග්‍රැමෆෝන් යුගයේ අවසන් ගී තැටිය (ගෞරි කෝපරේෂන්) මිල්ටන් ගේ හඬින් ගීතවත් වීම මෙන්ම මෙරට ප්‍රථම ගීත කැසට් පටය ද (විජය රාමනායක නිෂ්පාදනය කළ “සඳෙන් එහා” මිල්ටන්ගේ හඩින් ගීතවත් වීම එවැනි තවත් සුවිශේෂ කඩඉම්ය.ගුවන්විදුලියේ “ඒ” ශ්‍රේණියේ ගායන ශිල්පියකු වූ මිල්ටන් ටෙලි නාට්‍ය සඳහා ගැයුවේ එකම ගීතයක් පමණි. ලක්ෂ්මන් මල්ලවආරච්චි පද රචනය කළ, ස්ටැන්ලි ලියනගේ සංගීතවත් කළ “සැඩ සුළඟේ පාවී මල් පෙත්තක් වගේ” නම් වූ එම ගීතය “හිම කැදැල්ල” රූපවාහිනී නාට්‍යයේ ඇතුළත් විය.“මල් කැකුළු” සහ “යළි හමුවන්නයි” චිත්‍රපටවල ගීත දර්ශනවල පෙනී සිටි මිල්ටන් ප්‍රසංග වේදිකාවේදී මෙන්ම සංයමයෙන් එම දර්ශන නිරූපණය කළේ ය. ඔහුගේ අදහස වූවේ “ගායකයා කියන්නේ නළුවෙකුට නොවේ ය” යන වගය.ඔබයි මමයි මැවූ සිහින ලොවම මැකී යයි දෙඅත රැගෙන එකම දිනෙක අපි හමුවන්නයි...සිය සහජ ගායන කුසලතාව ප්‍රතිභාවයෙන් භාවිතා කළ මිල්ටන් ගායන ශිල්පියෙකු වශයෙන් මෙන්ම මානව දයාවෙන් පිරි මිනිසෙකු වශයෙන් ද සංගීත ක්‍ෂේත්‍රයේ නියුතු සියල්ලන් අතරේ ජනප්‍රිය හිතවතෙක් වූවේ ය. ඔහු තරමට සිය සහෝදර ශිල්පීන්ට ආදරය කළ වෙනත් ගායන ශිල්පියෙකු පෞද්ගලිකව මා අත්දැක නොමැත. ඉන් එක් සිදුවීමක් හෝ මෙහිලා සටහන් කිරීම අගේ යයි සිතමි.ම විසින් පද රචනය කළ “මේ දෙව් මැදුරෙ පුදසුන අබියස ඉඳ” ගීතය මුලින්ම ගායනයට මා දුන්නේ මිල්ටන්ට ය. එහෙත් වසර තුනක් පමණ ගතවී ගියත් ඔහු එය ගායනා කරන බවක් නොහැඟුණ හෙයින් පසුව එම ගීත පදමාලාව ගායන ශිල්පී ෂෙල්ටන් මුතුනමගේ හට ගායනයට දුන්නෙමි. ෂෙල්ටන් එම ගීතය පටිගත කළ සතියේම දිනෙක මිල්ටන්ගේ නිවෙසේදී ඔහු හමුවූ විටදී මම ඒ බැව් ඔහුට පැවසුවෙමි.එවෙලේම ගෙතුළට ගොස් ගීත පදරචනා සහ ස්වර රචනා ලිපි අඩංගු ෆයිල් කවරයක් රැගෙන ආ මිල්ටන් එතුළින් මගේ “මේ දෙව්මැදුරෙ” ගීත පදරචනයත් ඊට සකස් කළ ස්වර රචනයත් සඳහන් කඩදාසි ගෙන මට දෙමින් “ලස්සන සින්දුවක්. මමත් හරි ආසාවෙන් මේ සැරේ කැසට් එකට කරන්න උන්නේ. ඒත් ෂෙල්ටන් කළා නම් මම මේක කරන එක හරි නැහැ.” යි පැවසුවේ හෘදයංගම කටහඬිනි. එදා ෂෙල්ටන් සංගීත ක්‍ෂේත්‍රයට පිවිසියා පමණකි.එහෙත් මිල්ටන් ට තම සහෝදර ශිල්පියා ප්‍රවීණ ද නවක ද ලොකු ද පොඩි ද යන වග වැදගත් වූවේ නැත. ඔහු සැමට එක ලෙස සැලකුවේය. ඔහුගේ එම යහගුණය ඉස්මතු වූ තවත් සිදුවීමක් මගේ මතකයට නැඟේ. ඒ වරක් ගණේමුල්ලේ පැවැති සංගීත ප්‍රසංගයකදී ප්‍රවීණ ගායන ශිල්පී ජේ.ඒ.මිල්ටන් පෙරේරා සම්බන්ධ වූ සිද්ධියකි.මිල්ටන් පෙරේරා ශිල්පියාණන් ඒ වන විට දැඩි අසනීප තත්ත්වයෙන් පසුවූ අතර එම ප්‍රසංගයේ ගී ගැයීමට අවස්ථාව පැමිණෙන තුරු ඔහු වේදිකාව පසෙකට වී බලා සිටියේ ය. වහාම ප්‍රසංගයේ සංවිධායකවරයා කැඳවූ මිල්ටන් සිය ප්‍රවීණ සහෝදර ශිල්පියා වෙනුවෙන් හඬ නැඟුවේය. “ඇයි මේ මනුස්සයාව මෙහෙම තියාගෙන ඉන්නේ?” ඊට සංවිධායකවරයාගේ පිළිතුර වූවේ කිසිදු ගායන ශිල්පියෙක් තමන්ගේ ‘වාරය’ මිල්ටන් පෙරේරාට පරිත්‍යාග කිරීමට එකඟ නොවන බවයි.මිල්ටන් එවෙලේම තම වාරය සිය ජ්‍යෙෂ්ඨ ගායන ශිල්පියා වෙනුවෙන් පරිත්‍යාග කර මිල්ටන් පෙරේරා වේදිකාව වෙත කැඳවාගෙන ගොස් ගී ගයන්නට අවස්ථාව උදාකර දුන්නේය. ඒ මිල්ටන් තුළ ජීවත් වූ මානව දයාවෙන් පිරි මිනිසා ය.ක්‍රිකට් ක්‍රීඩාවට මහත් ඇල්මක් දැක්වූ මිල්ටන් මධු පානයට ද ලොල් වූ බැව් ඔහු ගැන දන්නා සැමට රහසක් නොවී ය.විශේෂයෙන් ම බාලවියේ මව සමඟ වින්දා වූ දුක් වේදනාවන්ට නොදෙවැනි වන තරම් වේදනා මිල්ටන්ට උරුම කර දුන් සිටු කුමරියකට බැඳි පේ‍්‍රමයෙන් දායාද කර ගත් මධු පාන ලෝලීත්වයට ඔහුගේ ආධ්‍යාත්මයම කැප වුවේය.මිල්ටන්ගේ ගීතයෙන් හෙළිවන වැලපෙන ආත්මයේ සත්‍යතාව එයම විය. ඒ සත්‍යතාව කලකට ඉහත සුනිල් මිහිඳුකුල සහෘදයාණන් විසින් අකුරු කළ අපූර්ව සටහනක් මා විසින් කියවන ලදී.මිල්ටන් පිළිබඳව මා කියැවූ පරම සත්‍ය එහි සඳහන් වූ බැව් මගේ වැටහීමයි. මේ සමරු සටහන නිමා කරන්නට මෙතැන් සිට මම ඔබට එකී සත්‍ය සටහනින් කොටස් කිහිපයක් කියවමි.”මා අසා ඇති පරිදි මිල්ටන් එක්තරා ආයතනයක සේවය කරද්දී එම ආයතනයේ හිමිකරුගේ දියණිය හා පෙමින් බැඳී ඇත. එහෙත් චේතනා පරිශුද්ධ වූවත් පෙම් සටන් පරදින අවස්ථා ද ජීවිතයේ දක්නට ලැබේ. ඔවුන්ගේ ආදරයේ දුෂ්ටයා වූයේ පන්ති භේදය යි. ඇයට මිල්ටන් හා අතිනත ගන්නට ඇගේ දෙමව්පියෝ ඉඩ නොතැබූ හ.අවසර නැත මට ඔබෙ අත ගන්නට බැමි බැඳ ඇත ලොව සතර දෙසේ එනමුදු උපදින හැම බවයකදිම මතු ඔබ හිමි කර ගනිමි ළ‍ෙඳ්...!කෙසේ වෙතත් මිල්ටන් 1973 දී ස්වර්ණා හා විවාහ වූවේ ය. එහෙත් අවසන් සුසුම් පොද හෙළන තුරුම ඔහුගේ සිතේ මනෝරම්‍ය බිතු සිතුවමක් සේ රැඳුණේ කුලුඳුල් පෙම්වතියගේ (පෙර අප කී සිටු කුමරියගේ) ඡායාව යයි මට සිතේ. මිල්ටන් අසීමිත ලෙස මත්පැනට ඇබ්බැහි වූයේ ය.ඔහු අකාලයේ මියගියේ බීමත්කමෙන් බව මා අසා ඇත. ඔහුගේ ජීවිතය දවා අළු කළේ විසම සමාජ ක්‍රමයේ වරදක් වන දුෂ්ට පන්ති භේදය නොවන්නේ ද? මුදල් පමණක් ජීවිතය කොට තැකූ ගතානුගතික ධන හිමි පන්තිය නොවන්නේ ද?ඔබ පැමිණී ඔබම ගියා නැවතුණු තැන මා ඉන්නම් මගෙ සහයෝගය පතන වෙලාවේ කොහි සිට හෝ යළි එන්නම්...!මිල්ටන් ඒ නැවතුණු තැන සිටන් මියයන තෙක්ම ගී ගැයුවේය. එය ඔහුගේ වැලපෙන ආත්මයේ ලසෝ ගීතය වූවේ ය.මිල්ටන් මියගියේ කොළඹ පෞද්ගලික රෝහලකදීය. ඔහු තරුණ වියේදී රැකියාවක යෙදුණේ ද එම රෝහල අයත් සමූහ ව්‍යාපාරයේ ය. එම ව්‍යාපාර සමූහයටම අයත් රෝහලක ඔහු අවසන් හුස්ම හෙළීම දෛවෝපගත සිදුවීමකි.මිල්ටන්ගේ මියුරු ගී හඬට වශීකෘත වූයේ හුදෙක් අපේ පරම්පරාව පමණක් නොවේ. ඇතැම් විට එදා පෙම්වතුන් වූ අපේ පරපුරේ අය පසුව විවාහ වී දරුමල්ලන් ද ලද කල්හි යොවුන් වියේ පෙම්වතුන් වූ ඒ දරුමල්ලන් ද මිල්ටන් ගේ ළයාන්විත ගී ඇසුවේ මහත් සේ ආශක්තවය. ඔවුන්ගේ ජීවිත ද රංජනය කිරීමට මිල්ටන් ගේ ගී හඬ සමත් වූයේ ය.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av1103069</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමලාස්ට් වීක් එකේ මාර හැපනින්ග්ස්. ක්‍රිකට් ෆීල්ඩ් එකේ. වර්ල්ඩ් කප් ඔෆීෂියල් ක්‍රිකට් සින්දුව ගැන. වර්ල්ඩ් කප් ක්‍රිකට් ෆෙස්ටිවල් එකේ ඉනෝගරේෂන් එක ගැන ඒ කියන්නෙ 17 බංග්ලාදේශ්වල තිබ්බසමාරම්භක උත්සවේ ගැන. මේ අයිටම්ස් දෙකම ගැන විජේ මල්ලිට කියන්න ගොඩක් දේවල් තියෙනවා. ෆස්ට් එපිසෝඩ් එක ඔෆීෂියල් ක්‍රිකට් සෝන්ග් එක.කට්ටියට මතකයි නේ, නවසීලන්තෙ තල්මසුන්ගෙ හකු ගලවන්න, ඔස්ට්‍රේලියන්ස්ලට බජිරි කවන්න ඕන කියල බයිලාවක් ලියල නවතින්නෙ නැතුව ලියපු හැටි ගැන මීඩියා කොන්ෆරන්ස්වලදි කියපු බයිලා දැකල තමයි විජේ මල්ලි, කාට කාටත් ඉස්සරවෙලා මේ කොලොමෙන් මගේ ෆුල් කොමෙන්ට්‍රිය දුන්නෙ. වැඩේ නියමෙට නැගල ගිහින් බලන්නකො නතර වෙලා තියෙන්නෙ රටේ ලොකුම ලොක්කා ජනාධිපතිතුමා ළඟනේ.මොන ඩියුටි තිබුණත් සින්දුව අහල සීන් එක ක්‍රිමිනල් බව දැනගත්තු ප්‍රසිඩේන්ට්ටත් තද වෙන්නෙ නැතුව යයිද ඒ සින්දුවෙ තිබුණු දහජරාව ටික ඇහැව්වට පස්සෙ. ප්‍රසිඩන්ට් වුණත් පුදුම වෙන්න ඇති මොකක්ද මේ බයිලාව කියලා. මොකද ප්‍රසිඩන්ට් කියල බයිලා අහල නැතුවයැ. මෙන්න විජේ මල්ලිගෙ සැලියුට් එක ප්‍රසිඩන්ට් රාජපක්ෂට. නියම වෙලාවට නියම ඩිසිෂන් එක ගත්තට.Thank you Mr.Presidentතව ඩිංගෙන් ගම විතරක් නෙවි රටම කනවා. ඒ බයිලාව ටීවී චැනල්ස්වල ගියා නම් ඔෆීෂියල් ක්‍රිකට් සෝන්ග් එක විදියට. දැන් ඉතින් කට්ටියට ඔෆීෂියල් කොහොම වුණත් වර්ල්ඩ් කප් ක්‍රිකට්වලට හදපු සෝන්ග්ස් කෝටියක් විතර ඔය තියෙන්නෙ. අහන්න බැරුවයැ. හැබැයි රසඳුනටයි විජේ මල්ලිටයි මේ සෝන්ග් එක ප්‍රසිඩන්ට් ළඟට ගිහින් හරි වේස්ට් පේපර් බාස්කට් එකට වැටිච්ච එක ගැන තියෙන්නෙ පොඩි ත්‍රිල් එකක්. මොකද දන්නවද, ඩොක්ටර් අජන්තා රණසිංහල වගේ ප්‍රබුද්ධ ...ලිරික්ස් ලියන කට්ටිය මොනව කිව්වත්, කාගෙ කාගෙත් ඇස් ඇරෙව්වෙ විජේ මල්ලිගෙ කොලොම් එක නිසා.ඔය ලහිරු ද මනුරංග ද කියන මෑන්ස්ල ගැන විජේ මල්ලිට නෝ ප්‍රොබ්ලම්ස්. ඒ ගොල්ලො ඒ ගොල්ලන්ගෙ බයිල කියාගෙන හිටියට විජේ මල්ලිට මොකෝ. හැබැයි මේ සීන් එකේදි තිබුණු ලොකුම අප්සෙට් එක තමයි ආණ්ඩුවෙ සල්ලිම දාලා හදපු ප්‍රොඩක්ෂන් එකක් මේ විදියට හරිහමන් ඇප්රූවල් එකක් නැතුව ලෝන්ච් කරලා ප්‍රසිඩන්ට්ගෙන් කැන්සල් වෙච්ච එක. දැන් එපිසෝඩ් ටූ එක. බංග්ලාදේශ් ක්‍රිකට් ඉනෝගරේෂන් ඉවෙන්ට් එකේ ශ්‍රී ලංකාවෙ විනෝද සමය පෙන්නපු සීන් එක. සන්ඩේ පේපර් එකක කපල පුරවල මාර ආටිකල් එකක් විජේ මල්ලිත් කියෙව්වා. එදා ශ්‍රී ලංකා කට්ටියගෙ පර්ෆෝමන්ස් එක ගැන.මාර සින්දු කාරයො තුන්දෙනෙක්ලු ගිහිල්ලා ශ්‍රී ලන්කන් ෆ්ලෑග් එක යට සින්දු කිව්වෙ. පව් මෙයාලා විජේ මල්ලිට පහුගිය දවසක බ්ලොග් එකක අහුවුණා මේ ටෙ‍්‍රබලට අලුත්ම නමක් හදල තියෙනවා. පහුගිය දවස්වල ස්ක්‍රීන් කරපු බොලිවුඩ් ෆිල්ම් එක මතකනේ අර ත්‍රී ඉඩියට්ස් වගේ මාර ක්ලාස් නමක් තිබුණෙ. හැබැයි ඒ ෆිල්ම්ස් එකේ ඇක්ටර්ස්ලගෙ පැත්ත පළාතකටවත් අපේ පොරවල් තියන්න නම් බැහැ.බංග්ලාදේශ් ගිහින් ශ්‍රී ලංකාවෙ වඩිග පටුන ඩාන්ස් එකක් තරම්වත් ජොලි ඩාන්ස් එකක් දාගන්න බැරුව ස්ටේජ් එක උඩ දඟලල දඟලල මොකක්ද රැප්කරපු සින්දුවක් කිව්ව කියල තමයි ෆීල්ඩ් එකේ කතාව. ඒ ට්‍රෙබලෙ සින්ගින්ග් ඩාන්සින්වලින් පස්සෙනේ නියම ශ්‍රී ලන්කන් කල්චරල් පැජන්ට් එක.ෂිඞ ඔය ලංකාවෙ ඕවර්ඒජ් ඇක්ට්‍රසස්ල දාගෙන ඒගොල්ලන්ගෙ පෙන්නන්න තියෙන දේවල් පෙන්නගෙන පරණ ෆිල්ම්ස්වල ජෝති ඇන්ජි ලතා සුජාතලගෙ හිට්ස්වලට පිංසිද්ධ වෙන්න ඕර්ගනයිස් කරන සිල්වර් නයිට් ද ගෝල්ඩන් නයිට් ද වගේම නොවුණට, ඒ වගේ නයිට් එකකට ඉන්න කට්ටිය වෙනුවට ටීනේජ් කොල්ලො කෙල්ලො දාල පෙන්නපු විජය කුවේණි අයිටම් එක දැකල කොමෙන්ට්‍රි එද දීපු රසල් ආනල්ඩ් මල්ලිත් හොල්මන් වෙලා ගියාලු.විජේ මල්ලි බලාගෙන හිටියෙ ඉන්ඩියන් කමෙන්ටේටර් රවි ශාස්ත්‍රී මෑන්ස්ගෙ රටේ ඩාන්සස් ගැන කියපු හැටි.“නව් යූ ආර් වොචින් ෆෝක් ඩ්‍රාමා අයිටම් ෆ්‍රොම් ගුජරාට් ප්‍රොවින්ස්”.ආර්නල්ඩ්ට ඉතින් කියන්න තිබුණෙ මොනවද? ආනල්ඩ් ගැනත් දුකයි,ශ්‍රී ලංකාවෙ ඩාන්සින් ගැනත් දුකයි විජේ මල්ලිට. ඕන්න ශ්‍රී ලන්කන් අයිඩන්ටිටිය ලෝකෙට පෙන්නපු ලස්සන.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av11030610</link>
    <topic>අපි ‘මාෆියාව’ විනාශ කරලා දානවා</topic>
    <author>ඉනෝකා පෙරේරා බණ්ඩාර</author>
    <content>අපි ‘මාෆියාව’ විනාශ කරලා දානවාඅර්ජුන කමලනාත්නව පරපුරේ ජනපි‍්‍රය චිත්‍රපට නළු අර්ජුන කමලනාත් මේ දිනවල බොහොම කාර්ය බහුල වෙලා. ජාතික තරුණ සේවා සභාවේ අධ්‍යක්ෂවරයකු සහ ජාතික චිත්‍රපට සංස්ථාවේ ක්‍රියාකාරිකයකු ලෙස වැඩ රාජකාරි රැසක්ම ඔහු මත්තේ. මේ කතාබහ ඒ නිමිතිකොට ගෙනයි.ඉතින් අර්ජුන මොනවද අලුත් තොරතුරු...සිනමාව පැත්තෙන් නම් අලුත් චිත්‍රපට හතරක් එන්න තියෙනවා. එකක් ‘සක්විති දඩයම’. ඒ චිත්‍රපටයෙ විජය නන්දසිරි මහත්මයයි මමයි ප්‍රථම වතාවට ප්‍රධාන චරිත රඟපානවා. ඔහු එක්ක මං ප්‍රධාන චරිතයක් රඟපාන පළමු වතාව නිසා මට ඒ චිත්‍රපටය හරි විශේෂයි.අනික ටෙනිසන් - රන්ජන් - මම එක්ව රඟන විනෝදජනක - හාස්‍යමය චිත්‍රපටය ‘කීවත් නහී - නොකීවත් නහී’ චිත්‍රපටය. තුන්වැනි එක මගේ රංගන ජීවිතයම වෙනස් කරන විදියෙ ප්‍රධාන චරිතයක් රැඟූ අපූරුතම චිත්‍රපටයක්. ඒ නිසා ඒ චිත්‍රපටය මට හුඟක් සමීපයි කියන්න පුළුවන්. අන්තිම එක ‘සඳ දෙව් දෝණි’. ක්‍රිකට් ලෝක කුසලානයෙන් පසු මේ චිත්‍රපට ප්‍රදර්ශනයට එනවා.එතකොට අමීෂා ගැන...එයා ගැන කියන්න වෙන්නෙත් මං අර සුවිශේෂයි කියූ චිත්‍රපටයත් එක්ක. ඒ ගැන වෙනම දවසක කතා කරමු.ඔබ සිනමාව ගැන බොහොම කැක්කුමකින් කතා කරන කෙනෙක්.ඇත්තටම සිංහල සිනමාව ගැන මට කැක්කුමක් තියෙනවා. මොකද ඒ වෙනුවෙන් වැඩක් කරන්න මට දැන් අවස්ථාව ලැබිල තියෙනවා. චිත්‍රපට කර්මාන්තයේ උන්නතිය උදෙසායි සිරිමාවෝ බණ්ඩාරනායක මැතිනිය චිත්‍රපට සංස්ථාව ඇති කළේ.නමුත් සමහර කාලවල අවුරුදු ගණන් මේක හරිම නිද්‍රාශිලි ස්වරූපයකයි තිබුණෙ. නමුත් නව සභාපති කුමාර් අබේසිංහ මහතා සංස්ථාව යළි නැගිටුවන, පුබුදුවන වැඩ කටයුතු රාශියක් ක්‍රියාත්මක කරල තියෙනවා. අනික චිත්‍රපට කර්මාන්තයේ හා ප්‍රදර්ශනයේ දැනට පවතින මාෆියාව බිඳින්න එතුමා සෘජුවම මැදිහත් වෙලා ඉන්නවා.මොකක්ද ඔබ ඔය කියන මාෆියාව...ඇයි ඩී. වී. ඩී. මඟින් හෝල්වල චිත්‍රපට පෙන්වන එක. නියමිත චිත්‍රපටිය දර්ශන වාර දෙකක් පෙන්වල තුන්වැනි දර්ශනයට නිල් චිත්‍රපටි පෙන්වනවා. එවැනි ශාලා කිහිපයක් තවම මේ රටේ ක්‍රියාත්මක වෙනවා. ඒවා දැන් සහමුලින්ම තහනම් කරල තියෙන්නෙ. අනික පවුල් පිටින් බලන්න එන්න පුළුවන් චිත්‍රපටියක් වුණත් දැන් සමහර හෝල්වලට එන්න බැහැ.බාර් දාලා, රෙස්ටූරන්ට් දාලා, සමහර සිනමා ශාලා අයිතිකරුවන්ට හිතුණු වෙලාවට ප්‍රදර්ශනය වන චිත්‍රපටිය ගලවනවා. අයිතිකරු වූ පළියට ඔවුන්ට එහෙම කරන්න අයිතියක් නැහැ. මේ රටේ සිනමා කර්මාන්තයට විනයක් - දැක්මක් තියෙනවා.මේ දේවල්වලට වහාම වැට බැඳිය යුතුයි. මේ රටේ සිනමා ශාලා 150 ගණනයි තියෙන්නෙ. මේ මාෆියාවෙ හැටියට චිත්‍රපටියක් නිදහසේ දුවන්න බැහැ. ඒ අවශ්‍ය කාලය චිත්‍රපටියට ලැබෙන්නෙ නැහැ. නිෂ්පාදකවරු නට්ටං වෙද්දි කොහොමද සිනමාවෙ ප්‍රගතියක් උදා වෙන්නෙ?ඉතින් ඔය නළු නිළි සංගම් - නිෂ්පාදන බළමුළු තියෙන්නෙ ඔය වගේ මාෆියාවලට විරුද්ධව කටයුතු කරන්නනෙ...තමන්ගෙ චිත්‍රපටියක් හැදෙනවනම් ඔන්න ඔය අය ක්‍රියාත්මක වෙනවා. කෑ කෝ ගහල කට්ටිය එකතු කරන් වැඩේ පටන් ගන්නවා. හැබැයි තමන්ගෙ චිත්‍රපටියෙ ප්‍රදර්ශනය අවසන් වෙනවත් එක්කම සංගමයත් ඉවරයි. බළමුළුත් ඉවරයි, ඕක තමයි අද තියෙන සමගිය.ඔය කියන තරම් අර්බුද සිනමාවෙ තිබෙනවද...මොකද නැත්තෙ. සමහර චිත්‍රපටි අසාර්ථකයි. සමහර ඒවා සාර්ථක වෙනවා. ඒත් චිත්‍රපටියක් අතිසාර්ථක වෙන්නෙ බොහොම කලාතුරකින්. චිත්‍රපටියක් හැදුවොත් එහි පිටපත් මුද්‍රණය අද මොන තරම් ප්‍රශ්නයක්ද... ඊළඟට ප්‍රචාරණ කටයුතු. ලක්ෂ 75 ක් චිත්‍රපටියට ගියොත් ඊට කිට්ටු ගාණක් රූපවාහිනි - පුවත්පත් - ගුවන් විදුලි දැන්වීම්වලට යනවා.මේ තරම් මුදල් කන්දරාවක් වියදම් කරල ප්‍රචාරණය කරන්න හැම චිත්‍රපටි නිෂ්පාදකයකුටම පුළුවන්ද... මේවා තමයි ප්‍රායෝගික ප්‍රශ්න.ඔබ කියන්නෙ මාධ්‍යයෙන් නිසි සහයෝගයක් ලැබෙන්නෙ නැහැ කියල ද...විශේෂයෙන් රූපවාහිනි මාධ්‍යයෙන්. මොකද ජනතාව අතරට යන ප්‍රබලම මාධ්‍ය රූපවාහිනිය. එහි තත්පර ගණනක දැන්වීමකට කොයි තරම් මුදල් කන්දරාවක් ඕනෙද... හැබැයි එක සතියකට චැනල් 4 කින් මේ රටට චිත්‍රපටි 22 ක් පෙන්වනවා. ඒ කියන්නෙ සති 4 ක මාසෙට චිත්‍රපටි 88 ක්. සති 5 ක් ආවොත් ඊටත් වැඩියි. ඒ චිත්‍රපටි පෙන්වන ගමන් වෙළෙඳ දැන්වීම් දමල මේ අය කොයිතරම් හම්බ කරගන්නවද. නමුත් මේ රූපවාහිනි ආයතන මොනවද චිත්‍රපටි කර්මාන්තය වෙනුවෙන් ආ පිටට කරන්නෙ.කිසි දෙයක් නැහැ. අඩුම තරමෙ අලුත් චිත්‍රපටියක ප්‍රචාරණ කටයුතු වෙනුවෙන් තත්පර ගණනක්වත් නොමිලයේ දෙනවද. නැහැ. රජයේ එක් චැනල් එකක් කරන්නෙම මෙගා නාට්‍ය ටිකක් හදාගෙන ළපටි නළු නිළියො ටිකක් පුම්බන එක. ඒවට මොනතරම් කාලය වැය කරනවද. හැබැයි චිත්‍රපටියක් වෙනුවෙන් මේ අතදීම ඔවුන් කරනවද. කොහෙත්ම නැහැ.ඇයි අර්ජුනටම මේ දේවල් හිතෙන්නෙ...මගේ කරුමෙට වෙන්න ඇති. නැතිනම් ඉතින් අනික් අයටත් මේ විනාසෙ දැනෙන්න එපැයි. එහෙම එකක් නැහැනෙ.ඔබ කියන විදියට දැන් රැඟුම් පාලක මණ්ඩලය අකුරටම ක්‍රියාත්මකයි.ඔව්. ගාමිණි සුමනසේකර මහත්මයාගෙන් කිසි සමාවක් නෑ අසභ්‍ය දර්ශනවලට. වැඩිහිටියන්ට පමණයි චිත්‍රපට ඕනෙ තරම් හැදුවැකි. විනයක්, සංයමයක් ඇතිව. අමු අමුවෙ එවැනි දර්ශන තිබේ නම් දැන් සෙන්සර් බෝඩ් එකෙන් අනිවාර්යෙන් කැපෙනවා.එතකොට ඔය වැඩිහිටියන්ට ලේබලය යටතේ සිනමා හල්වල පෙන්වන දෙමළ - ඉංගී‍්‍රසි චිත්‍රපටවලත් ඔය නීතියම ක්‍රියාත්මක වෙනවද...සෙන්සර් බෝඩ් එකෙන් අනිවාර්යෙන් එහෙම දර්ශන කපනවා. නමුත් ඔවුන් චිත්‍රපටය පෙන්වද්දි අසභ්‍ය දර්ශන වෙනම අමුණනවා කියලයි ආරංචිය. ඒවටත් ළඟදීම වැට බැඳෙයි. චිත්‍රපටියක් බලල තරුණ හිත් තුළ විකෘති මානසිකත්වයක් ගොඩ නඟන එක ඇතැම් සිනමා ශාලා හිමියන්ට ඉල්ලමක්, හැබැයි ඉතින් ඒවා මේ මිහිපිටම ඵල දෙනවා.ඔබත් දායක වෙලා ඉන්න මේ නව ගමන්මඟේ මොනවද සිදුවුණු යහපත් දේ...වැහුණු සිනමා ශාලා අටක් යළි විවෘත කරන්න ලැබීමම ලොකු ජයග්‍රහණයක්. ඒ වගේම මිනි සිනමා ශාලා 4 ක් අලුතින්ම විවෘත කළා. රුපියල් ලක්ෂ 250 ක් වැය කරල දලුගම චිත්‍රාගාරය නවීකරණය කරමින් පවතිනවා. චිත්‍රපටවලට දායක වී අද මහලු වියේ සිටින ජ්‍යෙෂ්ඨ කලාකරුවන්ට සංස්ථාව මැදිහත් වෙලා වහාම සුබසාධන කටයුතු ක්‍රියාත්මක කරනවා. මොකද පහුගිය කාලය පුරාම ඒ කටයුතු පැවතුණේ බොහොම අකර්මණ්‍ය ස්වභාවයක. වර්තමාන සභාපතිතුමා සෘජුවම මේවට මැදිහත් වෙලා ක්‍රියා කරනවා.ජාතික තරුණ සේවා සභාව කොහොමද චිත්‍රපට කර්මාන්තයට බලපාන ලෙස යමක් කරන්නෙ...අපි නොහිතනම දෙයක් තමයි ඕක. තරුණ සේවා සභාවේ සංස්කෘතික අංශය හා චිත්‍රපට සංස්ථාවේ සංස්කෘතික අංශයයි ඒකාබද්ධ වෙලා සිනමාව නගරයෙන් නගරයට, ගමින් ගමට ගෙනියන වැඩපිළිවෙළකයි අපි දැන් ඉන්නෙ. තරුණ සේවා සභාව හරහා යෞවන සමාජවලට බලපෑමක් කරන්න අපිට පුළුවන්. මේ යෞවන සමාජවල සිනමාව හැර අනෙක් හැම කලා අංශයක්ම ක්‍රියාත්මක වෙනවා. මම ඒවට සිනමාවත් එකතු කරනවා.චිත්‍රපට නැරැඹීමේ ප්‍රමාණය වැඩි කරන්න, හොඳ රසිකත්වයක් ගොඩ නඟන්න, සිනමාව විචාරන්න මේ ඔස්සේ අපි රට පුරා තරුණ තරුණියන් පොලඹවනවා.එච්චර ද...නැහැ. සිනමාව ගැන උනන්දු වෙනව කියන්නෙ රංගනය, වේෂ නිරූපණ ශිල්පය, වීඩියෝ තාක්ෂණය, සිනමා කැමරාකරණය, අධ්‍යක්ෂණය, නිෂ්පාදනය, සංස්කරණය යනාදි සිනමාව හා බැඳුණු සියලු අංශ කෙරෙහි ගම් දනව්වල තරුණ තරුණියන් උනන්දු වෙනව කියන එක.ඔවුන්ව ඒ සඳහා වෘත්තීය මට්ටමට යොමු කරවන එක අපේ වගකීම. මං උත්සාහ කරන්නෙ ඒ දේ වෙනුවෙන්.මොකද ජාතික තරුණ සේවා සභාව කියන්නෙ අනාගත මානව සම්පත බිහි කරන ප්‍රබල ආයතනයක්. මේවා අකර්මණ්‍ය වෙලා හරියන්නෑ.චිත්‍රපට බෙදා හැරීමේ ආයතනවලත් ගැටලු තියෙන බව ඔබ කීවා...අපේ රටේ චිත්‍රපට බෙදා හරින්නෙ මණ්ඩල 5 කින්.EAP, රිද්මා, සෙල්, LFD සහ MPI ඒ ආයතන.EAP තමන්ගෙ චිත්‍රපට ශාලා ටික හොඳට හදල විනයානුකූලව පිළිවෙළට ඒවා පවත්වාගෙන යනවා. අද චිත්‍රපටියක් හැදුවම නිෂ්පාදකවරු කැමැති EAP මණ්ඩලයේම පෙන්වාගන්න. සෙල් (සිලෝන් තියටර්ස්) සහ රිද්මා (චිත්‍රපටි සංස්ථාව) ත් යම් මට්ටමක ඔවුන්ගෙ ශාලා සහ බෙදාහැරීම් පවත්වාගෙන යනවා. LFD හොඳ තීරණයක් අරන් යහමඟට ඇවිත් තියෙනවා.ඔවුන් වැඩිහිටියන්ට පමණයි චිත්‍රපට වලින් වැළකිලා. ඉතිරි වෙලා ඉන්නMPI ත් යහමඟට ආවොත් මේ රටේ කුණුහරුප චිත්‍රපටිවලට තිත තැබෙනවා. ඒ අය යහමඟට එයි කියන එකයි තවම අපේ බලාපොරොත්තුව.හැබැයි ඉතින් මේ මණ්ඩල හරියට ක්‍රියාත්මක නොවුණොත් චිත්‍රපට සංස්ථාව නුදුරේදීම සෘජුවම ඊට මැදිහත් වෙයි. මොකද කුමාර් අබේසිංහ අලුත් සභාපතිතුමා බොහොම සෘජු තීරණ ගන්න කෙනෙක්.එතුමාගේ මේ සෘජු ප්‍රතිපත්ති ක්‍රියාත්මක කරන්න මං මුළු හදවතින්ම වැඩ කරනවා. ගරු ජනාධිපතිතුමා, එතුමාව පත් කරල තියෙන්නෙත් මේ සියලු අකටයුතුකම් නිවැරැදි කිරීම වෙනුවෙන්. ඒ නිසා පෙර පරපුරට අපි දොස් කියනවා වගේ මතු පරපුර අපිට දොස් නොකියන්න නම් මේ යුතුකම් ටික ඉටු කරන්නම ඕනෙ. ඒක විය යුතුම දෙයක්.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av11030611</link>
    <topic>‘මනාප ප්‍රේමයෙන්’ රංගනයට පිවිසුණු</topic>
    <author>සටහන හා සේයාරූ -බර්නාඩ් ෂෝ ප්‍රේමසුන්දර</author>
    <content>‘මනාප ප්‍රේමයෙන්’ රංගනයට පිවිසුණුකටුනේරියෙන් කලා ලොවට පිවිසෙන මේ සොඳුරු යුවතිය කලා ලොවේ දිදුලන තරුවක් වීමට සිහින දකින්නියක්. ඇය නදීෂා සඳමාලි.ඇය මුලින් ම රංගන ක්ෂේත්‍රයට පිවිසුනේ චන්ද්‍රරත්න මාපිටිගමගේ ‘මනාප ප්‍රේමය’ ටෙලිනාට්‍යයේ ගුරුවරියකගේ චරිතයක් රඟපෑමෙන්. එයින් පසුව ඇය, චන්ද්‍රරත්න මාපිටිගම ගේ ම ‘සුන්දරයි ප්‍රේමය’ ටෙලිනාට්‍යයේ නිශානි ගේ චරිතයක් රඟපා තියෙනවා.“මම ඉගෙන ගත්තේ කටුනේරිය ශාන්ත සෙබස්තියන් මධ්‍ය මහා විද්‍යාලයේ උසස් පෙළ කළාට පසුව තමයි රංගන ක්ෂේත්‍රයට අවතීර්ණ වුණේ. අපේ පවුලේ එකම දරුවා මමයි.අපේ තාත්තා ව්‍යාපාරිකයෙකු වුවත් කලා ක්ෂේත්‍රයටත් හුඟක් ළැදි කෙනෙක්. ඒ නිසා ම ඔහු ටෙලිනාට්‍යයකුත් නිෂ්පාදනය කළා. එහි නම ‘රෝස කටු’. එය අධ්‍යක්ෂණය කළේ සුමිත් ගල්හේන. මේ ටෙලිනාට්‍යයේත් මං හොඳ මතකයේ රැඳෙන චරිතයක් රඟපාල තියෙනවා. දැන් මගේ එකම බලාපොරොත්තුව ටෙලිනාට්‍ය, චිත්‍රපටිවල රඟපාමින් අනාගතයේ දක්ෂ, ජනප්‍රිය රංගන ශිල්පිනියක වීමටයි.නදීෂාගේ ලිපිනය - නදීෂා සඳමාලි, 664, ලාසරස් මාවත, මැද කටුනේරිය, කටුනේරිය.සටහන හා සේයාරූ -බර්නාඩ් ෂෝ ප්‍රේමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av11030612</link>
    <topic>පිරිමින්ට වඩා ගැහැනු විශ්වාස කරන නායකයා ගඩාපි</topic>
    <author>සේමාලි කැල්ලපත</author>
    <content>පිරිමින්ට වඩා ගැහැනු විශ්වාස කරන නායකයා ගඩාපිමේ දිනවල අරාබිකරය පුරා පැතිර යන ජන උද්ඝෝෂණ රැල්ල නිසා ලිබියාවේ ගඩාපි නාමයට ද වැඩි ප්‍රසිද්ධියක් ලැබී තිබේ. අප්‍රිකානු සහ අරාබි රටවල් අතරින් දිගුම කාලයක් පාලන බලයේ සිටින නායකයා ලිබියානු ජනාධිපති මුහම්මර් ගඩාපි ය.ඔහු එකල ලිබියාව පාලනය කළ ඉඩ්රිස් රජු, ලේ නොසෙල් වූ කුමන්ත්‍රණයකින් බලයෙන් පහ කළේ 1969 දී ය. එකල ගඩාපි වයස අවුරුදු 27ක කඩවසම් තරුණයෙකි. එතැන් පටන් දශක හතරකට වැඩි කාලයක් තිස්සේ ගඩාපි ලිබියාව පාලනය කරයි.ලිබියාව ලොව පුරා ප්‍රචලිත වීමට තවත් හේතුවක් වූයේ ගඩාපි නාමය සහ ඔහුගේ කියුම් කෙරුම්ය. ඔහු ඔහුගේ හිතට අල්ලන්නේ නැති රටවල් හා රාජ්‍ය නායකයන් කිසිම බියක් සැකක් නොමැතිව විවේචනය කළේය. වරක් ඔහු පැවසුවේ ස්විට්සර්ලන්තය කඩා ඒ වටා පිහිටි රටවල් තුන අතර බෙදා දිය යුතු බවයි.ඔහුගේ මෙවන් කතා නිසා ඇමෙරිකානු හිටපු ජනාධිපතිවරයකු වූ රොනල්ඩ් රේගන් වරක් ගඩාපි ‘පිස්සු බල්ලකු’ ලෙස හැඳින්වීය.දෑස වැසෙන සේ දමාගත් කළු කන්නාඩි යුවළත් එල්ලා වැටෙන සේ අඳින විචිත්‍රවත් දිගු ලෝගුවත් නිසා ඔහු කා අතරත් හොඳින් කැපී පෙනේ. මේ අයුරින් එල්ලා වැටෙන සේ සාටක ගත දැවටීමට ගඩාපි කැමැත්තක් දක්වන බව වාර්තා වේ.ගඩාපි ගැන ලොව පුරා කතාබහට ලක්වන තවත් මාතෘකාවක් වන්නේ ඔහුගේ විදේශ සංචාරය. 2007 දී ගඩාපි 400 දෙනකුගෙන් යුතු කණ්ඩායමක් සමඟ ප්‍රංශයේ සංචාරයක නිරත විය. මේ සියලු දෙනා කැටුව යෑමට ඔහු ගුවන් යානා 5ක් යොදා ගත්තේය. ඒ යද්දී ඔහු ඉතා ශක්තිමත් සහරා ඔටුවන් කීපදෙනකු ද රැගෙන ගියේය.ඒ විතරක් නොවේ ගඩාපි විදෙස් සංචාර සඳහා යද්දී යන යන තැන සුඛෝපභෝගී බෙඩුවියානු කූඩාරමක් රැගෙන යන බව ප්‍රසිද්ධ රහසකි. ප්‍රංශයේ චාරිකාවට යද්දී ද කූඩාරම රැගෙන ගිය ඔහු විසල් උද්‍යානයක් මැද්දේ කූඩාරම අටවා එහි ලැගුම් ගත්තේය.ඇතැම් රටවලදී ඔහු කූඩාරම අටවා ගන්නේ හෝටල් උද්‍යානයකය. රාජ්‍ය තාන්ත්‍රිකයෝ සහ අමුත්තෝ ඔහු හමුවීමට කූ®ඩාරමට පැමිණෙති. ඔහු සම්මුඛ සාකච්ඡා පවත්වන්නේ ද එහි සිටය.දරුණු පාලකයකු ලෙස හංවඩු ගැසී සිටිය ද ගඩාපි වතුරට උඩින් පියාසර කිරීමට බියක් දක්වන බව පැවසේ. පිටතැනක නවාතැන් ගැනීමේ දී ද ඔහු නිතරම බිම්මහලම තෝරා ගන්නා බව ද වාර්තා වේ.අරාබිකරයේ රටවල් බොහොමයක් ගැහැනු දෙවැනි ස්ථානයේ ලා සැලකුවත් ගඩාපි සිය ආරක්ෂාව සපයා ගන්නේ කාන්තා ආරක්ෂක භටයන්ගෙනි. කාන්තාවන් කීවාට ගඩාපිගේ ශරීර ආරක්ෂක බළකාය සමන්විත වන්නේ සුරූපී තරුණියන්ගෙනි.සැබැවින්ම රූමත් මේ තරුණියන්ට ගඩාපි ගේ ආරක්ෂක බළකායට බැඳීමේ අනිවාර්ය සුදුසුකමක් වන්නේ ඔවුන් කන්‍යාවියන් වීමය. මේ කන්‍යාවියන් ද තෝරාගන්නේ ගඩාපිමය.ඔහු යන එන සියලු සංචාරවලට ද මේ තරුණියෝ සහභාගි වෙති. ගඩාපි ගේ කාන්තා ආරක්ෂක බළකාය තරුණියෝ 30-40 කගෙන් සමන්විත වෙති. දිවි හිමියෙන් ගඩාපි සුරකින බවට සපථ කර ඇති මේ තරුණියෝ දිවා රාත්‍රි ඔහු වටා වෙති. ගඩාපි නිදාගත්තත් මේ තරුණියන් සිටින්නේ අවදියෙනි.කාකි නිල ඇඳුමෙන් සහ රතු කැප් තොප්පිය පැලඳ සේවයේ යෙදෙන මේ සුරූපිණියෝ තොල් නිය ආලේප ගල්වති. උස් පාවහන් පලඳිති. රත්රන් ආභරණ හොඳින් පලඳිති. ගිනි අවි පුහුණුව සහ ආත්මාරක්ෂක සටන් ක්‍රම මැනවින් හදාරා ඇති මේ තරුණියන්ට ගිනි අවි කීපයක් ම හැසිරවීමේ මනා හැකියාව ඇත්තේය.විශේෂ පුහුණු පාසලක ඉතා රළු පුහුණුවකින් පසු ගඩාපි ගේ ආරක්ෂක බළකායට අනුයුක්ත කරන මේ තරුණියෝ ‘ඇමසෝනියන් ආරක්ෂක භටයන්’ ලෙස හැඳින්වෙති.තම ස්වාමියාට එල්ල වන තර්ජන ඉතා ඉක්මනින් තේරුම් ගැනීමේ මනා හැකියාවක් මේ තරුණියන්ට ඇතැයි පැවසේ. එක් තරුණියකට ලෙහෙසියෙන්ම ශක්තිමත් පුරුෂයන් දෙතුන් දෙනකු බිම දැමීමට හැකියාව ඇති අතර සතුරා ක්ෂණයකින් මරා දැමීමට තරම් ඔවුන් එඩිතරය. ඒ නිසාම ඔවුන් Killing Machines’ ලෙස හඳුන්වති.ගඩාපි ගේ ආරක්ෂක බළකායට අනුයුක්ත තරුණියන් ගෙන් වැඩි දෙනෙක් කියුබානු ජාතිකයන් ය. වරක් ගඩාපි ඝාතන ප්‍රයත්නයකදී ඔහුගේ එක් ආරක්ෂිකාවක් ඔහු වෙනුවට වෙඩි උණ්ඩයට සිය ශරීරය පෑමෙන් මිය ගියාය. අනිත් අය තුවාල ලැබූහ. එසේ මියගිය තරුණිය ගඩාපි ගේ ප්‍රියතම ආරක්ෂක සෙබළිය බව ද වාර්තා විය.යකාටවත් බය නැති ගඩාපි යන එන තැන විශේෂයෙන් ම සෝපානවල ගමන් යද්දී සිය යුක්රේන ජාතික හෙදිය නොමැතිව නොයන බව පසුගියදා හෙළි විය. එහි ඇත්ත නැත්ත කෙසේ වෙතත් ගල්යානා නමැති මේ හෙදිය ගඩාපිගේ දිනචර්යාව ගැන හොඳින් ම දන්නා තැනැත්තිය බව කියැවේ.සෞඛ්‍ය සේවිකාවක වූ ගල්යානා ගේ මව හොඳ වැටුප් සහිත රැකියාවක් සඳහා ලිබියාවට ගොස් ඇත්තේ 2001 වසරේදීය. එතැන් පටන් ඔවුහු ලිබියාවේ ජීවත් වෙති.”ගඩාපි හොඳ සෞඛ්‍ය සම්පන්නයි. ඒත් මං නිතරම ඔහුගේ සෞඛ්‍යය ගැන සොයා බලනවා” ගල්යානා පවසන්නේ එලෙසය.කවුරු මොනවා කීවත් ගඩාපි පිරිමින්ට වඩා ගැහැනු විශ්වාස කරන බව ඔහුගේ ළඟින්ම ඉන්නා මේ තරුණියන් නිසා හොඳින් පැහැදිලි වේ.කෙසේ වෙතත් රටේ උද්ගතව ඇති වත්මන් තත්ත්වය හමුවේ ගල්යානා ද ගඩාපි හැර දමා පසුගියදා සිය රට ගිය බව වාර්තා විය.සේමාලි කැල්ලපතපුවත්පත් පිටුසැලසුම් ශිල්පියකු ලෙස ප්‍රකට හේම ශ්‍රී අමරසිංහ ලියූ ‘83’ ජූලි’ ග්‍රන්ථය අද (06) පෙරවරු 10.00ට ගලහිටියාව මධ්‍ය විද්‍යාලයීය ශ්‍රවණාගාරයේදී එළිදකී.සම්මානලාභී ප්‍රවීණ නාට්‍යකරු ජයලත් මනෝරත්නගේ නවතම වේදිකා නිර්මාණය ‘බූරුවා මහත්තයා’ නමින් මේ මස 11 සහ 12 දිනවලදී හැව්ලොක් ටවුමේ ලුම්බිනී රඟහලේ දී ද, 13 සහ 15 දිනවල පිළිවෙළින් එල්ෆින්ස්ටන් හා කොළඹ බිෂොප් විද්‍යාලීය ශ්‍රවණාගාරයේදී ද වේදිකා ගතවේ.කුරුණෑගල, පොල්ගොල්ල ශාස්ත්‍රාරවින්ද විද්‍යායතන පිරිවෙන් සෞන්දර්ය අංශය මඟින් දෙවන වරටත් පවත්වන සත් රවිඳු සම්මාන -ධ්ධ් සමස්ත ලංකා විවෘත ගායනා තරගය සඳහා මේ මස 30 දක්වා අයදුම්පත් කැඳවනු ලැබේ. වැඩි විස්තර පහත ලිපිනයෙන් ලබාගත හැකිය.සෞන්දර්ය අංශය, කු/ ශාස්ත්‍රාරවින්ද විද්‍යායතන පිරිවෙන, පොල්ගොල්ල, ගොකරැල්ල.බර්නාඩ් ශ්‍රීකාන්ත සංස්කරණය කළ ‘තාරුකා’ සිනමා කලා සඟරාවේ ජනවාරි කලාපය පසුගියදා එළිදුටුවේය. නව පරපුරේ ජනප්‍රිය ටෙලි නාට්‍ය නිළි ශලනි තාරකාගේ වර්ණවත් සේයාරුවකින් මෙහි පිටකවරය සැරසී ඇත.ලංකා ප්‍රභා ලේඛිකා සංසදය සිවුවැනි වරටත් ඉදිරිපත් කරන ‘දිගැසිය නෙත රැඳි රූ’ ඡායාරූප ප්‍රදර්ශනය හෙට (7) හා අනිද්දා ජාතික කලා භවනේදී නොමිලේ පැවැත්වෙයි. මේ ප්‍රදර්ශනය සඳහා වෘත්තීය හා ආධුනික මෙන්ම පාසල් මට්ටමේ ඡායාරූප ශිල්පිනියන්ගේ නිර්මාණ ඇතුළත් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av11030613</link>
    <topic>පී.යූ.ඩී. ගේ 40 වසරක රූපාලංකාර</topic>
    <author>වසන්ත ජයසිංහ ආරච්චි</author>
    <content>පී.යූ.ඩී. ගේ 40 වසරක රූපාලංකාරපී. උපාලි ඩග්ලස් පෙරේරා නො එසේ නම් කලා ලොවේ බොහෝ දෙනකු ඔහු දැන හඳුනන්නේ පී.යූ.ඩී පෙරේරා නමින්. කෙටි චිත්‍රපට අධ්‍යක්ෂවරයකු හා නිශ්චල ඡායාරූප ශිල්පියකු ලෙස සිය ගමන් මඟ ආරම්භ කළ පී.යූ.ඩී. 70 දශකයේ පටන් අද දක්වා නිර්මාණ ඔස්සේ කළ කී දෑ බොහෝමයක් අපට මුණ ගැහෙනවා.1970 දී ‘මනස් පුතෙක්’ කෙටි චිත්‍රපටය තිරනාටකය ලියා. කැමරාව මෙහෙයවා අධ්‍යක්ෂණය කරමින් සිංහල සිනමාවේ අත්පොත් තැබූ පී.යූ.ඩී. ගැන නැවතත් බොහෝ දෙනෙක් කතාබහ කරන්න පටන් අරන්. ඒ පී.යූ.ඩී. ගේ 40 වසරක ගමන් මඟේ කළ කී දෑ එකට ගොනු කර රස විඳින්න ඔබට අවස්ථාව තවත් නොබෝ දිනකින් උදාකර දෙන බැවින්.මේ මස 10 සිට 12 දක්වා කොළඹ කලා භවනේ දිග හැරෙන “පීයූඩී රූපංකාර 40 වසරක සේයාරූ පෙළහර හා වින්දන හැන්දෑව“ ඔබට තිළිණ වන මොහොතේ මේ පීයූඩී හා කතාබහක යෙදෙන්න හොඳම වෙලාව බව අප කල්පනා කළා.‘පී.යූ.ඩී. රූපලංකාර’ අපි මුලින් ම ඒ පිළිබඳ දැනුම්වත් වෙලා හිටියොත් හොඳයි කියලා හිතෙනවා.ඔව් ඇත්තටම මෙතැනදී අරමුණු කිහිපයක් ම මට තියෙනවා. 70 දශකයේ මුල් යුගයේ පුවත්පත්වල ඡායාරූප ශිල්පියකු විදිහට මා සතුව විශාල නෙගටිව් ප්‍රමාණයක් තිබුණා. ඇත්තටම එය මගේ මතු ප්‍රයෝජනය සඳහා සුරැකිව ආරක්ෂා කළා. නමුත් එදා මම ගත්ත ඡායාරූප අවුරුදු 40 ට පස්සේ අද අරගෙන බලද්දී අද පින්තූර හා සසඳන විට කිසිදු ආකාරයේ වෙනසක් මම දැක්කෙ නැහැ.ඒ ආකාරයෙන් ම මම දැක්කා. මම එය වින්දා. නමුත් මා ලැබූ ඒ ආත්ම තෘප්තිය අද පරම්පරාවට ලබන්න අවස්ථාව උදා කරලා දෙන්න මා කල්පනා කළා. මුල් කාලයේ ඒ තිබූ නිර්මාණ බොහෝ දෙනෙක් ළඟ සුරැකිව නැහැ. මට අවශ්‍ය වුණා මේ අතීතයේ කලාවේ සුන්දරත්වය වත්මන් පරපුරට තිළිණ කරන්න. අනෙක් දේ මම මීට කලින් ඡායාරූප ප්‍රදර්ශන පවත්වලා නැහැ.කිසිදු ඡායාරූප ශිල්පි සංගමයකට අයිති පුද්ගලයෙක් නෙමෙයි මම. මගේ ම අදහසක් විදිහටයි පී.යූ.ඩී. රූපලංකාර සේයාරූ ප්‍රදර්ශනය’ මම ආරම්භ කරන්න කල්පනා කළේ.අද වෙනකොට ඔබ කලාවේ විවිධ ඉසව් ස්පර්ශ කරන කලාකරුවෙක්. මේ ආරම්භය සිද්ධ වුණේ කුමන අයුරින් ද?ඒකට මූලික අඩිතාලම වැටෙන්නේ මගේ පාසලෙන්. මොරටුව මහා විද්‍යාලයෙන්. අපේ පාසලේ හිටපු දක්ෂ චිත්‍ර ශිල්පීන් දහ දොළොස් දෙනා අතරින් එක්කෙනෙක් මම. මට තිබුණ ලොකුම කැමැත්ත චිත්‍රපටවල කටවුට් අඳින්න ඇති ආශාවයි.මුලින් ම මම පටන් ගන්නේ එතනින්. ඔය අතර අපේ ගෙදර පරණ කැමරාවක් මට ඇහැ ගැටෙනවා. මම එය හොඳින් පරිහරණය කරන්න උත්සාහ කළා.එහි ප්‍රතිඵලය වුණේ ස්වාධීන ඡායාරූප ශිල්පියෙකු විදිහට ටයිම්ස් පත්තරේටත් ඉන්පසු ලේක්හවුස් ආයතනයේ ‘යොවුන් ජනතා’ පුවත්පතටත් සම්බන්ධ වුණ එක. එහි ආරම්භක ඡායාරූප ශිල්පියා වුණේ මම. කතුවරයා වුණේ ධර්මසිරි ගමගේ මහත්තයා.මම කෙටි චිත්‍රපට අධ්‍යක්ෂණයටත් යොමු වුණා. ඒ බොහෝමයක් නිර්මාණවල කැමරා ශිල්පියාත් මා වුණා. ‘මනස් පුතෙක්’, ‘සින්ඩරෙල්ලාගේ සෙරෙප්පුව‘, ‘සුදු ඇතාගේ කතාව‘, ‘සුදු තොප්පිය’ වැනි කෙටි චිත්‍රපට ඒ අතරින් සුවිශේෂියි.පී.යූ.ඩී. රූපලංකාර මේ දින තුන තුළ සිදුවෙන දේ පිළිබඳ අපි කතා කළොත්.විශේෂයෙන් ම මෙතනදි මා ලබාගත් ඡායාරූප කළු සුදු හා වර්ණ දකින්න පුළුවන්. ඇත්තටම සමහර නිර්මාණ ඓතිහාසික වටිනාකමක් තියෙන ඡායාරූප. ඒ වගේ ම කෙටි චිත්‍රපට දැක බලා ගැනීමේ අවස්ථාව මම කලා භවනේදී උදා කරලා දෙනවා.එතැනදී අලුත් පරපුරට දකින්නට නොලැබුණු කෙටි චිත්‍රපට කිහිපයක් මා ප්‍රදර්ශනය කරනවා. අවසන් දවසෙදි පී.යූ.ඩී. රූපලංකාර වින්දන හැන්දෑව ප්‍රසංගය ජෝන් ද සිල්වා සමරු රඟහලේදී පැවැත්වෙනවා.වසන්ත ජයසිංහ ආරච්චිජ්‍යෙෂ්ඨ පුවත්පත් කතුවර ප්‍රවීණ කවි හා ගීත රචකයකු වූ සිරිල් ඒ. සීල විමල මහතා අභාවප්‍රාප්ත වී තෙමසක් පිරීම නිමිත්තෙනි.අප කුඩා වියේදී ඔහු ලියූ බොහෝ ගීත ගුවන් විදුලියෙන් අසා ඇත. ඇතැම් ගී තවමත් මතකය. ඒ අතර මොරිස් දහනායක ගයනසුදෝ පොඩ්ඩක් අඬන්න හරිම ආසයි බලන්න’ගීතයත් ප්‍රෙඩී සිල්වා ගයන‘මමයි මොට්ටපාල දොට්ට දැම්ම පාසලෙන්’ තාමත් මතකය.ප්‍රවීණ පුවත්පත් කතුවරයකු කවියකු හා ගීත රචකයකු වූ සිරිල් ඒ. සීලවිමල මහතා දිනෙක හමුවන්නට ලැබේ යැයි ඒ ගී රස විඳින මම නොසිතුවෙමි. සීලවිමල මහතා මුලින් ම අපට හමුවූයේ දෙදහස් පහ වසරේ දිනෙකය.ඒ ඔහු රෝගාතුර වී රාජගිරියේ පෞද්ගලික රෝහලක ප්‍රතිකාර ගනිමින් සිටියදී ය. හඳුනාගත් දින පටන් ඔහු බොහෝ ළෙන්ගතුව ගුරු හරුකම් දෙමින් අප හා කතා බහ කළේ ය. ඉඳහිට අප පුවත්පතට කවි ලීවේ ය. ඒ හැම කවියක් ම අපට ලැබුණේ ඔහුගේ ආදරණීය බිරිඳ අනුලා මහත්මිය ගේ අත් අකුරිනි. ඔහු ගේ සිතේ පහළ වන කවි සිතිවිලි පිටපත් කළේ ඇය ය.1930 ඔක්තෝබර් මස 30 දා සඳලංකාව ඉරබඩගම උපන් සිරිල් අබේනායක සීලවිමල මහතා 1961 වසරේ දී ස්වාධීන ලේඛකයකු ලෙස ‘දවස’ පුවත්පතට එක් වූයේ ය. ප්‍රවීණ පුවත්පත් කතුවරුන් ඇසුරේ හැදී වැඩුණු ඔහු පසු කලෙක ‘දවස’, ‘රිවිරැස’ පුවත්පත්වල මුල් පුටුව හෙබවූයේ ය. පී.එල්.ඒ. සෝමපාල ගේ ඉල්ලීමකට අනුව ‘දීපශිඛා’ චිත්‍රපටය සඳහා ගීත දෙකක් රචනා කරමින් චිත්‍රපට ගී ලොවට පිවිසී ඔහු පසුකාලීනව චිත්‍රපට ගී ලොව ද ජය ගත්තේ ය.ඔහු ලියූ බොහෝ ගී අද ද රසිකයන් අතර ජනප්‍රිය ය. ඒ ගී අතර වික්ටර් රත්නායක ගයන ‘ළිදෙන් වතුර බීලා’, මොරිස් දහනායක ගයන ‘මෙත්මල් පිබිදේවා’, එච්.ආර්. ජෝතිපාල ගයන ‘දෙවින්දේ විෂ්ණු දෙවින්දේ’, ඇන්ජලින් ගුණතිලක ගයන ‘දෝතින් දෝතයි.... ආදිය වේ. ගීපද රචකයකු පමණක් නො ව චිත්‍රපට තිර පිටපත් ලිවීමේ ද දක්ෂයකු වූ ඔහු එකල ආදායම් වාර්තා තැබූ ‘අජාසත්ත’ චිත්‍රපටයේ තිර රචකයා ද වූයේ ය.අඩසිය වසකට ආසන්න කාලයක් පුවත්පත් ලෝකයේ මෙන් ම කලා ලෝකයේ විවිධ විස්කම් පෑ සීලවිමල මහතා අසූ එක් වැනි වියේදී දිවියෙන් සමුගත්තේ ය.ඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av11030614</link>
    <topic>කඳුළු සිත්තම්</topic>
    <author/>
    <content>කඳුළු සිත්තම්ලියන්නේ නිව්ටන් ගුණසේකර අඳින්නේ හර්ෂ ගුණවර්ධනමාත් ‘ගිනිසිළුව‘ ෆිල්ම් එකේ රඟපෑවෙ ඒ හැටි ආශාවකින් නෙවෙයි අපර්ණා.. ඒත් නළුවෙක්.. නිළියක් වුණාම අපි ඕනෑම කැරැක්ටර් එකක් කරන්න ලෑස්ති වෙන්න ඕනෑ. අපි කරන්නෙ රඟපෑමක් විතරයි කියල හිතට ගත්තාම ප්‍රශ්නයක් නැහැ.”අපර්ණා දිය නෑම අවසන් කොට මොහොතක් කැඩපතින් දිස්වූ තම නිරුවත් රූපකාය දෙස බලා සිටියාය. තමාට ඇත්තේ තවුසෙකුගේ වුවද සිත කලඹන මනරම් සිරුරක් නොවේදැයි ඇයට සිතුණේය.ඇය සැහැල්ලු ඇඳුමකින් සැරසී නාන කාමරයෙන් එළියට ආවේ ප්‍රමුදිත වූ හැඟීමෙනි.මව, ගෙමිදුලට වී කවුදෝ නාඳුනන පුද්ගලයකු සමඟ කථාකරමින් සිටින අයුරු ඇගේ ඇස ගැටුණේ ඒ මොහොතේදීය. ඩෙනිම් කලිසමක් හා කළු ටී ෂර්ටයක් හැඳ සිටි ඔහු කෙරෙන් දිස්වූයේ හැඩි දැඩි පෙනුමකි. විනාඩියෙන්.. දෙකෙන් කතාව නිම කළ ඔහු වහා යතුරුපැදියට නැඟී වේගයෙන් ඉගිලී යන අයුරු අපර්ණා ගේ දොරකඩට වී බලා සිටියේ දැඩි කුහුලින් යුතුවය.”කව්ද අම්මෙ ඒ මනුස්සයා?” මාකොළ හාමිනේ ගෙට ගොඩවෙත්ම අපර්ණා ප්‍රශ්ණ කළාය.”මාත් අදමයි දැක්කෙ..””ඉතින් මොනවද ඇහැව්වෙ?””අපේ සඳුන් ළමයා මෙහෙද නතරවෙලා ඉන්නෙ කියලා ඇහැව්වා. මං ඉතින් ඔව් කිව්වා..””අම්මා මොනවටද ඒ වගක් කියන්න ගියේ?.. සඳුන් අය්යා මේ දවස්වල ඉන්නෙ පොඩි ප්‍රශ්නයකට මැදිවෙලා.. එකත් එකටම ඔය මිනිහා නම් ඔත්තුකාරයෙක් වෙන්න ඕනෑ””මටත් මිනිහා කතාකරපු තාලෙ නම් ඒ හැටි ඇල්ලුවෙ නැහැ.. මහ දඩබ්බරයෙක් වාගෙ මිනිහෙක්..”අපර්ණා දිගු වරලසේ තෙත පිරිමදිමින්ම කාමරය තුළට පිය නැඟුවාය. සඳුන් මේ දිනවල කන්තෝරුවේ සිට ගෙදර එනවිට තරමක් රෑ බෝවෙයි. අඳුරට කලින් ඔහු ගෙදර ආවේ එහෙමත් දවසකය. දැන් දින කීපයක සිට ඔහු ගෙදර එන්නේ කවුරු හෝ මිතුරකු කැටිවය. සඳුන් ගෙදර ආ සැණින් මෙම සිද්ධිය ඔහුට සැළ කළ යුතු යැයි වරලස පීරන ගමන් අපර්ණා සිහි කළාය.ඩග්ලස් දැරණියගල එදින උදෙන්ම බතලගොඩ ඇමැතිතුමාව හමුවීමේ අදහසින් කොළඹ හතේ පිහිටි ඔහුගේ සුවිසල් මන්දිරය වෙත ගියේ බලාපොරොත්තුවේ දෑස් දල්වාගෙනය. ඇමැතිතුමාව හමුවීමේ අපේක්ෂාවෙන් තවත් කීපදෙනෙක්ම පහළ මාලයේ රැඳී සිටිනු ඩග්ලස් ඈත තියාම දුටුවේය. ‘සෆාරි’ සූට් එහෙකින් හොඳ හැටි සැරසී සිටි ඔහු ‘ප්‍රාඩෝ’ රියෙන් බැස ඉදිරියට පා තබද්දීම ඔහුගේ ජංගම දුරකතනය නාදවන්නට විය.”හලෝ..””බොස්.. මං කලුවැල්ලෙ මාකස්..” ඇමතුම ගත් පුද්ගලයා ගොරෝසු හඬින් කීවේය.”මං මේ තමුසෙගෙන් කෝල් එකක් එනකන් බලාගෙන හිටියෙ..””බොස් .. කතාකරන්න පුළුවන් තැනකද ඉන්නෙ?””මං මේ බතලගොඩ ඇමැතිතුමාගෙ බංගලාවට ආවා විතරයි.. කියනවා.. මොකද අර වැඩේට වුණේ?.. ප්ලේස් එක හොයාගත්තද?””පොර ඉන්න තැනනම් ටක්කෙට හොයා ගත්තා බොස්.. කිරිබත්ගොඩ මාකොළ පාරේ වැඩි දුරක් නැහැ.. කවදටද පොරව උස්සන්න ඕනෑ.. මං තිතට වැඩේ දෙන්නම් බොස් මට ඕවා සිම්පල් වැඩ.””තමුසෙ දැන්ම කලබලවෙන්න ඕනෙ නැහැ.. මාකස්... තව දවස් තුන හතරකින් ඔය වැඩේ කරන්න ඕනෑ හැටි මං කියන්නම්.. තේරුණා නේද.. මේවා අපි හොඳට ප්ලෑන් කරලා කරන්න ඕනෑ වැඩ..””ඕ.කේ. බොස් එහෙනම් මං තියන්නම්..” දුරකථන ඇමතුම විසන්ධි කරමින් මාකස් කට කොනකින් සිනාසුණේය.එම ආරංචිය ඩග්ලස් ගේ හිත පුරා ගාල් වූයේ නොමඳ සතුටකි. මෙතරම් පහසුවෙන් සඳුන් කලුපහන නැවතී සිටින නිවහන සොයාගන්නට ලැබේවි යැයි ඔහුට සිතුණේ නැත. මීළඟට ඇත්තේ සැලසුම නූලටම ක්‍රියාත්මක කරන්නටය.පාතාලයේ කෙරුමෙක් වන කලුවැල්ලේ මාකස්ට තමා මේ කොන්ත්‍රාත්තුව පැවරුවේ ඔහු මෙවැනි වැඩකිඩවලට නම් දරා සිටි අයකු බැවිනි. සල්ලිවලට ඕනෑම ජරා වැඩක් බාරගන්න මාකස්ට එක්තරා ප්‍රබල දේශපාලනඥයකුගේ ද රැකවරණය ලැබෙන බව ඩග්ලස් දැරණියගල දැන සිටියේය. ඔහු ටොක් ගා සපත්තු හඬ නංවමින් බතලගොඩ ඇමැතිතුමාගේ සුවිසල් මන්දිරය තුළට ගොඩවුණේ තෘප්තිමත් හැඟීමෙනි.ඇමැතිතුමා හමුවීමේ වාරය එළඹෙන තුරු ඔහුට ටික වේලාවක් පහත මාලයේ රැඳී සිටීමට සිදුවිය. ඔහු ඒ අතරතුර දෙදෙනකුටම දුරකථන ඇමතුම් ලබාගත්තේය. එක් ඇමතුමක් ගත්තේ ‘ගිනිසිළුව‘ චිත්‍රපටය අධ්‍යක්ෂණය කළ වංශනාථටය.ලබන සතිය අවසන් වන විට චිත්‍රපටයේ සියලු රූ ගත කිරීම් අවසන් කරන බව ඔහු ඩග්ලස්ට කියා සිටියේය. ඔහු දෙවැනි ඇමතුම ගත්තේ චිත්‍රපට නිළි කුසුම්රානිටය.”ඇයි ටික දවසකින් මේ පැත්තෙ ආවෙ නැත්තෙ.. දැන් ඔයාට අපිව අමතක වෙලා නේද?” කුසුම්රානි කතාව පටන් ගත්තේම නුහුරටය.”අනේ වස්තුවේ, එහෙම කියන්න එපා.. පසුගිය දවස් ටිකේ නොහිතපු කරදර ආවා. ඔයා දකින්න ඇතිනෙ පත්තරවල ගිය විස්තර..? අදත් මේ බතලගොඩ ඇමැතිතුමාව මීට් වෙන්න ආවෙ ඒ වගේ වැඩකට කුසුම්..””මට කියන්න බැරි දෙයක්ද?””පොලීසියේ අර ඕ.අයි.සී.කාරයව තූත්තුකුඩියට මාරුකරලයි මං පස්ස බලන්නෙ..” කටහඬ බාලකරමින් කී ඩග්ලස් සැකයෙන් මෙන් අවට බැලුවේය.”කොහෙද අනේ තූත්තුකුඩිය තියෙන්නෙ? ඇය ඔහු හා තොෙඳාල් වෙමින් ඇසුවාය.”ඒක නම් මාත් හරියට දන්නෙ නැහැ කුසුම්..””අද වත් ඇවිත් යන්න එන්න බලන්න ඩගී.. මං හරිම පාළුවෙන් ඉන්නෙ?.. වෙලාවකට හිතෙනවා මෙහෙම තනිකඩ ජීවිතයක් මොකටද කියලා?””මං ට්‍රයි කරන්නම් ... කුසුම්.. මටත් දැන් ඔයා නොදැක ඉන්න බැහැ”ඔහුට ඊට එහා කුසුම් සමඟ ආදර බස් තෙපලන්නට නොහැකි වූයේ ඇමැතිතුමාගේ සහායකයා පැමිණ ඔහුට කතා කළ නිසාය.”අන්න ඇමැතිතුමා සර්ට ඇතුළට කතාකරනවා””හරි.. හරි.. මේ එනවා..” දඩිබිඩි ගා පුටුවෙන් නැගිට්ට ඩග්ලස් දැරණියගල අඩියට දෙකට බතලගොඩ ඇමැතිතුමාගේ වායුසමනය කළ සුවිසල් කාමරය තුළට දිව ගියේය. ආගිය තොරතුරුවලින් කතාව ආරම්භ කළ ඇමැතිවරයා ඩග්ලස් ඉදිරිපත් කළ කාරණයට හිස වනමින් ඇහුම්කන් දුන්නේ සුව පහසු පුටුවේ ඒ මේ අතට කැරකැවෙමිනි. පසුගිය මහ ඡන්දයේදී තමන්ට අතදිග හැර වියදම් කළ ඩග්ලස් ගේ ඉල්ලීම එකවරම පැහැර හැරිය නොහැකි බව ඔහුට ඒත්තු ගියේය.”දැන් ඩගී මොනවද මට කරන්න කියන්නෙ?””මං මේ ප්‍රශ්නය මතුවෙච්ච වෙලාවෙදිත් සර්ට කිව්වා.. ඒත් වැඩක් වුණේ නැහැ.. සර්ට මං ගොඩක් උදව් කරලා තියෙනවා..”””හරි.. හරි.. අයිසෙ..කරන්න ඕනෙ දේ කියනවාකො..””ඔය ඕ.අයි.සී. කාරයා ඔතන ඉන්නකන් මගෙ බිස්නස් වැඩවලට හොම්බ දානවා.. සර්.. මට ඕනෑ ඔය මිනිහව ඔතනින් අයින් කරන්න. මට ඒ වැඩේ කරලා දුන්නොත් .. සර් ඉල්ලන ඕනැ දෙයක් මං කරන්නම්.. අනිත් එක සර් මිනිහා අපේ පාටි එකටත් විරුද්ධයි..”””ඒකත් එහෙමද?..” ඔහු එය හිතට ගත්තාක් මෙන් හිස වැනුවේය.”ඡන්දෙත් ළඟ ළඟම එනවනෙ සර්.””අයිසෙ සෝමදාස.. මට ඉක්මනට කොළඹ ඩී.අයි.ජී.ව අරන් දෙනවා..” සිය පෞද්ගලික සහායකවරයාට කතාකළ බතලගොඩ ඇමැතිතුමා පුටුවේ අඩක් කැරකුණේය. මෙවර නම් වැඩේ සහසුද්දෙන්ම කෙරෙනු ඇතැයි යන හැඟීමෙන් යුතුව ඩග්ලස් දුරකථන ඇමතුම ගන්නට වෙර දරන තරුණයා දෙස බලා සිටියේය.”සර් ඩී.අයි.ජී.මහත්තයා ලයින් එකේ ඉන්නවා..” ගරු සරු ඇතිව රිසීවරය ඇමැතිතුමා අතට දෙමින් සෝමදාස දෙකට තුනට නැමුණේය.”ඩී.අයි.ජී... මන් මේ බතලගොඩ ඇමැතිතුමා.. හුඟ දවසකින්.. අපි මුණගැහුණෙත් නැහැ නේද? කොහොමද ඉතින් සැප දුක්? .. ආරූඪ කරගත් සුහද බවක් පෙන්නමින් ඔහු කපටියකු සේ සිනාසුණේය.එහා කෙළවරින් කී වදන් ඩග්ලස්ට ඇසුණේ නැත. ඇමැතිතුමා තව දුරටත් නියෝජ්‍ය පොලිස්පතිවරයාව අපූරුවට ඇන්දුවේය.”ඔයාගෙ ප්‍රමෝෂන් එක ගැන මං ලොක්කට කියලයි තියෙන්නෙ. මං හිතන්නෙ ඒක හරි යයි..”ඇමැතිතුමා කියන්නේ පට්ටපල් බොරු බව ඩග්ලස් දනී. බොහෝ දේශපාලනඥයින් තමන්ගේ වැඩක් කරගන්නට ඇදබාන බේගල්වල කෙළවරක් නැත. දේශපාලනයේ රැඳෙන්නට නම් එබඳු කපටි ව්‍යාජ රංගනයක් අවශ්‍යය.”ඔය ඕ.අයි.සී.ට විරුද්ධව මට හුඟක් පැමිණිලි ඇවිත් තියෙනවා. අනිත් එක මිනිහා අපේ ආධාරකරුවන්ට හරියට හිරිහැර කරනවා.. මං කැමැති නැහැ ඔය මනුස්සයා ඔය පොලිසියේ ඉන්නවට.. ඩී.අයි.ජී..”ඒ වචන කීපය ඩග්ලස්ගේ කනට මී පැණි වක්කරන්නාක් බඳු විය.”අන්න එච්චරයි.. ඔය උතුරෙ.. නැඟෙනහිරේ ඕනැ තරම් ප්ලේසස් තියෙන්නෙ.. හැබැයි වැඩේ ඉක්මනට කෙරෙන්න ඕනැ.. ඔව්.. එහෙම හොඳයි.. ඕකේ.. තෑන්ක් යූ වෙරි මච්.. චෙරියෝ..”ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av11030615</link>
    <topic>වාර්තා පොත අලුතින් ලිවීම ඇරැඹෙයි</topic>
    <author>ඉඳුනිල් වීරරත්න</author>
    <content>වාර්තා පොත අලුතින් ලිවීම ඇරැඹෙයිමෙවර ලෝක කුසලාන තරගාවලියට සත්කාරකත්වය ලබා දෙමින් ශ්‍රී ලංකාව ලෝක කුසලානය දිනා ගැනීමේ ජයග්‍රාහී ගමන ආරම්භ කළේ පසුගිය 20 වැනිදා හම්බන්තොට මහින්ද රාජපක්ෂ ක්‍රීඩාංගණයේදී කැනඩා කණ්ඩායම සමඟ තරග වැදෙමිනි.එහිදී කාසියේ වාසිය දිනා පළමුව පන්දුවට පහර දුන් ශ්‍රී ලංකා කණ්ඩායමේ උප නායක මහේල ජයවර්ධන පන්දු 81 කදී ලකුණු 100 ක් ලබා ගනිමින් ලෝක කුසලාන තරගයකදී ලබාගත් වේගවත්ම ශතකය වාර්තා කළේය. මෙම ලකුණු සියයට හතරේ පහර 9 ක් සහ එක් හයේ පහරක් ඇතුළත්ය.මෙවර ලෝක කුසලාන තරගාවලිය වෙනුවෙන්ම ඉදිකළ මෙම සූරියවැව ක්‍රීඩාංගණයේ ශතකයක් රැස්කළ ප්‍රථම ක්‍රීඩකයා (එමෙන්ම ප්‍රථම ශ්‍රී ලාංකේය ක්‍රීඩකයා) ලෙසින් ක්‍රිකට් වංශ කතාවට එක්වීමට ද මහේලට හැකි විය.මෙහිදී ආරම්භක පිතිකරු තිලකරත්න ඩිල්ෂාන් පන්දු 59 කදී හතරේ පහර 8 ක් සහිතව අර්ධ ශතකයක් ලබාගත් අතර, ලකුණු 5000 ක් ලබාගත් අටවැනි ශ්‍රී ලාංකේය ක්‍රීඩකයා බවට ද පත්විය. ඩිල්ෂාන් මේ වන විට තරග 195 කදී ලකුණු 5006 ක් ලබාගෙන තිබේ.ශ්‍රී ලංකාවේ එක්දින ලකුණු වාර්තාව හිමිකර ගෙන ඇත්තේ තරග 440 කදී ලකුණු 13428 ක් ලබාගෙන ඇති සනත් ජයසූරියයි. තරග 308 කදී ලකුණු 9284 ක් ලබාගෙන ඇති අරවින්ද ද සිල්වා දෙවැනි ස්ථානයේ පසුවන අතර තරග 328 කට ක්‍රීඩාකර ලකුණු 9243 ක් ලබා සිටින මහේල තෙවැනි ස්ථානයේ පසුවෙයි. ශ්‍රී ලංකා නායක කුමාර් සංගක්කාර තරග 276 කදී ලකුණු 8813 ක් ලබා සිව්වැනි ස්ථානයේ පසුවෙයි.සූරියවැව මහින්ද රාජපක්ෂ ක්‍රීඩාංගණයේ පළමු හතරේ පහර එල්ල කර ඇත්තේ ටී. එම්. ඩිල්ෂාන්.පළමු හයේ පහර - මහේල ජයවර්ධනපළමු ශතකය - මහේල ජයවර්ධනපළමු දැවී යාම - උපුල් තරංග (දුවද්දී දැවී යාම)පළමු කඩුල්ල දවා ගැනීම - රිස්වාන් චීමා (කැනඩාව) ඩිල්ෂාන් දවා ගැනීමපළමු නිපන්දුව - එච්. ඔසින්ඩේ (කැනඩාව)පළමු ලකුණ - උපුල් තරංගපළමු ජය - ශ්‍රී ලංකා කණ්ඩායම කැනඩාවට එරෙහිව ලකුණු 210 ක ජයක්ලෝක කුසලාන තරග ඉතිහාසයේ වැඩිම ලකුණු ලබාගැනීමේ ගෞරවය හිමි වන්නේ ඉන්දීය ආරම්භක පිතිකරු සචින් ටෙන්ඩුල්කාටය. ඔහු 1992 පළමුවරට ලෝක කුසලාන තරගාවලිය නියෝජනය කළ අතර 2007 තරගාවලිය තෙක් (තරගාවලි 5 කදී) තරග 36 කදී ඉනිම් 35 කට ක්‍රීඩාකර ලකුණු 1796 ක් ලබා තිබේ.ඊට ශතක 4 ක් අර්ධ ශතක 13 ඇතුළත් වන අතර 2007 තරගාවලියේදී බර්මියුඩාවට එරෙහිව ලබාගත් ලකුණු 152 ඉනිමකදී ලබා ඇති වැඩිම ලකුණු ගණන ලෙස වාර්තා වෙයි.සචින් මෙවරත් ක්‍රීඩා කරන අතර ඔහු මේ වන විටත් ලකුණු 148 ලබාතිබේ. මෙවර තරගාවලියට ඕස්ට්‍රේලියානු පිලට නායකත්වය ලබා දෙන රිකී පොන්ටින් තරග 39 කදී ලකුණු 1537 ක් ලබාගෙන මෙම තරගාවලියට ද ක්‍රීඩා කරන අතර සචින්ගේ වාර්තාව බිඳ හෙළීමට හැකියාව ඇත්තේ ඔහුට පමණක් විය හැකිය.පන්දු යැවීමේදී වැඩිම කඩුලු දවා ගැනීම පිළිබඳ වාර්තාව ලියැවෙන්නේ ඕස්ට්‍රේලියාවේ හිටපු සුපිරි ක්‍රීඩක ග්ලෙන් මැග්‍රා නමිනි. ඔහු තරග 39 කදී ලකුණු 1292 කට දවාගෙන ඇති කඩුලු ගණන 71 කි.මෙහි දෙවැනි තැන පසුවූයේ පාකිස්ථානයේ වසිම් අක්‍රම් වන අතර, ඔහු තරග 38 කදී ලකුණු 1311 කට කඩුලු 55 ක් ලබා තිබේ.කඩුලු දවාගැනීමේ වාර්තාවේ 3 වැනි ස්ථානයේ සිටි අපේ අතිවිශිෂ්ට පන්දු යවන්නා වන මුරලි පසුගියදා අවසන් වුණු කැනඩා ශ්‍රී ලංකා තරගයේදී ඕවර 9 ක් යවා ලකුණු 38 කට කඩුලු 2 ක් බිඳ හෙළමින් වසීම් අක්‍රම්ගේ වාර්තාව සම කළ අතර පාකිස්ථානය සමඟ තරගයේදී කඩුල්ලක් දවා ගනිමින් අක්‍රම්ගේ වාර්තාව අභිබවා ගියේය. ඒ අනුව මුරලි ලෝක කුසලාන තරගාවලි 4 කදී තරග 33 කට සහභාගි වී කඩුලු 56 ක් ලබා තිබේ.පන්දු යැවීමේදී හිටපු ඕස්ට්‍රේලියානු වේග පන්දු යවන්නා වූ ග්ලෙන් මැග්‍රාත් නමින් වාර්තා බොහෝ ගණනක් ලියැවී තිබේ. වැඩිම කඩුලු - 71 (1996 - 2007). හොඳම පන්දු යැවීම ලකුණු 15 කට කඩුලු 7 (2003 ලෝක කුසලාන තරගාවලියේදී නැමීබියාවට එරෙහිව). තරගාවලියකදී වැඩිම කඩුලු ග්ලෙන් මැග්‍රාත් කඩුලු 26 යි (2007 තරගාවලියේදී)කෙසේ වෙතත් 2003 ලෝක කුසලාන තරගාවලියේදී සිම්බාබ්වේ පිල සමඟ පැවැති තරගයේදී ශ්‍රී ලංකා පිලේ ආරම්භක වේග පන්දු යවන්නා වූ චමින්ද වාස් පළමු ඕවරයේ පළමු පන්දු 3 දී පිතිකරුවන් තිදෙනකු දවාලමින් එම දස්කම කළ ලොව පළමුවැන්නා බවට පත්වුණු අතර, ලෝක කුසලාන තරගාවලියකදී කඩුලු ත්‍රිත්වයක් ලබාගත් ලොව තෙවැන්නා ලෙස ඉතිහාසයට එක් විය.තවමත් සිය ශාරීරික යෝග්‍යතාව සහ හැකියාව උසස් මට්ටමක රඳවාගෙන සිටින චමින්ද වාස් මෙවර ලෝක කුසලාන ක්‍රීඩක සංචිතයට ඇතුළත්ව සිටින නමුත් කණ්ඩායමට ඇතුළත් නොවීය. ඔහු කණ්ඩායමට ඇතුළත් වූවා නම් සමහරවිට ඔහුගේ දස්කම් තුළින් පෙරළියක් සිදුවීමට පවා ඉඩ තිබිණි.යළිත් 2007 වසරේ පැවැති ලෝක කුසලාන තරගාවලියේදී ලසිත් මාලිංග සුපිරි අට වටයේ දී දකුණු අපි‍්‍රකාව සමඟ පැවැති තරගයේදී සුවිශේෂි වාර්තාවක් තබමින් ශ්‍රී ලංකා නාමය ක්‍රීඩා ඉතිහාසයේ සනිටුහන් කළේය.එහිදී 44 වැනි ඕවරයේ 5 වැනි පන්දුවේදී ලකුණු 13 ක් ලබා සිටි ෂෝන් පොලොක් ගේ කඩුල්ල වේගය අඩු කළ පන්දුවකින් ලබා ගත් අතර 44 ඕවරයේ අවසන් පන්දුවේදී ඇන්ඩෘ හෝල් උපුල් තරංග උඩ පන්දුවක් ලබා දීමෙන් දවා ගත්තේය.ඔහුගේ ඊළඟ ඕවරයේ (46 ඕවරය) පළමු පන්දුවේදී ලකුණු 86 ක් ලබා සිටි ජක් කලිස් සංගක්කාර අතට උඩ පන්දුවක් ලබා දී දැවී යාමෙන් කඩුලු ත්‍රිත්වය සම්පූර්ණ කළේය. ඉන්පසු මකායා නිට්නිගේ කඩුල්ල යෝකර් පන්දුවකින් දවා ගනිමින් ලෝක කුසලාන තරගාවලියකදී පිට පිට පන්දු 4 කදී කඩුලු 4 ක් ලබාගත් ලොව පළමු වැන්නා බවට පත්විය.මාලිංග ගේ යෝකර් පන්දුව, වේගය අඩාල කළ පන්දුව මෙම තරගාවලිය තුළ සුවිශේෂි පෙරළියක් කරනාතුරු ක්‍රීඩා ලෝලීහු බලා සිටිති. 2007 ලෝක කුසලාන තරගාවලියේදී ඉන්දියාව බර්මියුඩාවට එරෙහිව කඩුලු 5 ට ලබාගත් ලකුණු 413 කණ්ඩායමක් ලබාගත් වැඩිම ලකුණු ගණන ලෙස වාර්තා වෙයි. මෙහි දෙවැනි ස්ථානයේ සිටින්නේ ශ්‍රී ලංකාවයි.1996 ලෝක කුසලාන තරගාවලියේදී ශ්‍රී ලංකා කණ්ඩායම කෙන්යාවට එරෙහිව ලකුණු 398 ක් ලබා ගත්තේය.ලෝක කුසලාන තරගාවලියකදී කණ්ඩායමක් අඩුම ගණනකට දවාලීමේ ලෝක වාර්තාව ලියැවී තිබෙන්නේ ශ්‍රී ලංකා නාමය ඉදිරියෙනි. 2003 ලෝක කුසලාන තරගාවලියේදී කැනඩා කණ්ඩායම ඕවර 18.4 කදී ලකුණු 36 කට සියල්ලෝම දැවී ගියහ.මෙහිදී කිසිදු ක්‍රීඩකයකු නොදැවී ඕවර 5 ක් තුළ මෙම ලකුණු ගණන ලබා ගනිමින් තරගයේ ජය වාර්තා කළේය.මෙම වාර්තාවේ දෙවැනි ස්ථානයට නම සටහන් වන්නේ එංගලන්තය 1979 ලෝක කුසලාන තරගාවලියේදී කැනඩා කණ්ඩායම ලකුණු 45 කට දවා ගත්තේය. තවම පැවැත්වී ඇත්තේ මූලික වටයේ සීමිත තරග ගණනක් පමණක් නිසා හෙට දිනයේ බොහෝ වාර්තා බිඳ වැටෙමින් නව තරග වාර්තා බිහිවෙනු ඇත.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av11030616</link>
    <topic>පංචකර්ම ප්‍රතිකාරවලටම වෙන්වූ ලංකාවේ එකම රජයේ රෝහල</topic>
    <author>ගාමිණී සුසන්ත</author>
    <content>පංචකර්ම ප්‍රතිකාරවලටම වෙන්වූ ලංකාවේ එකම රජයේ රෝහලඑය ඉතා සුන්දර ස්ථානයකි. අතිශය කලබල ඝෝෂාකාරී කිරිබත්ගොඩ නගරයේ කොළඹ නුවර ප්‍රධාන මාර්ගයේ සිට මීටර් සියයක් පමණ දුරගිය විට මෙම සුන්දර ස්ථානය හමුවේ. එය නවීන පන්නයේ ආයුර්වේද පංචකර්ම රෝහලකි.පංචකර්ම ප්‍රතිකාර සඳහාම වෙන්වූ ශ්‍රී ලංකාවේ පිහිටි එකම රජයේ රෝහල ද මෙය වේ. බැලූ බැල්මට පෙනෙන්නේ සමාජයේ උසස් පැළැන්තිය සඳහා වෙන් වූ සුපිරි පෞද්ගලික රෝහලක් ලෙසය.ඇත්තෙන්ම මෙය රජයේ රෝහලක් වන අතරම බස්නාහිර පළාත් සභාව මඟින් පාලනය වේ. එහෙත් මෙය නොමිලයේ ප්‍රතිකාර කරන ස්ථානයක් ද නොවන අතර මෙහිදී අය කෙරෙන්නේ ඉතා සුළු මුදලක්වීම ද විශේෂත්වයකි. නවීණ ගෘහ නිර්මාණ ශිල්පීය ක්‍රම අනුව ඉදිවූ රෝහල් ගොඩනැගිල්ල මෙන්ම අවට පරිසරය ද ඉතා සිත් ගන්නා සුලුය.අති නවීන තාක්ෂණිකය මුසු වුවද සාම්ප්‍රදායික ආයුරේවේද ප්‍රතිකාරවල යහගුණය එලෙසම පවත්වාගෙන යමින් ප්‍රතිකාර කෙරෙන මෙම රෝහල මහජනයා සඳහා විවෘත වූයේ පසුගිය වසරේ ඔක්තෝබර් මස 21 වැනිදා ය.ඒ අමාත්‍ය බැසිල් රාජපක්‍ෂ මහතාගේ සුරතිනි. කිරිබත්ගොඩ නගරයට ආභරණයක් වූ මෙම ආයුර්වේද පංචකර්ම රෝහල බස්නාහිර පළාත් ප්‍රධාන අමාත්‍ය ප්‍රසන්න රණතුංග මහතාගේ සහ මෙම රෝහලේ කාර්යභාර වෛද්‍ය නිලධාරිනී තිලානි වරුසවිතාන මහත්මියගේ අප්‍රතිහත ධෛර්ය මත මල්ඵල ගැන්වුණු සිහිනයක් ලෙස හැඳින්වීම නිවැරැදිය.මෙම රෝහල සහ එයින් මහජනයා වෙත සැපයෙන සේවාව පිළිබඳව වෛද්‍ය තිලානි වරුසවිතාන මහත්මියගෙන් අපි විමසා සිටියෙමු.”වත්මන් බස්නාහිර පළාත් මහ ඇමැති එවකට බස්නාහිර පළාතේ සෞඛ්‍ය අමාත්‍යවරයාව සිටි ප්‍රසන්න රණතුංග මහතාගේ අදහසක් අනුව නියමු ව්‍යාපෘතියක් ලෙස පංචකර්ම ප්‍රතිකාර මධ්‍යස්ථානයක් ආරම්භ කළා.ඒ වෙදමුල්ල ප්‍රදේශයේදී. එය ආරම්භ කළේ 2006 වසරේ ජනවාරි 20 වැනිදා. එය පවත්වාගෙන ගියේ කුලියට ගත් ගොඩනැගිල්ලක. ලාභ ලබමින් මහජනතාවට හොඳ සේවයක් සලසමින් එය පවත්වාගෙන යන්න අපට හැකි වුණා. මෙහි ප්‍රගතිය දුටු ප්‍රසන්න රණතුංග මැතිතුමා අපටම අයත් ස්ථානයක වැඩි පහසුකම් සහිතව රෝහලක් ස්ථාපිත කරන්න යෝජනා කළා.ඒ අනුවයි කිරිබත්ගොඩ මෙම ස්ථානයේ මෙම රෝහල ඉදිවුණේ. මෙම පංචකර්ම රෝහලේ මූලික පරමාර්ථය වන්නේ ආයුර්වේදයේ එන මූලික සංකල්ප විනාශ නොකරමින් රෝගීන්ට ප්‍රතිකාර කිරීමයි. එහිදී අතිනවීන තාක්ෂණික උපකරණ මෙන්ම සාම්ප්‍රදායික උපකරණ ද යොදා ගන්නවා. වෛද්‍යවරුන්ගේ පටන් මෙහි සේවය කරන සියලුම සේවක පිරිස ඉන්දියාවේ කේරළයට ගොස් පංචකර්ම ප්‍රතිකාර පිළිබඳව විශේෂ පුහුණුවක් ලද අය.ඒ නිසා මෙතැනින් සැලසෙන සේවය පිළිබඳව සියයට සියයක් ම වගකිව හැකියි. මෙලෙස උසස් සේවයක් රෝගීන්ට ලබා දුන්නද අය කරන්නේ ඉතා සුළු මුදලක්. ඒ; ලංකාවේ වෙනත් ස්ථානවල මෙම ප්‍රතිකාර සඳහා අය කරන මුදලෙන් දහයෙන් එකක් (1/10) වැනි සුළු මුදලක්.ලංකාවේ ප්‍රධාන හෝටල් ආශි‍්‍රතව මෙන්ම වෙනත් ස්ථානවලද පංචකර්ම ප්‍රතිකාර කළද එම ස්ථානවලින් නිවැරැදි සේවාවක් ලැබේද යන්න සැක සහිතයි. එහෙත් එම ස්ථානවල විශාල මුදලක් අය කරනවා. රෝගීන්ගෙන් සුළු මුදලක් අය කරගෙන ප්‍රතිකාර කළත් මෙම ආයතනය ලාභ ලබන ආයතනයක් බවට පත් කිරීමට අපට හැකිවී තිබෙනවා.” නිලානි වරුසවිතාන වෛද්‍යතුමියට පුංචි බාධා කිරීමක් කළේ පංච කර්ම යන වචනයේ තේරුම දැනගත යුතු නිසාවෙනි.”පංචකර්ම ප්‍රතිකාරවලට ප්‍රධාන අංග 5 ක් අයත්. නස්්‍ය කරවීම, වමනය කරවීම, විරේක කරවීම, වස්ති කරවීම සහ කූඩැල්ලන් ලවා අපිරිසුදු රුධිරය ඉවත් කිරීම ඒ අංග පහයි. මෙම ප්‍රතිකාරවලට එකවර යා නොහැකියි. ඒ සඳහා රෝගියා සූදානම් කරවිය යුතුයි. උදාහරණයක් ලෙස නස්‍ය කරවීම සඳහා හිසේ සහ මුහුණේ තෙල් ගා වාෂ්ප ඇල්ලිය යුතුයි.ඊට පසුවයි නස්‍ය කළ යුත්තේ. එමෙන්ම යමකුගේ පෙකණියට ඉහළින් කිසියම් රෝගයක් ඇත්නම් (ඇදුම රෝගය වැනි) ඖෂධීය තෙල් පානය කිරීමට දී වාෂ්ප පෙට්ටිවල දමා පසුව වමනය කරවිය යුතුයි. පෙකණියට පහළින් ඇති රෝග සඳහා ප්‍රතිකාර කිරීමේදී ඖෂධීය තෙල් පානය කිරීමට දී ස්වේද කිරීම මඟින් ඩහ ගන්වා (ඩහදිය පිට කිරීමට සලස්වා) විරේක ඖෂධ ලබා දිය යුතුයි.බොහෝ ආයතනවල පංචකර්ම ප්‍රතිකාර ලෙස කෙරෙන්නේ ප්‍රධාන ප්‍රතිකාරයට කලින් කරනු ලබන රෝගියා සූදානම් කරවීමේ ක්‍රියා පමණයි. එය නිවැරැදි ක්‍රමය නොවේ. අප ආයතනයෙන් ඉතාම සුළු මුදලකට නිවැරැදි පංච කර්ම ප්‍රතිකාර ලබාගැනීමේ හැකියාව ඕනෑම අයකුට දැන් තිබෙනවා.””මෙම ආයතනය දැන් කැලණිය විශ්වවිද්‍යාලය සමඟ අත්වැල් බැඳගෙන වික්‍රමාරච්චි ආයුරේවේද විදුහලේ ශික්ෂණ රෝහලක් ලෙස භාවිතා වෙනවා. ආයුර්වේද සිසුන්ට දැන් මෙය පුහුණු පාසලක්.””මේ; ඖෂධීය ප්‍රතිකාර ලොවින් අඩුවෙමින් පවතින කාලයක්. ඕනෑම ඖෂධයකින් කිසියම් හෝ අතුරු ආබාධයක් තිබෙනවා. එය බටහිර ඖෂධවලටත් ආයුර්වේද ඖෂධවලටත් පොදුයි. වර්තමානයේදී ලෝක ජනගහනයෙන් හරි අඩක් ම බෝ නොවන රෝග (දියවැඩියාව, හෘදරෝග, ඇදුම, පීනස වැනි ශීර්ෂ රෝග, ආතරයිටිස්, අධික ස්ථුල බව, මානසික ආතතිය වැනි රෝග) වලින් පෙළෙන බව හෙළිවී තිබෙනවා.පංචකර්ම ප්‍රතිකාරවලින් මෙම රෝග සඳහා හොඳ සුවයක් ලබා ගත හැකියි. බෝවන රෝග සහ ශල්‍යකර්ම සඳහා බටහිර වෛද්‍ය ක්‍රමය ඉතා සාර්ථකයි. එහෙත් ඉහත දැක්වූ බෝ නොවන රෝගවලට ලබාදෙන බටහිර හෝ ආයුර්වේද ඖෂධ මඟින් සුළු හෝ අතුරු ආබාධයක් ඇතිවන බව දැන් පෙනී ගොස් තිබෙනවා. එහිදී භාවිතා කළ හැකි එකම ඖෂධීය නොව ප්‍රතිකාර ක්‍රමය වන්නේ පංචකර්ම ප්‍රතිකාර ක්‍රමයයි.””මෙම පංචකර්ම ප්‍රතිකාර මධ්‍යස්ථානය පෙරවරු 5 සිට රාත්‍රී 8.30 දක්වා විවෘතයි. රැකියාවකට යන පුද්ගලයින්ට වුවද 011 – 4940969, 0178073103 දුරකථන අංකවලින් කලින් වේලාවක් වෙන් කරගෙන ප්‍රතිකාර සඳහා යොමු විය හැකියි. රෝගීන් නේවාසිකව තබාගෙන ප්‍රතිකාර කිරීමේ වැඩපිළිවෙළ නොබෝ දිනකින්ම ආරම්භ කෙරෙනවා.ලංකාවේ ඇති වෙනත් පංචකර්ම ප්‍රතිකාර මධ්‍යස්ථානවලට වඩා මෙහි ඇති විශේෂත්වය වන්නේ ප්‍රතිකාර සඳහා භාවිතා කරන තාක්ෂණික උපකරණ වෙනත් කිසදු ස්ථානයක නොමැතිවීම මෙන්ම දේශීයව සහ කේරළයේ පුහුණුව ලැබූ පිරිසකගේ සේවාවක් වෙනත් කිසිදු ස්ථානයකින් ලබාගත නොහැකිවීමයි.ගාමිණී සුසන්තඡායාරූපය - ගීත් ද මෙල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av11030617</link>
    <topic>සමෝධානය</topic>
    <author>සුනිල් මිහිඳුකුල</author>
    <content>සමෝධානයසුනිල් මිහිඳුකුලඅපේ රටේ හැම හන්දියක් හන්දියක් ගානේම පිළිරූ ඉදිකර තිබෙනවා. ඉන් වැඩි කොටසක් දේශපාලනඥයන්ගේ. ඒ වගේම පාරවල් නම් කරලා නැහැ. නව පරපුරේ ගායිකාවක වන සහේලි රෝචනා ගමගේ නමින් ද මාවතක් තිබෙනවා.ඒත් අපේ රටේ ජාතික ගීයේ නිර්මාතෘ ආනන්ද සමරකෝන් වෙනුවෙන් තවමත් පිළිරුවක් ඉදිකර නැහැ. මාවතක් නම් කර නැහැ.ආනන්ද සමරකෝන් ජන්ම ශත සංවත්සරය යෙදී ඇති මේ වසරේ්දී කොළඹ ප්‍රධාන මාර්ගයක් ‘ආනන්ද සමරකෝන් මාවත’ යනුවෙන් නම්කර ජාතික ගීයේ නිර්මාතෘවරයාට ජාතියේ ගෞරවය පුද කළ යුතු බවට ඉතා වැදගත් යෝජනාවක් ගුවන්විදුලි සංස්ථා ප්‍රකාශනයක් වන ‘හඬ’ සඟරාවේ සංස්කාරක සටහනෙන් ඉදිරිපත් කර තිබෙනවා.‘හඬ’ සඟරාව සංස්කරණය කරන්නේ මෙරට පුවත්පත්කලාවේ අති විශිෂ්ට කතුවරයකු වන ප්‍රවීණ කවියකු වන එසේම විද්වතකු වන තිලකරත්න කුරුවිට බණ්ඩාරයන්.මෙවර ‘හඬ’ සඟරාව වෙන්කර ඇත්තේත් ආනන්ද සමරකෝන් වෙනුවෙන්. ඔහු පිළිබඳ ලියැවුණු ඉතා වටිනා ලිපි කීපයක්ම මේ සඟරාවට ඇතුළත්. එපමණක් ද නොවේ ‘ලෝකයේ ජාතික ගී වගතුග‘ නමින් සාරවත් ලිපියක් ද එහි පළව තිබෙනවා.මෙවර ‘හඬ’ සඟරාවේ සංස්කාරක සටහන විශේෂයෙන් සමරකෝන් පිළිරුව සහ මාවත පිළිබඳව වූ යෝජනාව කෙරෙහි බලධාරීන්ගේ අවධානය යොමු වේවා.රිචඩ් බර්ටන්, සොපියා ලොරේන් ප්‍රධාන චරිත රඟපෑ ‘බ්‍රීෆ් එන්කවුන්ටර්’ නමැති වර්ණ චිත්‍රපටය මම කලකට ඉහත දැක තිබුණා. ඒක බොහොම සරල චිත්‍රපටයක්. විවාහක කාන්තාවක් අනපේක්ෂිතව මුණගැසෙන පුද්ගලයකු සමඟ ඇතිකරගන්නා අනියම් ප්‍රේම සම්බන්ධයක් වටායි මෙහි කතාව ගෙතී තිබුණේ.මේ කතාවම ‘බ්‍රීෆ් එන්කවුන්ටර්’ නමින් ලෝකයේ විශිෂ්ට සිනමාකරුවකු වූ ඩේවිඩ් ලීන් කළු සුදුවලින් නිර්මාණය කර තිබෙන බව මා පසුව දැනගත්තත් මට ඒ චිත්‍රපටය දකින්න ලැබුණේ නැහැ. නමුත් ඩී.වී.ඩී. හරහා ලෝකයේ ඕනෑම චිත්‍රපටයක් නැරඹීමේ අවස්ථාව උදාවීමත් සමඟම මට ලීන්ගේ ‘බ්‍රීෆ් එන්කවුන්ටර්’ චිත්‍රපටය දැකගැනීමේ භාග්‍යය ලැබුණා.ලීන්ගේ චිත්‍රපටය පසුකාලීන නිෂ්පාදනයට වඩා හුඟාක්ම සිනමාරූපීයි. ඇත්තටම මට තවමත් සිනමාව කියන්නේ කළු-සුදු දෘශ්‍යාවලියක්. ලෝකයේ ශ්‍රේෂ්ඨතම චිත්‍රපට දහය තේරුවොත් එයින් හත අටක්ම කළු සුදු චිත්‍රපට .’බ්‍රීෆ් එන්කවුන්ටර්’ චිත්‍රපටයට පාදක වෙලා තියෙන්නේ නොයෙල් කොවාර්ඩ්ගේ ‘ස්ටිල් ලයිෆ්’ කියන නවකතාව. අනියම් පෙම් පුවතක් ගැබ්වුණත් නිරුවත හෝ ලිංගිකත්වය දැක්වීමට ලීන් කිසිසේත්ම උත්සාහ ගෙන නැහැ.(ලීන් ගේ ‘රයන්ස් ඩෝටර්’ චිත්‍රපටයේ නම් ලිංගික දර්ශන තිබුණා). මුල් චිත්‍රපටයේ ට්‍රෙවර් හොවාර්ඩ්ගෙත් සිලියා ජොන්සන්ගේ රඟපෑමත් පසු නිෂ්පාදනයේ රිචඩ් බර්ටන් හා සොපියා ලොරෙන්ගේ රඟපෑමත් සංසන්දනය කිරීම අපූර්ව අත්දැකීමක්.වසීලි කන්දීන්ස්කි ගැන මම මුලින්ම දැන ගත්තේ කුලනාථ සේනාධීරගේ ‘නූතන චිත්‍රකලාවේ රසික සංකල්ප’ කියන පොතෙන්. කන්දීන්ස්කි රුසියානු ජාතික චිත්‍ර ශිල්පියෙක් බවත් ඔහුගේ නිර්මාණ ප්‍රවාහය පසුකාලීන චිත්‍රකලා සම්ප්‍රදායය තුළ දැඩිව බලපැවැත්වුණු බවත් මා කියවා තිබුණා.වසිලි කන්දීන්ස්කි ලියූ ඉතා වැදගත්ම පොත ‘කලාවේ ආධ්‍යාත්මිකත්වය’ නමින් සිංහලට පරිවර්තනය කරනු ලැබ තිබෙනවා. රූපසිරි පෙරේරා පරිවර්තනය කළ එය සංස්කරණය කර ඇත්තේ ආචාර්ය සුනිල් විජේසිරිවර්ධන.පොත පළකර ඇත්තේ ‘විභවි’ ලලිත කලා ඇකඩමිය. මේ පොත පළකිරීම සඳහා සෘජුවම මැදිහත්වුණු චන්ද්‍රගුප්ත තේනුවර පොතට පෙරවදනක් ලියමින් කියා සිටින්නේ පසුගිය සියවසේ ප්‍රකාශිත වැදගත්ම කෘතියක් වන මෙය සිංහලෙන් පළවීම ශ්‍රී ලාංකේය දෘශ්‍යකලා කතිකාව පුළුල් කිරීම සඳහා ඉවහල් වන බවයි.චිත්‍රකලාව අළලා ලියැවුණු ඉතා වටිනා පොත් රැසක් ලෝක සාහිත්‍යයේ තිබෙනවා.ඒවා එකිනෙක තෝරාගෙන මෙසේ සිංහලට පරිවර්තනය කර පළකිරීම චිත්‍රකලාව හදාරන සිසු ප්‍රජාවට ඉතා වැදගත්ය කියලා මම හිතනවා.ධර්මසිරි ගමගේ ලියූ ‘සිරිපාල සහ රන්මැණිකා’ පොතේ දෙවැනි මුද්‍රණය කියවද්දී මට සිරිපාල හෙවත් මරු සිරාගේ චරිතය පාදක කරගෙන තැනුණු චිත්‍රපට දෙක (සිරිපාල සහ රන්මැණිකා සහ මරුවා සමඟ වාසේ) සිහියට නැඟුණා. ඒත් සමඟම එකල එම චිත්‍රපට අළලා ලියැවුණු විචාරාත්මක ලිපි කීපයක් ද මතකයට ආවා.එක පැත්තකින් මැර චරිතයක් පාදක කරගෙන චිත්‍රපට දෙකක් තිරගත වෙද්දී තවත් පැත්තකින් තිරගත වුණේ කතෝලික පූජකවරයකුගේ චරිතය වටා ගෙතුණු ‘දෙවියනි ඔබ කොහිද’ චිත්‍රපටය.‘දෙසතිය’ පුවත් සඟරාව මේ අළලා පළ කළ ලිපියක මාතෘකාව වුණේ ‘සිරිපාල හා සෙබස්තියන් ස්වාමි’ යන්නයි. ඒ ලිපිය ලීවේ ප්‍රකට සිනමා ලේඛක හා විචාරක ඈෂ්ලි රත්න විභූෂණ. එසේම එඩ්වින් ආරියදාස 1977 ර්‍ණඛ්ධ්ඛ් උත්තමාචාර උළෙලේ දී පැවැත්වූ මුඛ්‍ය දේශනයේ මාතෘකාව වුණේ ‘සිංහල සිනමාවේ සමාජ සාධාරණත්ව තේමාව‘ යන්න.ටයිටස් තොටවත්ත අධ්‍යක්ෂණය කළ ‘මරුවා සමඟ වාසේ’ වට්ටෝරු අංගෝපාංග යොදා ගැනීම නිසා කබල් චිත්‍රපටයක් බවට පත්වුණත් ඒ දර්ශන ඉවත් කළ විට එහි කිසියම් සිනමානුරූපී බවක් දැක්ක හැකිවුණා.අනික මෙහි ටයිටස් විදහා පෑ ජීවන දෘෂ්ටියත් ඉතා වැදගත්. එය කුළුගැන්වෙන්නේ චිත්‍රපටයේ කථකයන් ලෙස යොදාගෙන ඇති පොලිස් අධිකාරිවරයාත් – පුවත්පත් කලාවේදියාත් වෙතින්. සිරිපාල අත්අඩංගුවට ගැනීමෙන් පසු එම රාජකාරිය අවසන් බව පොලිස් අධිකාරිවරයා කියනවා. එහෙත් පුවත්පත් කලාවේදියා පවසන්නේ ප්‍රශ්නය අවසන් නොවූ බවයි. ගමගේ මහතාගේ පොත කියවාගෙන යද්දී මට හිතුණේ ඒ පුවත්පත් කලාවේදියා ඔහු නොවිය හැකි ද යන්නයි.‘මිරර්’ සිනමා කලා සඟරාවේ 6 වැනි කලාපය කියෙව්වා.අද අපේ රටේ පළවන එකම සිනමා සඟරාව බවට පත්ව තිබෙන්නේ ‘මිරර්’ සඟරාවයි.ජාතික චිත්‍රපට සංස්ථාව මගින් පළ කළ ‘චිත්‍රපට’ සඟරාවත් ආසියානු සිනමා කේන්ද්‍රය මගින් පළ කළ ‘සිනෙසිත්’ සඟරාවත් මේ වනවිට පළවන්නේ නැහැ. ‘මිරර්’ පළවන්නේ පෞද්ගලික මට්ටමෙන්.ඒ සඳහා බර පැන යෙදවෙන්නේ පෞද්ගලික මට්ටමින්.ඒ අනුව පෞද්ගලික මට්ටමින් කෙරෙන මැදිහත්වීම රාජ්‍ය හෝ රාජ්‍ය නොවන ආයතනවලට අද නොතිබීම කනගාටුදායකයි.‘මිරර්’ අලුත් කලාපයේ ලිපි කීපයක් ම ජනප්‍රිය සිනමාව වෙනුවෙන් වෙන් කර තිබෙනවා.මේ ලිපි ජනප්‍රිය සිනමාව දිහා අලුත් දෘෂ්ටි කෝණයකින් බලන්න අප පොලඹවන සුලුයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av11030618</link>
    <topic>සුමීගෙන් අහන්න</topic>
    <author/>
    <content>සුමීගෙන් අහන්නඅම්පාරේ අනුරාධා විජේසේකරප්‍රශ්නය – කලාකරුවකුගේ දේහයක් කලාභවනේ තැන්පත් කර අවසන් ගෞරව දැක්වූ ප්‍රථම අවස්ථාව කුමක්ද?පිළිතුර – ආනන්ද සමරකෝන්ගේ දේහය තමයි එසේ පළමු වතාවට කලා භවනේ තැන්පත් කර අවසන් ගෞරව දැක්වූයේ.නාරම්මල චිත්‍රානන්ද සමරතුංග හා උඩුගම්පළ ආර්.ඒ.කේ. රූබසිංහප්‍රශ්නය - ජනප්‍රිය ගායක එඩ්වඩ් ජයකොඩි ගේ හා ජනප්‍රිය නළු අමරසිරි කලංසූරියගේ ලිපින සොයා දෙන්න?පිළිතුර - එඩ්වඩ් ජයකොඩි 52, මිරිහාන පාර, නුගේගොඩ - අමරසිරි කලංසූරිය පී. 81 නිවාසිපුර, කොටුගොඩ, ඒකල.කොටුගොඩ සුනිල් චන්ද්‍රසේකරප්‍රශ්නය - ‘මන්මෝහන්’ චිත්‍රපටයේ කාර්මික තොරතුරු දක්වන්න?පිළිතුර - එය මෙහෙබුබ් අධ්‍යක්ෂණය කළ චිත්‍රපටයක්. එෆ්. අයිරානි කැමරාව මෙහෙයවූ මේ චිත්‍රපටය සංගීතවත් කළේ අශෝක් ගෝෂ්.මාතර, වල්ගම දකුණේ කේ.ඒ. සරත් දිසානායකප්‍රශ්නය - මොහිදින් බෙග් ගයන ‘මොකටද කාසි බාගේ සොයා තියා’ ගීතය ඇතුළත් චිත්‍රපටය කුමක්ද?පිළිතුර - දෙය්යන්ගේ රටේඑල්. සමරසිංහ (ලිපිනයක් සඳහන්ව නැත)ප්‍රශ්නය - ප්‍රවීණ චිත්‍රපට හා ටෙලිනාට්‍ය නිෂ්පාදිකා රේණුකා බාලසූරිය මහත්මියගේ ලිපිනය සොයා දෙන්න?පිළිතුර - ‘රූප රේඛා’, 1330/ 2, දහවැනි පටුමඟ, බෝගහවත්ත, පන්නිපිටිය.වදුරඹ සිරිල් කන්නන්ගරප්‍රශ්නය - අසංක ප්‍රියමන්ත පීරිස් ගේ ගීතවලට ඔබ කැමැති ද?පිළිතුර - කැමැතියි. ඔහු අඬන්නෙ නැතුව සින්දු කියනවා නම් තමයි වඩාත් කැමැති.නිල්පනාගොඩ අජිත් චන්ද්‍රලාල් ද සිල්වාප්‍රශ්නය - සුනිල් ටී. ප්‍රනාන්දු ඔහුගේ පුතුගේ නමින් පවත්වාගෙන යන කොටුව ‘රිකී’ සිනමාහලේ ‘වැඩිහිටියන්ට පමණයි’ චිත්‍රපට තිරගත කිරීම සදාචාරාත්මක ද?පිළිතුර - ඒ ගැන සුනිල් ටී ගෙන් ම අහලා බැලුවොත් නේද හොඳ. මෙන්න ඔහුගේ ලිපිනය හා දුරකථන අංකය. 11/ 1, දෙවැනි පටුමග, රත්මලාන. 011 - 2611628.නාරම්මල , කෝට්ටපිටියේ චිත්‍රානන්ද සමරතුංගප්‍රශ්නය - ගායක අමරසිරි පීරිස් ගේ ලිපිනය පළ කරන්න?පිළිතුර - 44/ 2, ගඟබඩ පාර, වෑවල, පිළියන්දල.හබරාදුවේ ගාමා ගාමිණී සුබසිංහප්‍රශ්නය - ‘නැසේවි තුන්දෙනෙක් ලෝකේ - කළෝතින් දෙදෙනකුට ආලේ’ ගීතය රැගත් චිත්‍රපටය කුමක්ද? එම ගීතය රචනා කළේ කවුද?පිළිතුර - චිත්‍රපටය ‘මා ආලය කළ තරුණිය’, ගීතය රචනා කළේ සිරිසේන විමලවීර.මහල්වරාවේ ඒ.ජී.ඒ. කුලසිරිප්‍රශ්නය - කලාකරුවන්ගේ ලිපින හා දුරකථන නාමාවලි ඇතුළත් පොතක් පළවෙනවාද?පිළිතුර - ජාතික චිත්‍රපට සංස්ථාවෙන් ‘සිනෙ ඩිරෙක්ටරියක්’, ටෙලිනිස ආයතනයෙන් ‘ටෙලිනිස ටෙලි නිර්මාණවේදී වත’ නාමාවලියක් පළවෙනවා.කළුතර, දොඩංගොඩ එන්.ඩී. ඉසෙඩ් සිරිවර්ධනප්‍රශ්නය - මොහිදින් බෙග් ගයන ‘සැපවත් පවුලක පරමාර්ථෙ’ ගීතය රැගත් චිත්‍රපටය කුමක්ද?පිළිතුර - සුවිනීත ලාලනී.මිරිස්සේ අංජන පුෂ්ප තරංගප්‍රශ්නය - දෙතුන් වතාවක් විවාහ වී ඇති ඇතැම් නළු නිළියන් නැවත විවාහ වෙද්දී එය තම පළමු විවාහය ලෙස සලකා පුවත්පත්වලින් ප්‍රචාරය ලබාගන්නේ ඇයි?පිළිතුර - ඒ අයගේ රස්සාව රඟපෑම බව ඔබට අමතක වුණා ද අංජන?මේ සතියේ පහත නම් සඳහන් අයත් ප්‍රශ්න එවා තිබුණා. මහනුවර දයා ෆ‍්‍රැන්සිස්කු ආරච්චි, මත්තෙගොඩ අජිත් ජෝතිය කරසිංහ, හලාවත අනුර ශාන්ත පීරිස්, කපුගොඩ මාළිද සරත් රණසිංහ, බෙලිගල මනහර මහින්ද වෑකඩ, කුලියපිටියේ කපිල ජයවිලාල් හේරත්, මාතර සනත් මාලක, දාගොන්නේ කරුණාතිලක බෝඹුවල.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’ රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=av11030619</link>
    <topic>‘බොලිවුඩ් දඩබ්බරයා’ ගුවනින් පනී</topic>
    <author>සුජීව තේවහෙට්ටිගේ</author>
    <content>‘බොලිවුඩ් දඩබ්බරයා’ ගුවනින් පනී‘බොලිවුඩ්පුරයේ දඩබ්බරයා’ හැටියට සමහරු හඳුන්වන සුපිරි නළු සල්මන් ඛාන් දෙස පසුගිය සතියේ ඔහුගේ රසික රසිකාවියන් වඩාත් අවධානය යොමු කළා. එයට හේතු කිහිපයක් ම තිබුණා. ඒ අතරින් වඩාත් අවධානයට ලක් වුණේ ඔහු රඟපෑ රූපවාහිනී වෙළෙඳ දැන්වීමක්. මේ වෙළෙඳ දැන්වීම නිර්මාණය කර තිබුණේ ප්‍රසිද්ධ සිසිල් බීම වර්ගයක් වෙනුවෙන්.සල්මන් මෙහි සුළු පටු රංගනයක් නොවෙයි, ඉදිරිපත් කළේ. ඔහු පැරෂුටයක ආධාරයෙන් අඩි 10,000 ක උසකින් බිමට පැන්නා. එය කාගේත් ලොමු දැහැගන්වන රංගනයක් වූ බව නොලියාම බැහැ.“හැමෝම සල්මන්ගේ රඟපෑම ගැන බය වුණා. සමහරු හිතුවේ සල්මන්ගේ ජීවිතයට අනතුරක් වේවිය කියලයි. ඒත් එයා බය නැතුව ඒ රඟපෑම කළා. රූපගත කිරීමට එක්වූ ශිල්පියෙකු එලෙස සඳහන් කළා.“හුඟ දෙනෙක් මගේ මේ රඟපෑමට බයවුණා. ඒත් මම හොඳ විශ්වාසයකින් මේ වැඩේ කළ නිසා ඒක සාර්ථක වුණා. මෙතනදි බය නැතිකමයි, උත්සාහයයි තියෙන්නත් ඕනෙ.” රූපගත කිරීමෙන් පසුව සල්මන් කියා සිටියා. මේ රඟපෑම වෙනුවෙන් ආදේශක නළුවෙකු යොදා ගැනීමට වෙළෙඳ දැන්වීම නිර්මාණය කළ අධ්‍යක්ෂවරයා යෝජනා කර තිබුණා.නමුත්, එම ආදේශක (ස්ටන්ට්) නළුවා තම රංගනය හරි හැටියට ඉදිරිපත් නොකරාවි යැයි සල්මන් සැක පහළ කළා. ‘ස්ටන්ට් නළුවා අහසේ ඉඳල පැරෂුට් එකෙන් එන දර්ශනය හරියටම කරාවිද කියල මට සැක හිතුණා. ඒ නිසයි මට ම ඉදිරිපත් වෙලා ඒ අවදානම් සහගත දර්ශනයේ රඟපෑවේ. සල්මන් ලොකු ආඩම්බරයකින් එලෙස ප්‍රකාශ කළා.මෙම වෙළෙඳ දැන්වීම නිර්මාණය වූයේ ලෝක ප්‍රසිද්ධ සිසිල් බීම වෙළෙඳ සමාගමක ඉන්දීය ශාඛාවයි. එහි අලෙවි අධ්‍යක්ෂවරියක වන කල්පනා ටයිටස් පැවසුවේ මෙම දැන්වීමට විශාල මුදලක් වැය වූ බවයි.සල්මන් මෙම සිසිල් බීම වර්ගය වෙනුවෙන් ලාංඡන නියෝජිතවරයා ලෙස පෙනී සිටිනවා. ඔහු වැනි රංගන ශිල්පියෙකු මෙවැනි අවදානම් සහගත රංගනයක් නිරූපණය කළ මුල් ම අවස්ථාව මෙය හැටියටයි බොහෝ දෙනා සලකන්නේ.සල්මන් වැනි තරුවක් මෙවැනි සිසිල් බීම දැන්වීමකට යොදා ගන්නට තීරණය කළේ ඇයි දැයි කල්පනා ටයිටස් මෙලෙස පහදා දුන්නා... “බොලිවුඩ් සිනමාවේ ජනප්‍රිය නළුවන් අතරින් සල්මන්ව තෝරා ගත්තේ එයාව ප්‍රිය කරන රසික රසිකාවියන් විශාල පිරිසක් ඉන්න බව අපි දන්නා නිසයි. නගරවල විතරක් නෙමෙයි. ඈත ගම්වල පවා සල්මන් ගේ රසික පිරිස් ඉන්නවා. අපි මුලින් ම තීරණය කළේත් සල්මන්ව මේ වෙළෙඳ දැන්වීමට යොදා ගන්නයි.”ඇය මේ දැන්වීම රූපගත කළ ආකාරය පිළිබඳ විස්තරයක් ද පැවසුවා. “මේ දැන්වීම රූපගත කළේ නවසීලන්තයේ යි. දර්ශන රූපගත කරපු පරිසරය හරිම ලස්සනයි. ඒක කඳුකර පළාතක් . රූපගත කරන්න එකතු වුණේ ඒ ගැන හොඳ පළපුරුද්දක් තියෙන අන්තර්ජාතික ශිල්පීන් පිරිසක්. මේ රූපගත කිරීමෙන් පසුව සල්මන් තවත් අපූර්වතම රංගනයකට එකතු වුණා. එය ද අවදානම් රඟපෑමක්.ත්‍රිරෝද රථ රියැදුරෙකු හැටියටයි සල්මන් රඟපෑවේ. ඒ, චිත්‍රපටයක් වෙනුවෙන්. රූපගත කිරීම සිදුවුණේ තායිලන්තයේ පතායා නගරයේදී යි. මෙය, සල්මන් ගේ සිනමා ජීවිතයට එක් වූ අලුත් ම අත්දැකීමක්. සල්මන්, ත්‍රිරෝද රථ රියැදුරෙකු ලෙස රඟපෑවේ අනිස් බාස්මී අධක්ෂණය කරන ‘රෙඩි’ චිත්‍රපටයේයි.“ත්‍රීවීලර් එකක් පදවාගෙන යන්න සල්මන්ට ලොකු ආසාවක් තිබුණා. ඒ නිසයි, එයා ත්‍රීවීලර් ඩ්‍රයිවර් කෙනෙක් විදිහට රඟපාන්න අධ්‍යක්ෂවරයාව කැමැති කරවා ගත්තේ. මේ දර්ශනවලදී සටන් ජවනිකා නිරූපණය කරන්න සල්මන්ට සිද්ධ වුණා. මීට කලින් කිසිම බොලිවුඩ් නළුවෙක් මේ වගේ රඟපෑමක් ඉදිරිපත් කරලා තිබුණෙ නැහැ. මේවා අතිශය භයානක සටන් ජවනිකා.ඒ නිසා මේ දර්ශන ප්‍රේක්ෂකයන්ගේ හිත්වලින් කාලෙකට ඈත් නොවී තියේවි. ‘රෙඩි’ චිත්‍රපටය නිෂ්පාදනය කළ ‘ටී සීරීස්’ සමාගමේ ප්‍රකාශකයෙකු පැවසුවා.ඔහු පැවසූ ලෙස මේ දර්ශන අතිශය බියකරු වන්නේ ඇයි? සල්මන් ත්‍රිරෝද රථයක් පදවාගෙන යද්දී එක් මොහොතකදී ඔහු ධාවනය වෙමින් තිබෙන ත්‍රිරෝද රථයකට පැන එහි රියැදුරාට පහර දෙන දර්ශනයක් ද ඇතුළත් වන නිසයි. එය, ප්‍රේක්ෂකයන් සන්ත්‍රාසයට පත් කරවන දර්ශනයක් බවයි චිත්‍රපටයේ නිෂ්පාදකවරුන් පවසන්නේ. මේ චිත්‍රපටය ජූනි 6 වැනිදා තිරගත කිරීම ආරම්භ කිරීමට නියමිත යි.පසුගිය සතියේ සල්මන් බොහෝ දෙනෙකු ගේ අවධානය ලක් වූ තවත් සිදුවීමක් තිබුණා. ඒ ඔහුට චින්කාරා මුවන් දඩයම් කිරීමේ චෝදනාවට ලක්වීමෙන් පසුව පනවා තිබූ තහනමක් ඉවත් වීමයි. සල්මන්, 1998 දී චිත්‍රපට රූපගත කිරීමකට එක්වී සිටියදී දුර්ලභ චින්කාරා මුවන් දඩයම් කිරීමේ වරදට චූදිතයෙකු වී සිටින බව ප්‍රකට කාරණයක්. මේ වෙනුවෙන් වන නඩු විභාගය තවමත් පැවැත්වෙනවා.නඩුව විභාග කර නිමවනතුරු සල්මන්ට උසාවියේ අවසරයකින් තොරව විදේශගත වීම තහනම් කර තිබුණා. පසුගිය සතියේ මෙම නඩුව නැවතත් විභාගයට ගත් රාජස්ථාන් මහාධිකරණය සල්මන්ට පනවා තිබූ මේ තහනම ඉවත් කළා. දැන් ඔහුට කිසිවෙකුගේ අවසරයකින් තොරව විදේශගත වී තමන් ගේ වැඩකටයුතු නිම කර නැවත මව් රටට එන්නට නිදහස ලැබී තිබෙනවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=am1103061</link>
    <topic>දත් හිරි වැටිලා ද සෙලවෙනවා ද</topic>
    <author/>
    <content>දත් හිරි වැටිලා ද සෙලවෙනවා දගර්භණී සමයෙහි මුඛ සෞඛ්‍ය රැකගැනීමසමහර දන්ත ප්‍රතිකාර ගර්භණී සමයේ හොඳ නෑ. දරුවා පිළිසිඳ ගැනීමට පෙර ඒවාට පිළියම් කළ යුතුය.ගර්භණී සමය සෞඛ්‍ය පිළිබඳ වඩාත් සැලකිලිමත් විය යුතු කාලයකි. එය පසුකාලීනව තමාගේත් උපදින දරුවාගේත් යහපත් සෞඛ්‍ය සඳහා හේතු වේ. ගර්භණී මවක විශේෂ අවධානයක් මුඛ සෞඛ්‍ය කෙරෙහි දැක්විය යුතුය. ඊට හේතුව ගැබිනි සමයෙහි ඇතිවන හෝමෝන වෙනස්කම් හේතුවෙන් ඇතැම් මුඛ රෝගී තත්ත්වයනට ගොදුරු වීමේ වැඩි ප්‍රවණතාවක් පවතින හෙයිනි. තවත් හේතුවක් වන්නේ බිහිවන දරුවාගේ යහපත් මුඛ සෞඛ්‍යය සඳහා ද මවගේ මුඛ සෞඛ්‍යය වැදගත් වන හෙයිනි.ගැබිනි සමයේදී ඇතිවන සුලභ මුඛ සෞඛ්‍ය ගැටලුහෝමෝනවල වෙනස්කම් නිසා විදුරුමස් රෝගයට ගොදුරු වීමේ හැකියාව වැඩිය.‘දොළදුක’ නිසා ඇතැම් ආහාර සඳහා වැඩි රුචියක් දක්වයි. විශේෂයෙන් ගැබිනි සමයෙහි ඇඹුල් වර්ග කෑමට පි‍්‍රය කරති. ගැබිනි සමයෙහි මුල් මාස තුන ඇතුළත වමනය සහ ඔක්කාරයට ඒම සාමාන්‍යයෙන් ඇතිවෙයි. වමනය දැමීමේදී පිට වන්නේත්, ඔක්කාරය කිරීමේදී පිට වන්නේත් සිරුරෙහි ඇති ආම්ලික ද්‍රව්‍ය වේ. වැඩි වශයෙන් ඇඹුල් කෑම මෙන්ම වමනය සහ ඔක්කාරය හේතුවෙන් මුඛයෙහි ඇති ආම්ලික ගතිය වැඩි වීමෙන් දත්වල මතුපිට ඇති එනැමලය දිය වේ. ඒ හේතුවෙන් දත් හිරි වැටෙයි.වැඩෙන කළලයට පෝෂණය අවශ්‍ය වේ. එම පෝෂණය ලැබෙන්නේ මවගෙනි. එහෙයින් ඇතැම් ගැබිනි මවුවරුන් දත් සෙලවීමට පටන් ගන්නා බවට පැමිණිලි කරති. එහෙයින් ගැබිනි සමයේදී හොඳ සමබල පෝෂ්‍යදායි ආහාර වේලක් ලබා නොගතහොත් මවගේ සිරුරෙහි කැල්සියම් ඌනතාවක් ඇතිවිය හැකිය. එසේ වීමෙන් දත හකු ඇටයට සවි වීමේ යම් දුර්වල බවක් ඇතිවී දත් සෙලවීමට ඉඩ තිබේ. සමබල පෝෂ්‍යදායී ආහාර වේලක් ලබා ගැනීමෙන් එම තත්ත්වය ඉතා පහසුවෙන් වළක්වා ගත හැකිය.ගැබිනි සමයේ මුඛ සෞඛ්‍ය රැකගැනීමට අනුගමනය කළ යුතු පියවර කිහිපයකි.ඔක්කාරය කිරීම හෝ වමනය යාමෙන් පසුව පිරිසුදු ජලයෙන් හොඳින් මුඛය සෝදා පිරිසුදු කළ යුතුය. වමනය හා ඔක්කාරය ගතිය හේතුවෙන් ඇතැම් විට දත් මැදීමට මැළිකමක් දක්වති. උදේට වමනය යනවා නම් ඒ වෙලාව පසුකොට හෝ නියමිත ආකාරයට දත් මැදිය යුතුය. ගැබිනි සමයෙහි නිතර නිතර කුසගිනි දැනෙන හෙයින් නිතරම ආහාර ගන්නට ද පෙලඹෙති. එහෙයින් ගැබිනි සමයේ සාමාන්‍යයෙන් දිනකට අවම වශයෙන් තෙවරක් වත් දත් මැදිය යුතුය.ගැබිනි කාලයේ මුල් සති හයෙන් පසුව කුස තුළ වැඩෙන දරුවාගේ විදුරුමස තුළ දත් වැඩීම ඇරැඹේ. එම දත් කිරි දත් ලෙස මතුවන්නේ දරුවා ඉපදී මාස 8 - 9 කාලයේදීයය. කුස තුළ වැඩෙන දරුවාට පෝෂණය ලැබෙන්නේ මවගෙනි. එහෙයින් මේ කාලය තුළ මව සිය පෝෂණය පිළිබඳ විශේෂයෙන් සැලකිලිමත් විය යුතුය. විටමින් ඛණිජ ලවණ, විශේෂයෙන් කැල්සියම් අඩංගු අලුත් එළවළු පලතුරු සහිත සමබල ආහාර වේලක් ගැනීම ඉතාම වැදගත් වේ. මාතෘ සායනයෙන් ලබා දෙන පෝෂණ උපදෙස් පිළිපැදීම මෙන්ම නොමිලේ ලබා දෙන විටමින් කැල්සියම්, ෆෝලික් අම්ල හා යකඩ පෙති නොකඩවා ගැනීම ඉතා වැදගත් වේ.ගර්භණී සමයෙහි දත් හා මුඛ සෞඛ්‍ය පිළිබඳ ගැටලුවක් ඇති වුවහොත් නොපමාව, නොබියව දන්ත වෛද්‍යවරයා හමු විය යුතුය. ගැබිනි සමයෙහි දත් රෝග සඳහා වෙදකම් නොකළ යුතු ය යන මිථ්‍යාව ඇතැමුන් අතර පවතී.දන්ත වෛද්‍යවරයා හමු වූ විට තමා ගර්භණී බව වෛද්‍යවරයාට පැවැසිය යුතුය. එසේ ම සායන කාඩ්පත් හා අදාළ විස්තර සියල්ල ඔහුට පෙන්විය යුතුය. ඒ අනුව දන්ත වෛද්‍යවරයා ඔබ හා සාකච්ඡා කර වඩාත් යෝග්‍ය ප්‍රතිකාර ක්‍රම සිදු කරනවා ඇත.ඇතැම් දන්ත ප්‍රතිකාර ක්‍රම ගැබිනි සමය තුළ යෝග්‍ය නොවන්නට පුළුවන. එහෙත් ගැබිනි සමයේ දත් පිරවීම, දත් ශුද්ධ කිරීම වැනි සාමාන්‍ය දන්ත ප්‍රතිකාර කිරීමෙන් කිසිදු අහිතකර ප්‍රතිඵලයක් නොලැබේ. ගර්භණී සමය තුළ දන්ත ප්‍රතිකාර සඳහා සායනය වෙත යාමේ අපහසුතාව වැනි ප්‍රායෝගික ගැටලු හේතුවෙන් දන්තාබාධ සඳහා ප්‍රතිකාර කිරීම අතපසු කිරීම නොවටී.ඇතැම් දන්ත ප්‍රතිකාර ගැබිනි සමයෙහි යෝග්‍ය නොවන හෙයින් තරුණ වියේදී හෝ ගර්භණී බවට පත්වන්නට පෙර දන්ත සායනයට ගොස් හෝ මුඛ සෞඛ්‍ය පරීක්ෂාවක් කර ගැනීමෙන් ගැබිනි සමයෙහි මතු විය හැකි ව්‍යාකූලතා අවම කර ගත හැකිය.ගැබිනි සමයෙහි දන්ත ප්‍රතිකාර කිරීම සුදුසු නැතැයි ඇතැමුන් අතර පවතින මිථ්‍යා මතය කිසිදු විද්‍යාත්මක පදනමකින් තොරය. එමෙන්ම ගැබිනි සමයේදී දත් නරක් වීම සාමාන්‍ය සංසිද්ධියකැයි පැවැසීම ද එවැනිම මිථ්‍යාවකි. ගර්භණී සමය යනු වැඩි අවදානම් සමයක් වන නිසාම වැඩි අවධානයක් යොමු කළ යුතු සමයකි. එහෙයින් අවධානය යොමු කිරීමෙන් බොහෝ රෝග තත්ත්ව වළක්වා ගත හැකිය.දරුවා උපන් පසුව පළමු මාස හය තුළ ලබා දෙන්නේ මවුකිරි පමණි. මෙය දරුවාගේ සමස්ත වර්ධනයට මෙන්ම මුඛ සෞඛ්‍යය වර්ධනයට ද ඉතාම යෝග්‍ය වේ. දරුවාගේ පළමු දත් එන්නට පටන් ගන්නේ මාස 9 - 12 අතරය. පළමු මාස 6 තුළ මවුකිරි පමණක් දෙන හෙයින් ගර්භණී සමය තුළ මෙන්ම දරුවා ඉපදී පළමු මාස කිහිපය තුළ ද විටමින් හා ඛණිජ ලවණ අඩංගු එළවළු පලතුරු අඩංගු සමබල පෝෂ්‍යදායි ආහාර වේලක් ලබා ගත යුතුය.  කොළඹ සෞඛ්‍ය අධ්‍යාපන කාර්යාංශයේ විශේෂඥ ප්‍රජා දන්ත වෛද්‍ය ඩිලුම් පෙරේරාසාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=am1103062</link>
    <topic>සෙරෙප්පුව නොදැනීම ගැලවෙන්නේ දියවැඩියාවටද</topic>
    <author>ගාමිණි සුසන්ත</author>
    <content>සෙරෙප්පුව නොදැනීම ගැලවෙන්නේ දියවැඩියාවටදදියවැඩියාව මාරාන්තික රෝගයක් නොවූවද එය මාරාන්තික සංකූලතා ඇතිකරන තත්ත්වයක් දක්වා වර්ධනය විය හැකිය.දියවැඩියාව ලෙස හඳුන්වන්නේ රුධිර යේ තිබිය යුතු සීනි ප්‍රමාණය පමණට වඩා වැඩියෙන් තිබීමය.ශරීරයේ ක්‍රියාකාරිත්වය සඳහා විවිධ එන්සයිම වර්ග හෝමෝන වර්ග රැසක් නිපදවේ. ඉන්සියුලින් යනු එසේ ශරීරයේ නිපදවෙන එක් වැදගත් හෝමෝනයකි. ඉන්සියුලින් හෝමෝනය නිපදවෙන්නේ ඇලදිව හෙවත් අග්න්‍යාසය නමැති ඉන්ද්‍රිය තුළය. අප ගන්නා ආහාරයේ ඇති පිෂ්ටය කොටස් ශරීරයට උරාගැනීමට ඉන්සියුලින් උපකාරී වේ. ජීවිත කාලය පුරා අප කරන සෑම කටයුත්තකටම ශක්තිය අවශ්‍ය වේ. එම ශක්තිය අපට ලබාදෙන්නේ ආහාරවල ඇති පිෂ්ටය කොටස් සරල සීනි (ග්ලූකෝස්) බවට පරිවර්තනය වීමෙනි. ඉන්සියුලින් හෝමෝනය අවශ්‍ය වන්නේ මෙම කාර්ය සාර්ථකව සිදු කිරීමටය.ඇතැම් විටෙක අවශ්‍ය පමණට ඉන්සියුලින් නිපදනොවීම මෙන්ම ඉන්සියුලින්වල ක්‍රියාකාරිත්වයට ශරීරය තුළින්ම ප්‍රතිරෝධයක් දක්වන අවස්ථා ද ඇත. එහි ප්‍රතිඵලය වන්නේ රුධිරයේ සීනි ප්‍රමාණය වැඩිවීමය. දියවැඩියාව ලෙස හඳුන්වන්නේ මෙම තත්ත්වයය.රුධිරයේ සීනි ප්‍රමාණය වැඩිවීම මොළය, හෘදය, වැනි ශරීරයේ වැදගත් කොටස්වලට බරපතළ ලෙස බලපෑම් ඇති කිරීමට සමත්ය. දියවැඩියා රෝගයට ගොදුරු නොවී සිටීම මෙන්ම එය පාලනය කිරීම වැදගත් වන්නේ ඒ නිසාය.හඳුනාගැනීමේ පහසුව සඳහා දියවැඩියා රෝගය කීප ආකාරයකට වර්ග කළ හැකිය. පළමු වර්ගයේ දියවැඩියාව ඇතිවන්නේ කුඩා දරුවන්ටය. මෙහිදී සිදුවන්නේ කුඩා දරුවන්ගේ ශරීරය තුළ ඉන්සියුලින් ඌනතාවයක් ඇතිවීම හෝ ශරීරය තුළ සම්පූර්ණයෙන්ම ඉන්සියුලින් හෝමෝනය ශ්‍රාවය නොවීමය. මෙහිදී මෙම දරුවන්ගේ රුධිරයේ සීනි ප්‍රමාණය අධික ලෙස වැඩිවී තිබෙනු නිරීක්ෂණය කළ හැකිය.දෙවැනි වර්ගයේ දියවැඩියාවට හේතුවන්නේ ඉහතින් සඳහන් කළ ආකාරයෙන් ශරීරයේ ඉන්සියුලින් නිපදවීම අඩුවීම සහ ඉන්සියුලින් සඳහා ශරීරයෙන්ම ප්‍රතිරෝධී භාවයක් දැක්වීමය.තුන්වැනි වර්ගයේ දියවැඩියාව ගර්භණී මවුවරුන්ට ඇතිවන දියවැඩියාවය. ගර්භණී මවකට දියවැඩියාව වැලඳුනහොත් ඉදිරි වසර 5 තුළදී එම මව දියවැඩියාවට ගොදුරු වීමට ඇති හැකියාව සියයට පනහක් පමණ වේ. එබැවින් ගර්භනී මවුවරු දියවැඩියාවට ගොදුරු නොවී සිටීමට වගබලා ගත යුතුය.සමාජයේ විශාල සංඛ්‍යාවක් ගොදුරු වී ඇත්තේ ද, විශාල සමාජ ගැටලුවක් බවට පත්වී ඇත්තේ ද දෙවැනි වර්ගයේ දියවැඩියාව රෝගයය. මෙම තත්ත්වය බහුලවීමට හේතුවී ඇති ප්‍රධානම කරුණක් වන්නේ මිනිසුන්ගේ ජීවන රටාව වෙනස්වීමය. ගනු ලබන ආහාර රටාව වෙනස්වීම ඉන් ප්‍රධානය. මීට වසර විස්සකට තිහකට කාලයට වඩා අධික කැලරි අධික සීනි සහිත ආහාර මෙන්ම පිෂ්ටය අඩංගු ආහාර, ක්ෂණික ආහාර ගැනීමට වර්තමානයේදී බොහෝ දෙනෙක් පෙලඹී ඇති බව පැහැදිලිය. කලකට පෙර වැඩිහිටියනට පමණක් සීමාවී තිබූ මෙම දෙවැනි වර්ගයේ දියවැඩියාව දරුවන් වෙත ද ව්‍යාප්ත වී ඇත්තේ දරුවන්ගේ ආහාරවේල මව්පියන් විසින් නිවසේදී පිළියෙළ කර නොදී කඩයකින් ගැනීමට පෙලඹී තිබීමය. බොහෝවිට එම ආහාරය පිෂ්ටය සහිත ආහාර වේලක් විය හැකිය.එමෙන්ම වත්මන් දරුවන්ගේ ක්‍රියාකාරිත්වය මීට වසර කීපයකට පෙර දරුවන්ගේ ක්‍රියාකාරිත්වයට වඩා අඩු මට්ටමක ඇති බව පැහැදිලිය. තරග විභාග ආදිය නිසා දරුවන් පොතපතට යොමුවී ක්‍රීඩාවන් සඳහා යොමු නොවීම ස්වල්ප දුරක් හෝ පයින් ඇවිදින්නේ නැතිව පාසල් වෑන් රථවලින්ම පාසල් යාම වැනි හේතු ද මේ සඳහා බලපෑ හැකිය. ශරීරයේ ක්‍රියාකාරිත්වය අඩුවීම නිසා ස්ථුලභාවයට පත්වෙති. එවිට ශරීරය තුළ නිපදෙන ඉන්සියුලින් හෝමෝනයට ශරීරය තුළින්ම ප්‍රතිරෝධයක් ඇතිවේ එහි ප්‍රතිඵලය වන්නේ දෙවැනි වර්ගයේ දියවැඩියාව ඇතිවීමයි.පසුගිය වසර කීපය තුළ ගර්භණී අවස්ථාවකදී ඇතිවන දියවැඩියා තත්ත්වය ද ක්‍රම ක්‍රමයෙන් වර්ධනය වනු දැකගත හැකිය. එයට ප්‍රධානම හේතුව වන්නේ දෙවැනි වර්ගයේ දියවැඩියාව සහිත ගැහැනු දරුවන් සමාජයේ බහුල වී ඔවුන් මවුවරුන් බවට පත්වීමය. වර්තමානයේදී නාගරික ප්‍රදේශවල දියවැඩියාවට ගොදුරුවී ඇති පුද්ගලයින්ගේ සංඛ්‍යාව සියයට 14-16 ප්‍රමාණයක් ද, ගම්බද ප්‍රදේශවල එම ප්‍රතිශතය සියයට 8-10 ප්‍රමාණයක් ද දක්වා වර්ධනය වී ඇත. ශරීරය වෙහෙසා වැඩක රන පිරිසක් ජීවත්වන වතුකරයේ පවා මේ වනවිට සියයට පහක පමණ පිරිසක් දියවැඩියා රෝගයට ගොදුරු වී ඇති බව නවතම සමීක්ෂණ මඟින් තහවුරු වී ඇත.දකුණු කොළඹ (කළුබෝවිල) ශික්ෂණ රෝහලේ දියවැඩියාව සහ අන්තරාසර්ග රෝග පිළිබඳ විශේෂඥ වෛද්‍ය උදිත බුලුගහපිටියදියවැඩියා රෝගයට ගොදුරුවීමට ඉහතින් දැක්වූ නිවැරැදි නොවූ ආහාරමය පුරුදු සහ ක්‍රියාකාරී නොවන ජීවන රටාවකට හුරුවීම ප්‍රධාන වශයෙන් ම හේතු වුවද ජානමය හේතූන් ද මේ සඳහා බලපෑ හැකිය. යම් අයකුගේ මවට පියාට හෝ පවුලේ වෙනත් අයකුට දියවැඩියා රෝගය ඇත්නම් එම පුද්ගලයාට දියවැඩියා රෝගය ඇතිවීමේ හැකියාව වැඩිය. තම මවගෙන් හෝ පියාගෙන් ලැබුණු ජානමය ලක්ෂණ වෙනස් කළ නොහැකිය.තම මවට හෝ පියාට දියවැඩියාව ඇත්නම් තමාට අනිවාර්යයෙන්ම දියවැඩියාව හටගනී යැයි සිතමින් සිටිය යුතු නැත. ජානමය බලපෑමක් තිබුණ ද තම ආහාර රටාව සහ ජීවන රටාව යහපත්ව පවත්වාගෙන යාමෙන් දියවැඩියාවට ගොදුරු නොවී සිටිය හැකිය. දියවැඩියාවට හේතුවන තවත් සාධකයක් වන්නේ ස්ථුලභාවයයි. එමෙන්ම දියවැඩියාව හටගැනීමට මානසික ආතතිය ද හේතු වන බව තහවුරු වූ තවත් සාධකයකි.දියවැඩියා රෝගයේ මූලික ලක්ෂණ පිළිබඳව සොයා බලන විට පෙනීයන්නේ දියවැඩියා රෝගීන්ගෙන් සියයට හතළිහක් පමණ කිසිදු රෝග ලක්ෂණයක් මතු නොවන බවය. බොහෝ දෙනකුගේ ශරීරය තුළ වසර ගණනාවක් තිස්සේ දියවැඩියා රෝගය සැඟවී තිබිය හැකිය. හිටිහැටියේම ශරීරයේ බර අඩුවීම, කෑම රුචිය වැඩිවීම, නිතර නිතර මුත්‍රා පිටකිරීමේ අවශ්‍යතාවය, ශරීරයට අධික වෙහෙසක් දැනීම, දෑස්වල බොඳවීමේ ස්වභාවයක් ඇතිවීම වැනි රෝග ලක්ෂණ දියවැඩියා රෝග ලක්ෂණ ලෙස රෝගීන් වෙතින් මතුවේ.මෙහිදී බොහෝ දෙනකු තමන්ගේ දෑස්වලින් කඳුළු ගලන බවත්, යමක් පෙනෙන්නේ බොඳවී බවත් පවසනු දැකිය හැකිය. එසේම දියවැඩියාව ඇති පිරිමින්ගේ මුත්‍රා කරන ස්ථානයේ පැලීමක් හෝ තුවාලයක් ඇතිවීම, කාන්තාවකගේ නම් මුත්‍රා කරන ස්ථානයේ කැසීමක් ඇතිවීම වැනි රෝග ලක්ෂණ ද පෙන්නුම් කරනු ඇත. එසේම මුත්‍රා මාර්ගය ආශ්‍රිතව නිතර නිතර ආසාදනයන් ඇතිවීම ද දියවැඩියා රෝගයේ ලක්ෂණයකි. එසේම ඇතැමුන් මුත්‍රා කළ විට එම මුත්‍රා තැවරුණු ස්ථානවලට කූඹින් එක්රැස්වනු දැකගත හැකිය. එයට හේතුව මුත්‍රා සමඟ සීනි පිටවීමය. මෙයද ඇතැම් විටෙක දියවැඩියා රෝගය පිළිබඳ හෝඩුවාවක් විය හැකිය.දියවැඩියා රෝගය ඇත්දැයි ඉතා පහසුවෙන් හඳුනාගැනීමේ පරීක්ෂණ කීපයක්ම ඇත. මෙහිදී පැය 8 – 10 අතර කාලයක් නිරාහාරව සිට පරීක්ෂාව සඳහා රුධිරය ලබාදිය යුතුය. මෙහිදී මෙම කාලය තුළ ජලය පානය කිරීමේ වරදක් නැත. එහෙත් සිසිල් බීම හෝ තේ වැනි දෑ පානය වැරදි සහගතය. මෙම පරීක්ෂණයේ ප්‍රතිඵලය ලෙස රුධිරයේ සීනි ප්‍රමාණය ලෙස 126කට වඩා වැඩි අගයක් දැක්වෙයි. නම්, එය දියවැඩියා රෝගී තත්ත්වයක් ලෙස හඳුනාගැනේ.දියවැඩියාව සුව කළ නොහැකි රෝගයක් වුවද එය හඳුනාගෙන නිවැරැදි ආහාර රටාවන් සහ නිවැරැදි පිළිවෙත් සමඟ ඖෂධ නියම මාත්‍රාවට ගැනීමෙන් යහපත් ජීවිතයක් ගත කළ හැකි නිසා සුදුසු තත්ත්වයේ ඇති පරීක්ෂණාගාරයකින් රුධිර පරීක්ෂාව කළ යුතුය.දියවැඩියාව ශරීරයේ සියලුම ඉන්ද්‍රියයන්ට විවිධ අයුරින් බලපෑම් කිරීමට සමත්ය. මෙම රෝගයේ ඇති භයානක බව එයය. දියවැඩියාව නිසා ඇස්වලට එල්ල වන බලපෑම පිළිබඳව සැලකීමේදී පෙනී යන්නේ දෑස්වල අභ්‍යන්තරයේ වෙනස්කම් රැසක්ම සිදු කිරීමට දියවැඩියා රෝගය සමත් වන බවය.දෑස්වල සුද ඇතිවීමට දියවැඩියාව හේතුවක් විය හැකිය. එමෙන්ම දෑස්වල ඇතිවන විවිධ ආසාදනවලට ද දියවැඩියාව සෘජු ලෙසම බලපාන බව හෙළි වී ඇත. එබැවින් දෙවැනි වර්ගයේ දියවැඩියාවට ගොදුරු වී ඇති පුද්ගලයන් වසරකට හෝ වරක් තම දෑස් පරීක්ෂා කර ගැනීම වැදගත්ය. දියවැඩියාව නිසා ඇස් අභ්‍යන්තරයට වන හානිය සිදුවන්නේ ඉතා සෙමිනි. කලින් හඳුනා ගැනීමෙන් එයට ප්‍රතිකාර කළ හැකි වන අතර තත්ත්වය දරුණු වී ඇස් විනාශ වුවහොත් ප්‍රතිකාර කළ නොහැකිය. වැඩ කරන වයස් සීමාව තුළ ජීවත්වන වැඩිම පිරිසක් අන්ධ භාවයට පත් කරන ප්‍රධානතම රෝග තත්ත්වය වන්නේ දියවැඩියාවය.එසේම දියවැඩියා රෝගීන්ට හෘදයාබාධ ඇතිවීමේ අවධානම අන් අයකුට වඩා තුන් හතර ගුණයකින් වැඩිය. එමෙන්ම හෘදයාබාධයකින් ඇතිවන සංකූලතාවයන් අන් අයකුට වඩා දියවැඩියා රෝගීන්ට වැඩිය. අධික රුධිර පීඩනය ඇතිවීම, රුධිරයේ කොලෙස්ටරෝල් මේදය වැඩිවීම යන තත්ත්වයන් සඳහා ද දියවැඩියාව හේතුª වන බව තහවුරු වී ඇත. තවත් වැදගත් කරුණක් වන්නේ මොළය ආශි‍්‍රතව ඇතිවන ආඝාත බහුල වීමට ද දියවැඩියාව සෘජු ලෙසම බලපාන බවය. දියවැඩියා රෝගීන් වෙතින් පෙන්නුම් කෙරෙන තවත් රෝගී තත්ත්වයක් වන්නේ පාදවල යම් යම් ගැටලු මතු වීමය. පාදවල දැවිල්ලක් වේදනාවක් ඇතිවීම, පාදවල හිරි ගතිය ඇතිවීම, පාද බිම තැබු විට නොදැනෙන ස්වභාවයක් ඇතිවීම වැනි තත්ත්වයන් ඇතිවේ. මෙහිදී සෙරෙප්පුවක් පැලඳ සිටිය ද එය නොදැනී ගැල වී යා හැකිය.ඊට අමතරව පාදවල රුධිර නාල අවහිර වීම නිසා පාදවලට රුධිරය සැපයීම අඩු විය හැකිය. දියවැඩියා රෝගීන්ගේ පාදවල ඇතිවන මෙම තත්ත්වය නිසා පාදවලට තුවාලයක් සිදු වුවද බොහෝ විට එය නොදැනී යා හැකිය. මෙම තත්ත්වයට පත්වූ රෝගීන්ට වැඩි වේලාවක් සිටගෙන සිටීමෙන් වුවද පාදවල තුවාල ඇතිවිය හැකිය. පාදවල ඇතිවන මෙවැනි තුවාල ඉක්මනින් වර්ධනය වේ. එය පාදය කපා ඉවත් කිරීම දක්වා වර්ධනය විය හැකිය. දියවැඩියා රෝගියකුගේ එක් පාදයක් ඉවත් කිරීමට සිදු වුවහොත් බොහෝ විට අනෙක් පාදයත් ඉවත් කිරීමට සිදුවිය හැකිය.දියවැඩියා රෝගය වකුගඩුවලට එල්ල කරන්නේ ප්‍රබල බලපෑමකි. වර්තමානයේ බොහෝ දෙනකුගේ වකුගඩු අක්‍රිය වීමට බලපා ඇති ප්‍රධානතම හේතුවක් වී ඇත්තේ දියවැඩියාවය.වඩාත් වැදගත් වන්නේ දියවැඩියාව නිසා ඇතිවන මෙම සංකූලතාවයන් වළක්වා ගැනීමට කටයුතු කිරීමය. ඒ සඳහා පළමුවෙන්ම කළ යුත්තේ වෛද්‍ය උපදෙස් අනුව නියමිත පරිදි ඖෂධ ලබා ගැනීමය. අවාසනාවකට මෙන් බොහෝ රෝගීහු රජයේ රෝහල්වලින් නොමිලයේ ලබා දෙන ඖෂධ නිසි පරිදි භාවිත නොකරන අවස්ථා ඇත. එම ඖෂධ නියම මාත්‍රාවෙන් ගැනීම රෝගියාගේ වගකීමකි. ඖෂධ භාවිතයෙන් රෝගය පාලනය කිරීම, දුම්පානය නැවැත්වීම, ක්‍රියාකාරී ජීවන රටාවකට හුරුවීම වැනි ක්‍රියා මඟින් දියවැඩියා රෝගයට ඉතා සාර්ථකව මුහුණදීමේ හැකියාව ඇත.දියවැඩියා රෝගීන්ට තමන් කැමති කිසිදු ආහාරයක් ගැනීම නුසුදුසු බවට ඇතැමුන් තුළ මිථ්‍යා අදහසක් ඇත. තම රෝගය පිළිබඳව අවබෝධයකින් සිටිමින් වෛද්‍ය උපදෙස් අනුව යම් යම් ආහාර ගැනීමේ වරදක් නැත.විවිධ ඖෂධ වර්ග වෛද්‍යවරුන් විසින් නියම කරනු දැකගත හැකිය. මෙහිදී මතු වන මූලික ගැටලුවක් වන්නේ දියවැඩියාවට නියම කරනු ලබන ඖෂධ මඟින් වකුගඩුවලට බලපෑමක් ඇතිවේ ය යන වැරැදි සහගත සිතිවිල්ල බොහෝ දෙනෙක් තුළ පැවතීමය. දියවැඩියාවට දෙනු ලබන ඖෂධ වලින් වකුගඩුවලට හානියක් නොවන අතර වකුගඩුවලට ප්‍රතිකාර නොකිරීමෙන් වකුගඩු විශාල ලෙස හානියට පත් වේ. වෛද්‍යවරු විසින් නියම කරනු ලබන ගිලින ඖෂධ දිගින් දිගටම කලක් භාවිත කරන විට එම ඖෂධ වලින් රෝගය පාලනය නොවන අවස්ථාවක් එළඹිය හැකිය. එය සිදුවන්නේ ගිලින ඖෂධවලට ශරීරය ප්‍රතිරෝධයක් දැක්වීම නිසාය. එය දියවැඩියාව අසාධ්‍ය වූ අවස්ථාවක් නොවේ. එය සාමාන්‍ය තත්ත්වයකි. මෙම අවස්ථාවේදී කළ යුතු ප්‍රතිකාරය වන්නේ ඉන්සියුලින් බාහිරව ලබාදීමය.දියවැඩියාවට ඉන්සියුලින් භාවිත කරන්නේ රෝගය අසාධ්‍ය වූ අවස්ථාවේදී යන වැරැදි සහගත සිතිවිල්ල බැහැර කළ යුතුය. එමෙන්ම ඉන්සියුලින් ලබාදීම ආරම්භ කළ පසුව එයට ශරීරය හුරුවේ ය යන්න ද මිථ්‍යා සිතිවිල්ලකි. ඇතැම් විට කලක් ඉන්සියුලින් භාවිත කර නැවත ගිලින ඖෂධ වෙත මාරු වීමේ අවස්ථාවන් ද ඇත.දියවැඩියා රෝගීන් හට සුදුසු ආහාර පිළිබඳ විවිධ මත ඇත. මෙවැනි රෝගීන් සඳහා වෛද්‍යවරු උපදෙස් ලබා දෙන්නේ සීනි අඩංගු ආහාර අඩුවෙන් ගන්නා ලෙසය. එම ආහාර හකුරු සීනි මීපැණි හෝ කේක් වැනි ආහාරයක් විය හැකිය. එම ආහාර ගැනීම සීමා කළ යුතුය. ඒ වෙනුවට පලතුරු එළවළු වැනි ආහාර වැඩිපුර ගත හැකිය. එයට හේතුව වන්නේ සීනි අඩංගු ආහාර සුළු ප්‍රමාණයකින් රුධිරයේ සීනි ප්‍රමාණය අධික ලෙස ඉහළ යාමය. එමෙන්ම තිරිඟු පිටි වලින් නිපදවන ආහාර ද සීමා කිරීම වැදගත්ය. වඩාත්ම සුදුසු වන්නේ එළවළු මස් මාළු බත් සමඟ පෝෂ්‍ය ආහාර වේලක් ගැනීමය. බත් ආහාරයට ගැනීමේදී වඩාත් සුදුසු වන්නේ බත් ස්වල්පයක් සමග එළවළු වැඩියෙන් ආහාරයට ගැනීමය. සීනි වෙනුවට හකුරු සුදුසු යැයි කීම ද මිථ්‍යා අදහසකි. සීනි සහ හකුරු යන දෙකෙහිම ඇත්තේ ශරීරයට අහිතකර සීනිය.දියවැඩියාවට ඖෂධ ලබාගන්නා අයකුගේ ශරීරයේ සීනි ප්‍රමාණය හදිසියේම අඩු විය හැකිය. බොහෝ දෙනකුට එසේ සිදුවන්නේ ඖෂධ ගන්නා අතරතුර නියමිත ආහාර වේල් නොගැනීම නිසාය. දියවැඩියාවට ඖෂධ ලබාගන්නා රෝගීන් මතක තබා ගත යුතු වැදගත් කරුණක් වන්නේ ඖෂධ ගන්නා අතරතුර නියමිත ප්‍රධාන ආහාර වේල් තුන මඟ නොහැරිය යුතු බවය. එසේම එම ප්‍රධාන ආහාර වේල් අතරතුර කුඩා ආහාර වේලක් ගැනීමේ හැකියාව ද ඇත. දියවැඩියා රෝගියකු වෛද්‍යවරයා විසින් තමන්ට නියම කරනු ලබන ඖෂධ මාත්‍රාව නිවැරැදිව ගන්නේ නම්, නියමිත වේලාවට ආහාර ගන්නේ නම්, රුධිරයේ සීනි ප්‍රමාණය එසේ හදිසියේ අඩු වීමක් සිදු නොවේ.එසේ රුධිරයේ සීනි ප්‍රමාණය හදිසියේ අඩු වූ විට දහදිය දැමීම, ක්ලාන්ත ස්වභාවයක් ඇතිවීම, හෘද ස්පන්ධනය වැඩිවීම, බඩගිනි ස්වභාවයක් ඇතිවීම වැනි ලක්ෂණ මතු වේ. මෙවැනි අවස්ථාවකදී වහාම සීනි සහිත ආහාරයක් ගැනීම සුදුසුය. මෙවැනි අවස්ථාවලින් මිදීමට වඩාත්ම සුදුසු වන්නේ ප්‍රධාන ආහාර වේල් තුන කිසි විටෙකත් මග නොහැරීමය.දියවැඩියා රෝගීන් තම පාද පිළිබඳව සැලකිලිමත් විය යුතුය. දිනකට වරක්වත් තම දෙපා පරීක්ෂා කළ යුතුය. සියලුම දියවැඩියා රෝගීන් ස්නානය කරන වේලාවේදී සහ නිදා ගන්නා විට හැර අනෙක් සෑම අවස්ථාවකදීම සෙරෙප්පු පැලඳ සිටීම ඉතාම වැදගත්ය. සපත්තු පලඳින උදවිය සැම විටම මේස් දමා සපත්තු පැලඳිය යුතුය. එසේම සපත්තු හෝ සෙරෙප්පු පාදවලට තද නොවී පැලඳිය යුතුය.දියවැඩියා රෝගයට ගොදුරු නොවී සිටීමට නම්, දරුවා කිරි උරා බොන අවස්ථාවේ සිටම මවුපියන් මේ පිළිබඳව අවධානය යොමු කළ යුතුය. දරුවාට සාමාන්‍ය ආහාර ලබාදීමේදී බල කරමින් දරුවාට වැඩිපුර ආහාර ලබා නොදීමට වග බලා ගැනීම ද වැදගත්ය.අද බහුල ලෙස දැකගත හැකි තත්ත්වයක් වන්නේ මව්වරු පෙරැත්ත කරමින් තම දරුවන්ට ආහාර කැවීමය. අම්මා සිතන්නේ අම්මාට ඇතැයි කියා සිතෙන පමණට දරුවා ආහාර ලබාගත යුතු බවය. එසේම තම දරුවා ස්ථුල වූයේ නම් එය පෙනුමට හොඳ යැයි ඇතැම් මවුවරු සිතීමට පෙලඹෙති. මේවා ඉතා වැරැදි සහගත මතයන්ය. මේවායේ ප්‍රතිඵලය වන්නේ දරුවා ස්ථුල දරුවකු වීමය; දියවැඩියා රෝගී දරුවකු වීමය.ඕනෑම දරුවකු තමාට බඩගින්නක් ඇතිවූ විට ආහාර ඉල්ලයි. විශේෂයෙන්ම කුඩා දරුවකුට කැලරි අධික සීනි අධික ආහාර ලබාදීම නුසුදුසුය. දරුවා එම ආහාර වලට කුඩා අවධියේදීම හුරු වුවහොත් එයින් මුදා ගැනීම අපහසුය. දරුවකු කුඩා කල සීනි, ලුණු, කැලරි අධික ආහාරවලට හුරු නොවුණහොත් වැඩිහිටියකු වූ විට ද එම දරුවා එම ආහාරවලට රුචියක් නොදක්වනු ඇත.ගාමිණි සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ay1103061</link>
    <topic>බත් කන්න පිඟානකුයි හොදි ගන්න සුද්ද කරපු</topic>
    <author>සාගරිකා දිසානායක ජයසිංහ</author>
    <content>පුංචි කාලේ මතකය අවදි කරමින් මෙවර අප හා පිළිසඳරට එක් වුණේ ගායනයෙන් නර්තනයෙන් හා රංගනයෙන් විශිෂ්ට ප්‍රතිභාවක් පළ කළ ප්‍රවීණ නාට්‍යවේදී නිශ්ශංක දිද්දෙණිය මහතා. පනාවැන්න ධර්මාරාම බෞද්ධ මිශ්‍ර පාඨශාලාව සහ පැල්මඩුල්ල ගංකන්ද මධ්‍ය මහා විද්‍යාලයෙන් මූලික හා ද්විතීයික අධ්‍යාපනය ලත් දිද්දෙණිය, පේරාදෙණිය විශ්ව විද්‍යාලයෙන් සිය ශාස්ත්‍රවේදී උපාධිය ලබා ගත්තේය.රත්නපුර දිස්ත්‍රික්කයේ හද්දා පිටිසර සුන්දර ගම්මානයක් වූ පනාවැන්න ගමේදී ඔහු උපන්නේ නවසිය හතළිස් පහේ ජනවාරි විසිහත් වැනිදා. ගොවිතැන ප්‍රධාන ජීවනෝපාය කරගත් පනාවැන්න ගමේ ජීවත්වූ දක්ෂ ගොවි මහතකු වූ පීරිස් සිඤ්ඤෝටත් ඔහුගේ බිරිය ඇලිස් නෝනාටත් දාව උපන් හත්වැනි දරුවාට ඔවුන් ‘හෙන්රි නිශ්ශංක දිද්දෙණිය’ යන නම තිව්වා.හෙන්රිට වැඩුමල් අයියලා තුන්දෙනයි අක්කලා තුන්දෙනයි ඔහුට බාල නංගියෙකුත් ඉන්නවා. තේ රබර් පොල් යන බව භෝග වර්ග තුනම සරු සාරෙට වැවුණු පනාවැන්න ගම පසෙකින් වේ ගඟ ගලා ගියා. සිරීපාද කන්දෙන් ඇරැඹුණු කළු ගඟේ ප්‍රධාන ශාඛාවක් වූ වේ ගඟේ පහළින් මැණික් වගේම රත්තරන් හමු වුණා කියලා ඒ කාලෙ බොහොම ලොකු ප්‍රසිද්ධියක් ලැබුණා.උපන් ගම තරම් සුන්දර තැනක් නිශ්ශංකට තවත් නෑ. පුංචි කාලෙ මතකය එහෙම පිටින්ම රස ගුලාවක් බවයි ඔහු අප හා පවසන්නේ. නිශ්ශංකට මුලකුරු කියෙව්වේ පනාවැන්න ධර්මාරාම පාසලේ ලොකු මහත්තයා. නැකත් වේලාවක් බලාගෙන බුලත් අතකුත් ඇරගෙන අම්මා නිශ්ශංකත් එක්ක පන්සලට ගියාම පතිරගේ ලොකු ඉස්කෝලෙ මහත්තයා නිශ්ශංකගේ දකුණතින් අල්ලා දබරැගිල්ල පොතට තියා ‘අ’ යනු ‘ආ’ යනු කියවූ හැටි අදටත් ඔහුට මතකයි. පහේ පන්තියට යනකල් නිශ්ශංක ඉගෙන ගත්තේ ගමේ පාසලේ. පුංචි කාලේ ඉඳන්ම ඔහු තාලෙට කවි ගී ගයන්න දක්ෂයි. චිත්‍ර අඳින්නත් දක්ෂයි නැටුමටත් හපන්.උපන් ගෙයින්ම ගැයුම නැටුම ඔහුට උරුම වෙලා තිබුණු ගාණයි. සරත් ලාල් පනාවල ගුරුතුමා නිශ්ශංකට ගමේ පාසලේදී නැටුමට මුල් අඩිතාලම දැමු ගුරුතුමා.නිශ්ශංකට ගමේ කොලු නඩේ මුල් තැනක් හිමි වුණා. වැහි කාලෙට වේ ගඟ පිටාර ගලලා ගං වතුර ගලනවාමයි. නිශ්ශංකලා කෙහෙල් පහුරු තනා ගෙන ගංවතුරේ ඔරු පදින්න යන්නේ ගෙදරට හොරා. ගඟේ වගේම ගං වතුරෙත් දිය බුං ගහලා තරගෙට පීනපු නිශ්ශංකට සිදාදියට ඇවිත් පිහිනුම් තටාකයක් දැක්කම ‘මේකත් මොන කජ්ජක්ද’ කියල හිතුණේ ගඟේ අඩි තිහ හතළිහ ගැඹුරු පතුල පේන්නැති ගැඹුරු වළවල්වලටත් පැනලා දිය යටින් ගිහින් ඈතින් මතුවෙන හැටි මතක් වෙලා. ගම්වල උපන් ඇළේ දොළේ උදේ හවා තරගෙට පීනපු අපිට අද මේ නගරේ ළමයි පීනන්ඩ ඉගෙනගන්ඩ දඟලන හැටි දැක්කම දුකත් හිතෙනවා” ඔහු කියන්නේ හැබෑ සන්තාපයකින්.‘අවුරුදු කාලෙට ගම මඟුල් ගෙයක් වගේ. ගොයම් කපලා බැත ගෙට ගත්තාම ගොයම් කැපු ලියැදි නිකම්ම සෙල්ලම් පිටි බවට පත් වෙලා. කමත්වල තරගෙට පිනුම් ගහනවා නටනවා. එල්ලේ ගහනවා. චග්ගුඩු ගහනවා. වළකජු ගහනවා. අවුරුදු කාලෙට ගස්වල ගෙඩි ඉදිලා. වැල වරකා සුවඳ. ඉදුණු අඹ සුවඳ. කහ පාටින් හෝ රතු පාටින් ඉදී පැණි පිරී සුවඳ විහිදුවන කජු පුහුලන්. කොලු රෑන ඉතින් නිවාඩු කාලෙට ගස් උඩමයි. බෝවිටියා මාදං, දං, වෙරළු, අඹ, උගුරැස්ස මේ කොයි පලතුරුත් ගම්මන්ඩියේ ඕනෑ තරම්.“ඇහැළ මාසෙදි ගමේ ළමයි යුතුකමක් වගේ ඉටු කරන එක වැඩක් තිබෙනවා. ඒ තමයි හුළං පෙති බැඳිල්ල” රුක් අත්තන ගස් හොයාගෙන කපල කුට්ටි කරනවා. ඒ කුට්ටිය මැදින් සිදුරක් හදා ඒ තුළින් ලීවලින් තනන ලද ලීවරයක් උණ බම්බුවකට බැඳ තනා ගන්න විශාල හුළං පෙති ගස්වල බඳිනවා. හුළං හමන හමන පැත්තට මේ හුළං පෙත්ත කැරකෙන්නේ රූං සද්දෙකුත් එක්කයි නිශ්ශංකලා හුළං පෙති බඳින කාලෙට අහල පහල අසල්වැසියන්ගෙන් ඔවුන්ට චෝදනා එල්ල වෙන්නෙ හුළං පෙති කැරකෙන සද්දෙට රෑට නින්ද යන්නෙත් නෑ කියලයි.ගම පහළින් ගලා හැලුණු ගල්උම ඇළේ මහ විශාල කළු ගල් පරුවත තිබුණා. මේ ගල් ගෙඩි අතර හැංගිමුත්තං තිවිල්ලත් ළමයින් නිතර කළ සෙල්ලමක්. සමහර දාට ගල් අස්සේ හැංගෙන්න යාළුවන්ට කියලා හොයන කට්ටිය හිමීට මග ඇරලා ගෙවල්වලට යනවා. හැංගුණු කට්ටිය හැංගිලා හොයන්න එනකල් ඉඳලා ඉඳලා ඇතිවුණාම ගෙවල්වලට එන්නේ කාණ්ඩෙට හොඳටෝම බැණ අඬ ගහ ගෙන.නිශ්ශංකලාගේ ගමට ළඟම තිබුණු නගරේ කහවත්ත. පනාවැන්නෙ ඉඳලා කහවත්තට හැතැම්ම දෙක හමාරක් විතර දුර. ගංවල තේ වතු නිසා දෙමළ ජනතාවත් හිටියා. ටවුමෙ චිත්‍රපට ශාලාවට නිතර ආවේ දෙමළ චිත්‍රපටි. දැනුම් තේරුම් ඇති කාලේ ඉඳලාම නිශ්ශංක චිත්‍රපටි බලන්න හරි ආසයි. කහවත්තේ රෝයල් හෝල් එකට අලුතෙන් චිත්‍රපටියක් ආවම කොහොම හරි ඒක බලා ගත්තෙ නැත්නම් ලොකු අඩුවක්. ගැලරියේ ටිකට් එකක් ශත පනස් පහක්. ඒ ශත පනස් පහ ගෙදරින් ඉල්ලා ගන්න බෑනෙ. බස් එකේ යන්න දෙන ශත කීය කීය හරි එකතු කරලා ඕවිටේ වැවෙන ගොටුකොළ මිටියක් මුකුණුවැන්න මිටියක් අහල පහල විකුණලා එකතු කරගන්න කාසි පනම් ටිකයි එකතු කරගත්තාම ඒ මුදල හොයාගත්තෑකි.වෙසක් පෝයට ඒ වගේම ගමේ පන්සලේ පින්කම් කාලෙ පුංචි ළමයින්ට තවත් සැණකෙළි කාලයක්. හැම අවුරුද්දෙම ශ්‍රීපාද වන්දනාව ඇරැඹෙනකොට පැල්මඩුල්ල රජමහා විහාරේ ඉඳලා සිරීපාදෙට ධාතු කරඬුව වඩම්මවනවා. කරඬුව වඩමවන්නේ මහා පෙරහරකින්. පෙරහර බලන්න වගේම කරඬුවට පුද පූජා පවත්වන්න, පඬුරු දාන්න ගමේ ළමා ළපටි වැඩිහිටි හැමෝම යන්නේ විශාල භක්තියකින්.ගමේ වෙල් විදානේ මහත්තයා, ඕවර්සියර් මහත්තයා වගේ ප්‍රභූවරුන් එකතු වෙලා ගමේ ටීටර් නටවනවා. නිශ්ශංකගේ ලොකු අයියා මේ ටීටර්වලට නැතුවම බැරි ප්‍රධාන නළුවෙක්. ඒත් අයියා හැමදාම රඟපෑවෙ ගැහැනු චරිත. පිරිමියෙකුට ගෑනු චරිතයක් කරන්නත් විශේෂ දස්සකමක් තියෙන්න ඕනැ. ටවර්හෝල් එකේ පෙන්වාපු සිරි සඟබෝ රාමායනය වගේ නාට්‍ය අනුකරණය කරමින් ගමේ කලා ශිල්පීන් මේ ටීටර් රඟ දැක්වූවා.ප්‍රසිද්ධ නාට්‍ය ඇසුරෙන් ගමට ගැළපෙන සමාජ නාට්‍ය මේ විදිහට ඉදිරිපත් කළා. ජොසී මනප්පුවා වගේ චරිතත් ජනතාව අතර ජනපි‍්‍රය චරිත. ඒ කාලේ ජනපි‍්‍රය ග්‍රැමෆෝන් සින්දුවලට අලුත් වචන දාලා ටීටර් එකේ සින්දු හදාගත්තා. රෑ තිස්සේ ඇති වෙනකල් ටීටර් බලලා, ගෙදර එන නිශ්ශංකත් අයියලාත් එක්ක එකතු වෙලා කොහු මිටි එහෙම යොදාගෙන ටීටර් නටනවා. පුංචි සන්දියෙදිම නාට්‍ය රංගනය ගැන ඔහුගේ හිතේ ඇල්මක් ඇතිවුණේ ලොකු අයියලාගේ ටීටර් නාට්‍ය ආභාසයෙන්.ගමේ ඉස්කෝලෙට නිශ්ශංකලා ඇන්දෙ දණහිස දක්වා දික්වූ බාච්චු කමිසෙයි සරමයි සපත්තු දැමිල්ලක් ඇත්තෙම නෑ. දවල් විවේකයට ඉස්කෝලෙන් දෙන බත් කන්න පිඟානකුයි හොදි ගන්න සුද්ධ කරපු පොල්කටුවකුයි හැම ළමයාම ගෙනියන්න ඕනෑ. බතට හොද්ද තක්කලි දාපු හාල්මැස්සන්. හොදි උයන්නේ ගෑනු ළමයි පාසල් ගමනත් එකම විනෝදයක්. උදේ රැයින් පිට වුණාම එන්නෙ බොහොම පමා වෙලා. ලන්දේ දෙණියේ තියෙන වෙරළු නාරං අඹ දඹ පලතුරු ජාති කඩාගෙන කාලා. කුරුල්ලො පස්සෙ එළවලා. ඇළේ පැනලා නාලා. හැංගිමුත්තං තියලා. ඇති වුණාමයි ගෙදරට සේන්දු වෙන්නෙ.පුංචි කාලෙම නිශ්ශංක සතු අපූරු ගායන කුසලතාව හඳුනා ගත්තේ විජේලතා ගුරුතුමී. ගමේ ඉස්කෝලෙට ආපු නැටුම් ගුරුතුමාත් නිශ්ශංකගේ දක්ෂතා හඳුනා ගත්තා. පසු කලෙක සරත් ලාල් පනාවල ගුරුතුමා පැල්මඩුල්ල රජ මහා විහාරෙ නොමිලේ පැවැත්වූ නැටුම් පන්තියේ ඉගෙන ගත් නිශ්ශංක පෙරදිග සංගීත හා නැටුම් අවසාන විභාගෙන් සමත් වුණා.සී. ඩබ්ලියු. ඩබ්ලියු. කන්නන්ගර මහත්තයා රට පුරා මධ්‍ය මහා විද්‍යාල අරඹනවාත් එක්කම ගම්වල පාසල්වල උගත් දක්ෂ දරු දැරියන්ටත් අලුතින් ආරම්භ කළ මධ්‍ය විද්‍යාලවලට ඇතුළත් වෙන්නට වරම් ලැබුණා. ඒ මධ්‍ය විද්‍යාලවලට ඇතුළත් වීමේ තරග විභාගය සමත් වෙලා. හයේ පන්තියෙදි පැල්මඩුල්ල ගංකන්ද මධ්‍ය මහා විද්‍යාලෙට ඇතුළත් වුණා. ගමේ පාසලේ පරිසරයට වඩා බොහොම වෙනස් වූ මේ සිදාදි පාසලේ පිළිවෙළ නිශ්ශංකට ඒ හැටි හිතට ඇල්ලුවෙ නෑ. වැඩියෙන්ම අකමැති වුණේ සිදාදි ඉස්කෝලෙට සපත්තු දාගෙන යන්න සිද්ධ වුණු එක. කවදාවත් සපත්තු නොදාපු නිශ්ශංක පළමුවැනි දවසේ ගමේ මුදලාලිගෙ පුතාගෙන් ඉල්ලා ගත්තු සපත්තු දෙකක් දාගෙන කකුල් කැපි කැපි ඉස්කෝලෙට ගිය ගමන ඔහුට ඉතිරි කළේ අමිහිරක්. කලිසම කමිස ඇඳගෙන, බෙල්ල ළඟටම බොත්තං පියවගෙන අඳින්න නියම වුණු පාසල් නිල ඇඳුම ඔහු දුටුවෙ හිරකාරයකුට දඬුවමට අන්දන වධකාර ඇඳුමක් වගෙයි.ගමේ හුරුපුරුදු කරුණාවන්ත ඉස්කෝලෙ මහත්තුරු වෙනුවට ඉංගි‍්‍රසියෙන් කතා කරන ටයි කෝට් අඳින පලඳින ගරු ගම්භීර ‘සර්’ ලා ගැනත් ඔහු තුළ ඇතිවුණේ බිය මුසු නොපහන් බවක්. ගමේ ඉස්කෝලෙදි වගේ චණ්ඩිකම් කරන්නත් බෑ. ඔහු අවුරුද්දක් විතර සිදාදි ඉස්කෝලෙට ගිහින් ගෙදර ඇවිත් අම්මාට කිව්වා ‘ආයෙ නම් ඒ ඉස්කෝලෙට යන්න බෑ. ගමේ ඉස්කෝලෙටම ඇතුළත් කරන්න කියලා.’නිශ්ශංක ගේ අඬෝවැඩියාවෙන් බේරෙන්න බැරි තැන අම්මා ඔහුත් එක්ක අස්වීම ගන්න පාසලට ගියාම විදුහල්පතිතුමා පුදුම වුණා. ‘ඇතුළත්වීමේ විභාගෙන් සමත්වෙලා ඇවිත් ආපහු ගමට යන්නෙ ඇයි? කියා නිශ්ශංකට අවවාද කළා. ඒත් නිශ්ශංක ආයෙත් ගමේ පාසලටම ගියා. සාමාන්‍ය පෙළ දක්වා ගමේ පාසලේ උගත් නිශ්ශංකට සාමාන්‍ය පෙළ විභාගෙන් හොඳම ප්‍රතිඵල හිමි වුණා. 1964 වසරේ සබරගමු පළාතේ පළමුවැනියා ලෙස සමත් වුණේ නිශ්ශංක.උසස් පෙළ කලා විෂය ධාරාව තෝරා ගත් නිශ්ශංක ආයෙත් ගංකන්ද මධ්‍ය විද්‍යලෙට ඇතුළත් වුණා. නිශ්ශංකලාගේ පන්ති භාර ගුරුතුමී මහාචාර්ය එදිරිවීර සරච්චන්ද්‍ර මහත්තයා නිෂ්පාදනය කළ ප්‍රථම ස්වතන්ත්‍ර නාට්‍යය වූ ‘බහින කලාව‘ නාට්‍යයේ ප්‍රධාන නිළිය ලෙස රඟපෑ සීතා වින්සර් ගුරුතුමිය. ඒ ගුරුතුමිය නිතර දෙවේලේ විශ්ව විද්‍යාලෙ ගැනත් මහාචාර්ය සරච්චන්ද්‍ර මහත්තයා ඇතුළු නාට්‍ය කලාව ගැනත් කතා කළා. නිශ්ශංකගේ හිතෙත් කවදා හරි පේරාදෙණිය විශ්ව විද්‍යාලෙට ඇතුළු වෙලා සරච්චන්ද්‍ර මහත්තයා හමු වෙන්න ඕනෑ ය යන සිතුවිල්ල මුල් බැස ගත්තේ ඒ ගුරුතුමීත් සිංහල උගන්වාපු කරුණාරත්න බණ්ඩාර රත්නායක ගුරුතුමාත් නිසයි.1963 දී සබරගමු පළාත් අන්තර් පාඨශාලයීය නැටුම් හා සංගීත තරග විභාගයෙන් පළමුවැනි ස්ථානය දිනාගත් නිශ්ශංක 1964 දී සමස්ත ලංකා පාසල් නාට්‍ය තරගයේ හොඳම නාට්‍ය ලෙස තේරුණ ‘නරි උගුල’ නාට්‍යයේ ප්‍රධාන චරිතයක් රඟපෑවා.පාසලේ වැඩ වගේම ගෙදර ආවාම තාත්තාගේ කුඹුරු වැඩවලටත් උදව් කළා. තාත්තා එක්ක එකතු වෙලා පුරං කෙටුවා. වී වැපිරුවා. ගොයම් කැපුවා. බැත ගෙට ගන්නකල් බැත රකින්ඩ අයියලාත් එක්ක රෑට පැල් රකිනවා. එක කුඹුරක ඉඳලා අනෙක් කුඹුරේ පැළේ ඉන්න ළමයින් එක්ක තරගෙට පැල් කවි කියපු හැටි තවමත් ඔහුට මතකයි. හැන්දෑවට වැඩපළ ඉවර වෙලා තාත්තා පාළුව යන්නත් එක්ක බණ කතා කවියෙන් ගයනවා. ගමෙන් විශ්ව විද්‍යාලෙට තේරුණු අය කියන තොරතුරු අහපු නිශ්ශංක සරච්චන්ද්‍ර මහත්තයා මුණ ගැහෙන්නට නම් වීරිය කරලා විභාගෙ සමත් වෙලා පේරාදෙණිය විශ්ව විද්‍යාලෙට ඇතුළු වෙන්නම ඕනෑ කියලා හිතට අරගත්තා. තෙවැනි වර ඔහු උසස් පෙළ සමත් වුණේ ඉහළින්මයි.1966 දී ශිෂ්‍ය ගුරු විභාගෙන් සමත් වුණු නිශ්ශංකට ගිරෑණගම විද්‍යාලයට ගුරු පත්වීමක් ලැබුණා. මාස හයක් විතර ඒ පාසලේ උගන්වන විට විශ්ව විද්‍යාලෙට තේරුණා.1967 දී ඔහු පේරාදෙණිය සරසවියට ඇතුළු වුණේ තමන්ගේ අනාගත ඉරණම විසැඳෙන තෝතැන්න එතැන බව නොදැනමයි. මාකස් ප්‍රනාන්දු ශාළාවේ නතර වුණු නිශ්ශංකගේ කාමර සගයා වුණේ ගාමිණී වේරගම. අද මහාචාර්ය ගාමිණී සමරනායක, රංජිත් රැළපනාව සහ නෙවිල් පෙරේරා ඔහුගේ සමකාලීන මිතුරන්. දකින්නට පෙරුම් පුරාගෙන සිටි ආචාර්ය සරච්චන්ද්‍රයන් ඔහු මුලින්ම දුටුවෙ භක්ති ගීත කණ්ඩායමක් පුහුණු කරන්නට විජේවර්ධන ශාලාව දෙසට එතුමා පියවර ඔසොවද්දී. කලා වැඩටම ඉව අල්ලමින් හුන් නිශ්ශංකට දවසක් විශ්ව විද්‍යාල දැන්වීම් පුවරුවෙ තිබූ දැන්වීමක් ඇහැ ගැහුණා. ඒ මහාචාර්ය සරච්චන්ද්‍රයන් අලුතින් නිෂ්පාදනය කරන ‘පේමතී ජායතී සෝකෝ’ නාට්‍යයට ගායන හැකියාව ඇති ශිෂ්‍ය ශිෂ්‍යාවන්ට ඉදිරිපත් වෙන ලෙස. අදාළ දවසේ නිශ්ශංකත් ගියා සම්මුඛ පරීක්ෂණේට. සෑහෙන පිරිසක් පෝලීමේ හිටියා. නිශ්ශංකගේ වාරේ ආවා. ඔහු ගායනා කළේ අමරදේව සූරීන් ගැයු සන්නාලියනේ ගීතය. තරමක් ගායනා කරන විට ආචාර්යතුමාගේ මුහුණේ ඉරියව්වලින්ම තමා තේරේවි යන හැඟීම ඇතිවුණා. හිතුවා වගේම ඔහු නාට්‍යයේ ශිෂ්‍යයකුගේ චරිතයට තෝරා ගත්තා.උද්ධාල බමුණාගේ චරිතය කළේ නිශ්ශංකට වඩා වසරක් ජ්‍යෙෂ්ඨ ශිෂ්‍යයකුව සිටි ජයලත් මනෝරත්න. ඉතාම සියුම් ආකාරයට නළුවන් ගේ දස්කම් මතු කරගෙන සරච්චන්ද්‍ර මහත්තයා ඔවුන්ට මනා පුහුණුවක් ලබා දුන්නා. පුහුණුවීම් අහවර වෙලා මංගල දර්ශනේට කලින් දා හවස නිශ්ශංකට උණ. සරච්චන්ද්‍ර මහත්තයාම ඔහු නුවරට ගෙනිහින් වෛද්‍යවරයකුට පෙන්නුවා. අභාග්‍යයක මහත නිශ්ශංකට පැපොල. ඉතිං මොනවා කරන්නද ඔහුට පේමතෝ ජායතී සෝකෝ මංගල දර්ශනේට පෙනී සිටින්ට බැරි වුණා. ඉන් පස්සේ මහාචාර්ය සරච්චන්ද්‍ර නිෂ්පාදනය කළ මනමේ සිංහබාහු මහාසාර කදා වළලු රත්තරන් ලෝම හංස වැනි නාට්‍ය සියල්ලටම නිශ්ශංක දායක කර ගත්තා. මුලින්ම ඔහුට සිංහබාහු නාට්‍යයේ සිංහබාහු චරිතය ලබා දෙන්න මහාචාර්යතුමා කැමති වුණේ නෑ. 1969 අග භාගයේදී එතෙක් සිංහබාහු චරිතය කළ චාර්ලි ජයවර්ධන ශ්‍රී ලංකා පරිපාලන සේවා විභාගය සමත් වෙලා අම්පාරට ගියා. ඒ වර සිංහබාහු චරිතය පුරුදු වෙන්න කියලා මහාචාර්යතුමා නිශ්ශංකට කීවා. මුලින්ම සිංහයාට රඟපාපු මාර්ක් ඇන්ටනි හමුවෙලා ඔහුගෙන් සිංදු ටික අහගෙන චරිතය පුරුදු වුණා. ඔහුගේ චරිත නිරූපණය ගැන මහාචාර්යතුමා කොතෙක් සෑහීමකට පත්වුණාද කියතොත් පුරා වසර විසි හයක් අඛණ්ඩව සිංහබාහු චරිතය රඟපාමින් නිශ්ශංක මෙරට නාට්‍ය කලාවේ නව රංග වාර්තාවකුත් පිහිටෙව්වා.1971 දී නිශ්ශංකට සමූපකාර පරීක්ෂක තනතුරක් ලැබුණා. ඒ අතරෙම ඔහු විශ්ව විද්‍යාලෙ ඉගෙන ගත්තා. අගනුවර නාට්‍ය නිෂ්පාදකයො නිශ්ශංකගේ රඟ සොබාව ගැන පැහැදිලා ඔවුන්ගේ නාට්‍යවලටත් ආරාධනා කළා. දයානන්ද ගුණවර්ධන නාට්‍යවේදියාගේ බක්මහ අකුණු, නරිබෑණා, ගජමන් පුවත, මධුර ජවනිකා, මායාදේවි, මෝදර මෝල, අංගාරා ගඟ ගලා බසි වැනි නාට්‍යවලටත්, ධර්මසිරි බණ්ඩාරනායකගේ චූලෝදර මහෝදර, සුදු ඇතා ආවට පස්සෙ වැනි නාට්‍යවලට සම්බන්ධ වුණා. නාට්‍ය වෙත වැඩිපුර යොමුවන විට නිශ්ශංක කොළඹට ආවා. රැකියාවටත් ආයුබෝවන් කීවා. මාස තුනක් ගිහින් 1977 දී මිල පාලන දෙපාර්තමේන්තුවේ ගණන් පරීක්ෂක තනතුරක් ලැබුණා. ඒ තනතුරෙහි ඔහු 2005 වනතුරු සේවය කළා.නිශ්ශංක යුග දිවි ඇරැඹුවේ 1979 දී ඔහුගේ අත ගත්තේ කොළඹ කොම්පඤ්ඤවීදියේ පදිංචිව සිටි විනීතා නන්දනී හෙට්ටිආරච්චි. 1981 දී ඔවුන්ගේ ලොකු පුතා මනුජ පවුලට එක් වුණා. ඔහු දැන් ඇන්සල් ලංකා සමාගමේ විධායක නිලධාරියෙක්. 1988 දී උපන් දියණිය පබසරා ලාෆ්ස් ගෑස් සමාගමේ සේවය කරනවා. මනුජගේ සිඟිති පුත්‍රයා අද නිශ්ශංක ‘අත්තා’ කෙනෙක් බවට පත් කරලා.කලක් ටවර් හෝල් රඟහල පදනමේ අධ්‍යක්ෂවරයකු ලෙස ද කටයුතු කළ නිශ්ශංක බන්දුල ජයවර්ධන සමඟ ස්වර්ණමාලි නාට්‍යය නිෂ්පාදනය කළා. වර්තමානයෙහි කොළඹ සෞන්දර්ය කලා විශ්ව විද්‍යාලයේ නාට්‍ය කලාව පිළිබඳ බාහිර කථිකාචාර්යවරයකු ලෙස කටයුතු කරන නිශ්ශංක ජයලත් මනෝරත්න වැනි ප්‍රවීණ ශිල්පීන් හා එක්ව ‘ගී රඟ සොබා’ නම් වූ නාට්‍ය ගීත ප්‍රසංගයක් ඉදිරිපත් කරනවා. පුරා දශක පනහක් මුළුල්ලේ ස්වකීය අපූර්ව වූ ප්‍රතිභාවෙන් ලාංකීය පේ‍්‍රක්ෂක මනදොළ සංසිඳවමින් රංග කාර්යයෙහි නියැළෙන මේ සුන්දර සෞන්දර්යවාදියා තවමත් සිතින් තරුණයි එදා වගේම කාර්යබහුලයි අනාගතයේත් හැකිතාක් දුරට තමා සතු ශක්තියෙන් ජනතාව ප්‍රමෝදයට පත් කිරීමයි ඔහුගේ බලාපොරොත්තුව.සාගරිකා දිසානායක ජයසිංහඡායාරූපය – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ay1103062</link>
    <topic>ඉසුරුමත් නිවහනක් අසිරිමත් මවු බිමක්</topic>
    <author>ලක්ෂ්මන් යාපා අබේවර්ධන</author>
    <content>දෙවන ලෝක යුද්ධයෙන් පසු කඩා වැටුණු ලෝක ආර්ථිකයේ බලවතුන් බවට යුරෝපය හා ඇමෙරිකාව පත්වෙමින් සිටි ලොව අනෙක් සියලු රටවල් අබිබවා ආර්ථික වශයෙන් පෙරට ඒමට මේ රටවල් සමත් වී ඇත.විනාශයේ සුන්බුන් මතින් විශාල කැපවීම් කළ ජපානය ද, සංවර්ධිත ඉලක්ක ජය ගැනීමට සමත් ව ඇත.රටවල් සංවර්ධිත, සංවර්ධනය වෙමින් පවතින හා ඌණ සංවර්ධිත, රටවල් ලෙස වර්ගීකරණයට ලක්කොට සංවර්ධිත රටවල මාර්ගෝපදේශ හා ක්‍රමෝපායන් ඌණ සංවර්ධිත රටවල සංවර්ධිත ඉලක්ක සපුරා ගැනීමට දශක ගණනාවක සිට අත්හදා බලමින් සිටී.ජගත් සංවිධානය, ආසියානු සංවර්ධන බැංකුව, ජාත්‍යන්තර මූල්‍ය අරමුදල ආදි විවිධ ආයතන හා සංවිධාන රට රටවල දුප්පත්කම් තුරන් කිරීමට සෘජු හා වක්‍ර ලෙස විශාල මැදිහත් වීමක් සිදු කරමින් පවතී.යුරෝපයේ ඇති වූ කාර්මික විප්ලවයන් සමඟ මහා පරිමාණයේ කර්මාන්ත ශාලා හා ගොවිබිම් ඇතිවිය. දහස් සංඛ්‍යාත කම්කරු පිරිස් එහි සේවය කළ අතර මහා පරිමාණයේ නිෂ්පාදන වෙළෙඳපොළ ආක්‍රමණය කළහ. මහා පරිමාණයෙන් කර්මාන්තශාලා හා ගොවිබිම් පවත්වාගෙන යාම් විශාල ලාභයක් උපයන ආදායම් මාර්ග බවට පත්විය.මෙම කර්මාන්තශාලා පවත්වාගෙන යාමේදී කලක් ගතවන විට කම්කරුවන්ගේ සුබසාධන කෙරෙහි ද අවධානය යොමු නොකර සිටීමට නොහැකි තත්ත්වයක් ඇති වූයේ කම්කරුවන් ඒ සඳහා ඒකරාශි වී නැගී සිටීම හා විවිධ වූ අයිතීන් වෙනුවෙන් අරගල කිරීම හේතුවෙනි.මෙහි ප්‍රතිඵලයක් වූයේ මේ වන විට යුරෝපයේ කර්මාන්තශාලාවල නිෂ්පාදනයන්හි නිෂ්පාදන වියදම ඉතා ඉහළ තත්ත්වයේ පැවතීමයි. මේ අර්බුදය තේරුම් ගත් ආසියාව ඔවුන්ට ගැලපෙන ආර්ථික ක්‍රමවේදයන් හඳුනාගත්තේය. මෙහිදී විශේෂයෙන් චීනය හා ඉන්දියාව හොඳම උදාහරණය ලෙස සැලකිය හැක. ඉන්දියාව හා චීනය තමන් සතු විශාල ජනගහනය, රටේ ආර්ථිකය සවිබල ගැනීමේ ප්‍රධාන කොටස්කරුවන් බවට පත්කර ගත්තේය.විශාල කම්හල් ගොවිබිම් වෙනුවට නිවාස ඒකකය තුළම නිෂ්පාදන කටයුතු කරගත හැකි ක්‍රමවේදයන් සකස් කෙරිණි. නිවෙස තුළම මෙම නිෂ්පාදන කරගෙන යාමේදී නිෂ්පාදකයාට ආර්ථික වාසි රැසක් අත්වේ. මෙහිදී කර්මාන්ත ශාලාවක රැකියාවට යාම වෙනුවෙන් ගතවන කාලය, ප්‍රවාහන ගාස්තු හා ඇඳුම් පැලඳුම් වෙනුවෙන් වැය වන මුදල් ඉතිරි වේ. සේවක අර්ථසාධක හා සුබසාධනය වෙනුවෙන් ද මුදලක් වැය නොවේ.සේවකයා හා සේව්‍යයයා තමා වන බැවින් සියලු කැපකිරීම් තමා හා තම පවුල සඳහා බවත් තේරුම් ගත් මෙම නිෂ්පාදකයන් ඒ සඳහා ස්වෝත්සාහයෙන්ම කැපවීම් කළහ. මේ ගෘහස්ථ නිෂ්පාදන ක්‍රියාවලිය නිසා ‘පවුල’ ඒකකය සවිමත් විය. මෙතුළින් ගලා එන සියලු ප්‍රතිලාභ මුළු පවුලටම අත්විය. කාර්මික ආරවුල්, සුබසාධන ක්‍රියාවලියත්, රැකියා වියුක්තිය වැනි ගැටලු වලින් රජය ද නිදහස් විය.රජය ද මෙම වැඩපිළිවෙළ සාර්ථක කරගැනීම සඳහා අවශ්‍ය පහසුකම් සැපයීය. මේ වන විටත් මෙහි සැබෑ ප්‍රතිලාභ ලබමින් පවතී. මෙතෙක් ලෝකයේ ආර්ථික අතින් දෙවැනි තැන දිනා සිටි ජපානය අබිබවා චීනයට යා හැකි වූයේ ඔවුන්ගේ මෙම ආර්ථික ප්‍රතිපත්තීන් ක්‍රියාවට නැංවීම තුළිනි. වසර 2025 වන විට ලෝකයේ ආර්ථික අතින් සවිමත්ම රට ලෙස චීනය පත්වන බවට අනාවැකි පළ වී ඇත. ඉන්දියාව ද මේ ක්‍රමය සාර්ථකව ක්‍රියාවට නංවයි. එහි ප්‍රතිඵලයක් ලෙස ඉන්දියාවේ හා චීනයේ නිෂ්පාදන භාණ්ඩවල නිෂ්පාදන මිල අනෙක් සෑම රටක නිෂ්පාදනවලට වඩා අඩු වී ඇත. ලෝක වෙළෙඳපොළේදී මේ රටවල් හා තරග කිරීමට අනෙක් රටවලට නොහැකි වී ඇත්තේ ඔවුන් විසින් හඳුන්වා දී ඇති තම ආර්ථික ප්‍රතිපත්තිය තුළිනි.ජනගහනයආර්ථික වශයෙන් බලවත් වන මෙම රටවල විශාල ජනගහනයක් ද පවතී. එම ජනගහනය ද ආර්ථික වර්ධනයට සාපේක්ෂව ලබා ගන්නා ආහාර ප්‍රමාණය ද වර්ධනය කරගෙන ඇත. වසර ගණනාවකට පෙර ඉන්දියාවේ එක් වේලක් පමණක් ආහාරයට ගත් ජනතාව අද ආහාර වේල් 2 හෝ 3 ක් ආහාරයට ගනිති. ඉන්දියාව, චීනය, බ්‍රසීලය හා දකුණු අපි‍්‍රකාවේ ඇති වෙමින් පවතින මෙම ආර්ථික වර්ධනයත් සමඟ එම රටවල් පරිභෝජනය කරන පාරිභෝගික භාණ්ඩ ප්‍රමාණයේ ඉහළ යාමක් දක්නට ඇත. ධාන්‍ය හා මාංශ සඳහා විශාල ඉල්ලුමක් පවතින අතර ඉල්ලුම ඉහළ යාමත් සමඟ මිලෙහි ද ඉහළ යාමක් දක්නට ඇත.මෙම වකවානුවේදී ආහාර නිෂ්පාදනයට බලපෑ ප්‍රධාන අහිතකර සාධකයක් වූයේ පැවැති කාලගුණ විපර්යාසයයි. ලෝක ආහාර නිෂ්පාදනයට වැඩි වශයෙන් දායක වන රටවල් ස්වභාවික විපත්වලට විශාල ලෙස ලක්වූ අතර එය ආහාර නිෂ්පාදනය අඩාල වීමටත් මිල ඉහළ යාමටත් හේතු වී ඇත. අද පවතින ගෝලීය තත්ත්වය හා මෙම අර්බුදයට ශ්‍රී ලංකාව මුහුණ දිය යුතු ආකාරය පිළිබඳව ජනාධිපතිතුමා ප්‍රමුඛ රජය අවධානයෙන් සිටී.අනාදිමත් කාලයක සිට කෘෂිකර්මාන්තයෙන් ස්වයංපෝෂිතව සිටි ශ්‍රී ලාංකික ජනතාවට කෘෂිකර්මාන්තය නුහුරු කර්මාන්තයක් නොවෙනු ඇත. ඕනෑම රටක ජනතාව ඔවුනට අවශ්‍ය ආහාර ඔවුන් විසින් ම නිපදවාගන්නේ නම් ඕනෑම අභියෝගයකට හා දුර්භික්ෂයකට මුහුණ දීමට එම ජනතාවට හැකි වනු ඇත. අතීතයේ අපට දිය හැකි හොඳම උදාහරණය නම් බැමිණිටියාසාය ඇතිවූ අවස්ථාවේ වුවද මහා විහාරයේ පමණක් භික්ෂුන් වහන්සේ 12,000 කට ප්‍රමාණවත් සහල් ගබඩා කොට තිබුණි. එවැනි උතුම් ජන කොට්ඨාසයක් ලෙස ශ්‍රී ලාංකික ජාතිය පිළිබඳව අතීත මූලාශ්‍ර සඳහන් කරයි.ආහාර අර්බුදයඉදිරියේදී ඇතිවන ආහාර අර්බුදය සඳහා දැන් සිටම සූදානම් වුවහොත් එය ජය ගැනීමට අපහසු කාර්යයක් නොවනු ඇත. ශ්‍රී ලංකාව සතු සශ්‍රීක භූමියත්, වගාවන්ට හා සත්ත්ව නිෂ්පාදනයට හිතකර දේශගුණයත් ආහාර නිෂ්පාදන කාර්යයේදී වඩා වැදගත් වේ. එහෙත් මුළු රටම ඒ සඳහා පෙළගැස්වීම සඳහා ආකල්පමය වෙනසක් අවශ්‍ය වේ. වසර 30 ක යුද්ධය ජයගත නොහැකි යැයි අප තුළ තිබූ විශ්වාසය පහ කරමින් ජයග්‍රාහී මානසිකත්වයක් ජනතාවට කාවද්දමින් මුළු රටම එකම අරමුණකට - බලාපොරොත්තුවකට පෙළගස්වමින් යුද්ධය ජයග්‍රහණය කිරීමට මෙරට නායකයාට හැකි වී ඇත.මහින්ද චින්තන ඉදිරි දැක්ම තුළින් “ගෘහ ආර්ථික ඒකක දස ලක්ෂයක් ඇති කිරීමේ ජාතික වැඩ සටහන” පිළිබඳව ජනාධිපතිතුමා ජනතාව දැනුවත් කර ඇත. ජීවනෝපාය සහ සමාජ සංවර්ධනය තුළින් 2016 වන විට සම්පත් පිරුණු සමෘද්ධිමත් ගමක් නිර්මාණය කිරීම එතුමාගේ අභිප්‍රායයි.මේ කෘෂිකර්මාන්ත විප්ලවයේදීත් පළමු කාර්යය විය යුත්තේ භූමියට පෙර ආකල්පමය සැකසීමයි. සියලු දෙනාම තමාට හැකි පමණින් මෙම කාර්යයට දායක කර ගනිමින් කුමන හෝ නිෂ්පාදන කාර්යයකට දායක කරගැනීම මඟින් බලාපොරොත්තු ඉලක්ක සාක්ෂාත් කරගත හැකි වනු ඇත.මහින්ද චින්තන ඉදිරි දැක්ම අනුව ජීවනෝපාය සහ සමාජ සංවර්ධනය තුළින් 2016 වන විට සම්පත් පිරුණු සමෘද්ධිමත් ගම නිර්මාණය කිරීමේ ජනාධිපතිතුමාගේ අභිප්‍රාය සාර්ථක කරමින් නිරෝගී හා ආර්ථික වශයෙන් සවිබල ගැන්වූ පවුල් සිටින සපිරි ගමක් බිහි වනු දැකීම රජයේ අරමුණයි.මුළු රටම ආවරණය වන පරිදි දිවයින පුරා එකවරම මෙවැනි ජාතික වැඩ සටහනක් ක්‍රියාවට නැංවීම ඉතා අපහසු කාර්යයකි. එහෙත් මෙවැනි අපහසු කාර්යයක් සිදු කරමින් තම හැකියාව ක්‍රියාවෙන්ම පෙන්නුම් කළ අමාත්‍යවරයකු අප සතු වීම භාග්‍යයකි. පසුගිය ජනාධිපතිවරණ දෙකකදීම තිරයේ පිටුපස සිට ජනාධිපතිවරණය මෙහෙයවමින් පක්ෂ විපක්ෂ සියලු දෙනාගේ ප්‍රසාදය දිනා ගත් බැසිල් රාජපක්ෂ අමාත්‍යවරයා මෙම වැඩ පිළිවෙළේ නියමුවා ලෙස ජනාධිපතිතුමා විසින් පත්කර ඇත. උතුරු නැඟෙනහිර ජන ජීවිතය යථා තත්ත්වයට පත් කරමින් එම ප්‍රදේශ යෝධ සංවර්ධනයට නතු කිරීමට එතුමාට තිබූ හැකියාව මෙම වැඩපිළිවෙළ සාර්ථක කරගැනීමට ද හැකි වනු ඇත.ස්වයංපෝෂණයආහාර අර්බුදය ජය ගනිමින් ස්වයංපෝෂිත ජාතියක් දැයට උරුම කරලීමේ භාරදූර කාර්යය වෙනුවෙන් පෙරමුණ ගැනීමට ආර්ථික සංවර්ධන අමාත්‍ය බැසිල් රාජපක්ෂ මහතා ඒ අනුව පෙරමුණ ගෙන ක්‍රියා කරමින් සිටී.මහින්ද චින්තන ඉදිරි දැක්ම අනුව ගෘහ ආර්ථික ඒකක දසලක්ෂය බිහිකිරීමේ කාර්යයේ මූලික කටයුතුª මේ වන විට ආරම්භ වී ඇත. එය දිවයිනේ සියලු ගම්මාන ආවරණය වන පරිදි ගෙවතු සත්ව පාලනය හා ගෘහ කර්මාන්ත යන අංශයන්ගෙන් සමන්විත ශක්තිමත් ආර්ථික ඒකක දස ලක්ෂයක් වනු ඇත. ශ්‍රී ලංකාවාසී ජනතාව පසුගිය දශක කීපය තුළ සමාජ ආර්ථික, සංස්කෘතික ව්‍යූහයන්ගේ විශාල පරිවර්තනයක් සිදු වූ අවදියක් ලෙස සඳහන් කළ හැක. මෙම පරිවර්තනයත් සමඟ “පවුල” ඒකකය තුළ දෛනික ආහාර පරිභෝජන රටාවේ විශාල වෙනස්කම් රාශියක් සිදුවිය.ප්‍රවණතාවඑදා තුන්වේලටම බත සපයාගත් මෙරට ජනතාව ක්ෂණික ආහාරවලට හුරුවීමේ වැඩි ප්‍රවණතාවයක් දක්නට ලැබුණි. බත්පත මත ඉතිරිවන රම්පේ, කරපිංචාවලට පවා දෛනිකව රු. 10ක මුදලක් වියදම් කිරීමට අද වන විට ජනතාව හුරුවී සිටිති. ඕස්ට්‍රේලියාවෙන් ආනයනය කරන මුං ඇට අනුරාධපුර, පොළොන්නරුව හේන් වගාවන් ඇති ප්‍රදේශවල වෙළෙඳසැල්වල විකිණීමට ඇත. ආනයනය කළ බඩඉරිඟු ආශ්‍රිත නිෂ්පාදන මොනරාගල ප්‍රදේශයේ පවා විකිණීමට ඇති අතර එම ප්‍රදේශයේ ජනතාව විශාල මුදලක් දී එම ආහාර මිලදී ගෙන තම බඩඉරිඟු අස්වැන්න කුණු කොල්ලයට විකුණති.”දිවි නැඟුම” යටතේ ජනතාවගේ ආර්ථික ශක්තිය මෙන්ම පෝෂණය දැනුම හා ආහාර පිළිබඳ ඇති මිථ්‍යාමත ද තුරන් කිරීම අරමුණ වේ.ගෘහස්ථ ආර්ථික ඒකක දශලක්ෂය වැඩ සටහනේ “දිවි නැඟුම” වැඩ සටහන ක්‍රියාවට නැංවීම සඳහා 50,000කට අධික රාජ්‍ය නිලධාරි බළකායක් තෝරා ගෙන ඇත. ඊට ග්‍රාම නිලධාරීන්, සමෘද්ධි සංවර්ධන නිලධාරි, කෘෂිකර්ම පර්යේෂණ හා නිෂ්පාදන සහකාර, පවුල් සෞඛ්‍ය සේවා නිලධාරි යන අය ගම් මට්ටමින් මෙම වැඩපිළිවෙළ ක්‍රියාවට නංවන්නෝ වෙති.හිමිකම්ප්‍රාදේශීය ලේකම් කොට්ඨාස මට්ටමින් අදාළ සහකාර ප්‍රාදේශීය ලේකම්වරයා මෙහි අධීක්ෂණ කටයුතු සිදුකරයි. මේ ජාතික වැඩසටහනේ දිස්ත්‍රික්, පළාත් හා ජාතික මට්ටමේ ප්‍රගති සමාලෝචනයක් ද සිදු කෙරෙන අතර එක් පවුල් ඒකකයක් තුළ මෙම වැඩසටහන වසර 3ක් ක්‍රියාත්මක කෙරේ. මෙම පවුල් දශලක්ෂයේ සෑම පවුලක් සඳහාම රු.10,000ක මුදලක් වෙන් කෙරේ. එම මුදලට හිමිකම්පතක් ලබා දෙන අතර ඒ තුළින් ඔවුන්ට අවශ්‍ය පැළ වර්ග, බීජ, පොහොර හෝ සතුන් මිලදී ගැනීමට හැකිවනු ඇත.”දිවි නැඟුම” තුළින් මූලික කරුණු 4ක් රජය අපේක්ෂා කෙරේ.* පවුලේ පෝෂණය මට්ටම ඉහළ නැංවීම.* පවුලේ ආහාර සුරක්ෂිතභාවයඇතිකිරීම,* පවුලේ දෛනික ජීවන වියදමඅවම කිරීම,* අමතර ආදායම් මාර්ග බිහිකිරීමපවුල ගෘහ ඒකක ආහාර වගාවට පමණක් යොමුවන්නේ නම් ඔවුන් කුඩා කර්මාන්තයකට යොමුවීමට අවශ්‍ය නම් ඊට අවශ්‍ය දැනුම හා ප්‍රාග්ධනය ද ලබාදීමට අප අමාත්‍යාංශය සූදානම්ව සිටී.”දිවි නැගුම” වැඩ සටහන ක්‍රියාත්මක කිරීමේදී ගමට අවශ්‍ය සියලු දෑ ගම තුළින්ම නිෂ්පාදනය කර ගැනීමට අවධානය යොමුකර ඇත.ගමට අවශ්‍ය එළවුළු, කිරි, බිත්තර, මස් හා මාළු සහ එම ප්‍රදේශවලට ආවේණික හා එම ප්‍රදේශවල කළ හැකි කර්මාන්ත කෙරෙහි වැඩි අවධානයක් යොමු වේ. සෑම කෙනෙකුටම අවශ්‍ය පෝෂණ ප්‍රමාණය නොඅඩුව ලැබෙන ලෙස ආහාර නිපදවීම හා ආහාර ලබාගැනීමේ ක්‍රමවේදය නිවැරැදි කර නිරෝගිමත් ජාතියක් දායාද කිරීම මෙහි අරමුණ වේ.ගෙවත්ත නිවසේම කොටසක් ලෙසත් එය නිවෙසේ යැපීමට උපකාරීවන අත්‍යාවශ්‍ය ඒකකයක් බවට පත්කර පරිසරය හා බැඳුණු සාමකාමී පවුල් ඒකකයක් ගම තුළ ස්ථාපිත කිරීම තවදුරටත් බලාපොරොත්තු වේ. ස්වාභාවික විපතකදී වගාවන්ට හානි වුවහොත් තමන් කරගෙන යනු ලබන අමතර ගෘහ කර්මාන්තයෙන් ජීවනෝපාය කරගෙන යා හැකි අයුරින් ආර්ථික වශයෙන් එම පවුල ශක්තිමත් කිරීමට අදහස් කර ඇත.පරිභෝජනයඅද වන විට ලොව පුරා ඇතිවී ඇති කාලගුණ විපර්යාසයත් සමඟ වගාබිම් විශාල වශයෙන් විනාශ වී ඇත. ලෝක ආහාර නිෂ්පාදනයට එක්වූ රටවල් තම නිෂ්පාදන තම රටවල පරිභෝජනයටත් ප්‍රමාණවත් නොවන මට්ටමක පවතින බව පවසයි. ඒ අනුව ඉදිරියේදී ආහාරවල මිල ගණන් බොහෝ ලෙස ඉහළ යා හැකි බවට ආර්ථික විද්වත්හු අනතුරු හඟවති.මේ සඳහා ආර්ථික සංවර්ධන අමාත්‍යාංශය පෙරමුණු ගන්නා අතර කෘෂිකර්ම, ධීවර හා ජලජ සම්පත්, සුළු අපනයන භෝග ප්‍රවර්ධන, ගොවිජන සේවා හා වනජීවී, රාජ්‍ය පරිපාලන හා ස්වදේශ කටයුතු, සෞඛ්‍ය, කර්මාන්ත හා වාණිජ කටයුතු, සාම්ප්‍රදායික කර්මාන්ත හා කුඩා ව්‍යවසාය සංවර්ධන, පශු සම්පත් හා ග්‍රාමීය ප්‍රජා සංවර්ධන, වැවිලි කර්මාන්ත, ස්වයං රැකියා, දේශීය වෛද්‍ය ඇතුළු තවත් අමාත්‍යාංශ ගණනාවක් මෙම ජාතික වැඩ පිළිවෙළ ක්‍රියාවට නැංවීමට ඒකරාශි වී සිටිති.ආර්ථික සංවර්ධන අමාත්‍යාංශය ක්‍රියාවට නංවන “ගෘහස්ථ ආර්ථික ඒකක දසලක්ෂය” වැඩ සටහන තුළින් නිරෝගී, පරිසර හිතකාමී, සමෘද්ධිමත් ජාතියක් බිහිවනු ඇත. පෙරදිග ධාන්‍යාගාරය ලෙස විරුදාවලී ලද අපේ මේ මවුබිම සියලු දෙනාගේ කැපවීම හා ධෛර්යය තුළින් අපට අවශ්‍ය සියලු ආහාර ද්‍රව්‍ය අපි විසින්ම නිපදවා ගනිමින් නැවතත් පෙර තිබූ සශ්‍රීකවත් ශ්‍රී විභූතිය ඇතිකර ආසියාවේ ආශ්චර්යය බවට පත් කරගැනීමට හැකිවනු නොඅනුමානය.ලක්ෂ්මන් යාපා අබේවර්ධනආර්ථික සංවර්ධන නියෝජ්‍ය අමාත්‍යකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ay1103063</link>
    <topic>මගේ ගෙවත්ත දැකලා අහල පහල අයත් වවන්න පුරුදු වුණා</topic>
    <author>රූපාන්ති බුලත්සිංහල</author>
    <content>සරුසාර ගෙවත්තක් ඔබට හිමි නම් ඔබ වාසනාවන්තියකි. එහෙත් ගෙවත්තක් බලා හදා ගැනීම ආවාට ගියාට කළ හැකි දෙයක් නොවේ.නීලා රංජනී සොයා ඇගේ හබරකඩ නිවසට අප යන විට ඇය ගෙවත්තට සාත්තු කරමින් සිටියාය.මං මේ ගෙවත්ත පටන් අරගෙන දැන් අවුරුද්දක් විතර වෙනවා. මුලින්ම මාළු මිරිස් තවානක් තමයි දැම්මේ. කුස්සියට ඕන දේ තමන්ම වගා කරගත්තොත් හොඳයි කියන එක මගේ හිතේ තිබුණා.අපි වවා ගන්න දේ පිරිසුදුයි වසක් විසක් නෑ. ගොඩක් දෙනා ඒ ගැන හිතන්නේ නැහැ. ගෙවතු වගාවට රජය පැත්තෙන් ජනතාව උනන්දු කරවනවා. මං හිතන්නේ වඩාත් අවශ්‍ය වන්නේ අපිම උනන්දු වෙන එකයි.ගෙවත්තේ ඉඩ නැති අය පවා අද නොයෙක් ක්‍රම යොදා ගෙන වගා කරනවා.මං අදහස් කරන්නේ තමන්ට හැකි අයුරින් සරු වගා බිමක් හදා ගැනීම වැදගත් කියලයි. කංකුං මුකුණුවැන්නා අපිට පෝච්චියක වුණත් වවාගන්න පුළුවන්.“මෙතන තමයි මං මුලින්ම තවාන් දැම්මේ.” නීලා රංජනී ගෙවත්තේ කොනක වූ අව්ව නොවැටෙන තැනක් පෙන්වමින් කීවාය. “සෙවණ තියෙන තැනක් නැත්නම් කුඩා පැළ හදාගන්න අමාරුයි. නැතිනම් අව් රශ්මිය වළක්වාගන්න නොයෙක් උපක්‍රම යොදන්න සිද්ධ වෙනවා.මං මුලින්ම දැම්මේ මිරිස් තවානක්. මිරිස් ඇට ලබාගන්න හෝමාගම පැළෑටි වෛරස් මධ්‍යස්ථානය උපකාරී කළා. තවාන් පාලනය පිළිබඳ පුහුණුවකුත් ලබා දුන්නා. හැම අවස්ථාවකදීම උපදෙස් ලබා දී නිරන්තරයෙන් මාව දැනුවත් කළා.පුංචි ඉටිකොළ බඳුනකට අලුත් පස් හා කොම්පොස්ට් දමා බීජ තවාන් කළා. සති දෙකක් තුනක් යනකොට පුංචි පැළ මෝදු වුණා. මුල් කාලයේදී පැළවලට හොඳින් සෙවණ අවශ්‍යයි.පැළය තරමක් වැඩෙන කොට මං තවාන් බඳුනෙන් පැළය ගලවලා පෝච්චිවල හිටෙව්වා. තවත් සෙවණ ඇති තැනකත් අලුත් පැළ ඉන්දුවා. තවානෙන් ගලවලා තව බිමක පැළ සිටුවීමේදී පරිස්සම් වීම වැදගත්.දැන් කරල් හැදිලා තියෙන මේ හැම පැළයකම මූලික තවාන් බිමක් තිබුණා. කුඩා කාලයේ පැළය රැක බලාගන්න ඕනෙ දරුවෙක් වගේ. පැළ වලට වැලඳෙන ලෙඩ රෝග ගැන කෘමි උවදුරු ගැන අවබෝධයක් තිබීම වැදගත්.පරණ වැහි පීලිවලින් සාදා ගත් ආධාරයක් මත තමයි මේ කොළ එළවළු වගා කරලා තියෙන්නෙ. ඒකෙන් ගෙවත්තට අලංකාරයක් එනවා. තමන්ගේ ගෙවත්ත පි‍්‍රයජනක වීමට මේ වගේ ක්‍රම යොදාගන්න පුළුවන්.වැහි පීලි ඉවත දමා වතුර පිරෙනවාට වඩා මේ ක්‍රමයෙන් වගා කටයුතු පහසු කර ගැනීමට යොදාගන්න පුළුවන්. එකම ක්‍රමයට වඩා වගා ක්‍රමවල විවිධත්වයක් තිබීම හොඳයි.මේ තියෙන්නේ මගේ රාබු පාත්තිය. රාබු වගේ දෙයක් වගා කරන කොට පෙර තවාන් ක්‍රමයක් අවශ්‍ය වෙන්නෙ නැහැ. පාත්ති කොටලා පස් පෙරළුවට පස්සෙ තමයි මං කොම්පෝස්ට් මිශ්‍ර කළේ.ඊට පස්සේ රාබු ඇට ඉන්දුවා. ජලය ලබාදීම අඛණ්ඩව තියෙන්න අවශ්‍යයි. හැබැයි වර්ෂාව වේලාවකදී පාත්තිය සෝදා යාම වළක්වාගත යුතුයි. මේ සඳහා තමයි මං මේ පොල් ලෙලි තියලා තියෙන්නේ.පොල් ලෙලි නිසා පාත්තියේ තෙතමනය රඳා පවතිනවා. එයින් අඛණ්ඩව ජල රඳා පැවැත්මක් තියෙනවා. සරු වගාවක් සඳහා මෙය ඉතාම වැදගත් වෙනවා.මේ තියෙන්නෙ මගේ තක්කාලි වගාව. සරුසාර තක්කාලි වගාවකටත් හොඳ කොම්පෝස්ට් සැපයුමක් අවශ්‍යයි. මං රසායනික පොහොර යොදන්නෙ නැහැ. මුදල් වැයවීම අවම කරලා හොඳ අස්වැන්නක් ගන්න තමයි බලාපොරොත්තුව. මේ පුංචි ගෙවත්තෙන් ලැබෙන එළවළු කෑමට හොඳටම සෑහෙනවා. එළවළු මිල එක්ක බැලුවාම ඒක අපිට හොඳ පහසුවක්.මුලදී මුලදි මං ගෙවතු වගාවේ නිරත වුණේ විනෝදාංශයක් විදිහට, ඒත් දැන් ඒක මගේ ආදායම් මාර්ගයක් වෙලා. මගේ ගෙවත්ත දැකලා අසල්වැසියනුත් වගා කරන්න පටන් අරන්.සමහරුන් මගේ ළඟට එනවා පැළ ඉල්ලාගෙන. ඒ අයට දෙන්න තමයි මං මේ කුඩා පැළ තවාන හැදුවේ. මේ පාර තවාන් කළ මිරිස් පැළ ඉක්මනින්ම අලෙවි වුණා.ගමේ අයගේ අවශ්‍යතාව පරිදි මගේ පැළ තවාන තවත් පුළුල් කරන්න බලාපොරොත්තු වෙනවා.ඉදිරියේදී තක්කාලි පැළත් නිෂ්පාදනය කරන්න හිතලයි තියෙන්නෙ. මගේ මහත්තයා පේමසිරිත්, මගේ පුතාත් හැකි හැම වෙලාවකදීම මට උදව් වෙනවා. පවුලක් විදිහට ඉදිරියට යන එක තමයි ඉතාමත් වැදගත්.මේ තියෙන්නෙ අලුත් උපකරණයක්. මේකෙන් දහයියා පොතු පුළුස්සලා පොහොරවලට යොදාගන්න. මේ ක්‍රමය සාර්ථකයි. මගේ ගෙවත්තට අවශ්‍ය කොම්පෝස්ට් සාදාගන්නෙ මමමයි.කෙසෙල් කොට අහක දාන කොළරොඩු කුකුළු පොහොර මේ හැම දෙයක්ම එකට එකතු කරලා මාස දෙකක් තුනක් තියෙන්න අරිනවා. ඊට පස්සෙ තමයි පෙරළෙන්නේ.වැඩි අස්වැන්නක් ලැබෙන්නේ කොම්පෝස්ට් පොහොර යෙදීමෙන්. ඒ වගේම කෘමි උවදුරුවලට මං රසායනික ද්‍රව්‍ය යොදන්නෙ නැහැ. ගෙදරදි කළ හැකි ප්‍රතිකර්ම තමයි යොදන්නේ.සබන් වතුර, කොහොඹ ඇට, දුම්කොළ නැටි යොදාගැනීම ඉතාම පහසුයි. මිනිස් ශරීරයටත් ඒවා අහිතකර නැහැනේ.මේ තියෙන්නේ කුලුනක් ආකාරයට සැකසු ගොටුකොළ පාත්තියක්. පුංචි ඉඩක වුවත් මේ වගේ පාත්තියක් සාදාගන්න පුළුවන්.අපේ ඕනෙකම තියෙනවා නම් ඕනෑම ක්‍රමයකට ගෙවත්තක් හදාගන්න අපිට පුළුවන් අලසකමට වඩා තමන්ගේ කාර්යක්ෂමතාව වැදගත්. ඒකනේ කියන්නෙ අත හෙලෙව්වොත් කට හොලවන්න පුළුවන් කියලා.රූපාන්ති බුලත්සිංහලසේයාරූ සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ay1103064</link>
    <topic>අපේ ෂුවර් මිසයිලය</topic>
    <author>සුනිල් අභයවර්ධන</author>
    <content>මාලිංග...ටිකට් හුටපටයසූරියවැවටිකට් සෙල්ලම- ලාස්ට් මෑන්ලෝ ක කුසලාන ක්‍රිකට් තරගාවලියේ මේ දක්වා පැවැත්වුණු තරග අනුව මේ සති අන්තයට එළඹෙන විට ශ්‍රී ලංකාව බී කොටසින් පළමු තැනට පැමිණිමට සමත් විය. ඊයේ පැවැත්වුණු ශ්‍රී ලංකා - ඕස්ට්‍රේලියා තරගයට පෙර ශ්‍රී ලංකාව මුල් වටයේ තරග සඳහා කැනඩාව, පාකිස්තානය, සහ කෙන්යාව සමග තරග වැදුණු අතර එහිදී තරග දෙකක් ජය ලබා පාකිස්තානය සමග තරගයෙන් ලකුණු 11 ක පරාජයක් ලැබීය.පාකිස්තානයට ජාත්‍යන්තර තරග අත්දැකීම් අවම වූ කාලයක් පසුකිරීම සහ ශ්‍රී ලංකාවේ තරගය පැවැත්වීම යන කරුණු මත විචාරකයන් සඳහන් කර තිබුණේ තරගයේ වැඩි වාසිය ශ්‍රී ලංකාවට හිමි බවය. එසේ වුවද ඒ බලාපොරොත්තු අතරමං කරමින් එම තරගයේදී කාසියේ වාසිය පාකිස්තානය සතු වීම නිසා ශ්‍රී ලංකා කණ්ඩායමේ පළමු ඉලක්කය වැරැදි ගිය අතර ශ්‍රී ලංකාවේ පන්දු යවන්නන් ඉදිරියේ පාකිස්තාන පිතිකරුවන් ක්‍රියාත්මක කළ ලකුණු රැස්කිරීමේ මෙහෙයුම් ප්‍රබල තත්ත්වයක පැවතීම ඔවුන්ගේ ජයග්‍රහණයට හොඳ අත්තිවාරමක් විය.නුවන් කුලසේකර ලකුණු 64 ක් තුළදී එකම කඩුල්ලක්වත් ලබාගැනීමට නොහැකි ලෙසින් පාකිස්තාන ක්‍රීඩකයින් තම පිතිහරඹය ක්‍රියාත්මක කළ අතර ශ්‍රී ලංකාවේ ලකුණු බලාපොරොත්තුව වූ මහේල ජයවර්ධන (02) තිලාන් සමරවීර (01) තිසර පෙරේරා (08) සහ රංගන හේරත් ලකුණු අතරට නොපැමිණීමත් තරගය පුරාවටම ශ්‍රී ලංකාවේ පරාජයට පෙළගැස්මක් විය.තරගය පිළිබඳව කරුණු දක්වා සිටි ශ්‍රී ලංකා නායක කුමාර් සංගක්කාර ආරම්භක පිතිකරු යුගලයේ සිටි තිලකරත්න ඩිල්ෂාන් සහ උප නායක මහේල ජයවර්ධනගේ දවා ගැනීම ශ්‍රී ලංකාවේ ගමනට ප්‍රබල බාධාවක් වූ අතර, පොදුවේ සලකන කල මෙවර ලෝක කුසලානයට පිවිස සිටින රටවල් අතුරින් දක්ෂතම කණ්ඩායමක් ලෙස මේ තරගයේදී පාකිස්තානය පූර්ව දර්ශනයක් ලබාදුන් බවය.මේ අතර ගෙවී ගිය සතියේ පැවැති තරග අතර තවත් කැපී පෙනෙන සිද්ධියක් වූයේ මෙවර ලෝක කුසලාන තරගාවලියේ දස්කම් සම වූ තරගයක් ලෙස ඉන්දිය - එංගලන්ත තරගය නිමාවට පත්වීමය. තරගාවලියේ මුල සිටම පුරසාරම් නොදෙඩු කණ්ඩායමක් ලෙස සිටි එංගලන්තය, ඉන්දියාව ලබාගත් ලකුණු 338 හමුවේ එල්ල කළ පිති ප්‍රහාරය හරහා මෙවර එංගලන්තය ද තරගාවලියේ පෙරළිකාර කණ්ඩායමක් බවට සනාථ කර සිටියේය.නායකත්වයේ නියම ඉනිමක් ක්‍රීඩා කළ එංගලන්ත නායක ඇන්ඩෘ ස්ට්‍රවුස් ඉන්දියා පිලේ පන්දු යවන්නන් හමුවේ ලකුණු 158 ක් රැස් කළ ආකාරය ද එංගලන්තය පිළිබඳ බලාපොරොත්තු ඇති කිරීමට තවත් සාධකයක් විය.මෙතෙක් පැවැති තරග අතර ආකර්ෂණීය තරගය ලෙසින් විචාරකයන් හැඳින්වූ එංගලන්ත ඉන්දියා තරගයේදී ඉන්දීය ක්‍රිකට් ඉතිහාසයේ “වේගවත්ම ලකුණු මැෂිම” ලෙස සටහන් වී ඇති සචින් තෙන්ඩුල්කාර් නැවත පිත්තෙන් පෙළහර පාමින් ලබාගත් ලකුණු 120, තරගය නැරැඹු කාගෙත් දෙනුවන්වලට චමත්කාර දර්ශනයක් විය. තිස්හත් හැවිරිදි සචින් එක්දින තරග ඉතිහාසයේ වැඩිම ලකුණු ලාභියා වන අතර ලෝක කුසලාන තරගාවලියේ මෙතෙක් වැඩිම ලකුණු රැස්කළ ක්‍රීඩකයා ද ලෙස මෙවරත් ඉදිරියට පැමිණීමට සමත් වී සිටී.ශ්‍රී ලංකාව සහ කෙන්යාව අතර තරගයේදී ශ්‍රී ලංකා කණ්ඩායමේ වේග පන්දු යවන ලසිත් මාලිංග, ලකුණු 38 කදී කඩුලු 6 ක් ලබා කෙන්යානුවන් අසරණ කළ අතර කෙන්යානු පිල ලකුණු 137 ක් කරා පැමිණ සිටිද්දී පිට පිට කඩුලු ත්‍රිත්වයක් ලබා ලෝක කුසලාන තරගාවලියේදී දෙවරක් ම කඩුලු ත්‍රිත්ව ලැබු ක්‍රීඩකයා ලෙස ද ජගත් ක්‍රීඩා ඉතිහාසයට මෙවර ලසිත් මාලිංග එක්විය. ඔහුගේ එක්දින තරග සහභාගිත්වයේ 78 වැනි තරගය ද එය වූ අතර මෙතෙක් එක්දින තරගයක හොඳම පන්දුය යැවීම ද බව සඳහන් වෙයි. 2007 ලෝක කුසලාන ක්‍රිකට් තරගාවලියේදී දකුණු අපි‍්‍රකාවට එරෙහිව ද ඔහු කඩුලු ත්‍රිත්වයක් ලබා ගැනීමට සමත් විය.ශ්‍රී ලංකාව සමග පැවැති තරගයේදී පාකිස්තාන කණ්ඩායමේ සහීඩ් අප්රිඩි ලකුණු 34 කට කඩුලු 4 දවාලමින් ශ්‍රී ලංකාවට එල්ල කළ තර්ජනයන් හමුවේ තම එක්දින කඩුලු 300 ලබාගැනීමේ අවස්ථාව ද කොළඹ දී උදා කරගත්තේය. කරුණු මෙසේ වුවද ලෝක කුසලාන ක්‍රිකට් තරගාවලියේ මේ වන විට සමස්තව පවතින වාර්තා බිඳ දැමීමට අවස්ථාවක් කිසිම රටකට හෝ ක්‍රීඩකයකුට ලැබී නැත. ලෝක කුසලාන වාර්තා පොතේ වැඩිම ලකුණු ලබාගත් කණ්ඩායම ලෙස සටහන් වී ඇත්තේ ඉන්දියාවය.බර්මියුඩාවට එරෙහිව ලකුණු 413 ක් ඉන්දියාව ලබා තිබේ. වැඩිම ලකුණු එක්රැස් කර ඇති ක්‍රීඩකයා ලෙස දකුණු අපි‍්‍රකාවේ ගැරී කර්ස්ටන් එක්සත් අරාබියට එරෙහිව ලකුණු 188 ක් ලබා සිටින අතර වැඩිම කඩුලු ලබා ඇති ක්‍රීඩකයා ලෙස ඕස්ට්‍රේලියාවේ ග්ලෙන් මැග්‍රාත් සටහන් වී සිටී. ඔහු තරග 39 කදී කඩුලු 71 ක් ලබා තිබේ.කෙසේ වුවද ශ්‍රී ලංකා කෙන්යානු තරගයේ දී ලසිත් මාලිංග ලබාගත් කඩුලු හය සුවිශේෂ සටහනක් වී ඇත්තේ ලෝක කුසලාන තරග ඉතිහාසයේ වාර්තා වී ඇති කඩුලු ත්‍රිත්ව වාර්තා හතෙන් දෙකක්ම ශ්‍රී ලංකාව සතු වීමය. එය තවත් සුවිශේෂ වන්නේ පිට පිට ලෝක කුසලාන තරගාවලි දෙකකදීම මෙසේ කඩුලු ත්‍රිත්ව ලබාගත් මෙතෙක් එකම ක්‍රීඩකයා ද ලසිත් මාලිංග වීමය.ඉන්දියාව සමග සමව දස්කම් දක්වමින් එංගලන්තය පෑ පෙළහර ගැන කිසිදු තැකීමක් නොකළ අයර්ලන්ත කණ්ඩායම, ලෝක කුසලාන තරගාවලියේ වාර්තා පිට වාර්තා තබමින් ලබාගත් ජයග්‍රහණය ලෝක කුසලාන ක්‍රිකට් තරග ඉතිහාසයට අමරණීය සටහනක් එක්කළ බව විවාදයකින් තොරවම සඳහන් කළ යුතුය.තවමත් ටෙස්ට් වරම් නොලබා සිටින පසුපෙළ රටක් ලෙස නම් වී ඇති අයර්ලන්තය, එංගලන්තය පන්දුවාර 50 ක් ඇතුළත කඩුලු 8 ක් දැවී ලබාගත් ලකුණු 327 හඹා ගිය වේගය සමඟින් අයර්ලන්තය, මෙතෙක් පැවැති හඹා යාමේ ශ්‍රී ලංකා වාර්තාව ද මකා දැමීමට සමත් විය.1992 ලෝක කුසලාන ක්‍රිකට් තරගාවලියේ සිම්බාබ්වේ ලබා තිබු ලකුණු 313 හඹා ගිය වේගය පරදවා මෙවර අයර්ලන්තය පන්දුවාර 49.1 කදී ලකුණු 328 ක් රැස්කරමින් ලබාගත් ජයග්‍රහණය සමඟින්, ලෝක කුසලාන පිළිබඳව වහසි බස් දෙඩු ඇතැම් රටවල් නිරුත්තර වී ඇති බව ක්‍රීඩා විචාරකයෝ කියති. මේ සමඟම අයර්ලන්තය ජයග්‍රහණය කරා යොමු කිරීමේදී එම කණ්ඩායමේ කෙවින් ඕබ්‍රයන් පන්දු 50 ක් තුළදී ශතකය ඉක්මවමින් ලකුණු 113 ක් රැස් කිරීම ද මෙතෙක් ලෝක කුසලානයට එක්වූ වේගවත්ම ශතකය ලෙස වාර්තා පොතට එක්විය. ඊට කලින් ඕස්ට්‍රේලියාවේ මැතිව් හේඩන් 2007 වසරේදී දකුණු අපි‍්‍රකාව සමඟ තරගයකදී පන්දු 68 කට ලකුණු 101 ක් ලබා ලෝක කුසලාන වාර්තා සටහන්වල ඉදිරියෙන් සිටියේය.මෙවර පැවැත්වූ ලෝක කුසලාන ක්‍රිකට් තරගවලින් පිටියේදී හැසිරුණු ආකාරය පිළිබඳව ද ජාත්‍යන්තර ක්‍රිකට් කවුන්සලය තීරණ කීපයක් ගෙන තිබුණි. ඕස්ට්‍රේලියාව සහ සිම්බාබ්වේ අතර පැවැති ක්‍රිකට් තරගයේදී ඕස්ට්‍රේලියානු පිලේ නායක රිකී පොන්ටින් දුවද්දී දැවී යාමකට ලක්වීම තෙවැනි විනිසුරු විසින් රූපවාහිනී තිරයට යොමු කිරීමේදී කෝප වූ පොන්ටින් සිය ක්‍රිකට් පිත්තෙන් ක්‍රීඩක විවේකාගාරයේ තිබු රූපවාහිනී යන්ත්‍රයකට පහරදීමක් කර තිබේ.මෙය විනය විරෝධි චෝදනාවක් ලෙස දක්වා ඔහුගේ තරග මුදලෙන් සියයට පනහක දඩයක් නියම කිරීමට තිබුණ ද පොන්ටින්ට දැඩි ලෙස අවවාද කර ඇති අතර පොන්ටින් ද එය හිතාමතාම කළ දෙයක් නොවන බව දන්වා සමාව ඉල්ලා ඇති අතර එම අලාභය ගෙවීමට ද එකඟ වී තිබේ. මේ අතර අවසන් වූ ඉන්දීය - එංගලන්ත ක්‍රිකට් තරගයේදී එංගලන්ත වේග පන්දු යවන ට්‍රිම් බ්‍රෙස්නන් ඉන්දීය පිලේ පියුස් චව්ලාගේ පන්දුවකට දැවී යාමේදී ඔහු සිය පිත්තෙන් කඩුල්ලට දමා ගසා තිබේ. මේ සඳහා ද බ්‍රෙස්නන්ට දැඩි ලෙස අවවාද කර ඇති අතර නියමිත කාලය තුළදී පන්දු වාර පනහ අවසන් නොකිරීම නිසා එංගලන්ත පිලට දඩ මුදලක් ගෙවීමට සිදුවූ බව ද ලෝක කුසලාන ප්‍රවෘත්ති අංශය සඳහන් කරයි.මේ අතර මුදලට තරග පාවා දුන් චෝදනාවකට ලක්වී පස් අවුරුදු තරග තහනමකට ලක්ව සිටින පාකිස්තානයේ සල්මන් බට් එරට ගුවන්විදුලි සේවාවක් හරහා විස්තර ප්‍රචාරකයකු ලෙස කටයුතු කරමින් සිටියදී ජාත්‍යන්තර ක්‍රිකට් කවුන්සලය ඒ සඳහා විරෝධය පළ කර තිබේ. මේ සියලු වෙනස්කම් වලින් ගැලවීමට නම් එකම ප්‍රතිකර්මය වනුයේ තමාගේ තරග තහනම ඉවත්කර ගැනීම බව සඳහන් කරමින් සල්මන් බට් තම නීතිඥයා හරහා අභියාචනයක් ඉදිරිපත් කළ බව ඒ. ඇෆ්. පී. පුවත් සේවය සඳහන් කර සිටී.මෙවර ලෝක කුසලානය පවත්වන රටවල් තුනම ක්‍රීඩා ලෝලීන් සඳහා ප්‍රවේශ පත් නිසි අයුරින් නිකුත් කිරීමේ කාර්ය හරිහැටි ඉටු නොකර ඇති බවට චෝදනාවලට ලක්විය. ශ්‍රී ලංකාවේ ප්‍රශ්නයට ලෝක කුසලාන ක්‍රිකට් කමිටුව වරින්වර මාධ්‍ය මඟින් විවිධ ප්‍රකාශ නිකුත් කළ අතර අවසානයේදී ප්‍රධාන තරග පැවැත්වෙන අවස්ථාවලදී එම ක්‍රීඩාංගණ අසල ගැවසීම නොකරන ලෙස දන්වා සිටියේය. ශ්‍රී ලංකා ඕස්ට්‍රේලියා තරගයේ රුපියල් 50 ක් වටිනා ප්‍රවේශපත් වැඩි මුදලට අලෙවි කරමින් සිටියදී පොලිසිය විසින් කීප දෙනෙක් අත්අඩංගුවට ගනු ලැබ තිබේ.මේ අතර ඉන්දියාවේ පැවැත්වූ ඉන්දීය - එංගලන්ත ක්‍රිකට් තරගයේ ප්‍රවේශ පත් අලෙවිය සඳහා යොදවා ඇත්තේ ප්‍රවේශ පත් 4000 ක් පමණක් බව දැනගත් ක්‍රීඩා ලෝලීහු ඉන්දීය ක්‍රිකට් පාලක මණ්ඩලයට දැඩි ලෙස දෝෂාරෝපණ එල්ල කර සිටියහ. ලබන අපි‍්‍රයෙල් 2 වැනි දින ලෝක කුසලාන අවසන් තරගය පැවැත්වීමට නියමිතව ඇත්තේ ඉන්දියාවේ මුම්බායිහි වෙන්කඩේ ක්‍රීඩාංගණයේදීය. එම ක්‍රීඩාංගණයේ පේ‍්‍රක්ෂකයින් 35000 කට තරග නැරැඹීමේ ඉඩකඩ තිබුණ ද එහි ආසන පහසුකම් සීමා කිරීමට බලධාරීන් තීරණය කර තිබේ. එම ආසන 33000 න් 20000 ක්ම මුම්බායි ක්‍රිකට් සංගමය වෙන් කරගෙන ඇති අතර ප්‍රවේශ පත් 8500 ක් ජගත් ක්‍රිකට් කවුන්සලයට වෙන්කර තිබේ. මේ තත්ත්වය යටතේ අලෙවිය සඳහා ඉතිරිව ඇත්තේ ද ප්‍රවේශ පත් 4500 ක බව ද වාර්තා වෙයි.මේ පිළිබඳව අදහස් දක්වා සිටින ලෝක ක්‍රිකට් තරගාවලියේ අධ්‍යක්ෂ රත්නතාර් චෙට්ටි සඳහන් කර ඇත්තේ ජගත් ක්‍රිකට් කවුන්සලය කලින් සිදුකර ගත් ගිවිසුම් පොරොන්දු අනුව එවැනි තත්ත්වයක් උද්ගත වී ඇති අතර ක්‍රීඩා ලෝලීන් අතරමං කිරීම ගැන කනගාටු වෙනවා. අපට ඔවුන්ගේ හැඟීම් තේරෙනවා. නමුත් එතැනින් එහාට අපට කළ හැකි දෙයක් නැහැ” යනුවෙනි. මේ පිළිබඳව ඉන්දීය ක්‍රිකට් සභාව ජගත් ක්‍රිකට් කවුන්සලයට දොස් පවරා සිටින අතර අවසාන තරගය මුම්බායි වෙන්කඩේ ක්‍රීඩාංගණයේ පැවැත්වීමට තීරණය කිරීම පිළිබඳව සමස්ත ඉන්දීය ක්‍රීඩා ලෝලීන්ගේම අප්‍රසාදය පළවී තිබේ. ඉන්දියාව සතුව ජාතික වස්තුවක් බඳු වූ කොල්කටා ඊඩන් ගාර්ඩන් ක්‍රීඩාංගණයට ක්‍රීඩා ලෝලීන් 65000 ක් සඳහා පහසුකම් ලබාදීමට හැකිව තිබියදී මුම්බායි වෙන්කඩේ ක්‍රීඩාංගණය අවසන් තරගයට තෝරා ගත්තේ ඇයි දැයි ඔවුන් තවදුරටත් ප්‍රශ්න කර සිටිති.මේ අතර ලෝකයේ විදුලිය පරිභෝජනය වැඩියෙන්ම සිදුවන්නේ මේ කාලයේදී බව ජාත්‍යන්තර පුවත් සේවයක් වාර්තාකර සිටී. ලෝකයේ එක් රටක එක් ක්‍රීඩාංගණයක දිවා රාත්‍රී තරගයක් පැවැත්වුවද ලෝකය පුරා රටවල් සිය ගණනක් තම නිවෙස්වල හෝටල්වල සේවා සමාගම්වල තිබෙන රූපවාහිනි යන්ත්‍ර, ලැප්ටොප් පරිගණක යන්ත්‍ර පාවිච්චි කරති. ඇතැමුන් ලෝක කුසලාන ක්‍රිකට් තරගාවලිය ගැන අවන්හල්වලට රැස්වී රාත්‍රී අලුයම වන තෙක් කථාබහ කරති.මේ නිසා අවන්හල් හෝටල්වල මෙන් ම නිවෙස් ද වැඩි කාලයක් විවෘතව තැබේ. ඒ කාලය තුළදී වැයවෙන විදුලිය පිළිබඳව කිසිවෙක් එතරම් තැකීමක් නොකළ ද ඇතැම් රටවලට එසේ විදුලි පරිභෝජනය නිසා විවිධ ප්‍රශ්නවලට මුහුණපෑමට සිදුව ඇති බව ලෝක පුවත් සේවයක් වාර්තා කර තිබේ. කාට කාට වුවද එහි රශ්නය දැනෙනුයේ ලෝක කුසලානයේ අසිරිය ගෙවී ලබන අපි‍්‍රයෙල් 2 වැනි දින පසු වුණාට පසුව බව බොහෝ දෙනෙක් සඳහන් කර සිටිති.සුනිල් අභයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=ay1103065</link>
    <topic>ද ෆිනෑන්ස් ඡන්ද බලය රහිත කොටස් වෙළෙඳ පොළේ</topic>
    <author>තාරක වික්‍රමසේකර</author>
    <content>කොළඹ කොටස් වෙළෙඳ පොළේ කටයුතු වැඩි පහසු කරනු පිණිස පසුගිය සතියේ නව රීතීන් කිහිපයක් ශ්‍රී ලංකා සුරැකුම්පත් සහ විනිමය කොමිෂන් සභාව විසින් හඳුන්වා දෙන ලදී.ඒ අනුව 2010 වසරේ හඳුන්වා දුන් වෙළෙඳ පොළේ සමාගම්වල 10% මිල පරාසය දින 15 සිට දින 10 ක් දක්වා අඩු කරන ලදි.කොටස් වෙළෙඳ පොළේ සමාගම්වල කොටස් ගනුදෙනු දින 5 ක් නිරීක්ෂණ කිරීමෙන් පසු ඉතා අධික ලෙස මිල ඉහළ හෝ පහළ යන සමාගම් හඳුනාගෙන එම සමාගම් සඳහා ගනුදෙනු දින 15 කට එක් දිනයක් තුළ ඉහළ හෝ පහළ යා හැක්කේ 10% ක් බවට එම නීතිය පනවා තිබුණි. පසුගිය මාර්තු 01 වැනිදා සිට එම රීතිය දින 10 ක් දක්වා අඩු කරන ලදි.එසේ ම මෙම මිල පරාසයට යටත් වන සමාගම්හි කොටස් මිලයට ගන්නා ආයෝජකයන්ට එම කොටස් මිලට ගැනීමේදී 50% ක අත්තිකාරම් මුදලක් කොටස් මිලට ගැනීමට පෙර ගෙවිය යුතු වූ නීතිය ද පසුගිය මාර්තු 01 දා සිට ඉවත් කරන ලදි.එමෙන් ම 2011 අපේ‍්‍රල් මස 01 වැනි දිනට පසු ලැයිස්තුගත වන සමාගම්වල ආයෝජකයන් පෞද්ගලික කොටස් නිකුතුවකදී මිලදී ගත් කොටස් (මහජන කොටස් නිකුතුවකදී හැර) අලෙවි කිරීම වසරක් දක්වා අත්හිටුවන ලදී. මෙම රීතිය බලපැවැත්වෙනුයේ 2011 පෙබරවාරි මස 07 වැනිදාට පසුව ආයෝජකයින්ට පෞද්ගලික කොටස් නිකුත් කළ සමාගම්වලට පමණි. ඇතැම් සමාගම් මහජන කොටස් නිකුත් කිරීමට පෙර පෞද්ගලිකව කොටස් නිකුත් කරන අතර ඉන් පසුව කොටස් වෙළෙඳ පොළේ ලියාපදිංචි වේ. පෞද්ගලික කොටස් නිකුතුවකදී මහජනයාට කොටස් මිලදී ගනු නොහැකිය.කොටස් වෙළෙඳ පොළේ පසුගිය සති කිහිපයම මන්දගාමී ස්වරූපයක් ඉසුලුව ද කොටස් අලෙවියේ එතරම් පහත වැටීමක් දක්නට නො ලැබුණි.ද ෆිනෑන්ස් සමාගම නිකුත් කළ කොටස්, වෙළෙඳ පොළේ අලෙවිය ඇරැඹියේ පසුගිය 01 වැනිදාය. ද ෆිනෑන්ස් ඡන්ද බලය රහිත කොටස් වෙළෙඳ පොළට පැමිණියේ ප්‍රථම වරටය. එදින ද ෆිනෑන්ස් කොටස් (ඡන්ද බලය රහිත) 785500 ක් අලෙවි විය. වෙළෙඳ පොළේ මේ දිනවල පවතින මන්දගාමී ස්වභාවය නිසා කොටස් මිල ඉහළ ගියේ නැත. එසේ වුවත් සඳුදා දින (පෙබ. 28) ද ෆිනෑන්ස් කොටස් 4141800 ක් අලෙවි වී තිබුණි.මීට අමතරව කොටස් වෙළෙඳපොළට කොටස් නිකුත් කළ යුනියන් බැංකුව තම කොටස් නිකුතුව 24 වැනිදා කොටස් නිකුත් කිරීම ආරම්භ කළ දිනයේම අවසන් කෙළේ පෙරවරු භාගයේදීමය. නිල නොලත් ආරංචි මාර්ගවලින් පැවසෙන්නේ කොටස් වෙළෙඳ පොළ ඉතිහාසයේ වැඩිම අධි ඉල්ලුම ඇති වී තිබෙන්නේ යුනියන් බැංකුවට බවයි. කොටසක් රුපියල් 25 ක් බැගින් එම බැංකුව විසින් ලබා දෙන ලදි.සොෆ්ලොජික් ෆිනෑන්ස් පී එල් සී කොටසකට රුපියලක් බැගින් ලාභාංශ ගෙවන බවට දන්වා තිබු අතර සිංගර් (ශ්‍රී ලංකා) පී එල් සී ෆිනෑන්ස් රුපියල් 3.50 ක් බැගින්ද සිංගර් ඉන්ඩස්ට්‍රිස් (සිලෝන්) පී එල් සී රුපියල් 2.00 ක් බැගින් ද රෙග්නිස් (ලංකා) පී එල් සී රුපියල් 6.00 ක් බැගින් ද වසරාවසාන ලාභාංශ ගෙවන බවට ද නිවේදනය කර තිබුණි.එසේම පීපල්ස් ලීසිං ෆිනෑන්ස් කොටස් දෙකක් ඇති අයකුට එක් කොටසක් රුපියල් 25 ක් බැගින් ලබා දෙන බවට ද නිවේදනය කෙරිණි.පසුගිය 25 වැනිදා සිකුරාදා වන විට සමස්ත කොටස් මිල දර්ශකය ඒකක 7711.62 ක් වූ අතර සඳුදා වන විට එම සංඛ්‍යාව ඒකක 7797.96 ක් විය. අඟහරුවාදා වන විට එම සංඛ්‍යාව දැක්වූයේ ඒකක 7701.19 ක් ලෙසය. මිලංකා මිල දර්ශකය සිකුරාදා දින ඒකක 7169.35 ක් ද සඳුදා දින ඒකක 7140.92 ක්ද අඟහරුවාදා වන විට ඒකක 7096.56 ක් ලෙසින් ද දැක්විණි.වැඩි අගයකින් යුත් කොටස් වැඩි අලෙවියක් මේ සතියේ ද දක්නට ලැබුණ අතර සමාගම් 6 කට 10% මිල පරාසය නියම කර තිබුණි.පළාත් පාලන මැතිවරණයෙන් පසු කොටස් වෙළෙඳපොළේ කැපී පෙනෙන වෙනසක් වනු ඇතැයි ද වාර්තා වේ.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aj1103061</link>
    <topic>IOC ‘ගෝ ග්‍රීන්’ වැඩසටහනේ</topic>
    <author/>
    <content>IOC ‘ගෝ ග්‍රීන්’ වැඩසටහනේගැටමාන්න පිහිටි නායකාවත්ත රාජපක්ෂ ආදර්ශ පාසලේ පැවැත්වූ ගෝ ග්‍රීන් වැඩසටහනේ අවසාන අදියරේ දී හම්බන්තොට දිස්ත්‍රික්කයේ පාර්ලිමේන්තු මන්ත්‍රී නාමල් රාජපක්ෂ මහතා පළමු පැළය රෝපණය කරන අයුරු. ලංකා අයිඕසී සමාගමේ කළමනාකාර අධ්‍යක්ෂ කේ.ආර්.සුරේෂ් කුමාර් ඇතුළු ජ්‍යෙෂ්ඨ නිලධාරිහු ද විදුහල්පතිවරයා ද මෙහි වෙති.ලංකා අයිඕසී සමාගම ශ්‍රී ලංකාවේ විවිධ පළාත්වල වෙසෙන අඩු ආදායම්ලාභී පවුල්වල සිසුන්ගේ සහය ඇතිව ආරම්භ කළ රුක් 1500ක් රෝපණය කිරීමේ ‘ගෝ ග්‍රීන්’ රුක් රෝපණ වැඩසටහන සාර්ථකව අවසන් කර ඇත.මෙම වැඩසටහනට සහභාගී වූ සෑම සිසුවකුට ම පැළ රැක බලා ගැනීම වෙනුවෙන් ඉදිරි වසර තුනක කාලය තුළදී මසකට රුපියල් 100ක මූල්‍යමය අනුග්‍රහයක් සමාගම විසින් ලබාදෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aj1103062</link>
    <topic>කුඩා ජල විදුලි කර්මාන්තයෙන්</topic>
    <author>ඡායාරුපය - කවීන්ද්‍ර පෙරේරා</author>
    <content>කුඩා ජල විදුලි කර්මාන්තයෙන්සෙසු රටවලට ආදර්ශ ආකෘතියක් ලෙස ලෝක බැංකුව පිළිගනීකුඩා ජල විදුලි බල උත්පාදන ව්‍යාපෘති මඟින් ශ්‍රී ලංකාවේ ජාතික විදුලිබල පද්ධතියට මෙගා වොට් 175 ක විදුලිබල ධාරිතාවක් එක් කර ඇතැයි කුඩා ජල විදුලි බල උත්පාදකයන්ගේ සංගමය කියයි. මෙම දේශීය කර්මාන්තයෙන් දැන් මෙරට විදුලිබල අවශ්‍යතාවයෙන් සියයට 4.5 ක් සැපයේ. එමඟින් වාර්ෂිකව රටට ඉතිරි වන විදේශ විනිමය ප්‍රමාණය රුපියල් බිලියන 10 කි.ශ්‍රී ලංකාවේ කුඩා ජල විදුලි බල කර්මාන්තයේ මෙම ජයග්‍රහණය සැමරීම සඳහා සංවිධානය කළ උත්සවයට විදුලි බල සහ බලශක්ති අමාත්‍ය පාඨලී චම්පික රණවක මහතා ද සහභාගි විය.සංගමයේ සභාපති අනිල් මාකලන්ද මහතා පැවසුවේ “ජාතික විදුලිබල පද්ධතියට මෙගා වොට් 175 ක විදුලිබල ධාරිතාවක් එක් කිරීමට හැකිවීම ගැන මහත් සේ සතුටට පත්වන බවය. මෙය විවිධ තත්ත්වයන්ට මුහුණ දෙමින් ක්‍රියා කළ විශාල පිරිසකගේ සාමූහික ප්‍රයත්නයක ප්‍රතිඵලයක්. අපගේ මූලික ඉලක්කය වන්නේ ජාතික පද්ධතියට මෙගා වොට් 350 ක විදුලිබල ධාරිතාවක් එක්කිරීමයි. ඉදිරි දශකය තුළ එම ඉලක්කය සපුරා ගැනීමට හැකි වෙනවා.”“ශ්‍රී ලංකාවේ කුඩා පරිමාණ ජල විදුලි බලාගාර පිහිටුවීමේ වැඩපිළිවෙළ සෙසු රටවල ජල විදුලි නිෂ්පාදන කිරීමට යොදා ගත හැකි ආකෘතියක් ලෙස ලෝක බැංකුව පිළිගෙන තිබීම අපට සතුටක්. මෙය ඇතැම් විට ශ්‍රී ලංකාවේ අන්තර්ජාතික මට්ටමේ කර්මාන්තය විය හැකිවීම අපට ආඩම්බරයක්” ඔහු තවදුරටත් පැවසීය.එසේම මේ කුඩා විදුලිබල කර්මාන්තය මඟින් ප්‍රාදේශීය සංවර්ධනය සඳහා දායක වීමක් සිදු වෙයි. ගම්මාන රැසක, මාර්ග, පාලම්, ප්‍රජා මධ්‍යස්ථාන පාසල් හා සිද්ධස්ථාන වැනි යටිතල පහසුකම් අලුතින්ම ඉදිකර හෝ සංවර්ධනය කොට තිබේ. මෙම ව්‍යාපෘතියේ ප්‍රතිඵලයක් ලෙස ඈත පිටිසර ගම්මානවලට ද දිගටම විදුලිය ලබා ගැනීමේ අවස්ථාව උදා වී තිබේ. මේ අනුව අද එවැනි බොහෝ ගම්වල ජනතාවගේ ජීවන තත්ත්වයේ ගුණාත්මක වර්ධනයක් දක්නට ඇත.ඡායාරුපය - කවීන්ද්‍ර පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aj1103063</link>
    <topic>කුඩා ජල විදුලි කර්මාන්තයෙන්</topic>
    <author/>
    <content>කුඩා ජල විදුලි කර්මාන්තයෙන්හිටපු මහ බැංකු අධිපති අභාවප්‍රාප්ත ආචාර්ය එච්. එන්. එස්. කරුණාතිලක මහතාගේ ගුණ සමරු උලෙළ මේ 12 දා කොළඹ 7, නිදහස් මාවතේ පිහිටි ශ්‍රී ලංකා පදනම් ආයතන ශ්‍රවණාගාරයේදී පැවැත්වේ. දේශකයාණෝ ත්‍රිකුණාමලයේ ආනන්ද හිමිය.ශ්‍රී ලංකාවේ ආර්ථිකය ගොඩනැංවිය යුතු ආකාරය පිළිබඳව විශේෂ දර්ශනයක් ආචාර්ය කරුණාතිලක සතුව තිබිණි. එම දර්ශනය මත පිහිටා රටේ ආර්ථික සංවර්ධන වෙනුවෙන් ධනාත්මක දායකත්වයක් සැපයෙන අයුරින් ශ්‍රී ලංකා මහ බැංකුව මෙන්ම රටේ අනෙකුත් බැංකු සහ මූල්‍ය ආයතන පද්ධතිය මෙහෙයවීමට ඒ මහතා ඉතා විශිෂ්ට කාර්යභාරයක නිරත විය. 1990 වසරේ දී බැංකු ණය මුදල් ආපසු අයකර ගැනීමට අදාළ නීති පද්ධතිය පාර්ලිමේන්තුවෙන් සම්මත කර ගැනීම මෙන්ම රටේ අනෙකුත් බැංකු සහ මූල්‍ය ආයතන පද්ධතිය මෙහෙයවීමට ඒ මහතා ඉතා විශිෂ්ට කාර්යභාරයක නිරත විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aj1103064</link>
    <topic>ශ්‍රී ලංකා වාස්තු විද්‍යාඥයන්ගේ</topic>
    <author/>
    <content>ශ්‍රී ලංකා වාස්තු විද්‍යාඥයන්ගේශ්‍රී ලංකා වාස්තු විද්‍යාඥයන්ගේ සංගමයේ සභාපති චන්දන එදිරිසූරිය මහතා ‘ශ්‍රී ලංකා වාස්තු විද්‍යාවේ පනස් වසර’ ග්‍රන්ථය අමාත්‍ය බැසිල් රාජපක්ෂ මහතාට පිරිනැමු අයුරු.ශ්‍රී ලංකා වාස්තු විද්‍යාඥයන්ගේ සංගමයේ 29 වැනි වාර්ෂික සැසිවාරය ආර්ථික සංවර්ධන අමාත්‍ය බැසිල් රාජපක්ෂ මහතා විසින් පසුගිය දා උත්සවාකාරයෙන් විවෘත කරනු ලැබීය. එහි සමාරම්භක උලෙළ පසුගිය 23 වැනිදා බණ්ඩාරනායක ජාත්‍යන්තර සම්මන්ත්‍රණ ශාලාවේදී පැවැත්විණි.ශ්‍රී ලංකාවේ ඉන්දියානු නියෝජ්‍ය මහ කොමසාරිස් ශ්‍රී වික්‍රම් මිෂ්රි හා බ්‍රිතාන්‍ය රාජකීය වාස්තු විද්‍යාඥයන්ගේ ආයතනයේ සභාපතිනි රූත් රීඩ් විශේෂ ආරාධිතයන් ලෙස සහභාගි වූහ. පොදු රාජ්‍ය මණ්ඩලීය වාස්තු විද්‍යා සංගමයේ සහ ආසියානු කලාපීය වාස්තු විද්‍යාඥයන්ගේ මණ්ඩලයේ සාමාජිකයෝ දෙස් විදෙස් වාස්තු විද්‍යාඥයෝ වෙනත් වෘත්තිකයෝ, සිසුහු ද මේ අවස්ථාව සඳහා සහභාගි වූහ.ශ්‍රී ලංකා වාස්තු විද්‍යාඥයන්ගේ සංගමයේ සභාපති, “අවුරුද්දකට වරක් අප වාස්තු විද්‍යාඥයන්ටත්, ඉදිකිරීම් කර්මාන්තයේ නියැළී සිටින වෘත්තිකයන්ටත් ඔවුන් එකිනෙකා හා ගනුදෙනු කිරීමට වේදිකාවක් මේ මඟින් නිර්මාණය කර දෙනවා. ඉදිකිරීම් කර්මාන්තයේ පැවැත්ම ඒ ආකාරයෙන්ම පවත්වාගෙන යාමට ඒ තුළින් අපි බලාපොරොත්තු වෙනවා.” යනුවෙන් ප්‍රකාශ කළේය.උත්සවයේ වැදගත්ම කාර්යය වූයේ සහතික පත්‍ර සහ සම්මාන ප්‍රදානයයි. එහිදී වාස්තු විද්‍යා සාමාජිකයන්ට ඔවුන්ගේ නිර්මාණශීලිත්වය හා පසුගිය වසරේ සිදු කළ ඔවුන්ගේ කාර්යභාරය හඳුනා ගැනීම සඳහා නිර්මාණකරණය සඳහා වන සම්මානය, වර්ණ භාවිතය සඳහා වන සම්මානය, පර්යේෂණ සහ ප්‍රකාශන සඳහා වන සම්මානය යන සම්මාන පිරිනමන ලදී. වාස්තු විද්‍යා ක්ෂේත්‍රයට මෙතෙක් සිදුකළ සේවය අගයනු පිණිස වාස්තු විද්‍යාඥ වී. එන්. සී. ගුණසේකර මහතාට ගෞරව අධි සාමාජිකත්වය පිරිනමන ලද අතර මහාචාර්ය සේනක බණ්ඩාරනායක මහතාට ගෞරව සාමාජිකත්වය ද වාස්තු විද්‍යාඥ ක්‍රිස්ටෝපර් ද සේරම් මහතාට අති විශේෂ සම්මානය ද පිරිනමන ලදි.සමුළුවට සමගාමීව Architect 2011 වාස්තු විද්‍යා කර්මාන්ත සහ වෙළෙඳ ප්‍රදර්ශනය ද එදිනම බණ්ඩාරනායක සම්මන්ත්‍රණ ශාලාවේදී විවෘත විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aj1103065</link>
    <topic>‘නැණස’ තෙවන අදියර ඇරඹේ</topic>
    <author/>
    <content>‘නැණස’ තෙවන අදියර ඇරඹේඅධ්‍යාපන අමාත්‍ය බන්දුල ගුණවර්ධන මහතා වෙතින් හෝමාගම අධ්‍යාපන කලාපයේ පාසල් තුනක විදුහල්පතිවරුන් ‘නැණස’ ලබාගන්නා අයුරු. ඩයලොග් ආසිආටා සමූහයේ ප්‍රධාන විධායක නිලධාරී ආචාර්ය හාන්ස් විජේසූරිය සහ අධ්‍යාපන අමාත්‍යාංශයේ අධ්‍යක්ෂ - තොරතුරු සන්නිවේදනය, නීල් ගුණදාස මහත්වරු ද මෙහි සිටිති.ඩයලොග් නැණස අධ්‍යාපන නාලිකාව තෝරාගනු ලැබූ පාසල් සඳහා ලබා දීමේ තෙවන අදියර පසුගියදා අධ්‍යාපන අමාත්‍ය බන්දුල ගුණවර්ධන මහතාගේ ප්‍රධානත්වයෙන් හංවැල්ල ප්‍රදේශයෙන් ආරම්භ විය. හංවැල්ල රාජසිංහ මධ්‍ය මහා විද්‍යාලයේ පැවති උත්සවයකදී අමාත්‍ය ගුණවර්ධන මහතා සහ ඩයලොග් ප්‍රධානී ආචාර්ය හාන්ස් විජයසූරිය විසින් හෝමාගම අධ්‍යාපන කලාපයේ පාසල් 93 කට නැණස නාලිකාව ලබා දුන් අතර, දිවයිනේ විවිධ පළාත්වල අඩු පහසුකම් සහ දුෂ්කරතාවයන් සහිත තවත් පාසල් 550 කට ‘නැණස’ නාලිකාව ලබාදීමට නියමිතය.“අධ්‍යාපන ක්‍රමය ප්‍රතිව්‍යුහගත කිරීමේ ක්‍රියාවලියේදී තාක්ෂණය ඉතා වැදගත්. අධ්‍යාපන ක්‍රමයේ එවැනි වෙනස්කම් සිදුවන විට එම වෙනස්කම්වලට සහ නූතන අභියෝගයන්ට මුහුණ දෙන්න සිසුන් හැඩගැස්වීම අනිවාර්ය වනවා. ඩයලොග් ආසිආටා සමාගම අධ්‍යාපන යටිතල පහසුකම් සහ තාක්ෂණය වර්ධනය කිරීම සඳහා දක්වන දායකත්වය අප කාගේත් ප්‍රසංශාවට ලක්විය යුතුයි. අපේ දක්ෂ සිසු සිසුවියන්ට උසස් අධ්‍යාපන කටයුතු සඳහා ශිෂ්‍යත්ව ලබාදීමත් අතිශයින්ම ඇගයීමට ලක්විය යුතු ක්‍රියාවක්” යැයි උත්සව සභාව ඇමතු අමාත්‍ය බන්දුල ගුණවර්ධන මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aj1103066</link>
    <topic>ගංවතුරෙන් විපතට පත් වූවන්ට ඩෙටොල් සහන</topic>
    <author/>
    <content>ගංවතුරෙන් විපතට පත් වූවන්ට ඩෙටොල් සහනරෙකිට් බෙන්කීසර් ලංකා සමාගමේ විකුණුම් අධ්‍යක්ෂ, සින්ක්ලෙයාර් කෲෂ් මහතා විසින් ආපදා කළමනාකරණ අමාත්‍ය, මහින්ද අමරවීර මහතා වෙත, සහනාධාර පාර්සලයක් නිල වශයෙන් භාරදුන් අවස්ථාවඩෙටෝල්, ගංවතුරෙන් විපතට පත් පවුල්වලට Save the Children අරමුදල යටතේ සහන සැපයීමේ වැඩසටහනක් පසුගියදා ක්‍රියාත්මක කෙරුණි. එහිදී, රුපියල් ලක්ෂ 50ක් වටිනා ඩෙටෝල් නිෂ්පාදන තිළිණ කිරීමට අමතරව, පවිත්‍රතාව, යහපත් සෞඛ්‍ය පුරුදු හා නිරෝගීතාව පවත්වාගෙන යෑම සම්බන්ධයෙන් දැනුවත් කිරීමේ වැඩසටහන් ද පැවැත්වීය.එයට අමතරව, ආපදා කළමනාකරණ අමාත්‍යංශයේ ගංවතුරෙන් විපතට පත්වූවන්ට සහනාධාර සැපයීමේ වැඩසටහන යටතේ බෙදාහැරීම සඳහා තවත් ඩෙටෝල් නිෂ්පාදන ඇතුළත් සහනාධාර පාර්සල් තොගයක් ආපදා කළමනාකරණ අමාත්‍ය, මහින්ද අමරවීර මහතා වෙත, රෙකිට් බෙන්කීසර් ලංකා සමාගමේ විකුණුම් අධ්‍යක්ෂ, සින්ක්ලෙයාර් කෲෂ් මහතා විසින් එම අමාත්‍යංශයේදී පිරිනමනු ලැබී ය.”මහා ගංවතුරකින් පසුව, පදිංචිකරුවන් යළිත් තම නිවෙස්වලට පැමිණීමෙන් පසුව වඩාත්ම වැදගත් වන්නේ, නිවාසවලට අත්‍යාවශ්‍ය දේ සැපයීම පමණක් ම නොව, එවැනි උවදුරකින් පසුව ඇතිවන විවිධ ලෙඩ රෝගවලින් වැළකීමට අවශ්‍ය යහපත් සෞඛ්‍ය හා පවිත්‍රතාව සම්බන්ධයෙන් නිවැරැදි දැනුවත්වීමක් ලබාදීමයි.” රෙකිට් බෙන්කීසර් සමාගමේ, අලෙවි අධ්‍යක්ෂ, සකාරියා අහ්මද් මහතා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aj1103067</link>
    <topic>නව සභාපති ධුරයට</topic>
    <author/>
    <content>නව සභාපති ධුරයටශ්‍රී ලංකා වරලත් වාස්තු විද්‍යාඥයන්ගේ ආයතනයේ වාර්ෂික මහ සභාව පසුගියදා පැවැත්විණි.එහිදී නව සාමාජිකයන් තෝරා පත් කර ගැනුණු අතර වත්මන් සභාපති චන්දන එදිරිසූරිය මහතා අතින් එම ධුරය ජ්‍යෙෂ්ඨ උප සභාපති වරලත් වාස්තු විද්‍යාඥ රන්ජන් නඩේසපිල්ලෙයි මහතා ලබා ගත්තේය.“ආයතනයක් ලෙස අප ඕනැම ජාතික සංවර්ධන කාර්යයකට හැකි උපරීම අයුරින් දායක වෙන්නෙමු” යැයි පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aj1103068</link>
    <topic>LOLC ලාබය බිලියන 7 ඉක්මවයි</topic>
    <author/>
    <content>LOLC ලාබය බිලියන 7 ඉක්මවයිLOLC සමූහය පසුගිය දෙසැම්බරය තෙක් මාස 09 ක කාලය තුළ බදු ගෙවීමට පෙර රුපියල් බිලියන 7.1 ක විශිෂ්ට ලාබයක් වාර්තා කර ඇත. එය පෙර වසර හා සැසඳු විට 485% ඉක්මවූ වර්ධනයකි. මෙහිදී මූල්‍ය අංශය, වෙළෙඳ අංශය සහ සමූහයේ අනෙකුත් සියලු අංශ විශේෂිත වර්ධනයක් සමග ඊට දායක වී තිබේ. LOLC මූල්‍ය අංශය පෙර වසරට සාපේක්ෂව 354% ක වර්ධනයක් සලකුණු කරමින් රුපියල් බිලියන 5.5 ක බදු ගෙවීමට පෙර විශිෂ්ට ලාබයක් අත්කර ගැනීම කැපී පෙනේ. සමූහයේ අනෙකුත් අංශ අවසාන ගිණුම්වලට එක්කළ දායකත්වය රුපියල් බිලියන 1.6 කි. රුපියල් බිලියන 1.1 ක බදු ගෙවීමෙන් අනතුරුව සමූහය වාර්තා කළ පසු ගෙවුම් ලාබය රුපියල් බිලියන 6 කි. එය පෙර වසරට වඩා 647% ක විශිෂ්ට වර්ධනයක් බව සැලකිය යුතුය.සමූහයේ මුළු ආදායම් ඉහළ යාම කෙරෙහි මූල්‍ය අංශයේ සහ වෙළෙඳ අංශයේ වර්ධනය වෙසෙසින් ඉවහල් වී තිබේ. සමූහයේ මුළු ආදායම පසුගිය වසරේ අවසන් මාස 9 තුළ රුපියල් බිලියන 26 ක වාර්තාගත වර්ධනයක් අත්කර ගත්තේ පෙර වසරට වඩා 172% ක වර්ධනයක් ලෙසිනි. මෙහිදී මූල්‍ය අංශය 41% කින් වර්ධනය වී රුපියල් බිලියන 13 ක ආදායමක් වාර්තා කර ඇත. මුළු ආදායමට අනෙකුත් අංශවල දායකත්වය රුපියල් බිලියන 12.4 කි.පොලී අනුපාත අඩුවීම සහ ආකර්ෂණීය අනුපාත යටතේ සමූහය විසින් අරමුදල් රැස්කිරීම නිසා ණය සඳහා වන වැය තවදුරටත් පහත වැටිණ. විදේශීය බහුවිධ ආයතන සහ දේශීය ආයතන ඔස්සේ ආකර්ෂණීය අනුපාත යටතේ දිගු කාලීන අරමුදල් සපයා ගැනීමට සමූහයට පවතින හැකියාව නිසා ද ණය පොලී වියදම් අඩු වී තිබේ. සමූහය මඟින් අපේක්ෂා කළ පහළ අනුපාත සලකුණු කරමින් දෙසැම්බරය වන විට ණය පොලී වියදම් රුපියල් බිලියන 4.9 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aj1103069</link>
    <topic>කාමරයේ පුද්ගලයන් සිටින ස්ථානය අනුව</topic>
    <author/>
    <content>කාමරයේ පුද්ගලයන් සිටින ස්ථානය අනුවආකිටෙක් 2011 ප්‍රදර්ශනයේදී නව හඳුන්වාදීම් දොරට වැඩිය අතර ඒ අවස්ථාවට එක්වූ කසුහිරෝ යමනිෂි යුනිවෝකර්ස් අලෙවි අධ්‍යක්ෂිකා ඩෙසරි කරුණාරත්න, අධ්‍යක්ෂ පී. නිර්මලාන් මහත්ම මහත්මීහු.පැනසොනික් සහ සොෆ්ටිලොජික් එක්ව ඉකෝනැවි තාක්ෂණය වායුසමීකරණ සහ අඟල් 103 අල්ට්‍රා ලාර්ජ් ත්‍රීමාන රූපවාහිනිය මුල් වරට ශ්‍රී ලංකාවට හඳුන්වා දෙයි.පුද්ගලයන් සිටින ස්ථානය සහ ක්‍රියාකාරී මට්ටම අනුව බලශක්තිය ඉතිරි කරමින් ස්වයංක්‍රීයව ක්‍රියාත්මක වන වායුසමීකරණ එකතුව පැනසොනික් හඳුන්වා දෙයි.ඉහළ මට්ටමේ පුද්ගල සංවේදීත්වයක් සහිත පාලන වැඩසටහනකින් සමන්විත ඉකෝනැවි තාක්ෂණය, කාමරයේ පවතින තත්ත්වය අනුව උසස් ක්‍රියාකාරිත්වයක් ලබා දෙයි. මෙහිදී බලශක්තිය අපතේ යන කාලය සොයා ගනිමින් ස්වයංක්‍රීයව ශීත කිරීමේ ධාරිතාව සකස් කරමින් විදුලිය 30% ඉතිරි කරන බව පැනසොනික් කෝපරේෂන් හි ආසියා ශාන්තිකර කලාපයේ සාමාන්‍යාධිකාරී කසුහිරෝ යමනි මහතා කියයි.අඩි 8 කටත් වඩා විශාල තිරයක ත්‍රීමාන රූප පැහැදිලි ඉහළ තත්ත්වයෙන් ලබාගත හැකි අල්ට්‍රා ලාර්ජ් ෆුල් එච්ඩී ප්ලස්මා ඩිස්ප්ලේ රූපවාහිනිය නරඹන්නන්ට තමා ද දර්ශනයේ කොටස්කරුවකු ලෙස හැඟී යන බව ඒ මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aj11030610</link>
    <topic>බ්‍රැන්ඩික්ස් රන් ශ්‍රේණියට</topic>
    <author/>
    <content>බ්‍රැන්ඩික්ස් රන් ශ්‍රේණියටඑල්එම්ඩී සඟරාව ස්ටින්ග් කන්සල්ටන්ට්ස් සමඟ නිකුත් කරන ස්ටින්ග් ආයතන වගකීම් දර්ශකයට අනුව 2011 වර්ෂයේ රන් ශ්‍රේණියට ඇතුළත් වෙමින් දෙවන වරටත් එම ගෞරවය හිමි කර ගැනීමට බ්‍රැන්ඩික්ස් ලංකා සමාගම සමත් වෙයි.බ්‍රැන්ඩික්ස් සමූහය එම ශ්‍රේණිගත කිරීමට අනුව ඇඟලුම්, පාවහන් හා රෙදිපිළි නිෂ්පාදන සමාගම් අතර ඉහළතම ස්ථානයට පැමිණීම විශේෂත්වයකි. එමෙන්ම බ්‍රැන්ඩික්ස් සමූහය ආයතන වගකීම් දර්ශකයේ සාමාන්‍යය අගයට වඩා ඉහළ අගයක් පෙන්නුම් කළ සමාගම් හයෙන් එකක් ද වේ.මිනුම්කරණය හා අනාවරණය, කොටස් හිමියන් සමඟ සබඳතාව, ප්‍රතිපත්ති ආවරණය, කළමනාකරණය හා පාලනය, අවදානම් හා අවස්ථා හඳුනාගැනීම සහ සමාගමේ ආචාරධර්ම යන මිනුම් දඬු මෙම ශ්‍රේණිගත කිරීම සඳහා සලකා බලනු ලැබීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aj11030611</link>
    <topic>පොටෝ ටෙක්නිකා 53 වැනි සංවත්සරය</topic>
    <author/>
    <content>පොටෝ ටෙක්නිකා 53 වැනි සංවත්සරයපොටෝ ටෙක්නිකා සමගාමට පසුගිය දා 53 වසරක් පිරිණි.සංවත්සරය වෙනුවෙන් පාරිභෝගිකයන්ට විශේෂ වරප්‍රසාද රැසක් ලබා දී ඇත.ඩිජිටල් කැමරා සහ උපකරණ මිලදී ගැනීමේදී විශේෂ වට්ටම් ලබාදීම, ඒවා විශේෂ පැකේජ යටතේ ලබාදීම, අලුත්වැඩියා කිරීමට ගන්නා කැමරා නොමිලේ සර්විස් කරදීම ඒ අතර වෙයි.නිකොන්, පෙන්ටෙක්ස්, යශිකා යනාදී ලෝක ප්‍රසිද්ධ කැමරා සහ කැමරා උපකරණවල ශ්‍රී ලංකාවේ නිල නියෝජිතයා පොටෝ ටෙක්නිකා සමාගමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>06</day>
    </date>
    <link>http://www.silumina.lk/2011/03/06/_art.asp?fn=aw1103061</link>
    <topic>අක්කාගේ ලෙඩ බලද්දී නංගී කලබල වෙලා</topic>
    <author>මතුගම මහින්ද විජේතිලක</author>
    <content>අපේ පියවි ඇසට නොපෙනෙන ලෝකයන් සමඟ කටයුතු කරන විට ඉතාමත් ප්‍රවේශමෙන් හා නුවණින් ක්‍රියා කළ යුතු ය. බොහෝ දෙනා වෙළෙඳ දැන්වීම් මගින් ප්‍රචාරය කරන ස්ථාන කරා ගොස් බොහෝ පාඩු විඳිති.ඇඳුරන් හා යන්ත්‍ර මන්ත්‍ර පිළිබඳ දැඩි විශ්වාසයකින් කටයුතු කරන බොහෝ දෙනා කාන්තාවෝ ය. පිරිමි වැඩි දෙනෙක් මේවා විශ්වාස නොකරන අතර “ඇදුරන් පසු පස්සේ යන්න එපා” යැයි බිරින්දෑවරුන්ට බැණ වදිති. මෙවැනි තත්ත්වය යටතේ කපටින්ට මුලා වෙන බොහෝ දෙනා අමාරුවේ වැටී නිහඬව පාඩුව විඳ දරා ගනිති.මුදල් සොරකම් කරන භූතයෙකු ගැන පසුගිය ලිපියකින් අපි විස්තර කළෙමු. මීට පෙර ද මතුගම ප්‍රදේශයේ තරුණ වෙළෙන්දෙකුගෙන් එසේ මුදල් සොරා ගන්නා භූතයෙකු පිළිබඳ ලියුවෙමු. මේ සිද්ධි දෙකේ දී ම අපේ නිගමනවලට ලක් වූයේ මේ ව්‍යාපාරිකයන් දෙදෙනා ම ඇදුරන් නිවසට ගෙන්වා ශාන්ති කර්ම සිදු කළ අවස්ථාවල ඒ ඇදුරෝ ම භූතයන් බන්ධනය කරවා මුදල් සොරකම් කරවන බව ය.මෙහි දී ඇදුරෝ භූතයන් ලවා සොරකම් කරවති. එහෙත් ඒ මුදල් ඇදුරන්ට ලැබෙන්නේ නැත. ලැබුණත් ලැබෙන්නේ ඉතා ස්වල්පයකි. අනිත් ඒවා භූතයා තමන්ගේ ම ඥාතියකුට හෝ ඔහු කැමති කෙනකුට ගෙන ගොස් දෙයි. දකුණේ ව්‍යාපාරිකයාගේ නිවසින් සොරකම් කළ මුදල් ඒ තරම් ඇදුරාට ලැබුණු බවක් දැක ගන්නට නැතැයි ව්‍යාපාරිකයා කියයි. මතුගම ව්‍යාපාරිකයා ගෙන් මුදල් සොරකම් කළේ ඔහුගේ ම මියගිය සීයා ය.මිය ගිය සීයා ඒ මුදල් සොරකම් කිරීම වරදක් බව දන්නවා. ඒත් මට මේ වැඩේ නොකර බැහැ” කියමින් දිගින් දිගට ඒ සොරකම කළේ ය. ඔහු කළේ ඒ මුදල ගැහැනියකට ගෙන ගොස් දීම ය. මේවාට පූර්ව පාප කර්ම විපාකයන් ද බලපායි. මෙසේ සොරකම් කරන විට ක්‍රමයෙන් ඒ ගැහැනිය ද ජරාවට පත්ව අප්‍රසන්න වූවා ය. යකුන්ටත් එපා වන තත්ත්වයට පත් වූවා ය. මේ අතර ඊට සුදුසු ඇදුරකු තරුණ ව්‍යාපාරිකයාට මුණ ගැසිණි.මේ ඇදුරා කළේ ව්‍යාපාරිකයාගේ සීයා එතැනින් ඉවත් කිරීම ය. එසේ කරනවාත් සමඟ ම ඒ සීයා සමඟ මළ යක්ෂ ආත්මයේ සිටි යක්ෂ මිත්‍රයෙක් මෙතැනට රිංගාගත්තේ ය. ඒ බදුල්ල ප්‍රදේශයේ උක්කු බණ්ඩා නමැති පුද්ගලයකුගේ මළ ගිය ආත්මයයි. ඇදුරා උක්කු බණ්ඩා ගේ යක්ෂාත්මය ලවා මුදල් සොරකම් කරවන්නට බන්ධනයක් කළේ ය.දැන් ඔහු සොරකම් කරයි. ඒ යක්ෂයා මුදල් සොරාගෙන ඇදුරාට ගෙන ගොස් දෙන්නේ නැත. ඔහු කැමති අයට ගෙන ගොස් දෙයි. රුහුණේ ව්‍යාපාරිකයා ගේ මුදල් සොරකම් කැරවීම ද ඇදුරෙකු භූතයෙකු ලවා කරවූ බවට සාධාරණ සාධක ඇත. ඒ නිසා අප අපේ පාඨකයන්ට කියන්නේ තක්කඩි කට්ටඩියන්ට අසු නොවී නුවණින් කටයුතු කරන ලෙස ය. මේ අතර යහපත් ඇදුරෝ ද නැතුවා නොවේ.මෙහිදී කෙනෙකුට භූත දෝෂයක් ඇතැයි හැඟේ නම් වහාම කළ යුත්තේ මස් මාළු කරවල බිත්තර කෑමෙන් හා නිවසේ භාවිතයෙන් වැළකීම ය. අමනුෂ්‍ය දෝෂ ඇති නිවෙස්වල පපඩම් බැඳීම පවා සුදුසු නැත. තමා ප්‍රතිපත්ති සීලයක පිහිටා දැහැමි විය යුතු ය. ඒ අතර ම අමනුෂ්‍යයාට වෛර නොකර ඔහුට අවශ්‍ය පින් පෙත් දී ඔහු ඉහළ තත්ත්වයකට පත් කළ යුතු ය.එසේ නැතුව කෑදරකම යටපත් කැර ගත නොහැකි ව මුදල් වලින් පමණක් මේ ප්‍රශ්න විසඳිය නොහැකි ය. සද්ධාවෙන් යුතුව සීලයක පිහිටා චිත්ත ශක්තිය වර්ධනය කොට දන් පින් කිරීමෙන් කර්ම විපාක යටපත් කළ යුතු ය. මෙහි දී පිනටත් වඩා කුසලය බලවත් බව සැලකිය යුතු ය. ඒ මිසක දුටු දුටු ඇදුරන් පස්සේ යෑමත් මුදල් වියදම් කිරීමත් පොල් බෑය ගෙන යන බල්ලාට අනිත් බෑයෙන් ගැසීම වගේ දෙයක් සිදු වන්නට ද පුළුවන.මේ කතාව සල්ලි කන යකෙක් ගැන නොවේ. එවැනි යක්ෂණියක් ගැන ය.අනුලාත් යමුනාත් මේ වනවිට විසි හතර වැනි වියේ සහ දහ නව වැනි වියේ පසුවන සහෝදරියන් දෙදෙනෙකි. ලංකාවේ පවතින සමාජ අවශ්‍යතා හා පවුලේ නඩත්තුවටත්, තරගකාරී හඹා යෑමටත් මුහුණ දිය නොහැකි ඔවුන්ගේ මවුපිය දෙදෙනා ඉතාලියේ රැකියා සොයා ගියහ. දියණියන්ගේ ආරක්ෂාව සඳහා ඔවුන් දෙදෙනා පුංචි අම්මාගේ නිවසේ නතර කැර වූහ.දියණියන් දෙදෙනාගේ තවත් වැඩි රැකවරණය සඳහා අම්මාගේ යෙහෙළියක් වූ සුජාතා ද එහිම නේවාසික කරවන්නට අම්මා කටයුතු කළා ය. දැන් අම්මා ඉතාලියේ සිට මුදල් එවන්නේ සුජාතා ගේ නමට ය. ඇය ඒ මුදල් බැංකුවෙන් ලබාගෙන අනුලාගේත් යමුනාගේත් අවශ්‍යතා වලටත්, පවුලේ නඩත්තුවටත් වියදම් කළා ය.සුජාතා අවිවාහක කාන්තාවකි. දැන් ඇගේ අතේ මුදල් ගැවසෙන බැවින් තමන්ගේ සතුට හා වින්දන අවශ්‍යතා මතු වෙන්නට පටන් ගත්තා ය. ඇය අත දිගු කැර වියදම් කරමින් අනියම් පුරුෂයන් සොයා යන්නට පටන් ගත්තා ය.ඒ සමඟ ම ඉතාලියේ සිටින මෑණියන් බලාපොරොත්තු වන පරිදි දියණියන් දෙදෙනා ගේ වියදම් හරි හැටි ඉටු වූයේ නැත. නිවසේ කෑම බීම සඳහා සුජාතා වියදම් කළේ ද ඉතා ම අඩුවෙයි. සුජාතා ගේ ඇඳුම් පැලඳුම් විලාසිතා ගමන් බිමන් ඉහළ ගිය අතර අනුලාගේත් යමුනාගේත් අවශ්‍යතා ඉදිරියේ අසරණ වූ පුංචි අම්මා මැසිවිලි නැ¼ගුවා ය.“ඔය ගොල්ලන්ගේ අම්මට මට වඩා පිට ගෑනිව ලොකු වෙලා ඒ ගෑනිගෙ නමට සල්ලි එවපු එකනෙ මේ ඔක්කොට ම මුල. ඒකිට මගුල් විසේ හැදිල ජේත්තුවට ඇඳ ගෙන ගෙදරින් පිට වෙලා ගියා ම ආපහු එන්නෙ පහුවදා.ඉතින් මට නම් කරන්න දෙයක් නෑ දුවේ. මම මොනවා කරන්න ද? බලන්න දැන් ඔය දෙන්නගෙ හැටි. හොඳට ම කෙට්ටුවෙලා. සුජාතා පුස් ඊරි වගේ දවසෙන් දවස මහත් වෙනවා. අම්මා ටෙලිෆෝන් කළා ම ඔය ගොල්ලො අම්මට කියන්නැ” යි පුංචි අම්මා ද දියණියන්ට නිතර කීවා ය. සමහර අවස්ථාවල මේවාට සුජාතා ද හොරෙන් කන්දී සිටියා ය.අම්මා ඉතාලියේ සිට එවන මුදල්වලින් ඉතා ම සොච්චමක් ගෙදර වියදම්වලට දී සුජාතා මුදල්වලින් වැඩි හරියක් ඇගේ විලාසිතා ගමන් බිමන්වලට වියදම් කරන බව දියණියෝ අම්මාට දැනුම් දුන්හ. මේ අනුව පුංචි අම්මාගේ නමට මුදල් එවන තත්ත්වයක් උදා විය. හරි හැටි ඉන්නට හිටින්නට තැනක් නැතිව සිටි සුජාතාට ද මෙතැන අතහැර යන්නට වෙනත් තැනක් නොවී ය.මෙයින් මාස කීපයකට පසු අනුලා වැඩිවියට පත් වූවා ය. ඒ සඳහා සම්ප්‍රදායිකව කළ යුතු චාරිත්‍ර ඉටු කිරීම සඳහා මව ලංකාවට ආවා ය. දැරියන් දෙදෙනාටත්, පුංචි අම්මාටත් හරි හැටි ඇඳුමක් පැලඳුමක් පවා ලබාදී නැති බවත්, ඔවුන්ගේ ශරීර දෙස බලන විට කෑම බීමට වියදම් කර ඇති ආකාරයත්, සුජාතා දෙස බලන විට ඇගේ වෙනසක් අම්මාට පැහැදිලි ව පෙනිණි. ඊටත් අමතරව නිවසට බඩු ගෙන එන කඩේට මාස කීපයකින් ණය ගෙවා නැති බව ද පැහැදිලි විය. ප්‍රශ්න කිරීම් හා බහින් බස් වීම් අතරේ පල නොකියා පලා බෙදන තත්ත්වයක් ඇති වී අනුලාගේ කොටහළු මගුල් තුලාවටත් නොසිට මේ නිවසින් දොට්ට බහින්නට සුජාතාට සිදු විය.දියණියගේ චාරිත්‍ර ඉටු කළ මව නැවත ඉතාලිය බලා පිටත් වූවා ය. ක්‍රමයෙන් කාලය ද ගෙවී ගියේ ය. අනුලාට අසනීප තත්ත්වයක් උදා විය. ඇගේ බඩ පුරවා දමන්නට වූ අතර ඇයට තෙල් බැදුම් නැතිව ආහාර අප්‍රිය විය. රෑට නින්දෙන් අවදි වී මස් බැදගෙන කන්නට වූවා ය. දිනකට කීප වතාවක් බිත්තර තෙලෙන් බැද කන්නටත් නිතර ම මස් මාළු උයා පිහා කෑමටත් ඇය පුරුදු වූවා ය.දියණියගේ අසනීප තත්ත්වය එන්න එන්න ම උග්‍ර අතට හැරෙන බව දැනගත් මවු පිය දෙදෙනා වහාම ලංකාවට පැමිණියහ. ඉතාලියේ දී ‘සිළුමිණ’ ‘පියවි ඇසින් ඔබ්බට’ විශේෂාංගය කියවා තිබුණු මේ මවු පියෝ ප්‍රතිකාර සඳහා තැනකට දියණිය කැඳවා ගෙන ගියහ.අනුලා ගේ රෝගය පරීක්ෂා කරන විට යමුනා ප්‍රලය වූවා ය.“මේ මොකද? අක්කාගෙ ලෙඩ බලන කොට නංගී ප්‍රලය වුණේ?”“මහත්තයා මම මේ දැරිවිගෙ සීයා. මම හොඳ තැනක ඉන්නේ. මට ලොකු කෙලීගෙ ඇඟට යන්න බෑ. ඒ ශරීරයේ මළ ප්‍රේතයෙක් බන්ධනය කරලා. ඒ මළ ප්‍රේතයා තමයි මස් මාළු බැදගෙන කන්න මේ දැරිවියව පොළඹවන්නේ” යි යමුනාගේ මුවින් පිට විය.“ඇයි මෙහෙම වුණේ?”“මෙහෙම වුණේ ද? ඉන්න හිටින්න තැනක් නැති උඩක් බිමක් නැති ගෑනියක්ව විශ්වාස කර ගෙන ඒකිව ගෙදර නතර කරගෙන, ඒකිට අපේ දූ සල්ලි එව්වා. ඒකි ඒ සල්ලිවලින් රෝන්දෙ යන්න පටන් ගත්තා. මිනිස්සු එක්ක හෝටල් ගානෙ ගිහින් ඒ සල්ලි වියදම් කළා. ඒකි අඳුනන ඇදුරුකම් කරන මිනිහෙක් ලව්වා මතුරලා දුන් දෙයක් මේ දැරිවිට කන්න දුන්නා. බාල කෙලීටත් දුන්නා. ඒකි කෑවෙ නෑ. සුජාතා මේවා කළේ මුන්නේස්වරම පැත්තෙ දේවාලෙකට ගිහින්. දැන් උඹලාට තියෙන්නේ දැරිවිගේ ඇඟේ ඉන්න ප්‍රේතයට පින් දී හොඳ තැනකට යවන එකයි.”මේ අනුව බෝධි පූජා විසි එකක් පවත්වා තවත් බෞද්ධ පිළිවෙත් කීපයක් නියම කරන්නට යෙදුණි. පසුව යළි ප්‍රතිකාර ස්ථානයට ගියා ය.“දැන් කොහොමද?”“හොඳයි”“මස් කෑල්ලක් බැදල කමුද?“ම්හු”“බිත්තරයක් ඔම්ලට් කරලා”“ම්හු”“ඇයි” එපා වුණේ”“පහුගිය දවස්වල මස් මාළු කෑවෙ මගේ වුවමනාවට නොවෙයි.”“එහෙනම් කාගෙ වුවමනාවට ද?”“කවුදෝ කෙනෙක් මා ඒවාට පෙලඹෙව්වා.”දැන් අනුලා සුවපත් ය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=aa110313_1</link>
    <topic>අපේ දේශපාලනය අපේ රටට විපක්ෂයේ දේශපාලනය පිට රටට - ජනපති</topic>
    <author>සුනිල් දයා අල්විස් හා ධනුෂ්ක ගොඩකුඹුර</author>
    <content>සුනිල් දයා අල්විස් හා ධනුෂ්ක ගොඩකුඹුරරටකට ශක්තිමත් විපක්ෂයක් අවශ්‍ය වන්නේ ජනතාවගේ අයිතීන් වෙනුවෙන් හඬ නැඟීමට මිස මාතෘභූමිය පාවා දීමට නොවන බව මහින්ද රාජපක්ෂ ජනාධිපතිතුමා පවසයි.මවු බිමේ නැති ප්‍රශ්න මවුබිමේදී මතු කළ නොහැකි විපක්ෂය අද විදේශ රටවලට ගොස් රට පාවා දීමේ උත්සාහයක යෙදී සිටින බව ද ජනාධිපතිතුමා පෙන්වා දුන්නේ ය.එතුමා මේ අදහස් පළ කෙළේ මාතර දී එක්සත් ජනතා නිදහස් සන්ධානයේ ක්‍රියාකාරීන් අමතමිනි.එහිදී ජනාධිපතිතුමා මෙසේද සඳහන් කළේ ය.අපි ආණ්ඩු පිහිටුවන්නට සටන් කළේ අපේ රටේ සිටයි. ඒ පාද යාත්‍රා, ජන ඝෝෂා, මිනිස් දම්වැල් අදිමින් මාතෘ භූමිය වෙනුවෙන් හඬ නඟමිනුයි. එහෙත් විපක්ෂය පිට රටට වී ඊට වෙනස් දේශපාලන වැඩපිළිවෙළක් ක්‍රියාවට නංවා තිබෙනවා. අද ඔවුන් ආණ්ඩු පිහිටුවන්නට උත්සාහ කරන්නේ පිට රටට වී මාතෘ භූමිය පාවා දෙමින්.ජනතාව පීඩාවට පත් සැබෑ ප්‍රශ්න වලින් ඔවුන් මුදා ගැනීමට මවුබිමේ අරගල කළ අපි ආණ්ඩු පිහිටුවන්නට බොහොම මහන්සි ගත්තා. විපක්ෂය අද මවු බිමේ නැති ප්‍රශ්න මවුබිම තුළ මතු කරන්නට නොහැකි නිසා පිට රටට ගොස් මවුබිම පාවා දීමේ පහත් උත්සාහයක නිරත ව සිටිනවා.රටකට ශක්තිමත් විපක්ෂයක් අවශ්‍යයි. මාතෘ භූමිය පාවා දෙන්නට නොව රටේ ජනතාවගේ අයිතීන් වෙනුවෙන් හඬ නඟන්නට ශක්තිමත් විපක්ෂයක් අවශ්‍යව ඇති බව ද පෙන්වා දුන් ජනාධිපතිතුමා එදා විපක්ෂයේ සිටියදී තමා පිටරටවලට ගොස් මේ රටේ ජනතාවගේ මානව අයිතීන් වෙනුවෙන් හඬ නැගූ ආකාරය සිහිපත් කළේ ය.එහෙත් අද ඇතැමුන් පිට රටවල සිට රට තුළ ජාති වාදය අවුළුවන්නට උත්සාහ දරමින් සිටින බව ද පෙන්වා දෙන ජනාධිපතිතුමා බලය ගැන පමණක් සිතන මොවුන් කිසිදු මොහොතක ජනතාව වෙනුවෙන් හඬ නොනඟන බව ද පැවසීය.විපක්ෂයේ වැඩපිළිවෙළ හඳුනාගත් මේ රටේ බුද්ධිමත් ජනතාව ඔවුන් ප්‍රතික්ෂේප කරමින් සිටින බව පෙන්වාදුන් ජනාධිපති තුමා එක්සත් ජනතා නිදහස් සන්ධානය වටා ඒකරාශි වී සිටින සියලු ජනතාව සමඟ එක්ව මේ රට සංවර්ධනය කරා ගෙන යන බව ද අවධාරණය කර සිටියේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=aa110313_2</link>
    <topic>‘දිවි නැඟුම’ ජනපති අතින් ඇරැඹේ</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහපවුලේ ආර්ථිකය හා පෝෂණය වැඩිදියුණු කරන ගෘහ ආර්ථික ඒකක දසලක්ෂයේ දිවි නැඟුම ජාතික ව්‍යාපාරය ඊයේ (12) පෙරවරු 11.21 ට යෙදුණු සුබ මොහොතින් මහින්ද රාජපක්ෂ ජනාධිපතිතුමා අතින් මාතරදී ඇරැඹිණි.මෙම අවස්ථාව සංකේතවත් කරමින් මාතර කොටුවේ අඹ පැළයක් රෝපණය කිරීම ජනාධිපතිතුමා අතින් සිදු විය.ඉසුරුමත් නිවහනක් - අසිරිමත් මවුබිමක් යන්න තේමාව කරගත් දිවි නැඟුම ජාතික ව්‍යාපාරය යටතේ ක්‍රියාත්මක මෙම වැඩසටහන දිවයින පුරා පිහිටි ග්‍රාම නිලධාරී වසම් 14,000 ක් ආවරණය වන පරිදි ඊයේ පෙරවරුවේ ඇරැඹිණි.මහින්ද රාජපක්ෂ ජනාධිපතිතුමාගේ සංකල්පයක් අනුව සහ ආර්ථික සංවර්ධන අමාත්‍ය බැසිල් රාජපක්ෂ මහතාගේ නායකත්වය යටතේ ක්‍රියාත්මක මෙය කෘෂි කර්ම, කර්මාන්ත හා ධීවර යන අංශ තුන යටතේ ක්‍රියාවට නංවා ඇත.පවුලේ ආර්ථිකය හා පෝෂණය ඉහළ නැංවීමේ අරමුණින් ක්‍රියාත්මක කෙරෙන මෙම ජාතික වැඩසටහන සාර්ථකව ක්‍රියාවට නැංවීම සඳහා ඒ ඒ ප්‍රදේශවල සේවය කරන ග්‍රාම නිලධාරීන්, කෘෂිකර්ම පර්යේෂණ නිලධාරීන්, සමෘද්ධි නිලධාරීන් හා පවුල් සෞඛ්‍ය සේවා නිලධාරිනියන් සම්බන්ධ කර ගැනේ.දීප ව්‍යාප්ත ‘දිවි නැඟුම’ වැඩ පිළිවෙළ මඟින් රටේ ගම්මාන 14000 ක පවුල් ලක්ෂ 14 ක පුද්ගලයන් ලක්ෂ 60 කට පමණ සෙත සැලසෙන බව ආර්ථික සංවර්ධන අමාත්‍යාංශය පවසයි.ඒ අනුව සෑම ග්‍රාම නිලධාරී වසමකම පවුල් 100 ක් මෙම ‘දිවි නැඟුම’ වැඩ පිළිවෙළට ඇතුළත් කෙරේ. ඔවුන් ස්වයංපෝෂිත තත්ත්වයට පත්වන තුරු ‘දිවි නැඟුම’ උදව් උපකාර කරනු ලැබේ. මෙම වැඩ පිළිවෙළේ ගෙවතු වගා සංවර්ධනය මඟින් පමණක් වාර්ෂිකව රුපියල් කෝටි 170 ක් රටට ලැබෙන බව ද අමාත්‍යාංශය පෙන්වා දෙයි.ගෙවතු, සත්ත්ව පාලනය හා ගෘහ කර්මාන්ත යන අංශවලින් සමන්විතව පිහිටුවන මෙම ගෘහ ආර්ථික ඒකක දස ලක්ෂය වැඩසටහන කෘෂිකර්ම, ධීවර සත්ත්ව පාලන හා ගෘහස්ථ කර්මාන්ත අංශය යටතේ ක්‍රියාවට නැංවේ.වැඩ පිළිවෙළේ ප්‍රධාන අරමුණු හතරක් ඇති බව ආර්ථික සංවර්ධන අමාත්‍යාංශයේ අතිරේක ලේකම් ආර්. ඒ. ඒ. කේ. රණවක මහතා පවසයි. පවුලේ පෝෂණ මට්ටම නැංවීම, පවුලේ දෛනික ජීවන වියදම අවම කිරීම, පවුලේ ආහාර සුරක්ෂිතතාව ඇති කිරීම හා අමතර ආදායම් මාර්ග බිහිකිරීම ඒ ප්‍රධාන අරමුණු 4 යි.ජ්‍යෙෂ්ඨ අමාත්‍යවරුන්ගේ නායකත්වය යටතේ ගෘහ ආර්ථික ඒකක දස ලක්ෂයේ ජාතික වැඩසටහන ක්‍රියාත්මක කෙරෙන අතර එය වඩා කාර්යක්ෂම හා විධිමත් කිරීමේ අරමුණින් ජාතික, දිස්ත්‍රික්ක හා ප්‍රාදේශීය මට්ටමේ විශේෂ මෙහෙයුම් බළකා ස්ථාපිත කිරීමට ද පියවර ගෙන ඇත.මෙම වැඩ සටහනට සම්බන්ධ වන සෑම පවුලකටම රුපියල් 10000 වටිනා බීජ, පොහොර ඇතුළු ද්‍රව්‍යාධාර ලබා දීමට රජය පියවර ගෙන ඇති අතර දේශීය ආර්ථිකය ශක්තිමත් කරමින් නිෂ්පාදන හැකියාව ඉහළ නැංවීමට මේ හරහා අපේක්ෂා කෙරේ.ඩලස් අලහප්පෙරුම, මහින්ද යාපා අබේවර්ධන යන අමාත්‍යවරුන් ඇතුළු පිරිසක් ද මෙම අවස්ථාවට එක්ව සිටියහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=aa110313_3</link>
    <topic>ජපානයේ සුනාමියෙන් දහසක් මරුට</topic>
    <author/>
    <content>න්‍යෂ්ටික බලාගාරයක පිපිරීමක්ඊසාන දිග ජපානයට ඔබ්බෙන් ගැඹුරු මුහුදේ පතුලේ ඇති වූ භූමි කම්පාවෙන් හා පසුව ඇති වූ සුනාමි දළ රළ පහරින් මේ වනවිට දහසකට අධික පිරිසක් මිය ගොස් ඇතැයි ප්‍රංස පුවත් සේවාව පවසයි. භූමිකම්පාවෙන් වඩාත් ම හානියට පත් වූයේ උතුරු ගොන්ෂු දූපතේ මියාගි සහ ෆුකුෂීමා ප්‍රදේශයන් ය.මේ අතර ෆුකුෂීමා හි පිහිටි ඩයිච් න්‍යෂ්ටික බලාගාරයේ ද ඊයේ (12) පිපිරීමක් සිදුවිය. පිපිරීම සිදුවන අවස්ථාවේ එහි සේවය කරමින් සිටි සේවකයන් සිවු දෙනෙක් තුවාල ලැබූ බව ද එම වාර්තා වල සඳහන් වෙයි.බලාගාරයේ පිපිරීම සිදුවීමට පෙර ඒ අවට කිලෝමීටර් 10 ක දුර ප්‍රමාණයේ පදිංචි 45000 ක් ඉවත් කළ බව ද ජපන් රජයේ ප්‍රකාශකයෙක් නිවේදනය කළේ ය. ජනතාවට නිවෙස් තුළ වී සිටින ලෙසත් වායු සමීකරණ යන්ත්‍ර ක්‍රියාත්මක කිරීමෙන් හා කරාම ජලය භාවිතයෙන් වළකින ලෙසත් දිගින් දිගටම අවිවාද කැරුණු අතර මුහුණු ආවරණ පැලඳ සම සාමාන්‍ය වාතාශ්‍රයට නිරාවරණය නොකරන ලෙස ද දැනුම් දී තිබේ.භූ®මි කම්පාව හේතුවෙන් න්‍යෂ්ටික බලාගාරයේ සිසිලන පද්ධතියට හානි සිදුවී ඇත. මේ පිපිරීම හේතුවෙන් අනතුරට පත් වූවන් බේරා ගැනීම සඳහා ජපානයේ ගිනි නිවන දෙපාර්තමේන්තුව ගළවා ගැනීමේ සේනාංකයක් ලෙස නම් කොට ඇත. න්‍යෂ්ටික බලාගාරයේ පිපිරීමෙන් විසුරුණු විකිරණශීලි ද්‍රව්‍ය එකතු කිරීම දැනටමත් ආරම්භ කොට ඇත.මේ මහා භූමි කම්පාව නිසා මිලියන පහමාරකට පමණ විදුලි සැපයුම අත්හිටුවා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=aa1103131</link>
    <topic>එක දිගට භූමිකම්පා පහක්!</topic>
    <author>අරුණි මුතුමලී / සාගරිකා දිසානායක</author>
    <content>පෙර දිනයේත් ජපානයේ භූමි කම්පා දෙකක්කලින් දැනගත් නිසා ජීවිත හානි අවම වෙයිරටවල් 20කට භූචලනයේ බලපෑම්සුනාමිය හටගත්තේ සැතපුම් 6ක් ගැඹුරු මුහුදේඅරුණි මුතුමලී / සාගරිකා දිසානායකජපානයේ උතුරු වෙරළට ආසන්නව රිච්ටර් මාපකයේ ඒකක 8.9ක ප්‍රබල භූමි කම්පාවක් සමඟ දරුණු සුනාමි තත්ත්වයක් හට ගත් අතර ඒ සමඟම පැයක් ඇතුළත පසු කම්පන පහක් ද ඇතිවිය.සුනාමිය නිසා මුහුදු රළ අඩි 13ක් පමණ උසට නැඟ සුන්බුන් රැගත් රළ ගොඩබිම ආක්‍රමණය කෙළේ ගිනිකන්දක ලාවා මෙන් ඝනකම් ස්වරූපයෙන් බැව් අන්තර්ජාතික මාධ්‍ය වාර්තා කෙළේය. සුනාමි අනතුර කල් තබා දැනගත් නිසා සිදුවීමට ගිය මහත් ජීවිත විනාශයක් වළක්වා ගැනීමට හැකිවූ මුත් සැලකිය යුතු පිරිසක් අතුරුදන්ව සිටින අතර සිරුරු 32ක් සොයාගෙන ඇත. මෙයින් විශාල දේපළ හානියක් සිදුව ඇති බවත් දැනගන්නට ඇත.ජපාන වේලාවෙන් ඉකුත් සිකුරාදා පස්වරු 2.46ට හටගත් සුනාමිය හා භූකම්පන චීනය, රුසියාව, තායිවානය, ඉන්දුනීසියාව ඇතුළු පැසිෆික් සාගරයේ රටවල් 20කට බලපෑම් හටගත් බවත් වාර්තා විය. එම රටවල සුනාමි අනතුරු හැඟවීම් සිදුවිය.මේ කම්පනය හටගෙන තිබෙන්නේ ටෝකියෝ නුවර සිට කිලෝ මීටර් 373ක් පමණ ඊසාන දිග පිහිටි මුහුදේ සැතපුම් 6ක් ගැඹුරින් බවද ජපාන කාලගුණ විද්‍යා අංශය පවසයි. සුනාමි රළ උස අඩි 13ක් පමණ වූ බවද වාර්තා වේ. මේ සතිය තුළ ඇති වූ අවසාන භූමිකම්පාව මෙය වන අතර බ්‍රහස්පතින්දා දිනයේදී ද භූ®මිකම්පා දෙකක් ඇතිවී තිබේ.කෙසේ වුවද සිකුරාදා ලංකා වෙලාවෙන් සවස 3 පමණ වන විට ජීවිත හානි 32ක් පමණ වාර්තා විය. ජපානයේ ගිනි හා ආපදා කළමනාකරණ ඒකකයේ නිලධාරියකු වන ජුනිචි සවාචා පවසා ඇත්තේ් රළ පහරේ ස්වභාවය අනුව තත්පරයෙන් තත්පරයට හානිය වඩාත් වැඩි විය හැකි බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=aa1103132</link>
    <topic>සුනාමි විපත පිළිබඳ ජනපති සංවේගය පළ කරයි</topic>
    <author/>
    <content>සුනාමි ව්‍යසනයට මුහුණ දුන් ජපානයට හා එරට ජනතාවට මේ විපතින් සිදු වූ හානිය පිළිබඳව මහින්ද රාජපක්ෂ ජනාධිපතිතුමා සංවේගය පළ කැර සිටී. 2004 වසරේදී සුනාමි විපතට මුහුණ දුන් ශ්‍රී ලංකාව එහි බියකරු බව, වේදනාව හා හානිය පිළිබඳ මැනවින් වටහාගෙන සිටින බවත් ඒ විපතින් නැඟී සිටීමට ජපානය ශ්‍රී ලංකාවට දැවැන්ත ලෙස උපකාර කළ බවත් ජනාධිපතිතුමා සිහිපත් කරයි.මේ විපත සම්බන්ධයෙන් ශ්‍රී ලංකා රජයත් ජනතාවත් තමා පෞද්ගලිකවත් සංවේගයට පත්ව සිටින බැව් පෙන්වා දෙන ජනාධිපතිතුමා වැඩි දුරටත් සඳහන් කරනුයේ ශ්‍රී ලංකා රජය හා ජනතාව ජපානය වෙනුවෙන්  අතීතයේ සිටම මිත්‍රත්වයෙන් ක්‍රියා කළා සේම මේ මොහොතේදී ද අවශ්‍ය උපකාරයක් වෙනුවෙන් නොපැකිළව පෙනී සිටින බවයි.දෙවැනි ලෝක යුද සමයේදී අළු දුහුවිලි බවට පත් වූ ජපානය යළි නැඟි සිටියා සේම මේ ස්වභාවික විපත්තියෙන් වූ විනාශයෙන් නැවත ඉක්මණින් ගොඩ ඒමට ජපානය සතු ශක්තියට ශ්‍රී ලංකාව ද ශක්තියක් වන බවත් එතුමා සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=aa1103133</link>
    <topic>ගම-රට හදන්න දර්ශනයක්-වැඩපිළිවෙළක් හා ශක්තිය ඇති එකම පක්‍ෂය එජනිස යි</topic>
    <author>සුනිල් දයා අල්විස්</author>
    <content>- ඇමැති බැසිල් රාජපක්‍ෂසුනිල් දයා අල්විස්ගමේ – රටේ හා ජනතාවගේ සංවර්ධනය ඇති කිරීම සඳහා පැහැදිලි දර්ශනයක්, වැඩපිළිවෙළක් හා ශක්තියක් ඇති පක්ෂයකට පළාත් පාලන මැතිවරණයේදී ඡන්දය ලබා දෙන ලෙස ආර්ථික සංවර්ධන ඇමැති බැසිල් රාජපක්‍ෂ මහතා පවසයි.මේ රටේ එම හැකියාව හා නායකත්වය ඇති එකම පක්ෂය එක්සත් ජනතා නිදහස් සංධානය බවත් මේ මැතිවරණයේදී ගම හා රට ශක්තිමත් කරවන යෝධ ගමනකට මුල පුරා ඇති මොහොතේදී පළාත් පාලන ආයතනද ඊට රුකුලක් විය යුතු බවත් ඇමැතිවරයා පෙන්වා දෙයි. ගොවි ජනතාවගේ හා ග්‍රාමීය ආර්ථිකය නඟා සිටුවීම සඳහා ඉතිහාසයේ දැවැන්තම සවිය ලබා දුන්නේ මහින්ද රාජපක්‍ෂ ජනාධිපතිතුමායි.වසර ගණනාවක සිට පොහොර මිටිය රුපියල් 350 වැනි සහන මිලකට ලබා දුන් තවත් රජයක් ලෝකයේ නැතිව ඇති. එහෙත් ජනාධිපතිතුමා අතීතයේදී වගේ අනාගතයේදීත් ගොවි ජනතාවගේ සුබ සිද්ධිය පිණිස යෝද වැඩ පිළිවෙළක් ක්‍රියාත්මක කළා.ග්‍රාමීය මාර්ග, රෝහල්, පාසල්, වෙළෙඳපොළ පමණක් නොව මේ එකවිට මහා පරිමාණ සංවර්ධන ව්‍යාපෘති දියත් කළා. ඒ කටයුතු තවත් ශක්තිමත් කිරීම සඳහා පළාත් පාලන ආයතනවල ද සහය ලැබිය යුතුයි. ඒ නිසා ගමට – රටට වැඩක් කළ හැකි දර්ශනයක් හා ශක්තියක් ඇති එක්සත් ජනතා නිදහස් සන්ධානය මේ මැතිවරණයේදීත් විශාල ජයග්‍රහණයක් ලබන බවත් බැසිල් රාජපක්‍ෂ ඇමැතිවරයා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=aa1103134</link>
    <topic>ආර්ථිකයේ නව ප්‍රබෝධයකට මුල පුරමින් ‘දිවි නැඟුම’ ආරම්භ වෙයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහගෘහ ආර්ථික ඒකක දස ලක්ෂයක් පිහිටුවීමේ වැඩසටහනේ මුල් පියවර 12 වැනිදා සුබ මොහොතින් ආරම්භ කැරිණි. මෙහි මුල් පියවර යටතේ ශ්‍රී ලංකාවේ ස්ථාන 40,000 ක ගෘහ ආර්ථික ඒකක වැඩසටහන දියත් වෙයි.ගෘහ ආර්ථික ඒකක දස ලක්ෂයක් ඇති කිරීමේ දීප ව්‍යාප්ත ‘දිවි නැඟුම’ වැඩ පිළිවෙළ මඟින් රටේ ගම්මාන 14000 ක පවුල් ලක්ෂ 14 ක පුද්ගලයන් ලක්ෂ 60 කට පමණ සෙත සැලසෙන බව ආර්ථික සංවර්ධන අමාත්‍යාංශය පවසයි. ඒ අනුව සෑම ග්‍රාම නිලධාරී වසමකම පවුල් 100 ක් මෙම ‘දිවි නැඟුම’ වැඩ පිළිවෙළට ඇතුළත් කෙරේ. ඔවුන් ස්වයංපෝෂිත තත්ත්වයට පත්වන තුරු ‘දිවි නැඟුම’ උදව් උපකාර කරනු ලැබේ. මෙම වැඩ පිළිවෙළේ ගෙවතු වගා සංවර්ධනය මඟින් පමණක් වාර්ෂිකව රුපියල් කෝටි 170 ක් රටට ලැබෙන බව ද අමාත්‍යාංශය පෙන්වා දෙයි.මහින්ද රාජපක්ෂ ජනාධිපතිතුමාගේ අදහසක් අනුව ආර්ථික සංවර්ධන ඇමැති බැසිල් රාජපක්ෂ මහතාගේ මෙහෙයවීමෙන් තවත් අමාත්‍යාංශ ගණනාවක සහාය ඇතිව ක්‍රියාත්මක මෙම දිවි නැඟුම ජාතික වැඩ පිළිවෙළ 12 වැනිදා පෙරවරුවේ 11.21 ට යෙදෙන සුබ මොහොතින් රටපුරා සෑම නිවසකම පහනක් දල්වා පැළ සිටුවා ආරම්භ කිරීමට කටයුතු කෙරිණි.මේ පිළිබඳව අදහස් දැක්වූ ඇමැති බැසිල් රාජපක්ෂ මහතා පැවසුවේ මෙය රජයේ වැඩ පිළිවෙළක් පමණක් නොව මුළු ජාතියම වෙලාගත් ජාතියටම පිහිට වෙන කාලීන වැඩ පිළිවෙළක් බවයි. මෙහි තේමාව ‘ඉසුරුමත් නිවහනක් අසිරිමත් මවුබිමක්’ බවත් ඇමැතිවරයා කීය.පවුල කේන්ද්‍ර කරගත් ‘දිවි නැඟුම’ නිවස ගෙවත්ත සංවර්ධනය වෙන අපේ දේවලින් ගම නංවන රට නංවන වැඩ පිළිවෙළක් බව ද ඇමැතිවරයා කියයි. “නිරෝගි හා ආර්ථික වශයෙන් සවිබල ගැන්වූ පවුල් සිටින සපිරි ගමක්” යන දැක්ම යටතේ ජීවනෝපාය සහ සමාජ සංවර්ධනය මඟින් 2016 වන විට සම්පත් පිරුණු සමෘද්ධිමත් ගමක් නිර්මාණය කිරීමේ මහින්ද චින්තන ඉදිරි දැක්මේ අදහස අනුව ක්‍රියාත්මක මේ වැඩ පිළිවෙළ රටේ සෑම ග්‍රාම නිලධාරී වසමකම දැන් ක්‍රියාත්මක කර ඇත.ගෙවතු, සත්ත්ව පාලනය හා ගෘහ කර්මාන්ත යන අංශවලින් සමන්විතව පිහිටුවන මෙම ගෘහ ආර්ථික ඒකක දස ලක්ෂය වැඩසටහන කෘෂිකර්ම, ධීවර සත්ත්ව පාලන හා ගෘහස්ථ කර්මාන්ත අංශය යටතේ ක්‍රියාවට නැංවේ.වැඩ පිළිවෙළේ ප්‍රධාන අරමුණු හතරක් ඇති බව ආර්ථික සංවර්ධන අමාත්‍යාංශයේ අතිරේක ලේකම් ආර්. ඒ. ඒ. කේ. රණවක මහතා පවසයි. පවුලේ පෝෂණ මට්ටම නැංවීම, පවුලේ දෛනික ජීවන වියදම අවම කිරීම, පවුලේ ආහාර සුරක්ෂිතතාව ඇති කිරීම හා අමතර ආදායම් මාර්ග බිහිකිරීම ඒ ප්‍රධාන අරමුණු 4 යි.සෑම ග්‍රාම නිලධාරී වසමකම ග්‍රාම නිලධාරී, සමෘද්ධි සංවර්ධන නිලධාරී කෘෂිකර්ම පර්යේෂණ හා නිෂ්පාදන සහකාර හා පවුල් සෞඛ්‍ය සේවා නිලධාරිනිය මඟින් ගමේ ප්‍රාථමික මට්ටමේදී මේ වැඩ පිළිවෙළ ක්‍රියාවට නැංවේ. ප්‍රතිලාභි පවුල් තෝරා ගැනීම මේ දිනවල සිදුවෙමින් පවතී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=aa110313_4</link>
    <topic>ඇමෙරිකාවේ සිදුකෙරෙන අසත්‍ය ප්‍රචාරවලට නිසි පිළිතුර දිය යුතුයි</topic>
    <author/>
    <content>- ඇමෙරිකාවේ ශ්‍රීලනිප ලේකම් ඉන්ද්‍රවංශ ජයලත්ශ්‍රී ලංකා රජයට සහ රටේ දැනට කෙරීගෙන යන සංවර්ධනය සමෘද්ධියට එරෙහිව එල්ටීටීඊ හිතවාදීන් හා ත්‍රස්තවාදී කණ්ඩායම් ඇමෙරිකාවේ සිදු කෙරෙන අසත්‍ය ප්‍රචාරවලට නිසි පිළිතුරු දීමට ශ්‍රී ලංකා ජනතාවගේ උපරිම සහයෝගය ශ්‍රී ලංකා රජයට ලැබිය යුතු බවත් මහජන මනස රජය සමඟ පවතින බැව් පෙන්වීමට එළඹෙන පළාත් පාලන ඡන්දය අවස්ථාවක් කැර ගත යුතු බවත් ඇමෙරිකාවේ ශ්‍රීලනිප ශාඛා ලේකම් ඉන්ද්‍රවංශ ජයලත් මහතා පවසයි.මෙවැනි කණ්ඩායම් ඇමෙරිකාවේ සිටින ලාංකිකයන්ට අප රට ගැන වැරැදි මත හා නොමඟ යවන සුළු බරපතළ කරුණු මවා පාමින් ප්‍රචාරයන් ගෙන යන බව ද මේවාට විරුද්ධව තමා ප්‍රමුඛ ශ්‍රී ලාංකික කණ්ඩායමක් ද නිරන්තරයෙන් එරට තුළ ක්‍රියාකාරීව කටයුතු කරන බව ද ඔහු කීය.ශ්‍රී ලංකාවට එරෙහිව දක්වන විරෝධතාවලට එල්ටීටීඊ හිතවාදී කණ්ඩායම් කොතරම් ප්‍රබලව සංවිධානය වී ඒවා පැවැත්වීමට උනන්දු වනවාද කිවහොත් කැනඩාවේ සිටින ඔවුන්ගේ හිතවාදී කණ්ඩායම් බස් තුන හතරකින් එහි සිට ඇමෙරිකාවට ගෙන ඒමට පවා ඇතැම් අවස්ථාවලදී පෙළඹී සිටිති.කෙසේ නමුත් මේ සියලු ප්‍රචාරයන්ට එරෙහිව කරුණු දක්වමින් රටේ සාමය උදාවීමෙන් පසු වේගවත් සංවර්ධනයක් සිදුවෙමින් පවතින බවට කරුණු දැක්වීමට ද ශ්‍රීලනිප ශාඛාව මෙන් ම ශ්‍රී ලාංකික කණ්ඩායම් සමඟ ද තම කණ්ඩායම නිරන්තරව කටයුතු කරමින් සිටින බව ද ඒ මහතා කීය.වසර 30 පමණ කාලයක් ඇමෙරිකාවේ පදිංචි ඉන්ද්‍රවංශ ජයලත් මහතා නිව්යෝක් බෞද්ධ ස්ටේටන්ඩ් අයිලන්ඩ් විහාරය, බොස්ටන් බෞද්ධ විහාරය නිව්ජර්සි බෞද්ධ විහාරය, යන විහාරවල ද ලෝන් අයිලන්ඩ් භාවනා මධ්‍යස්ථානයේ ද දායක සභාවේ ද සම්බන්ධීකරණ කටයුතු භාරවද ක්‍රියා කරති. මේ හැර එරට සිංහල සමිති සංවිධානවල ද ක්‍රියාකාරි සාමාජිකයකු ලෙස කටයුතු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=aa1103135</link>
    <topic>දේශපාලන බංකොලොත්කම නිසා රනිල් පොල්තෙල් පතෝල කතා කියනවා</topic>
    <author/>
    <content>-ඇමැති ඩලස් අලහප්පෙරුමඑ.ජා.ප. නායක රනිල් වික්‍රමසිංහ මහතා පතෝල පොත්තෙල් කතා මැතිවරණ වේදිකාවල පවසනුයේ කීමට දෙයක් නැති නිසා යැයි යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම මහතා පවසයි. මේ සමඟම මේ පළාත් පාලන ඡන්දයෙන් එ.ජා.ප.ය ලබන පරාජය පිළිබඳව එම පක්ෂය ලබන 18 වැනිදා නිකුත් කරන ප්‍රකාශන එ.ජා.ප ප්‍රධානීන් පසුගිය දින දෙක තුනකදී කරන ලද කතාවලින් පැහැදිලි වන්නේ් යයි ද ඇමැතිවරයා කීය.රජයේ සේවකයන්ගේ රිද්මය තේරුම්ගත් ආණ්ඩුවක් හැටියට ඔවුන්ට ලබා දී ඇති සහන වරප්‍රසාද අනුව මෙම ඡන්දයේදී රජයේ සේවකයන් පාවිච්චි  කරන ලද තැපැල් ඡන්ද සියයට හැත්තෑ පහක පමණ සංඛ්‍යාවෙන් සෑහෙන වැඩි සංඛ්‍යාවක් එ.ජ.නි.ස. ජයග්‍රහණයට ලබා දී ඇති බව විශ්වාස කරන බව ද ඇමැතිවරයා වැඩිදුරටත් පැවැසීය.රනිල් මහත්තයා මේ කරුණු උපහාසයට පත්කරමින් හමුදාව එළවුළු විකුණන බව කියනවා. විපක්ෂ නායකතුමා කවර සමච්චල් කතා පැවැත්වුවත් ට්‍රිපොලි නගරයේ සිදුවීම් ළඟදීම පිටකෝට්ටේ සිරිකොත මන්දිරයේදී දැකගන්නට හා අසන්නට හැකි වනු ඇතැයි ද ඇමැතිවරයා කීය.ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ මහතා කතා කරමින්;”විරුද්ධ පක්ෂය ලෙස එ.ජා.ප., ජ.වි.පෙ. මෙම මැතිවරණයෙන් ද ලබන පරාජයන් පිළිබඳව හේතු දැක්වීමට දැන් කලින් කියූ කතාවලට වඩා වෙනස් කතා කියන බැව් පෙන්වා දුන්නේය. සෑම තැනකින්ම ලබන පරාජයටත් වඩා තිස්සමහාරාමය ප්‍රාදේශීය සභාව ද මෙවර පරාජයට පත්වීම වැළැක්විය නොහැකි බවත් ඒ ලජ්ජාව වසාගැනීමට දැන් සිටම හේතු කාරණා සොයන බවත් ඇමැතිවරයා පෙන්වා දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=aa1103136</link>
    <topic>ප්‍රජා ජල ව්‍යාපෘති 4270 කින් පුද්ගලයන් ලක්ෂ 35කට සෙත</topic>
    <author>නිහාල් පී. අබේසිංහ</author>
    <content>වියදම කෝටි 1050 යිනිහාල් පී. අබේසිංහපසුගිය වකවානුවේදී අපේ රටේ ආරම්භ කළ ග්‍රාමීය ප්‍රජා ජල සම්පාදන හා සනීපාරක්ෂක ව්‍යාපෘතිය මඟින් ගම්මාන 3456 ක් හා ග්‍රාමීය පාසල් 805 ක් සඳහා ග්‍රාමීය ප්‍රජා ජල සම්පාදන ව්‍යාපෘති 4270 ක් ක්‍රියාත්මක කර පුද්ගලයන් 3418308 කට ප්‍රතිලාභ ලබාදුන් බව ග්‍රාමීය ප්‍රජා ජල සම්පාදන හා සනීපාරක්ෂක ව්‍යාපෘතියේ අධ්‍යක්ෂ ජනරාල් ඩබ්ලිව්. පියසේන මහතා පවසයි.ජල සම්පාදන හා ජලාපවාහන ඇමැති දිනේෂ් ගුණවර්ධන මහතාගේ පූර්ණ උපදෙස් මත මෙම වැඩසටහන ලංකාව පුරා දැනටමත් ක්‍රියාත්මක බවත් පියසේන මහතා සිළුමිණට කීය. ඒ සමඟම මෙම ව්‍යාපෘතිය මඟින් රටේ විවිධ ප්‍රදේශවල ජල මුද්‍රිත වැසිකිලි 164200 ක්ද ඉදිකර තිබේ.මෙම ජල සම්පාදන හා සනීපාරක්ෂක වැඩසටහන සඳහා වැය වී ඇති මුළු මුදල රුපියල් කෝටි 1050 කි.මේ සඳහා සියලු ගම්මානවල ජනතාවගේ අදහස් හා ශ්‍රම දායකත්වය ලබාගත් බවත් ජනතා අදහස් අනුව සැම ගමකට නළ ළිං සාදා පයිප්ප මඟින් ගමටම ජලය ලබා දී ඇති බවත් පියසේන මහතා කීය. නඩත්තුව ගමේම ප්‍රජා ජල සම්පාදන සමිතියකට බාර දී ඇති බවත් ඔහු කීය. මෙම ව්‍යාපෘතිය ලෝක බැංකුවේ විශේෂ ඇගැයීමට ලක්ව “මනා කාර්ය සාධනයක් සහිතව ඉතා හොඳින් ක්‍රියාත්මක කළ ව්‍යාපෘතිය”ලෙස සම්මානයක් පිරිනැමු බව ද පියසේන මහතා පැවසීය.මෙම සම්පූර්ණ වැඩ සටහන ප්‍රධාන ව්‍යාපෘති 4 ක් යටතේ ක්‍රියාවට නැංවිය. ප්‍රජා ජල සම්පාදන හා සනීපාරක්ෂක ව්‍යාපෘතිය, ප්‍රජා ජල සම්පාදන හා සනීපාරක්ෂක ව්‍යාපෘතිය-2, දෙවන ජල සම්පාදන හා සනීපාරක්ෂක ව්‍යාපෘතිය හා ප්‍රජා ජල සම්පාදන හා සනීපාරක්ෂක ව්‍යාපෘතිය-2 දිගු කිරීම යන ප්‍රධාන ව්‍යාපෘති පසුගිය කාලයේ අප රටේ සාර්ථකව ක්‍රියාත්මක කෙරිණි. මෙයට පූර්ණ ජනතා සහයෝගය ද ලැබිණි.දිස්ත්‍රික් 13 ක් පුරා ක්‍රියාත්මක කෙරුණු මෙම ව්‍යාපෘති මඟින් ඊට අදාළ ප්‍රදේශවලට ජලය අඩුවක් නැතිව ලබාදීමට පියවර ගෙන තිබේ.මේ යටතේ වැඩිම ජල සම්පාදන හා සනීපාරක්ෂක ව්‍යාපෘති ක්‍රියාත්මක කර ඇත්තේ මාතර දිස්ත්‍රික්කයේය. ඒ ප්‍රමාණය ව්‍යාපෘති 448 කි. ඊට අමතරව රත්නපුරයේ ව්‍යාපෘති 431 ක්ද බදුල්ලේ ව්‍යාපෘති 405 ක්ද කුරුණෑගල ව්‍යාපෘති 354 ක්ද ක්‍රියාවට නංවා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=aa1103137</link>
    <topic>බස්නාහිර පළාතේ මාර්ග සංවර්ධනයට රුපියල් දස ලක්ෂ 8000 ක්</topic>
    <author/>
    <content>කොළඹ ගම්පහ හා කළුතර දිස්ත්‍රික්කවල මාර්ග සංවර්ධනය සඳහා රුපියල් දස ලක්ෂ 8000 ක් වෙන් කර ඇතැයි බස්නාහිර පළාත් මහාමාර්ග, සංචාරක, ධීවර, නිවාස හා පශු සම්පත් ඇමැති නිමල් ලන්සා මහතා පවසයි.මීට අමතරව පුත්තලමේ සහ මීගමුවේ සියලු ධීවරයන් සඳහා චන්ද්‍රිකා පණිවුඩ හුවමාරුව යටතේ සැටලයිට් පහසුකම් ලබාදීමට කටයුතු කරන බවත් ඇමැති නිමල් ලන්සා මහතා පවසයි.මීට අමතරව රුපියල් මිලියන 200 ක වියදමකින් බෙල්ලන් වගා කිරීමේ ව්‍යාපෘතියක් මීගමුව කලපුව ඇතුළත ක්‍රියාත්මක කරන බවත් ඇමැතිවරයා පවසයි. ආර්ථික සංවර්ධන ඇමැති බැසිල් රාජපක්ෂ මහතාගේ උපදෙස් පරිදි මෙම වැඩසටහන ක්‍රියාවට නැංවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=aa1103138</link>
    <topic>මීරිගම ජනතාවට රුපියල් මිලියන 613 ක සංවර්ධන ව්‍යාපෘති 701 ක්</topic>
    <author/>
    <content>මීරිගම ප්‍රාදේශීය සභා බල ප්‍රදේශයේ ජනතාවට පසුගිය මාස 10 ක කාලය තුළ රුපියල් මිලියන 612.81 ක ප්‍රතිපාදන යටතේ සංවර්ධන ව්‍යාපෘති 701 ක් ලබාදීමට ආර්ථික සංවර්ධන අමාත්‍යාංශය පියවර ගෙන තිබේ. අදාළ වැඩපිළිවෙළ යටතේ ක්‍රියාත්මක කළ සංවර්ධන ව්‍යාපෘති රැසක් ජනතා අයිතියට පත්කිරීම හා ව්‍යාපෘති කිහිපයක් ආරම්භ කිරීම ආර්ථික සංවර්ධන අමාත්‍ය බැසිල් රාජපක්‍ෂ මහතාගේ උපදෙස් මත නීතිඥ පුෂ්පා රාජපක්ෂ මහත්මිය ඇතුළු සම්භාවනීය අමුත්තන් රැසකගේ සහභාගිත්වයෙන් පසුගියදා සිදු කෙරුනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=ab1103134</link>
    <topic>අවශ්‍යතා ඉටුකැර දිය හැක්කේ සන්ධානයට බව ජනතාව දන්නවා</topic>
    <author>සංවාද සටහන - අරුණී මුතුමලී</author>
    <content>- වාරිමාර්ග හා ජල සම්පත් කළමනාකරණ ඇමැති නිමල් සිරිපාල ද සිල්වා* මෙවර පැවැත්වෙන පළාත් පාලන මැතිවරණය පිළිබඳව ඔබේ අදහස?අප ගමින් ගමට ගොස් ඡන්දය පිළිබඳව ජනතාව දැනුම්වත් කිරීමේදී දුටු දේ තමයි මේ ඡන්ද ක්‍රමය වෙනස් කළ යුතු බවට ජනතාව අතර තිබෙන මතය. විශේෂයෙන් පාර්ලිමේන්තු හා පළාත් සභා මැතිවරණවලටත් වඩා පළාත් පාලන මැතිවරණයකදී සීමිත බල ප්‍රදේශයක් වෙනුවෙන් වැඩි අපේක්ෂකයින් සංඛ්‍යාවක් සටනේ යෙදෙන නිසා මනාප සඳහා එකම පක්ෂයේ අපේක්ෂකයන් අතර පවා තරගයක් තිබෙනවා. මෙය නිවැරැදි කිරීමට අවශ්‍ය නිසයි අප පක්ෂයේ සලකුණට ඡන්දය දැමීම වැදගත් බව පෙන්වා දෙන්නේ.අනිත් කාරණය මෙය ආණ්ඩු පෙරලන මැතිවරණයක් නොවන නිසාත්, ආණ්ඩු බලය තිබෙන්නේ එක්සත් ජනතා නිදහස් සන්ධානයට නිසාත් ජනතාව අතර විශ්වාසයක් පවතිනවා රජය කෙසේ හෝ ජනතාවට වැඩ ටික කර දෙයි කියලා. මේ නිසා අතීතයේ සිට අපට තිබෙන අත්දැකීම තමයි පළාත් පාලන මැතිවරණවලදී ඡන්ද පොළට ජනතාව යොමු කිරීමට අප වෙහෙසිය යුතුයි කියන දෙය. මේ වරත් අපට ඒ කටයුත්ත කරන්නට සිදුවී තිබෙනවා.ජනතාවට විශ්වාසයි මහජන අවශ්‍යතා ඉටු කළ හැක්කේ සන්ධානයට පමණයි කියන දෙය. ජනාධිපතිතුමා, අමාත්‍ය මණ්ඩලය, පළාත් සභා තිබෙන්නේ නිදහස් සන්ධානයට නිසා ජනතාවගේ සහයෝගය ලැබෙන්නේත් සන්ධානයටම තමයි.* තැපැල් ඡන්දය සමස්ත ඡන්ද ප්‍රතිඵලය පෙන්වන නිර්ණායකයක් ලෙසයි හඳුන්වන්නේ. පසුගියදා පැවැත්වූ තැපැල් ඡන්දයත් එසේමද?තැපැල් ඡන්දය පමණක් නොවේ සමස්ත ජනතාවම ජනාධිපතිතුමා පත්කර ගැනීමේදී හෝ අප බලයට පත්කළ පාර්ලිමේන්තු මැතිවරණයේදී දැක්වූ උනන්දුව කිසිමදාක පළාත් පාලන මැතිවරණයකදී පෙන්වන්නේ නෑ. නමුත් රටේ ඉරණම තීන්දු කරන ඒ ඡන්දවලට ජනතාව දක්වන උනන්දුවම මේ ඡන්දයට ඇති කිරීමට තමයි ඉදිරි දින කීපයත් අප කටයුතු කරන්නේ.* නමුත් මේ පුංචි ඡන්දයෙන් නේද දන්න කියන කෙනෙක් බලයට පත් කර ගමේ අඩුපාඩුකම්, අවශ්‍යතා සපුරා ගන්න අවස්ථාව ලැබෙන්නේ?දන්න කියන මනුස්සයෙක් පත්කළාට තමන්ගේ ප්‍රදේශයේ අඩුපාඩු සකස් කරගන්න බැහැ. මොකද පළාත් පාලන ආයතනවලට තිබෙන මුදල් ශක්තිය අඩුයි. ගමේ වැඩ ටික කරන්නේ ගම නැඟුම, මග නැඟුම, වැනි රජයේ ව්‍යාපෘති මඟින්. රජයෙන් තම ප්‍රදේශයට ප්‍රමුඛතාවක් ලබාගන්න නම් ආණ්ඩු පක්ෂයේ නියෝජිතයෙක් ඒ පළාත් පාලන ආයතනය නියෝජනය කළ යුතුයි. ඒ නිසයි අප ජනතාව දැනුම්වත් කරන්නේ් අපේ නියෝජිතයකු පත්කරගන්න කියලා.* යම් විධියකින් විරුද්ධ පාක්ෂිකයන් තේරී පත් වුණොත්?කෙනෙක් දෙන්නෙක් පත්වීම ප්‍රශ්නයක් නොවේ. නමුත් බහුතරයක් පත්වුණොත් ප්‍රශ්නයක් වෙනවා. මොකද පළාත් පාලන ආයතනයක් කියන්නේ වැලක් වගේ ආයතනයක්. එය ඉහළට යන්න නම් ගසක් වටේ එතෙන්න ඕන. නිකම්ම ගහක නොවෙයි. ශක්තිය දෙන්න පුළුවන් ගසක එතෙන්න ඕනෑ. එතකොටයි ඒ ආයතනයට උපකාර, ආශිර්වාද ලැබෙන්නේ. නැත්නම් වැඩක් කරගන්න අමාරුයි.* එහෙම වුණොත් ඒ ප්‍රදේශයේ සිටින ආණ්ඩු පාක්ෂිකයන්ටත් අසාධාරණයක් සිදුවෙනවානේ?අසාධාරණයක් නොවෙන්න තමයි ඡන්දය නියම විදිහට පාවිච්චි කරන්න කියන්නේ. මොකද ප්‍රදේශයේ වැඩ කටයුතු පිළිබඳ ප්‍රතිපත්තිමය තීරණ ගන්නේ අදාළ පළාත් පාලන ආයතනය. එහිදී රාජ්‍ය බලය නැති පක්ෂයකින් සංවර්ධන කටයුතු පිළිබඳ තීරණ ගන්නේ කොහොමද? සහයෝගය ලබාගන්නේ කොහොමද? තමන් කැමති වුණත් නැති වුණත් පළාත් පාලන ආයතනවල ස්වභාවය ඒක තමයි.* ඔබ හිතනවද ආණ්ඩු පක්ෂයෙන් ඉදිරිපත් වී සිටිනා සියලු දෙනාම සුදුසුකම් සපුරා තිබෙනවා කියා?ආණ්ඩු පක්ෂයේ අය විතරක් නෙවෙයි අනිත් පක්ෂවලත් අය සුදුසුද නැද්ද කියා තීරණය කරන්නේ ජනතාවයි. අධිකරණයෙන් වරදකරුවකු නොවීම වැනි මූලික සුදුසුකම් සපුරන අයව තමයි අපේක්ෂකයන් ලෙස ඉදිරිපත් විය හැකි වන්නේ. නමුත් ඒ අතරින් ඡන්දය දීමට සුදුසුම පුද්ගලයන් තෝරන්නේ ජනතාවයි. ජනතාව දන්නවා රජයේ ආශිර්වාදය ලබාගෙන ගමට වැඩක් කළ හැක්කේ කාටද කියා. ඒ නිසා ගමට ආදරය කරන කාර්යශූර, ප්‍රශ්නයකදී පලා නොයන නියෝජිතයන් සුදුස්සන් ලෙස තේරෙයි.* යුද ජයග්‍රහණය ගැන කියමින් මේ ඡන්දයත් දිනාගන්න යනවා යැයි ආණ්ඩුවට චෝදනාවක් තිබෙනවා?යුද ජයග්‍රහණය කළේ, ත්‍රස්තවාදය පරාජය කළේ කවුද කියන එක අමුතුවෙන් ජනතාවට කියන්න ඕන නෑ. අපේ ජනතාව ජනාධිපතිට හා රජයට දුන් බලය තවදුරටත් තහවුරු කිරිම ඔවුන්ගේ යුතුකමක් බව ජනතාව දන්නවා. ත්‍රස්තවාදය පරාජය කළ බව සහ ඒ යුතුකම ඉටු කළ යුත්තේ මේ ඡන්දය ආණ්ඩු විරෝධී එකක් බව කවුරුන් හෝ අර්ථ නිරූපණය කළොත් එයින් ත්‍රස්තවාදීන්ගේ ඩයස්පෝරාවට වාසි වෙන තත්ත්වයක් ඇති වන්න ඉඩ තිබෙනවා. රට බේරාගෙන රටට විමුක්තිය සලසලා සංවර්ධනයට යද්දී කකුලෙන් අදින්න ඉඩ තියන්න එපා.* විපක්ෂය චෝදනා කරන්නේ ඡන්දයට බය නිසා වරින් වර ප්‍රදේශවල මැතිවරණය තට්ටුමාරු ක්‍රමයට පවත්වන බවයි?කවුරු මොනවා කීවත් ජනතාව ඇත්ත දන්නවා. ඇතැම් ප්‍රදේශවල ඡන්දය ප්‍රමාද කර තිබෙන්නේ් උසාවියේ නඩු තීන්දුවක් තිබෙන විට ඡන්දයක් පවත්වන්න බැරි නිසයි. නාමයෝජනා ප්‍රතික්ෂේප වූ විට මෙවැනි දේ සිදු වෙනවා. මේ රටේ කිසිම නීතියක් නැහැ පාර්ලිමේන්තු මැතිවරණය හා ජනාධිපතිවරණය හැරුණු විට වෙනත් කිසිම ඡන්දයක් එකවර පැවැත්විය යුතුයි කියා.* බඩු මිල ඡන්දයට බලපාන ප්‍රධාන සාධකයක් ද?බඩු මිල එක්තරා ආකාරයක බලපෑමක් කරනවා වෙන්න පුළුවන්. නමුත් මෙවර සිදුවූ දේ නිවැරැදිව තේරුම් ගන්න ඕනෑ. අපි ඒ ගැන කතා නොකර සිටීමෙන් වන්නේ ජනතාව නොමඟ යවන අයගේ දුර්මතවලට ඉඩ සැලසීමයි. අද බෝංචි, තේ, ගම්මිරිස් මිල ඉහළ යද්දි ගොවීන්ට ලැබෙන වාසිය, වෙළෙන්දන්ට අතරමැදියන්ට ලැබෙන වාසි ගැන කවුරුත් කතාකරන්නේ නෑ. පොල් ගෙඩියෙම එල්ලිලා ඉන්නවා.අපේ රටේ සියයට 70ක් ගොවිතැනින් තවමත් ජිවත් වන්නේ. ඒ අයට ලැබෙන ලාභය ගැන නොකියන්නේ ඇයි.* ජනතා විමුක්ති පෙරමුණ අභියෝගයක්ද?ජේ.වී.පී. එක දැන් නිකං හුළං බැහැපු එකක් විතරයි. ඒක දැන් ඉවරයි. පසුගිය වතාවේ ඒ අයගේ ආසන 38 තවත් බැහැලා ගියා. අනෙක ජනතාව දන්නවා ඒගොල්ලන්ට ඡන්දය දීලා කරගන්න පුළුවන් දේකුත් නෑ. ඒ අය බලයට ආවත් කරන්න පුළුවන් දේකුත් නැහැ කියලා.* රනිල් - සජිත් සටන ආණ්ඩු පක්ෂයට වාසියක්ද?අනිවාර්යයෙන්ම ඔව්. ඒ පක්ෂය පිළිබඳ ජනතාව දරන මතය දැන් පැහැදිලියි.රැස්වීම්වල තත්ත්වය දැක්කාම ඒ ගැන කියන්න පුළුවන්. ළ¼ඟදී බදුල්ලේ රැස්වීම්වල කොටසක් රනිල් පස්සෙන් ගියා. කොටසක් සජිත් පස්සෙන් ගියා. ඒ වගේ බෙදුණු නායකත්වයන් නැති පක්ෂයකින් රටකට සෙතක් වන්නේ් නැති බව ජනතාව දන්නවා.* මේ හැමදේම තේරුම් අරගෙන ජනතාව ඡන්දයේදී කළ යුත්තේ කුමක්ද?රටේ ආර්ථිකය, සාමය, සමෘද්ධිය ඇති කළ අනාගතයක් රටට ලබාදුන් පක්ෂයක නියෝජිතයන්ට ඡන්දය දෙන්න ඕන.ඉස්සර ජනතාව ඉල්ලුවේ කොටි ත්‍රස්තවාදයෙන් රට බේරාගන්න කියලා. ඒක කළා. ඊට පස්සේ රටේ සංවර්ධනය ග්‍රාම සංවර්ධනය හොඳින්ම කළ රජයක් හැටියට තිබෙන්නේ එක්සත් ජනතා නිදහස් සන්ධානය පමණයි. ඒ හැමදෙයක්ම ගම්වලට ගියොත් බලාගන්න පුළුවන්. ජනතාව ඒ බව දන්නවා.සංවාද සටහන - අරුණී මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=ab1103135</link>
    <topic>සහෝදරයා... පොහොර සහනාධාරය දෙන එකම මදිද ඡන්දෙ දෙන්ඩ</topic>
    <author>සංවාද සටහන -චන්දන බණ්ඩාර ඡායාරූප - සුදම් ගුණසිංහ</author>
    <content>ජාතික භාෂා හා සමාජ ඒකාබද්ධතා ඇමැතිවාසුදේව නානායක්කාර* පළාත් පාලන මැතිවරණයට තිබෙන්නේ දින කීපයයි. මේ මොහොතේ ජනතාවගේ කාර්ය භාරය කුමක්ද?ඡන්දය ලබා දීමයි.* කුමන පක්ෂයකට ඡන්දය ලබාදීමද?ආණ්ඩුවට සහ ආණ්ඩුව වෙනුවෙන් එක්සත් ජනතා නිදහස් සන්ධානය යටතේ තරග කරන අපේක්ෂකයන්ට.* ඇයි ආණ්ඩුවට ඡන්දය දෙන්න කියන්නේ. ඔබ ආණ්ඩුවේ ඇමැතිවරයෙක් විදියට එහෙම කියන එක සුදුසු ද?මොකද සුදුසු නැත්තේ. මා ආණ්ඩුවේ ඇමැතිවරයෙක් විදියට නෙමෙයි ආණ්ඩුවට ඡන්දය දෙන්න කියන්නේ. මේ ආණ්ඩුව පොදු මහ ජනතාවගේ අපේක්ෂා ඉටු කරන නිසායි ආණ්ඩුවට ඡන්දය දෙන්න කියන්නේ.* ඔබ එහෙම කිව්වාට විපක්ෂය කියන්නේ වත්මන් ආණ්ඩුව ජනතා අපේක්ෂා නැති කර දමා ඇති බවයි?සහෝදරයා විපක්ෂයට ඇස් පෙනෙන්නේ නැහැ. ඇස් පෙනුණත් අන්ධයෝ වගේ තමයි එයාලා හැසිරෙන්නේ. එක උදාහරණයක් ගන්න. මේ ආණ්ඩුව රුපියල් 350 කට පොහොර සහනාධාරය දෙනවා. ඒක මේ රටේ සියලුම කෘෂි නිෂ්පාදනවලට දී තිබෙන සහනයක්. ලෝක වෙළෙඳ පොළේ පොහොර මිල රුපියල් දහස පැනලා තියෙන්නේ. පොහොර සහනාධාරය නිසා ගොවියාගේ නිෂ්පාදන වියදම අඩු වෙලා, ආදායම වැඩි වෙලා. ආණ්ඩුව ජනතා අපේක්ෂා ඉටු කරන බවට ඒ උදාහරණයම ඇති. ඊළඟට වී ටික විකුණා ගන්න බැරිව ගොවියෝ වස බීපු කාලයක් තිබුණා. මේ ආණ්ඩුව යටතේ එහෙම දේවල් අහන්න ලැබුණා ද? එතකොට කොහොමද කියන්නේ ආණ්ඩුව ජනතා අපේක්ෂා බිඳ දැම්මා කියලා.* ඔබතුමා ඇමැතිවරයෙක් විදියට එහෙම කිව්වාට රටේ බඩු මිල වැඩියි කියලා විපක්ෂය කියනවා නේද?විපක්ෂය එහෙම නොකියා වෙන මොනවා කියන්නද? යූ.ඇන්.පී. නායකයන්ගේ සහ ජේ.වී.පී. නායකයන් ගේ ජොබ් එක බඩු මිල වැඩියි කියලා කෑගහන එක තමයි. එහෙම නැතිව බඩු මිල අඩුයි කියලා එයාලා කියාවිද? රටේ ආර්ථික හැසිරීම තේරුම් ගන්න බැරි ජනතාව විපක්ෂයේ බොරුවලට රැවැටෙනවා. මොකද හෙට යූ.ඇන්. පී ආණ්ඩුවක් ආවොත් දැන් තියෙන බඩු මිල අඩු වෙනවාද? ඒ නිසා බුද්ධිමත්ව හිතන්න කියලා අපේ රටේ ජනතාවට තියනවා.* රටේ බඩු මිල වැඩි නැහැ කියලද ආණ්ඩුව කියන්නේ...?රටේ භාණ්ඩ මිල අඩු වැඩි වෙනවා. අධික වර්ෂාව නිසා පසුගිය කාලේ එළවළු මිල වැඩි වුණා. රතු ලූණු මිල අධික වුණා. දැන් එළවළු මිල අඩුවෙලා. රතු ලූණු මිල අඩුවෙලා. ඒකයි ඇත්ත. ඊළඟට ඇතැම් භාණ්ඩ මිල ඉහළ පහළ යාමට ලෝක වෙළෙඳ පොළේ මිල අඩු වැඩි වීම බලපානවා. ගිය ජනාධිපතිවරණය වෙලාවේ සහල් කිලෝව රුපියල් 100 ට වැඩි වුණා. අද සහල් කිලෝව රුපියල් 55 ට 60 ට තියෙනවා. ඒ කාලය සමඟ සැසඳුවොත් අද හැම භාණ්ඩයකම මිල අඩුයි. ඒකයි ඇත්ත.* මේ මොහොතේ විපක්ෂයේ කාර්ය භාරය විය යුත්තේ කුමක්ද?විපක්ෂය කළ යුතු දෙය මේ වෙන විට විපක්ෂයේ කොටසක් කරමින් සිටිනවා. එනම් ආණ්ඩුවට එකතු වී රට ගොඩ නැඟීමට දායක වී සිටිනවා. මේ ආණ්ඩුව මේ මොහොතේ දේශීය ආර්ථිකයක් ගොඩ නැඟීමේ නිරතව සිටිනවා. ආණ්ඩුව විශාල සංවර්ධන පිම්මක් පනින්න වටපිටාව හදමින් ඉන්නවා. හැබැයි ඒ සංවර්ධනයේ ප්‍රතිලාභ ජනතාවට ලැබෙන්න ජනතාවට දැනෙන්න තව වසර දෙක තුනක් යයි. මතක තියා ගන්න හම්බන්තොට වරාය දකුණු ආසියාවේ බලවත් ම වරාය බවට පත් වෙනවා. ඒක ඉර හඳ වගේ විශ්වාසයි. දැන් ආණ්ඩුව ගෙවතු දස ලක්ෂයේ වැඩසටහන පටන් ගෙන තියෙනවා. මේ හැම දෙයක් ම පටන් ගත්තා විතරයි. ඒ නිසා ටිකක් ඉවසන්න මොකද වෙන්නේ බලා ගන්න.* විපක්ෂයේ කාර්ය භාරය මේ මොහොතේ නිසි පරිදි ඉටු වෙන්නේ නැද්ද?ඇත්තටම නැහැ. ඔවුන්ට තියෙන්නේ නිශේධනීය සහ නාස්තිකාර විවේචන පමණයි. නාස්තිකාර විවේචනවලින් කාටවත් සෙතක් වෙන්නේ නැහැ. සිදුවෙන එකම දෙය විපක්ෂය ඒ මොහොතට පමණක් සතුටු වීම පමණයි. ඒ නිසා රටේ ඉදිරි ගමනක් ගැන විපක්ෂය ඇත්තටම කල්පනා කරනවා නම් සාධනීය විවේචන කළ යුතුයි. විපක්ෂයට ජනතාව දිනා ගැනීමට තිබෙන එකම ක්‍රමය එයයි.* මෙවර පළාත් පාලන මැතිවරණයේදී ජනතාවගෙන් බහුතරයක් ඡන්දය නොදී සිටිනු ඇති බවට මත පළ වී තිබෙනවා?මේ වෙලාවේ ඡන්දවලින් හෙම්බත් වෙලා ඉන්න ජනතාව හිතනවා මේක ප්‍රධාන ඡන්දයක් නෙමෙයි කියලා. නමුත් ඒක වැරැදියි. පළාත් පාලන මැතිවරණය තමයි ඇත්තටම කිව්වොත් ජනතාවට ඍජුවම බලපාන ඡන්දය. අපි ලොකුයි පොඩියි කියන්නේ සාපේක්ෂවයි. බැලුවාම ලොකු ම ඡන්දය ජනාධිපතිවරණය සහ මහා මැතිවරණය. නමුත් මට නම් ලොකුම ඡන්දය මේ නගර සභා සහ ප්‍රාදේශීයව සභා ඡන්දයයි. ජනාධිපතිවරණයට ඡන්දය දුන්නාට එතුමා නිතර දෙවේලේ හම්බ වෙන්න කාටද පුළුවන් පාර්ලිමේන්තු පළාත් සභා මන්ත්‍රීවරුත් එහෙම හමුවෙන්න අමාරුයි. ඒත් නාගරික මන්ත්‍රී ප්‍රාදේශීය සභා මන්ත්‍රී ගමේ ඉන්නේ. ඒ නිසා මේ වෙලාවේ හොඳ මන්ත්‍රී කෙනෙක් පත් කර ගැනීම ගමේ මිනිස්සුන්ගේ වැඩක්.* මේ මොහොතේ ගම් මට්ටමෙන් ආණ්ඩුුවට අප්‍රසාදයක් තියෙනවා කියලා විපක්ෂය කියනවා.නැහැ එහෙම දෙයක් නෑ. තාමත් ගමේ මිනිස්සු මේ ආණ්ඩුවට ආදරෙයි. තාමත් ගමේ විශ්වාසය ආණ්ඩුව කෙරෙහි තිබෙනවා. මේ වෙලාවේ විපක්ෂය බොරු මවා පෑමක් කරනවා. මේ ආණ්ඩුව හැර මේ රට ගොඩ නගන්න විකල්පයක් නැහැ. නමුත් අල්ප පිරිසක් එ.ජා.ප. යේ බොරු වලට රැවැටිලා ඇති. අපි ඒ අයට කියනවා අඳුරට ශාප නොකර එක පහනක් හෝ දල්වන්න කියලා.* හොඳයි පළාත් පාලන මැතිවරණයේ ජයග්‍රහණය පිළිබඳ ආණ්ඩුවට තිබෙන විශ්වාසය කොහොමද?ආණ්ඩුව පළාත් පාලන ආයතන සියල්ල ජය ගන්නවා. ඒක නිකම්ම ජයක් නෙමෙයි අතිවිශිෂ්ඨ ජයග්‍රහණයක්.* මේ වෙන විටත් එල්.ටී.ටී.ඊ. ය අන්තර්ජාතිකව ක්‍රියාත්මක වෙනවා. මේ තත්ත්වයට එරෙහිව ආණ්ඩුව ගෙන තිබෙන ක්‍රියාමාර්ග මොනවාද?පැහැදිලිව ම කොටි යුදමය ලෙස පරාජය වුණත් වෙනම රාජ්‍ය සංකල්පය තවම පරාජය වී නැහැ. එම සංකල්පය පරාජය කිරීමට දෙමළ ජනතාවට සමාන අයිතිවාසිකම් තහවුරු කර දිය යුතුයි. මේ ආණ්ඩුව එය අකුරටම ඉටු කරනවා. ඒ වගේ ම අන්තර්ජාතික කොටි ක්‍රියාකාරකම් මැඬ පවත්වන්න වෙනම රහසිගත වැඩපිළිවෙළක් ආණ්ඩුවට තිබෙනවා. ඒකට නායකත්වය ජනාධිපතිතුමා ලබාදෙනවා. ඒ නිසා කොටි සංවිධානයේ අක්මුල් සිද දාන්න කාලයක් ගත වේවි. එයත් මේ රටේ ජනතාව සිහියේ තබා ගත යුතු කරුණක්.* ලිබියානු දේශපාලන අර්බුදය ගැන ඔබ බොහොම උනන්දු දේශපාලනඥයෙක්. එම අර්බුදයේ දේශපාලන පසුබිම මොකද්ද?”මර්දනකාරී සහ ආඥාදායක රජයක් ජනතාවගේ අයිතිවාසිකම් පහසුකම් නොසලකා හැරි රජයකට එරෙහිවයි ලිබියාවේ ප්‍රශ්නයක් ඇති වුණේ.* ලිබියානු මේ අර්බුදය ලංකාවට ගැලපීමට විපක්ෂය උත්සාහ කරනවා නේද?ඒකට දෙන්න තියෙන්නේ බොහොම හොඳට තේරෙන උත්තරයක්. ඒක හරියට ලමිස්සියක ආච්චි කෙනෙක් ගලපනවා වගේ වැඩක්.අපේ රටේ ප්‍රජාතන්ත්‍රවාදය සහතික වී තිබෙනවා. ඒ නිසා ලිබියාව ලංකාවට සමාන කරන්නේ මොලේ කළදක් නැති මෝඩයෝ තමයි.සංවාද සටහන -චන්දන බණ්ඩාර ඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=ab1103131</link>
    <topic>වැඩි ප්‍රතිශතයකින් අපි දිනනවා</topic>
    <author>සංවාද සටහන සුමේධා නවරත්න</author>
    <content>එ.ජා.ප.යේ පාර්ලිමේන්තු මන්ත්‍රී රන්ජන් රාමනායක* පළාත් පාලන මැතිවරණය ගැන මොකද හිතෙන්නෙ?වැඩි ප්‍රතිශතයකින් අපි දිනනවා. විවිධ දේශපාලන කරුණු, බඩු මිල වැඩිවීම හා ස්වභාවික විපත්වලින් ජනතාව පීඩාවට පත්වෙලා. ඒ පීඩාවෙන් ජනතාව ආණ්ඩුව ගැන කලකිරිලා.එහි වාසිය අපිටයි. ඒ ගැන ආණ්ඩුව බයවෙලා. මහමැතිවරණයකට වගේ වෙහෙසෙනවා. ජනාධිපතිතුමාටත් ගමේ රැස්වීම් අමතන්න වෙලා.* රටේ නායකයා ගමට යෑම වරදක්ද?ගමේ ඡන්දය දිනවනවාට වඩා රටේ නායකයකුට කරන්න වැඩ රාශියක් තියෙනවා.රටේ සංවර්ධනය වෙනුවෙන් ජාත්‍යන්තරය සමඟ කෙරෙන කටයුතු රාශියකට රටේ නායකත්වය මැදිහත් විය යුතුයි. එවැනි කටයුතුවලට යෙදවිය යුතු වෙලාව ගමේ ඡන්දයට යෙදවීම අපරාධයක්.* ඔබේ නායකයා කුරුඳුවත්තටයි ජාත්‍යන්තරයටයි සීමා වූ නිසා නොවේද එ.ජා.ප.ය අඛණ්ඩව පරාජය වුණේ?මගේ නායකයා ගැලරිය පිනවන වැඩ කරන්නෙ නැහැ. ඔහු බොහොම අව්‍යාජ බුද්ධිමත් නායකයෙක්. ළමයි හුරතල් කරනවට වඩා වැඩ ඔහුට තියෙනවා.ඒ වගේම ඔහු ගම් මට්ටමට බහින්නෙ නැහැ කීම මුසාවක්. රට වටේ මැතිවරණ වේදිකාවල ඔහු කතාකරනවා. පසුගියදා පාදුක්කෙ රැස්වීම අමතන කොට වෙලාව රෑ 11.30යි.* ඔබ ඔය කියන නායකත්ව අභිමානය පසුගිය එ.ජා.ප. ජාතික මහා සම්මේලනයේ දී ප්‍රකාශ වුණේ නැත්තෙ මොකද?අයින්ස්ටයින් හෝ සොක්‍රටීස් ඡන්දෙ ඉල්ලුවා නම් ඔවුන් කවදාවත් දිනයිද? අපේ නායකතුමා බුද්ධිමතෙක්. ඔහු ජනප්‍රිය තීන්දු ගන්නෙ නැහැ. ඔහු දරුවන් සුරතල් කරන ආයා කෙනෙක් නොවේ.* අයින්ස්ටයින් කවදාවත් ඡන්දය දිනන්නෙ නැති බව පැවසුවේ ඔබ. රනිල් වික්‍රමසිංහව ඔහුට සමාන කළෙත් ඔබ. ඒ කියන්නෙ එ.ජා.ප. සාමාජිකයා හැමදාම පරාදයි.මම කියන්නේ රනිල්ගෙ බුද්ධියයි සජිත්ගෙ ජනප්‍රියත්වයයි එකතු කරන්න ඕනෙ කියලා.හරියට ජේ.ආර්.ජයවර්ධනයි රණසිංහ ප්‍රේමදාසයි වගේ.ප්‍රවීණ රංගන ශිල්පී රවීන්ද්‍ර රන්දෙණිය* හිටපු දේශපාලනඥයකු විදියට ඉදිරි මැතිවරණය ගැන මොකද හිතෙන්නෙ?මැතිවරණයකදී විවිධ මතිමතාන්තර ප්‍රකාශ වෙනවා. පසුගිය ජනාධිපතිවරණයේදී කියැවුණේ ගඟ ගලන්නා වගේ ඇතැම් අපේක්ෂකයකුගේ ජයග්‍රහණය ස්ථිර බවයි. ඒත් ජනාධිපතිතුමා වැඩි ඡන්ද දහඅට ලක්ෂයකින් දිනුවා. එතුමා ලබා දුන් නිදහස වෙනුවෙන් අපේ සිත්වල ඇති ගෞරවය තවමත් අබමල් රේණුවකින් හෝ අඩු වෙලා නැහැ.* එහෙත් එජාපය කියන්නෙ මෙවර වැඩි ඡන්ද ප්‍රතිශතයකින් ඔවුන් දිනන බවයි?ඡන්දයක් පවත්වන්න කලින් ඔය වගේ ප්‍රචාර නොකර බැහැනෙ ඉතිං.* එජාපයේ හිටපු දේශපාලනඥයකු හැටියට එජාපයේ අද දවස ගැන මොකද හිතෙන්නෙ?එජාපය කියන්නෙ ගෞරවනීය ලෙස රට පාලනය කළ පක්ෂයක්. මම නම් හිතන්නෙ රණසිංහ පේ‍්‍රමදාස මහතා තමයි පක්ෂයේ හිටපු අන්තිම ශක්තිමත් නායකයා. ඊට පස්සෙ නම් ශක්තිමත් නායකත්වයක් බිහි වුණේ නැහැ. එතුමගෙන් පසුව පක්ෂය දිගටම පරිහානියට ලක්වුණා.* එහෙත් ඔබ පාර්ලිමේන්තුව නියෝජනය කළේ මේ කියන දුර්වල නායකත්වය යටතේ?මම පක්ෂයේ දේශපාලනයට එකතු වුණේ 1977, ජේ. ආර්. ජයවර්ධන මහතා මුලින් ම ජනාධිපතිවරණයට ඉදිරිපත් වූ අවස්ථාවේ.එදා සිට දිගටම පක්ෂයේ ක්‍රියාකාරී සාමාජිකයකු ලෙස මම කටයුතු කළා.වසර තුනහමාරක් මේ නායකත්වය යටතේ මම පාර්ලිමේන්තුව නියෝජනය කළා.ඒත් ඊළඟ මැතිවරණයේදී නාමයෝජනා බලෙන් දෙන විට මම එය ප්‍රතික්ෂේප කළේ පක්ෂ නායකත්වය ගැන දැඩි කලකිරීමකින්. එජාපය ගැන තිබු විශ්වාසය සහමුලින්ම නැති වුණා.* සපිරි ගමක් සුපිරි රටක් කිව්වට ජනතාවට එදා වේලවත් කන්න බැරි තත්ත්වයක් තිබෙන බවයි එජාපයේ චෝදනාව?නිදහසෙන් පසුව මැතිවරණ වේදිකාවල ප්‍රධාන සටන් පාඨය වුණේ ඕක තමයි.අද බඩු මිලේ ප්‍රශ්නයක් තියෙනවා තමයි.ඒත් රජයට ඊට, විසඳුම් තිබෙනවා.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=ab1103132</link>
    <topic>17 දා පැ17 දා පැවැත්වෙන පළාත් පාලන මැතිවරණය කොහොම වේවිද?</topic>
    <author>සාකච්ඡාකෙළේ සුභාෂිණී ජයරත්න අරුණි මුතුමලී</author>
    <content>පළාත් පාලන මැතිවරණ මාර්තු 17 දා පැවැත්වෙයි. ප්‍රධාන පක්ෂවල මෙන් ම ස්වාධීන කණ්ඩායම් වල ද අපේක්ෂක අපේක්ෂිකාවෝ රැසක් මෙදා තරග බිමට පිවිස සිටිති. කඩුල්ලෙන් අද කතා බහට ලක් වන්නේ පළාත් පාලන ඡන්ද උණුසුම ගැනයි.රාජ්‍ය පරිපාලන හා ස්වදේශ කටයුතු ඇමැති ඩබ්ලිව්.ඩී.ජේ. සෙනෙවිරත්නප්‍රාදේශීය හා ගම් මට්ටමේ සංවර්ධන කටයුතු වලදී මෙදා ඡන්දය අපිට වැදගත් වෙනවා. පෙර වසරවලට වඩා විශාල උනන්දුවක් පිබිදීමක් ජනතාව තුළ තියෙනවා. 2005 ජනාධිපතිවරණයෙන් අනතුරුව මහින්ද චින්තනය ක්‍රියාත්මක වීමෙන් පසුව ගම්වල විශාල පිබිදීමක් වගේ ම සංවර්ධනයක් ඇතිවෙලා තියෙනවා. ගමේ පාරවල් කොන්ක්‍රීට් දමා සකස් වුණා. යටිතල පහසුකම් සංවර්ධනය වුණා. මේ සඳහා විශාල ප්‍රමුඛතාවක් පසුගිය වසර කිහිපය තුළ සිදු වුණා. මේ වැඩපිළිවෙළ ක්‍රියාත්මක වුණේ පළාත් පාලන ආයතන හරහායි. අද පළාත් පාලන ආයතනවල බලය රාජ්‍ය බලයත් සමඟ සමගාමීව ගමන් කරන්නත් කියලා මිනිස්සු දන්නවා.මේ පසුබිම මත ගමේ සංවර්ධනය රාජ්‍ය අනුග්‍රහය මත ඉතා හොඳින් කරන්න පුළුවන් කියලා ජනතාව දන්නවා. මේ නිසා ජනතාව තුළ විශාල උනන්දුවක් ඇතිවෙලා තියෙනවා, මේ පළාත් පාලන ආයතන ජයග්‍රහණය කරවන්න. මගේ දිස්ත්‍රික්කය වන රත්නපුරය ගත්තහම මේ වනවිට සෑම ප්‍රාදේශීය කොට්ඨාසයකම ජනතාව දැනුවත් කරමින් යනවා. අපේක්ෂකයින් පවා ජනතාවගේ සහභාගිත්වයෙන් ඡන්ද කටයුතු සිදු කර ගෙන යනවා. අපිට හොඳටම පෙනී යන දෙයක් තමයි ප්‍රාදේශීය සභා ඡන්දයෙන් රජය දිනවන්න ජනතාව පෙළ ගැසී සිටින බව.එ.ජා.පය හැමදාම ඡන්දයට පෙරාතුවම කියනවා නම් ඔවුන් දිනනවා කියලා. ජනාධිපතිවරණය, මහ මැතිවරණ ආදී ඡන්ද වලට පෙරත් ඔවුන් දිනන බව කිව්වා. නමුත් ජයගන්න කිසිම වැඩපිළිවෙළක් ඉදිරිපත් කරන්න අද දක්වා ඔවුන්ට බැරිවෙලා තියෙනවා. එම නිසා ඔවුන්ට පරාජය අත්කර දෙමින් ඡන්ද ප්‍රතිඵල පිටවුණා. මෙදාත් පළාත් පාලන ආයතනවල ඡන්දය සඳහා ඔවුන් තවමත් වැඩපිළිවෙළක් ඉදිරිපත් කර නැහැ. මේ පක්ෂයේ ලේකම්වරයා වරක් කියලා තිබුණා ඔවුන් මේ පළාත් පාලන ආයතන ජයගන්නේ ආණ්ඩු පෙරළියක් සඳහා කියලා. ආණ්ඩුව පෙරළන්න අඩුම තරමේ අවුරුදු 6 ක් වත් යන්න ඕන. ආණ්ඩුව පෙරළන්න බැහැ පළාත් පාලන ආයතන ජයග්‍රහණය කරලා. මේ හැකියාව කොහෙත් ම නැති බව ජනතාව දන්නවා.ජීවන වියදම අද ඉහළ බවත් බඩු මිල ඉහළ බවත් අපි පිළිගන්නවා. ජනතාව දන්නවා ඇයි බඩු මිල වැඩි වුණේ කියලා. ආණ්ඩුවේ ක්‍රියාදාමයක් නිසා හෝ ආණ්ඩුවේ අකාර්යක්ෂමතාව නිසා නොවේ. මාස ගණනාවක් දිගටම වැස්සා. ගං වතුර ගැලුවා. ඒ වගේ ම වසර අග වනවිට බොහෝ ආහාර වල මිල ගණන් ඉහළ යනවා. නමුත් මේ වනවිටත් ඒ ආහාර මිල ගණන් අඩු වී ගෙන යනවා. එදා රු. 60 තිබුණු පොල් ගෙඩියක මිල අද රු. 50 ට රු. 55 ට දෙනවා. මේ නිසා බඩු මිල වැඩිවීම ජනතාවට බලනොපාන තත්ත්වයකට පත්වෙමින් තියෙනවා.එ.ජ.නි. සන්ධානය මෙදා මැතිවරණය බොහෝ සාමකාමීවයි ගෙනියන්නේ. ඡන්ද පෙත්සම් විභාග වන්නේ අභියාචනාධිකරණයේදී. එහිදී ලැබෙන තීන්දුව කොමසාරිස් වරයාට දෙනවා. මේ වගේ අවස්ථාවලදී ඡන්දය කල් නො දා මොකක්ද කරන්නේ. එ.ජා. පක්ෂය නම් එක එක කතා කියනවා. නමුත් ජනතාව සැබෑ තත්ත්වය තේරුම් ගත යුතුයි.17 වැනිදා ඔබ අනිවාර්යයෙන් ම ඡන්ද පොළට ගොස් ඡන්දය භාවිතා කරන්න. සන්ධානය දිනවන්න ඔබේ ඡන්දය දෙන්න.ළමා සංවර්ධන හා කාන්තා කටයුතු ඇමැති තිස්ස කරල්ලියද්දමගේ ආසනය වන මැදවච්චියට මෙවර ප්‍රාදේශීය සභා 4 කට සංවිධායකයින් තරග කරනවා. පදවිය, කැබිතිගොල්ලෑව, මැදවච්චිය, රඹෑව ඒ හතරයි. මෙම පළාත් සභා මැතිවරණය එක පැත්තකට බර වූ මැතිවරණයක්. හේතුව ප්‍රබල විපක්ෂයක් නැතිවීමයි. තරගය තියෙන්නේ සන්ධානයේ මන්ත්‍රීන් අතරෙයි. මහ මැතිවරණය දිහා බැලුවහම පළාත් පාලන මැතිවරණයේදී අපේක්ෂකයන් වැඩියි. පදවිය ප්‍රාදේශීය සභාවට ඡන්ද 15431 යි තියෙන්නේ. අපේක්ෂකයෝ 15 දෙනෙක් ඉන්නවා. කැබිතිගොල්ලෑව ඡන්ද 14701 කට අපේක්ෂකයෝ 13 දෙනෙක් තරග කරනවා. මැදවච්චිය ඡන්ද 30455 කට අපේක්ෂකයෝ 12 දෙනෙක් ද රඹෑව ඡන්ද 23879 කට අපේක්ෂකයෝ 12 දෙනෙක් ද තරග කරනවා.මේ ප්‍රාදේශීය සභා 4 ට ම තරග කරන්නේ සන්ධානයත් එජාපයත් ජනතා විමුක්ති පෙරමුණත් විතරයි.වෙනදා දකින ප්‍රබල තත්ත්වයක් මෙදා ඡන්දයේදී දකින්න නැහැ. තනි පක්ෂයක තරගයක් තියෙන්නේ. තරග නොකර හිටියා නම් හොඳයි. ඇත්තටම ප්‍රබල විපක්ෂයක් තිබිලා හොඳ තරගයක් තිබ්බොත් එයආණ්ඩුවට ආශිර්වාදයක්. මේ ගමන ප්‍රබල විපක්ෂයක් නැතුව යන ගමනක්.ජනාධිපතිතුමාගේ ආර්ථික වැඩපිළිවෙළ තුළ එක්සත් ජාතික පක්ෂයට හා වෙනත් පක්ෂයන්ට තියන ජනතා නැඹුරුව ඉතා අඩුයි. ජනතාව ආණ්ඩුව වටා පෙළ ගැසී සිටින්නේ නායකත්වයේ ප්‍රබල බව මෙන්ම නිසි ආර්ථික වැඩපිළිවෙළක් ඉදිරිපත් කර තිබීම නිසයි. එ.ජා.ප ය කියනවා ජීවන වියදම ඉහළයි. මිනිසුන්ට ජීවත්වෙන්න අමාරුයි කියලා. ආර්ථික පීඩනය කියන්නේ අඩු වැඩි වේගෙන යන දෙයකි. එය මේ රජය කාලයේ පමණක් සිදුවූ දෙයක් නෙවෙයි. පසුගිය කාලයේ බඩු මිල ඉහළ ගියේ දේශගුණික විපර්යාස නිසයි. ඒක හැමෝම දන්න දෙයක්. සමහර භාණ්ඩවල මිල දරාගැනීමට නොහැකිව අඩු වැඩි වුණා. මේ දේවල් නිසා තමයි ජනාධිපතිතුමා අනාගතය සඳහා ඉතා හොඳ ආර්ථික වැඩපිළිවෙළක් හඳුන්වා දුන්නේ. ජනතාව දැනුම්වත් කරමිනුයි අපි මේ ගමන යන්නේ.මම විපක්ෂයෙන් අහන්න කැමැතියි, ඔවුන් මේ වගේ අවස්ථාවක මොනවද කරන්නේ කියලා. ‘බඩ’ ගැන කතා කරනවා ඇරෙන්නට වෙන කතා කරන්න දෙයක් ඔවුන්ට නැහැ. අද පවතින ආහාර මිල ගණන් තව මාස 2 ක් යනකොට අඩු වේවි. බුද්ධිමත් විපක්ෂයක් තියෙනවා නම් මේ වගේ අවස්ථාවෙක රට ගැන හිතා ආර්ථික පීඩනයෙන් ගොඩ එන්නට උදව් කළ යුතුයි. අපි වගේ රටවල් දියුණු වෙනවා දකින්න සමහර රටවල් කැමැති නැහැ.ජනතාවට අද මෙහෙම හැඟීමක් තියනවා. ජනාධිපතිතුමා අපේ. ආණ්ඩුව අපේ. පළාත් සභාව අපේ. ඒ නිසා ඡන්දය භාවිතා කරන්න අවශ්‍ය නැහැ කියලා.එහෙම කරන්න එපා. ඔබ ඡන්දය භාවිතා නොකර සිටින්න එපා. අපි අපේ පාක්ෂිකයන්ට කියලා තියෙනවා සාමකාමීව ඡන්ද කටයුතුවල යෙදෙන්න කියලා. කටවුට් පෝස්ටර් ඉරන්නේ පක්ෂයේ ම අය. මේවට මිනිසුන් ඡන්දය දෙන්නැහැ. අපි බලාපොරොත්තු වෙන්නේ යහපත් ග්‍රාමීය නායකයෙක්. අපි අද යන ගමන් මඟට සියලුම දෙනාගේ ආශිර්වාදය අවශ්‍යයයි. ග්‍රාමීය පාර්ලිමේන්තුවකට යාමටයි ජනාධිපතිතුමා උත්සාහ කරන්නේ. අපි කිසිම දෙයකට සැලෙන්නේ නැහැ. අපි අපේ ගමන යනවා.එක්සත් ජාතික පක්ෂයේ නියෝජ්‍ය නායක කරු ජයසූරියමේ පළාත් පාලන මැතිවරණයේ දී රජයේ ප්‍රධානම වගකීම නිදහස් හා සාධාරණ මැතිවරණයක් පවත්වා මේ රටේ ජනතාවට තම හෘද සාක්ෂියට අනුව තමන්ට කැමැති පක්ෂයක්, කැමැති මතවාදයක් නැත්නම් න්‍යායක් අනුව කැමැති අපේක්ෂකයකු තෝරාගෙන තම ප්‍රදේශයේ පාලනය නිදහසේ පැවරීමට ඉඩ දීමයි. එය ප්‍රජාතන්ත්‍රවාදී රජයක යුතුකමයි.එමෙන්ම අප අද දකින දේශපාලනය තුළ රාජ්‍ය මාධ්‍යය පක්ෂග්‍රාහීව රජයට ආවඩමින් විපක්ෂය ගැන විවිධ චෝදනා කරමින් ජනමතය විකෘති කරනවා. එමෙන්ම රජයේ සම්පත් යාන වාහන අනිසි ලෙස භාවිත කරමින්, රාජ්‍ය උත්සව පවත්වමින් මැතිවරණ කොමසාරිස්තුමාගේ නිර්දේශ සම්පූර්ණයෙන් උල්ලංඝනය වන අයුරින් ක්‍රියාකරනවා. පොලිස් නිලධාරීන් මෙන්ම රාජ්‍ය නිලධාරීන්ට ස්වාධීනව කටයුතු කිරීමට ඉඩ නොදී විවිධ බලපෑම් කරනවා.විපක්ෂයේ මැතිවරණ ප්‍රචාරක කටයුතුවලට පහරදීම කඩාකප්පල් කිරීම දිනපතාම සිදුවෙනවා. ආණ්ඩු පක්ෂය මැතිවරණ නීති උල්ලංඝනය කරන විට පොලිසිය නිහඬව බලා ඉන්නවා. මෙයින් අප දකින්නේ අසාමාන්‍ය තත්ත්වයක්.එනිසා අප රජයෙන් ඉල්ලන්නේ මේ මැතිවරණය නිදහස් හා සාධාරණ ස්වාධීන මැතිවරණයක් ලෙස පවත්වා රටේ කීර්තිනාමය දැන්වත් ආරක්ෂා කරදෙන ලෙසයි.රටේ විවිධ ප්‍රදේශවල අප සංචාරය කරමින් මැතිවරණ ප්‍රචාරක කටයුතුවල යෙදනවා. විපක්ෂයේ බිඳ වැටීමක් කිසිසේත් දකින්න නැහැ. මැතිවරණ ප්‍රචාරක කටයුතුවල යෙදී සිටීමේදීත් එවැනි බෙදීමක් නැහැ. අපි සියලුදෙනාගේ එකම අරමුණ එක්සත් ජාතික පක්ෂය දිනවා රටේ පාලනය අපේ පක්ෂයට ලබා ගැනීමයි.ගම්පහ දිස්ත්‍රික් එ.ජා.ප පාර්ලිමේන්තු මන්ත්‍රී ජාඇල එ.ජා.ප සංවිධායක ජෝෂප් මයිකල් පෙරේරාමෙවර අපි ඡන්දයට මුහුණ දෙන්නේ ප්‍රධාන තේමා 3 ක් මුල් කරගෙන. එකක් තමයි ගමට මන්ත්‍රීවරයෙක් තෝරා ගැනීම, දෙවැන්න ජනතාවගේ ආර්ථික බර සැහැල්ලු කිරීම. තෙවැන්න හිටපු යුද හමුදාපති සරත් ෆොන්සේකා එළියට ගැනීම.මන්ත්‍රීවරයෙක් තෝරා ගැනීම ගමේ ජනතාවට අයිති වැඩක්. අපි ඉදිරිපත් කළ අපේක්ෂකයෝ හුඟ දෙනෙක් බුද්ධිමත් අයයි. ජනතාවගේ ආදරය දිනාගත් අය මිස සොරකම් මැරකම් කරන අය නොවෙයි. යම් යම් තැන්වල අඩු පාඩු ඇති.අපි ජනතාවට දෙන පණිවිඩය තමයි එ.ජා.ප යෙන් ඉදිරිපත් වෙන ගමේ නියෝජිතයන්ට උපරිමයෙන් සහය දෙන්න කියලයි.ජනතාවට අද ජීවත් වෙන්න අමාරුයි. බඩු මිල වැඩි වුණේ හේතු ගණනාවක් මත. ප්‍රධාන දේ රජය බඩු වලට අයකරන විශාල බද්ද. විවිධ බදු පනවා තියෙන නිසා භාණ්ඩ මිල වැඩිවෙලා. බදු සඳහා අයකරන විශාල මුදල යොදවන්නේ ඇමැති මණ්ඩලයේ නඩත්තුවට. හම්බන්තොට වගේ වරායක් හදන්න ගත් ණය වල පොලී ගෙවන්න. එහෙම නැතිනම් දේශපාලන ප්‍රයෝජනයන් තියන පාඩු ලබන ආයතන නඩත්තුවට. මිහින් ලංකා, එයාර් ලංකා බදු ගෙවන්නෙ නැහැ. ඒවා ගෙවන්න වෙලා තියෙන්නේ අහිංසක මිනිසුන්ට. රජයේ සේවකයන්ට රුපියල් 2500 ක් ගෙවන්න පොරොන්දු වුණා. නමුත් දුන්නෙ නැහැ. අපි යෝජනා කරන්නේ අධික බදු බර ඉවත් කරලා සේවකයන්ට රුපියල් 2500 හා රැකියාවක් නැති අයට සහනාධාර මුදලක් දෙන්න කියලයි. ඒ වගේ ම අපි මෙදා ඡන්දයේ දී දේශපාලන භේදයකින් තොරව ඉල්ලා සිටිනවා, හිටපු හමුදාපති එළියට ගැනීමට සහය වෙන්න කියල. අපි ඉදිරිපත් කරන ඉල්ලීම් තේරුම් ගෙන මාර්තු 17 දා ඡන්ද පොළට ගොස් අලියා ලකුණට කතිරය ගහන්න කියලා.මම නියෝජනය කරන ජාඇල ප්‍රදේශයේ ඉතාම සාමකාමීව ඡන්ද කටයුතු කෙරීගෙන යනවා. ආණ්ඩුව ඡන්ද ගන්න විවිධ දේ කරනවා. මෙතෙක් නුදුන් දේ දෙන්න හදනවා. මේවා කරන්නේ ඡන්ද නීති රිති වලට පටහැනිව.17 දා ඡන්දය දුන්නට පස්සේ මේ අය අපිට හමුවෙන්නෙ නැහැ. පක්ෂ සියල්ල එකඟ වුණා. කොට්ඨාස මට්ටමින් ඡන්දය තියන්න. රජයත් එකඟ වුණා. මමත් එයට ගියා. නමුත් අද රජය තට්ටුමාරු ක්‍රමයට ඡන්දය තියනවා. මීගමුව අවට සියලුම පළාත් පාලන ආයතනවල ඡන්දය තියනවා. නමුත් මීගමුව මහ නගර සභාවේ ඡන්දය නැහැ. නමුත් ඒ අවට පළාත් පාලන ආයතනවල ඡන්දය තියෙනවා. මෙයින් පැහැදිලි වෙන්නේ දිනන්න බැහැ කියලා හිතෙන ඒවා කල් දාලා පසුව ආණ්ඩු බලය යොදවලා පසුව තියන්නට සූදානම් බව.මම ඉල්ලා සිටිනවා 17 දා ඡන්ද පොළට ගොස් අලියා ලකුණ ඉදිරියේ කතිරය ගසන්න කියා.සාකච්ඡාකෙළේ සුභාෂිණී ජයරත්න අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=ab1103133</link>
    <topic>ඡන්දය නොදා ඉන්ඩ එපා</topic>
    <author>රංජිත් සියඹලාපිටිය</author>
    <content>පළාත් පාලන මැතිවරණයට තියෙන්නේ තව දවස් තුනයි. දැන්නම් මැතිවරණයේ උණුසුම හොඳටම දැනෙනවා. සමහරු මේ ඡන්දයට පුංචි ඡන්දය කියනවා. ඒත් මම නම් ඒකට එකඟ නැහැ. මොකද කිව්වොත් ගමේ ඉන්න මිනිස්සුන්ගේ ගමේ පාර්ලිමේන්තුවේ ඡන්දය තමයි මේ පැවැත්වෙන්නේ. මේ වෙලාවේ තමන්ගේ ඡන්දයෙන් උපරීම ප්‍රයෝජන ලබා ගන්ඩ ඕනේ.එහෙම නැති වුණොත් වෙන්නේ හොර බොරු වංචා කාරයෝ ප්‍රාදේශීය සභාවට රිංගා ගන්න ඉඩ තියෙනවා. අන්තිමට වෙන්නේ ගම හැදෙනවා වෙනුවට මන්ත්‍රීවරු පොහොසත් වෙන එක. ඒ නිසා බොහොම කල්පනාවෙන් මේ වෙලාවේදී ඡන්දය පාවිච්චි කරන්න. උගත් බුද්ධිමත් පිරිසක් තමන්ගේ ප්‍රාදේශීය සභාවට පත් කර ගන්ඩ.කාටද මනාපෙ දෙන්නේ කියලා හිතනවා වගේ ම මොන පක්ෂයට ද ඡන්දය දෙන්නේ කියලාත් මේ වෙලාවේ බුද්ධිමත්ව හිතන්ඩ ඕනේ. හැඟීම්වලට වහල් වෙලා වැඩ කරන්න හොඳ නැහැ. හැඟීම් වැඩි වෙන කොට බුද්ධිය නැතිව යනවා. ඒ හින්දා අපේ රටේ අනාගතය ගැන හිතන්ඩ අපේ රට ආසියාවේ ආශ්චර්ය වෙන්ඩ යන්නේ. ඒ වෙනුවෙන් රටේ විශාල පෙරළියක් වෙනවා. අධිවේගී මාර්ග, විදුලි බලාගාර, මහා ජලාශ, වාරි මාර්ග ඉදි වෙනවා. කෘෂි කර්මාන්තයට වෙනදාටත් වඩා පහසුකම් ලැබෙනවා. රුපියල් 350 ට පොහොර ලැබෙනවා. අපට නොබෝ කාලයකින්ම අපේ රටේ කෘෂි කර්මාන්තයේ මහා පෙරළියක් දකින්ඩ ලැබෙයි.මේ හැම දෙයකටම නායකත්වය දෙන්නේ කවුද අපේ ජනාධිපතිතුමා. එතුමාගේ එකම පරමාර්ථය ගම හැදුවොත් රට හැදෙනවා කියන දෙයයි. ඒ හින්දා ඉදිරියේදී ගමේ ප්‍රාදේශීය සභාවට නගර සභාවට ලොකු වගකීමක් පැවැරෙනවා. නගර සභාවට ප්‍රාදේශීය සභාවට වැඩිපුර බලතල ලැබෙනවා. වැඩිපුර සම්පත් ලැබෙනවා. ඒ කියන්නේ ඉදිරියේදී දැනටත් වඩා දියුණු ගමක් අපට දකින්න ලැබේවි. එතකොට ඒකට අපේ දායකත්වය දෙන්නේ කොහොම ද? ගමේ බලයත් ජනාධිපතිතුමාට දෙන්ඩ ඕනේ. එහෙමයි ජනාධිපතිතුමාට ශක්තියක් වෙන්ඩ පුළුවන්. ඒ වගකීමෙන් අපි කාටවත් මිදෙන්ඩ අයිතියක් නැහැ.ටිකක් හිතලා බලන්ඩ පාර්ලිමේන්තුව වගේම පළාත් සභාවත් තියෙන්නේ එක්සත් ජනතා නිදහස් සන්ධානයට. එතකොට ප්‍රාදේශීය සභා, නගර සභා මේ හැම එකක්ම එක්සත් ජනතා නිදහස් සන්ධානයට නොලැබුණොත් වෙන්නේ මහ අලි ජරමරයක්. එතකොට පාර්ලිමේන්තුවේ පළාත් සභාවෙන් මුදා හරින මුදල් පාවිච්චි නොකර ඉන්ඩ ප්‍රාදේශීය සභාවට නගර සභාවට පුළුවන්. ඒ කියන්නේ සංවර්ධනයට තිත වැටෙන්ඩ පුළුවන්.මොකද එජාපයට නැත්නම් ජවිපෙට නගර සභාවක ප්‍රාදේශීය සභාවක බලය ගියොත් ඔවුන් හදන්නේ ආණ්ඩුව අපහසුතාවට පත් කරන්ඩ මාන බලන එක. ඒකෙන් වෙන්නේ කඹ ඇදිල්ලක් විතරයි. ඒ නිසා බුලත් කොළය දිනවන එක කාගේත් යුතුකම බව අමුතුවෙන් කියන්ඩ ඕනේ නැහැ.ඒත් එක්කම තව දෙයක් කියන්ඩ ඕනේ. මේ පාර අපේ සමහරු ඡන්දය දාන්න අදි මදි කරනවා කියලා ආරංචියි. ඒ අයට කියන්ඩ තියෙන්නේ එක දෙයයි. තමන්ගේ ගමට එන ගුරු පාර කොන්ක්‍රීට් කර ගන්න ඕනේ නැත්නම් ඡන්දය නොදැම්මට කමක් නැහැ. ගමට විදුලිය ලබා ගන්ඩ, බෝක්කුව ඇළ වේල්ල, පාළම හදා ගන්න ඕනේ නැත්නම් ඡන්දය නොදැම්මාට කමක් නැහැ. හැබැයි එහෙම උවමනාවක් නැහැ කියන්නේ ගමට රටට ආදරය නැහැ කියන දෙයයි. ඒ නිසා ගමට රටට ආදරය කරන පුරවැසියෙක් විදියට ඡන්ද පොළට යන්ඩ. අපි දන්නවා අපේ රටේ ඉන්නේ බුද්ධිමත් මිනිස්සු. ඒ නිසා තමන්ගේ වගකීම හරියටම ඉටු කරයි කියන විශ්වාසය ආණ්ඩුවට තියෙනවා.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=ab1103136</link>
    <topic>එජාපයයි - ජවිපෙයි වල්ගෙ පාග ගත්තට මං මොනව කරන්නද</topic>
    <author>චන්දන බණ්ඩාර</author>
    <content>ඇමැති මර්වින්ගිය සතියේ දී ජනාධිපතිතුමාගේ ප්‍රධානත්වයෙන් කැබිනට් මණ්ඩලය රැස්වීය. ඒ අරලියගහ මන්දිරයේදීය. එම කැබිනට් රැස්වීමේදී සාකච්ඡා වූ ප්‍රධාන කරුණක් වූයේ රජයේ පාසල් පෙරවරු 7.30 සිට සවස 3.00 දක්වා පැවැත්වීමට අධ්‍යාපන අමාත්‍යාංශය ගෙන තිබු තීරණය පිළිබඳවය.අධ්‍යාපන ඇමැති බන්දුල ගුණවර්ධන කැබිනට් මණ්ඩලයට ඒ පිළිබඳව පැහැදිලි කළේය. “හෝමාගම මහින්ද රාජපක්ෂ විද්‍යාලය සවස 3.00 වෙනතුරු පැවැත්වෙනවා. ඒ නිසාම ඒ පාසලේ දරුවෝ අධ්‍යාපනය අතින් ඉතා ඉහළ තැනකට පත් වෙලා තිබෙනවා. අපේ සමහර ඇමැතිවරු පවා තමන්ගේ දරුවෝ මේ පාසලට දා ගන්න පොර කනවා. හවස් වරුවේ ඒ පාසලේ උගන්වන්නේ ඉංගිරිසි, පරිගණක සහ ක්‍රීඩා විෂයන්.” ඇමැති බන්දුල ගුණවර්ධන කියා සිටියේය.“දැන් කොල්ලන්ට කෙල්ලන්ට රස්සා ඉල්ලාගෙන ඇමැතිවරුන් පස්සේ යන්න ඕන නෑ. පාසල් සවස පවත්වන එකට විරුද්ධ වෙන්නේ ටියුෂන් ගුරුවරු තමයි. අපි ටියුෂන් කරපු කාලේ එක ළමයකුගෙන් ගත්තේ රුපියල් 20 ක් විතර. ඒත් අද ටියුෂන් පංතිවල රුපියල් 1000 ක් 2000 ළමයකුගෙන් ගන්නවා. කණ්ඩායම් පන්තිවල ළමයකුගෙන් ඊටත් වඩා ගන්නවා.” ඇමැති බන්දුල ගුණවර්ධන කියා සිටියේය.“මේ වෙලාවේදී හවස 3 වෙනතුරු පාසල් පැවැත්වීම ගැන ජේවීපීය රටේ ප්‍රශ්නයක් ඇති කරන්ඩ ඉඩ තියෙනවා. සමහරවිට එජාප අපේක්ෂකයෝ සම්බන්ධ කරගෙන රටේ විශාල ප්‍රශ්නයක් මවන්ඩත් ඉඩ තියෙනවා.” ජනාධිපතිතුමා කියා සිටියේය.ඉන් අනතුරුව ඇමැති බන්දුල ගුණවර්ධන සිහිපත් කළේ එජාපය සහ ජවිපෙ අතීතයේදී ගුරුවරුන්ට සිදු කළ හිරිහැර ගැනය.“අපි කවදාවත් ගුරුවරුන්ගේ තට්ටේ ගාලා පාරේ යවලා නැහැ. විදුහල්පතිවරුන්ගේ බෙල්ල කපලා ඒ අවමඟුලට යන්න එපා කියලා ගුරුවරුන්ට ළමයින්ට තර්ජනය කරලා නැහැ. පසුගිය දවස්වල ගණිතය දුර්වලයි කියපු ළමයි වෙනුවෙන් අපි සම්මන්ත්‍රණ 1500 ක් කළා. ඒවා කළේත් රජයේ ගුරුවරු සමඟ එකතු වෙලා. ඒ ගුරුවරු බොහොම උනන්දුවෙන් තමයි ඒවා කළේ.” ඇමැති බන්දුල ගුණවර්ධන කියා සිටියේය.ඉන් අනතුරුව ජනාධිපතිතුමා කැබිනට් මණ්ඩලයට අලුත් අදහසක් ඉදිරිපත් කළේය. “සවස 3 දක්වා පාසල් පැවැත්වීම අපි අලුතෙන් ආරම්භ කරන පාසල් 1000 පමණක් ක්‍රියාත්මක කරමු. ඒකත් ඒ ගුරුවරුන්ගේ මවුපියන්ගේ කැමැත්ත ඇතිව කරමු. ඒ ගැන වහාම මාධ්‍ය හමුවක් තියලා රටේ ජනතාව දැනුම්වත් කරන්න.” ජනාධිපතිතුමා ඇමැති බන්දුල ගුණවර්ධනට උපදෙස් දුන්නේය.ඇමැති විමල් වීරවංශගේ උපන් දිනය යෙදී තිබුණේ ගිය සතියටය. ඒ වෙනුවෙන් මහනුවර දළදා මාළිගාවේ රන් ආයුධ මණ්ඩපය ප්‍රතිසංස්කරණය කර දළදා මාළිගාවට බාර දීම පසුගියදා සිදු කෙරිණි. දළදා මාළිගාවට කොටි එල්ල කළ ප්‍රහාරයේදී මේ රන් ආයුධ මණ්ඩපයට ද හානි වී තිබිණි. නමුත් එය ප්‍රතිසංස්කරණය කිරීමේදී එම ප්‍රහාරයේ සළකුණු නොමැති වෙන ලෙස සිදුකර තිබිණි. ඒ ගැන ද ඇමැති විමල් වීරවංශ රන් ආයුධ මණ්ඩපය ප්‍රතිසංස්කරණය කොට බාරදීමේ උත්සවයේදී අදහස් පළ කළේය. “මේ රන් ආයුධ මණ්ඩපයේ තිබුණ ත්‍රස්ත ප්‍රහාරයේ සළකුණු නැති කළා වගේම අපේ ජනාධිපතිතුමා මේ රටෙන් ත්‍රස්තවාදයේ සළකුණු අතුගා දමන බව අපට විශ්වාසයි.” ඇමැති විමල් වීරවංශ කියා සිටියේය.මේ අතර ඇමැති විමල් වීරවංශ මාධ්‍ය හිතවතුන් සමග කතාබහ කරමින් සිටියදී මාධ්‍යවේදියකු විමසා සිටියේ නිවාස දස ලක්ෂයක් ඉදිකිරීමේ වැඩේ කරගත හැකි වේවි ද කියාය. “ඔය ප්‍රශ්නයම මගෙන් අපේ අමාත්‍යාංශයේ අයත් අහනවා. හැබැයි එයාලාට කිව්වේ අර ෆයිටර් කියන මාළුවාගේ කතාව“ ඇමැති විමල් වීරවංශ කියා සිටියේය. “මාධ්‍යවේදීන් විමසා සිටියේ මොකද්ද ඒ කතාව කියාය.“ෆයිටර් කියන මාළුවෙක් හිටපු ටැංකියකට පොඩි මාළු දාපු ගමන් කනවාලු. හැබැයි එක දවසක් විද්‍යාඥයෝ පොඩි මාළු පොඩි බෝතලයකට දාලා ඒ ෆයිටර් මාළුවා ඉන්න ටැංකියට දාලා තියෙනවා. ෆයිටර් මාළුවා පොඩි මාළු කන්න හදලා බැරිම තැන ඒ අදහස අත් හැරලා තිබුණාලු. පස්සේ ඒ ටැංකියට පොඩි මාළු දාලා තියෙනවා. ඊට පස්සේ පොඩි මාළුන්ට ප්‍රශ්නයක් වෙලා නැතිලු. ඒ වගේ තමයි කරන්න බැහැ කියලා දෙයක් නැහැ. ජනාධිපතිතුමා අපට දෙන නියෝගවල තියෙන්නේම කරන්න පුළුවන් කියන දෙයයි. ඒ නිසයි රටේ වරාය සහ මහාමාර්ග හැදෙන්නේ. ඒක අපේ අමාත්‍යාංශයේ නිලධාරීන්ට වැටහිලා. ඒ නිසා මගේ අමාත්‍යාංශයේ සමහර නිලධාරීන්ට ෆයිටර් එක දෙක කියලා නම් පට බැඳිලා.” ඇමැති විමල් වීරවංශ මාධ්‍යවේදීන් හමුවේ කියා සිටියේය.පසුගිය දින දෙකක් පාර්ලිමේන්තුව රැස් වුව ද දෙපැත්තේ ම මන්ත්‍රීවරුන්ගේ සහභාගිත්වය තිබුණේ අඩු මට්ටමක ය. පළාත් පාලන මැතිවරණය ඊට ප්‍රධාන හේතුවයි. හදිසි නීතිය දීර්ඝ කිරීමේ විවාදය පැවතියේ ඉකුත් 9 වැනිදා ය. දේශපාලන රස කතා වලින් ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ ගේ කාමරය කවදත් උණුසුම් ය. විමල් වීරවංශ, ප්‍රියංකර ජයරත්න, දයාශ්‍රිත තිසේරා, පවිත්‍රා වන්නිආරච්චි, සුමේධා ජයසේන, මාලනී ෆොන්සේකා, දුමින්ද සිල්වා, හේමාල් ගුණසේකර යන මැති ඇමැතිවරු ඒ අතර වූහ.මේ කතා බහ අතරට මැති ඇමැති පිරිසක් සමඟ එක්වූයේ නාමල් රාජපක්ෂ මන්ත්‍රීවරයා ය. කොහොමද නාමල් මන්ත්‍රීතුමා හැමෝම තොරතුරු විමසන්නට වූහ.“හැම පළාතකට ම එන්න කියනව. පසුගිය දවස්වල පුළුවන් හැම තැනකට ම ගියා. ජනාධිපතිතුමන් එක්ක මිනිස්සු තවමත් ඒ වගේ ම ඉන්නව. ඒ නිසා මේ මැතිවරණයත් අපට ප්‍රශ්නයක් නැහැ. මන්ත්‍රී නාමල් රාජපක්ෂ කීය.“නාමල් මන්ත්‍රීතුමා පසුගිය දින කීපයක දීම විදුහල්පතිවරුන් ගණනාවක් මට කතා කළා. ඒ අය කියන්නෙ ඒ පාසල්වල ළමයින් ඔබතුමාගේ වගේ කොණ්ඩ වවන්න පටන් අරන්ලු. මේකට මොකක්ද කරන්නෙ කියල ඒ අය අහනව.“ඔන්න ඔය කොණ්ඩය කපල දාන්න. සුමේධා හා පවිත්‍රා ඇමැතිවරියන් කියද්දී නාමල් රාජපක්ෂ මන්ත්‍රීවරයා කීවේ “මටත් මේක කපන්න ඕන. වැඩිපුරම පුංචි වයසෙ ළමයි නාමල් අයියගෙ කොණ්ඩය කිය කියා හැම තැ නදිම ආසාවෙන් කියනව. ඒ අය තරහ කරගන්න බැරි නිසයි මං මේක තියෙන්න අරින්නෙ” කියා ය. ඒ අතර රට ඉදිරියේ ඇති ප්‍රශ්න කීපයක් ගැන අනුර යාපා, වාසුදේව නානායක්කාර, ජොන්ස්ටන් ප්‍රනාන්දු කතාබහ ආරම්භ කළහ. “ලෝක ආහාර අර්බුදයක් එනවා. මේකෙන් අපට ගැලවෙන්න ක්‍රමයක් ගැන හිතන්න ඕනෑ” අනුර යාපා කීය.“මේක ගැන ගැඹුරින් හිතන්න ඕනෑ. දැන් ආරම්භ කරල තියෙන ගෙවතු වගා වැඩපිළිවෙළත් විශාල සහනයක් ගෙන දේවි” අමාත්‍ය වාසුදේව නානායක්කාර කීය.“ඇමැතිතුමා! ඕක ගම් මට්ටමින් ගොඩක් සාර්ථක වෙනව. නාගරිකව නං ටිකක් ප්‍රශ්නයක්. අපේ අම්මා එළවළු කොරටුවක් දැම්මා. ඉතාම සාර්ථකයි. වතුර බිලට ටිකක් බලපානවා” කීවේ සුමිත් විජේසිංහ ය.“ඒකට අලුත් තාක්ෂණය, ජලය රඳවා ගන්නා ක්‍රමෝපායන් තියෙනවා. ඒව ගැන දැනුවත් කිරීමක් කරන්න ඕන” ඇමැති අනුර යාපා කීවේය.“ඒ වගේ ක්‍රම සමහර ප්‍රදේශ දැනටමත් ක්‍රියාත්මකයි. ප්‍රතිඵල ලැබිල තියෙනව. මේ අපේ රංජිත් සොයිසා මන්ත්‍රීතුමා ගෙ ගෙවත්තෙ සරු ඵලදාවක් තියෙනව. ජනාධිපතිතුමාත් ඒක දැකල සතුටු වුණා. ඒ තාක්ෂණය තමයි ප්‍රචලිත කරන්න ඕන.” ඇමැති වාසුදේව නානායක්කාර කීය.“ඔය වැඩපිළිවෙළ සාර්ථක කරගන්න දේශාභිමානි හැඟීම් ඇති කරන ආකල්ප වෙනස් කරන චින්තන විප්ලවයකුත් කරන්න ඕන” එතකොට සාර්ථකයි. කුමාරසිරි හෙට්ටිගේ කීය.ලෝක කාන්තා දිනය යෙදී තිබුණේ් පසුගිය 08 වැනිදාටය. ඊට දින කිහිපයකට පෙර මහර සන්ධාන කාන්තා අපේක්ෂිකාවක වූ සුදිමා ප්‍රහාරයකට ලක්වූවාය. ඇය හත් මස් ගැබිණියකි. ඇය රාගම රෝහලට ඇතුළත් කෙරිණි. සිකුරාදා රාත්‍රියේ එල්ලවූ මේ ප්‍රහාරය පිළිබඳව ඒ මොහොතේම පාර්ලිමේන්තු මන්ත්‍රී විශේෂඥ වෛද්‍ය සුදර්ශිනී ප්‍රනාන්දුපුල්ලේට පණිවුඩය ලැබුණේ ඇයගේ් හිතවතකු ගෙනි. ඇය වහා රාගම වෛද්‍ය අධිකාරීවරයාට කතා කළාය. සුදීමාගේ තත්ත්වය විමසුවාය. මහර සංවිධායක නියෝජ්‍ය ඇමති ලසන්ත ඇමතූ ඇය ගතයුතු ඉදිරි ක්‍රියාමාර්ග පිළිබඳව ඔහු සමඟ සාකච්ඡා කළාය.පසුදින උදෑසනම රෝහලට ගිය සුදර්ශිනී සුදීමාගේ තත්ත්වය පිරික්සා බැලුවාය. “ඔයාගේ බබාට මේ සිද්ධිය අහිතකර ලෙස බලපාන්න පුළුවන්. ඒ නිසා පරිස්සම් වෙන්න.” ඇය පරීක්ෂා කිරීමෙන් අනතුරුව සුදර්ශනී කීවාය. පසුගිය ඉරිදා ඉඹුල්ගොඩදී මේ ප්‍රහාරයට එරෙහිව උද්ඝෝෂණයක් පැවැත්විණි. ඇමතිනී පවිත්‍රා නියෝජ්‍ය ඇමති ලසන්ත මෙන්ම සුදර්ශනීද ඊට එක්ව සිටියහ.මේ අතර ලෝක කාන්තා දිනය යෙදී තිබූ පසුගිය අඟහරුවාදා සුදර්ශිනී පාර්ලිමේන්තුවේ මූලාසනය සඳහා යෝජනා කෙරිණි. යෝජනා කළේ ආණ්ඩු පක්ෂයේ ප්‍රධාන සංවිධායක ඇමති දිනේෂ් ගුණවර්ධනයි. ලෝක කාන්තා දිනය යෙදී ඇති අද දින කාන්තාවක් මූලාසනයට යෝජකා කළයුතු යැයි පවසමින් දිනේෂ් මෙම යෝජනාව කළේය. යෝජනාව ස්ථිර කළේ අස්වර් මන්ත්‍රීවරයායි.පාර්ලිමේන්තු සම්ප්‍රදාය අනුව මූලාසනය සඳහා යෝජනා කරන මන්ත්‍රී මණ්ඩලයක් වේ. ඊට සුදර්ශිනී ඇතුළත් නොවේ. විශේෂ කරුණක් සේ සලකා දිනේෂ් සුදර්ශිනී ඒ සඳහා යෝජනා කළේ මූලාසනයට යෝජනා කරනු ලබන මන්ත්‍රීවරු කිහිපදෙනෙක් සභා ගර්භය තුළ සිටියදීමය.සුදර්ශිනී පාර්ලිමේන්තුවේ මුලසුන ගෙන සිටියදී අටවතාවක්ම විදුලිය විසන්ධි විය.”මොකද මන්ත්‍රීතුමිය මේ ලයිට් යන්නේ” යැයි විමසුවේ ඇමති පි‍්‍රයංකර ජයරත්නය.”අද කාන්තා දිනය නේ කාන්තාවක් මූලාසනයේ ඉන්න නිසා වෙන්න ඇති” මන්ත්‍රීනී සුදර්ශිනී කීවේ සභාවම සිනහා ගස්සවමිනි.ගිය සතියේ කැලණිය ප්‍රදේශයේ ධීවර සංස්ථා මාළු, වෙළෙඳ සලක් විවෘත විය. ඒ කැලණිය ආසන සංවිධායක සහ ඇමැති ආචාර්ය මර්වින් සිල්වාගේ ප්‍රධානත්වයෙනි. මෙවර කැලණිය ප්‍රාදේශීය සභාවට එක්සත් ජනතා නිදහස් සන්ධානයෙන් තරග වදින එකම කාන්තාව වන කිතාලි ජයවික්‍රමට සහාය පිණිස ජන රැළියක් කැලණිය කොහොල්විල පාරේදී ගිය සතියේ පැවැත්විණි. එය පැවැතියේ ද ඇමැති මර්වින්ගේ ප්‍රධානත්වයෙනි.“අපි මෙවර පළාත් පාලන මැතිවරණයට ජනතාව වෙනුවෙන් හොඳ කණ්ඩායමක් ඉදිරිපත් කරලා තියෙනවා. මං හැමදාම යුක්තිය වෙනුවෙන් වැඩ කරනවා. මං එක් වතාවක් ජනාධිපතිතුමාට වැඳපු පිංතූරයක් පුවත්පතක දාලා මට මඩ ගහන්න හැදුවා. යුද්ධය නිම කරපු නායකයාට කවුරු වැන්දත් පව් නැහැ. එතුමා වැඳුම් පිදුම් කරන්ඩ සුදුස්සෙක්.” ඇමැති මර්වින් සිල්වා එම රැස්වීමේදී කියා සිටියේය.“ඒ වගේම තමයි මේ දවස්වල සමහරු වල්ගේ පාගාගෙන දඟලනවා. මම කිව්වාලු ජේවීපියටයි යූඇන්පීයටයි කැලණියේ දේශපාලනය කිරීම තහනම් කියලා. මම කිව්වේ නැහැ එහෙම දෙයක්. මම කිව්වේ රතුපාට කතරගමට අයිති පාටක් කියලා කොළපාට පල්ලිවලට වගේ පාවිච්චි කරන පාටක් කියලා. ඒ වගේම කැලණියට අයිති විෂ්ණු දෙවියන්ගේ නිල්පාට විතරයි කියලා. ඉතින් හත් දෙයියනේ මේ කතාවට එජාපයයි යූඇන්පීයයි වල්ගේ පාගාගෙන දඟලනවා.” ඇමැති මර්වින් සිල්වා කියා සිටියේ ජනතාවගේ අත්පොළසන් හඬ මධ්‍යයේය.ගිය සතියේදී දිවි නැඟුම වැඩසටහනේ ඉදිරි ක්‍රියාමාර්ග පිළිබඳව සාකච්ඡා කිරීම සඳහා විශේෂ සාකච්ඡාවක් පැවැත්විණි. ඒ ජනාධිපති ලේකම් කාර්යාලයේදීය. සවස 6.00 ට පමණ ඇරැඹි සාකච්ඡාව අතරතුර ලේකම් කාර්යාලයේ සේවකයකු පැමිණ කීවේ ලේකම් කාර්යාලයේ විදුලි කාන්දුවක් ඇති වී ඇති බවත් මඳ වේලාවකට විදුලිය විසන්ධි කිරීමට සිදුවන බවත්ය. ඒ සමඟම ඇමැති බැසිල් රාජපක්ෂ මහතා විමසා සිටියේ මේ රැස්වීම කළුවරේ හෝ පවත්වාගෙන යාමට කැමැති ද කියාය. “ප්‍රශ්න ගැටලු ආවා කියලා ජනතාව වෙනුවෙන් අපි කරගෙන යන වැඩ නතර කරන්ඩ බැහැ” ඇමැති බැසිල් රාජපක්ෂ මහතා කියා සිටියේය.මේ රැස්වීමට ඇමැති බැසිල් රාජපක්ෂ මහතා ඇතුළු අමාත්‍යාංශ ලේකම්වරු එක්ව සිටියහ. ඉන් අනතුරුව ආරක්ෂක නිලධාරීහු කීප දෙනෙක් විදුලි පංකා දල්වා රැස්වීම පවත්වාගෙන යාමට උදව් කළහ. ඒ ආකාරයට අඩ අඳුරේ රැස්වීම පැය බාගයක් පමණ පවත්වාගෙන යාමට ඇමැති බැසිල් රාජපක්ෂ මහතා ඇතුළු පිරිස කටයුතු කළහ.ගිය සතියේ කොළඹ ජනකලා කේන්ද්‍රයේදී දිවි නැගුම ජාතික වැඩසටහන පිළිබඳව සියලුම ප්‍රාදේශීය ලේකම්වරු දැනුම්වත් කිරීමේ වැඩසටහනක් පැවැත්විණි. ඒ ඇමැති බැසිල් රාජපක්ෂගේ ප්‍රධානත්වයෙනි.“මේ දිවි නැගුම වැඩසටහන අමාත්‍යාංශ 17 ක එකතුවකින් කරන්නේ. ඒ නිසයි අපේ වැඩසටහන පැහැදිලි කරන එකම ලියවිල්ලකවත් එකම අමාත්‍යාංශයකවත් නමක් නැහැ. තියෙන්නේ රාජ්‍ය ලාංඡනය විතරයි. අනිත් එක මේ වැඩසටහන රජයේ වැඩසටහනක් නෙමෙයි. ජනතාවගේ වැඩසටහනක්. රජය කරන්නේ පහසුකම් සැපයීම විතරයි. අශ්වයෙක් දියකඩක් ළඟට ගෙන යන්න පුළුවන්, ඒත් වතුර පොවන්න බැහැ” ඇමැති බැසිල් රාජපක්ෂ මහතා පැහැදිලි කළේය.“අනිත් එක තමයි මේ වැඩසටහන ගැන විවිධ පාර්ශව විවිධ අර්ථකථන සිදු කරනවා. ඒකත් හරියට අර අන්දයෝ හත් දෙනා අනාවැකි කිව්වා වගේ වැඩක්.” ඇමැති බැසිල් රාජපක්ෂ මහතා පැහැදිලි කළේය. මේ උත්සවය මෙහෙයවූයේ ප්‍රවීණ නිවේදක සේනක ඔබේසිංහ විසිනි.ගිය සතියේදී එ.ජා.ප නායක රනිල් වික්‍රමසිංහ අම්පාර සහ සමන්තුරේ ප්‍රදේශවල මැතිවරණ ප්‍රචාරක රැළි කීපයකටම සහභාගී වුණේය. එම ජන හමුවලට එ.ජා.ප නායකයා සමඟ කෑගලු දිසා මන්ත්‍රී කබීර් හෂීම් සහ එ.ජා.ප මාධ්‍ය ප්‍රකාශක ගයන්ත කරුණාතිලක ද එක්ව සිටියහ. මන්ත්‍රී කබීර් අම්පාර දිසාවේ මුස්ලිම් ජනතාව එ.ජා.ප ය වෙනුවෙන් සංවිධානය කර තිබූ ජන රැළිවලටත් මන්ත්‍රි ගයන්ත අම්පාර දිසාවේ සිංහල ජනතාව එ.ජා.ප ය වෙනුවෙන් සංවිධානය කර තිබූ ජන රැළිවලටත් සහභාගී වූහ.මන්ත්‍රි ගයන්ත එදින අම්පාර බලා ගියේ නැඟෙනහිර පළාත් මන්ත්‍රී දයා ගමගේට අයත් පෞද්ගලික ගුවන් යානයකිනි. ඒ කොග්ගල ප්‍රදේශයේ සිටය. එදිනට අම්පාර ඇඟළුම් කම්හලක සීල සමාදාන ව්‍යාපාරයක් පැවැත්විණි. එහි සිල් සමාදන්වූවන්ට දානය පිළිගැන්වීමට මන්ත්‍රි ගයන්ත සහ නැඟෙනහිර පළාත් මන්ත්‍රී දයා ගමගේද එක්ව සිටියහ. එම කටයුතු නිම කොට එ.ජා.ප මාධ්‍ය ප්‍රකාශක මන්ත්‍රී ගයන්ත කරුණාතිලක යළිත් දයා ගමගේට අයත් හෙලිකොප්ටරයෙන් මාතර කටුකුරුන්දට පැමිණියේය.පළාත් පාලන මැතිවරණයට දින කීපයක් තිබියදී මේ වෙනවිට එ.ජා.ප යේ සජිත් ප්‍රේමදාස සහ එ.ජා.ප නායක රනිල් වික්‍රසිංහගේ ගැටුම වඩාත් දරුණු අතට හැරී තිබේ. මේ හේතුවෙන් එ.ජා.ප යේ දැවැන්ත මැතිවරණ පරාජය දැනෙන නිසා ගිය සතිය වන විට එ.ජා.ප පළාත් පාලන ආයතන අපේක්ෂකයෝ 23 දෙනෙක් රජයට සහාය දීමට ඉදිරිපත් වී සිටියහ. දේශපාලන වාර්තා අනුව මෙවර මැතිවරණයේදී පළාත් පාලන ආයතනවල මන්ත්‍රීවරුන්ගෙන් තුනෙන් දෙකක බහුතරය රජයට හිමි වෙන බවට අනාවැකි පළවී තිබේ.එ.ජා.ප යේ පවතින සජිත් – රනිල් ගැටුම නිසා එ.ජා.ප යේ නව නායකත්වය සඳහා කරු ජයසූරිය පත් කළ යුතු බවට එ.ජා.ප යේ කෘත්‍යාධිකාරී මණ්ඩලයේ මතයක් ගොඩනැඟී ඇති බවද වාර්තා වෙයි. ඒ අනුව එ.ජා.ප යේ ජ්‍යෙෂ්ඨ නායකයා ලෙස රනිල් වික්‍රමසිංහ සහ එ.ජා.ප නායක හා විපක්ෂ නායක ලෙස කරු ජයසූරිය පත් කරන ලෙස එ.ජා.ප කෘත්‍යාධිකාරී මණ්ඩලයට යෝජනාවක් ඉදිරිපත් වීමට නියමිත බවද වාර්තා වෙයි.මේ අතර ගිය සතියේදී එ.ජා.ප නියෝජ්‍ය නායක කරු ජයසූරිය ගාල්ල කරන්දෙනිය ප්‍රදේශයේ පැවැති එ.ජා.ප ප්‍රාදේශීය ජන හමු රැසකට සහභාගී විය.”දැන් පක්ෂය සමගි විය යුතුයි. අපේ එ.ජා.ප ය ජනතාවට ඉටු කළ යුතු යුතුකම තමයි ජනතාව වෙනුවෙන් හඬ නැඟීම. ජනතාව වෙනුවෙන් හඬ නැඟීමට නම් විපක්ෂය ලෙස අප ශක්තිමත් විය යුතුයි.” එ.ජා.ප නියෝජ්‍ය නායක කරු ජයසූරිය එම ජන හමුවලදී කියා සිටියේය.එදින එ.ජා.ප නියෝජ්‍ය නායකයා ඇතුළු පිරිස කොළඹට පැමිණෙන විට රාත්‍රී දොළහද පසුවී තිබිණි. නමුත් පසු දිනයේ එ.ජා.ප නියෝජ්‍ය නායකයා අම්පාර ප්‍රදේශයේ පැවැති රැස්වීමකට සහභාගී වූයේය. ඒ නැඟෙනහිර පළාත් මන්ත්‍රි දයා ගමගේට අයත් පෞද්ගලික හෙලිකොප්ටරයකින් අම්පාරට යාමෙනි. එදින රාත්‍රිය එ.ජා.ප නියෝජ්‍ය නායකයා ගත කළේ මන්ත්‍රි දයා ගමගේගේ නිවසේය.ඊට පසු දිනයේ එ.ජ.ප නියෝජ්‍ය නායකයා මඩකලපුව සහ එරාවුර් ප්‍රදේශවල පැවැති ජනහමු කීපයකට සහභාගී විය. “එ.ජා.ප ය පසුගිය මැතිවරණවලදී ඇතැම් පක්ෂ සමඟ සන්ධාන ගතවෙලා මැතිවරණවලට ගියා. අන්තිමට වුණේ එ.ජා.ප ය ම ඉල්ලාගෙන කාපු එකයි. අපේ පක්ෂය ඉරිතලා යාමට ඒකත් හේතුවක් වුණාද කියලා සැකයක් තිබෙනවා. ඒ නිසා තමයි එ.ජා.ප ය මෙවර තනිවම මැතිවරණයට තරග කරන්නේ.” එ.ජා.ප නියෝජ්‍ය නායක කරු ජයසූරිය කියා සිටියේය.පසුගිය 07 වැනිදා උදෑසන ජාතික නිදහස් පෙරමුණේ නායක ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ ජංගම දුරකථනය හා නිල නිවසේ දුරකථන බෙහෙවින් කාර්යබහුල වී තිබිණි. ඒ එදිනට ඔහුගේ උපන් දිනය යෙදී තිබුණු බැවිනි. ප්‍රථම දුරකථන ඇමතුම ලැබුණේ ඔහුගේ ජංගම දුරකථනයටය.“කොහොමද ඉලන්දාරියා සැප සනීප? සුබ උපන් දිනයක් වේවා!” කියමින් උදෑසන 6 ලැබුණු ඒ දුරකථන ඇමතුමින් විමල් වීරවංශට සුබ පැතුවේ මහින්ද රාජපක්ෂ ජනාධිපතිතුමාය.අනතුරුව විමල් වීරවංශ ගේ උපන් දිනය වෙනුවෙන් බොහෝ මැති ඇමැතිවරුන්, මාධ්‍යවේදීන්, කලාකරුවන් ඇතුළු බොහෝ පිරිසක් ඔහුට සුබ පැතූහ.ඒ අතර එක්සත් ජාතික පක්ෂයේ නායක රනිල් වික්‍රමසිංහ මහතා ද එජාප කොළඹ දිස්ත්‍රික් නායක පාර්ලිමේන්තු මන්ත්‍රී රවි කරුණානායක ද වූහ.පසුගිය සති අන්තයේ රත්නපුර සහ කෑගල්ල නගරවල පැවැති ශ්‍රී.ල.නි.ප. ක්‍රියාකාරීන් ඇමතීමේ රැස්වීම් මාලාව අතරතුර ද ජනාධිපතිතුමා ජනතාව අතරට යන අයුරු මැනැවින් දිස් විය.ඉදිරි පළාත් පාලන මැතිවරණය අරමුණු කරගනිමින් පසුගිය ඉරිදා පෙරවරුවේ රත්නපුර නවනගරයේ සබරගමුව පළාත් සභා ශ්‍රවණාගාරයේ පැවැත් රැස්වීමට රත්නපුර දිස්ත්‍රික්කයේ සන්ධාන මැති ඇමැතිවරු ද පළාත් පාලන මැතිවරණ අපේක්ෂකයෝ ද රැස්ව සිටියහ.රැස්වීම් ශාලාවත් ගුවන් යානය නතර කර තිබූ නවනගර ක්‍රීඩාංගණයත් අතර ජනාධිපතිතුමා රැගත් වාහනය ධාවනය වෙමින් තිබුණි. නවනගරයේ ආනන්ද මෛත්‍රී විහාරස්ථානයේ දහම් පාසල් දරු දැරියන් මඟ දෙපස රැඳී සිටිනු දුටු ජනාධිපතිතුමා ආරක්ෂක රැකවළුන් ඇතුළු සියලු දෙනා විමතියට පත් කරමින් රථය නතර කිරීමට අණ කළේය. අනතුරුව රථයෙන් බට ජනාධිපතිතුමා දරු දැරියන් අතරට යමින් මං අඳුරනවාදැයි විමසීය. ඔව් අපේ ජනාධිපතිතුමා යැයි සියලු ළමුන් එක හ¼ඩින් පිළිතුරු දුන් අතර එක් කුඩා දැරියකගේ හිස අතගාමින් ඒ යාබදව සිටි කිරි දත් හැළුණු තවත් දැරියක් අමතමින් කෝ ඔයාගේ දත් ටික යැයි එතුමා විමසීය.ජනාධිපතිතුමා රත්නපුර සම්මන්ත්‍රණය ඇමතීමට පෙර තේ පැන් සංග්‍රහයකට ද සහභාගි විය.එදින ජනාධිපතිතුමා ප්‍රමුඛ ආරාධිතයන් සඳහා දිවා ආහාරය සූදානම් කර තිබුණේ මාලදිවයිනේ ශ්‍රී ලංකා තානාපති ඩික්සන් දෑලට අයත් නිවිතිගල නිවෙසේය.ආණ්ඩුකාර වි.ජ.මු.ලොකු බණ්ඩාර, ඇමතිවරුන් වන සුසිල් ප්‍රේමජයන්ත, ජෝන් සෙනෙවිරත්න, පාර්ලිමේන්තු මන්ත්‍රීවරුන් වන ජේ.ආර්.පී.සූරියප්පෙරුම, ජානක වක්කුඹුර, සබරගමුව මහ ඇමැති මහීපාල හේරත් සබරගමුව පළාත් මාර්ග අමාත්‍ය අතුල කුමාර රාහුබද්ධ ඇතුළු ආරාධිතයෝ රැසක් දිවා භෝජනයට සහභාගිවූ අතර රත්නපුර සිට දෑලට ජනාධිපතිතුමා පැමිණියේ මෝටර් රථයකිනි. ජනාධිපතිතුමා වි.ජ.මු. ලොකුබණ්ඩාර සහ තානාපති ඩික්සන් දෑල බණ්ඩාරගේ පුතණුවන් වන නිලංග දෑල, සුසිල් ප්‍රේමජයන්ත, ජෝන් සෙනෙවිරත්න, සූරියප්පෙරුම ඇතුළු මැති ඇමැතිවරු එක්ව දිවා ආහාරය ගත් අතර එදිනම සවස් වරුවේ කෑගල්ල නගර සභාවේ පැවැත්වෙන කෑගලු දිස්ත්‍රික් රැස්වීම සඳහා වි.ජ.මු. ලොකු බණ්ඩාර කල්වේලා ඇතිව ජනාධිපතිතුමාගෙන් සමුගෙන කෑගල්ල බලා පිටත්ව ගියේය.දිවා භෝජනයෙන් පසු ඩික්සන් දෑල නිවසින් යළි වාහනයකට ගොඩ වූ ජනාධිපතිතුමාට ගුවන්යානය නතර කර තිබූ ස්ථානයට යන අතරතුර දක්නට ලැබුණේ එතුමා දැක ගැනීමට විශාල පිරිසක් නිවෙස ආසන්නයේ රැස්කකා සිටින බවය. නැවත වරක් ආරක්ෂක රැකවලුන් ඇතුළු සියලු දෙනා විමතියට පත්කරමින් වාහනයෙන් එළියට ආ ජනාධිපතිතුමා ජනතාව අතරට යමින් ඔවුන්ගේ සුවදුක් විමසීය. එතුමාට ආචාර සමාචාර දැක්වීම සඳහා පොරකෑ පිරිසෙන් බහුතරය අසල වතු යායවල සේවය කරන දෙමළ ජාතිකයින්ය.ගුවනින් කෑගල්ල බලා ගිය ජනාධිපතිතුමා රැස්වීම පැවැති කෑගල්ල නගර ශාලාවට පිවිසෙන විට සවස 4 පසුවී තිබිණි.ඒ වන විට රත්නපුරයටත් එපිට නිවිතිගල දෑල නිවසින් පිටත් වූ වි.ජ.මු. ලොකු බණ්ඩාර කෑගලු පුරහලට පැමිණ සිටියේය. ජනාධිපතිතුමා එහි පැමිණෙන විට වි.ජ.මු. ගේ ආරළු බූරළු සහිත කථාවට මුළු රැස්වීම් ශාලාවම වසඟ වී තිබිණි. රංජිත් සියඹලාපිටිය, අතාවුද සෙනවිරත්න, තිස්ස විතාරණ, සුසිල් ප්‍රේමජයන්ත, මහීපාල හේරත්, එච්.ආර්.මිත්‍රපාල, පාර්ලිමේන්තු මන්ත්‍රීවරුන් වන කනක හේරත්, අරුන්දික ප්‍රනාන්දු වේදිකාවේ සිටි අතර රත්නපුරයේ මෙන්ම කෑගල්ලේ ද පැවැති සම්මන්ත්‍රණයට අති විශාල පිරිස් සහභාගි වී සිටියහ.වරකාපොල නගර ශාලාවේ දී ඉදිරි පළාත් පාලන මැතිවරණයට සන්ධානයෙන් ඉදිරිපත්වන අපේක්ෂකයින්ට ආධාර පිණිස පැවැති රැස්වීමක දී දැදිගම ශ්‍රී.ල.නි.ප. ප්‍රධාන සංවිධායක මනෝද විජේරත්න අපූරු කතාවක් කීය.”මම දැන් මහනායක ධූරය ඉඳලා උප සම්පදාවට වැටුණු ගානයි. ඒත් ආයේ මහනායක ධූරයකට යනවා. මනෝගේ ප්‍රකාශයට මුළු සභාවම සිනා හ¼ඩින් පිරී ගියේය. දැන් අපේ පරණ ලොක්කට රනිල් මහත්තයාට පොඩි චූන් එකක් ගිහින්. එයා වේදිකාවක් වේදිකාවක් ගානේ හැටයි හැටයි ගගා පොල් ගෙඩියක් කරකවනවා. ඔය මනුස්සය ජීවිතේට බඩුවක් ගන්න කඩයකට ගිය කෙනෙක් නෙවෙයි. මනෝ විජේරත්න කීය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=ab1103137</link>
    <topic>බ්‍රෙස්ලට් නැන්දා</topic>
    <author/>
    <content>රනිල් ගේ පතෝල කඩයට තවමත් නැගලා යන නමක් ලැබුණේ නැති ය. බෝඩ් ලෑල්ලක් ද නැතිය. දැන්නම් බෝඩ් ලෑල්ලක් නැතුවාට ගාණක් නැති ගාණය. මොකද කියනවා නම් මිනිස්සුන්ට දැන් ඒ තරමට “රනිල් ගේ පතෝල කඩේ” කියන එක කටට හුරු වෙලාය.”කොහෙද යන්නෙ?” කියලා තිස්ස මහත්තයාගෙන් ඇහුවොත් නිච්චියට ම ලැබෙන්නේ “රනිල් ගේ පතෝල කඩේ පැත්තේ යනවා” කියන උත්තෙර්ය.පහුගිය කාලයේ රනිල් ගේ පතෝල කඩේට හුඟාක් හුටපට ඇති වුණේය. පතෝල විතරක්ම මදි කියලා අදහසකුත් සමහරක් ළඟ තිබුණේය. ඒ උදවිය කිව්වේ මේ කඩේට ආවොත් අපිත් නිකම්ම පතෝලයන් බවට පත් වෙනවා කියලාය.දැනටමත් මහත්තයාට කියන්නේ “ඔයත් නිකම්ම පතෝලයෙක් වෙලා” කියලාය.”අනේ මං ඕව දන්නෙ නෑ... විකුණන දෙයක් විකුණගන්ඩ උදව්වෙන එක විතරයි මං කොරන්නෙ” කියලා තිස්ස මහත්තයා ද නියම පතෝල හඬින් උත්තරයක් දෙන්ඩ පුරුදු වෙලාය. මේකට කියන්නේ නායකත්වයට ගරු කිරීම කියලාලු.”හියැහ්.. හික්.. පොහ්..” කියලා හිනාවක් ඇහෙන්ඩ පටන් ගත්තේ ඔන්න ඔය උත්තරේ දෙන්ඩ පටන්ගත්තු දවසේ ඉඳලාය. හැබැයි ඒ කීචොක් සයිස් හිනාව ඉස්සෙල්ලාම දැම්මේ බුද්ධිකද? ගයන්තද? දයාසිරිද? කියලා හරියකට තේරුම් බේරුම් කොරගන්නට බැරිය.දයාසිරි ඉතින් පතෝල වෙනුවට වැටකොළු කන හාදයා හින්දා කොහොමටත් පතෝලවලට කැමැති නැත.”මොකද ඔයා පතෝලවලට කැමැති නැත්තෙ?””වැඩක් නෑ...””ඇයි?””පතෝල නෙ””එතකොට වැටකොළු?””කාලා බලන්ඩ එපායැ...”හැබැයි ටිකක් කොස්ස බේරෙන්ඩ ඇරල තමයි කන්ඩ ඕනැ.. කොස්ස හැපෙන කොට දිවට දැනෙන ආතල් එක... කියල වැඩක් නෑ.. කාලම බලන්ඩ ඕනැ..”දයාසිරි ගේ වරුණාවෙන් පස්සේ තිස්ස මහත්තයාට ද වැටකොළු කන්නට හිතිලා වාගේය.”කොහෙද ඔය වැටකොළු තියෙන්නෙ? නුවර එළියෙ පැත්තෙ?””හියැහ්.. හික්.. පුහ්.. නුවර එළියෙ තියෙන්නෙ ලීක්ස්, ගෝවා වගේ ඒ වනෙ... වැටකොළු කියන්නෙ වන්නි එළවළුවක් නෙ. වියළි කලාපෙ හේනකට යන්ඩ.. ඕනැ... ඕනෑ... සයිස් එකේ ඒවා තියෙනවා.. හැබැයි ළපටි ඒවා වැඩක් නෑ... හොඳට මෝරපු එකක් තමයි තෝරා ගන්ඩ ඕනැ..””තැන්කියු වේවා! උපදෙස් වලට... දැන් මේ කඩි මුඩියෙ කොහෙද යන්නෙ?””පතෝල කඩේ පැත්තෙ””එහෙනං පතෝල කන්නෙ නෑ කිව්වෙ..””ඇත්තම කියනව නං තිස්ස අයියා.. ආසාවට කෑවට දැන්මට වැටකොළු කාලා එපා වෙලා..””ඒ මොකද?””හපනව.. හපනව.. ඉවරයක් නෑනෙ.. ඉතින් මටත් හිතුණ චරස් චරස් ගා හැපෙන ළපටි පතෝල කරලක් කන්ඩ”සජිත් මහත්තය එහෙම දන්නව ද පතෝල කඩේ පැත්තෙ යනව කියල?””වැඩක් නෑ.. පාර දිහා බලාගෙන ඉන්නව මිසක තිබ්බටු ලෑල්ලක්වත් දාන පාටක් නෑ... හිටගෙන ඉඳලම එපාවෙලා එතන””ඒකත් ඇත්ත.. නැති තිබ්බටු වලට වඩා තියෙන පතෝල වටිනවනේ.””ඒක තමයි””අන්න මල්ලි නියම තැනට ඇවිල්ල.. ඒක නේ අපි මුල ඉඳල ම කිව්වේ.. නැති හකුරට නාඬන්නේ... තියෙන හකුර රැකගන්නේ... කියල””හැබැයි මට බය.. මටත් පතෝලය කියල නමක් වැටෙයිද කියල””වැටකොළුවා කියනවාට වඩා පතෝලයා කියන එක හොඳයිනේ මල්ලි””මටත් එහෙම හිතිල තියෙනවා. වැටකොළුවක් කැපුවාම දත් අස්සෙ හිරවෙන කොස්ස අරින්ඩම වරුවක් යනවා.. දැන් දිවත් මොට්ට වෙලා... දත් හාරලාම”ඔය කතාව යන අතරේ කළුපාට වීදුපැ තියෙන වාහනයක් ඇවිල්ලා නැවැත්තුවේය.ඒ පස්සෙන්ම පැමිණි තවත් වාහනයකින් බැසගත් සිකුරිටි කාරයෙක් වගේ කාරයෙක් පතෝල කඩේ ඉස්සරහට ආවේය.”පතෝල කරල් හතරක් පහක් දෙන්ඩ.”ඒ අතර කළුපාට වීදුරුව පහත් විය. බැලින්නං ඇමැති උතුමෙක්ය.”ඇමැතිතුමා පතෝල කන්ඩ හිතිල වගේ...” තිස්ස ඇසුවේය.”ඔව් අනේ.. ඉඳල හිටල පතෝලයක් කන්ඩත් එපායැ””එතකොට ආණ්ඩුවෙ පතෝලයා කියල නමක් වැටෙයිනේ..?””දැනටමත් එහෙම වැටිලා””ඔව් ඉතින්.. පාර්ලිමේන්තුවෙ වුණත් කටක් අරින්නෙ නෑ.. නෙ..””කම්මැලියි අප්පා... අනිත් එක කට අරින්ඩ කට්ටිය ඉන්නව නේ.. අපි ඉතින් අපේ වැඩක් බලාගෙන ඉන්නන් වාලේ ඉන්නවා.””එතකොට ඊළඟ පාර මිනිස්සු ඡන්දෙ දෙන එකක් නෑනෙ..””රැල්ලට කෝම්බත් ගහගෙන එනවනේ තිස්ස මහත්තයෝ..””හැබැයි පතෝල කන එකනං හොඳ වැඩක් නෙමේ.””කන දෙයක් වුණත් අපි කරේ එල්ලගෙන කන්නෙ නෑනෙ දයා මහත්තයෝ..”පතෝල කරල් හතරක් පහක් ලාබෙට ගත් ඇමැතිතුමා යන්නට ගියේය.”බලාගෙන ගියාම ඒ පැත්තෙත් පතෝලයො ඉන්නවා.”සුබතේරිස් ගොයියා කරත්තයේ තෝන් ලණුව අදිමින් ගොනාට බ්‍රේක් ගහන්ඩ යැයි නියෝග කෙළේය.එතකොටම වාගේ උසට කැපෙන මහත ඇති නුවර පළාතේ මැණිකෙ සයිස් නෝනා කෙනෙක් ඇවිත් නිල්පාට වාහනයකින් බැස්සාය.”ආ ශාන්තිනී කෝන්ගහගේ අක්කා.. හුඟකාලෙකින් දැක්කෙ... මේ දවස්වල බරටම වැඩ වාගෙ.. අපි අහගෙන කොල්ලන්ට කෙල්ලන්ට බ්‍රේස්ලට් විකුණනවා.”දයා මල්ලී පිට ලෑලි බංකුව උඩ වාඩිවෙමින් කියනවාය.”විකුණන්ඩ දේවලුත් නෑ.. පරණ බ්‍රේස්ලට් ටිකක් ඉතුරු වෙලා තිබුණා.””චුවින් ගම් තිබුණෙ නැද්ද?””නෑ නෙ... ටිකක් ඉල්ලගෙන යන්ඩ එක්ක තමයි ආවෙ..””දැන් චුවින් ගම් නෑනෙ.. තියෙන්නෙ පතෝලනෙ.””කොල්ලන්ට කෙල්ලන්ට කොහොමද පතෝල විකුණන්නෙ?””ඒකට ක්‍රම සහ විධි තියෙනවා.. පතෝල බැරි නං වැටකොළු විකුණන්ඩ.””පුරුදු බිස්නස් එකක් මිසක නුපුරුදු බිස්නස් වලට අත ගහන්ඩ බෑනේ.. මල්ලි.””මට බ්‍රේස්ලට් විසිපහක් තිහක් දෙන්ඩකො ලොක්කා.”පතෝල කඩය ඇතුළේ සිට රනිල් මහත්තයා පැමිණෙනු දුටු විගස ශාන්තිනී නෝනා කියනවාය.”වැඩක් නෑ.. ඒ කාලෙ බ්‍රේස්ලට් වික්කා... චුවින්ගම් වික්කා... අන්තිමේදී පස්දුන් කෝරළෙන් පස් ගෙනල්ල කූඩා පිටින් පස් වික්කා.. මොකද්ද වුණේ? මොකුත් නෑ.. දැන් ඒ බිස්නස් ඉවරයි.. මේ පාර තියෙන්නෙ පතෝල බිස්නස්.. එකසිය හැටයි.. එකසිය හැටයි... පතෝල... පතෝල... බඩ සුද්ධ කරන ඒවා.. මොළේ කොලොප්පං කරන ඒවා.. හුඟාක් ගණං.. ලාබ නෑ..”රනිල් මහත්තයා ඇට්ටි හැලෙන ප්‍රචාරයක් දෙනවාය.ශාන්තිනී නෝනා නිල්පාට වාහනේ නැගී යන්නට ගියාය.”හියැහ් හික්... බ්‍රේස්ලට්... තාම පරණ රැකෝඩ් එකමයි ගහන්නෙ..””හියැහ්.. හුහ්.. පොහ්...”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=af1103131</link>
    <topic>පාසල් වේලාව දීර්ඝ කරන්නේ ගුරු දෙගුරු කැමැත්ත මත පමණයි</topic>
    <author>අරුණි මුතුමලී ඡායාරූපය  -තුෂාර පෙරේරා</author>
    <content>ජනාධිපති ලේකම් ලලිත් වීරතුංගපාසල් වේලාව සවස 3.00 දක්වා දිගු කිරීම පිළිබඳ මේ දිනවල ඇත්තේ විශාල ආන්දෝලනයකි. ඒ සඳහා විවිධ අර්ථ නිරූපණ ලබා දීමටත්, එහි ගුණදොස් විවේචනයටත් බොහෝ දෙනාගේ අවධානය යොමුව තිබේ. මෙහි සැබෑ තත්ත්වය කුමක්ද? ජනාධිපති ලේකම් ලලිත් වීරතුංග මහතාගෙන් ඒ පිළිබඳව විමසුවෙමු.* සියලුම පාසල් සවස 3.00 වනතුරු පැවැත්වීමට රජය තීරණය කර ඇතැයි කියන කතාව ඇත්තක්ද?සම්පූර්ණ වැරැදි කතාවක්. රජය කිසිසේත්ම තීරණයක් ගෙන නැහැ සියලුම පාසල් සවස 3 වනතුරු පවත්වන්න. නමුත් අමාත්‍ය මණ්ඩලය පවා පසුගිය අඟහරුවාදා තීරණයකට එකඟ වී තිබෙනවා අලුතින් සකස් වීමට නියමිත පාසල් දහසක මේ දෙය අත්හදා බලන්න. එසේ කරන්නේත් එම පාසල්වල දරුවන්, දෙමව්පියන්, ගුරුවරුන්, විදුහල්පතිවරුන් ආදී සියලු දෙනාගේ කැමැත්ත අනුව පමණයි. ඒ හැර සවස තුන වනතුරු පාසල් පැවැත්වීම කිසිසේත් අනිවාර්ය කර නැහැ.* අලුතින් සකස්වීමට නියමිත පාසල් දහස යනුවෙන් ඔබ අදහස් කරන්නේ් කුමක්ද?රටපුරා අපට තිබෙන්නේ පාසල් 9800ක් පමණ සංඛ්‍යාවක්. එයින් බහුතරයක් පළාත් සභා මඟින් පාලනය වනවා. ජාතික පාසල් ගණයට වැටෙන පාසල් 350ක් පමණ අධ්‍යාපන අමාත්‍යාංශය යටතේ ක්‍රියාත්මක වන්නේ. මහින්ද චින්තනය යටතේ පැහැදිලි ප්‍රතිපත්තියක් රජයට තිබෙනවා සෑම දරුවකුටම හොඳ පාසලක් ලබාදීමට. ඒ නිසා ජනාධිපතිතුමා තීරණය කළා රට පුරා පාසල් 1000ක් තෝරාගෙන ඒවා ජනප්‍රිය පාසල් මට්ටමට ගෙන ඒමට. අනිත් පාසල් පෝෂක පාසල් හා පරිපූරක පාසල් ලෙස ක්‍රියාත්මක වෙනවා.* මේ පාසල් දහස තෝරාගන්නේ කුමන පදනමකින්ද?ප්‍රාදේශීය ලේකම් කොට්ඨාස 330ක් තිබෙනවා රට පුරා. ඒ නිසා බොහෝවිට එක් කොට්ඨාසයකින් පාසල් තුනක් පමණ වන අයුරින් මේ තෝරාගැනීම සිදුවෙන්නේ. නමුත් ජනගහනය අධික ප්‍රදේශවල සහ අඩු ප්‍රදේශවල සාපේක්ෂව මේ සංඛ්‍යාව වෙනස් විය හැකියි.* ඇත්තෙන්ම ඒ පාසල් දහසේ වුණත් පාසල් වේලාව සවස 3.00 දක්වා දිගු කිරීමෙන් බලාපොරොත්තු වන්නේ කුමක්ද?පළමුවෙන්ම පැහැදිලිව කිවයුතුයි ඒ පාසල්වල වුණත් එක් එක් පාසලේ වේලාව දිගුකිරීම පිළිබඳ තීන්දුව පවතින්නේ ඒ පාසල පිළිබඳ උනන්දුව දක්වන පිරිස අතේමයි.අධ්‍යාපන අමාත්‍යවරයා මේ යෝජනාව ඉදිරිපත් කළේ විශේෂ හේතු ගණනාවක් මත. ඉන් පළමුවැන්න, කිසිම මවුපියකු කැමති වන්නේ නැහැ තමන්ගේ දරුවා කිලෝමීටර පනහක් හැටක් දුර ගෙවාගෙන පාසල් යනවාට. නමුත් පාසල් ජනප්‍රිය යැයි සිතන පාසල් 45න් එකකට තම දරුවා ඇතුළත් කරගැනීමට සෑම කෙනෙක්ම උත්සාහ දරනවා. ළමයින් දෙසියයක් දෙසිය පනහක් පමණ ඇතුළත් කරගන්නා විට අයදුම්පත් තුන්දහසක් හාරදහසක් පමණ යොමු වනවා.යම් පාසලක් ජනප්‍රියයි කියන්න විශේෂ හේතු තිබෙනවාද? පාසලක ජන්‍රපියත්වය ඇතිවන්නේ එය දකින ආකාරය අනුවයි. ඇත්තම කීවොත් අපේ කාලෙත් සවස 3-3.30 වනතුරු ඉගැන්වූ පාසල් තිබුණා. අදත් තිබෙනවා. හොඳම උදාහරණය හෝමාගම මහින්ද රාජකීය විද්‍යාලය. ඒ අලුතෙන් හැදූ පාසල සවස 3.00 වනතුරු ක්‍රියාත්මකයි. ඒත් කිසි කෙනකුගේ අකමැත්තක් නැහැ.සවස 3.00 වනතුරු පාසල් පැවැත්වීමෙන් බලාපොරොත්තු වන්නේ් පාසල සුන්දර තැනක් කරලා, එහි දරුවන් වැඩිපුර වේලාවක් රැඳවීමට කටයුතු කරලා, විෂයය බාහිර වැඩ ආදියට යොමු කිරීමෙන් පූර්ණ අධ්‍යාපනයක් ලබාදීමයි. පාසල් විෂය බාහිර වැඩවලට යොමු වුණොත් පමණයි දරුවකු තම යුතුකම් වගකීම් අවබෝධ කරගත් රටට ආදරය කරන හොඳ පුරවැසියන් පිරිසක් බවට පත්වන්නේ.එහෙම රට ගැන, මවුපිය ගුරුවරු ගැන, අනාගතය ගැන හැඟීමක් නැති අය බිහිවුණොත් තමයි රට පාවා දෙන්න, රටේ සම්පත් විකුණන්න, අන්තර්ජාතික සම්මේලනවලට ගිහින් තමන්ගේ රටට මඩගහන්න, රටට එරෙහිව සම්බාධක පනවන්න කටයුතුª කරන්නේ. යමෙක් උගත් වූ පමණින් හොඳ පුරවැසියකු වන්නේ් නෑ. චර්යාධර්ම ගොඩනඟාගෙන ඒවා පිළිපදින්නන් පුරුදු වන අය තමයි හොඳ සමාජයක් බිහි කරන්න දායක වන්නේ. ඒ යහගුණ උගන්වන්නේ පාසලින්. ඒ නිසා පාසලේ වැඩිවේලාවක් රැඳී සිටීමෙන් යහගුණ දම් ඉගෙන ගන්න දරුවන් යොමු කිරීමයි අරමුණ වන්නේ.* ඒ වුණත් අද දරුවන් උදේ ආහාරය පවා නොගෙන පාසලට එන්නේ. සවස් වනතුරු පාසල පැවැත්වුණොත් දිවා ආහාරයත් මඟඇරෙන්න පුළුවන් නේද?කිලෝමීටර පනහක් හැටක් දුර ගෙවාගෙන පාසල්වලට වෙලාවට එන්න ඕන නම් නේද එහෙම සිදුවන්නේ. තමන් පදිංචි ප්‍රදේශයේ කිලෝමීටර් 4ක 5ක දුරින් තිබෙන හොඳ පාසලකට යවනවා නම් ඔය ප්‍රශ්නය ඇති වන්නේ නැහැනේ.අපේ කාලෙත් 3.45ට ඉස්කෝලේ ඇරෙනකල් ඉඳල තියෙනවා. එතකොට අපිත් මොනවා හරි පොඩි දෙයක් කාලා තමයි ඉගෙන ගත්තේ. එහෙම කළා කියලා අපට වරදක් වුණේ නැහැ.* ඒ කියන්නේ ඔබ පෞද්ගලිකව විශ්වාස කරනවා සවස් වනතුරු පාසල් පැවැත්වීම හොඳයි කියා?මම පෞද්ගලිකව විශ්වාස කරන්නේ ළමයින් මේ යන විදිහට ළමයින් සෙල්ලම් නොකර, පිට්ටනියකට යන්නේ නැතිව, ව්‍යායාම් නොකර ඉඳීමෙන් සෞඛ්‍යයෙන් පිරිහුණු තනි වූ වැඩිහිටියන් බවට පත්වෙයි කියායි. මොකද පාසලේ බෞද්ධ සංගම්, සාහිත්‍ය සංගම් ක්‍රීඩා තරග, සෙල්ලම් කිරීම, මේ හැම දේකින්ම බලාපොරොත්තු වන්නේ කණ්ඩායම් හැඟීමෙන් සමාජයේ හැසිරෙන පිරිසක් බිහිකිරීමයි. අද ලෝකයේ කිසිම කෙනකුට පූර්ණ තනි ජීවිතයක් ගත කරන්නත් බැහැ. තව අය මතම යැපෙන තත්ත්වයට පත්වන්නත් බෑ. අප සියලුදෙනා අන්තර් සහයෝගීතාවයෙන් ජීවත්විය යුතුයි. එය පුහුණු කරන්නේ උපකාරක පන්තිවලින් නොවෙයි. ඒවා හුදෙක් සල්ලි මතම යැපෙන මුදල මුල් කරගත් ආයතන පමණයි. ළමයකුගේ පෞරුෂය වර්ධනය වන්නේ සමාජගතවීම තීරණය වන්නේ පාසලේ ක්‍රියාකාරීත්වයෙනුයි.හොඳම උදාහරණය මානුෂික මෙහෙයුම. එහිදී කණ්ඩායම් හැඟීම කෙතරම් වැදගත් වුණා ද? අනෙක් පැත්තෙන් හොඳම උදාහරණය කසළ ප්‍රශ්නය. කසළ ප්‍රශ්නයේදී අප හිතන්නේ දුප්පත් අහිංසක මිනිසුන් මේ කසළ ගෙනත් දමනවා කියා. නමුත් මම මගේ ඇස් දෙකින් දැකලා තිබෙනවා සුඛෝපභෝගී වාහනවල එන ලොකු නෝනා මහත්තුරු කුණු මලු විසි කරලා යනවා. කණ්ඩායම් හැඟීම තියෙනවා නම් මගෙන් ඉටු විය යුතු යුතුකම කුමක්දැයි මම දන්නවා නම් ඒ වගේ වැඩ කරලා කොම්පැනිවලින් කුණු අස්කරන්න සිද්ධ වෙන්නේ නෑනේ. ඉගෙන ගැනීම පමණක් මදි, මේවා තමන්ම තේරුම් ගත යුතුයි.* ශිෂ්‍යයන් වැඩි වේලාවක් පාසලේ රඳවා ගැනීමෙන් පමණක් මේ තත්ත්වය වෙනස් වෙයිද?නැහැ. ඒ තත්ත්වය වෙනස් කළ යුතු නිසා තමයි පාසල්වල සමහර කාලවලදී ඉවත් කළ විෂයයන් පවා යළි ඇති කරන්න රජය කල්පනා කරන්නේ.අප දන්නවා මේ යුගයේ අන්තර්ජාලය වගේ ම තොරතුරු හොඳින් ලබා ගැනීමට හැකියාව තිබෙන්නේ ඉංගිරිසි පොත පතින් කියා. ඒවා අනෙක් භාෂාවලට පරිවර්තනය වන්නේ පසුවයි. ඒ නිසා රාජ්‍ය භාෂා දෙකට අමතරව ඉංගිරිසි එනම් තුන් වැනි බසට යාමයි වැදගත්. ජනාධිපතිතුමා ඉලක්ක කරන්නේ 2020 වනවිට ශ්‍රී ලංකාව තෛ‍්‍රභාෂික රටක් බවට පත් කිරීමයි.ඒ වගේ ම මවු බස, ගණිතය, විද්‍යාව, තොරතුරු තාක්ෂණය වැනි අදට අත්‍යවශ්‍ය විෂයයන් සමඟ ම ඉතිහාසය වැනි විෂයයන් ආපසු විෂයය ධාරාවට ගෙනා යුතුයි. ඉස්සර තිබුණා වඩු වැඩ, මැටි වැඩ වගේ විෂයයන් ඒවායින් දරුවන්ගේ දෑතේ හුරුව ඇති කරලා ජීවන කුසලතා වර්ධනය කරනවා. ගෙදරක පුංචි දෙයක් සකස් කරගන්න ඔවුන්ට හුරු කරනවා. නැටුම්, සංගීතය, චිත්‍ර වැනි සෞන්දර්ය විෂයයන් සහ ප්‍රසාංගික කලාවන් හැදෑරීමෙන් දරුවන් මට සිළුටු පුද්ගලයන් බවට පත් කරනවා. පූර්ණ මිනිසුන් බිහි කරන්න මේ දේවල් අවශ්‍යයි. තොරතුරු තාක්ෂණ සටන ඉදිරියට යන ගමන් මේ දේවල් ඉගෙන ගන්නවා නම් සමාජයේ කැපිල පෙනෙන තත්ත්වයට දරුවන් පත්වෙනවා.* 2020 ඉලක්කයට ඇත්තේ තව වසර කීපයයි?ඒ නිසා තමයි මේ වනවිටත් ජනාධිපතිතුමා ‘නැණ ගුණ තිලිණ’ වැඩසටහන මගින් පාසල් 130 ට පොත් 45000 ක් බෙදා දී තිබෙන්නේ. පසුගිය සැප්තැම්බර් 2 දා පොළොන්නරුව බකමූණෙන් පටන් ගත් වැඩසටහන සියලු පාසල්වල ව්‍යාප්ත කිරීමට කටයුතු යොදා තිබෙනවා. පොත් ලබාදීමෙන් බලාපොරොත්තු වන්නේ පුස්තකාල නැති පාසල්වල පුස්තකාල ඇති කිරීම සහ තිබෙන පාසල්වල ගුණාත්මක බව වර්ධනය කිරීමයි. මෙය පෞද්ගලික ආයතනවල සහයෙන් කරන්නේ. සමහර පොත් සමාගම් විශාල වට්ටම් අපට ලබාදෙනවා. කොහොම වුණත් රුපියල් 50000 ක් ඒ පොත් කට්ටලයක් වටිනවා.සිංහල පාසලක් නම් පොත්වලින් සියයට 65 ක් සිංහල 30% ක් ඉංගිරිසි 5% දෙමළ. ඊට අමතරව ශබ්දකෝෂ, සිතියම්, ආපදා කළමනාකරණ, සංස්කෘතික අංග රැගත් පෝස්ටර් ආදියත් මේ කට්ටලයට ඇතුළත්. මේ වනවිට දරුවන් 115000 ක් මෙයින් ප්‍රතිලාභ ලබනවා. ජනපති මැදුරු පරිශ්‍රයට එන ඕනෑම පාසලකට මේ පොත් කට්ටලය ලැබෙනවා. ඊට අමතරව දැයට කිරුළෙන් පසු මොනරාගල අමතක නොකර ඒ පළාතේ දුෂ්කර පාසල් 27 ක පුස්තකාල ගොඩ නඟනවා. එයට අවශ්‍ය පොත්පත් ලී බඩු ආදිය පවා සපයා ලබන අප්‍රේල් වනවිට දරුවන්ට ඒවා බාරදීමට කටයුතු යොදා තිබෙනවා.* මේ වැඩපිළිවෙළට ගුරුවරුන්ගේ සූදානම කොහොමද? මොකද සමහර අය කියන්නේ අනෙක් රජයේ සේවකයන් 4.30 වන තුරු සේවය කරන නිසා ගුරුවරුන්ටත් එසේ රාජකාරි කිරීමට මෙයින් බලපෑමක් කරන බවයි.මම නම් විශ්වාස කරන්නේ රටක අධ්‍යාපනයට දේශපාලනය අත නොගසන තරමට හොඳයි කියා. මොකද වෘත්තිය සමිතියක ඉන්න ගුරුවරයෙක් තමන්ගේ අයිතිවාසිකම්, ඉල්ලීම් ඉටු කරගන්න බිල්ලට තියන්නේ දරුවන්ගේ අධ්‍යාපනය. ඒක රේල්ලුව හෝ බස් වගේ නෙවෙයි. ඒ නිසා ගුරුවරු තම අයිතිවාසිකම් ලබා ගැනීමට වෙන ක්‍රම භාවිතා කිරීම හොඳයි.ගුරුවරුන්ට අනිත් රජයේ සේවකයන්ට වඩා කාලයක් නිවාඩු දෙන්නේ, විවේකයක් ලබාදී තිබෙන්නේ හෙට පාඩම ගැන හිතන්න. එයට සූදානම් වී පාසලට එන්න වෙලාව අවශ්‍ය නිසයි. අපේ කාලේ ගුරුවරු ආවේ එහෙමයි. ඔවුන් අපි දැක්කේ යෝධයින් වගේ. මොකද ඕනෑම දෙයක් පිළිබඳ හොඳ දැනුමක් ඔවුන්ට තිබුණු නිසා.ඉතින් කවුරු හරි කියනවා නම් අනික් රජයේ සේවකයන්ට වගේ 4.30 වනතුරු ගුරුවරුන් සේවයේ යොදවන්න හිතනවා කියලා ඔවුන් ඇයි හිතන්නේ නැත්තේ නිවාඩු කාලයත් ගුරුවරුන්ගෙන් ඉවත් කරයි කියලා. එහෙම නම් දරුවන්ට පමණක් නිවාඩු ලබා දී ගුරුවරුන් ඒ දිනවලත් සේවය කළ යුතුයි කියන්න පුළුවන් නේද? එහෙම දෙයක් මෙතන නැහැ. කියන්න දේ නැති වුණාම දොඩවන කතාවලින් හිත අවුල් කරගන්නේ නැතිව ඉන්න එකයි හොඳම ක්‍රමය. මේවා පදනම් විරහිතව රජයට මඩ ගහන්න කියන කතා.* ඔබ මේ හැම දෙයකින් ම තහවුරු කරන්නේ පාසල් දරුවන්ට අනවශ්‍ය බරක්, දුකක් දෙන්නේ නැහැ කියා ද?මේ රටේ පාසල් දරුවන් ලක්ෂ හතළිහක් ඉන්නවා. ඔවුන්ගේ මව්පියන් ගණන සාමාන්‍යයෙන් ගණනය කළොත් ලක්ෂ අසූවක් පමණ වෙනවානේ. එකතුව එක්කෝටි විසි ලක්ෂයක්. ඉතින් රටේ ජනගහනයෙන් බාගයක් පමණ වන මේ පිරිසගේ ඔලුව අවුල්වන අන්දමේ බොරු ප්‍රචාරයක් කළා ම සමහරුන්ට තමන්ගේ වැඩේ කරගන්න හරිම පහසුයි. ඡන්ද කාලෙට කියන මේ වගේ කතාවලින් රැවටෙන්නේ නැතිව නිවැරැදි කාරණය දෙස බුද්ධිමත්ව බැලීම පාසල් දරුවන්ගේ දෙමව්පියන්ගේ වගේ ම අධ්‍යාපන ක්ෂේත්‍රය කෙරෙහි උනන්දු සෑම දෙනාගේ වගකීමක් හැටියටයි මා දකින්නේ.දරුවා පාසලට තල්ලු කරලා මවුපියන්ට ඇඟ බේරා ගන්න බැහැ. ඔවුන්ටත් වගකීමක් තිබෙනවා පාසල පවත්වාගෙන යන ආකාරය පිළිබඳව සොයා බලන්න. පාසලක් කියන්නේ දරුවන් මවුපියන්, ගුරුවරුන්, සමාජය යන සියලු අංශවල සුසංයෝගයෙන් පැවැතිය යුතු ආයතනයක්.ජනාධිපතිතුමා දරුවන්ගේ අධ්‍යාපනය සමඟ සෙල්ලම් කරන පුද්ගලයෙක් නොවෙයි. ඒ නිසා විශේෂ ඒකකයක් යොදවා තිබෙනවා මේ පාසල්වල කටයුතු කෙරෙන ආකාරය පිළිබඳ සොයා බලන්න.දරුවන්ට පාසලෙන් පසු එන්නට සිදුවන්නේ සියලු දේ හිතන පතන අයුරින් ලැබෙන ලෝකයකට නොවෙයි. අපි හැම දෙනාම දෙයක් ලබාගන්නේ බොහොම මහන්සිවෙලා. ඉතින් පොත්පත් ටික කරේ දාගෙන යන එක, පොත් මල්ලේ බර ගැන නිසා ජීවිතය ගැන ලේසියෙන් හිතන්න පුරුදු කරලා සමාජයේ අතරමං කළ යුතු නැහැ. ජීවිතය කියන දුෂ්කර ගමන තේරුම් ගන්න පාසල් කාලයේ ම පුහුණුව ලැබිය යුතුයි. ගුරුවරුන්ගෙන් වරදකට දඬුවම් ලැබූ ළමයින් කවදාවත් ඒ වැරැද්ද ආයේ කරන්නේ නෑ. යහපත් සමාජයක් බිහිවන්නේ එවිටයි.ඒ සියල්ල අතර දරුවන්ට හොඳ අධ්‍යාපනයක් ලබා ගැනීමට පහසුකම් සැළසිය යුතුයි. ඒ සඳහා විශාල වැඩකොටසක් ක්‍රියාත්මක කර තිබෙනවා. මා දන්නා කාලයක මේ තරම් දරුවන් ගැන, දරුවන්ගේ අධ්‍යාපනය ගැන වෙහෙසුණු රාජ්‍ය නායකයෙක් බිහි වී නැහැ. අපේ කාලයේ අප ළඟට ඇවිත් අපේ දුක සැප බලන්න කවුරුත් හිටියේ නැහැ. ඒ කාලේ අප මේ කවිය කීවා විතරයි.ඒ කවියේ අර්ථයට ගැලපෙන අයුරින් අද කටයුතු කෙරෙන හැටි අප අත් දකිනවා.අරුණි මුතුමලී ඡායාරූපය  -තුෂාර පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=af1103134</link>
    <topic>එජාපයේ ආරම්භක නැකත අනුව නම් ඒ පක්ෂයේ කාලය හමාරයි</topic>
    <author>සාකච්ඡා කෙළේ -කේ.සී.ජේ. රත්නායක</author>
    <content>ප්‍රවීණ ඡ්‍යොතිෂඥ සුමනදාස අබේගුණවර්ධනකාලගුණ විපර්යාසවලට බලපාන ඇත්ත හේතුව මොකක්ද? උතුරු අපි‍්‍රකාවේ සිට මැද පෙරදිග දක්වා හමා යන උද්ඝෝෂණ රැල්ල ආසියාවටත් එයි ද? පුංචි ඡන්දයෙන් ජය ගන්නේ කවුද? සිංහල හින්දු අලුත් අවුරුද්ද රටට කොහොම ද? මේ කරුණු සම්බන්ධයෙන් සිළුමිණ මඟින් අද අනාවැකි පළ කරන්නේ ප්‍රවීණ ඡ්‍යොතිෂවේදී සුමනදාස අබේගුණවර්ධන මහතාය.ආන්දෝලනාත්මක අනාවැකි පළ කිරීම සම්බන්ධයෙන් වඩාත් ප්‍රකට ඒ මහතා මෙවරත් තම ඡ්‍යොතිෂ විග්‍රහයෙන් ඉදිරිපත් කරන්නේ පෙරළිකාර අනාවැකි කිහිපයකි. මේ වන විට ලෝකයටම බලපාන කාලගුණ විපර්යාසය සෙනසුරු ග්‍රහයා ගේ වක්‍ර ගමනේ ප්‍රතිඵලයක් බව පවසන ඔහු ඒ තත්ත්වය ලබන ජූනි 14 දක්වා බලපවත්වන බව කියයි.ග්‍රහ තාරකා විතරක් නෙවෙයි ධූලි අංශු පවා මොහොතින් මොහොත වෙනස් වෙන බව කවුරුත් පිළිගන්න කාරණයක්. නමුත් මේ මාර්තු මාසයේ මුල කාටත් දැනෙන ග්‍රහ මාරුවක් සිදුවුණ බව කියැවෙනවා. මොකක්ද ඒ ග්‍රහ මාරුව?2011.03.06 (ඉරිදා) අපර භාග 8.19 ට බුධ ග්‍රහයා මීන රාශියට සැපත් වුණා. තව දුරටත් පැහැදිලි කළොත් බුධ ග්‍රහයා මීන රාශියේ නීච වුණා.නීච කියන වචනය ඒ තරම් හොඳ දෙයක් නොවෙයි නේද?වචනයේ මතුපිට අර්ථය අතින් ගත්තහම නම් මොකක් වුණත් නීචයි කියන්නේ පිරිහීමකට. නමුත් මෙතන ඊට වෙනස් දේකුත් සිද්ධ වුණා.බුධ ග්‍රහයා මීන රාශියේ නීච වුණත් මීන රාශිය අධිපති ගුරු ග්‍රහයා බලගතුව පිහිටනවා. අන්න ඒ නිසා නීච භංග රාජයෝගයක් ඇති වෙනවා. එතකොට මොකද වෙන්නේ... අසුබ පල හීන කරවලා සුබ පල දෙන තත්ත්වයක් නිර්මාණය වෙනවා. රටට හා ජනතාවට අසීරුකම් මැඬගෙන නැගි සිටීමේ භාග්‍යය ලබා දෙනවා.බුධ ග්‍රහ මාරුව අසුබ නෑ කියලයි ඔබ කියන්නේ?එහෙම ඉක්මන් තීරණ ගන්න බෑ. ඡ්‍යොතිෂය සංකීර්ණ - සියුම් ශාස්ත්‍රයක්. බුධ කියන්නේ දැනුමට - කලාවට අධිපති ග්‍රහයා. ඒ ක්ෂේත්‍ර දෙකට බලපෑමක් ඇති කරවනවා. ඊටත් අමතරව මීන ලග්නයෙන් උපන් අයගේ ප්‍රධාන කටයුතුවලටත් යම් යම් බාධා ඇති කරවනවා.ඔය කිව්වහම මට මතක් වුණේ විපක්ෂ නායකතුමා අයිති වෙන්නෙත් මීන ලග්නයට නේද?මීන ලග්නය නිසාම නෙවෙයි, එතුමාගේ උත්පත්ති ග්‍රහචාරය අනුව එතුමා පිරිහෙන්න පටන් ගත්තේ මීට කාලයකට පෙර ඉඳලයි. මම ඒ ගැන කොතෙකුත් අනාවැකි කියලා ඇති. ඇත්ත ඔබ කියනවා වගේ බුධ මාරුව මීන ලග්න හිමියන්ට තරමක අසුබ පල දෙනවා. ලග්නය කියන්නේ කෙනෙකුගේ හිස. ඉතිං කෙනෙකුගේ ඔළුව අවුල් වුණහම මොකද වෙන්නේ හිත අවුල් සහගතයි.කරන්නේම නොකළ යුතු වැඩ. ප්‍රතිරූපයට හානි ඇති කර ගන්නවා. චිත්ත පීඩාවන්ට ලක් වෙනවා. කොටින්ම කිව්වොත් තියෙන ටිකත් නැති කරගන්න අවාසනාවන්ත ග්‍රහ බලයකට නතු වෙනවා. ඒ නිසා මීන ලග්න හිමියන් මේ කාලයේ බොහෝම පරෙස්සමෙන් - සිහි නුවණින් කටයුතු කරන්න ඕනේ. නමුත් සමස්තයක් වශයෙන් බුධ මාරුවෙන් නීච භංග රාජයෝග තත්ත්වයක් උදා වෙන නිසා රටට හොඳයි.බුධගේ ග්‍රහ මාරුව කොපමණ කාලයක් බලපානව ද?මාර්තු 29 දා වෙනකොට ඒ බලපෑම හීන වෙනවා. කලාකරුවන්ට, බුද්ධිමතුන්ට යම් පීඩනකාරී තත්ත්වයක් තිබුණා නම් මාර්තු 29 වන විට ඒ තත්ත්වය මඟ හැරෙනවා.ඒ කියන්නේ විපක්ෂ නායකතුමාටත් මාර්තු 29 න් පසුව හොඳ කාලයක් උදා වෙනවා?ඒකනං එහෙම වෙන්නේ නෑ. බුධ ග්‍රහ මාරුව එක තනි සිද්ධියක් විතරයි. විපක්ෂ නායකතුමාගේ සමස්ත ග්‍රහචාරය විශ්ලේෂණය කළොත් මම කෙටියෙන්ම කියන්නං එතුමා නැවත කිසි දවසක රාජ්‍ය නායක වගේ තනතුරු හොබවන්නේ නෑ.මේ ගැන මම මීට කලිනුත් ඕන තරම් අනාවැකි කිව්වා. ඡ්‍යොතිෂය අනුව සහ එජාපය ආරම්භ කළ නැකත අනුව ඒ පක්ෂයේ කාලය හමාරයි. ඇත්තම කියනවා නම් මාර්තු 29 න් පසුව එජාපය තවත් අවුලෙන් අවුලට පත් වෙනවා. මට පාරම්පරිකව උරුම වුණ මේ උතුම් ශාස්ත්‍රයත්, මම පසුව සොයා දැන කියා ගත් ඡ්‍යොතිෂ දැනුමත් මත මිස මම පක්ෂ - පාට බලා අනාවැකි කියන්නේ නෑ.ලෝකය පුරාම කාලගුණ විපර්යාස හටගත්තා. ඕස්ට්‍රේලියාවේ එක තැනක මහ ගංවතුර. තවත් තැනෙක ලැව් ගිනි. හරිම පුදුමාකාරයි. සමහරු කිව්වා මේක දේව කෝපයක් කියලා. තවත් සමහරු පාරිසරික සාධක ඉදිරිපත් කළා. හොඳයි මේ ගැන තියෙන ඡ්‍යොතිෂ විශ්ලේෂණය මොකක්ද?මම හිතන්නේ කාලගුණ විපර්යාසයක් සම්බන්ධයෙන් තියෙන ඡ්‍යොතිෂමය බලපෑම සෘජුව ප්‍රශ්න කළ මුල් අවස්ථාව මෙය වෙන්න ඇති. ඒ ගැන ඔබට ස්තුතියි. 2011 ජනවාරි 26 දා සෙනසුරු ග්‍රහයා කන්‍යා රාශියේ වක්‍ර වුණා. පාප ග්‍රහයෙක් වක්‍ර වුණහම ඊට දින 21 කට පෙර සිට විපාක දෙන්න පටන් ගන්නවා.ශ්‍රී ලංකාව හා ලෝකය පුරාම කාලගුණ විපර්යාසයක්, ගංවතුර මහ වැසි, ලැව් ගිනි, කුණාටු, ගිනි කඳු, භූමි කම්පා මේ කෙටි කාලයේ හැම තැනකින්ම වාර්තා වුණා. ජපානයේ සුනාමි විපතක් පැන නැඟුණා. බලන්න, ඒ බලපෑමේ තරම. කාලගුණ විපර්යාස ඡ්‍යොතිෂයෙන් ඉතාම සියුම්ව විග්‍රහ කරන්න පුළුවන්. ඡ්‍යොතිෂ නියාමවල පුදුමාකාර නිරවද්‍යතාව පෙන්නුම් කරන තවත් හොඳ අවස්ථාවක් හැටියටත් මේ තත්ත්වය උදාහරණයට ගන්න පුළුවන්.කොයි තරම් කාලයක් ඉදිරියට මේ තත්ත්වය බලපානව ද?සෙනසුරු ග්‍රහයා ගේ වක්‍ර ගමන 2011 ජූනි මාසේ 14 දා දක්වා පවතිනවා. ඉන් පස්සේ තත්ත්වය සමහන් වෙනවා.ඒ කියන්නේ ජූනි 14 දක්වා - ඉදිරියටත් කාලගුණ විපර්යාස දකින්න ලැබෙනව ද?අනිවාර්යෙන්ම ඔව්! ජූනි 14 දක්වාම ලෝකයේ බොහෝ රටවල්වලින් මහ වැසි, ගංවතුර, භූමි කම්පා, ගිනිකඳු පිපිරීම් වාර්තා වෙයි. ගැටුම්, කෝලහල, අර්බුද අහන්න - දකින්න ලැබෙයි. මේ කාලය ටිකක් අවුල් - වියවුල්වලට බර කාලයක්.දැන් උතුරු අපි‍්‍රකාවේ ඉඳලා මැද පෙරදිග දක්වා ආණ්ඩුව පෙරළන තත්ත්වයක් ඇතිවෙලා තියෙන්නෙත් සෙනසුරු ග්‍රහයාගේ වක්‍ර ගමනේ බලපෑම නිසා ද?නෑ, ඒක වෙනම කතාවක්. මේ දෙක පටලවා ගන්න එපා. ලෝකායත ඡ්‍යොතිෂය අනුව ශ්‍රී ලංකා ජන්ම පත්‍රය අයත් වන්නේ කුම්භ රාශියට. ඉන්දියාව අයිති වෙන්නේ මකර රාශියට. ඒ විදිහට ලෝකයේ හැම රටක්ම වර්ග කරන්න පුළුවන්.දැන් බලන්න ඔබ ප්‍රශ්න කළ උතුරු අපි‍්‍රකාව හා මැද පෙරදිග කලාපය අයිති වෙන්නේ පිළිවෙළින් සිංහ හා තුලා කියන රාශි දෙකටයි. ලෝකායත ඡ්‍යොතිෂය අනුව සිංහ හා තුලා රාශි දෙකට අයත් රටවල අවුල් - වියවුල් - කලබල - කැරළි හට ගන්නවා. ඔබ බලා ඉන්න. අද ඒ රටවල දකින්න ලැබෙන කලබලකාරී තත්ත්වය තව දුරටත් පැතිරෙනවා. කුවේටය විතරක් නෙවෙයි ඉරානයට පවා මේ බලපෑම දැනෙන්න ගන්නවා.ඔබ කියන කලබලකාරී තත්ත්වය ඡ්‍යොතිෂය අනුව තව කොපමණ කාලයක් පවතිනව ද?2012 වර්ෂයේ අගෝස්තු 04 දක්වා පවතිනවා. ඒ කාලයේදී සිංහ හා තුලා කියන රාශි දෙකට අයත් වන බොහෝ රටවල අවුල් - වියවුල් මතු වෙලා. ආණ්ඩු - රාජාණ්ඩු පවා හෙල්ලෙන්න ගන්නවා. ඉරානයෙන් ෂා රජතුමා පලවා හරින විට දකින්න ලැබුණ ග්‍රහචාරය අද මැද පෙරදිග දකින්න ලැබෙනවා. ඒක පුදුමාකාර සංසිද්ධියක්.2012 අගෝස්තු 04 දක්වා කලබල පැතිරෙන බව ඔබ කිව්වා. එතකොට ආසියාව. එහෙමත් නැත්නම් දකුණු ආසියාවට ඒ බලපෑම දැනෙන්නේ කොහොම ද?ආසියාව හා දකුණු ආසියාවේ ග්‍රහ තත්ත්වය ඊට හාත්පසින්ම වෙනස්. බලන්න ශ්‍රී ලංකාව අයිති වෙන්නේ කුම්භ රාශියට. එතකොට අපි ඉන්නේ සිංහ රාශියේ ඉඳලා හත් ගුණයක් ඈතින්. ඉන්දියාව ගත්තොත් මකර රාශියට අයිතියි. ඒක තියෙන්නේ සිංහ රාශියේ ඉඳලා හය ගුණයක් දුරින්.ඒ නිසා උතුරු අපි‍්‍රකාව - මැද පෙරදිග අයත් වන සිංහ හා තුලා රාශිවලට බලපාන ග්‍රහ තත්ත්වය කුම්භ හා මකර කියන රාශි දෙකට අධිපති වන ශ්‍රී ලංකාවට හා ඉන්දියාවට බලපාන්නේ නෑ. පාකිස්ථානය ගත්තත් එහෙමයි. සමස්තයක් වශයෙන් චීනයත් ඇතුළත් ආසියාව ගත්තම පවතින්නේ සාමකාමී ග්‍රහචාරයකයි. මේ රටවල්වල කලබල ඇති කරවන්න – කලබල ඇති වෙන්න ඉඩක් නෑ.නමුත් ඔබ කලින් කිව්වා කාලගුණ විපර්යාස ලබන ජුනි 14 දක්වා බලපානවාය කියලා.මම ඔබට කිව්වා මේ දෙක පටලව ගන්න එපා කියලා. සෙනසුරු ගේ වක්‍ර ගමන නිසා සිදුවන කාලගුණ විපර්යාස දකුණු ආසියාවට විතරක් නෙවෙයි මුළු ලෝකයටම බලපානවා. ලංකා කේන්ද්‍රයේ කුම්භ රාශිය සෙනසුරුගේ ඒරාෂ්ඨක තත්ත්වයකටත් පත්ව තියෙනවා. නමුත් ජුනි 14 න් පස්සේ ඒ තත්ත්වය අහවර වෙනවා. රටේ භව බෝග සම්පත් නිෂ්පාදනයේ පෙරළිකාර ප්‍රගතියක් දකින්න ලැබෙනවා.විශේෂයෙන් ම එළඹෙන්නේ මහ පොළවේ සාරවත්කම පෙන්වන කාලයක්. සංවර්ධන කටයුතු අතිනුත් වේගවත් ගමනක් දකින්න ලැබෙයි. ඇණහිටීමකට – පසුබෑමකට ලක්වෙලා තිබුණ දේවල් හිතා ගන්න බැරි වේගයෙන් යථා තත්ත්වයට පත්වෙන හැටි ජුනි 14 න් පසුව දකින්න ලැබෙයි.ඇත්තටම කිව්වොත් ඔය දේශපාලන වේදිකාවල කියන ආශ්චර්යය ශ්‍රී ලංකාවේ මහ පොළවෙත් දකින්න ලැබෙයි. හරියටම මහ වැස්සකට පස්සේ හිරු එළිය වැටිලා ගහ කොළ පීදිලා අමුතුම සුන්දරත්වයක් දකින්න ලැබෙනවා වගේම ඔය සෙනසුරුගේ වක්‍ර ගමන හා ඒ නිසා හටගන්නා කාලගුණ විපර්යාසය අහවර වුණාට පස්සේ ශ්‍රී ලංකා පොළොවෙන් නැවුම් ප්‍රබෝධයක් දකින්න ලැබෙනවාමයි.ඒකට තව වැඩි කාලයක් නෑනේ. මම මේ කියන දේ ඔබට ම දැක බලා ගන්න ලැබෙයි.මේ අතරේ පළාත් පාලන මැතිවරණයත් පැවැත්වෙනවා. කොයි පැත්තට ද වැඩි වාසිය තියෙන්නේ?ඔය ගැනත් මම මීට කලින් අනාවැකි කියලා ඇති. තව කාලයක් යනතුරු එක්සත් ජනතා නිදහස් සංධානය අභිබවන්න පුළුවන් පක්ෂයක් - පෙරමුණක් මේ රටේ දකින්න නෑ. මහින්ද රාජපක්‍ෂ ජනාධිපතිතුමා නායකත්වය දෙන සියලු මැතිවරණ ජය ගන්නවා.මොකද දේව බලයෙන් - පෙර පින් බලයෙන් රාජ්‍ය නායකත්වයට පත් වුණ එතුමාගේ අති ප්‍රබල උත්පත්ති ග්‍රහචාරයට සම කරන්න තබා ඒ ළඟට ගන්න පුළුවන් ප්‍රබල ග්‍රහ බලයක් ඇති කිසිම කේන්දරයක් විපක්‍ෂයේ නෑ. මාර්තු 17 පළාත් පාලන මැතිවරණයෙන් එක්සත් ජනතා නිදහස් සංධානය සහ මහින්ද රාජපක්‍ෂ ජනාධිපතිතුමාගේ නායකත්වය තවත් වටයකින් ශක්තිමත් කෙරෙනවා. ඒ ගැන වෙන මතයක් තියෙන්න විදිහක් නෑ.ඡන්දය පැවැත්වෙන මාර්තු 17 දිනය ගැන තියෙන ඡ්‍යොතිෂමය විග්‍රහය මොකක්ද?එතැනත් පුදුම දෙයක් සිදු වුණා. මුලින් අහන්න ලැබුණේ මාර්තු 12 ඡන්දය පැවැත්වෙනවා කියලයි. ඒත් අහම්බෙන් වගේ ඒ දවස මාර්තු 17 බවට නම් කෙරුණා. අංක 08 කියන්නේ මහින්ද රාජපක්‍ෂ ජනාධිපතිතුමාගේ විජයග්‍රාහී අංකයයි. එතුමා මුල්ම ජනාධිපතිවරණයට මුහුණ දුන්නේ 2005 නොවැම්බර් 17. දෙවැනි වරට ජනාධිපතිවරණය ජය ගත්තේ ජනවාරි 26. එ.ජ.නි.ස නාම යෝජනා බාර දුන්නේ දෙසැම්බර් 17.ඒ විතරක්ද සංධානය තුනෙන් දෙකකට ආසන්න අති විශිෂ්ට ජයග්‍රහණයක් ලැබුව මැතිවරණය පැවැත්වුණෙත් අප්‍රේල් 08. බලන්න මේ සියලු දිනවල එකතුව අංක 08. දැන් මේ පළාත් පාලන ඡන්දය පැවැත්වෙන්නෙත් මාර්තු 17. එතන එකතුවත් 08. අංක 08 කියන්නේ විපක්ෂයට පරාජයේ පසුබෑමේ අනාවැකිය කියන අංකය. ඒකේ අනිත් පැත්ත ගත්තොත් එක්සත් ජනතා නිදහස් සංධානයට අංක 08 කියන්නේ විජයග්‍රාහී අංකයක්.ඒත් විපක්ෂයේ පොඩි ගැම්මක් තියෙන බව පේනවා.ඔබට පෙනෙන ගැම්ම වෙන දෙයක්. මම දකින්නේ වෙන ඇහැකින්. 2005 ජනාධිපතිවරණය. 2010 ජනාධිපතිවරණය නිකමට උදාහරණයට ගන්න. විපක්ෂයේ ඔය කියනවට වඩා ලොකු ගැම්මක් පෙන්නුවේ නැද්ද? අන්තිමට අවසන් ප්‍රතිඵලය දකිද්දි මොනවද වුණේ? මම දකින්නේ අවසන් ප්‍රතිඵලය මිස අතරමඟ ජවනිකා නෙවෙයි. විපක්‍ෂයේ කිසිම ගැම්මක් ඡ්‍යොතිෂයෙන් පෙන්නුම් කරන්නේ නෑ.එජාපයේ කල දසාව තවම හොඳ නෑ කියල ද ඔබ කියන්නේ?කල දසාව හොඳ නෑ. බලයට කීර්තියට ජනප්‍රසාදයට පත්වන ප්‍රබල ග්‍රහචාරයක් එජාපයට හෝ එහි නායකයන්ගේ කේන්දරවලින් දකින්න ලැබෙන්නේ නෑ. ඔවුන් ගත කරන්නේ කොතෙක් වෙහෙස දැරුවත් පල නොදෙන අවාසනාවන්ත කාල පරිච්ඡේදයක්. මම මීට කලින් කීවා වගේම එක්සත් ජාතික පක්ෂය කියන නාමය පවා ඡ්‍යොතිෂය අනුව යල් පැන ගිය – අනාගතයක් නැති නාම පුවරුවක් හැටියටයි පෙනෙන්නේ.පක්ෂියා රජ කරන්නේ කොහෙද?බොහෝම හොඳයි.. දැන් අපි බලමු පක්ෂියා රජ කරන්නේ කොතනද? කොහොමද කියලා. ඡන්දය පැවැත්වෙන දවස මාර්තු 17 දා. පක්ෂියා රජ ගමනේ යෙදෙන්නේ ශ්‍රී ලංකා නිදහස් පක්ෂයේයි.එතකොට එජාපයේ පක්ෂියා?ඒ ගැන ඡ්‍යොතිෂයෙන් කියන්න තරම් දෙයක් නෑ. පක්ෂියාගේ ගමන දකින්න නෑ. ජනතා විමුක්ති පෙරමුණත් නරකම ප්‍රතිඵලයක් ලබා ගන්නවා ඇති. ඒ පක්ෂ දෙකටම මහජන ආකර්ෂණය දිනා ගන්න තරම් වාසනාවක් ප්‍රබල ග්‍රහචාරයක් නෑ. මම අනාවැකියක් කියද්දී වසර 10 ක් තරම් ඈතට බලනවා.විපක්ෂයේ ඉදිරි ග්‍රහචාරය ඉතාම දුර්වලයි. සෙනසුරුගේ වක්‍ර ගමන නිසා මහවැසි, ගංවතුර හා ඒ හේතු නිසා ඇතිවුණ ආහාර පාන හිඟය හා මිල ඉහළ යෑම වැනි තත්ත්වයක් පවතිනවා.ඒ වගේ මොහොතක විපක්‍ෂයට කතා කරන්න අවස්ථාවක් එනවා. ඒත් ඒක තාවකාලිකයි. ලබන ජුනි 14 න් පසුව ඒ සෙනසුරුගේ අසුබ කල දසාවත් සම්පූර්ණයෙන් හමාර වෙනවා. විපක්ෂය මහජනතාවට අමතක වන තරම ඈත් වෙනවා.පළාත් පාලන ඡන්දයෙන් පසුව උදා වෙන්නේ සිංහල – හින්දු අලුත් අවුරුද්ද?2011 අප්‍රේල් 14 දා අපරභාග 1.06 ට අලුත් අවුරුද්ද උදා වෙනවා. මේ දවස බ්‍රහස්පතින්දා. සතියේ හොඳම දවස බ්‍රහස්පතින්දා. මොකද ග්‍රහලොව බලවතා ගුරු රජ කරන දවසක්. එදාට ගුරු ග්‍රහයා මීන රාශියේ දකින්න ලැබෙනවා විතරක් නෙවෙයි. ලංකා ජන්ම පත්‍රයේ කුම්භ රාශියේ සිකුරු ග්‍රහයාගේ පිහිටීමත් ඉතා හොඳයි.මේක කලාතුරකින් පිහිටන ග්‍රහ සංයෝගයක්. ලක් රජයට ජනතාවට වාසනාවන්ත කාලපරිච්ඡේදයක්. බලාපොරොත්තු ඉටුවන - සතුට සමාදානය රජකරන කාලයක්.මොන වගේ ක්ෂේත්‍රවලට ද වැඩියෙන්ම සුබපල ලැබෙන්නේ?මේ අනාවැකියත් සටහන් කරගන්න. කෘෂිකර්මාන්තයට ඉතාම සරු කාලයක්. භව බෝග සම්පත්වලින් අනපේක්ෂිත ලාබ ලබන්න පුළුවන්. සංචාරක – අධ්‍යාපන - ක්‍ෂේත්‍ර දෙකෙන් කැපී පෙනෙන පරිවර්තනයක් දකින්න පුළුවන්. සමස්තයක් වශයෙන් මහජනතාව නිදහස හා සතුට භුක්ති විඳින කාලයක්. භූමි සම්පත්වලට නම් ඉතාම හොඳ කාලයක්.ශ්‍රී ලංකාව පිළිබඳ ලෝකායතන ඡ්‍යොතිෂ විග්‍රහය මොකක්ද?ඒකත් හොඳ තැනක්. විදේශ සබඳතා පෙන්නුම් කරන ශ්‍රී ලංකා කුම්භ ලග්නයේ විදේශ සබඳතා පෙන්නුම් කරන 9 වැන්න අධිපති භාගයටත් සිකුරු ග්‍රහයා ඉතා ප්‍රබලව පිහිටනවා.අන්තර්ජාතිකව ශ්‍රී ලංකාව කැපී පෙනෙනවා.විදේශ මුදල් හා සබඳතා මඟින් රට වේගයෙන් දියුණුවන කාලයක් බවත් කිව යුතුයි. 9 වැන්න අධිපති ග්‍රහයා ප්‍රබල වීම නිසා තවත් දෙයක් දකින්න පුළුවන්.ශ්‍රී ලංකාවට විරුද්ධව විදේශ තලයේදී මොන තරම් උද්ඝෝෂණ ව්‍යාපාර ගෙන ගියත් ඒවායින් පීඩනයක් ඇති කරන්නේ නෑ. ඒ සතුරු ව්‍යාපාර සාර්ථක වෙන්නේ නෑ.ජනාධිපතිතුමාගේ ග්‍රහචාරය ඉතා ප්‍රබලයි කියලා ඔබ කියනවා. නමුත් එතුමා ගේ සෞඛ්‍ය තත්ත්වය ගැන නොයෙක් කතන්දර අහන්න ලැබෙනවා.ඔය කතන්දර කියන අයගේ කේන්දර මා ළඟට එව්වොත් මම කියන්නං ඒ අයට මොකක් හරි ඔළුවේ අමාරුවක් තියෙනවද කියලා. ජනාධිපතිතුමාගේ සෞඛ්‍ය තත්ත්වය ඉතාම හොඳයි. ඔය ප්‍රශ්නය මගෙන් නෙවෙයි.ඡ්‍යොතිෂය දන්න ඕන ;කනෙකුගෙන් අහන්න. ජනාධිපතිතුමාගේ කේන්දරය දන්න ජ්‍යෙතිෂවේදීන් දන්නවා ඇත්ත මොකක්ද කියලා. කටකතාවලින් මොනවා කීවත් කේන්දරයට බොරු කරන්න බෑ. ඒකට මේ රටේ හැම ඡ්‍යොතිෂවේදියෙක්ම සාක්ෂි දෙයි.සාකච්ඡා කෙළේ -කේ.සී.ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>03</month>
      <day>13</day>
    </date>
    <link>http://www.silumina.lk/2011/03/13/_art.asp?fn=af1103132</link>
    <topic>සුදු වෑන් එකකින් අවසන් ගමන් ගිය ශාන්තිනී</topic>
    <author>විජයානි එදිරිසිංහ</author>
    <content>උතුරේ ඇතැම් ප්‍රදේශවල සුදු වෑන් අවතාරය කැරකෙන බවට පසුගිය කාලයේ ආරංචියක් පැතිර ගොස් තිබුණි. ඇතැම් විට එම සුදු වෑන් වලින් ගොස් කරන ලදැයි සිතිය හැකි ගෙවල් බිඳුම්, පහරදීම් ආදී සිදුවීම් කිහිපයක් ද වාර්තා විය. ඇතැම් දේශපාලන කණ්ඩායම් මෙන් ම ඇතැම් සංවිධාන ද එම සුදු වෑන් අවතාර කතාවල චෝදනා හමුදා භට පිරිස් වෙත පැටවීමට උත්සාහ කළහ. එහෙත් හමුදාවේ කිසිවකු එම සිද්ධිවලට සම්බන්ධ යැයි ඔප්පු කර ගැනීමට නොහැකි විය.මෙවැනි සිද්ධීන් මෙසේ සිදුවෙමින් තිබියදී පසුගිය 6 වැනිදා යාපනය චාවාකච්චේරි ප්‍රදේශයේ දී සුදු වෑන් රථයකින් පැමිණි පිරිසක් මවක් සහ ඇගේ පහළොස් හැවිරිදි පුතා පැහැරගෙන ගොස් තිබුණි. මව ශාන්තිනීය, ඇගේ පුතා පැහැර ගැනීම සම්බන්ධව චාවාකච්චේරි පොලිසියට මෙන් ම යුද හමුදාවට ද පැමිණිල්ලක් ලැබී තිබුණි. පොලිසිය සහ හමුදාව එක්ව අතුරුදන් වූ දෙදෙනා සොයා මෙහෙයුම් ආරම්භ කළහ.ශාන්තිනී මරා දමා තිබූ අයුරුමේ අතර යුද හමුදාවේ බුද්ධි තොරතුරු අංශවලට අනාවරණය කර ගැනීමට හැකි වූයේ පැහැර ගැනීමට ලක්වූ ශාන්තිනී ගේ සැමියා මෙන් ම රූපන් පුතාගේ පියා වූ කුහදාසන් වසර ගණනාවකට පෙර මෙරටට පැමිණ ඇති බවයි. ඔහු කාලයක් තිස්සේ කැනඩාවේ පදිංචිව සිට ඇත. තවද ඔහු රට යාමට පෙර සිය බිරිඳ වූ ශාන්තිනීගෙන් දික්කසාද වී තිබේ. ඔවුන්ගේ පුත් ශාන්තිනී විසින් බලා කියා ගත්තා ය. විදේශගතව සිටි කාලය පුරා කුහදාසන් තම දරුවා ගැන හෝ සොයා බලා නැත.තොරතුරුහමුදාවට ලැබුණ බුද්ධි තොරතුරු මත ශාන්තිගේ සැමියා අත්අඩංගුවට ගැනිණි. ඔහුගෙන් ප්‍රශ්න කිරීමේදී පැහැර ගැනීමට අදාළ සියලු තොරතුරු අනාවරණය විණි.කොටි ත්‍රස්තවාදීන්ගේ භීෂණය පැවැති කාලයේ කුහදාසන් විදේශගතව තිබුණි. ඇතැම්විට ඔහු කැනඩාවේ සිට ත්‍රස්තවාදීන්ගේ අන්තර්ජාතික කටයුතුවලට ද සහාය වී ඇති බවට සැක කෙරේ.එම කාලයේ තම සැමියාගෙන් කිසිදු උදව්වක් නැතිව වුව ද ශාන්තිනී තම පුතා ද රැක බලා ගෙන දුකසේ ජීවත් වූවා ය. පුතා ඉල්ලා ත්‍රස්තවාදීන් ඇයට අවස්ථා කීපයකදීම කරදර කර තිබුණත් තම පුතා කොටි ළමා බළකායට නොදී රැක ගෙන තිබුණේ තම පුතා කොටි ඇසට ගැටීමට ඉඩ නොතබා රැක බලා ගනිමිනි. ඇයට අවශ්‍යව තිබී ඇත්තේ පුතාට හොඳ අධ්‍යාපනයක් ලබාදීමට ය.මේ අතර කුහදාසන් පුතා ඉල්ලා පණිවුඩ ගණනාවක් යවා තිබුණි. එහෙත් තම ජීවිතය මෙන් වූ පුතා දීමට ශාන්තිනී අකැමැති වූවා ය. මේ නිසා කුහදාසන් තම බිරිය සමඟ දැඩි වෛරයකින් පසු වී තිබුණි. ඔහු සිය බිරිඳ ඝාතනය කර හෝ පුතා ලබා ගැනීමට සැලසුම් කළේ ය. ඔහු එම සැලසුමට අනුව පසුගිය 05 වැනිදා වැල්ලවත්තෙන් අංක ....... ජීප් රථය කුලියට ලබා ගත්තෙමි. ඊට අමතරව වවුනියාව ප්‍රදේශයෙන් දෙදෙනකු ද කුලියට ලබාගත් තිබුණි. ඔවුන්ට ගෙවීමට පොරොන්දු වී තිබූ මුදල රුපියල් දස දහසකි.වාහනයේ රියදුරු, කුහදාසන් සහ පාතාලයන් දෙදෙනාට අමතරව කුහදාසන්ට උදව් කරන ශාන්තිනී පදිංචි මීයාලේ නිවෙසට යාබදව පිහිටි නිවස. පුද්ගලයකු ද කුහදාසන්ගේ අනියම් බිරිඳ ද මෙම අපරාධ සැළසුමට එකතු වී ඇති බවට තොරතුරු ලැබී ඇත.මොවුන් සැලසුම් කරගත් පරිදි පසුගිය 06 වැනිදා පස්වරුවේ සුදු වෑන් රථය ශාන්තිගේ නිවෙස ඉදිරිපිට නතර කළහ. එහි සිටි පිරිස ශාන්තිනී සහ පුතා බලහත්කාරයෙන් වෑන් රථයට නංවා ගත්හ. අවට පදිංචිකරුවන්ට දැන ගැනීමට හැකි වූයේ මේ දෙදෙනා පැහැරගෙන ගිය බව පමණි.ශාන්තිනීත් පුතාත් යාපනයේ නිවෙසක් වෙත ගෙන යනු ලැබිණි. එහිදී පුතා එම නිවෙසේ නතර කෙරුණි. “මට අම්මා නැතිව ඉන්න බැහැ. අම්මයි මායි ගෙදර යවන්න අපට කරදර කරන්න එපා තාත්තේ පුතා රූපන් තම පියාට පින්සෙන්ඩු විය.“උඹ ඉඳපන් මම ඉක්මනින් එනවා කුහදාසන් තම බිරිඳ ද සෙසු පිරිස ද සමඟ පිටත්ව ගියේ ය.තම මව රැගෙන ගිය පියා තවමත් නැත මව එන තෙක් පුතා නොනිදා බලා සිටී. පසුදින අලුයම කුහදාසන් තවත් කාන්තාවක් සමඟ රූපන් සිටි නිවෙසට පැමිණියේ ය.“කෝ මගේ අම්මා පුතා කලබලයෙන් විමසූ විට පියා කට වහගෙන මම කියන විදිහට වැඩ කරපන් යැයි තර්ජනය කෙළේ ය.කුහදාසන් සමඟ පැමිණ සිටි කාන්තාව ඔහුගේ අනියම් බිරිඳය.පැහැරගෙන ගිය ශාන්තිනී එක්තරා ස්ථානයකට රැගෙන ගොස් අමානුෂික ලෙස පහර දී තිබේ. එම පහර දීමේදී ඇය මිය ගොස් ඇත. මිය ගිය ශාන්තිනීගේ සිරුර රැගත් අපරාධකරුවන් යාපනය පේදුරුතුඩුව මාර්ගයේ එක්තරා පාලු මිදුලක දමා ගිනි තබා ආපසු පැමිණ තිබුණි.බුද්ධි අංශපසුව හමුදා බුද්ධි තොරතුරු මත කුහදාසන් අත් අඩංගුවට පත්විය. තවද පැහැර ගැනීමට ලක්වූ 15 හැවිරිදි රූපන් ඔහු ළඟ සිටියදී සොයා ගැනීමට හැකි විය. ශාන්තිනී පිළිබඳ තොරතුරක් නොලැබුණි.මේ අතර රූපන් ගෙන් ප්‍රශ්න කිරීමේදී ඔහු මෙසේ පැවසීය.“මමයි අම්මයි ගෙදර ඉන්න විට තාත්තා තවත් කට්ටියක් එක්ක ඇවිත් අප පැහැරගෙන ගියා.මාව මේ ගෙදර නවත්තලා අම්මා අරගෙන ගියා. අපව නිදහස් කරන්න කියලා අම්මා තාත්තාට වැන්දා. ඒත් තාත්තා වෑන් එක ඇතුළේදීත් අම්මාට පහර දුන්නා යැයි කීය.පසුදින පෙරවරුවේ ශාන්තිනී සොයා මෙහෙයුම් කරමින් සිටි හමුදාවටත් පොලිසියටත් ඉහත සඳහන් කළ ස්ථානයේ තිබී බාගෙට පිළිස්සී තිබූ ශාන්තිනී ගේ සිරුර සොයා ගැනීමට හැකි විය. රූපන්ට මවගේ සිරුර පෙන්වන ලදුව හඳුනා ගැනීම මොහොතක්වත් ගත වුණේ නැත.“අනේ මේ මගේ රත්තරන් අම්මා දෙයියනේ අම්මේ මට දැන් කාගේ පිහිටක් ද මාව දාලා ගියා මගේ අම්මා. මට මේ දුක ඉවසාගන්න බැහැ අම්මේ.” බාගෙට පිළිස්සුන සිරුර බදාගෙන රූපන් නගන විලාපය හමුදාවේ පොලිසියේ නිලධාරීන් ගේ ද දෙනෙත් තෙත් කළේ ය.ආදරයඋපන්දා සිට වසර 15 ක් තම මවගේ ආදරයට ලක්ව ජීවත් වූ මේ පුතු ත්‍රස්තවාදීන්ගෙන් ද බේරා ගෙන රැකගත් ඒ අහිංසක මවට සිදු කළ අපරාධය සැමියකු පියකු විසින් නොව තිරිසන් සතකු විසින්වත් නොකරන තරම් වූ මහා අපරාධයකි.“මොකටද උඹ මේ අපරාධය කළේ පොලිස් නිලධාරියෙක් කුහදාසන් ගෙන් විමසුවේ ය.පරීක්ෂණ පැවැත්වෙද්දී“මගේ පුතා ගන්න” හේ පැවසීය.කුහදාසන්ට අවශ්‍යව තිබී ඇත්තේ බිරිය මරා හොර රහසේ ම දරුවාත් අනියම් බිරියත් රැගෙන මෙරටින් පලා යාමට ය.එපමණක් නොව සුදු වෑන් රථයක් ඔහු එම සැලසුමට යොදා ගෙන තිබුණේ පැහැර ගැනීම සහ සිදු කළ අපරාධය හමුදාවෙන් කළ එකක් බව පෙන්වීමට ය.ඒ බව ඔහුගේ කට උත්තරවලින් ම ප්‍රකාශ වෙයි.එම පැහැර ගැනීමට යොදා ගෙන තිබූ වෑන් රථය යාපනයේ කැලෑබද ස්ථානයක අතහැර දමා ගොස් තිබියදී සොයා ගැනිණි.එහි රියදුරු ද අත්අඩංගුවට ගත හැකි විය. එහෙත් අපරාධයට සහාය වූ පාතාලයන් දෙදෙනා පළා ගොස් ඇත.ඔවුන් අත්අඩංගුවට ගැනීමට තවදුරටත් පරීක්ෂණ පැවැත්වෙයි.ශාන්තිනීගේ මරණයට අදාළ මහේස්ත්‍රාත් පරීක්ෂණයත් මරණ පරීක්ෂණයත් පැවැත්විණි. ඇය අමානුෂික පහරදීමකට ලක්වී ඇති බව හෙළි වී තිබේ.කුහදාසන් ද තම බිරිඳට කළ අපරාධය සම්බන්ධව පාපොච්චාරණය කර ඇත. ඔවුන් විසින් ශාන්තිනීගේ නිවෙසේ තිබූ මුදල් සහ රන් ආභරණ ද පැහැරගෙන ගොස් තිබුණි. ඒවා ද ඔවුන් ළඟ තිබී සොයා ගැනීමට හැකි විය.සැලසුමහමුදාව සහ පොලිසිය උතුරේ ජනතාවට විවිධ ආකාරයෙන් උදව් කරමින් සාමකාමී පරිසරයක් ඇති කිරීමට උත්සාහ කරයි. එසේ සිදුවෙමින් තිබියදී ඇතැම් පිරිස් ඔවුන්ගේ සූක්ෂ්ම අපරාධ සැලසුම් සිදුකර ඒවා හමුදාව විසින් කළ බව පෙන්වීමට දැඩි ප්‍රයත්නයක් දරයි. මෙම අපරාධ සිද්ධියත් කුහදාසන්ගේ කටඋත්තරයත් තුළින් ඔවුන්ගේ ඒ ප්‍රයත්නයේ තොරතුර හෙළි කෙළේ ය. හමුදාව සහ පොලිසිය මහත් කැපවීමකින් යුතුව මාර්ග බාධක අවට පොලිසි දැනුවත් කර මෙම පැහැර ගැනීම සිදුකළ අපරාධකරුවන්ට පලා යාමට නොදී මෙහෙයුම් සිදු කළ නිසා ඔවුන් මෙසේ කොටුකර ගැනීමට හැකි විය. යාපනය ආඥාපති මේජර් ජෙනරාල් මහින්ද හතුරුසිංහ, නියෝජ්‍ය පොලිස්පති එම්.සී.ඩී. අමරකෝන් මහත්වරුන් ගේ උපදෙස් එම මෙහෙයුම සිදු කෙරුණි.විජයානි එදිරිසිංහකර්තෘට ලියන්න | මුද්‍රණය සඳහා</content>
  </post></root>