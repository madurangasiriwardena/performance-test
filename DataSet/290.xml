<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=af14020212</link>
    <topic>ඉතින් ආයුබෝවන් රතුපස්වලට හෙට</topic>
    <author>තුෂාරි නේරංජා වික්‍රමසිංහ</author>
    <content>රටේ මහත් ආන්දෝලනයක් ඇති කළ රතුපස්වල ‘වෙනිග්‍රෝස්’ කම්හල් භූමිය අවට අද නිහඬය. මේ වන විට කම්හල් භූමියේ වූ යන්ත්‍ර සූත්‍ර කොටස් ගලවා රැගෙන යන අයුරු සුලබ දසුනක් බවට පත්ව ඇත. මීට අටමසකට පමණ ඉහත මමත් ඡායාරූප ශිල්පී විමල් කරුණාතිලකත් එහි යන විට කම්හල අවට රැඳී සිටි උද්ඝෝෂකයන් විරෝධතාකරුවන් හෝ පොලිස්, හමුදා බළ ඇණි කිසිවකුත් අද එහි නැත. මේ වන විට රතුපස්වල ජල ගැටලුව පිළිබඳ අලුත් කතිකාවක් ඇතිව තිබේ. ඒ මෙයට මුල් වූ ‘වෙනිග්‍රොස්’ කම්හල බියගම ආයෝජන ප්‍රවර්ධන කලාපයට රැගෙන යාමට සූදානම් වීමකි. ජල ගැටලුවට මුහුණ පෑ රතුපස්වල ගම්වැසි‍යන් මෙන්ම වෙනිග්‍රොස් කම්හලේ බලධාරීන් සමඟ ද කම්හලේ හා ජල ප්‍රශ්නයේ විසඳුම් ගැන කතාබහ කරන්නට අපට ඉඩකඩක් ලැබිණි. මේ ඔවුන් දැක්වූ අදහස්වලින් බිඳකි.- මහර ප්‍රාදේශීය සභා මන්ත්‍රී ඌරුවල සභාව පන්සලේ විහාරාධිපති යාගොඩ සීවලී හිමිමේ ප්‍රදේශයේ ජීවත්වන මිනිසුන්ට අවශ්‍ය දේ වෙලා තිබෙන බවයි. ඒ අතර මේ කර්මාන්ත ශාලාව වසා දමන්න කටයුතු සිදුවෙමින් පවතිනවා.අද විවිධ පාර්ශ්ව වෙතින් මේ ගැටලුවට ස්වාමීන් වහන්සේලා ඉදිරිපත් වුණේ නැහැ කියලා චෝදනා එල්ල වෙනවා. ඒ චෝදනාව මම ප්‍රතික්ෂේප කරනවා. මොකද ඔය ජල ගැටලුව පිළිබඳ මූලික සාකච්ඡාවේදී අපිත් මේ ප්‍රශ්නය ඔය විදිහට විසඳනවා කියා පොරොන්දු වුණා.පරීක්ෂණ පවත්වල සෞඛ්‍යයට හානිකර නම් කම්හල වහනවා කිව්වා. නමුත් ජනතාව සන්සුන්ව ඒ දෙයට ඇහුම්කන් දුන්නේ නැහැ. අද ජනාධිපතිතුමාගේ පොරොන්දුව අනුව මේ කර්මාන්ත ශාලාව බියගමට ගෙන යනවා. දැනට එහි ‘ප්ලාන්ට්’ (අංගන) තුනක් ගලවා රැගෙන ගොස් තිබෙනවා.මේ ප්‍රශ්නයේ දී සභාව විහාරස්ථානය සමඟ මිනිසුන්ගේ තිබුණු හිතවත්කම, සහෝදරකම, සමඟිය අනවබෝධය නිසා බිඳී ගොස් තිබෙනවා. ඒ බැඳීම යම් දුරකට අඩුවී ගොස් තිබෙනවා. එය යථා කාලයේ දී නිවැරැදි වෙයි කියා මම හිතනවා. ඒ වගේම මේ ප්‍රශ්නය නිසා සභාව විහාරස්ථානයට ලක්ෂ දහයකට ආසන්න බඩු භාණ්ඩවලට හානි වුණා. මට ඒ අලාභය කිසිම පැත්තකින් අද වන තෙක් ලැබිලා නැහැ.”යාගොඩ සීවලී හිමි-වෛද්‍යාචාර්ය හර්ෂ ධර්මවිජය මහතාගේ අදහසයි මේ.“මහජනතාව ඉල්ලුවේ ජලය. ඒ වගේම පරිසරයට හානියක් සිදුවෙන නිසා මේ කම්හල මෙතැනින් ඉවත් කරන්න කියලයි. ඔවුන්ගේ මූලික ඉල්ලීම වුණේ පිරිසුදු ජල අවශ්‍යතාවය. අද වෙනකොට කර්මාන්ත ශාලාව ඉවත් කර ගෙන යාමට එහි බලධාරීන් කටයුතු කරගෙන යනවා.නීතිමය පැත්තෙනුත් මේ ප්‍රශ්නයට විසඳුම් සොයාගෙන යනවා. රජයේ නළ මාර්ගයෙන් ජලය ලබා දීමේ වැඩ පිළිවෙළටත් ජනතාව කැමැති වුණා. මේ වන විට සමෘද්ධිලාභී පවුල්වලින් රු.2000ක මුදලකුත් අනෙකුත් පවුල්වලින් රු.3000ක මුදලකුත් ලබාගෙන ජලය ලබා දීමට ජල සම්පත් මණ්ඩලය කටයුතු කරගෙන යනවා.එහි දී අවශ්‍ය වන ඉල්ලුම් පත්‍ර බෙදාදීමත් සිදුවුණා. එතැනදි බෙදා දුන් ඉල්ලුම්පත්‍ර මදි වූ පිරිසට ග්‍රාමසේවක හරහා ඒ අවශ්‍යතාව සපුරා දීමට ඔවුන් කටයුතු කළා. මේ වන විට ජනතාවගේ ඉල්ලීම බලාපොරොත්තු වුණා වගේම ඉෂ්ට වෙලා තිබෙනවා. ඒ වගේම වැඩත් කෙරීගෙන යනවා. ජනතාවට හානියක් නොවන ඒ වැඩපිළිවෙළට මම කැමැතියි.”-රත්පස්වල ගම්වැසියකු වන සිසිර කුමාර පීරිස්“ජනතාවගේ විරෝධතාවෙන් මේ ෆැක්ටරිය වහපු එක ගැන හුඟාක් සන්තෝෂයි. අපේ නිවෙසට මීටර් හාරසියයක් පමණ දුරකින් තමයි මේ ෆැක්ටරිය පිහිටලා තියෙන්නේ. අපිට මොන දේ තිබුණත් බොන්න වතුර ටික නැති අඩුව පසුගිය දවස්වල තදින්ම දැනුණා.අපි ගොඩක් අපහසුතාවයට පත්වුණා. වතුර හොඳ නැති බව දැනගත්තට පස්සේ බොන්න එපා නාන්න එපා කියලා කිව්වා. මේ වෙන‍ෙකාට රජය මැදිහත් වී නළ මාර්ගයෙන් ජලය ලබා දෙන්නට කටයුතු කරමින් යනවා. තව වසර කීපයකින් හරි අපිට හොඳ වතුර පොදක් බොන්න ලැබෙයි කියල අපි විශ්වාස කරනවා.වෛද්‍යාචාර්ය ධර්මවිජය සුරේෂ් පෙරේරාඅනුලා සෙනරත්සිසිර කුමාරකම්හල මේ ප්‍රදේශයෙන් ඉවත් කරන එක හොඳ වුණත් වස විස නැති කම්හලක් මේ ප්‍රදේශයේ තිබෙනවා නම් ඒ ගැන අපි සතුටු වෙනවා. බස්නාහිර පළාතෙන්ම හොඳම පිරිසුදු වතුර තිබුණේ මේ ප්‍ර‍ෙද්ශයේ. අද ඒ තත්ත්වය නැති වී තිබෙනවා. මොනවා කළත් මොන දේ ලැබුණත් අපිට මීට පෙර පැවැති පිරිසුදු ජලය ලැබෙන්නේ නැහැනේ කියන සිතුවිල්ල මගේ හිතේ පවතිනවා.”- සුරේෂ් පෙරේරා“මේ කර්මාන්තශාලාව ගලවාගෙන ගියත් එහි නිෂ්පාදන ක්‍රියාවලිය සිදුවෙනවාද කියන එක අපි අධීක්ෂණය කරනවා. ගම්වැසියන් වශයෙන් අපි ගේට්ටුව ගාවට ගිහින් බලනවා. අපිට දැනගන්නට ලැබී තිබෙන ආකාරයට මේ අය කර්මාන්ත ශාලාව බියගමට රැගෙන ගියත් එක් ප්ලාන්ට් එකක් (අංගණයක්) මෙහි පවත්වාගෙන යාමේ අදහසක් තිබෙනවා.ජනාධිපතිතුමා දුන් පොරොන්දුව ඒ ආකාරයෙන්ම සිදුවෙමින් පවතිනවා. ජනාධිපතිතුමා කිව් ආකාරයට මේ කර්මාන්ත ශාලාව අසවල් දිනයේ සම්පූර්ණයෙන්ම ඉවත් කරනවා කියල ප්‍රසිද්ධියේ මේ ආයතනයේ බලධාරීන් කියන තුරු අපි අවදියෙන් සිටිනවා. ඒ අයගේ කුමන්ත්‍රණ ක්‍රියාත්මක වන්නට ඉඩ දෙන්නේ නැහැ.” - රතුපස්වල ප්‍රදේශවාසී කාන්තාවක වන අනුලා සෙනරත් මහත්මිය පවසන්නේමුලින්ම අපේ නිවෙස්වල ජලය පානය කරන විට මලකඩ රහක් එන්න පටන්ගත් බවයි. “පසුව ජලය පරීක්ෂා කර බලන විට එම ජලය ශරීරයට අහිතකර ලෙස බලපාන බව දැනගත්තා. මගේ ඇස්වලට කාච දැම්මේ පසුගිය වකවානුවේ.කාච දාලා ආවා විතරයි වතුර නිසා ඇස් කසන්න පටන්ගත්තා. තවත් අය‍ෙග් ඇ‍ඟේ දද දැම්මා. අදටත් මගේ ඇස් හරියට පෙනෙන්නේ නැහැ. දැන් මට වයස අවුරුදු 60ක්. ඒත් ලොකු අකුරු ඇරෙන්න සාමාන්‍ය කුඩා අකුරු පෙනෙන්නෙම නැහැ. එයට හේතුව මේ ජලය ද කියල හිතාගන්න බැහැ. කොහොම වුණත් විෂ ද්‍රව්‍ය භාවිතයට ගැනෙන මේ කම්හල මේ ප්‍ර‍ෙද්ශයෙන් ඉවත් කිරීම ගැන සතුටු වෙනවා.”-‘වෙනිග්‍රෝස්’ කර්මාන්ත ශාලාව අයත් ඩිප්ඩ් ප්‍රොඩක්ට්ස් සමාගමේ කළමනාකාර අධ්‍යක්ෂ ආචාර්ය මහේෂ රණසෝම“මුලින්ම කිව යුතුයි මේ ගැටලුව අනවබෝධය නිසා සිදුවුණු අවාසනාවන්ත සිදුවීමක් බව. බස්නාහිර පළාතේ ගම්පහ ප්‍රදේශයේ ජලයේ Ph අගය සමස්තයක් විදිහට ගත්තම අඩුයි. රතුපස්වල ප්‍රදේශයේ ජලයේ Ph අගය අඩුවීම ෆැක්ට්‍රිය නිසා සිදුවුණයි කියන එක ඉතාම පදනම් විරහිත කතාවක්.ආචාර්ය රණසෝමඑස්.පී.සී. පතිරණඒ බව මේ වන විට විද්‍යාත්මකව සමීක්ෂණ මඟින් ඔප්පු වී තිබෙනවා. ඒ ප්‍රදේශයේ අන්නාසි රබර් හොඳින් වැවෙන්නේ ඇයි? Ph අගය අඩු නිසා. ෆැක්ට්‍රිය පටන් ගත්තේ 1994 දී පමණ. ඊට පෙරත් මේ වගාවන් ඒ ප්‍රදේශයේ තිබුණා. ඒ ජලයේ Ph අගය අඩු නිසා.කොහොමින් හරි ශ්‍රී ලංකා ආර්ථිකයට දැවැන්ත විදේශ විනිමයක් ගෙන ආ මේ කර්මාන්තශාලාවට මිනිසුන්ගේ තිබෙන අනවබෝධය මත මේ විදිහට විරෝධය පෑම ගැන කනගාටු වෙනවා. මේ කර්මාන්තශාලාව නිසා ජීවත්වුණු පිරිස 6200ක් පමණ වෙනවා. අද ඒ හැමදෙනාගෙම ජීවිත කඩාගෙන වැටිලා තිබෙනවා.”“කර්මාන්තශාලාවෙන් පිටකරන අප ජලය නියම ප්‍රමිතීන්ට අනුකූලවයි බැහැර වන්නේ. ඒ ජලයේ Ph අගය 7.5ට වැඩියි. කර්මාන්ත ශාලාවට මේ ආකාරයට චෝදනා කරන අය මේ විදිහට පදනම් විරහිතව ‍චෝදනා කරන එක වැරදියි. මේ කම්හලෙන් මාසෙකට මිලියන 250ක 300ක පමණ විදේශ විනිමයක් ලංකාවට ගෙන ආවා.දැන් කම්හලේ වැඩ නවතා මාස හයක් පමණ වෙනවා. මේ නිසා රටට අහිමි වූ ආදායම බිලියනයකට වඩා වැඩියි. වෝටර් බෝඩ් එකෙන් නිකුත් කළ වැරදි වාර්තාවක් නිසා මේ ප්‍රශ්නය අද නොසෑහෙන්න දුර දිග ගිහින් තිබෙනවා. විවිධ ආකාරයේ කණ්ඩායම්වල බලපෑම් මත ජනතාව බියවී විවිධ සංවිධාන පිහිටුවාගෙන තිබෙනවා.ඒ හරහා කර්මාන්ත ශාලාව නොයෙකුත් ආකාරයේ හිරිහැර සිදු‍කරනවා. මේ නිසා කර්මාන්ත ශාලාවේ නිෂ්පාදන කටයුතු පසුගිය ජූලි 30 වැනිදා සිට නවතා දමා තිබෙනවා. කර්මාන්තශාලාව පැත්තෙන් කිසිදු වරදක් නොවුණත් මේ ජල ගැටලුවට සම්බන්ධයක් නොතිබුණත් ජනතාවගේ ඇති අනවබෝධය නිසා එහි වැඩ කරන්න බැරි තත්ත්වයක් උදාවී තිබෙනවා.එනිසා අපි ස්වකැමැත්තෙන්ම තීරණයක් අ‍රගෙන තිබෙනවා. මෙය කිසිම කෙනෙකුගේ බලපෑම මත ගත් තීරණයක් නොවෙයි. සියලුම අත්වැසුම් නිෂ්පාදන යන්ත්‍රාගාර බියගම ආයෝජන ප්‍රවර්ධන කලාපයට රැගෙන යන්න. ඒ අනුව මේ වන විට ඒ කටයුතු කෙරෙමින් පවතිනවා.”- වෙනිග්‍රෝස් කම්හලේ ජ්‍යෙෂ්ඨ සේවක විධායක නිලධාරි ඉංජිනේරු එස්.පී.සී.පතිරණ“මම මේ ආයතනයට සම්බන්ධ වෙලා දැන් වසර 20කට ආසන්න කාලයක් වෙනවා. මම යටතේ සේවකයින් හතළිහක් පමණ සේවය කලා. මේ ආයතනය හරහා ගමට ප්‍රජා සත්කාරක වැඩසටහන් රැසක් අපි ක්‍රියාත්මක කළා. ඒත් අවාසනාවකට අනවබෝධය මත සිදුවූ දෙයක් නිසා අද වන විට මේ කර්මාන්ත ශාලාව බියගමට රැගෙන යනවා.අපේ කම්හලෙන් පිටවන අප ජලය විෂ සහිතයි කීම මමත් ප්‍රතික්ෂේප කරනවා. අද මේ කම්හලෙන් ජීවිකාව සරි කරගත් සේවකයින් මෙන්ම අපට නිෂ්පාදන සඳහා රබර් කිරි සැපයූ බඩල්කුඹුර, මොනරාගල, බිබිල ප්‍රදේශවල ගොවි ජනතාවට දැඩි අසීරුවකට පත්වෙලා. තිබෙනවා. ඒ වගේම විශාල ආදායමක් මෙරටට ගෙන ආ මේ කර්මාන්ත ශාලාව මෙතැනින් ඉවත් කර වසාදැමීම ජාතික අපරාධයක් ලෙස මං දකිනවා.”තුෂාරි නේරංජා වික්‍රමසිංහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=af14020215</link>
    <topic>ගෘහ සේවිකාවන් සුරකින්න සෞදි අරාබිය හා ශ්‍රී ලංකාව අතර අවබෝධතා ගිවිසුමක්</topic>
    <author>සකස් කෙළේ</author>
    <content>රටවිරු විමසුම් විසඳුම්සෞදියේ සේවය කරන ශ්‍රී ලාංකික සේවිකාවන් සඳහා පොදු රැකියා ගිවිසුමක් දැන් ක්‍රියාත්මක වෙයි. මෙය සෞදියේ ක්‍රියාත්මක වනුයේ ප්‍රථම වරටය.මේ ගිවිසුම නිසා එරට රැකියාවල නිරත ශ්‍රී ලාංකික සේවිකාවන්ගේ සේවා තත්ත්වයේ සැබෑ සුරක්ෂිත බවක් ඇතිවනු ඇතැයි අපේක්ෂා කැරේ.මේ හැර ඉදිරි කාලයේ එරට රැකියා සඳහා යන ශ්‍රී ලාංකික කාන්තාවන් ගෘහ සේවිකාවන් ලෙස නොව ගෘහ පාලිකා සහායිකාවන් ලෙස නිසි පුහුණු පාඨමාලාවක් හදාරා සහතිකයක් සහිතව සේවා සඳහා පිටත් කැර හරිනු ඇත.ශ්‍රී ලංකාවත් සෞදි අරාබියත් අතර මේ සඳහා ගිවිසුමක් නොබෝදා එරට දී අස්සන් තැබුණු අතර පිලිපීනයට පසු සෞදිය සමඟ මෙවැනි ගිවිසුමක් අස්සන් තැබු එකම රට ශ්‍රී ලංකා රජය ලෙස ද හැඳින්වේ.සෞදි රාජ්‍යයේ සේවය සඳහා ඉකුත් වසරේ (2013) ශ්‍රී ලාංකික කාන්තාවන් 41348 ක්ද පිරිමි 39268 ක්ද සේවයට ගොස් ඇත.2012 වසරේදී ගෘහ සේවිකාවන් ලෙස ශ්‍රී ලාංකික කාන්තාවන් 48885 ක් සේවයට ගොස් තිබෙන බව ද වාර්තා වේ.ශ්‍රී ලාංකික සේවිකාවන්ගේ මාසික වැටුප ඔවුන් සේවයේ නිරත ස්ථානයේ හාම්පුතුන් විසින් ඔවුනගේ පෞද්ගලික බැංකු ගිණුම්වල තැන්පත් කිරීමට බල කැරෙන රෙගුලාසි ද නව ගිවිසුම්වලට අනුව ක්‍රියාත්මක වේ.විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා මහතා සහ සෞදි රාජ්‍යයේ කම්කරු ඇමැති අඩෙල් එම්. ෆේකි මහතා අතර මේ පිළිබඳ ඓතිහාසික ගිවිසුම අස්සන් කිරීම සිදුවිය.මේ ගිවිසුම නිසා සෞදියේ සේවය කරන ශ්‍රී ලාංකික ගෘහ සේවිකාවන්ගේ ආරක්ෂාව මාසිකව වැටුප් සුරක්ෂිත ලෙස බැංකු ගිණුමකට බැර කිරීම ඇතුළු ප්‍රශ්න රැසකට විසඳුම් ලැබුණ බව ද ඇමැති ඩිලාන් පෙරේරා මහතා කීය.සෞදියේ සේවය කරන සේවක සේවිකාවන්ට මේ නව ගිවිසුම නිසා හොඳ නීතිමය ආවරණයක් ලැබී ඇති බව ද ඇමැතිවරයා පැවැසීය.අමාත්‍යවරයා වැඩිදුරටත් ප්‍රකාශ කළේ, “මෙසේ ශ්‍රී ලාංකික සේවිකාවන්ගේ අයිතිවාසිකම් ආරක්ෂා කිරීමට මැදිහත් වීම පිළිබඳව තමන් සෞදි රජතුමා ඇතුළු සවුදි රාජ්‍යයට ස්තූතිවන්ත වන බවයි.” සෞදි හාම්පුතුන්, අනෙකුත් සියලුම රටවල් අබිබවා යමින් ශ්‍රී ලාංකික ගෘහ සේවිකාවන් ලබා ගැනීමට තැරැව්කරුවන් හරහා මුදල් වැය කරන බැවින්, විදේශ ගත වීමට පෙරම අත්තිකාරම් මුදල් ලබා ගෙන ශ්‍රී ලාංකික සේවිකාවන් සෞදි යන බව අවධාරණය කළ අමාත්‍යවරයා, මෙසේ යන අයට මින් ඉදිරියට, වඩා හොඳ ආරක්ෂාවක් එ‍රටේදී ලැබෙනු ඇතැයි තමන් විශ්වාස කරන බව ද ප්‍රකාශ කළේය.මේ ඓතිහාසික ගිවිසුම අස්සන් කිරීමේ අවස්ථාවට සෞදි රාජ්‍යයේ සිටින ශ්‍රී ලංකා තානාපති වී. ක්‍රිෂ්ණමූර්ති, විදේශ රැකියා ප්‍රවර්ධන හා සුබසාධන අමාත්‍යාංශයේ ලේකම් නිශ්ශංක එන්. විජේරත්න, ශ්‍රී ලංකා විදේශ සේවා නියුක්ති කාර්යාංශයේ සභාපති අමල් සේනාධිලංකාර, ශ්‍රී ලංකා විදේශ සේවා නියුක්ති කාර්යාංශයේ අධ්‍යක්ෂ සුසිල් රණසිංහ මහත්වරු හා ශ්‍රී ලංකා විදේශ සේවා නියුක්ති කාර්යාංශයේ නියෝජ්‍ය සාමාන්‍යාධිකාරී අයි. පතිනායක මහත්මිය ද සහභාගි වූහ.විදේශ රැකියාවකට යන ඔබ ශ්‍රී ලංකා විදේශ සේවා නියුක්ති කාර්යාංශයේ ලියාපදිංචි විය යුත්තේ ඇයි?1985 අංක 21 දරන ශ්‍රී ලංකා විදේශ සේවා නියුක්ති කාර්යාංශ පනත යටතේ විදේශ රැකියාවක් සඳහා පිටත්වන සියලුම ශ්‍රී ලාංකිකයන් විදේශ සේවා නියුක්ති කාර්යාංශයේ ලියාපදිංචි වීම නිත්‍යානුකූල අවශ්‍යතාවකි.එය ඔබත්, ඔබේ රැකියාවත්, පවුලේ සාමාජික සාමාජිකාවනුත් ආරක්ෂා කරයි.ඔබ කාර්යාංශයෙන් ලබාගන්නා නීත්‍යානුකූල රැකියා ලියාපදිංචිය ඔබට වරප්‍රසාද රැසක් හිමිකර දෙයි. එයින් ප්‍රධාන වන්නේ ඔබේ රැකියාවේ සුරක්ෂිතතාවට අමතරව ජීවිත රක්ෂණයයි.පවුලේ සාමාජික සාමාජිකාවන්ගේ ආරක්ෂාව හා සුබ සාධනය මෙමඟින් තහවුරු වේ.නිවාස ණයස්වයං රැකියා ණයපාසල් දූ දරුවන්ට ශිෂ්‍යත්ව ඇතුළු තවත් බොහෝ සේවාවන්පෙර විගමනික ණයපූර්ණ ආබාධිත ශ්‍රමිකයන්ට නොමිලේ නිවාසදරුවන් වෙනුවෙන් විශේෂ සුබසාධන කටයුතු ද ක්‍රියාත්මක වෙයි.සෞදි රාජ්‍යය සහ ශ්‍රී ලංකා රජය අතර ඓතිහාසික අවබෝධතා ගිවිසුමකට ශ්‍රී ලංකා රජය වෙනුවෙන් විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා සහ සෞදි රාජ්‍යය වෙනුවෙන් එරට කම්කරු ඇමැති අඩෙල් එම්. ෆේකි මහත්වරු අස්සන් තැබූහ. මේ ගිවිසුමට අනුව එරට සේවය කරන හා අනාගතයේ සේවයට යන ගෘහ පාලිකා සහායිකාවන්ගේ රැකියා සුරක්ෂිත කිරීමට සවුදි රජය බැඳී සිටී.විදේශ සේවා නියුක්ති කාර්යාංශයේ නිදහස් සේවක සංගමයේ 2014 වසරට නව නිලධාරීන් තෝරා පත්කර ගැනීම පසුගියදා පැවැත්විණි.ශ්‍රී ලංකා නිදහස් සේවක සංගමයේ ප්‍රධාන ලේකම් ලෙස්ලි දේවේන්ද්‍ර හා රාජ්‍ය ‍සංස්ථා හා පෞද්ගලීකරණය වූ රාජ්‍ය ව්‍යාපාර අංශයේ ලේකම් රංජිත් හෙට්ටිආරච්චි යන මහත්වරුන් ද මේ අවස්ථාවට සහභාගි වූහ.මෙහිදී පත්වූ නව නිලධාරී මණ්ඩලය මෙසේය.සභාපති - අනුර කුමාර, උප සභාපති - එස්.සංජීව, ලේකම් - රසික ලසන්ත සිරිසේන, උප ලේකම් - රුවන් රූපසිංහ, භාණ්ඩාගාරික - සමන්ත දසනායක, සංවිධායක - දුමීර වීරකෝන්, සේවක ආයතන ලේකම් - ධනුක සමරනායක සෞදි රාජ්‍යය සහ ශ්‍රී ලංකා රජය අතර ඓතිහාසික අවබෝධතා ගිවිසුමකට ශ්‍රී ලංකා රජය වෙනුවෙන් විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා සහ සෞදි රාජ්‍යය වෙනුවෙන් එරට කම්කරු ඇමැති අඩෙල් එම්. ෆේකි මහත්වරු අස්සන් තැබූහ. මේ ගිවිසුමට අනුව එරට සේවය කරන හා අනාගතයේ සේවයට යන ගෘහ පාලිකා සහායිකාවන්ගේ රැකියා සුරක්ෂිත කිරීමට සවුදි රජය බැඳී සිටී.රක්ෂණ වන්දි ලබා ගැනීමේදී වැදගත් වන කරුණු1. මෙම සිදුවීම ලියාපදිංචිය වලංගු කාලය තුළ සිදුවී තිබිය යුතුයි.2. විදේශයක දී සිදුවන මරණයකදී මරණය සිදුවී මාස 06 ක් තුළ රක්ෂණ වන්දි අයදුම් කළ යුතු අතර අනෙක් සියලුම අවස්ථාවල දී මාස 03 ක් ඇතුළත අයදුම් කළ යුතුය.3. වධ හිංසාවක් සම්බන්ධයෙන් නම් එරට තානාපති කාර්යාලයෙන්, පොලීසියෙන් නිකුත් කළ ලිපියක් හෝ අදාළ අය නැතිනම් ශ්‍රී ලංකාවේ සිටින ඥාතියකු හෝ භාරකරුවකු විසින් කාර්යාංශයට කළ පැමිණිල්ලක් තිබිය යුතුය.4. අසනීපයක් නිසා ආපසු පැමිණීමකදී එරට වෛද්‍ය වාර්තා සහ ශ්‍රී ලංකාවට පැමිණ දින 07 ක් තුළ ලබාගත් වෛද්‍ය වාර්තා ඉදිරිපත් කළ යුතුය. එරට වෛද්‍ය වාර්තා ලබා ගැනීමට අපහසුනම් ශ්‍රී ලංකාවට පැමිණි විගස රෝහලකට ඇතුළත්ව ප්‍රතිකාර ලබා වෛද්‍ය වාර්තා ඉදිරිපත් කළ යුතුය. මෙම පැමිණීම සිදුවනුයේ විදේශගත වී මාස 03 ක් ඇතුළත නම් විදේශගත වීමට ප්‍රථම ශ්‍රී ලංකාවේදී පෙනී සිටි වෛද්‍ය වාර්තාවේ පිටපතක් ඉදිරිපත් කළ යුතුය.5. ගුවන් ටිකට්පත් ගාස්තු සඳහා අයදුම් කරන විට අනෙකුත් ලියකියවිලිවලට අමතර ගුවන් ටිකට්පත, ගොඩබැසීම් අවසර පත්‍රය ඉදිරිපත් කළ යුතුය.රක්ෂණ වන්දි ලබාගත නොහැකි අවස්ථා1. ගිවිසුම්ගත රැකියාව, වැටුප් හා පහසුකම් නොලබා ලංකාවට පැමිණීම.2. යුදමය තත්ත්වයක් / හදිසි ආපදා හා කැරලි කෝලාහල වැනි තත්ත්වයන් මත ලංකාවට පැමිණීම.3. මත්පැන් හෝ මත්ද්‍රව්‍ය භාවිත කර ඇති අවස්ථා.4. ශ්‍රී ලංකාවෙන් පිටත්වීමට පෙර තිබූ ශාරීරික දුර්වලකම්, රෝගී තත්ත්වයන් හෝඅප්‍රකට රෝගී තත්ත්වයන් මත පැමිණීම.5. ස්වාභාවික හේතුන් මත ඇස් පෙනීම අඩුවීම.6. අනතුරකදී හැර දත්වල සිදුවන ආබාධ7. සමාජ රෝග අසනීප තත්ත්වයන්8. රැකියාවේ යෙදී සිටින රටේ පවතින නීතියට පටහැනිව කටයුතු කිරීමෙන් වරදකරු බවට පත්වීම.9. ශ්‍රී ලංකාව හා විදේශ රජය අතර සම්බන්ධතා බිඳ වැටීම නිසා සිදුවන අපහසුතා10. විදේශ රැකියාව කරන රටේදී කරනු ලබන වෛද්‍ය වියදම්සකස් කෙළේසුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=af14020216</link>
    <topic>යකාට යක් බසින් උත්තර දුන් බටපොළ අනෝමදස්සි නා</topic>
    <author>දෙනගම සිරිවර්ධන</author>
    <content>බටපොළ අනෝමදස්සි නා හිමියෝපූජ්‍ය බටපොළ නන්ද හිමිගාලු කොටු දොරකඩ පිට්ටනිය එකම හිස් ගොඩකි. වේදිකාවෙන් උස් හඬක් නැඟිණ. ඒ හඬට සියලු සිත් සහ සවන් යොමුව තිබිණ.“මේ ගැන සිතාපල්ලා. ගෙවල්වලට ගිහින් පඹයකු සාදා ඊට කලිසමක් අන්දවා ඒ සුද්දෙක් යයි සිතා උදේ හවස පඹයාට පහර දීපල්ලා... එසේ කොට සුද්දාට ඇති බිය නැතිකර ගනිල්ලා...”සුද්දන් ගේ ආණ්ඩුවක් ඇති රටක, සුද්දන්ට විරුද්ධව අභීතව බැණ අඬ ගසන මේ වීරයා කවුද? ඒ අනගාරික ධර්මපාල තුමා යි.පිටරටින් ගත් ජෝන්, ඩේවිඩ්, වැනි නම්වලටත්, නැමි පනාවට සහ වේස්කෝට් එකටත් සායට සහ කලිසමටත් පහර දුන් ධර්මපාල තුමාගෙන් ලංකාවේ බොහෝ භික්ෂුන්ට ද බේරුමක් නැති විය.“පන්සල්වලට වී පඩික්කම් පුරවනවා මිස රටට ජනතාවට කිසිම වැඩක් නැහැ...”සාමනේරයන් වහන්සේ නමක් කොටු තාප්පය අයිනේ ලොකු හාමුදුරුවන් කීපනමක සමඟ මේ කතාවට කන් දී සිටියේය.“අපෙන් රටට ජනතාවට කිසි වැඩක් නැද්ද?” උන්වහන්සේ තමාගෙන් ම ඇසූහ.රැස්වීමෙන් පසු ඒ සාමනේරයන් වහන්සේ සිය පන්සලට වැඩම කළේ රටට ජනතාවට වැඩක් වන අයුරින් ජීවිතය ගොඩ නඟාගත යුතු ආකාරය ගැන සිතමිනි.සැබවින් ම රටට, ජනතාවට වැඩක් වන ආකාරයට පසු කලෙක උන්වන්සේ ගේ ජීවිතය ගොඩ නැඟිණ. ජනතාවගේ හාමුදුරුවෝ, ගොවි, කම්කරු විමුක්ති දායකයාණෝ වැනි විශේෂණ පදවලින් සමාජයේ ගරු සැලකිලි ලැබු උන්වහන්සේ බටපොළ ශ්‍රී අනෝමදස්සි මහානායක ස්වාමින් වහන්සේය.* * *අනෝමදස්සි හිමියන්ගේ ගිහිනම ජයසේනය.1907 මැයි 27 වැනිදා අම්බලන්ගොඩ බටපොළ දී ජයසේන උපන්නේය. පියා රාජපක්ෂ වනික්කු තම්බි උබේරිස් ද සිල්වා මහතා ය. මාවනානහේවා පොඩි නෝනා ජයසේකර මහත්මිය මව ය.බටපොළ සිංහල බෞද්ධ මිශ්‍ර පාසලේ ශිෂ්‍යයකු වූ ඔහු එහි සයවැනි ශ්‍රේණිය දක්වා අධ්‍යාපනය ලැබීය. පාසලට වඩා ඔහුගේ සිත ඇදුණේ ගමේ පන්සල වූ සුභද්‍රාරාමයටය. ඉගෙනීමේ සමතකු වූ ජයසේන හුරුබුහුටි, කටකාර, දරුවෙක් විය. එහෙත් ඔහු ශාන්ත, තැන්පත් ගති ගුණවලින් ද, යුතු විය. වැඩිහිටි ආදරය ඔහුට හිමි විය. ගමේ පන්සලේ නායක ශ්‍රී ධර්මපාල හිමිපාණන්ගේ කරුණාව ද ඔහුට යොමු විය. පාසලෙන් අස්වීමෙන් පසු ජයසේන ධර්මපාල හිමියන්ගේ ශිෂ්‍යයකු වී ඒ පන්සලේ සිව් වසරක් ශාස්ත්‍ර හැදෑරුවේය.1922 දී ඔහු සුභද්‍රාරාමයේ දී පැවිදිව බටපොළ අනෝමදස්සි නමින් අලුත් ජීවිතයක් ආරම්භ කළේය.ලොකු හාමුදුරුවන් නියම කළ පොත් පාඩම් කිරීමට, පන්සලේ වතාවත්වල යෙදීමට, දායකයන්ගේ වුවමනාවන් ඉටුකිරීමට අනෝමදස්සි පොඩි හාමුදුරුවන්ගේ දවස ගතවිය. ඒ අතර උන්වහන්සේ, සිය ලොකු හාමුදුරුවන් සමඟ ගමේ දායකයන් කරන කතාබහට ද සවන් දුන්හ.මේ ලංකාව ඉංග්‍රිසින්ට යටත්ව පැවැති යුගයයි.රට පාලනය කළ සුද්දන්ගේ අකටයුතු ගැන නිතර අසන්නට ලැබිණ.සුද්දන් ගේ මැරෑටි හමුදා 1915 දී පාරවල සිටි ලක්වැසියන්ට වෙඩි තබා මැරූ හැටි පොඩි හාමුදුරුවන්ට මතකය. එතකොට උන්වහන්සේගේ වයස අවුරුදු අටකි. ඒ ගිහි කාලයයි. සිංහල, මුස්ලිම් කෝලාහලයක් ඇතිවුණු සැටිත්, එය මර්දනය කිරීමේ මුවාවෙන් සුද්දන්ගේ ආණ්ඩුව රටේ ජනතාවගේ නායකයන් මරා දැමු හැටිත්, හිර ගෙවලට දැමු හැටිත්, කියැවිණ.ඉන්දියාවේ ගාන්ධි තුමාගේ ප්‍රධානත්වයෙන් ඒ රට සුද්දාගෙන් නිදහස් කැර ගැනීම සඳහා වන අරගලයන් ක්‍රියාත්මක වන හැටි සුභාස් චන්ද්‍රබෝස් සුද්දාගේ ලේ වගුරා අප රට නිදහස් කරමු යි කියන හැටි උන්වහන්සේට පන්සලට ලැබුණු පොත් සහ පත්තරවලින් කියවන්නට ලැබිණ.බේරුවල මංගල පිරිවෙණෙන් ඉගෙනුම ලැබු අනෝමදස්සි පොඩි හාමුදුරුවෝ පසුව බොරැල්ලේ ගෝතමී විහාරයේ තෙල්වත්තේ අමරවංශ හිමියන්ගේ ශිෂ්‍යයෙක් වූහ.බංකිච්චන්ද්‍ර චට්ටෝපාධ්‍ය, ප්‍රේම්චාන්ද් වැනි විශිෂ්ට භාරත ලේඛකයන් ලියු නවකතා, කවි අසාධාරණයට, යටත් විජිත මංකොල්ලයට එරෙහි වූ බැණ අඬගැසීම් විය. ඒවා ජනතාවට ඇත්ත කීවේය. මේ පොත් කියවූ අප හිමියෝ ඒ පොත් ලියැවුණු වංග බස ඉගෙන ගත්හ. චිත්‍ර ශිල්පි මංජු ශ්‍රී හිමියෝ ඒ සඳහා අප හිමියන්ට උදව් කළහ. ඉන්දියානු නිදහස් සටන පිළිබඳ උන්වහන්සේ තොරතුරු දැනගත්තේ වංග බසෙනි.ගාන්ධි තුමා උන්වහන්සේගේ වීරයෙක් විය. ගාන්ධි තුමා සුද්දාගේ සිවිල් නීති කඩ කිරීමේ ව්‍යාපාරයට මුල් තැනක් දුනි. ලුණු සඳහා සුද්දන්ට බදු නොගෙවීම එයින් එකකි.“මේ අපේ පොළොවේ උපන් ලුණු. අපි කුමට අනුන්ට බදු ගෙවමු ද?” ගාන්ධි තුමා ඇසීය. බලෙන් ලුණු භාවිත කොට සිවිල් නීති කඩ කළේය. අපේ හාමුදුරුවෝ මේ කතා බටපොළ තරුණයන්ට කීහ.“ඉතින් අපි ඇයි සුද්දන්ට විරුද්ධව නැඟිටින්නේ නැත්තෙ?” තරුණයෝ ඇසූහ.“හොඳ නායකත්වයක් ලැබෙනවානම් අපේ ජනතාවත් සුද්දාට එරෙහිව නැගිටීවි...” උන්වහන්සේට විශ්වාසයක් තිබිණ.අසාධාරණයට එරෙහිව නැඟිටිය යුතුය, ජනතාව ඒ සඳහා සංවිධානය කළ යුතු ය යන හැඟීම් නැඟුණු ඒ සිත ත්‍රිපිටක ධර්මය පිළිබඳ දැනුමෙන් ද පිරුණේය. ත්‍රිපිටකයේ ඕනෑම ගාථාවක්, පාඨයක් ඇත්තේ කොතැන ද කීමට, නිකාය නම, පිටු අංකය සහිතව කීමට උන්වහන්සේට හැකිවිය. ත්‍රිපිටක අර්ථ දැක්වීම් ද එබඳු ය.‘බහුජන නිකාය, බහුජන සුඛාය’ උන්වහන්සේගේ සිතේ තදින්ම කා වැදී තිබිණ.හැම විටම, හැම විටම හැම විටම බහු ජනතාව වෙනුවෙනුයි. වරප්‍රසාද උරුම සුළු පිරිසක් වෙනුවෙන් නොවෙයි. සංඝයා කැපවිය යුත්තේ දුක් විඳින බහුතරය වෙනුවෙන්...” උන්වහන්සේ කීහ.අනෝමදස්සි සාමනේරයෝ 1930 දී උපසම්පදා වූහ. 1954 දී බටපොළ සුභද්‍රාරාමාධිපතින් වහන්සේ වූහ.ශ්‍රී කල්‍යාණිවංශ මහා නිකායේ කාරක සභිකයෙකු වශයෙන් 1938 සිට සේවය කළ අප හිමියෝ 1978 දී නිකායේ ප්‍රධාන ලේඛකාධිකාරී වූහ. 1984 සැප්තැම්බර් 15 වැනිදා නිකායේ මහානායක ධුරය උන්වහන්සේට පිදිණ.සිය නිකායේ ඉහළ ම තනතුර දක්වා උන්වහන්සේ නැඟුණේ අන් කිසිවක් නිසා නොව සසුනත්, ජනතාවත් වෙනුවෙන් උන්වහන්සේ තුළ වූ අතිමහත් කැපවීම නිසා ය.1923 දී බටපොළ ගමෙන් “ගම්වැසියා” නමින් පුවත්පතක් බිහි විය. සොළොස් හැවිරිදි අනෝමදස්සි සාමනේරයෝ ද එහි සකසු මඬුල්ලේ සිටියහ. ගැමියා මුහුණ පාන දුක් කම්කටොළු හෙළි කළ “ගම්වැසියා” සමාජ අසාධාරණයට, සුදු පාලනයට එරෙහිව ගැමි මතය ගොඩ නැඟීමට වෙහෙසුණේය.ටිබැට් ජාතික එස්. මහින්ද හිමියෝ බටපොළ සුභද්‍රාරාමයට නිතර වැඩම කළහ. උන්වහන්සේ ගේ මුල් ම කවි පෙළ පළවූයේ ‘ගම්වැසියා’ පුවත්පතේය.* * *බ්‍රෙස්ගර්ඩල් ඕස්ට්‍රේලියානු ජාතික වතු අධිකාරිවරයෙකි. සුද්දන්ගේ වත්තක් පාලනය කළ ඔහු ඒ වත්තේ කම්කරුවන්ගේ හිතවතෙක් විය. කම්කරු අරගල, වර්ජනවලදී ඔහු ඔවුන්ගේ පැත්ත ගත්තේය. මේ නිසා කුපිත වූ ඉංග්‍රීසි ආණ්ඩුකාරයා ඔහු පිටුවහල් කිරීමට තීරණය කළේය. ආණ්ඩුකාරයාගේ නියෝගයට එරෙහිව ශ්‍රේෂ්ඨාධිකරණයේ නඩුවක් පැවරිණ. ආචාර්ය කොල්වින් ආර්. ද සිල්වා මහතා බ්‍රෙස්ගර්ඩල් වෙනුවෙන් කතා කළේය. සුද්දකු වූ අගවිනිසුරු ආණ්ඩුකාරයාට විරුද්ධ තීන්දුවක් දුන්නේය. එහෙත් ආණ්ඩුකාරයා විශේෂ බලයක් යොදා උසාවි තීන්දුව ප්‍රතික්ෂේප කළේය.මහජන මතය ආණ්ඩුකාරයාට එරෙහිව නැඟිණ. බටපොළ ද උද්ඝෝෂණ රැස්වීමක් පැවැත්විණ.අධිරාජ්‍ය ගැත්තෝ රැස්වීම කඩාකප්පල් කිරීමට සැරසුණහ. බෙර, රබන්, ටකරන් ශබ්ද නංවා රැස්වීමේ කතා ජනතාවට නො ඇසෙන සේ සැලැස්වූ සුද්දන්ගේ “සිංහලයෝ” ජනමතය පාගා දැමීමට සැරැසුණහ. සාමාන්‍ය ජනයා කුපිත වූහ. පරසුද්දන්ට, කළු සුද්දන්ටත් එරෙහිව මතයක් රට පුරා පැතිරිණ.මේ යුද්ධ සමයේ මෙබඳු විරෝධතා රැස්වීම් පැවැත්වීම අති භයානක ප්‍රතිඵල ලබා දෙයි. එහෙත් අප නා හිමියෝ නොබියව සුද්දන්ට එරෙහිව ජනතාව සංවිධානය කළහ.ඒ උත්සවය දා රාත්‍රී බටපොළ ගමේ එක් නිවසක සමසමාජ පක්ෂයේ ශාඛාවක් බිහි කැරිණ. සුද්දන්ට එරෙහිව සටන් කිරීමට ඇති එකම තැන සමසමාජ පක්ෂය බව අප හිමියනට වැටහිණ. උන්වහන්සේ එතැන් සිට සමසමාජ පාක්ෂිකයකු ව, සමසමාජ නායකයකුව ජනතාව අතර නිදහස් මත වපුළහ.* * *ඉංග්‍රිසි ආණ්ඩුකාරයා යුද්ධයට ආධාර එකතු කරමින් රටපුරා ඇවිද්දේය. ඔහුට අතට අත දීමට නම් රුපියල් දහසක් (1000/=) යුද්ධාධාර වශයෙන් ආණ්ඩුකාරයට දිය යුතුය. ඉඩම් හිමියෝ, මුදලාලිලා, පෝලිමේ ගොස් ආණ්ඩුකාරයාට අතට අත දී රුපියල් දහසක් ද දුන්හ.“මුන් නම් නියම බූරු හැත්තක්” කියමින් අප නා හිමියෝ සිය අත් අකුරින්ම පෝස්ටර් ලියා මහ රැයේ පාර අද්දර බිත්තිවල අලවා සුද්දාටත්, උගේ පා ලෙවන ගැත්තාටත් එරෙහි මත ප්‍රකාශ කරමින් ජන මතය ගොඩ නැගූහ.යුද්ධ කාලයේ ආහාර හිඟ විය. හාල් හිඟය බලවත් විය. කූපන් පොතට හාල් දෙන්නට පටන් ගතී. ගොවියාට හාල් තිබේයි සලකා ඔහුගේ කූපන් පොතේ කූපන් ටික බලෙන් කපාගෙන, ඔහුගේ කුඹුරේ වී වලින් කොටසක් ද රජයට ලබාගෙන ගොවියාට පීඩා කළේය. මේ අවස්ථාවේ අප හිමියෝ (1941), බටපොළ ගොවි සමාජයක් ඇරැඹූහ. ගොවින්ගේ වී බලෙන් ගන්නා “වී ඕවර්ෂියල්ලා” ගේ තක්කඩිකම් හොරකම්වලට එරෙහිව සටන් කළ ගොවි සමාජය නිසා ඉහළ මිලකට වී විකිණීමට ගොවියාට හැකි විය.“ආහාර නිෂ්පාදනය සදහා අපට ඉඩම් දෙන්න” සටන් පාඨය සමඟ ගොවි සමාජය පෙරට ගියේය. අක්කර 2000 ක රජයේ රක්ෂිත ඉඩමක් තිබිණ. ප්‍රදේශයේ සුද්දන්ගේ ගැත්තන්ට මේ ඉඩම අවශ්‍ය විය. අපේ හිමියෝ මහා ගොවි පෙරහරක් සංවිධානය කළහ. දහස් ගණනක් ගොවීහු කැති, පොරෝ, උදලු, ගෙන පෙරහරට එක්වූහ. පෙරහරේ මුලින්ම ගමන් කළේ අනෝමදස්සි හිමි, දුම්බර පාලිත හිමි, ශ්‍රී චන්ද්‍රරත්න මානවසිංහ, සෝමවීර චන්ද්‍රසිරි සහ සෝමා වික්‍රමනායක (කිරිඇල්ල මන්ත්‍රිනි) යි. ගොවීහු කැලය කැපූහ. හාමුදුරු දෙනම සමඟ මානවසිංහයෝ ද පිරිත් කීහ. ගොවීහු ඒ ඉඩම අල්ලා ගත්හ. මේ මහා ජනතා ව්‍යාපාරය හමුවේ සුද්දාගේ රජය ද නිහඬ විය.කර්මාන්ත හා වතු කම්කරු සමිතියේ ශාඛාවක් බටපොළ දී බිහි කැරිණ. ඉන්පසු දුක් ගැනවිලි සමඟ බොහෝ කම්කරුවෝ අප හිමි හමුවීමට බටපොළට ආහ. ඔවුන්ගෙන් වැඩි දෙනා දෙමළය. මේ නිසා උන්වහන්සේ දෙමළ බස ඉගෙන ගත්හ. දෙමළ බස කියවීමට, කතා කිරීමට සහ ලිවීමට ඉතා සුළු කලෙකින් අප හිමියනට හැකි විය.දෙමළ කම්කරුවන්ට උන්වහන්සේ “අපේ හාමුදුරුවෝ” වූහ.දිවිතුර වතුයාය අක්කර 5000 ක් විශාලය. එහි වැඩි දෙනා ඉන්දියානු කම්කරුවෝය. ඔවුන් අවට ගම්වලට යම් වුවමනාවනට පැමිණි පසු ඇතැම් සිංහල කම්කරුවෝ ඔවුන්ට පහර දුන්හ.අප නා හිමියෝ මේ අවස්ථාවලදී ඒ ගම්වලට වැඩියහ. සිංහල කම්කරුවන් රැස්කොට පන්සිල් දී බණ කීහ.“බෞද්ධයනට ජාතිවාදියෙක් වෙන්න බැහැ. කුලවාදියෙක් වෙන්නත් බැහැ. සැම දෙනාම මිනිස්සු. බුදු හාමුදුරුවන්ගේ ධර්මය අනුව මිනිස්සු ජාති වශයෙන් බෙදන්න බැහැ. එකිනෙකාට කරුණාව, මෛත්‍රිය, දක්වන්න. ද්වේශය නිසා සසර දික්වේනම්, ද්වේශය නිසා සර්පයන් වී, මළ යක්ෂයන් වී උපදිනම් සසර පුරා දුක උරුම වෙනවා. සිතේ මෛත්‍රිය පුරවා ගන්න...”“උඹලා බෞද්ධයන් නම් තමන්ගේම පන්තියේ කම්කරුවන්ට වෛර කරන්න එපා. ඒ මිනිස්සු දහඩිය මහන්සියෙන් ජීවත් වෙන්නෙ. උඹලත් එහෙමයි. උන් උඹලට හතුරු නැහැ. උඹලගෙ කිසි දෙයක් උන් උදුරගෙන නැහැ. නමුත් උඹලගෙත් අර දෙමළ කම්කරුවන්ගෙත් පොදු සතුරෙක් ඉන්නවා කවුද ඒ? අසාධාරණ විධියට වැඩ අරගෙන අඩු පඩි ගෙවන වතුකාරයෝ. උන් තමයි හතුරෝ. උඹලා තමන්ගේ ම අයටයි ඔය අරියාදු කරන්නේ.”මේ බණ වත්තේ සාමය ඇති කළේය.ඉන්දියානු කොංග්‍රසයේ නියෝජිතයෝ ද කම්කරු කොමසාරිස් ද මේ නාහිමියන් කම්කරු සාමය වෙනුවෙන් කරන මෙහෙය අගය කළහ.* * *පහත් යයි සම්මත කුලවල අයට ගෙවල් සෑදීමේදී උළු සෙවිලි කළහොත් බිත්තිවල හුනු ගෑම තහනම් කැරුණු, හුනු ගෑවොත් වහලේ උළු සෙවිලි කිරීම තහනම් කැරුණු නීති ඉහළ කුලවලින් පනවා තිබිණ. සමහර කුලවල පිරිමින්ට උඩුකය වැසීම තහනම්ය. ගැහැනු සිටිය යුත්තේ හැට්ටය බෙල්ලේ එල්ලාගෙනය. මේ අසාධාරණය, කුල පීඩනය, දුරු කිරීමට අප හිමියෝ ධර්ම දේශනා යොදා ගත්හ.“මේ කුල පීඩනය සමඟ අපි කොහොමද බුදු රජාණන් වහන්සේගේ වසල සූත්‍රය තෝරන්නෙ?”උන්වහන්සේ ඇතැම් කුලවාදී භික්ෂුන්ගෙන් ඇසූහ.“කුලගොත් විචාරා පැවිදි කිරීමේ සිරිත අහෝසි කළ යුතුය. හැම නිකායකටම එක සංඝාධිකරණ පනතක් තිබිය යුතුය.” උන්වහන්සේ යෝජනා කළහ.එක් වරක අප හිමියෝ වජිරාරාමවාසී නාරද හිමියන් සහ කලල්ඇල්ලේ ආනන්ද සාගර (කේයස්) හිමියන් සමඟ බළන්ගොඩ පන්සලක වස් විසූහ. ඒ අසල රොඩී ගමක් විය. මේ හිමිවරු තුන්නම ඒ ගමේ දානයකට වැඩියහ. දානය වැළඳු පසු නාරද හිමියෝ දහම් දෙසූහ. ආපසු පන්සලට වැඩම කළ ඒ හිමිවරු පන්සලේ දී නිග්‍රහයට ලක්වූහ.බටපොළ හිමියෝ ඒ පන්සලේ නායක හිමිගෙන් මෙසේ ඇසූහ.“එතකොට ඔය රොඩී ය කියන අයට භික්ෂූන්ට දානයක් දෙන්න අයිතියක් නැද්ද? මේක බුද්ධාගම ද? මේක බමුණු ආගමක්. මේ විදියට බුදු හාමුදුරුවන්ට විරුද්ධව යන්න එපා.”එක් දිනෙක අග්ගමහා පණ්ඩිත පොල්වත්තේ බුද්ධදත්ත මහ නා හිමියෝ වෙනත් නිකායක පන්සලකට වැඩියහ. උන්වහන්සේට දානය වළඳන්නට සිදුවූයේ පැදුරක හිඳගෙනය. පන්සලේ පොඩි හාමුදුරුවරු දානය වැළඳුවේ උස අසුන්වල හිඳගෙනය.මේ පුවත ඇසු අප හිමියෝ කම්පාවට පත් වූහ. “කුලවාදයෙන් භික්ෂුව ඉවත්වනතුරු ජනතාව අතරට බුදු දහම යන්නේ නැහැ. සිවුරු දැරු, බමුණෝ මේ පන්සල්වල ඉන්නේ” උන්වහන්සේ අර කුලවාදී චීවර ධාරීන්ට චෝදනා කළහ.ලංකාවේ පැවැති මහා ජන අරගලවලදී අප හිමියෝ පෙරමුණේම සිටියහ. උන්වහන්සේ සැලකුවේ ඒ අරගලය යුක්ති සහගත ද යන්න පමණි. යමක් යුක්ති සහගත නම් බුද්ධ පුත්‍රයා ඒ යුක්තිය සමඟ සිටිය යුතු ය. ඒ අප හිමි දැරු මතයයි.සත 25 හාල් සේරුව සත 72 ට නැංවූ රජයට එරෙහිව කම්කරු පන්තිය 1953 අගෝස්තු 12 වැනිදා කළ හර්තාලයට බටපොළ පන්සලේ දායකත්වය ද ලැබිණ. පාර අවහිර කිරීමට ඌරගහ දී මාර ගසක් කපමින් සිටි අප හිමියන්ගේ දායකයකුට පොලීසිය වෙඩි තැබුවේය. දායකයා වෙඩි කා මළේය.1986 හෙදි වර්ජනය අවස්ථාවේ ජනාධිපති ජේ. ආර්. ජයවර්ධන මහතා හෙදි සංගමයේ සභාපති මුරුත්තෙට්ටුවේ ආනන්ද හිමි සරදමට ලක් කරමින් “මොකද මේ හාමුදුරුනමක් හෙදියන්ගේ සංගමයේ සභාපතිකම් කරන්නේ” යි ඇසීය. ඒ ප්‍රකාශයට විරෝධය පෑමට සිය ගණන් භික්ෂුහු නාරාහේන්පිට අභයාරාමයට රැස්වූහ. භික්ෂුන් විසුරුවා හරින්නට පොලීසිය උත්සාහ ගත්හ. බටපොළ හිමියන් ද පොලිස් ප්‍රහාරය එල්ල විය. උන්වහන්සේ ඇද වැටුණහ.පහර දුන් පොලිස් නිලධාරීන් කවුදැයි සඳහන් කළ කෙනෙක් මෙසේ කීහ.“අන්න අර ජාවා තමයි ඔබවහන්සේට පහර දුන්නේ.” අපහසුවෙන් නැඟිටගත් උන්වහන්සේ හඬ නඟා මෙසේ කීහ.“නෑ... ජාවෙක් නොවෙයි. මට පහර දුන්නේ ජේ. ආර්. ජයවර්ධනගෙ ආණ්ඩුවේ පොලිස්කාරයෙක්.”උන්වහන්සේ එසේ කියමින් මිනිසුන් අතර ජාතිවාදී හැඟීම් මතුවීම වැළැක්වූහ.උන්වහන්සේගේ පැවිදි ශිෂ්‍යයන් වහන්සේ දෙනමකි. තොටගමුවේ ධම්මරුචි හිමි සහ බටපොළ නන්ද හිමිය ඒ. ධම්මරුචි හිමියෝ කලකට පෙර අපවත්වී වදාළහ. අද වැඩ වෙසෙනුයේ නන්ද හිමි පමණි.සැබෑ මාපිය සෙනෙහස උන්වහන්සේගෙන් සිය ශිෂ්‍යයනට ලැබිණ.“භික්ෂුව සිය පැවිදි ශිෂ්‍යයා සුත පෙමින් හදා වඩා ගත යුතු ය” බුදුරජාණන් වහන්සේ වදාළහ.නන්ද හිමි පැවිදි බිමට පැමිණියෙ වයස අවුරුදු අටේ දීය. නා හිමි සිය ශිෂ්‍යයාට ඉතා කුඩා ප්‍රමාණයේ ඇඳක් තනවා දුන්හ. (ඒ ඇඳ අදත් ආරාමයේ තිබේ)පැවිදි වී වසරකට පසු නන්ද හිමියෝ සිය ආචාර්ය හිමියන් සහ දායකයන් ඉදිරියේ බණක් කීහ. නා හිමියෝ සාදුකාර දෙමින් සිය සතුට පළකොට දහම් පඬුරක් ද දුන්හ. ඒ සෙල්ලම් කාරයකි.පොඩි හාමුදුරුවන්ට ගෙදර සිහි නොවිණ. මාපිය සෙනෙහස නා හිමියන්ගෙන් නොඅඩුව ලැබුණු හෙයිනි.එහෙත් උන්වහන්සේ ශිෂ්‍යයන්ගෙන් යම් වරදක් සිදුවුවහොත් නිහඬ නොවූහ. සෘජුව, දැඩිව, වරද පෙන්වා දඬුවම් දුන්හ. ඒ දඬුවම් නිසා උන්වහන්සේලා නා හිමි පිළිබඳව කළකිරුණේ නැත. උන්වහන්සේ ආදරයේ උල්පතක් බව පොඩි සිත්වලට දැනී තිබුණු හෙයිනි.සිය ශිෂ්‍යයා විශ්වවිද්‍යාලයට තේරී, පන්සලෙන් පිටත් ව යන්නේ හෙටය. නා හිමියෝ රාත්‍රියේ ශිෂ්‍යයා ඇමතූහ.“පොඩි නම දන්නවනේ, අපේ ආරාමයට ලැබෙන්නේ ඉතා සුළු ආදායමක්. ඒ වුණත් මම පොඩිනමට අධ්‍යාපනයට අවශ්‍ය වියදම් සියල්ල සපයනව. ඒ ගැන නොසිතා දිගටම ඉගෙන ගන්න.ඊළඟ කාරණේ තමයි විශ්ව විද්‍යාලෙට ගියාම බොහෝ දෙනාට දේශපාලනය කරන්නත් වෙනවා. පොඩිනම කැමැති දේශපාලනයක් කරන්න. හැබැයි, භික්ෂුවකට ගැළපෙන විධියට එය කිරීමයි වැදගත්. බහුජන නිකාය, බහුජන සුඛාය අමතක කරන්න එපා.ඊළඟ කාරණේ තමයි දේශපාලනය කරල සමහරු අධ්‍යාපනය කඩාකප්පල් කරගන්නව. ඒ ගැනත් හිතන්න ඕන. විශ්ව විද්‍යාලෙට ආවෙ ඇයි? ඉගෙන ගන්න. ඉගෙනීමට මුල්තැන දෙන්න ඕන. දේශපාලනය ඇතුළු අනෙක් කටයුතු දෙවන තැනට දමන්න ඕන. අධ්‍යාපනයත් හැසිරීමත් උතුම් භික්ෂුත්වය නොකෙලෙසෙන අයුරින් සිදුවීමයි වැදගත්. පොඩිනම විනය තමයි ශාසනයේ ආයුෂ.”1977 මහ මැතිවරණයේ දී උන්වහන්සේ ආධාර කළ අපේක්ෂකයා පැරදුණේය. ජය ලැබු අපේක්ෂකයා (මැර කණ්ඩායමක් සමඟ) නා හිමියන්ට පහර දීම සඳහා ආරාමයට එන පුවත අසන්නට ලැබිණ. මැතිවරණ ජයග්‍රහණයෙන් සතුට භුක්ති වින්දේ ප්‍රතිවාදී පිලේ ආධාරකරුවන්ගේ ගෙවල් ගිනි තබමිනි. වෙඩි තබමිනි. ලේ වගුරුවමිනි.නාහිමියෝ නොසැලුණහ.“ඔහෙ ආපු දෙන්” හිමියෝ කීහ.“දිනපු එක්කෙනා එන්නෙ පන්සලේ පූජාවකට එන විදියටලු” තවත් ආරංචියක් ලැබිණ.හිමියෝ පන්සල් ගේට්ටුව ළඟ දැන්වීම් ලෑල්ලේ පත්‍රිකාවක් ඇළවූහ.“අද ආරාමය වසා ඇත. පූජාවන් සිදු කරනු නොලැබේ - විහාරාධිපති”මිනිස්සු එය කියවමින් පාරේ ගමන් කළහ. සවස එක් හැඩිදැඩියෙක් පන්සලට ඇතුළු විය. නා හිමියන් ඇමතීය.“හාමුදුරුවනේ බෝඩ් එකක් දාල තියෙන්නෙ, ආරාමය වසා ඇත කියල. ඒකෙ තියෙන්නෙ විහාරාධිපති කියල විතරයි නම දාලා නැහැ.”ඒ වචන නැඟුණේ තරමක සැරපරුෂ ගතියෙනි. අප හිමියෝ ද ඔහුට ගැළපෙන සේ පිළිතුරු දුන්හ.“යකෝ... පාර වසා ඇත කියල පාරේ බෝඩ් දාල තියෙනවා උඹ දැකල ඇතිනේ. ඒකෙ මාර්ග ඉංජිනේරු කියල මිස ඉංජිනේරුවාගේ නම දාල තියෙනව ද?”ඒ හැඩිදැඩියා තැති ගත්තේය. පලා ගියේය.“යකාට කතා කරන්න ඕනැ යක් බසින්”නාහිමියෝ නන්ද හිමිට කීහ.අර මැතිවරණයෙන් ජය ලැබු පුද්ගලයා පන්සලට ආවේ නැත.විවේකීව අරමේ සිටින හැම විටෙකම ත්‍රිපිටක ධර්මයට මුල්තැන දුන්හ. සුත්‍රයක් කියවා, ඇතැම් විට අටුවාවෙන් තවදුරටත් පැහැදිලි කැරගෙන දෑස පියාගෙන සූත්‍රය තුළ ගැඹුරට ගියහ. දහම් රසය සියලු රස ඉක්මවාලයි. ඇල්ම දුරු කරයි. අත්හැරීමට යොමු කරවයි.දුක් ගැනවිල්ලක් සහිත වතු කම්කරුවකු හෝ ගොවියකු හෝ ආවාසයට පැමිණෙනු උන්වහන්සේට දැනේ. පොත කනප්පුව මත තබා හිමියෝ “ඇතුළට එන්නැයි කියති.අප හිමියෝ ඔහුගේ ප්‍රශ්නය විසඳති. ඔහු හිමි පා වැඳ බැහැර වෙයි. හිමියන් සිත කරුණාවෙන් පිරේ. මුළු ලොවට යොමුවූ මහා කරුණාවත්, මෛත්‍රිය ඒ සිතේ තිබිණ.ඒ නිසා ම ඒ සිත සැහැල්ලුය. ප්‍රීතිමත්ය. ඒ 1989 ඔක්තෝබර් 08 වැනිදාය.ශිෂ්‍ය ධම්මරුචි හිමියෝ නා හිමියන්ගේ කුටියට ගිලන්පස කෝප්පය ද ගෙන පැමිණියහ. වෙනදා උදෑසනම පිබිද පොතක් කියවන නා හිමියන් අද තාමත් සැතපෙනවා. ධම්මරුචි හිමියෝ සිය ගුරු හිමි ඇමතූහ. පිළිතුරක් නැත.බෝධිය අසල විශ්‍රාමලත් විදුහල්පතිවරයකු සිටින පෙනිණ.“ලොකු හාමුදුරුවන් ගැන පොඩ්ඩක් බලන්න.”හිමියෝ කීහ. ඒ මහතා වහා පැමිණ නාහිමියන් ගේ සිරුරට අත තබා බැලුවේය.“දැන් සුළු වේලාවකට පෙර අපේ හාමුදුරුවෝ අපවත් වෙලා” විදුහල්පති තුමා කීය.ඒ පුවත රට පුරා පැතිරිණ.කම්කරුවෝ, ගොවියෝ, ඇතුළු සියලු වැඩ කරන ජනතාව දස දහස් ගණනින් අප නා හිමියන් අපවත් වූ පුවතින් කම්පාවට පත්ව බටපොළට පැමිණියහ. බොහෝ දෙනාගේ ඉල්ලීම පරිදි සතියක්ම ශ්‍රී දේහය ආදාහනය නොකොට තබා ගැනීමට සිදුවිය. එපමණ ජන ගඟක් බටපොළට ගැලු උත්සවයක් ඉතිහාසයේ නොවීය.අපගේ නා හිමිපාණෝ කායික වශයෙන් ජනතාවගෙන් වෙන් වූහ. එහෙත් උන්වහන්සේ සතුව පැවැති මහා මානව දයාව, කරුණාව, මෛත්‍රිය පිළිබඳ මතක බොහෝ කලක් ජනතා සිත් සතන් තුළ ජීවත්වනු ඇත.දෙනගම සිරිවර්ධනඡායාරූප - රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=af14020217</link>
    <topic>කුසලයේ සහ අකුසලයේ බලය වටහා ගන්න</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිඇතැම් අය මනුෂ්‍ය ආත්මයක් ලැබූව ද ජීවත්වන්නේ ප්‍රේතයන් ලෙසය. ඔවුන් කොපමණ සැප සම්පත්, නිදහස ලැබුණද ඒවා භුක්ති විඳින්නේ නැත. කෑමට බොහෝ දේ තිබුණ ද ඉන්නේවැඩි ප්‍රමාණයක් කුස ගින්නේය. එක්කෝ රළු ආහාරයක් පමණ ගනිමිනි. තමන් නොකන්නා සේම අනුන්ට ද නොදෙන්නේ ය. දීමට අකැමැතිය. ඉණට පිරිසුදු රෙදි කඩක් හෝ අඳින්නේ නැත.ඉන්නා හිටින තැන දුහුවිලි, මකුළු දැල්, පිරී පුස් ගඳින් යුතුය. මේ මනුෂ්‍ය ප්‍රේතයින් ගේ සැටිය.ඔහු මේ රටේ ප්‍රසිද්ධ ව්‍යාපාරිකයෙකි. අප දන්නා තරමින් කළ හොඳ මිස නරකක් නැත. එක් අවස්ථාවක රටේ ප්‍රධාන බන්ධනාගාරයක වැසිකිළි සෑදවීම සඳහා ඔහු සිය ධනය පරිත්‍යාග කළේය. ඒ සෑම උදෑසනකම වැසිකිළි යන්නට සිරකරුවන් අතර පවත්නා තදබදයට පිළියමක් ලෙසය. පුදුමය නම් ඊට ටික කලකට පසු යම් සිදුවීමක් සම්බන්ධව මේ පුද්ගලයාට ද බන්ධනාගාර ගතවන්නට සිදුවීමය. සිරගත වී තමන් ගේ ම නම ගැසූ වැසිකිළියේ දොරකඩ වතුර බඳුනක් රැගෙන තමන් ගේ වාරය එනතුරු පෝලිමේ බලා සිටින්නට ඔහුට සිදුවිය. මේ වැසිකිළියට යන්නට තමන්ට සිදු වේ යැයි ඔහු කිසි කලෙකත් නොසිතුවේය. සිදුවූයේ කුමක්ද? මේ බවයේ හෝ පෙර බවයක හෝ ඔහු කළ අකුසලයක් පටිසන් දීමය. එය ඔහුට මෙන් ම අපට ද පොදුය.පසුපස එන පාපයගොනු ඇදගෙන යන කරත්තය ගොනු තබන පියවරක් පාසා පසු පස එමින් වළවල්වල වැටෙමින්, ගොඩවෙමින්, ගල්මුල්වල හැපෙමින් විසිවෙමින් ගොනුටම වද දෙන්නා සේ අප කරන පාපය ද ඒ ලෙස අප පසුපසම පැමිණෙමින් අපට වද දේ.අප කරන හොඳ ක්‍රියාවන් හි ප්‍රතිඵල ද එලෙසම ආනිශංස දේ. ගි‍ලානෝපස්ථානය එසේ මේ බවයේ ම ආනිශංස දෙන උතුම් ‍සද් ක්‍රියාවකි. එය ප්‍රායෝගිකවම අපි අත් විඳ ඇත්තෙමු.මගේ ගුරු දේවයන් වහන්සේ වූ බඹරැන්දේ සිරි සීවලී හිමියන් ජීවිතයේ වසර දාහතරකටත් අධික කාලයක් අංශභාග රෝ‍ගයෙන් පීඩා විඳි හිමිනමකි. එහෙත් තරුණ කළ ප්‍රගතිශීලී ව්‍යාපාරයේ ප්‍රබල ක්‍රියාකාරකයෙකි. 1956 දී සඟ, වෙද, ගුරු, ගොවි, කම්කරු පංච මහා බලවේගයට පණ දුන් උන්වහන්සේ ලෝ පතළ කීර්තිධර හිමිනමකි. පළමු සඳ තරණය කළ නීල් ආම්ස්ට්‍රෝන් සඳ ගමනින් පසු ලංකාවට පැමිණි අවස්ථාවක පළමුවෙන්ම ආ‍යේ උන්වහන්සේ බැහැදැකීමටය. ඒ සඳගමනය සිදුවූ කාලයේ ඇමෙරිකානු පුවත්පතක ‘පොඩි මිනිහෙක්, ලොකු මොළයක් ඇමෙරිකාවට ආවා’ යන සිරසින් පළවූ ලිපියක් කියවීම නිසාය. මේ ලොකු මොළයක් ඇති පොඩි මිනිසා අන් කවරෙක් හෝ නොව බඹරැන්දේ සිරි සීවලී හිමියන්ය.උපස්ථානයේ බලයඑහෙත් උන්වහන්සේ අප නොසිතූ ලෙස රෝගීව ඉතා අසරණභාවයට පත් වූයේය. එහෙත් අපි උන්වහන්සේ හැර නොගියෙමු. අසීමිත දුක් කරදර ගැහැට මධ්‍යයේ උන්වහන්සේ ගොඩගැනීමට රෑ නිදි වරමින් ඇප උපස්ථාන කළෙමු. අවසානයේ උන්වහන්සේ සුවපත් විය. අද ස්වාමීන් වහන්සේ නමක ලෙස මා ලබන සෑම ප්‍රසිද්ධියකම, කීර්ති ප්‍රශංසාවකම, ලැබීමකම පිටුපස ඇත්තේ මේ උපස්ථානයේ බලයයි.පව විපාක දෙන්නා සේම අප කරන හැම පිනකම ආනිශංස අප පසුපස පැමිණේ. හරියට අඳුරේ දී හැර අන් හැම මොහොතකම කිසිදු හිරිහැරයක් කරදරයක්, බාධකයක් නොකර අප පසුපස එන සෙවණැල්ල මෙනි. අමනුෂ්‍යයකුට සෙවණැල්ලක් නැත. අප මනුෂ්‍යයකු බව ඔප්පු කරන්නට සෙවණැල්ල පිහිට වේ. කාල වේලාව බලා ගන්නට උපකාරී වේ. ඒ කිසිදු මොහොතක එය අපෙන් උපකාරයක් බලාපොරොත්තු නොවේ.එහෙත් ප්‍රායෝගික ජීවිතයේ දී සමාජයේ මිනිසුන් අධ්‍යයනය කරන ඔබට යම් ගැටලුවක් මතුවන්නට ඉඩ තිබේ. කුඩු විකුණමින්, පගා ගසමින්, අනුන්ගේ දේ බලහත්කාරයෙන් උදුරා ගනිමින්, ස්ත්‍රී දූෂණය කරමින් සිටියත්, මහා මන්දිරවල, සුවපහසු යාන වාහනවල ගමන් බිමන් යමින් සිටින අය දැක ‘අනේ! පව් පළදෙනවා නම් මේ මිනිසුන් මේ තරම් සුර සැප විඳින්නේ ‍ෙකාහොමද? හැම දුකක්ම පාඩුවේ ජීවත්වන අපට නොවේද? කරන පව් පළ දෙනවා කියන්නේ මොන බොරුවක්ද? ඔබ මේ ගැන බොහෝ දේ කතා කරයි. දැල්වෙන පහන නිවෙන්නට අසන්න මොහොතේ වැඩි වැඩියෙන් දැල්වේ. දීප්තිමත් වේ. එහෙත් එය තව මොහොතකින් ක්ෂණයෙන් නිවී යයි. පව් කරන අයට සිදුවන්නේ මේ ටිකමය. ඔවුන් ගේ ජීවිතය කවර මොහොතක හෝ නොසිතූ විරූ ලෙස පුපුරා යනු ඇත. දොවා ගත් විගස කිරි නොමිදෙන්නාක් සේ කරන පව් ඒ විගසම පටිසන් දෙන්නේ නැත. පාපය විපාක දීම සඳහා ටික කලක් ගතවේ. “අනේ! අර පව්කාරයාට තවමත් විපාක නොදුන් සැටියි පසුතැවිලි විය යුතු නැත. නීතියෙන් දඬුවමක් නොලැබුණ ද, සමාජයෙන් දඬුවමක් නොලැබුණද ඔහුට කර්මයෙන් ලැබෙන දඬුවම කිසි කලෙකත් වැළැක්විය නොහැකිය. ඒ නිසා ඔබ වැරැද්දට නොයා යුතුය. මනුෂ්‍යයෙක් මරණින් මතු අපායට යන්නේත් ප්‍රේත භූත ලෝකවලට යන්නේත් අධර්මයෙහි පිහිටියේ නම් පමණි. ධර්මානුකූල නම් ඔහුට යහපත් ආත්ම බවයක් ලැබේ.මිථ්‍යා මතවාද“මොන අපායක් ද? මොන ප්‍රේත භූතයෝද?”“මේ හැම දේම තියෙන්නේ මේ ලෝකෙම තමයි.”” ඉන්න ටික කාලෙට මොන දේ කරල හරි සල්ලි හම්බ කරන්න ඕනෑ. සැප විඳින්න ඕනෑ.”මෙවැනි වැරදි මතවල එල්බගත් අය ඔබ ද ඒ ක්‍රියාකාරකම්වලට ඈඳා ගන්නට උත්සාහ කරනු ඇත. එහෙත් ප්‍රායෝගිකව අධ්‍යයනය කරන්න. බොහෝ මරණයන් මේ පිළිබඳව අපට ඉඟියක් ලබා දේ. මරණින් මතු යන තැන මෙලොව දීම පෙන්නුම් කරයි.දානමානාදී පින්කම්වල නිරත වූ කෙනෙක් නම් මරණ මඤ්චකයේ දී එසේ තමන් කළ කුසල් පිළිබඳව සිතමින් සුවපත් බවක් ඇතිවේ. සිතේ සතුටක් සැනසීමක් දැනේ.ඝාතනයක්, අපරාධයක් කොට තිබේ නම් මම මේ පව්කාරකම් කළා ‍ෙන්දැයි ඒ සිදුවීමම මතකයට නැ‍ඟේ. බියපත් බවක් දැනේ.එසේත් නැතිනම් දානයක් දුන්නා නම් සිදුවීමම නොමැතිව එහි එක් අවස්ථාවක් පමණක් පෙනෙන්නට පටන් ගනී. හාමුදුරුවරු, එසේත් නැතිනම් පා දෝවනය කිරීමක්, දානයට සැකසූ ව්‍යංජනයක් පෙනෙන්නට පටන් ගනී.ප්‍රාණ ඝාතනයක් කළේ නම් ආයුධ, කඹ කෑලි, කඩු කිණිසි පෙනේ. මෙය දහමේ සඳහන් වන්නේ කම්ම නිමිත්ත ලෙසිනි. නිමිත්තක් පමණක් පෙනීමය.නිමිති පෙනීමදුටුගැමුණු රජු මරණ මඤ්චකයේ දී පැවසුවේ දිව්‍ය ‍ලෝකවලින් ඇවිත් මට අතවනනවා යනුවෙනි. ‍මල් මාලා පලඳවන්නට සැරසෙනවා යනුවෙනි. ඒ තමන් කළ කුසල කර්මයේ බලයෙනි.එහෙත් පව්, අකුසල කළ කෙනකු නම් ඔහු කියන්නේ ‘අන්න අර බලපල්ලා, මට යමපල්ලෝ පේනවා. ‘අනේ උන් මට ගිනි වතුර දානවා වගේ, මාව පිච්චෙනවා’, ‘කවුදෝ ඇවිත් මාව අදිනවා’ ‘මගේ ඇඟේ කෑලි කඩාගෙන යන්න හදනවා’ ආදී වශයෙන් කෑමොර දෙයි. මේ අවස්ථා ගති නිමිත්ත ලෙස හඳුන්වයි. මේ තැනැත්තා අපාය ගාමී වන බව මෙලොව වශයෙන්ම අපට කිව හැකිය.අපිරිසුදුව අපවිත්‍රව ජීවත්වීම මිනිසා ගේ ගතික ලක්ෂණයකි. එහෙත් පිරිසිදු කරගන්නට හැකියාව තිබියදීත්, පිරිසුදු කර දෙන්නට උපකාරවරු සිටියදීත් අසූචි ගොඩේම ළැග සිටින්නට උත්සාහ කරනවා නම් එය මතු ප්‍රේත ආත්මයක ලක්ෂණ පෙන්නුම් කිරීමකි. එය මෙලොව දී නොව පෙර කළ කර්මයකි. ඉදින් ඔහු ඊළඟ බවයත් ඒ තත්ත්වයටම පත් කර ගනී. මෙහි දී වෙන තැනක ගති නිමිත්තක් අපිට පෙන්නුම් කරයි.වෛරයෙන්, ක්‍රෝධයෙන්, ඊර්ෂ්‍යාවෙන්, පෙත්සම් ලියමින්, උනුන් කෙරෙහි නුරුස්නා ස්වභාවයෙන් සිටි නිසා අවසාන කාලයේ දරුවන් දකින විට, බෑණාවරු, ලේලියන් දකින විට ආවේගයෙන්, පරුෂ වචනයෙන් කෑ ගසයි. මනුස්ස ප්‍රේතයකුගේ ලක්ෂණ පෙන්නුම් කරයි. වයෝවෘද්ධ වී අසනීප වීමත් සමඟ මෙසේ නරක ගති පෙන්වීම තුළම ඊළඟ බවය ද අයහපත් වේ.ඇතැම් වැඩිහිටියන් වයස්ගත වීමත් සමඟ මෙතෙක් තරුණ වයසේ නොතිබූ ලෝබකමක්, ඊර්ෂ්‍යාවක්, කුහකකමක් දැනෙන්නට පටන් ගනී. පෙර දා දැඩි ඕනෑකමින් පරිත්‍යාග කළ ද වයෝවෘද්ධ වීමත් සමඟ කෙනෙකුට යමක් පරිත්‍යාග කරනවාට ද අකමැතිය.“ඕනවට වඩා කරන්න ඕන නෑ. අර දුප්පත් කෙල්ලට දීපල්ලා.” ආදී වශයෙන් විවිධ දෑ බිණිමින් පාපයේ වෙළේ. එය ද මනුස්ස ප්‍රේත ගති ලක්ෂණයකි. ඊළඟ බවයේ අයහපත් තැනක ඉපදීමේ ලකුණකි.මෙවැනි අය මාළු ශුද්ධ කිරීමට, මස් කැපීමට ප්‍රියය.එහෙත් තරුණ කළ එවැනි දේට ඇල්මක් ප්‍රියතාවයක් නොවුණි.තවත් සමහර වැඩිහිටියන් දූ දරුවන් ළඟ සැප සම්පත් විඳින්නට හැකියාව තිබියදීත් දුකෙහිම ගැලී ජීවත් වේ.“අනේ මගේ පාඩුවේ ඉන්න දීපල්ලා. පිනක් දහමක් කරගෙන” යැයි පැවසුවද අඩුම තරමේ පන්සලකටවත් පය ගහන්නේ නැත. එසේත් නැතිනම් තමන්ට ගරු සැලකිලි කරන, ආදරය කරුණාව දක්වන දූ දරුවන් සිටිය දී ‘සොරකම් කරන, සුරා බොන තමන්ට වධ හිංසා කරන එකම පුතු ළඟට වී “අනේ මගේ කොල්ලා අහිංසකයා. මම මැරෙනකම් පුතා ළඟ ඉන්නවා” යැයි එහිම ඇළී ජීවත් වෙයි. මේ අපේ සමාජයේ බොහෝ වැඩිහිටියන් අතර දකින්නට ඇති පුරුද්දකි. කුමක්දෝ අපායගාමීත්වයකට යන්නට මේ අය සැරසෙන බවක් පෙනේ මේ පින් තිබියදී පව් කරනා විලාශයයි. එවැනි අයට සම්පත් දුන්නද අගයක් නැත. වටිනාකමක් නැත. ධර්මානුකූල බවක් නැත. ඉදින් පරලොව දුගතියම මිස මොවුන්ට සුගතියක් අපේක්ෂා කළ නොහැකිය. ‍මවට පියාට වුව ණය ගෙවන්නට නම් කළ යුතු එකම දේ ඔවුන් ධර්මයෙහි පිහිටුවීම බව බුදුරජාණන් වහන්සේ දේශනා කොට වදාළේ මේ නිසාය. මිල මුදල්, බව බෝග, යාන වාහන ඈ ආදී සම්පත් මොනතරම් තිබුණ ද ඒ පුද්ගලයාට ධර්මයට යා නොහැකි නම් පලක් නැත.ඇතැම් අය මනුෂ්‍ය ආත්මයක් ලැබූව ද ජීවත්වන්නේ ප්‍රේතයන් ලෙසය. ඔවුන් කොපමණ සැප සම්පත්, නිදහස ලැබුණද ඒවා භුක්ති විඳින්නේ නැත. කෑමට බොහෝ දේ තිබුණ ද ඉන්නේ වැඩි ප්‍රමාණයක් කුස ගින්නේය. එක්කෝ රළු ආහාරයක් පමණ ගනිමිනි. තමන් නොකන්නා සේම අනුන්ට ද නොදෙන්නේ ය. දීමට අකැමැතිය. ඉණට පිරිසුදු රෙදි කඩක් හෝ අඳින්නේ නැත. ඉන්නා හිටින තැන දුහුවිලි, මකුළු දැල්, පිරී පුස් ගඳින් යුතුය. මේ මනුෂ්‍ය ප්‍රේතයින් ගේ සැටිය.මනුස්ස තිරිසන් ගතිමනුෂ්‍ය ප්‍රේතයන් මෙන් මනුස්ස තිරිසන් ගති ඇති අය ද වෙති. ඔවුන් ගේ හැසිරීම තිරිසන් සතුන්ගේ හැසිරීමට එහා ගිය හැසිරීමකි. සරලව කියනවා නම් පස් පව් කරන කෙනා මනුස්ස තිරිසන් ගණයට අයත්ය.මේ හැසිරීම් ඇත්තන්ගේ ඊළඟ ආත්මය ද අපායගාමී හෝ ප්‍රේත භූතාදී හෝ තිරිසන් ආත්මයක් වීම වැළැක්විය නොහැකිය. මේ නිසා මනුෂ්‍යයා ධර්මානුකූල විය යුතුය. එක් කලෙක වසවර්ති මාරයා ලෙස උපත ලැබූ මුගලන් හිමියන් කුඩා දරුවකුට ආවේශ වී කකුසඳ බුදුහිමියන්ගේ අගසවු දෙනම වූ විදුර - මදුර හිමියන්ගෙන් එක් නමකගේ හිසට පහර දුන්නේය. ඒ පාපය නිසා කල්ප ගණනාවක් නිරයේ දුක් වින්දේය. ගෞතම බුද්ධ ශාසනයේ අගසව් තනතුර දරමින් සිටිය දී මුගලන් හිමිට දරුණු උදර වේදනාවක් දැනුණි. ඒ තමන් වසවර්ති මාරයාව සිටිය දී තම නැඟනිය ගේ පුතා වූ දුසී මේ ආත්මයේ තම කුසට රිංගා පෙරළි කරන එහෙයිනි. දැන් එහි නායකයා දුසීය. මුගලන් හිමියෝ දුසී අමතා, “ඇයි නුඹ මට මෙහෙම වද දෙන්නේ, ඇයි දුක් දෙන්නේ. ඇයි පව් පුරවා ගන්නේ’ මම නුඹ ගේ තැන සිටිය දී කළ පාපයක් නිසා කල්ප ගණනාවක් නිරයේ දුක් වින්දෙමියි තමන් කළ පාපය විස්තර කළහ.පාපය නම් එතරම් බලවත්ය. එමෙන් ම කුසලය ද ඒ සා බලවත්ය. එක් අවස්ථාවක නාගිත හිමියන් මහ රහතන් වහන්සේ පන්සිය නමක් ඉදිරියේ ප්‍රාතිහාර්ය පාමින් කඨින චීවරයක් පූජා කිරීම නිසා තමන් වහන්සේ ලද ආනිශංස කෙතරම්දැයි විස්තර කළහ.ඔබ ජීවත්වන සමාජයේ විවිධ වෙසින් සිටින මිනිසුන් දෙස බලා ඔබට ජීවිතය වටහා ගැනීම අපහසු නොවනු ඇත. ප්‍රේත භූතාදීන් මෙන්ම මිනිස් තිරිසනුන් ද ඔබට දැකගත හැකි වනු ඇත. ඔබ කළ යුතු වන්නේ ඒ තැනට ‍ෙනාවැටී ධර්මානුකූල දිවි මඟකට අවතීර්ණ වීමය. එවිට මෙලොව මෙන් ම මරණින් මතු ද යහපත් ජීවිතයක් ප්‍රාර්ථනා කිරීමට පුළුවන.ලබන සතියේ  රිය අනතුරකින් මරණයට පත් වන්නේ කළ කම් නිසාම ද?රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=as1402021</link>
    <topic>කලා පොළේ අසිරියෙන් මහ මඟ අයිනේ විකිණෙන සිතුවම්</topic>
    <author>පීටර් කැනියුට් පෙරේරා</author>
    <content>කලා පොළේ අසිරියෙන් මහ මඟ අයිනේ විකිණෙන සිතුවම්හම්බන්තොට පැතුම් ගජවීර අඩි හතරක්වත් උස නැත. පැතුම් ගජවීර වැනි ශාරීරික මානසික ස්වභාවයෙන් යුතු බොහෝ දෙ‍නාගේ උස ‍එසේය. බොහෝ විට ඔවුන්ගේ ශරීර ස්වභාවය හිසේ ස්වරූපය සහ මුහුණේ ස්වරූපය ද එක සමානය. ඔවුන් ‘ඩවුන් සින්ඩෝරම්’ යන ආබාධිත තත්ත්වයෙන් පෙළෙන අයය. ඔවුන් යමක් ඉගෙන ගන්නේ ඉතාමත් සෙමිනි. පැතුම් ගජවීර ඉගෙනුම ලබන්නේ හම්බන්තොට “අපේ පැටවුන්ට පියවරක්” යනුවෙන් හැඳින්වෙන විශේෂ අවශ්‍යතා ඇති දරුවන් සඳහා වන පාසලේය. චිත්‍ර, ක්‍රීඩා, නැටුම්, සමාජය හුරුකිරීම ආදී විෂයන් එහි සිටිනා දරුවෝ ඉගෙනුම ලබති.පැතුම් වැනි තවත් දරුවන් දොළොස් දෙනෙකු ඇඳි චිත්‍ර මෙවර කලා පොළේ කුටි දෙකක් පුරා අලවියට තබා තිබුණි. “අපේ පැටවුන්ට පියවරක්” පාසලේ ඩිලාන් දුනුමාල ආචාර්යවරයාගේ විශේෂ පරිශ්‍රමයක් අනුව ඔවුන් කලා පොළට සම්බන්ධ වූ ප්‍රථම අවස්ථාව මෙය විය.පැතුම් ගජවීර දින ගණනාවක් වෙහෙස වී අඳිනු ලැබූ චිත්‍ර පහක් කලා පොළෙහි අලෙවියට තබා තිබුණි. එහි එක් චිත්‍රයක මිල සටහන් කර තිබුණේ රු.3890 බැගින්ය. දහවල් දොළහ වන විට එයින් චිත්‍ර හතරක්ම අලෙවි වී තිබුණි. එයින් චිත්‍ර දෙකක් මිලදී ගෙන තිබුණේ විදේශිකයින් දෙදෙනෙක්ය. පැතුම් ගජවීරගේ පමණක් නොව හම්බන්තොට “අපේ පැටවුන්ට පියවරක්” පාසලේ ඉගෙනුම ලබන අනිකුත් දරුවන්ගේ චිත්‍රවලට ද කලා පොළෙහි හොඳ ඉල්ලුමක් තිබුණි. හිරුඑඩ්වින්් බටවලබී. විමලරත්නපොළවට ආසන්න වී සිය රැස් දහරින් මිනිසුන් විඩාපත් කරන දහවලක් වූවත් ‘නෙළුම් පොකුණ’ මාවතේ කලා පොළේ එක්රැස්වී සිටි රසිකයන්ට නම් එය වගක්වත් නොවීය.නෙළුම් පොකුණ මාවත, කොළඹ ජාතික කලාභවන ඉදිරිපිට මහා මාර්ගයේ වෙළෙඳ පොළක සිරියක් ගනිමින් පළමු කලා පොළ ආරම්භ වූයේ එක්දහස් නවසිය අනූ තුනේදීය. එතැන් පටන් වසරක් පාසා ජෝර්ජ් කිට් පදනමින් සංවිධානය කරන මෙම කලා පොළ ගැන එහි සංවිධායකවරුන් පවසන්නේ මෙය හුදෙක් ප්‍රදර්ශනයක් පමණක් නොව කලාකරුවන්ට ආදායමක් ලබාගැනීම සඳහා වන කදිම අවස්ථාවක් ද වන බවය. ප්‍රංශයේ මොන්ට් මාතර් වැනි; පෞරාණික යුරෝපා ප්‍රධාන නගරයන්හි ශීත සෘතුවෙන් පසුව එළිමහ‍ෙන් පැවැත්වෙන ගිම්හාන කලා පොළවල් ආදර්ශයට ගනිමින් ජෝර්ජ් කීට් පදනම මඟින් මෙම කලා කටයුත්ත ආරම්භ කෙරුණි.පැතුම් ගජවීර අපට හමුවූයේ එම කලා සැණකෙළියෙහි අසිරිය නැරඹීමට ගිය විටය.එඩ්වින් බටවල බොහෝ දෙනකු හඳුනන්නේ පැරැණි චිත්‍රපට කලා අධ්‍යක්ෂවරයකු ලෙසය. රොබින් තම්පෝ අධ්‍යක්ෂණය කළ සිංහල චිත්‍රපටවල එඩ්වින් බටවල කලා අධ්‍යක්ෂ වරයකු වශයෙන් කටයුතු කර ඇත.“වයස අවුරුදු විසිපහේ ඉඳල මම චිත්‍ර අඳිනව. මගෙ එකම රස්සාවත් මේකයි. ‍මම දරුවො හැදුවෙ ගෙවල් දොරවල් හැදුවෙ චිත්‍ර ශිල්පයෙන්”, ඔහු තම වෘත්තිය ගැන කතා කරන්නේ ආඩම්බරයෙනි. කලා පොළ ආරම්භ වූ දා සිටම ඔහු එයට සහභාගි වෙයි. කලා පොළෙහි ඔහුගේ චිත්‍ර හොඳට අලෙවි වෙයි. මෙවර කලා පොළ ආරම්භ වී පැයක් යන විට රුපියල් විසිදෙදාහ බැගින් ඔහුගේ චිත්‍ර දෙකක් අලෙවි වී තිබුණි.පිළියන්දල පියල් රන්ජන් 2005, 2007 වසරවල රාජ්‍ය සම්මාන දිනූ චිත්‍රශිල්පියෙකි. 2011 රිදී සිත්තම් චිත්‍ර තරගයේ ද 2010 සහ 2012 හොම්රන් පැස්ට් වර්ණ මංගල්‍ය දීප ව්‍යාප්ත චිත්‍ර තරගයේද ප්‍රථම ස්ථානය දිනුවේ ඔහුය. මේ ඔහු කලා පොළට සහභාගි වන එකොළොස්වන අවස්ථාවය. පසුගිය කලා පොළේ ද ඔහු චිත්‍ර රුපියල් එක්ලක්ෂ විසිදාහකට අලෙවි වී ඇත. තෙල් සායම් භාවිතා කර ඔහු මෙවර නිර්මාණය කළ අලියාගේ චිත්‍රය ඔහු මිල කර තිබුණේ රුපියල් එක් ලක්ෂ දහදාහකටය.කලානි සේනානායක පදිංචිය අනුරාධපුරයටත් එහා පදවිය ගොවි ගම්මානයකය. කෘෂිකර්මය ජීවනෝපාය කරගත් කලා‍නිලා ගොවි පවුලක දරුවන්ය. රැකියාව ගොවිකම වූවාට චිත්‍ර කලාව ඔවුන්ගේ රුධිරය හා මුසුව පවතී. ඇයගේ පියා වූ එස්.එම්.අමරසේනගේ අත කැත්ත උදැල්ලට මෙන්ම පැන්සලට පින්සලට ද හුරුවී තිබුණි. අහල පහල පන්සල් බොහෝමයක බිත්ති සිතුවම් හැඩ වූයේ කලානිලා‍ෙග් තාත්තාගේ අතිනි. එනිසාම කලානිල‍ාගේ පවුලටම චිත්‍ර හුරු වූයේ ආයතනික උගැන්මක් නැතිවමය. මෙවර කලා පොළෙහි කලානි සේනානායක මෙන්ම ඇයගේ වැඩිමහල් සොහොයුරු අරුණ සේනානායක ද අලෙවි කුටි දෙකක්ම හිමිකරගෙන සිටියහ.“කොහොමද සරුද?” මගේ ප්‍රශ්නයට ඇය පිළිතුරු දුන්නේ “ඔව් රුපියල් දහදාහකට මේ දැන් චිත්‍රයක් වික්කා” යනුවෙන් පවසමින් පුළුල් සිනහවක් පාමිණි.විශ්‍රාමික බැංකු කළමනාකරුවකු වූ බී.විමලරත්නගේ චිත්‍ර බොහෝමයක් පින්සල් පහරවල් කැපී පෙනෙන ආකාරයේ ඒවා විය. එක්තරා ආකාරයක ගුප්ත බවක් ද එම චිත්‍රවල අඩංගු විය.ඔහු පවසන ලෙස කිසියම් දර්ශනයක් වැනි සරල චිත්‍ර දහයක් පහළොවක් නිර්මාණය කිරීමට ගතවන කාලය ඔහුගේ එක චිත්‍රයක් නිර්මාණය කිරීම සඳහා ගත වෙයි. බී.විමලරත්න පවසන පරිදි කලා පොළ වැනි තැනකට එන අය හා චිත්‍ර ප්‍රදර්ශනයකට එන අය අතර වෙනස්කම් ඇත.කලානි සේනානායකපැතුම් ගජවීර“මෙතැනට එන්නෙ මොනව හරි චිත්‍රයක් ගන්න හිතාගෙන එන අය. නමුත් චිත්‍ර ප්‍රදර්ශනයකට එන්නෙ වෘත්තීමය රසිකයින්. ඔවුන් එන්නෙ මොනව හරි ගන්න හිතාගෙන නොවෙයි.” යනුවෙන් පවසන විමලරත්න වැඩි දුරටත් පවසන්නේ කලා පොළවල වඩාත් අලෙවි වන්නේ සරල චිත්‍ර බවය.නිට්ටඹුවේ සම්පත් නිරෝෂන් මෙවර කලා පොළට පැමිණ සිටියේ, බිරිය කුඩා දරුවන් තිදෙනාත් සමඟ මුළු පවුලක් සමඟය. සම්පත් නිරෝෂන් අලෙවි ස්ථානය වශයෙන් තෝරාගෙන තිබුණේ නෙළුම් පොකුණ මාවතේ මහවැලි කේන්ද්‍රය අසල පදික වේදිකාවය. සම්පත් නිරෝෂන් වැඩි වශයෙන් ඇඳ තිබුණේ ගැමි දර්ශනය.“අවුරුද්දෙ දවස් තුන්සිය හැටපස් දවසෙම මම මෙතන පේමන්ට් එකේ චිත්‍ර අලෙවි කරනවා. අපේ පවුලම ජීවත්වෙන්නෙ මේ චිත්‍ර අලෙවි කිරීමෙන්. මම වගේ තව හතළිස් දෙන්නෙක් මේ පාර අයිනෙ දිනපතා චිත්‍ර අලෙවි කරනවා. අපිට වෙන මොනවත් එපා. අපිට දිගටම මෙතැන චිත්‍ර අලෙවි කරගන්න ඉඩ දෙන්න” යනුවෙන් පවසමින් සම්පත් නිරෝෂන් නැවත නැවතත් ඉල්ලුවේ මෙතැනම සිටිමින් චිත්‍ර අලෙවි කරන්න ඉඩ දෙන්න යනුවෙනි.මේ අතර කලා පොළෙහි කුටි අංක 115 හිමි කරගෙන සිටි අම්බලන්ගොඩ සිට පැමිණි අශෝක සෙල්ලකපු මුහුණ දී තිබුණේ අමුතුම ආකාරයේ ගැටලුවකටය. ඔහුගේ කුටියේ තිබුණේ පෞරාණික චිත්‍ර රටාවන්ගෙන් වර්ණවත්වූ සාම්ප්‍රදායික පන්සල් භාණ්ඩය.“අපි මාස තුනක විතර කාලයක් මහන්සිවෙලයි මේවා නිර්මාණය කළේ. ලොරියක් කුලියට අරගෙන අම්බලන්ගොඩ ඉඳල මෙතැනට ගෙනාවා. මෙහි සංවිධාන කටයුතු කරන ලිපිකාරිණියක් ඇවිල්ල කියනවා මේවා අලවි කරන්න ඉඩදෙන්න බැහැ. වහාම බඩු ඉවත් කර ගන්න කියලා. ඇයි මේවා කලා නිර්මාණ නොවෙයිද?” එසේ පැවසූ අශෝක සෙල්ලකපු වැඩිදුරටත් පැවසූයේ තවත් කුටි කීපයකටම එම තහනම නිකුත් කර ඇති බවය.පසුගිය වසරේ පැවැති විසිවැනි කලා පොළ සංවත්සරය වෙනුවෙන් චිත්‍ර වෙන්දේසියක් පැවැත්වුණි.කලා පොළෙහි චිත්‍ර අලෙවියට අමතරව ළමා චිත්‍ර කඳවුරක් ද පැවැත්වුණි. මවුපියන් සමඟ පැමිණි වයස අවුරුදු හතරත් දහතුනත් අතර වයස් කාණ්ඩවල සිටි දරුවෝ ඊට ඉතා උනන්දුවෙන් සහභාගී වූහ. සාක් සංස්කෘතික මධ්‍යස්ථානය මෙහෙයවීමෙන් සාක් රටවල් අටක චිත්‍ර ශිල්පීන්ගේ චිත්‍ර ප්‍රදර්ශනයක් කලාගාරයේ පැවැත්වුණි. නමුත් කනගාටුවට මෙන් එය නැරඹීමට පිරිස් පැමිණෙන වගක් නොපෙනෙන අතරම එම ප්‍රදර්ශනය ගැන විස්තර කිරීමට දැනුමක් ඇති කිසිවෙක් ප්‍රදර්ශනාගාරයේ නොසිටීම විශාල අඩුපාඩුවක් විය.පසුගිය වසරවල කලා පොළට ගිය විට මා සිතේ පහළ වූ සිතුවිල්ලක් වූයේ පොත් ප්‍රදර්ශනයකට පැමිණ පොතක් මිලදී නොගත්තත් ඒවා අත පත ගා රසවිඳීමේ පුරුද්දක් අපේ සමහරුන් අතර තිබුණත් චිත්‍ර ප්‍රදර්ශනයක් නරඹා ඒවා අතපතගා ඒවා රසවිඳීමේ පුරුද්දක් අප බොහෝ දෙනා තුළ නැති බවය. බොහෝ විට චිත්‍ර ප්‍රදර්ශනයකට එන්නේ එක්තරා සමාජ පන්තියක පුද්ගලයින් කොට්ඨාසයක් බවය.අශෝක සෙල්ලකපුනමුත් මෙවර කලා පොළේ දී පසුගිය වර මගේ සි‍තේ ඇතිවූ සිතුවිල්ල වෙනස් කර ගැනීමට සිදුවිය.මෙවර කලා පොළෙහි අප රැඳී සිටි පැය පහක පමණ කාලය තුළ දී වැඩිපුර සිටියේ චිත්‍ර මිලදී ගැනීමට පැමිණි පිරිසට වඩා ඒවා නරඹා රස විඳීමට පැමිණි පිරිස්ය. ඔවුන් එක්තරා සමාජ කාණ්ඩයක විශේෂ පුද්ගලයින්ට වඩා සාමාන්‍ය ජනතාවය.චිත්‍ර නිර්මාණ රසවිඳීම පිළිබඳව සුබදායක කොළ එළියක් ඉන් මම දුටුවෙමි. තව වසර පහක් හයක් ඇතුළත කලා පොළ ජාත්‍යන්තර පොත් සල්පිල මෙන් ජනාකීර්ණ වනු ඇත.සීගිරි චිත්‍ර රස විඳි ගැමියන් මෙන් අ‍ෙප් ගැමියන් ද මෙම කලා පොළට පැමිණෙනු ඇත.කිසිවෙකු කැටපත් පවුරක් මේ කලා පොළ හි තාවකාලිකව හෝ ඉදිකළොත් ඔවුන් ද සීගිරි චිත්‍ර බැලූ ගැමියන් මෙන් තම අදහස් එහි සටහන් කරනු ඇත.පීටර් කැනියුට් පෙරේරාඡායාරූප - ලෙස්ලි පෙරේරා (ජාඇල මධ්‍යම)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=as1402022</link>
    <topic>සියලු සත්වයෝ වතිකානුවෙන් ආශිර්වාද ලබාගත්හ</topic>
    <author/>
    <content>සියලු සත්වයෝ වතිකානුවෙන් ආශිර්වාද ලබාගත්හපසුගිය ජනවාරි 17 වැනි දිනය වතිකානුවට අති විශේෂ දිනයක් වූවා සේම අති විශාල සෙනඟක් ද ශාන්ත පීතර චතුරස්‍රයට රැස්ව සිටිනු දක්නා ලදී. එම දිනය ශාන්ත අන්තෝනි මුනිඳුගේ දිනයයි. ශාන්ත අන්තෝනි මුනිඳුන් සියලුම සතුන්ගේ ආරක්ෂකයා ලෙස කතෝලික භක්තිකයින් විසින් සලකනු ලබන නිසා එදින අති විශාල ජනගහනයක් එතැනට පැමිණ සිටියේ තම තමන්ගේ සුරතල් සතුන් සමඟ වීම විශේෂත්වයකි.තමන්ගේ ගොවි කටයුතු සඳහා යොදා ගනු ලබන හරකුන් එළදෙනුන් හා අශ්වයින් ද රැගෙන ගොවිජනයා එතැනට පැමිණ සිටියහ. එසේම ගෙවල්වල ඇතිකරනු ලබන බල්ලන් බළලුන්, කුකුළන්, තාරාවන්, ඌරන්, බැටලුවන් ආදී සතුන් රැගෙන ශාන්ත පීතර ‍බැසිලිකා දේවස්ථානය පිහිටි චතුරස්‍රයට පැමිණියේ තම සතුනට ආශිර්වාද ලබාගැනීම සඳහායි.ශාන්ත පීතර දේවස්ථානයේ ප්‍රධාන පූජක ඇන්ජෙලෝ කොමාස්ත්‍රි කාඩිනල් වරයා ගේ ප්‍රධානත්වයෙන් පවත්වනු ලැබූ විශේෂ පූජාවකදී සතුන්ට අති විශේෂ ආශිර්වාදයක් ලබාදෙන ලදී.ශාන්ත අන්තෝනි මුනිඳුන් සතුන්ට අමතරව ගොවියන්, මලු වියන්නන්, මිනීවළවල් හාරන්නන්ගේ ද ආරක්ෂකයා ලෙස සලකනු ලැබේ.උතුරේ ඉතාලියේ වෙනොටෝ නගරයේ ජනප්‍රවාදයකට අනුව ඈත අතීතයේ ජනවාරි 17 වැනිදා රාත්‍රියේ සියලුම සතුනට කථා කිරීමේ හැකියාව ලැබී ඇත. එම කතාවට අනුව සතුන් කථා කිරීම අසා සිටීම අපල සහගත බැවින් සැම ජනවාරි 17 වැනි රාත්‍රියේ නිවෙස්වල සිටින සතුන් එළිමහනේ ගාල් කිරීම සිදු කරනු ලබන බැව් කියැවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=as1402023</link>
    <topic>තහනම් ප්‍රේමයට දඬුවම සමූහ දූෂණය</topic>
    <author>රෝහණ ආර්යරත්න</author>
    <content>තහනම් ප්‍රේමයට දඬුවම සමූහ දූෂණයනොබෙල් සාහිත්‍ය ත්‍යාගය දිනූ මහා කවි රවින්ද්‍රනාත් තාගොර්, සත්‍යජිත් රායි වැනි සිනමා කරුවන් සුභාෂ් චන්ද්‍රබෝස් වැනි දේශපාලන නායකයින් ස්වාමි විවේකානන්ද වැනි දර්ශනවාදීන් බිහි කළ බෙංගාලය හඳුන්වනු ලැබුවේ ‘සෝහාර් බංගාල්’ හෙවත් රත්රන් බෙංගාලය යනුවෙනි. භාරතයේ බුද්ධිමය අගනගරය යනුවෙන් හඳුන්වනු ලැබූ බෙංගාලයෙන් පසුගියදා අති ශෝචනීය පුවතක් වාර්තා විය.බෙංගාලයේ අගනගරය ලෙස සැලකෙන කොල්කටාවට කිලෝමීටර් 200ක් පමණ ඈතින් පිහිටි බිර්හැම් දිස්ත්‍රික්කයේ පිහිටි සුබල්පුර් ගම්මානයේ තරුණ කාන්තාවක් සමූහ දූෂණයකට ලක්වීම එම ඛේදනීය පුවතයි. කාන්තා හිංසනය අති දරුණු ලෙස වාර්තා වන ඉන්දියාවේ මෙම සිද්ධිය අති විශාල ආන්දෝලනයකට තුඩු දී ඇත.මේ සිද්ධිය ඉතාමත්ම ශෝචනීය හා ඛේදනීය වන්නේ එම ගම්මානයේ වැඩිහිටියන්ගෙන් සැදුම්ලත් ‘සලිෂි සභා’ යනුවෙන් හඳුන්වනු ලබන විශේෂ ගම්සභාවක් මඟින් මෙම සමූහ දූෂණය සිදුකිරීමට නියෝග කරනු ලැබීමය. මේ තරුණ කාන්තාව අතින් සිදුවූයේ යැයි කියනු ලබන වැරැද්දකට දඬුවම ලෙස මේ සමූහ දූෂණය සිදු කරවීම මහ පො‍ළව නොඋසුලන ක්‍රියාවක් ලෙස සලකා ඉන්දියාව පුරා උද්ඝෝෂණ සිදුවේ.නීති විරෝධී උසාවිය (කැංගරු උසාවිය) ඉදිරියට මෙම කාන්තාව ගෙන එනු ලැබුවේ අසල ගමක මුස්ලිම් තරුණයකු සමඟ ඇති කරගත් ප්‍රේම සම්බන්ධය හා ඔහු හා විවාහ වීමට කැමැත්ත දීමේ ‘සාපරාධී’ ක්‍රියාව හේතුවෙනි. පෙම්වතුන් දෙ‍දෙනා අල්ලාගෙන විත් ගස් බැඳ මේ උසාවිය මඟින් ඔවුනට දඩ නියම කරන ලදී. පෙම්වතාගේ මිතුරෙකු රුපියල් 25,000ක් වූ දඩ මුදල ගෙවූ නිසා ඔහු නිදහස් කරන ලදී. එහෙත් කාන්තාවගේ පවුලේ උදවියගේ නැතිබැරිකම නිසා එම මුදල ගෙවීමට නොහැකි බව ප්‍රකාශ කිරීමේ ප්‍රතිඵලය වූයේ උසාවිය මඟින් මෙම සමූහ දූෂණය සිදු කිරීමට නියෝග කිරීමයි.මෙම දඬුවම ක්‍රියාත්මක කිරීමට එම ගම්මානයේ තරුණ මහලු 13ක් සම්බන්ධ වූ අතර ‘සලිෂි සභාවේ’ ප්‍රධානියා වූ සුනිල් සොරින් නමැත්තා ද ඒ අතර සිටියේය.දැනට රෝහලේ ප්‍රතිකාර ලබන එම කාන්තාව හින්දුස්තාන් ටයිම්ස් පුවත්පතට කළ ප්‍රකාශය අනුව මේ අමානුෂික සිද්ධියේ දරුණු භාවය වටහා ගත හැකි වනු ඇත.“ඒක විස්තර කරන්න බෑ. හරිම භයානක කෲර සිදුවීමක්. දූෂකයෝ සියලු දෙනාම අපේ ගමේ අහල පහල හිටි උදවියයි. ඔවුන්ගෙන් සමහරුන්ට මම මාමේ කියා කථා කරනවා. අනිත් අයට ලොකු අයියේ මල්ලියේ කියල කියනවා. මේ අපි ‍දන්න කියන අය මේ වගේ අපරාධයක් කිරීමට පෙලඹීම හිතාගන්නවත් බෑ. මේ අය මනුස්සයෝද කියල හිතෙනවා” ඇය කඳුළු පිරි නෙතින් යුතුව වේදනාවෙන් කෙඳිරිගාමින් පැවසුවාය.ඇයගේ මව ‘ටයිම්ස් ඔෆ් ඉන්ඩියා’ පුවත්පතට මෙසේ කීවාය. “මේ අපරාධය කළේ අපේම අයයි. මගේ දුවට ඔවුන් මහා වධ හිංසා රැසක්ම සිද්ධ කොට රාත්‍රියේ අපේ නිවසට ගෙනැවිත් දැම්මා. පොලිසියට ගියොත් ගෙවල් ගිනි තියන බව තර්ජනය කළා. දරුවා රෝහලට ගෙන යෑමට ඉඩ දුන්නේත් නෑ.”කෙසේ වෙතත් ඇය රැගෙන ගමේ බෙහෙත් ශාලාවට යෑමට ඔවුනට හැකි විය. තරුණිය එතැනින් වහාම සූරි ප්‍රදේශයේ රෝහලකට මාරු කර යවන ලදී.මෑතකදී ඉන්දියාව පුරා සිදුවූ කාන්තා හිංසන හා දූෂණ නිසා ඉන්දියාවේ පාලකයින් ගේ වැඩි අවධානයක් යොමු කිරීම සහ ඒවා වැළැක්වීම සඳහා නොයෙකුත් ක්‍රියාමාර්ග යොදා ඇත. ඉන්දියාව පුරා සංවිධානය කරනු ලැබූ විරෝධතා මධ්‍යයේ නීති හා දඬුවම් වෙනස් කිරීම සිදුවී ඇත. ඒ අනුව ස්ත්‍රියක් දූෂණය කිරීමේ වරදට දඬුවම වශයෙන් 20 වසරක් සිර ගෙට යැවීම එම අපරාධ විභාග කිරීම සඳහා විශේෂ උසාවි ඇති කිරීම ද සිදුවී ඇත.බටහිර බෙංගාලයේ ගෝත්‍රික ගම්මානවල මේ අන්දමේ ගම්සභා බොහෝවිට දක්නට ලැබෙන අතර තම ගෝත්‍රයෙන්, කුලයෙන් හෝ ආගමෙන් පිට අයෙකු හා විවාහයක් සිදුවීම දරුණු අපරාධයක් සේ සලකා ඇතැම් අවස්ථාවලදී ඝාතනය කිරීම් පවා සිදුවී ඇතැයි වාර්තා‍ වේ.කෙසේ වෙතත් මෙම කාන්තාව දූෂණයට ලක් කිරීම සඳහා නියෝග දුන් ගම්සභාවේ ප්‍රධානියා වූ බලායි මාර්දි ඇතුළු අපරාධයට සහභාගි වූ 13 දෙනකු අත්අඩංගුවට ගනු ලැබූ බව එම ප්‍රදේශයේ ප්‍රධාන පොලිස් පරීක්ෂක සිද්නාත් ගුප්තා පැවැසීය. එය දූෂණයට භාජනය වූ කාන්තාව හා ඇයගේ පවුලේ අය විසින් පොලිසියට කරනු ලැබූ පැමිණිල්ලේ ප්‍රතිඵලයකි.රෝහල් ගතවී සිටින කාන්තාව මුහුණ රෙදි කැබලිවලින් වසාගෙන ඇගේ එක් අතකට සවිකර තිබූ නළයක් සහිත බයාදු මුහුණකින් යුතුව බොහෝ රූපවාහිනී තුළින් ලොවට පෙන්වීම නිසාත් ඉන්දියාව පුරා ඇතිවූ උද්ඝෝෂණ නිසාත් පාලකයින්ට මෙන්ම අධිකරණයට ද නිහඬ වී සිටීමට නොහැකි වී ඇත.ඉන්දියානු ශ්‍රේෂ්ඨාධිකරණය ද සටන් බිමට බැස මේ අවාසනාවන්ත සිදුවීම වහාම දැඩි පරීක්ෂණයකට ලක් කරන ලෙස නියෝග කරනු ලැබීය. මේ සිද්ධිය ‘අතිශයින් ඛේදජනක’ ලෙසට ප්‍රකාශයක් නිකුත් කළ අග්‍රවිනිශ්චයකාර පී.සතාසිවම් සතියක් ඇතුළත මෙම පරීක්ෂණ පිළිබඳ වාර්තාව ශ්‍රේෂ්ඨාධිකරණයට ඉදිරිපත් කරන ලෙස නියෝග කර ඇත.මේ අතර බෙංගාලයේ ප්‍රධාන ඇමැතිනි මම්ටා බැනර්ජි විසින් දිස්ත්‍රික් ප්‍රධාන පොලිස් නිලධාරි සී.සුඡාකර් එම තනතුරින් ඉවත් කරනු ලැබුවේ මේ සිද්ධිය සිදුවී දින ගණනාවක් යනතුරු අපරාධකරුවන් අත්අඩංගුවට ගැනීමට නොහැකිවීම හේතුවෙනි. මින් පෙර මේ අන්දමේ දූෂණ සිදුවීම් ඉතාම සුළුවෙන් සැලකූ මම්ටා බැනර්ජි ප්‍රධාන ඇමැතිනිය එම අවස්ථාවලදී දූෂණයට ලක්වූ කාන්තාව බොරු කියන බව කියමින් එම සිද්ධි සැඟවීමට උත්සාහ දැරූ නමුත් මෙවර දේශපාලන වශයෙන් ද ඇයට මහත් තර්ජනයකට මුහුණ දීමට සිදුවී ඇති බව පෙනේ.“පොලිසියත් පාලන අධිකාරියත් මෙම සිද්ධිය වාර්තා වූ සැණින් ක්‍රියාත්මක වුණා. දැනට සියලුම අපරාධකරුවන් අත්අඩංගුවේ පසුවෙනවා. වෛද්‍ය වාර්තා සියල්ලම සූදානම්” යනුවෙන් ඇය ප්‍රකාශ කරනු ලැබූ නමුත් මුලදී සිද්ධිය සම්බන්ධයෙන් ක්‍රියා කළ ආකාරය නිසා ඇගේ පාලන අධිකාරිය මහත් විවේචනයට ලක්ව තිබේ.බෙංගාලයේ කාන්තා හිංසන සිදුවීම් වැඩිවෙමින් පැවතීම ගැන වේදනාවෙන් කථා කළ හිටපු ලොක් සභා කථානායක සෝම්නාත් චැටර්ජි “ජනතාව අපට හිනාවෙනවා” යැයි කී අතර “අපි කොහේ යනවද කියලා අපිවත් දන්නේ නෑ. අපරාධකරුවන් නිදැල්ලෙ හැසිරෙනවා. පාලකයින් නිදිගැට හැර දැන් නැඟිටින්න කාලය ඇවිල්ල. මේ වගේ සිද්ධි මධ්‍යතන යුගයේ වත් සිදුවී නැහැÓයි ඔහු වැඩිදුරටත් පැවසීය.බෙංගාලයේ විපක්ෂයේ ‍ෙකාමියුනිස්ට් නායක බෘන්දා කරට් පාලක ත්‍රිනාමුල් කොංග්‍රස් පක්ෂයට ‍දොස් නඟමින් “කාන්තාවන්ට ආරක්ෂාව නැත්තේ පාලකයින් විසින් පාතාල අයට සෙවණ දෙන නිසා” යැයි ප්‍රකාශ කළේය.මේ අන්දමින් බෙංගාලයේ දේශපාලනඥයෝ එකිනෙකාට ‍දොස් පවරමින් සිටින අතර රට පුරා කාන්තා හිංසනයට එරෙහිව රැඩිකල් කාන්තා සංවිධාන මහා විරෝධයන් සංවිධානය කරනු ලබයි. එහෙත් බටහිර බෙංගාලයේ ගෝත්‍රික ගම්මානවල මෙම සිද්ධීන් හේතුකොට නවතම මතයක් ගොඩ නැඟී ඇත.ඒ සෑම ගම්මානයකටම ඔවුන්ට ආවේණික වූ මතිමතාන්තර, චාරිත්‍ර වාරිත්‍ර හා අදහස් උදහස් පවතී. ඒවා සුරැකීමට ඔවුන් සංවිධානය වීම වැළැක්විය නොහැකිය. වෙනත් ගෝත්‍රයකට හෝ ආගමකට අයත් අයෙකු තම ගෝත්‍රයට වැද්ද ගැනීම ඔවුහු ප්‍රතික්ෂේප කරති. තම ගෝත්‍රයේ යමෙකු එම අදහස් හා චින්තන ප්‍රවාහයන්ට එරෙහිව කටයුතු කරයි නම් ඒවාට නිසි දඬුවම් ලබාදීම සිදු කරයි.මේ අතර මහා කවි රවින්ද්‍රනාත් තාගොර් තුමා පිහිට වූ ශාන්ති නිකේතනය අසල පිහිටි ගෝත්‍රිකයින් වෙසෙන බින්දෝපුර් ගම්මානයට ඇතුළු වන මහ මඟ අසල දැන්වීම් පුවරුවක් සවිකර ඇත. එම පුවරුවේ සඳහන් කරුණු ඉහත සඳහන් සමූහ දූෂණ දඬුවමට පසුබිම ගෙන හැර දක්වයි.“ඔබ හින්දු හෝ මුස්ලිම් භක්තිකයකු නම් සවස 6න් පසු මේ ගම්මානයට ඇතුළු ‍නොවන්න.”එසේම බොල්පුර් ප්‍රදේශයේ පිහිටි රාම්පුර්හත්, සුරි වැනි ගෝත්‍රික ගම්මාන තුළ ද ඔවුන්ට ආවේණික සංස්කෘතිය හා සදාචාරය රැකගැනීමට නීති සකස් කර ඇති බව වාර්තා වේ. එවැනි තත්ත්වයක් නිසා එම ගෝත්‍රික ගම්මාන සාමාන්‍ය සමාජයෙන් ඈත්වීමේ ප්‍රවණතාවයක් ඇති වන බවත් කියනු ලැබේ.“නිව්යෝර්ක් ටයිම්ස්”, “වෝල් ස්ට්‍රීට් ජර්නල්”, “හෙරල්ඩ් ට්‍රිබියුන්” වැනි පුවත්පත්වල සමූහ දුෂණය සිද්ධිය වාර්තා කරන අතර දේශපාලනඥයින් හා පොලිස් නිලධාරීන්ගේ අවිනීත අවධානය ගැන දොස් පවරා ඇත. එසේම ඉන්දියාවේ මීට පෙර සිදුවූ සියලුම දූෂණ සිද්ධීන් එකිනෙක විස්තර කරමින් කාන්තා හිංසනය ඉන්දියානු සමාජයේ සාමාන්‍ය දෙයක් බව පෙන්වා දීමට උත්සාහ දරයි.එහෙත් ඔවුන් ප්‍රකාශ කිරීමට අකැමැති තොරතුරක් ඇමෙරිකාවේ ධවල මන්දිරයෙන් නිකුත් කරනු ලැබූ වාර්තාවකින් හෙළිවේ.එනම් මිලියන 22ක් පමණ කාන්තාවන් සිටින ඇමෙරිකාවේ සෑම කාන්තාවන් 5 දෙනෙකුගෙන් එක් අයෙකු දුෂණයට ලක්වී තිබීමයි. එම වාර්තාවට අනුව එම සංඛ්‍යාවෙන් හරි අඩක්ම වයස 18ට අඩු තරුණියන් බව ද වාර්තා වේ.ඒ අනුව මිලියන 1.6ක ඇමෙරිකන් කාන්තාවන් දූෂණයට ලක්වී ඇත.කෙසේ වෙතත් ඉන්දියාවේ පසුගියදා සිදුවූ අමානුෂික සමූහ දූෂණ නඩු විභාගය මඟින් එම අපරාධකරුවන්ට දැඩි දඬුවම් පැමිණවීම සිදුවෙතැයි අපේක්ෂා කළ හැකි වෙතත් ගෝත්‍රික සමාජවල චින්තනය හා ක්‍රියාකාරීකම් වෙනස් වේද යන්න සැක සහිතය.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=as1402024</link>
    <topic>හිම මිදෙන ශීතල දියේ බැස නා භක්තිය පුද කරති</topic>
    <author/>
    <content>හිම මිදෙන ශීතල දියේ බැස නා භක්තිය පුද කරතිඑය අධික ශීතලකි. සෙල්සියස් අංශක සෘණ 17ක් වන එම ශීතල මිනිසෙකුට දරාගත‍ නොහැකිය. එහෙත් නැ‍‍ඟෙනහිර යුරෝපයේ විශේෂයෙන් මොස්කව් නුවර එක්තරා සාම්ප්‍රදායානුකූල ක්‍රිස්තියානි බැතිමතුන් පිරිසක් මේ දිනවල නගර මධ්‍යයේ ඇති අධික ශීතලෙන් යුත් සෙල්සියස් -17 ශීතල ජලයේ කිමිද නාන්නේ කිසිදු ශීතලක් ශරීරයට නොදැනෙන්නාක් මෙනි. ඒ ඔවුන් වෙත ජේසුස් වහන්සේ කෙරෙහි ඇති අධික භක්තිය නිසාය.ජේසුස් වහන්සේ ජෝර්දාන් ගංග‍ාවේ බවුතීස්ම ලැබූ අන්දම විදහාපාමින් උන්වහන්සේට කරන ගෞරවයක් පරිද්දෙනි. මේ උත්සවය ඔවුන් හඳුන්වන්නේ Epipang යනුවෙනි.මධ්‍යම මොස්කව්වල මෙන්ම බෙලරූස් රාජ්‍යයේ ද මිත්ස්ක් නගරයේ ජනතාව ද මෙසේ නගර මධ්‍යයේ ඇති ශීත ජලාශවල බැස පීනනු මේ දිනවල සුලබව දක්නට ලැබෙන දසුනකි. ඔවුන්ගේ ශීතලම දවස යෙදී තිබුණේ පසුගිය සතියේය. හිම මිදෙන ශීතල වතුරට රෙදිකඩක් පමණක් හැඳ බැස තෙවරක් ගිලී නෑමෙන් ඔවුන් ජේසුස් වහන්සේට සිය ගෞරවය හා භක්තිය පුද කරති. එයින් සිය ආත්මය පිරිසුදු වන බව ඔවුන්ගේ විශ්වාසයය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=as1402025</link>
    <topic>ගිරවෙක් ඡන්ද සටනේ</topic>
    <author/>
    <content>ගිරවෙක් ඡන්ද සටනේනගර සභා මැතිවරණයකට ඉදිරිපත් වූ ගිරවකු පිළිබඳව බෙලරස් රටින් වාර්තා වේ. මේ ගිරවා මැතිවරණයට ඉදිරිපත් කර ඇත්තේ උගේ අයිතිකරු විසිනි.ඔහු යාෂා නම් වූ තම සුරතල් ගිරවාගේ ඡායාරූපයක් සමඟ ෆොටෝ ෂොප් නම් පරිගණක මෘදුකාංගය ආධාරයෙන් ගුවන් බලපත්‍රයක් සකස් කොට එය හැඳුනුම්පතක් ලෙස පිළියෙල කොට ඡන්ද ඉල්ලුම් පත්‍රය සමඟ මසූර් ඡන්ද කොමිසම වෙත ඉදිරිපත් කළේය.හැඳුනුම්පතක් ඇති අයෙකුට ඡන්ද අපේක්ෂකයෙකු විය හැකිය යන පදනම යටතේ යාෂාගේ ඉල්ලුම් පත්‍රය ද කොමිසම මඟින් පිළිගනු ලැබිණ.යාෂාගේ මැතිවරණ ව්‍යාපාර කටයුතු මෙහෙයවීම සඳහා සහායක සංවිධානයේ ඉල්ලුම් පත්‍රය ද කොමිසම විසින් පිළිගනු ලැබීය.ගිරවාගේ අයිතිකරු ෂූකෞස්කි පවසන අන්දමට යාෂා බොහෝ කලක පටන් ඡන්ද අපේක්ෂකයෙකු ලෙස ඉල්ලීමට සිතා සිටි අතර ඒ සඳහා අවශ්‍ය විය හැකි වචන කීපයක් ද පාඩම් කරගෙන තිබිණ.“සල්ලි තියෙන්නේ කොහේද?” “මට නගර ශාලාවට යන්න අවශ්‍යයයි” යන වචන ඌට උච්චාරණය කළ හැකි බව පවසන ෂුකෞෂ්කි ඔහුගේ ඡන්ද සටනේ තේමාව වන්නේ “යාෂා හරි හොඳයි” යන්න බව කියයි.විදේශ ගමන් බලපත්‍රයක් ඇත්නම් ඌරෙකුට වුවත් ඡන්ද අපේක්ෂකයෙකු විය හැකි යයි පවසන ෂූකෞස්කි එයට හොඳම උදාහරණය යාෂාගේ සිද්ධිය බවත් පවසයි.මේ තරම් පහසු අයුරින් ඡන්ද අපේක්ෂකයකු වීමට යාෂාට හැකි වුවත් ඌ තරග බිමෙන් ඉවත් වීමට තීරණය කර ඇති බවත් එයට හේතුව මේ වගේ නගර සභා මැතිවරණයකට ඉදිරිපත් වීම තමා‍ෙග් තත්ත්වයට මදිකමක් යැයි යාෂා සිතීම බැවින් යැයි ෂූකෞස්කි වැඩිදුරටත් පවසි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=as1402026</link>
    <topic>ටවුමට වෙලා ඉන්නැතිව මොකට මේ පිටිසරට ආවද?</topic>
    <author/>
    <content>ටවුමට වෙලා ඉන්නැතිව මොකට මේ පිටිසරට ආවද?මෙතෙක් කතාවලිපිකරු‍වකු වන නිමල්ගේ බිරිය ලාලනී ඇඳුම් මැසීමෙන් අමතර ආදායමක් ඉපයීමට වෙහෙසේ. ඔවුන්ගේ දියණියන් දෙදෙනා වන නදී සහ චාපා පාසල් අධ්‍යාපනය හමාර කර සිටිති. ලාලනී චාපාට වැඩි ඇල්මක් දක්වන බවත් තමාට වෙනස්කම් කරන බවත් සිතන නදී අසහනයෙන් කල්ගෙවයි. එනිසා ම සුජිත් ගේ ප්‍රේමාරාධනාවද පිළිනොගනී. තමා සිය පියාගේ පළමු විවාහයේ දරුවා බව අහම්බෙන් දැන ගන්නා නදී තමා රවටන ලදැයි කෝපයටත් ශෝකයටත් පත්ව පියාගේ මහගෙදර යයි. මහගෙදර සීයා මියයෑමත් සමග නදී තව තවත් වේදනාවට පත්වෙයි. දානමාන කටයුතුවලින් පසු නදී සිය මවගේ මව සමග ගමේ පදිංචියට යන්නීය.අද එතැන් සිට...න්වන් හිරු කිරණ මහ පොළවේ දුක සැප විමසන උදෑසන පවා ඇගේ මුහුණේ අඳුර මෝරා වැඩිණ. මේ තරම් දුර බැහැර එන්නට තීරණය කිරීම පිළිබඳව ඇය දැඩිව පසුතැවුණා විය යුතුය.“මට තිබ්බෙ සුදු ආච්චි ළඟ ඉන්න..Óයි මිමිනූ ඇය සුසුමක් හෙළුවාය.“ඒත් දෙයියනේ බැරි වෙලාවත් සුදු ආච්චි ලෙඩ වුණොත් අපෙ අම්ම මට බණී මගේ අවාසනාව කියල... අනේ මට ආයෙමත් ඒ කතාව අහන්න බෑ.. ඒ හින්දයි මම මෙහෙ එන්න කැමැති වුණේ...”ඇය කොඳුරා කීවේ මල් සුවඳ මුසු මඳ පවන සමඟය. බණ්ඩාර මැණිකා කුස්සියේ ළිප ගින්දරේ දැවෙයි. ගෝතමී පෙනෙන්නට නැත. මලින් පිරුණු ගෙමිදුල අතිශය අලංකාර දර්ශනයක් වුවද නදී පසුවන්නේ අසතුටින් හා නොමනාපයෙනි. මිත්තණියගේ ළෙන්ගතුකම සහනයක් බව සැබෑය. එහෙත් පුංචි අම්මාගේ නිර්දය හැසිරීම ඇගේ සිත පාරයි.ගෝතමී තමා වෙනුවෙන් සිනාවක් පවා නොපෑ බව සිහි කළ නදී “අපරාදෙ මං මෙහෙ ආවෙ... මං ආවට පුංචි අම්ම කැමැති නෑ...Óයි කොඳුළාය.“යන්න එපා දූ... මං කියන දේ අහන්න... ඔයාගෙ අත්තම්මයි පුංචි අම්මයි තමා. ඒ වුණාට ඔයාව ඔය තරම් දුරක ඇරල මං කොහොමද මෙහාට ‍වෙලා හිතේ සැනසීමෙන් ඉන්නෙ...?Óයි විමල් දිගින් දිගටම සිය විරෝධය දැක්වීය.“මං තාත්තට ලියුම් එවන්නම්..Óයි නදී කීවේ තමා වෙත ජංගම දුරකථනයක් නොවූ බැවිනි. සුජිත් ඇයට දුරකථනයක් තෑගි කරන්නට පෙරුම් පිරුවේය. එහෙත් තමා කුලියාපිටියේ යන බව ඇය ඔහු සමඟ නොපැවසුවා ය. ඔහුගෙන් පමණක් නොව චාපා හා ලාලනීගෙන් ද ඈත්ව සිටින්නට ඇයට උවමනා විය.කිසිවක් බිම පතිත වන හඬින් තිගැස්සුණ නදී මහත් සේ ඇරුණ ඇසින් වටපිට බැලුවාය.පෙ‍ඟෙන්නට දමා තිබූ පොල් අතු ගොන්න ඇදගෙන ඒමෙන් වෙහෙසට පත් ගෝතමී දෑත ඉඟටියෙහි රුවාගෙන හති ලෑවාය.“ඔය සක්මන් කිරිල්ලයි අනිමිසලෝචනයයි නවත්තලා පොල් අතු ටික විව්වොත් හොඳයි...”ගෝතමීගේ රළු පරළු ස්වර‍යත් දැඩි බැල්මත් විඳදරාගත නුහුණුව මෙන් නදී කෙළපිඬක් ගිල්ලාය.“ඉක්මන් කරන්න... ඉක්මන් කරන්න... තව හුඟක් වැඩ තියෙනවාÓයි කී ‍ගෝතමී පොල් අත්ත බැගින් ගෙන දෙකඩ කරන්නට පටන් ගත්තාය.“ම්... මං..මං..පොල් අතු වියන්න දන්නෙ නෑ..”ගෝතමී‍‍ගේ මුවඟ ඇද වූයේ සරදම් සිනාවක් ද සමඟිනි.“කියන ලස්සන. ගෑනු ළමයෙක් වුණාම පොල් අත්තක් වියාගන්න බැරිද...? මොනවද එතකොට දන්නෙ?“ම්..මං..මං...Óයි නදී තැතනුවාය.උත්තර සොයාගත නුහුණු මිනිබිරිය වෙනුවෙන් උත්තර බැන්දේ බණ්ඩාර මැණිකාය. ඇය බත් පිරුණ පොල්කටුවක් ගෙන එමින් සිටියාය. ඒ කුරුලු ලෑල්ලට එන ලේනුන් සහ කුරුල්ලන් උදෙසාය.“ටවුංවල හැදිච්චි ළමයි දන්නවාද පොල් අතු වියන්න.. හැබෑටම උඹට මොකද වෙලා තියෙන්නෙ පොඩ්ඩියේ...?”බණ්ඩාර මැණිකා සිය දියණිය වෙත හෙළුවේ නෝක්කාඩු බැල්මකි.“දැං ඉන්නෙ ටවුන් එකේ නෙමේනේ. ගමේනෙ..”“ඉතිං දෙයි හාමුදුරුවනේ ගමට පය ගැහුවා විතරනෙ මේ දැරිවි..”කුරුල්ලන්ගේ ද ලේනුන් ගේ ද බඩගින්දර අමතක කර දැමූ ගැහැනිය කෝපයෙන් කෑගැසුවාය.“ආ.. ඒක හරි කතාවක්නෙ. එතකොට හැමදාම මතුරන්නෙ ඔය මන්තරේද? ගමට ආව නං ගමේ ගොඩේ වැඩ පල ඉගෙනගන්න ඕන. එහෙම නැතුව කකුල් දෙක හොල්ල ‍ෙහාල්ලා ගමේ ලස්සන බල බලා ඉඳල හරියන්නෑ. අම්මයි මායි පණ යනකං වැඩ කරද්දි මෙයා නෝනා වගේ වාඩිවෙලා ඉන්න ඕනෑ කියලද අම්ම කියන්නෙ...”නිරුත්තර වූ බණ්ඩාර මැණිකා මිනිබිරිය දෙස බැලුවාය. නදී ගේ ශෝකාකූල දෙනෙත බිමට නැඹුරු විය.“උපන් තේකට මහ ගෙදෙට්ට පය ගැහුව ළමයා නේද? හුස්මක් කටක් ගන්ඩ ඉඩාරින්ඩ ඕනෑ නේද?”බණ්ඩාර මැණිකා ප්‍රශ්න කළේ ශෝකී හඬිනි.“හරි.. හරි.. අම්ම ඔය තරං කියනවානං ඉතිං විවේක අර‍ෙගන නැකතක් හෙම බලලම එන්ඩකෝ පොල් අතු වියන්ඩ”ගෝතමී ගේ සරදම් ස්වරය නදී ගේ ශෝකය තුනී කර දමයි. අම්මා ගේ නැගණිය මේ සා අකාරුණික වන්නේ කෙලෙසදැයි කල්පනා කිරීම පසෙකට තැබූ ඇය හිස එසෙව්වාය.“නෑ ආච්චි මං ආසයි පොල්අතු වියන්න ඉගෙනගන්න...”බණ්ඩාර මැණි‍කාගේ මුව‍ඟ හීන් හිනාවක් මතුවිය.“නෑ නෑ මේ ගම්වල ආච්චිලා නෑ.. අත්තම්මලයි කිරි අම්මලයි තමා මෙහෙ ඉන්නෙ..”‍ගෝතමී යුවතිය දෙස බැලුවේ අප්‍රසාදයෙනි.“මොකක් කිව්වහම මොකද පොඩ්ඩියේ... උඹ නිකං ගරා යකා වාගේ මේ දැරිවිට කඩාපනින්නෙ මොකද..?”“එහෙම බෑනෙ අම්මෙ. අපි මෙයාට කියා දෙන්න ඕන ගංගොඩේ කතාකරන හැසිරෙන පිළිවෙළ. මෙහෙ කිසි කෙනෙක් වයසක කෙනෙකුට ආච්චි කියන්නෙ නෑ.. මෙයා කියන්න ගත්තම මොකද වෙන්නෙ. අම්මයි මිනිබිරියි දෙන්නම විහිළුවක් වෙනවා..”ඒ කතාවේ සත්‍යතාවක් ඇතැයි වැටහී ගියෙන් නදී ගේ සිත දවාලූ ශෝකය තුනී වී ගියේය.“අනේ මං දන්නෑ පොඩ්ඩියේ උඹේ මහප්‍රාණ.. මට බය මේ ළමයා හෙට පාන්දරම ආපහු යන්ඩ යයි ද කියලා..Óයි කී බණ්ඩාර මැණිකා දෙල් ගස වෙත ගියාය.“හෙට නෙමේ මට මේ දැන්මම යන්න ඕනÓයි කෑ ගසන්නට සිතුණ ද දෙතොල තරයේ වසාගත් නදී සුසුමක් හෙළුවාය. පුංචි අම්මා එල්ල කළ අභියෝගය ජය ගත යුතු යැයි හැඟීමක් පහළ වූයෙන් ඇය පොල් අතු ගොන්න වෙත ළං වූවාය.ඉඳගන්ඩ මොකක් හරි නැතුව කිට්ටු වෙලා හරියන්නෑ. මට නං පොල්ලෙල්ලක් උඩත් ඉඳගත්තෑකි. ටවුන්වල අයට පොල් ලෙල්ලෙ තියා කොලොම්බුවේවත් ඉඳගන්ඩ පුළුවන් වෙයි ද මං දන්නෑ..”පොල් අතු දෙපළු කිරීම නවතාලූ ‍ගෝතමී පිහිය ගලක අතුල්ලන්නට වූවාය.“මේ කෙහෙම්මල කැපෙන්නෙත් නෑනෙ.. මොට්ට වෙලා..Óයි ඇය පිහියට ද දොස් පවරන කල නදී‍ෙග් දෙතොල් අතර මඳ සිනාවක් නැඟිණ.“යන්ඩ යන්ඩ.. ගිහිල්ල කොලොම්බුවක් අරං එන්ඩ” නෙතඟින් ඒ සිනා බිඳ දුටු ගෝතමී හඬගෑවාය.“කො.. කොහෙද තියෙන්නෙ?Óයි අසන්නට යුවතිය තරමක වෙහෙසක් දැරුවාය.‍Óකොලොම්බුව තියෙන තැන දන්නෙත් නැද්ද? අනේ ඉතිං අපේ අක්කගෙ දරුවෙක්නෙ මේ... ටවුමටම වෙලා ඉන්නැතිව මොකට ආවද දන්නෑ මේ පිටිසර”නදී ආපසු හැරුණේ කෝපයෙන් ද ශෝකයෙන් ද උතුරා යමිනි.“මං දන්නෙ කොහොමද මේ ගෙදර තියෙන බඩු ගැන. ආවෙත් ඊයෙ. ඇති මෙයාට මතක් වුණා මං මෙයාගෙ අක්කගෙ දරුවෙක් කියල..Óයි කොඳුරමින් ඇය පිළිකන්නට පිවිසියාය. දෙහි දොඩම් ගස්වලට අමතරව මුල සිට ඉහළට ගෙඩි එල්ලාගත් බිලිං ගස අමුතුම සිරියාවකින් යුක්ත විය. මැනවින් අතු ගා තිබූ බැවින් හාත්පස පැතිර පවත්නේ මහත් වූ ප්‍රසන්න බවකි.“මොකක්ද අරයා ගේන්න කීවෙ..Óයි සිහිපත් කරන්ට මඳක් නැවතුණ නදී “ආ.. කොලොම්බුව..Óයි කීවේ මහත් උද්දාමයෙනි. එය සිහිපත් කර ගන්නට හැකිවීම පිළිබඳව ඇය සතුටට පත්වූවාය. කනගාටුවට කරුණ ඒ කුමක්දැයි ඇය හරියාකාරව නොදන්නා එකය. හිඳගැනීමට උපකාර වන භාණ්ඩයක් බව නිසැකය. ඒ නිසාම කුස්සියට වැදී පිරික්සා බැලිය යුතු යැයි තීරණය කළාය.ඉවුම් පිහුම් කළ බවට දෙස් දුන්නේ ළිපෙහි තවමත් දිදුලන අඟුරු පමණි. කදිමට අතුපතු ගා පිරිසුදු කර තිබූ කුස්සිය දෙස ඇය බලා සිටියේ මහත් ආශාවෙනි. කුල්ලත් වට්ටි කීපයකුත් කටු මැටි බිත්තියේ එල්ලා තිබේ. හැඳි ආන පවා සිත්ගන්නා සුළුය. පසෙක කුරහන් ගල හඳුනාගන්නට ඇය සමත් වූවාය. .... පොල් කටුවකින් වසා තිබූ කළගෙඩිය මත පවා ඇගේ විස්මිත දෙනෙත රැඳිණ.“හරිම ලස්සනයි... හරිම පිරිසුදුයිÓයි කෑගසන්නට පවා ඇයට සිතිණ.“මගෙ දූට බඩගිනිද?” යි අසමින් කුස්සියට ඇතුළු වූ බණ්ඩාර මැණිකා සෙනෙහෙබර සිනාවක් පෑවාය. දියණියගේ රළු පරළු වදන් නොතකන්නැයි ආයාචනයක් ද ඒ සිනාවේ ගැබ්ව තිබිණ.“නෑ ආච්චි.. මේ අ..අත්තම්මෙ.. පුංචි අම්මා කීවා කොලොම්බුව ගේන්න කියල”“අර තියෙන්නෙ වංගෙඩිය ගාවා... දීල එන්ඩකෝ. බතල අලයක් කන්ඩ”නදී වංගෙඩිය වෙත ගියාය. කුඩා ලී බංකුව දෑතින් ගත්තාය. “පුංචි ස්ටූල් එකක්නෙÓයි සිතූ ඇය අනතුරුව හිනාසුණාය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=as1402028</link>
    <topic>නියමිත බෙහෙත වෙනුවට වෙනත් බෙහෙතක් දරුවාට විදලා</topic>
    <author>ඉනෝකා පෙරේරා බණ්ඩාර</author>
    <content>නියමිත බෙහෙත වෙනුවට වෙනත් බෙහෙතක් දරුවාට විදලාවෘත්තියෙන් ඉංජිනේරුවරයකු වූ සිසිරගේත් ජානකීගේත් කුලුඳුල් පුතුට මාස නවයක් ලැබුවා පමණි.දින ළං වෙත්ම මේ වයසේදී දරුවාට දිය යුතු සරම්ප එන්නත ගැන ජානකී, සිසිරට මතක් කළාය.“පුතාගෙ ඉන්ජන්ෂන් එක හෙට. ඩොක්ටර් හම්බවුණොත් හොඳයි නේද...?”“ඔව්. මට අමතක නැහැ. අපි ඩොක්ටර් මුණග‍ැහෙන්න යමු...”රජයේ රෝහලක වෛද්‍යවරියක් පවත්වාගෙන යන පෞද්ගලික ඩිස්පැන්සරිය වෙත සවස් කාලයේ ගිය සිසිරත් ජානකීත් පුංචි පුතුගේ සරම්ප එන්නතට අදාළ බෙහෙත් වට්ටෝරුව ලියාගත්හ.කොට්ටාවේ පදිංචිව සිටියත් නිතර කොළඹ යනෙන නිසා, සිසිර සිය පුතුගේ සරම්ප එන්නත පසුදා මිලදී ගත්තේ ද කොළඹ ඔසු සලකිනි.නිවෙසට යන විට ජානකී පුංචි පුතු සෝදා අන්දවා බෝනික්කකු මෙන් හැඩ කර තිබෙනු දුටු සිසිර පුතු දෝතට ගත්තේ,“අද නම් මගේ පුතා අඬන්න එපා... ඔයාට ටිකක් රිදෙයි. ඉවසන් ඉන්න චූටි පුතේ...Óයි කියමිනි. හිනැහෙන පුතු තව ටිකකින් අඬන බව දන්නා සිසිරට දුක හිතිණි.“පව්! ඉන්ජක්ෂන් එකක් ගහද්දි පුංචි අත්වලට රිදෙනවනේ...”අම්මත් තාත්තත් පුංචි පුතුත්, තාත්තා ගෙනා ‘ඉන්ජක්ෂන්’ එකද රැගෙන වෛද්‍යවරිය වෙත ගියේ තවත් මොහොතකට පසුය.සිසිර ගෙනා බෙහෙත අතට ගත් වෛද්‍යවරිය තවත් පමා ‍ෙනාවී සරම්ප එන්නත විද්දාය.ජානකීගේ ඔඩොක්කුවේ සිරවී සිටියත් වැඩි දැඟලිල්ලක් ඇඬිල්ලක් නැති පුංචි පුතු ගැන සිසිරට පුදුම සිතිණි. ඒ වන විට එන්නත විද ගතවී තිබුණේ තත්පර ගණනකි.පුතුගේ බෙල්ල කඩා වැටෙනු දුටු දෙමවුපියන්ට කෑගැසිණි. මොහොතකුදු පමා නොවී දරුවා ළමා රෝහලට ගෙන ආ දෙමවුපියෝ හදිසි ප්‍රතිකාර අංශයට ඇතුළු කළහ.ඒ වන විටත් අසාධ්‍ය තත්ත්වයේ හුන් පුංචි පුතු, තවත් මොහොතකට පසු සදහටම දෙනෙත් පියා ගත්තේය.කිරි සුවඳ රැඳි පුංචි මුව මඬළ සිප ගනිමින්, දරුවා තුරුලු කර ගනමින් ජානකී රෝහල් වාට්ටුව දෙවනත් වන තරමට ඇඬුවාය.“අනේ මගේ පුතේ ඇස් අරින්න පුතේ, අම්මා දිහා බලන්න පුතේ... අපිව දාලා යන්න එපා රත්තරනේ... ඔයා නැතිව තාත්තයි මායි ආපහු ගෙදර යන්නෙ කොහොමද කියන්න මගේ පුතේ...” ඇගේ විලාප හඬ රෝහල පුරා පැතිරිණි.වෙනදා අම්මාගේ මූණ අතගාන, කොණ්ඩය අදින ඒ සුරතල් පුතු කිසිත් නෑසෙන සේ දෙනෙත් පියා නිසොල්මනේ හිඳිනු දකින විට සිසිරට ද ඉහිලුම් නැතිවිය.සිඟිත්තෙකුගේ මරණයෙන් හද කම්පා වී තිබුණ ද අහංගම මහතා සිය රාජකාරිය ආරම්භ කළේය. දරුවාට විදින ලද එන්නත ගෙන්වා ගත් ඔහු එය පරික්ෂා කළේය.“මගේ ඇස් උඩ ගියා. සරම්ප එන්නත කියා මේ දරුවාට විද තිබුණේ ශල්‍යකර්මවලදී නිර්වින්දනය කිරීමට භාවිතා කරන සක්සමෙතෝනියම් (Suxamethonium)  නම් බෙහෙතයි.ප්‍රශ්න කරද්දියි තේරුණේ තාත්තා ගෙනා ඉන්ජක්ෂන් එක හරිද කියා වෛද්‍යවරිය බලා නැහැ. ගෙනා ගමන් පැකට් එකෙන් අරන් විදලා.මේ වෛද්‍යවරිය ලියා දුන් බෙහෙත නෙවෙයි ඔහුට ඔසු සලින් දී තිබෙන්නේ. බෙහෙත් වට්ටෝරුව හරියට කියවාගන්න බැරි කෙනෙකුයි, මෙය නිකුත් කර තිබෙන්නේ. අනෙක මෙය ඔසු සලක්. වගකීමෙන් තොරව නිකුත් කළ බෙහෙත වෛද්‍යවරිය දරුවාට විද්දෙත් වගකීමෙන් ‍තොරවමයි.එන්නතක් විදීමට පෙර කල් ඉකුත්වීමේ දිනය, නියමිත මාත්‍රාව, නිවැරැදිම බෙහෙතදැයි පරීක්ෂා කිරීම වෛද්‍යවරයකුගේ වගකීමක්. ස්ථාන දෙකෙන්ම සිය වගකීම් පැහැර හැර තිබූ නිසයි මෙවැනි විපතක් වූයේ.මේ දරුවාගේ පශ්චාත් මරණ පරීක්ෂණය සිදු කළේ ඩී.අයි.එල්.රත්නායක වෛද්‍යතුමිය. ලේ සාම්පල ද රැගෙන ඈ වැඩිදුර පරීක්ෂණ ඇරැඹුවා.මේ එන්නත විදපු අර වෛද්‍යවරියටත් යම් මානසික ආබාධයක් තිබෙන බවයි පසුව හෙළිවූයේ. ඒ වගේම ළමා රෝහලේ වෛද්‍යවරයෙක් බොරු සාක්ෂි දීමටත් මෙම වෛද්‍යවරිය බේරාගැනීමටත් යම් උත්සාහයක් කළා.ඔහු කියා සිටියේ, දරුවා රෝහලට ගෙනෙන විටත් හොඳින් සිටි අතර ස්වාභාවිකව මේ මරණය සිදුවූ බවකුයි.එහෙත් පශ්චාත් මරණ පරීක්ෂණයේ දී හෙළිදරව් වුණේ වෛද්‍යවරියගේ නොසැලකිල්ල නිසා මේ මරණය සිදුවූ බවයි. දරුවාගේ පියා වෛද්‍ය මණ්ඩලයට කළ පැමිණිල්ලත් විභාගයට ගැනුණා.වෛද්‍යවරියගේ වෛද්‍යභාවය සෑහෙන කලකට අත්හිටුවා ඇයට දඬුවම් නියම වුණා.නමුත් මෙහි භයානකම කාරණය, කිසිසේත් එවැනි සිඟිත්තකුට නොදිය යුතු බෙහෙත් මාත්‍රාවක් වෛද්‍යවරිය දරුවාට එන්නත් කර තිබීයි.ශල්‍යකර්මයක් කිරීමට පෙර නිර්වින්දනය කිරීමේදී මාංශ පේශීන් අක්‍රිය කිරීම සාමාන්‍යයෙන් සිදුවන්නක්. එසේ කරන්නේ ශල්‍යකර්මය සිදුවන අතරතුර රෝගියාගේ ශරීරයේ යම් තිගැස්සීමක් ඇති වීම වළක්වා ගැනීමටයි.එසේ මාංශපේශීන් අක්‍රිය කිරීමට විදින බෙහෙතයි, සක්සමෙතෝනියම් කියන්නේ. එය විද තිබුණේත් කිසිසේත් ළදරුවකුට ඔරොත්තු නොදෙන මාත්‍රාවක්.සරම්ප එන්නත සඳහා විදින බෙහෙත පටන් ගන්නේ ‘Serum...’ ලෙසින්. මේ නම් දෙකම ‘S’ අකුරින් පටන්ගන්නා නිසා, ඔසුසලෙන් නිකුත් කර තිබෙන්නේ නම පටලවාගෙනයි. හරියට බෙහෙත් වට්ටෝරුව කියවා නෙවෙයි.යම් බෙහෙතක් මිලදී ගැනිමේදී එය නිවැරැදිදැයි තහවුරු කර ගැනීම ඔබගේ වගකීමක්. රාජ්‍ය ඔසුසලකදී වුවත් එය එසේමයි.අනික, වෛද්‍යවරයකුගේ නොසැලකිල්ලෙන් සිදුවන මෙවැනි විපතකදී මේ රටේ ඕනෑම පුරවැසියකුට පුළුවන්, දිවුරුම් පෙත්සමක් මඟින් ශ්‍රී ලංකා වෛද්‍ය සභාවට පැමිණිලි කරන්න. මේ දරුවාගේ පියා වෛද්‍යවරියට විතරක් නෙවෙයි, බෙහෙත නිකුත් කළ ඔසුසලටත් විරුද්ධව එසේ පැමිණිලි කර දඬුවම් ලබාදුන්නා. දරුවාගේ ජීවිතය යළි නොලැබෙන බව දැන දැනත් ඔහු එසේ කළේ, තව කෙනෙකුටත් ඒ වරද සිදු නොවන්නයි...”අහංගම මහතා ඔබට දෙන පණිවුඩය එයයි. සිය පුංචි පුතුගේ වියෝව දරා ගත නොහැකිව ටික කලක් ගෙවූ ඒ තාත්තා ද අවසානයේ පුතු මෙන්ම අකල් මරණයකට ගොදුරු විය.අද ඒ අම්මා පටාචාරාවක මෙන් කොහේ හෝ ජීවිතය ගෙවා දමනවා විය යුතුය.අවදියෙන් අවබෝධයෙන් සිටින්න! අහංගම මහතා නිතර ඔබට කියන්නේ එහෙයිනි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=as1402029</link>
    <topic>නෙළුම්විල</topic>
    <author/>
    <content>නෙළුම්විලදින කිහිපයක සිට මා සිටියේ පීඩාවෙනි. අම්මාට ද එය රහසක් නොවී ය.“දුවේ, අපි රිදීගම දේවාලෙට ගිහිං බාරයක් ගැටගහමු. එතකොට ඔයාගෙ හිතට සහනයක් ලැබෙයිනේ” අම්මා මගේ පිට අතගෑවා ය.“යමු” මම එකඟතාව පළ කළෙමි.“බල - බල ඉන්නෙ ඇයි? අපි දැම්ම යමුකො” අම්මා මා දිරි ගැන්වූවා ය.කඩිනමින් හැඳ පැලඳ ගත් අපි ගමන පිටත්වීමු.එහෙත් එදින දේවාලේ වැඩ නොකැරෙන දිනයක් බව දැන ගත්තේ එහි ගිය විට ය.“දැන් ඉතින් මොකද කරන්නේ? අපි ආයෙ දවසක එමුකො දුවේ” අම්මා මගේ හිත හැදුවා ය.අපි ආපසු ගමන් ඇරඹීමු.බසය කුරුණෑගල නගරයට ළං විය. ඇතුගල මත වැඩ හිඳින බුදු රුව දෙස බලමින්. අප උමග ළඟින් බැස ගත්තේ එතැනින් බස් නැවතුමට යනු පිණිස ය.දවසම වැසිබර ව පැවතිය ද මෙ වේලාවේ තිබුණේ දැඩි රස්නයකි.යාචකයෙක් අව්වේ පිච්චෙමින් උමග ළඟ පාර අයිනේ හිඳ සිටියේ ය. ඔහුගේ සුරත නොවී ය. ඔහු වමත පාගෙන අපෙන් ද සිඟමන් යැද්දේ ය.යාචකයා දුටු හැටියේ ම මට දැනුණේ මහා මොකක්දෝ අපහසුවකි. මට අම්මාගේ මුහුණ බැලිණ. ඇය ද එබඳු ම අපහසුවකින් පෙළෙන බව මට දැනිණ.මා අතේ රුපියල් දහසේ නෝට්ටුවක් විය. එය යාචකයාගේ අතෙහි තබන්නට මසිතට හයියක් නො වී ය.“ආ අම්ම දෙන්ඩකො” මම එය අම්මාට දුනිමි. නෝට්ටුව ගත් අම්මා යාචකයා වෙත පිය මැන එය ඔහු අත තැබුවා ය‍. එකෙණෙහිම ඇගේ මුවින් පළ වූ වදන් දෙක තුන ද මගේ දෙසවන වැකිණ.‘කුඩයක්වත් ඉහලා ගත්ත නං...”යාචක තෙමේ නිහඬ හිනාවක් පෑවේ ය. ‘අපිට කොයින්ද කුඩ’ බඳු අදහසක් ඒ හිනාවේ ලියැවී තිබිණැයි මට සිතිණ.ඉනික්බිති අපි බස් පොළ වෙත යන්නට පිය ඉක්මන් කළෙමු. අපි සිටියේ කුඩ දෙකක් ඉහලා ගෙන ය. එහෙයින් අව් පීඩාව අපට දැනුණේ අඩුවෙනි. අප සැලකිය යුතු දුරක් මෙසේ ආවද අර යාචකයාගේ ස්වභාවය අපේ සිත්වලින් බැහැර නොගියේ ය.හිටි හැටියේ අම්මා ගමන බාලකර මදෙස බැලුවා ය.“පව් දුවේ! අපි ඒ අහිංසකයට කුඩයක් දෙමු ද?අම්මා ඇසුවා ය.මා උත්තරයක් දීමට පෙර අම්මා ආපසු දුව ගියා ය. යාචකයා කරා කඩිනමින් සමීප වූ අම්මා තමා ඉහලා ගෙන සිටි කුඩය ඔහු අතට දී මදෙස බැලුවා ය. මහද පිරී ගියේ ය. එකෙණෙහිම අම්මා ගිය වේගයෙන් ම මවෙත දුව ආවා ය.අම්මාගේ මුහුණ සතුටින් පිරී තිබිණි.‘යං දුවේ’ අම්මා ඉස්සර වූවා ය. මම දෙන්නාට ම කුඩය ඇල්ලුවෙමි‍. අපි උරහිස් හි වැදි වැදී බස් පොළට ආවෙමු.එහි අපේ බසය තිබිණ. අපි නැඟ අසුන් ගතිමු.“ඒ අහිංසකය කුඩේ ඉහලගෙන ඇති නේද ‍දුවේ. බස් එක එතනින් යද්දී අපි බලමු.” අම්මා කීවේ කුඩා දැරියක මෙනි.බසය ගමන් ඇරඹුවේ වැස්සේ ය.යාචකයා සිටි තැනින් බසය යද්දී අපි ඔහු ගැන විමසිලිමත් වීමු.ඔහු කුඩය ඉහලා වැස්සෙන් බේරී සිටියේ ය.අම්මාගේ මුහුණේ මල් පිපී තිබිණ.අම්මා යාචකයාට පිරිනැමූ කුඩය ඈ මගෙන් ලද තිළිණයක් විය.ඒ දවස මට මතකය. අද මෙන් ම වැහි දවසකි. ඒ වැස්සේ අපි කුරුණෑගල නගරයේ කොටු වී සිටියෙමු. අප දෙදෙනාටම තිබුණේ මගේ කුඩය පමණි. දෙදෙනාටම වැස්සෙන් බේරී යෑමට එය නොසෑහිණ.අම්මා යාචකයාට තිළිණ කළ කුඩය මා සාප්පුවකින් මිලදී ගත්තේ ඒ මොහොතේ ය. අලුත් කුඩය අතට ගත් අම්මා සතුටු වූ හැටි ද මට මතකය.එදායින් පසු ඈ ඒ කුඩය පාවිච්චි කළේ අද ය.“අම්මට මං තව කුඩයක් අරං දෙන්නංකො.”“මම ගෙදර තියන පරණ කුඩේ හදල ගන්නං දුවේ. ඔයා සල්ලි නාස්ති කරගන්ඩ එපා!”අම්මා ඉන් පසු මේ කුඩ පරිත්‍යාගය ගැන බොහෝ දෙනෙකුට කීවා ය. ඈ සතුට වැඩිකර ගත්තේ එසේ ය. ඒ ඇසූ බොහෝ දෙනා ඇය පැසසූහ. ඇගේ සතුට නිම් - හිම් නැති විය.අතරින් පතර කෙනෙක් දෙන්නෙක් අම්මාගේ කතාව අසා ඇගේ හිත රිදව‍ූහ. ඇගේ කුඩ පරිත්‍යාගය ගැන යළි යළි සිහි කරමින් ඇය විහිළුවට ගත්හ.එවිට අම්මා කම්පාවට පත්වූවා ය.“අම්ම දුක් වෙන්ඩ එපා! අම්ම කළේ කොච්චර හොඳ වැඩක් ද? සමහරුන්ට ඒක තේරෙන්නෙ නෑ. ඒ ගොල්ලො එච්චර සියුම් නෑ. අම්ම කොච්චර පිරිසිදු චේතනාවෙන් ද ඒක කළේ කියල මං දන්නවනේ” මම ඇය සැනසීමි.ඇගේ මුහුණ නැවත පිබිදෙන්නට විය.‍ආදරණීය අම්මේ, ඔබ මිනිස් වෙසින් සිටින දේවතාවියකි. අහිංසකත්වයේ ප්‍රතිමූර්තියකි.ඔබේ දියණිය කරුණාව, දයාව, ඉවසීම, පරිත්‍යාගය, දැහැමි බව ඈ දායාද ලද්දේ ඔබෙනි.මුළු ලෝකය ඉදිරියේ ම මම ඔබට ගරු කරමි.කුරුණෑගල ගංගානි කුමාරි රණසිංහ මෙනෙවිය විසින් යොමු කරන ලද ලිපියක් ඇසුරිනි.පන්සලේ කඨින පින්කම නිමා වූයේ සර්ව රාත්‍රික පිරිත් දෙසුමකින් ඉක්බිති පැවැත්වුණු සංඝගත දක්ෂිණාවකිනි.දානය වැළඳූ හාමුදුරුවරු පිටත්ව ගියහ.දායකකාරකාදීහු ඉතිරිව තිබූ දන් බත සප්පායම් වන්නට වූහ. ඔවුනට ඉඩ දී මම එළියට බැස්සෙමි.මගේ පා හෙමිහිට ඇදුණේ පන්සලේ මළුව දෙසට ය.කුඩා දරුවෝ පිරිසක් මළුවේ ඔබ - මොබ දුවමින් සෙල්ලමේ යෙදී සිටියහ.මම තාප්පයට පිට දී ළමයින් දෙස බලා සිටියෙමි.දාන ශාලාවෙන් නික්ම ආ මවක් මළුවේ මඳ දුරක් පැමිණ සෙල්ලම් කරමින් සිටි දරුවන් දෙස විමසුම් නෙත් හෙළුවා ය. ඇය සිටියේ දෑත පිටුපසට කරගෙන ය. ඇය සඟවා ගෙන සිටියේ යෝගට් එකකි.ටිකකින් ඇගේ දෑසත් සෙල්ලමේ යෙදී සිටි දරුවකුගේ දෑසත් එකට හමු විය.ඇය තමා වෙත ‍එන්නැයි දරුවාට සන් කළා ය. හුරු බුහුටි ඒ කුඩා දරුවා මව වෙත වහා දිව ආවේ ය.“පුතේ, අන්න අතෙන්ට ගිහිං මේක කාල, එන්‍ඩකො කෑම කන්ඩ!” මව ශාලාව පිටුපස තැනක් පෙන්වමින් දරුවාට යෝගට් එක දිගු කළා ය.දරුවාගේ මුහුණ හැකිළිණ.“ආ ගන්ඩ!”“අයියෝ අම්මේ, මේ මොකද? මගෙ යාළුවො ටික අතන. මං විතරක් කොහොමද තනියම කන්නෙ?අනේ මට නං බෑ. ඕන්නං අම්ම කන්ඩ!” එසේ කියමින් ම දරුවා යහළුවන් අතරට වැදුණේ ය.අම්මා නොමනාපයෙන් යන්නට ගියා ය.දරුවා කිසිත් නොවූවා සේ යළිත් සෙසු දරුවන් හා සෙල්ලම් කරන්නට වූයේ ය.මට ද හොරා මගේ දෙතොලේ ඇඳී ගියේ සිනා පොදකි. සිය මවට යස පාඩමක් කියා දුන් බටු ගෙඩියක් තරමේ පුංචි මේ දරු පැටියා ලොවක් තැනිය හැකි මහ මිනිසකු නොවේ දැයි මට සිතිණ.සුදු වැලි මතුපිට - දිය බිඳු ඉස ඉසවැලි සෙල්ලම් බත් - පිසූ අතින්සමව බෙදා දුන් - නිමල සිතින්...”සමාජයෙන් නැසී යමින් ඇති අතීත ගීයක පද කිහිපයක් එසැණ මගේ මතකය අරා නැගී සිටියේ ය.මම දාන ශාලාව දෙස බැලුවෙමි. සප්පායම්වීම අවසන්ව නොතිබිණි.දරුවෝ ද ඔවුන් ගේ ලෝකයේ ය.මම වැටුණු බෝ පත් ඇහිඳිමින් මළුවේ කෙළවරට ඇවිද ගියෙමි.මට ද නොදැනී මගේ හිත මගේ ළමා ලෝකයට ඉගිළී ගියේ ය.මොහොතකින් මා සිටියේ අම්බලන්ගොඩ පාසලක ය. එහි ඉගෙනීම ලැබුවේ නගරය අවට ගම්වලින් ආ දරුවෝ ය.කිසියම් වුවමනාවකට නගරයට ආ මාපියෝ පාසලට ද ගොඩ වී දරුවා දැක බලා යෑමට පුරුදුව සිටියහ. පන්ති බාර ගුරුවරයාට කියා දරුවා පිටතට රැගෙන ඔහුට කවා - පොවා යෑම මාපියන්ගේ සිරිත විය.මගේ මාපියෝ ද ඇතැම් විට මා බැලීමට ආහ. එහෙත් සෙසු මාපියන් මෙන් ඔවුහු කෑමක් - බීමක් නොගෙනාහ.එය මගේ නොසතුටට හේතු විය. දිනක් අත් දෙක වන වනා ආ මවට මම දොස් කීමි.එවේලේ අම්මා දුන් පිළිතුර මගේ සිතුවිලි රටාව මුළුමනින් ම වෙනස් කළේ ය. ඒ වචන ටික ගලේ කෙටුවාක් මෙන් අද ද මට මතකය‍.“අනේ පුතේ, අනිත් දරුවා බලං ඉන්දැද්දි මං කොහොමද ඔයාට විතරක් පැත්තකට කරල කන්න දෙන්නෙ? ඒ ළමයිත් දරුවොනේ. මට නං ඒක කොහොමවත් කරන්න බෑ!”බෙදා - හදාගෙන කෑ යුතු බව මගේ මව මට කියා දුන්නේ එලෙස ය.ජා - ඇළ, තුඩැල්ලේ, ගම මැද පාරේ ආනන්ද මෙන්ඩිස් මහතා විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=as14020210</link>
    <topic>ගුරු සේවයේ රසකතා</topic>
    <author/>
    <content>ගුරු සේවයේ රසකතාඑක් දහස් නවසිය පනස් හතේ වර්ෂයේ ගාලු දිස්ත්‍රික්කයේ විගොඩ රජයේ මිශ්‍ර පාසලට එතෙක් අඩු පාඩුවක්ව පැවති ඉංග්‍රීසි විෂයය ඉගැන්වීම සඳහා පියරත්න නමැති ගුරු මහත්මයෙක් පත්ව ආවේ ය. ඔහු කා අතරත් කැපී පෙනෙන කතා බහට ලක්ව‍ූවෙක් විය. දුර බැහැර අයෙකු බැවින් ඔහු පාසලේ ම ගුරු කාමරයක නතර වී සිටි අතර සුපුරුදු පරිදි රජයේ චිත්‍රපටි අංශ‍යට ලිපියක් යවා පාසලේ චිත්‍රපටියක් නොමිළයේ පෙන්වීමට හෙතෙම කටයුතු කළේ ය.එකල අද මෙන් නොව අධ්‍යාපන දෙපාර්තමේන්තුව රජයේ චිත්‍රපට අංශය, ෂෙල් කොම්පැනි වැනි පෞද්ගලික ආයතනවලින් ද ඉද හිට මෙවැනි වාර්තා චිත්‍රපට පෙන්වනු ලැබේ‍. පාසල්වල මෙවැනි සිනමා දර්ශන පෙන්වන අවස්ථාවලදී විශාල වශයෙන් පළාතේ ගැමියන් හා ළමයින් සවස් යාමයේ පාසලට රොක්වීම නිරන්තරයෙන් ම සිදුවිය. ළමෝ කල්වේලා ඇතිව පාසලට පැමිණ රෑ බෝවන තුරු පුල පුලා බලා සිටිති.පියරත්න ගුරුතුමා එක් දිනක් චිත්‍රපට දර්ශනයක් නොමිලේ පෙන්වන බැව් ළමයිනට දැනුම් දීම නිසා එදින සුපුරුදු පරිදි පාසලේ ළමයින් ඇතුළු විශාල සෙනඟක් පාසලට රැස්වූවේ වාර්තා චිත්‍රපටිය නැරඹීම සඳහා ය. කොළඹ සිට පැමිණෙන චිත්‍රපටි වෑන් රථය කොළඹ සිට ගාල්ල හරහා අතිදුෂ්කර මාවතක් ඔස්සේ ගමන් කොට සවස පහට පමණ පාසල වෙත සේන්දු විය. චිත්‍රපටි වෑන් රථය එහි පැමිණි පසු ළමෝ එය වටා කැරකෙමින් එහි ඇති නම් කියවමින් ඇඳිරි වනතුරු බලා සිටියේ නොඉවසිල්ලෙනි. රථයේ රියදුරු ඇතුළු අනෙකුත් නිලධාරීන් පිළිගත් පියරත්න ගුරුතුමා ඔවුන් කාමරයට කැඳවාගෙන ගොස් තේපැන් සංග්‍රහයකින් සංග්‍රහ කරන ලදී.සවස හයයි තිහ පමණ වනවිට චිත්‍රපටි දර්ශනය පෙන්වීම සඳහා සියල්ල සූදානම් කර තිබුණු බැවින් පියරත්න ගුරුතුමා අසල තිබූ මුල් ගුරු නිවසට දුවගොස් කපුරුගේ මුල් ගුරුතුමා සහ එම මුල් ගුරු බිරිය ද කැඳවාගෙන විත් ආචාර්ය මණ්ඩලය වෙනුවෙන් ඉදිරියෙන් තබා තිබූ පුටුවල අසුන් ගන්වන ලදී. එකල අද මෙන් එම පළාතට විදුලිය නොතිබූ අතර පාසල ද ඒ අවට ද දැඩි ලෙස කළුවර විය. චිත්‍රපටිය පෙන්වන විදුලි ජනක යන්ත්‍රයේ ආධාරයෙන් විදුලි බල්බ දෙක තුනකින් පාසල හා ඒ අවට ආලෝක කළ අතර ස්වල්ප වේලාවකින් එම විදුලි බුබුළු ද නිවා චිත්‍රපටි දර්ශනය පෙන්වීමට අදාළ කටයුතු කළේ ය. මෙලෙස දෙවන එලිසබෙත් රැජනගේ ලංකා ගමන වෙනුවෙන් සකස් කරන ලද වාර්තා චිත්‍රපටිය මෙදින පෙන්වූ අතර චිත්‍රපටිය පෙන්වන අතරතුර කිසිම ශබ්දයක් නොමැතිව සියල්ලෝ ම එය නරඹන්නට වූහ‍.චිත්‍රපටියේ දෙවන කොටස බාගයක් පෙන්වද්දී අවාසනාවකට මෙන් හදිසියේ ම විදුලිජනක යන්ත්‍රය ක්‍රියා විරහිතවීම නිසා චිත්‍රපටි පෙන්වීම අතරමග නතර කරන්නට සිදුවිය. ප්‍රදේශය පුරා දැඩි අඳුරක් තිබූ බැවින් එම නිලධාරීන්ට යන්ත්‍රයේ දෝෂය සොයා ගැනීමට එළියක් අවශ්‍ය විය.‍ මේ වනවිට රැස්ව සිටි සෙනඟ බලවත් ලෙස නොසන්සුන්තාවට පත්ව නොයෙක් දේ කියන්නට පටන්ගත් හෙයින් එතැන ඇතිවූයේ විශාල කලබැගෑනියකි. හදිසියේ ම පියරත්න ගුරුතුමා ගුරු නිවාසයට දිව ගොස් චිමිනි ලාම්පුවක් ද, රැගෙන ආ නමුත් එම යන්ත්‍රය නැවත ක්‍රියාත්මක කිරීමට ගත් සියලු උත්සාහයන් නිෂ්ඵල විය. පාසල් ළමයින් නොයෙක් නොයෙක් දෑ කියමින් පියරත්න ගුරුතුමාට උසුලු විසුලු කරන්නට වූයෙන් මුල් ගුරුන්නාන්සේ‍ද එතැනින් නැගිට ගුරු නිවාසයට ගිය අතර පියරත්න ගුරුතුමා නිලධාරීන් සමඟ ඔහුගේ කාමරය වෙන පිය නගන අතරතුර කළුවරේ කවුදෝ ඔවුන් දෙසට විශාල ගොම ගොඩක් දමා ගසන ලදී. ගොම පහරින් චිමිනි ලාම්පුව ද ඈතට විසිවී ගිය අතර පියරත්න ගුරුතුමාගේ මුහුණද නිලධාරීන්ගේ ඇඳුම් වල ද ගොම තැවරී ගියේ ය. ළිඳ ළඟට ගිය ඔවුහු ගොම සෝදා පිරිසුදු කරගත් අතර ඔවුහු නැවත කිසි දිනක චිත්‍රපටි පෙන්වීමට මෙම පාසලට නොඑන බැව් තරයේ ප්‍රකාශ කළහ.පසුදා පාසල පටන්ගත් පසු ගොම පහර එල්ල කළ සිසුන් සෙවීමේ කාර්යයෙහි යෙදුණු මුත් ඊට සම්බන්ධවූ කිසිවෙකු අල්ලා ගැනීමට නොහැකි විය. මේ සිද්ධියෙන් පසු පියරත්න ගුරුතුමාගෙන් කවුරු හෝ චිත්‍රපටියක් පෙන්වනවා දැයි ඇසුවහොත් ඔහුගෙන් හොඳ හැටි බැණුම් අහන්නට සිදුවිය. මෙම චිත්‍රපටි පෙන්වීම නිසා නිතර දෙවේලේ අසන්නට ලැබෙන නෝක්කඩු ඉවසා දරා ගැනීමට නොහැකි වූ පියරත්න ගුරුතුමා වෙනත් පාසලකට හදිසියේ ස්ථාන මාරුවක් ඉල්ලා මාරු වී ගියේ ය. මෙහි නම් මනඃකල්පිතය. මෙය සත්‍ය සිද්ධියකි.විශ්‍රාමලත් ආචාර්ය ඩී.එන්. දිසානායක,කොස්වත්තබිංගිරිය`මීරිගම රජයේ ගුරු අභ්‍යාස විද්‍යාලයේ දෙවසරක ගුරු පුහුණුවෙන් පසු මා හට පත්වීමක් ලැබුණේ අම්පාර බින්තැන්න හත්පත්තුවේ පාසලකටය. එවකට තරුණ වියේ සිටි අප මේ දුෂ්කර සේවයට ගියේ ඉතා කැමැත්තෙනි. ජීවිතයේ කිසිඳු බරක් නොදැනුණු අප හට එය නැවුම් අත්දැකීමක් විය.අවට සෙසු පාසල් මෙන්ම අති දුෂ්කර පාසලක් වූ එහි අටවැනි ශ්‍රේණිය දක්වා පන්ති පැවැත්වූ අතර ළමයි 120 ක් පමණ ඉගෙනුම ලැබූහ. විදුහල්පති මහතා ද සමඟ ගුරු මණ්ඩලය පිරිමි ගුරු මහතුන් හතර දෙනෙකි. මෙහි ගැමියන්ගේ ප්‍රධාන ජීවනෝපාය හේන් ගොවිතැන වූ අතර, ඉතා දුක සේ එදිනෙදා ජීවිතය ගෙවු අය වූහ. ඔවුන්ගේ ඇවතුම් පැවතුම්වල මෙන්ම භාෂා විලාසයේ ද සෑහෙන අමුත්තක් අපට දැනිණි.ගුරු අභ්‍යාස විද්‍යාලයේ දී අපට ලැබුණු උපදෙස් අනුව ලැබූ පුහුණුවෙන් උපරීම ප්‍රයෝජන ගැනීම අපගේ ද පරමාර්ථය විය. පත්වීම බාර ගැනීමෙන් සතියකට පමණ පසුව දිනක් උදෑසන ළමයින් ගෙන් සරඹ පාඩමක් ගන්න දැයි විදුහල්පති තුමාගෙන් විමසුවේ ශාරීරික අභ්‍යාස විෂයය ද අප ගුරු විදුහලේදී හදාරා තිබූ හෙයිනි. ඉතා කැමැත්තෙන් ඊට අවසර දුන්නේය. ළමයින්ට ඒ පිළිබඳව පැවසූ විට ඔවුහු ඊට දැඩි කැමැත්තක් දැක්වූහ.6, 7, 8 ශ්‍රේණිවල පිරිමි ළමයින් මිදුලේ ඉඩ ඇති තැනකට කැඳවා සරඹ පාඩම සඳහා උසේ පිළිවෙළින් පේළි ගස්වා ගැනීමට පෙර “නිදහසේ... දුවන්” යනුවෙන් අපගේ සම්ප්‍රදායික විධානය දුන්නෙමි. විධානය කන වැකෙත්ම සිසුහු මහත් සතුටින් ඔල්වරසන් නඟමින් හිස්ලු ලූ අත දුවන්නට වූහ. පාසල් ගේට්ටුවෙන් පිටතට පැන ගත් පිරිසක් පාරේ ඒ අතටත් මේ අතටත් දුවති. තවකෙක් පාසල් වත්තේ කම්බි වැටෙන් පැන දුවති. ඔවුන් ආපසු කැඳවා ගැනීමට මා නඟූ හඬ ඔවුන්ගේ ඔල්වරසන් හඬ මධ්‍යයේ නෑසී ගියේය.ළමයින් දුවනු දුටු විදුහල්පතිවරයා “මහත්තයා අරුං අර කොහෙද දුවන්නේ” යි තරමක් කේන්තියෙන් අසමින් මා වෙත පැමිණියේය. මම සිදුවූ දෙය පහදා දුන්නෙමි. විදුහල්පති මහතාගේ කේන්තිය පහවී, බඩ අල්ලාගෙන සිනාසෙන්නට විය. “මහත්තයා මුං කවදා කරපු සරඹ ද” යි පැවසූ ඔහු අනෙක් ගුරු මහතුන් දෙදෙනා සමඟ ද සිද්ධිය පවසමින් සිනාසෙන්නට විය. පහළ පන්තිවල සිසුන් පිටත් කර විනාඩි 10 ක පමණ කාලයක් තුළ පැන දිවූ සිසුන් ආපසු කැඳවා ගැනීමට අපි සමත් විමු. නිදහසේ දිවිය යුතු ආකාරය ද පහදා දුන් නිසා ඉන් පසුව එවැන්නක් සිදු නොවිණි. මෙම සිදුවීම පසුව අවට පාසල්වල මිතුරන් අතරට ද ගිය රසවත් සිද්ධියක් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av1402022</link>
    <topic>මා කැමැතිම පිරිමි දහදෙනා</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම පිරිමි දහදෙනාදමයන්ති දර්ශා  සිතෙහි ලැගුම්ගත් මතකයන් වදනින් පවසන ‘මා කැමැතිම පිරිමි දහදෙනා’ විශේෂාංගයට මෙවර එක්වන්නේ දෙස් - විදෙස් කෙළිබිම එකලු කළ තාරකාවකි. ඇය දමයන්ති දර්ශා ය. දර්ශා ඇගේ මතකයන් එකින් එක පෙළ ගැස්සූමොහොතයි මේ‍.1. කැමැතිම ගායකයා - කසුන් කල්හාරවර්තමානයටත් අනාගතයටත් ගැළපෙන, අහන්න පුළුවන්, අර්ථවත්, රසයෙන් පිරුණු ගීත කසුන් කල්හාර ගායනා කරනවා. ඔහුගේ හඬට මම හුඟාක් කැමැතියි.2. කැමැතිම ක්‍රීඩකයා - හුසේන් බෝල්ට්මම හුසේන් බෝල්ට්ව දකින්නේ, විශ්වයේ මෙතෙක් බිහි වූ ශ්‍රේෂ්ඨතම ක්‍රීඩකයෙක් විදිහටයි.ඔහු ක්‍රීඩා කරන විලාසයට මම කැමැතියි. ඔහු තුළ පවතින දක්ෂතාවය අනෙක් ක්‍රීඩකයන්ට වඩා අසාමාන්‍යයි.3. කැමැතිම ගුරුවරයා - ප්‍රේමවර්ධන ගුරුතුමාමම සාමාන්‍ය පෙළ ඉගෙනුම ලබද්දී විද්‍යාව විෂය ඉගෙන ගත්තේ ප්‍රේමවර්ධන සර්ගෙන්. මම හිතන්නේ, ඔහු ළමයින්ට තේරුම් ගන්න පුළුවන් විදිහට ඒ විෂය ඉගැන්වූවා. ඒ වගේම විෂය කරුණුවල දී ළමයින්ට සමීපව ඒ දේවල් කියලා දුන්නා.ඒ නිසා අපිට විද්‍යා විෂය රසවත් විෂයක් වුණා.4. කැමැතිම නළුවා - ටොම් කෲස්මං දකින විදිහට ටොම් කෲස් ඉතාම දක්ෂ රංගන ශිල්පියෙක්. ඔහු ගේ රංගනය හරිම තාත්විකයි. අනෙක ඔහු චිත්‍රපට තෝරා බේරාගෙන රඟපාන නළුවෙක්.ඒ හැම චිත්‍රපටයක ම ඔහුගේ රංගනය සාර්ථකයි.5. කැමැතිම ආයතනික සභාපතිවරයා - මහේෂ් අමලීන්‘මාස්’ සමූහ ව්‍යාපාරයේ සභාපති ඔහුයි. ඔහු ආසියාවේ තිබෙන විශාලතම ව්‍යාපාරයකට හිමිකම් කියනවා.මම දැකපු ඉතාම නිහතමානී පුද්ගලයෙක්. ඒ වගේ ම ඔහු ඔහු යටතේ සේවය කරන ලොකු තනතුරු දරන සේවකයාගේ සිට සුළු සේවකයා දක්වාම ළඟට ගිහින් කතා කරන සුවදුක් විමසන සභාපතිවරයෙක්.6. කැමැතිම වෛද්‍යවරයා -ප්‍රසව හා නාරි විශේෂඥ වෛද්‍ය නිල්හාන් සමරනායකවෛද්‍ය නිල්හාන් සමරනායක, ඉස්සර ක්‍රීඩකයෙක්. ඔහු ලංකාවේ ක්‍රීඩා වෛද්‍යවරයා ද වී සිටියා.ඔහු තමයි මගේ දරුවන් දෙදෙනාම මෙලොවට බිහි කිරීමේදී මගේ වෛද්‍යවරයා ලෙස කටයුතු කළේ. මා ළඟින් ම ඉඳිමින් මාව ධෛර්යවත් කළේ.7. ජීවිතයට සමීපතම පුද්ගලයා - මගේ මහත්තයාඑරංග සිරිවර්ධන. ඔහු මගේ සමීපතම සහකරුවායි.අපි දෙදෙනාගේ සියලු සිතුම් පැතුම් හඳුනාගෙන ඉතාම ලස්සනට සුන්දරව අපේ ජීවිත ගෙන යනවා. ඔහු මට හරිම ආදරණීය සැමියෙක්.8. කැමැතිම සිනමා අධ්‍යක්ෂවරයා - ජයන්ත චන්ද්‍රසිරිජයන්ත චන්ද්‍රසිරි අධ්‍යක්ෂණය කළ හැම චිත්‍රපටයක්ම සාර්ථක වුණා. ඔහුගේ චිත්‍රපට නිර්මාණ, කතා වස්තූන්, ශෛලිය එකින් එක වෙනස්. ඔහුගේ ඒ විවිධත්වයෙන් යුතු පරිණත බවට මම හරිම කැමැතියි.9. කැමැතිම කළමනාකාර අධ්‍යක්ෂවරයා -ඩයන් ගෝමස්මං හිතන්නේ අද ලංකාවේ ඉන්න සාර්ථකම කළමනාකාර අධ්‍යක්ෂවරයා ඔහුයි. ක්‍රීඩාවට විශාල සහයෝගයක් දක්වන, ඕනම කෙනෙකුට ‍උදව් කරන ඕන ම කෙනෙකුට කතා බහ කරන්න පුළුවන් පුද්ගලයෙක්.ඒ වගේ ම තමන්ගේ සේවකයන් කළමනාකරණය කිරීමේ මනා හැකියාවත් දක්ෂතාවයත් ඩයන් ගෝමස් මහතා සතුයි.10‍. කැමැතිම නර්තන ශිල්පියා - චන්න විජේවර්ධනහැමදාමත් නවතාවයෙන් යුතුව ඉදිරියට යන නර්තන නිර්මාණ ඔහු සතුයි. ඔහු දක්ෂතම නර්තන ශිල්පියෙක්.නරඹන්නා ගේ ආකර්ෂණය දිනාගැන්මට හැකි නර්තනයන් හා ඒවාට ගැළපෙන ලෙස නිර්මාණය කරන ලද ඇඳුම් පැලඳුම් වලින් ඔහුගේ නර්තනයන් හැමදාමත් ඉදිරිපත් කරනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av1402023</link>
    <topic>දේශපාලනයට එන්න කිසිම අදහසක් නෑ</topic>
    <author>ගාමිණී සුසන්ත</author>
    <content>දේශපාලනයට එන්න කිසිම අදහසක් නෑපියුමි ශානිකා බොතේජුපසුගිය කාලෙ ඔබව නිර්මාණ තුළින් වැඩිපුර දකින්න නොලැබුණේ ඇයි?දකින්න නොලැබුණේ නෑ. නිර්මාණ කීපයකට සහභාගි වුණා. නමුත් විශාල නිර්මාණ සංඛ්‍යාවකට දායක වුණේ නෑ. මේ දිනවලත් මම රඟපාන “දිය මත ලියමි” ටෙලි නාට්‍ය විකාශය වෙනවා. පසුගිය දවස්වල මම චිත්‍රපට කීපයකම රූපගත කිරීම්වලට සහභාගි වුණා.මොනවද ඒ චිත්‍රපට?සුදේශ් වසන්ත පීරිස්ගේ “රන්ජා”, සනත් අබේසේකරගේ “සිරි දළදා ගමනය”, ජනිත මාරසිංහගේ “මගේ යාලු මාළු”, දිනේෂ් ප්‍රියසාද්ගේ “ඔළුව ජපන් කඳ ජර්මන්” සිවගුරු නාදන්ගේ “කෝමාර්ක් නෝමාර්ක්” වැනි චිත්‍රපට කීපයකටම මම රංගනයෙන් දායක වුණා.“සිරි දළදා ගමනය” චිත්‍රපටය ඔබට කෙතරම් වැදගත්ද?ඇත්තට ම මම ගොඩක් සතුටු වුණා “සිරි දළදා ගමනය” චිත්‍රපටයට මට ආරාධනා කිරීම ගැන. මම සනත් අබේසේකරගේ “මහින්දාගමනය” චිත්‍රපටය නරඹලා තිබුණා. ඒ නිසා මම විශ්වාස කරනව “සිරි දළදා ගමනය” චිත්‍රපටයත් හොඳ චිත්‍රපටයක් වේවි කියලා. “සිරි දළදා ගමනය” බෞද්ධ තේමාවක් මත නිර්මාණය වුණු චිත්‍රපටයක් නිසා මෙහි මම රඟපෑවේ ඉතාම ආශාවෙන්. ප්‍රේක්ෂකයින්ටත් මෙය හොඳ අත්දැකීමක් වේවි. ඒ මොකද, මෙවැනි ඓතිහාසික සිදුවීම් අපි අහල තියෙන්නේ කතන්දර ලෙසයි. ඒවා සිනමා නිර්මාණයක් ලෙස දකින්න ලැබීම ප්‍රේක්ෂකයින්ටත් විශාල භාග්‍යයක්.ඔබ රඟපෑ විකාශය වීමට නියමිත ටෙලි නිර්මාණ මොනවාද?“සඳ විනිවිද”, “සෙනුරි - 2” ටෙලිනාට්‍ය ඉදිරියේදී විකාශය වේවි.ඔබ රූපවාහිනී ප්‍රේක්ෂකයින්ට වඩාත්ම සමීප වුණේ “පබා” ටෙලි නාට්‍යයේ හිමාලිගේ චරිතයෙන් නේද?ඔව් ඒක හරි. හැබැයි ඊට පෙර විකාශය වී තිබුණු “හිට් විකට්” ටෙලිනාට්‍යයේ මයුරිගේ චරිතයෙන් මාව ප්‍රේක්ෂකයින් බොහෝ දෙනෙක් හඳුනාගෙන තිබුණා. මයුරිගේ චරිතය කොයිතරම් ජනප්‍රිය වෙලා තිබුණද කිව්වොත් දවසක් බෙල්ලන්විල පන්සලේදි මාව දැකපු උතුරු සළුවක් දාගෙන සිටි ආච්චි කෙනෙක් මගෙ ලඟට ඇවිත්, “ශාරුක් ඛාන් ලියුමක් එව්වද පුතේ” කියල මගෙන් ඇහුවා. ඒ වගේ බාල මහලු සියලුම දෙනාගේ ප්‍රතිචාර මයුරිගේ චරිතයට ලැබුණා. පබා දිනපතා විකාශය වුණු ටෙලිනාට්‍යයක් නිසා හිමාලිගේ චරිතය රූපවාහිනී ප්‍රේක්ෂකයින්ගේ පවුලේ කෙනෙක් බවට පත්වුණා. අද වුණත් ලංකාවේදී වගේම පිටරටදිත් අපේ රටේ ගොඩක් දෙනෙක් මට කතා කරන්නේ “මේ අපේ හිමාලි නේද” කියල. අපේ කියන වචනය යොදල ඔවුන් කතා කරන්නේ මට දක්වන ආදරයට.පබා ටෙලිනාට්‍යයෙන් ඔබ ලබාගත් ජනප්‍රියත්වය දිගටම රඳවාගන්න ඔබ සමත් වුණා කියල ඔබ හිතනවද?එළියට බැස්සාම මගේ ජනප්‍රියත්වය හොඳට පේනවා. මගේ තිබුණු ජනප්‍රියත්වයේ අඩුවක් තියෙනව කියල මට නම් දැනෙන්නේ නෑ.වර්තමානයේදී බොහෝ කලාකරුවන් දේශපාලනයට සම්බන්ධ වෙනවා. කලා ශිල්පිනියක් හැටියට ඔබට මොනවද ඒ ගැන හිතෙන්නේ.ඒක ඒගොල්ලන්ගේ කැමැත්ත.ඔබ දේශපාලනයට සම්බන්ධ වෙන්නේ නැතිද?නැහැ. දේශපාලනයට එන්න මගේ කිසිම අදහසක් නෑ.ඔබ ඔබට ලැබෙන සෑම චරිතයක්ම බාර ගන්නවාද?නැහැ. මම ලැබෙන සෑම ආරාධනයක්ම බාර ගන්නේ නෑ. මාත් එක්ක වැඩ කරන අය දන්නවා මම වැඩකරන විදිය. මට කිසියම් නිර්මාණයකට ආරාධනයක් ලැබුණාම මම පිටපත අනිවාර්යෙන් ම ඉල්ලනවා. ඒ; එම පිටපතේ මගේ චරිතය කොයි විදියටද ලියවිලා තියෙන්නේ කියල බලාගන්න. නැතිව කිසිම නිර්මාණයක පෙනී ඉඳල එන්න මම කැමති නෑ. කිසියම් නිර්මාණයක මට දැනෙන යමක් කරන්න පුළුවනි නම් විතරයි මම ඒකට දායකත්වය ලබා දෙන්නේ.දැන් ඔබ නිවේදන කටයුතුවලින් දුරස් වෙලාද?නැහැ කොහෙත්ම නෑ. මගේ පළමු රැකියාව නිවේදන කටයුතු ඉදිරිපත් කිරීම. ගුවන් විදුලි නාළිකාවක මම වැඩ කළා. මට ලැබෙන ඇරයුම් අනුව මට හැකි හැම වෙලාවකම මම නිවේදන කටයුතුවලට සම්බන්ධ වෙනවා. පසුගිය දවසක “ෂා FM” ගුවන් විදුලියේ 12 වැනි සංවත්සරය වෙනුවෙන් මම පැය 2 ක් නිවේදන කටයුතු කළා. නිවේදනයට අමතරව මම හඬකැවීම්වලටත් දායකත්වය ලබා දෙනවා. පසුගිය කාලෙ සිරස නාළික‍ාවේ “ප්‍රවීණා” ටෙලිනාට්‍යයේ හඬ කැවීම්වලට සහභාගි වුණා. පසුගිය දිනවල “හිරු ටීවී” එකේ කාටුන් වැඩසටහන්වලටත් හඬ කැවීමෙන් දායක වුණා. ඒ වගේම පිටරටවලින් ලංකාවට ගෙනෙන රූපවාහිනී වෙළෙඳ දැන්වීම්වලටත් මම හඬ කවන්න සහභාගි වෙනවා.ඔබ ඔබේ රංගනයන් සඳහා ලොකු මුදලක් අය කරනවද?නැහැ මම හිතන්නේ නෑ මම එතරම් විශාල මුදලක් අය කරනවාය කියල. මම මුදල් පස්සෙ යන කෙනෙක් නෙමෙයි. මුදල ගැන පමණක්ම හිතල රඟපාන කෙනෙක් නෙමෙයි. නමුත් මගේ රංගන වටිනාකමට ගැළපෙන මුදලක් මම අය කරනවා. සමහර ටෙලිනාට්‍ය වලට කතා කළාම ඔවුන් මට ලබාදෙන ඇඳුම් ආයිත්තම් මට ගැළපෙන්නේ නෑ. ඒ නිසා ඒ ඇඳුම් මම මගේ පෞද්ගලික වියදමින් ගන්නවා. රූපගත කිරීම්වලට මම යන්නේ මගේ වාහනයෙන්. මේ වියදම් ගැන හිතන විට ම‍ගේ රංගනයට ගෙවන මුදල කොහෙත්ම වැඩි නැහැ කියලයි මම හිතන්නේ. මම දැන් ක්ෂේත්‍රයට ඇවිත් අවුරුදු 12 ක් විතර වෙනවා. අද ඊයේ ක්ෂේත්‍රයට ආව අය අතරත් මා වැනි මුදලක් අය කරන අය ඉන්නවා. ඒ නිසා මම කොහෙත්ම හිතන්නේ නෑ රංගනයන් සඳහා මම අය කරන මුදල වැඩියි කියලා.රංගනයෙන් ඉවත් වෙන්න එහෙම අදහසක් තියෙනවාද?නැහැ කොහෙත්ම නෑ. රංගනය පහසු දෙයක් නෙමෙයි. මේ ක්ෂේත්‍රයට එන්න පහසු නැහැ. පහසුවෙන් ආවත් මේ ක්ෂේත්‍රයේ රැඳී ඉන්න පහසු නෑ. ඒකට දක්ෂතාව වගේ ම වාසනා ගුණයත් තියෙන්න ඕන. මගේ හැකියාව සහ වාසනාව දෙවියන්ගෙන් මට ලැබුණු දෙයක් කියලයි මම හිතන්නේ. මම ඒ වාසනාවට පයින් ගහන්නේ නෑ.කලා ක්ෂේත්‍රය ගැන කලකිරීමක් ඇතිවුණු අවස්ථා තිබෙනවාද?තියෙනවා. සමහර නිෂ්පාදකවරුන් රඟපෑම නිසා අපට ලැබෙන්න ඕන මුදල, “පඩිය”, ගෙවන්නේ නැති වුණාම කලකිරුණු අවස්ථා තිබෙනවා. අපි අපේ ශ්‍රමය කාලය කැප කරල රූපගතකිරීම්වලට සහභාගි වුණා නම්, ඒ වෙනුවෙන් නියමිත මුදල අපිට ලැබෙන්න ඕන.ඔබ ආගමට ලැදි කෙනෙක් ද?අනිවාර්යෙන්ම ඔව්. මම ඕනෑම වැඩකට උදේ ගෙයින් පිටවෙන්නේ බුදුන් වැඳල බුද්ධ පූජාව තියලයි. සෑම සෙනසුරාදාම මම බෙල්ලන්විල පන්සලට යනවා. මේ දවස්වල මගේම කියල ගෙයක් හදාගෙන යනවා. ඒ ගෙයි ඉස්සර වෙලාම මම නිර්මාණය කළේ බුදු කුටිය. ඒ ආශිර්වාදය මගේ ජීවිතයට හැමදාම තියෙනවා.ගාමිණී සුසන්තඡායාරූපය - ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av1402024</link>
    <topic>අපේ ගෙදර හැමදාමත් නැවුම් මල් සුවදින් පිරිලා</topic>
    <author>තුෂාරි නේරංජා වික්‍රමසිංහ</author>
    <content>අපේ ගෙදර හැමදාමත් නැවුම් මල් සුවදින් පිරිලාශ්‍රියන්ත මෙන්ඩිස් - කුසුම් රේණු කලා අඹරේ ඉහළින්ම පායන තරු යුවළක්. ඒතරමටම ඔවුනට ලැබෙන රසික ආදරය, ගෞරවය ඉහළයි. ඒ බව යළිත් වරක් තහවුරු වුණේ පසුගිය දා පැවැති රාජ්‍ය සම්මාන උලෙළේදීයි. ඒ ශ්‍රියන්ත 2013 වසරේ ‘හොඳම නළුවා’ ලෙස සම්මානයට පාත්‍ර වීමෙන්.ශ්‍රියන්ත සම්මානයේ සතුට විඳින මොහොතක ගල්කිස්සේ ඉදිවුණු ඔවුන්ගේ සොඳුරු කැදැල්ලට අපි ගොඩ වැදුනෙමු. ඒ මෙවර ‘අපේ ගෙදර’ විශේෂාංගයට ඔවුන්ගේ සොඳුරු නිවහනේ අසිරිය ඔබ වෙත ගෙන එන්නයි.සහෝදර කලාකරුවන් දෙදෙනකු වන විජය නන්දසිරිගේ නිවෙසටත් ජානක වික්‍රමසිංහගේ නිවෙසටත් අතරමැදිව ශ්‍රියන්ත - කුසුම් නිවහන ඉදිවී තිබෙන්නේ අපූර්වත්වයකින් යුතුවයි. මහල් තුනකින් යුතුව ඉදිවුණු මේ සොඳුරු නිවහනේ විශේෂත්වය ගැන ශ්‍රියන්ත විස්තර කළේ මෙහෙමයි.“කලාකරුවන් විදිහට කොළඹ පරිසරය තුළ අපට නිවෙසක් තිබුණේ නැහැ. නමුත් 2007 වර්ෂයේ දී මේ නිවෙස මෙම බිම් කොටසේ ඉදිකිරීමට අපි සැලැසුම් කළා. 2008 ජනවාරි තිස් වෙනිදා. එදා කුසුම් ගේ උපන් දිනය. එදා තමයි අපි මේ සොඳුරු කැදැල්ලට ගොඩ වැදුණේ. දැන් අවුරුදු 6 ක් වෙනවා. නිවෙසේ සැලැසුම අඳින්න අපිට උදව් කළේ ගෘහ නිර්මාණ ශිල්පී ජයන්ත බිබිලේයි. මගෙත් කුසුම් ගේත් හිතුවක්කාර අදහස් ටිකකුත් මේ සැලැසුමට එක්කාසු වුණා.”ශ්‍රියන්ත - කුසුම් නිවෙසේ බිම් මහල වෙන් වන්නේ, ආලින්දය අමුත්තන්ගේ කාමරය හා ක්‍රමානුකූල නිමාවකින් යුතු පැන්ට්‍රිය සඳහායි. ආලින්දය විචිත්‍රවත් ලෙසත් චාම් ලෙසත් නිර්මාණය කර තිබීම විශේෂත්වයක්. මේ සඳහා භාවිත කර තිබෙන සෝෆා, කෑම මේසය සහ බිත්ති සැරසිලි එකම ආකාරයේ කුෂන් හා කවර නිර්මාණ ඇසුරින් සකසා තිබෙනවා. බිම් මහලේ සිට දෙවැනි මහල හා තෙවැනි මහල යා වෙන ලෙස තැනූ පියගැට පෙළ බුරුත දැවයෙන් නිර්මාණය කර ඔපවත් කර තිබෙනවා. බිත්ති හා ටයිල් සඳහා සුදු පැහැය භාවිත කර තිබීම නිසා නිවෙසේ අලංකාරත්වය තීව්‍ර වෙනවා.“බිම් මහලේ තිබෙන සෝෆාව අපේ රටේ නිෂ්පාදනයක්. ඒ වගේම කෑම කාමරයේ තිබෙන කෑම මේසය බුරුත දැවයෙන් තැනුවක්. කුසුම් හුඟාක් වෙලාවට මල් සමඟ ජීවත්වෙන්න ප්‍රියයි. නැවුම් මල් වලින් හැමදාමත් අපේ ගෙදර සරසනවා. කෑම මේසයට හැමදාම මේ වගේ වර්ණවත් මල් බඳුනක් එක් වෙනවා.” කෑම මේසයේ ඇති සැබැවින්ම සුන්දර මල් බඳුන පෙන්වමින් ශ්‍රියන්ත පවසයි.මේ සුන්දර නිවහනේ, දෙවැනි මහල වෙන්වන්නේ, ශ්‍රියන්තගේත් කුසුම් ගේත් දියණියන් දෙදෙනා ගේත් නිදන කාමර හා රූපවාහිනී නරඹන ස්ථානය වෙනුවෙන්. “හුඟාක් වෙලාවට දෙවැනි මහල අපේ පෞද්ගලික කාර්යයන් සඳහා තමයි වෙන් වන්නේ.පවුලේ අය සතුටු සාමිචියේ යෙදෙන්නේ මෙතනයි. හෝම් තියටර් සිස්ටම් එකක් මෙතැන නිර්මාණය කිරීමට මට අවශ්‍ය වුණා.” ශ්‍රියන්තගේත් කුසුම් ගේත් නිදන කාමරය හරහා අපූරු පාලමක් ඉදිකර තිබේ. එය ‘වැල් පාලමේ ගීතය’ සිහි ගැන්වීමට තැනු බව ශ්‍රියන්ත පවසයි.මේ සොඳුරු නිවහනේ තෙවැනි මහල වෙන්වන්නේ ශ්‍රියන්ත ගේත් කුසුම් ගේත් කලා කටයුතු වෙනුවෙනි.“නිස්කලංක පරිසරයේ සුවදායක බව විඳිමින් මෙතන තමයි පොතපත කියවන්නේ. මෙතැන මා වෙනුවෙන්ම නිර්මාණය කරගත් ස්ථානයක්.” තෙවැනි මහලේ අමුත්තන් සඳහා වන සෝපාවක් වගේම පොත් විශාල ප්‍රමාණයකින් සුසැදි විශාල ප්‍රමාණයේ පොත් අල්මාරියකින් යුතුය. සඳලුතලය මත ඉදිවුණු ඔන්චිල්ලාවකින් ද තෙවැනි මහල අලංකාරවත්ව ඇත.“කුසුමුත් මමත් ස්වභාවික පරිසරයට අපි හුඟාක් ආසයි. ඒ නිසා නිවෙස ඇතුළත හා තෙවැනි මහලේ උද්‍යානයක් නිර්මාණය කර තිබෙනවා. මල්ගස්වලින් හා තණපිඩැලි වලින් සමන්විත අලංකාර උද්‍යානය පෙන්වමින් ශ්‍රියන්ත පවසයි.තෙවැනි මහලේ දක්නට ලැබෙන තවත් විශේෂිත ස්ථාන රැසකි. ඒ අතරින් ශ්‍රියන්තගේ ‘ධෛර්යයේ රාක්කය’ ඔහුට සුවිශේෂී වේ.මෙතැන පිරිලා තිබෙන හැම සම්මානයක්ම, නිර්මාණ සඳහා මම හෙළපු ලේ කඳුළු වලින් සමන්විතයි. මෙතැන මට භාවනාවක්. සමහර වේලාවට මම මෙතන ඉඳගෙන සම්මාන දෙස බලා ඉන්නවා. මට දැනෙනවා, මේ හැම එකක්ම මාත් එක්ක ගැවසුණු චරිත. දඬුබස්නාමානයේ ආරච්චිල, බෝගල සවුන්දිරිස්, බැද්දෙගෙදර සහෝදරයා ටිනෝනිස්. ඒ හැම කෙනෙක්ම මෙතැන ඉන්නවා” එසේ සම්මාන පිරීතිරී ගිය රාක්කය පෙන්වමින් ශ්‍රියන්ත පවසන්නේ සතුටින්ය.“අපේ ගෙදර තවත් විශේෂත්වයක් තිබෙනවා. ඒ තමයි, මේ ගෙදර නිතර දෙවේලේ විදුලි පංකා භාවිත කරන්න අවශ්‍ය නැති වීම. නිරන්තරයෙන්ම හමන මුහුදු සුළඟ නිතරම අපේ නිවෙසේ රැඳිලා පවතිනවා.ඒ වගේම අපේ නිවෙසේ ඉහළම තැන වෙන්වන්නේ බුදු මැදුරටයි. බුදුන් වහන්සේත්, ක්‍රිස්තුන් වහන්සේත් අපේ නිවෙසේ වැඩ හිඳිනවා. කුසුම් බෞද්ධ, මම කතෝලික. අපි දෙදෙනා වැඳුම් පිදුම් කරන්නේ එකටයි. දැව පලසක් මත තැනු බුදු මැදුරේ නිස්කලංකත්වය පෙන්වමින් ශ්‍රියන්ත පවසයි.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av1402025</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාසිංහල සිනමාවේ වගේ ම ඉන්දියානු සිනමාවෙත් ආකර්ෂණය දිනූ සුරූපී නිළි පූජා උමාශංකර් අලුත් ම චිත්‍රපටයකට රංගනයෙන් දායක වීමට සූදානම් වන පුවතක් අපිට ආරංචි වුණා. පූජාගේ මේ නවතම සිනමා රංගනය ගැන ඇගෙන් ම විමසා බලන්නට අපි කටයුතු කළේ ඒ නිසා.“සුනෙත් මාලිංග ලොකුහේවා අධ්‍යක්ෂණය කරන ‘ආකර්ෂා’ චිත්‍රපටයේ ප්‍රධාන චරිතය රඟ දක්වන්නට මට ආරාධනාවක් ලැබුණා. එහි ආකර්ෂා ලෙස රඟපාන්නේ මමයි. වෙනස් විදිහක චරිතයක් නිසා මම එයට දායක වෙන්නට තීරණය කළා.නව පරපුර නියෝජනය කරන ජනප්‍රිය රංගන ශිල්පිනියක් තමයි ශාලිකා එදිරිසිංහ කියන්නේ. ශාලිකා ‍ෙම් දවස්වල ටෙලිනාට්‍ය කිහිපයකටම දායක වෙනවා. මේ අතර ශාලිකා පිළිබඳ රසවත් පුවතක් අපිටත් අහන්නට ලැබුණා. ඒ තමයි ශාලිකා ගේ කාර් එකේ ඉස්සරහ සීට් එක විශේෂ කෙනෙක් වෙනුවෙන් වෙන්කර තබා ඇති පුවත. ශාලිකාගේ තනි නොතනියට මේ අපූරු කෙනා ශාලිකා යන යන තැන යනවා. ඒ හින්දා කිසිම කෙනෙක් ශාලිකාගේ වාහනයේ ඉස්සරහ සීට් එකට නගින්නේ නැහැ. මේ කවුද කියල ශාලිකාගෙන් ම අහල බලන්න අපිට හිතුණා.“මම සුරතල් සතුන්ට හුඟාක් ආසයි. මගේ කාර් එකේ ඉස්සරහ සීට් එකේ මනුෂ්‍යයෙක් තරම්ම ලොකු ටෙඩි බෙයාර් කෙනෙක් තමයි ඉන්නේ. ටෙඩියට සීට් බෙල්ට් එකක් දාලා තියෙන්නේ. එයා මං යන යන තැන මගේ තනි නොතනියට කාර් එකේ ඉස්සරහ සීට් එකේ ඉඳගෙන යනවා. මාත් එක්ක කවුරු වාහනේ ගියත් පිටිපස්සෙ සීට් එකේ තමයි ඒ අයට යන්න වෙන්නේ.“එතකොට ඔයා විවාහ වුණු දවසක මහත්තයා?“එයාටත් ඉතින් පිටිපස්සේ තමයි යන්න වෙන්නේ!” ශාලිකා උත්තර දුන්නේ ඒ විදිහටයි.නව පරපුරේ ජනප්‍රියතම රංගන ශිල්පියෙකු වන සුරාජ් මාපා පසුගිය දා සුබ මුහුර්තියෙන් උඩරට නර්තන සම්ප්‍රදායේ හිස වෙස් පළඳනු ලැබුවා. උඩරට නර්තන ශිල්පියෙකු විදිහට කළ එළි බැහැපු සුරාජ් ඒ ගැන කතා කළා.“මම රංගනයට වගේ ම නර්තනයට කැමැතියි. ආදරෙයි. නර්තනය මට අමුතු දෙයක් නෙවෙයි. නමුත් උඩරට නර්තන සම්ප්‍රදාය හදාරා හිස වෙස් පළඳලා කලඑළි බසින්න මම හරිම ආසාවකින් බලාපොරොත්තුවකින් හිටියේ. ප්‍රවීණ ආචාර්ය මණ්ඩලයක් යටතේ උඩරට නර්තනය හදාරලා මේ විදිහට කලඑළි බසින්නට ලැබීම ඇත්තටම සතුටක්. මම ප්‍රවීණ නර්තන ශිල්පී කුලසිරි බුදවත්ත, හේමාලි බුදවත්ත සහ ගයාන් ශ්‍රී මාල් යන නර්තනාචාර්යවරුන් යටතේ ශිල්ප හදාරන්නට වාසනාවන්ත වුණා. ඔවුන් ලබාදුන් දැනුමෙන් උපරිම දක්ෂතා පෙන්වා මේ විදිහට හිස වෙස් පළඳ‍ා කලඑළි මංගල්‍යයක් පැවැත්වීමට ලැබීම ගැන සතුටු වෙනවා. ඒ වගේ ම ඒ අවස්ථාවට සහභාගි වුණු හැමදෙනාටමත් මම ස්තුතිවන්ත වෙනවා.”එඩ්නා සුගතපාල කිව්වම ඇයව නොදන්නා රසිකයෙක් නොමැති තරම්. එඩ්නා ‍ඇගේ දියණියත් කලා ක්ෂේත්‍රයට දායාද කර ඇති බවත් පසුගියදා අපට දැනගන්නට ලැබුණා. ඒ ගායිකාවක වගේ ම ගීත ප්‍රසංග සංවිධායක වරියක හැටියටයි. මේ ගැන කතා කරන්න අපිත් එක්ක එඩ්නා සුගතපාල ගේ ආදරණීය දියණිය රීනා ප්‍රනාන්දු එකතු වුණා.“මම අම්මා වගේ ම කලාවට හුඟාක් ම ආසයි. ඒ අතරින් ගායනයට තමයි හුඟාක් ම කැමැති. මගේ ප්‍රියතම ගායන ශිල්පියා තමයි කීර්ති පැස්කුවෙල්. මම පුංචි කාලෙ ඔහුත් සමඟ යුග ගීතයක් ගායනා කළා. මට මතකයි කොහොමින් හෝ අද වනවිට කීර්තිගේම සංගීත ප්‍රසංගයක් සංවිධානය කිරීමේ භාග්‍යය මට උදාවෙලා තිබෙනවා. කීර්ති පැස්කුවෙල් අපේ පවුලේ හිතවතෙක්.මට මතකයි මීට වසර 25 කට පෙර මීගමුවේ ‘කීර්ති ගී’ නමින් කීර්ති පැස්කුවෙල් සංගීත ප්‍රසංගයක් පැවැත්වූවා. මම මගේ පියාට මේ ෂෝ එක බලන්න යමු කියලා බල කළා. අම්මා අසනීප වෙලා හිටියේ. ඒත් මගේ බල කිරීමට තාත්තා මාව එක්කගෙන ගියා. එතැන දී මම හිතුවා කවදාහරි දවසක ව්‍යාපාරිකාවක වෙලා නැවත වතාවක් මීගමුවට කීර්ති පැස්කුවෙල් ගෙන්වලා ගීත ප්‍රසංගයක් කරනවාමයි කියලා‍.අද ඒ මා දුටු සිහිනය සැබෑ වී තිබෙනවා. මම ඉගෙන ගත් මීගමුව ආවේ මරියා පාසල් ශ්‍රවණාගාරයේ දී අද මේ ප්‍රසංගය පැවැත්වෙන්නේ ‘කීර්ති එකෝස්ටිකා’ ලෙසයි. රසික ජනතාව වෙනුවෙන් ගීත ප්‍රසංග සංවිධායක වරියක ලෙස කටයුතු කරමින් ඔවුන් පිනවන්නට ලැබීම ඇත්තටම සතුටක්. ඒ වගේ ම මම වෘත්තියෙන් රූපලාවණ්‍ය ශිල්පිනියක්. මේ හැමදෙයක් ම සාර්ථකව කරගෙන යාමයි මගේ බලාපොරොත්තුව.පසුගිය දවසක චිත්‍රපට රූගත කිරීමක් අතරතුරේදී කිසිදා අමතක නොවන අත්දැකීමකට රංගන ශිල්පී විල්සන් ගුණරත්න මුහුණදුන් පුවතක් අපිට දැනගන්නට ලැබුණා. මේ ගැන විල්සන් ගෙන් ම විමසා බැලුවා.“මේ දවස්වල එරංග සේනාරත්න අධ්‍යක්ෂණය කරන ‘නෝනෙ මගෙ සුදු නෝනේ’ චිත්‍රපටයේ රූගත කිරීම් සිදුවෙනවා. පසුගිය දවසක පාණදුර ප්‍රදේශයේ මේ චිත්‍රපටයේ ජවනිකාවක් රූගත කරන්න යෙදිලා තිබුණා. පාලමත් එක්ක වංගුවක් තිබෙන තැනක ඉදිවුණු රේල්පාරක තමයි මේ දර්ශනය රූගත කළේ. කෝච්චියක් එහෙම ආවොත් පේන්නේ නැහැ. ඒ හින්දා සෙට් එකේ හිටපු පිරිමි ළමයෙක් යෙදෙව්වා කෝච්චිය ආවොත් කියන්න කියලා. කොහොම හරි අපි රේල් පාර මැදට වෙලා මමත් අධ්‍යක්ෂවරයත් කැමරාකරුත් දර්ශනය රූගත කරන්න පටන්ගත්තා. එක පාරටම සංජුල දිවාරත්න සහෝදර නළුවා කෑ ගහන්න ගත්තා. ‘කෝච්චියක් එනවෝ! අයින් වෙන්න” කියලා. හිත හිතා ඉන්න වෙලාවක් නැහැ. කෝච්චිය ඔන්න මෙන්න අපි තුන්දෙනාම රේල් පාරෙන් එහාට පැනගත්තා.එතන තිබුණෙ විශාල මඩවලක්. කෝච්චිය යනකම්ම මඩ නාගෙන මඩවල ඇතුළෙ හිටියා. කෝච්චිය බලන්න කියලා දාපු පිරිමි ළමයා තවත් ගෑණු ළමයෙක් එක්ක විහිළු කරමින් ඉඳලා තියෙන්නේ. කෝච්චිය එන බව දැකලා නැහැ. ලස්සනම වැඩේ තමයි සංජුල කෑ ගහපු පාර මේ පිරිමි ළමයා රේල් පාර මැද්දට වෙලා අනෙක් අයව රේල් පාරෙන් ඉවත් කරන්න කෑගහනවා. පස්සෙ, අපි කෑගහලයි ඒ ළමයව කෝච්චි පාරෙන් ඉවතට ගත්තේ. නැත්නම් කෝච්චිය ඒ ළමයව යට කරගෙන යනවා. අපේ ජීවිත බේරුණේ අනූ නවයෙන්. මට හිතාගන්න බැරි මම කොහොම ඒ මඩවලට පැන්න ද කියලයි. ඒ තරමට ගැඹුරුයි.”තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av1402026</link>
    <topic>තවම තනිකඩ වුණත් ඉදිරියේදී වෙනසක් වේවි</topic>
    <author>වසන්ත ජයසිංහ ආරච්චි</author>
    <content>තවම තනිකඩ වුණත් ඉදිරියේදී වෙනසක් වේවිචීන කටු වෛද්‍ය ප්‍රසාද් දේශප්‍රියමාතර යටියන වෙද මහත්තයා කියන්නේ ප්‍රසාද්ගේ සීයා. පුංචි සන්දියේ ඉඳලම සීයාගේ වෙ‍දගෙදර බෙහෙත් හේත් හොයන්න යන එක ප්‍රසාද්ට නම් ලොකු සතුටක්. අනෙක් ළමයින් දුව පැන සෙල්ලම් කරන කාලේ ප්‍රසාද්ගේ හිත ගියේ බෙහෙත් පැළෑටි හොයන්නත් ඒවා අඹරා ගුලිකරන්නත් වගේ දේවල්වලට. ඒ හින්දම රසකිඳ, හාතවාරිය, ලුණුවිල, හීන් බෝවිටියා වගේ බෙහෙත් හේත් ගැන හොඳ දැනුමකුත් පුංචි ප්‍රසාද්ට තිබුණා. හැබැයි එහෙම පටන්ගත්ත එදා ජීවිතය ගැන කලා ලොවේ කා අතරත් මෙන්ම බොහෝ දෙනෙක් දන්නා හඳුනන චීන කටු පිළිබඳ වෛද්‍ය ප්‍රසාද් දේශප්‍රියට නම් ඒ අතීතය අද ඊයේ වගෙයි.“දකුණු පළාතේ මාතර තමයි මම උපන්නේ. කුඩා කාලයේ ඉඳලම අපේ ගෙදර තිබුණේ වෙද පරිසරයක්‍. ගමේ උදවිය හැදුණු හැම ලෙඩකටම බේතක් හේතක් ගන්න ආවේ අපේ ගෙදරට. ඒ කාලේ කා අතරත් මගේ සීයා හරිම ජනප්‍රියයි. මාතර යටියන වෙදමහත්තයා කිව්වම නොදන්න ‍කෙනෙක් නැති තරම්. ඒ වගේම මගේ ආච්චි යටියන වෙදහාමිනේ. සෝමලතා වෙදහාමිනේ කියන්නේ මගේ පුංචි අම්මා. මගේ අම්මා වෛද්‍යාචාර්ය ආරියවතී ගමගේ. ඔය විදිහට ගත්තොත් මගේ සීයාගේ පරම්පරාවේ හැමෝම පාරම්පරික වෙදුන්. ඉතිං ඒ බලපෑම ඒ විදිහට මගේ ජීවිතයට ලැබුණා කියලයි මට හිතෙන්නේ.දේශීය වෛද්‍ය ක්‍රම පිළිබඳ ලැබුණු පාරම්පරික ඥානයත් එක්කම ප්‍රසාද්ට තවදුරටත් ඒ ගැන හොයන්න ඕන වුණා. ගමට පමණක් සීමා නොවී ප්‍රසාද් මේ ගෙන්දගම් පොළවට පය තියන්නේ තව දුරටත් විවිධ වෙද හෙදකම් ගැන දැන කියාගන්න.පුංචි කාලේ ඉඳලම බෙහෙත් පැළෑටි පිළිබඳ හොඳ දැනුමක් මට තිබුණා. මේ ලෙඩේට මේ ඖෂධය ගුණයි කියන එක ගැන අවබෝධයක් මට සීය‍ාගෙන් ආච්චිගෙන් මගේ අම්මගෙන් ඉගෙන ගත්තේ. හැබැයි එතනින් එහාට මට තවදුරටත් වෙදකම පිළිබඳ හදාරන්න පුළුවන් නම් කියන ඕනකමක් මට තිබුණා. ඒ නිසයි චීන කටු වෛද්‍ය ක්‍රමය පිළිබඳ ඉගෙනගන්න ඕන කියලා හිතුවේ.එවකට චීන කටු වෛද්‍ය ක්‍රමය පිළිබඳ කළුබෝවිල මහ රෝහලේ අධ්‍යාපන කටයුතු ලබා දුන්නා. ඒ අධ්‍යයන කටයුතු කරන්න මට පුළුවන් වුණේ එවකට කළුබෝවිල මහ රෝහලේ සිටි මහාචාර්ය පණ්ඩිත් රාජගුරු හා ඇන්ටන් ජයසූරිය මහාචාර්යවරුන් යටතේ. ඔය අතරෙදිම එවකට කළුබෝවිල මහ රෝහලේ චීන කටු සායනයේ වෛද්‍ය වරයකු විදිහට කටයුතු කරන්නත් මට පුළුවන් වුණා. මේ නිසාම ඇමෙරිකාව, ජර්මනිය, චීනය, ඉන්දියාව, ස්විට්සර්ලන්තය, මැලේසියා වැනි රටවල චීන කටු වෛද්‍යවරුන්ගේ දැනුම ලබාගන්න තරම් මම වාසනාවන්ත වුණා.එතනින් පස්සේ මට හිතුණා මගේ කියලා චීන කටු වෛද්‍ය සායනයක් පටන් ගන්න. මම ඒ දේ ආර්ථික වාසියක් බලාගෙන කරන දෙයක් නෙවෙයි. ඇත්තටම චීන කටු වෛද්‍ය ක්‍රමය හරහා බොහෝ ලෙඩ රෝගවලට සාර්ථක ප්‍රතිකාර ලබාදෙන්න පුළුවන්. අද වෙනකොට මම ඒක ඔප්පු කරල ‍පෙන්නල තියෙනවා. පාරම්පරිකව මම ලැබූ දේශීය වෛද්‍ය ක්‍රමයත් චීන කටු වෛද්‍ය ක්‍රමයත් හරහා අසරණ රෝගීන් වෙනුවෙන් සේවයක් කරන්න ලැබීම මම ලබපු පිනක් කියලයි හිතන්නේ.චීන කටු වෛද්‍ය ප්‍රසාද් දේශප්‍රිය අද කලා ලෝකයේ කා අතරත් ජනප්‍රිය චරිතයක්. වෛද්‍යවරයකු විදිහට සිය ජීවිතය ආරම්භ කළත් කුඩා කාලයේ ඉඳලම ඔහු තුළ සැඟව තිබුණු කලා කුසලතාවයනුත් විටින් විට සිය ජීවන ගමනට ද එකතු කර ගන්නවා.පාසල් යන කාලයේ ඉඳලම මා තුළ යම් කලා කුසලතාවයක් තියෙන එක මම අඳුනගෙන හිටි‍ෙය්. ඒ නිසාම බටහිර හා ඉන්දීය නර්තන ක්‍රම මම ඉගෙන ගත්තා. ඒ අතරතුර වූෂූ සටන් කලාව ඉගෙන ගත්තා. මේ සියල්ල අතරේ ගමේ ඉඳල කොළඹට එනකොට ඉගෙන ගන්න අතරෙදිම මෝස්තර නිරූපණ ශිල්පියකු විදිහට කටයුතු කළා. ඔය නිසාම ගීත ජවනිකා, වෙළෙඳ දැන්වීම් සඳහා දායක වෙන්නත් මට පුළුවන් වුණා.ඇත්තටම මම රංගන ශිල්පියකු ලෙස බොහෝ දෙනා අතරට ගියේ දයාරත්න රටගෙදරගේ ‘නිල්දිය යහන’ සිනමාපටයෙන්. ඊට පස්සේ ටෙලිනාට්‍ය කීපයකටම මට රංගනයෙන් දායක වෙන්න ආරාධනා ලැබුණා. ඒත් මම මූලික තැන දෙන්නේ මගේ වෛද්‍ය වෘත්තියට. ඒ නිසා හැකි පමණ කාල වේලාව තියෙන විදිහට විතරයි මම කලා කටයුතුවලට එකතු වෙන්නේ. කොහොම වුණත් ඉදිරියේදි සෝමා එදිරිසිංහ මහත්මිය නිෂ්පාදනය කරන සිනමාපට දෙකක මම දකින්න පුළුවන් වෙයි. ඔය සියලු කටයුතු අතරේ මේ වෙනකොට වෛද්‍ය පොත් හතක්ම මම රචනා කරල තියෙනවා.තරුණයකු විදිහට මම හැම විටම හිතන්නේ කරන දේ හරියට කරන්න ඕන කියන එක විතරයි. චීන කටු වෛද්‍ය ක්‍රමය හරහා හොඳ කරන්න බැහැ කියපු ලෙඩ රෝග මම සුවකරලා තියෙනවා. ඒ ගැන අද මට තියෙන්නේ ලොකු සතුටක්. ඉතිං මේ තත්ත්වය නිසාම මහින්ද චින්තනයේ සඳහන් පරිදි පාරම්පරික දක්ෂ වෛද්‍යවරුන්ව තෝරා බේරා ගෙන රෝහල් ලබා දුන්නා සායන කටයුතු කරන්න.ඒ නිසා මම උපන් ගමට සේවය කරන්න ජනාධිපතිතුමා අවස්ථාව දුන්නා. මාතර ගමගේ හෙළ වෙද මැදුර ආරම්භ වුණේ ඒ විදිහට. අද මගේ අම්මා එහි සේවය කරනවා. ඇත්තටම මේ මොහොතේ අතිගරු ජනාධිපතිතුමාට ඒ වගේම කථානායක චමල් රාජපක්ෂ මැතිතුමාට, සාලින්ද දිසානායක, තිස්ස කරලියැද්ද ඇමැතිවරුන්ට හා පණ්ඩු බණ්ඩාරනායක නියෝජ්‍ය ඇමැතිතුමාට ස්තුතිවන්ත වෙන්න ඕන.වෛද්‍යවරයකු පමණක් නොව කලාකරුවකු ලෙසත් ප්‍රසාද් දේශප්‍රිය අද ඉන්නේ යොවුන් වයසේ. ඒ නිසාම පරම්පරාවෙන් උරුම වුණු වෙද හෙදකම ඉදිරියට ගෙනයන්න සහකාරියක් තවම මුණගැසුණේ නැද්ද කියලත් අහන්න හිතුණා.විවාහය කියන තැනදි හරිම කෙනා හම්බවෙන්න ඕන කියලයි මම හිතන්නේ. ඒ නිසා කලබලයක් නැහැ. හැබැයි අද මටත් වඩා මට ‍කෙනෙක් හොයන්න මගේ අම්මා උනන්දුයි. තවම කෙනෙක් මුණනොගැසුණත් ඉදිරියේදී වෙනසක් වෙයි කියල මම බලාගෙන ඉන්නවා.වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av1402027</link>
    <topic>විජය ගුණසමරු ‍කෙටි නාට්‍ය තරගාවලියේ අවසන් තරග හෙට</topic>
    <author>- ලණුව</author>
    <content>විජය ගුණසමරු ‍කෙටි නාට්‍ය තරගාවලියේ අවසන් තරග හෙටදිවංගත විජය කුමාරණතුංගයන්ගේ 26 වන ගුණානුස්මරණ සංවත්සරයට සමගාමීව ජාතික මහජන සහෘද සංසදයේ නාට්‍ය කමිටුව විසින් දීප ව්‍යාප්තව පවත්වනු ලැබූ විජය කුමාරණතුංග අනුස්මරණ කෙටි නාට්‍ය තරගාවලියේ අවසන් වටය හෙට (පෙබරවාරි 3) පෙරවරු 9.00 ට බොරැල්ල බෞද්ධාලෝක මාවතේ පිහිටි සුදර්ශී හි ගාමිණී ෆොන්සේකා රංග ශාලාවේදී පැවැත්වේ.එදින අවසන් වටය සඳහා තරග වදින කෙටි නාට්‍ය මෙසේය.සුජීව කුමාර සෙනෙවිරත්නයන්ගේ - අනුගාමික, තරුෂි දිව්‍යාංජලී පෙරේරාගේ - විරිය දහිරිය, චානක දර්ශන ප්‍රනාන්දුගේ - එකම කුඩය යට, සංජීව උපුල් පතිරගේ - මට තනියම පුළුවන්, කෞශල්‍යාද සිල්වාගේ - මල් පිපුණු තල් අරණ, රන්දික විමලසූරියගේ- ලණුවජයලත් මනෝරත්න රචනා කර වේදිකාවට නිර්මාණය කළ නවතම නිර්මාණය වූ ‍'සෙල්ලම් නිරිඳු’ නාට්‍යයේ තවත් දර්ශනයක් මාතර හක්මන පාරේ කිතුලේවෙල බෞද්ධ විද්‍යාලයයීය ශාලාවේදී පෙබරවාරි 08 දින සවස 3.30 ට සහ 6.30 ට රංගගත වීමට නියමිතය.ජයලත් මනෝරත්න, නලින් ප්‍රදීප් උඩවෙල, මාදනී මල්වත්තගේ, ජගත් බෙනරගම, ප්‍රසන්න ෆොන්සේකා, නිමල් යටිවැල්ල, ජයන්ත මුතුතන්ත්‍රී ඇතුළු ශිල්පීන් රැසක් රඟන ‍'සෙල්ලම් නිරිඳු’ සංවිධානය කරනු ලබන්නේ සුසිල් වික්‍රමසිංහ විසිනි.විශාරද මාලනී බුලත්සිංහල යටතේ සංගීතය හදාරා ඇති කුමුදු ජයසිංහගේ නවතම සංයුක්ත තැටිය ‘සඳගිරි අරණ’ මෙම 7 දා ඕමානයේ අල්බුස්ටාන් ශ්‍රවණාගාරයේ දී දොරට වැඩීමට නියමිතය.මෙම ප්‍රසංගයේ ප්‍රධාන ආරාධිත කලාකරුවන් වනුයේ ආචාර්ය වික්ටර් රත්නායක සහ විශාරද සමන්ත පෙරේරායි. සංගීත අධ්‍යක්ෂණය ප්‍රණීත් සාරංගගෙනි. කථනය වසන්ත රෝහණගෙනි.ආචාර්ය වික්ටර් රත්නායක මේ සමඟ සජීව ලෙස ප්‍රථම වරට ඕමානයේ දී ගී ගයයි.මාතලේ සංස්කෘතික මධ්‍යස්ථානය මෙහෙය වන ජනමාධ්‍ය හා සන්නිවේදන පාඨමාලාව අද (02) සිට සෑම ඉරිදා දිනයකම පෙ.ව. 8.30 සිට ප.ව. 4.30 දක්වා මාතලේ සංස්කෘතික මධ්‍යස්ථානයේදී පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av1402028</link>
    <topic>Hollywood News</topic>
    <author>සුජීව තේවහෙට්ටිගේ</author>
    <content>Hollywood Newsහොලිවුඩ් සිනමාවේ ‘ප්‍රිටි වුමන්’ විවාහ වී පසුගියදා අවුරුදු 11 ක් පිරුණා. මේ ‘ප්‍රිටි වුමන්’ තමයි, ජූලියා රොබට්ස්. ප්‍රධාන චරිතයක් නිරූපණය කළ ‘ප්‍රිටි වුමන්’ චිත්‍රපටය තිරගත වීමෙන් පසුව ඇය වඩාත් ජනප්‍රිය වුණා.ජූලියා ගේ ආදරණීය සැමියා, ඩැනී මොඩර් ඔහු කැමරා ශිල්පියෙක්. මේ යුවළට වයස අවුරුදු 9 ක නිවුන් දරුවන් දෙදෙනෙකු සහ අවුරුදු 6 ක දරුවෙකු සිටිනවා. දරුවන් තිදෙනාත් සමග ජූලියා සහ ඩැනී මේ ගත කරමින් සිටින්නේ ප්‍රීතිමත් කාලයක්. තමන්ගේ 11 වැනි විවාහ සංවත්සරය දා මාධ්‍යයන් අමතමින් ජූලියා සුන්දර සිනහවක් නංවමින් මෙලෙස ප්‍රකාශයක් කළා.“පහුගිය අවුරුදු 11 මට දැනෙන්න විනාඩි 11 ක් ගතවුණා වගෙයි. අපේ විවාහයට අවුරුදු 11 ක් ගතවුණා කියල හිතෙන්නෙම නැහැ. අපි තාමත් ජීවත් වෙන්නෙ මධු සමයක කියලයි මට හිතෙන්නෙ.”ඉන්දීය වාර්ෂික ප්‍රකාශනයක් වන ‘ටෙහෙල්කා’ සඟරාවේ සංස්කාරකවරයා වන ටරූන් තෙජ්පාල්ට එරෙහිව මෑතකදී ස්ත්‍රී දූෂණ චෝදනාවක් එල්ල වුණා. එම සඟරාවේ මාධ්‍ය වේදිනියකට පනස්වැනි වියෙහි පසුවන ටරූන් විසින් අතවර කරන ලදැයි එම ‍චෝදනාවයි. මෙයට සම්බන්ධව හොලිවුඩ් සුපිරි නළු රොබට් ඩි නීරෝ ගෙන් ද ඉන්දීය පොලිසිය ප්‍රශ්න කරන්නට සූදානම්ව සිටිනවා. කෙසේ වෙතත් මේ ගැන රොබට් ඩි නීරෝ මෙතෙක් කිසිවක් ප්‍රකාශ කර නැහැ. අද හෙටම ඉන්දීය පොලිස් නිලධාරීන් පිරිසක් චෝදනා පත්‍රයක් ඉදිරිපත් කරන්නටත් පියවර ගෙන තිබෙනවා.පසුගිය වසරේ නොවැම්බර් මාසයේ දිනයකදී මේ අතවර කිරීම සිදුවී ඇතැයි පැවසෙනවා.නිළි වෘත්තියට මද විරාමයක් තබා සුබ පැතුම් පත් නිර්මාණය කිරීමට යොමුවූ සුපිරි නිළියක් ගැන ආරංචියක් හොලිවුඩ් පුරෙන් අහන්නට ලැබුණා. ඒ රුවැති නිළිය තමයි, සාරා ජෙසිකා පාකර්. දැනට 48 වැනි වියෙහි පසුවන ඇය මෙවැනි නිර්මාණ කාර්යයකට යොමුවී ඇත්තේ තමන් සතු තවත් හැකියාවක් ලොවට පෙන්වන්නට වෙන්න ඇති.සාරා නිර්මාණය කරන සුබ පැතුම් පත් මුද්‍රණය කරමින් බෙදා හැරීමේ කටයුත්ත භාර ගෙන තිබෙන්නේ ලෝක ප්‍රකට සුබ පැතුම් පත් නිෂ්පාදන ආයතනයක් වන ‘හෝල්මාක්’ සමාගමයි. නුදුරු දිනයකදී මේ ආයතනය සාරා විසින් සිතුවම් කරන ලද සුබ පැතුම් පත් මාලාවක් ම එළි දක්වන්නට නියමිතයි.සාරා පැවසුවේ අතින් සිතුවම් කරන ලද මෙවැනි සුබ පැතුම් පත්වල නිර්මාණාත්මක අගය වඩාත් වැඩි බවයි. මේ කාර්යයෙහි නියැළෙන සාරා, ඉදිරි කාලය තුළදී සිනමා රංගනයෙන් මදකට බැහැර වී සිටින බවයි දැන ගන්නට ලැබුණේ.  ආර්නෝල්ඩ් ශ්වසනෙගර් යන නම ඇසුණු සැණින්ම සිනමා රසිකයන්ගේ සිතෙහි සටහන් වන්නේ ක්‍රියාදාම චිත්‍රපටවල වීරකම් පෙන්වන, යකෙකුටවත් බිය නැති චරිතයක්.මෑතකදී මේ සුපිරි වීරයා ඊට වඩා වෙනස් රංගනයක් නිරූපණය කරන අයුරු අන්තර්ජාල ප්‍රේක්ෂකයන්ට දැක ගත හැකි වුණා. ශ්වසෙනෙගර් ගේ මේ රංගනය ඇතුළත් ව තිබෙන්නේ ලොව ප්‍රකට ලොතරැයි ක්‍රීඩාවක් වෙනුවෙන් නිර්මාණය වූ වෙළඳ දැන්වීමකයි. මේ වෙළඳ දැන්වීමෙහි ඔහු තඹ පැහැති බොරු කොණ්ඩයක් දමාගෙන හාස්‍යොත්පාදක රංගනයක් ඉදිරිපත් කරනවා. මේ වනවිට 66 වැනි වියෙහි පසුවන ශ්වසනෙගර් ගේ මේ විකට රංගනය ලොව පුරා සිනමා රසිකයන් අතර ජනප්‍රිය වී තිබෙනවා.මෑතකදී ශ්ව‍සනෙගර් ගේ රංගනයන් ඇතුළත් වූ වෙළෙඳ දැන්වීම් රැසක් ජපානයේ රූපවාහිනී නාළිකා වල ද විකාශය කෙරුණා.“ඩයිවර්ජන්ට් චිත්‍රපටි නිසා මාව ස්පයිඩර් මෑන්ගෙන් බේරුණා”. ජනප්‍රිය නිළි ශයිලීන් වූඩ්ලී මෙලෙස කී‍ෙව් ස්පයිඩර් මෑන් 2 සහ 3 චිත්‍රපට ගැන සඳහන් කරමින්. තවමත් 22 වැනි වියෙහි පසුවන ශයිලීන්, ‘ද අමේසින් ස්පයිඩර් මෑන් - 2’ චිත්‍රපටයෙහි ප්‍රධාන නිළිය හැටියට රඟන්නට බලාපොරොත්තුව සිටියා.ඒත් ඇයට ඒ වරම ලැබුණේ නැහැ. ඉන්පසුව ඇයට ‘ඩයිවර්ජන්ට්’ චිත්‍රපට මාලාවේ ප්‍රධාන චරිතයක් නිරූපණය කිරී‍ෙම් අවස්ථාව උදාවුණා. ‘ඩයිවර්ජන්ට්’ චිත්‍රපට 1 සහ 2 යනුවෙන් රූගතවන නිසා ශයිලීන් හට ‘ස්පයිඩර් මෑන් - 3’ චිත්‍රපටයත් අහිමිවේද යන සැකයක් මතුවී තිබෙනවා.“මම නම් දන්නෙ නැහැ මොනව වේවිද කියලා. මම ‘ඩයිවර්ජන්ට්’ චිත්‍රපට දෙකේම රඟපාන්න ගිහින් ‘ස්පයිඩර්මෑන් - 3’ චිත්‍රපටයත් නොලැබේවිද දන්නෙ නැහැ.” ශයිලීන් සැක සංකා පහළ කළා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av1402029</link>
    <topic>මා ගෙවූ දේශපාලන ජීවිතය ගැන අතිශයින් තෘප්තිමත්</topic>
    <author>අරුණි මුතුමලී</author>
    <content>මා ගෙවූ දේශපාලන ජීවිතය ගැන අතිශයින් තෘප්තිමත්අප ඉස්සර ගීතා කුමාරසිංහ නමට ඉදිරියෙන් යෙදුවේ ‘ප්‍රවීණ නිළි’ කියාය. නමුත් ඇය දැන් පූර්ණකාලීන දේශපාලනඥවරියකි. තමන් සතු බොහෝ දේ කැප කරමින් ජනතාවට සේවය කිරීමට ඇය ගත් තීරණය ගැනත්, එළැඹෙන පළාත් සභා මැතිවරණය ගැනත්, ඇගේ ඉදිරි සිනමා ජීවිතය ගැනත් අප හා ඇය පැවසුවේ මෙසේය.දේශපාලන ජීවිතය ගැන මේ වන විට ඔබට දැනෙන්නේ කොහොම ද?මේ වසර කීපය තුළ මා ගෙවූ දේශපාලන ජීවිතය ගැන අතිශයින්ම තෘප්තිමත්. ඒ වගේම මේ ගමන අතිශයින්ම දුෂ්කරයි කටුකයි.ඔබ අන්ත දෙකක පිළිතුරක් දෙන්නේ ඇයි?මම මේ තාක් කළ සේවය ගැන මට තෘප්තියක් තිබෙනවා. නමුත් දේශපාලනය තුළ සිටින පුද්ගලයන්ගේ ක්‍රියාකලාපය දෙස බැලුවාම එය හරි පුදුමයි. ඒ අය ප්‍රගුණ කළේ රැවටීමේ ක්‍රමවේදය ම පමණ ද කියා හිතෙනවා. ඒ අතර අවංක දේශපාලනයක් කරගෙන යාම අතිශය දුෂ්කරයි. ඒකයි මම එහෙම කීවේ.අනෙක මේ යුගයේ ඇත්ත පෙනි පෙනී වුවත් බොරුව ඇත්ත කරනවා. තරගකාරියි කටුකයි, අභියෝගාත්මකයි. කැපිලි කෙටිලි දාල අවංක වැඩ කරන පුද්ගලයකු දුටුවාම සමූල ඝාතනය කර දමන්න හදනවා. හැබැයි වැඩ නොකර ඉන්නවානම් කෙනකුට කරදරයක් නැතිව ඉන්න පුළුවන්.මෙසේ ඔබ පවසන්නේ කාන්තාවක් හැටියට ද නැත්නම් ජනප්‍රිය පුද්ගලයකු වීම නිසා සිදුවන දෙයක් ලෙස ද?සමස්තයක් ලෙස ජනප්‍රිය කාන්තාවක් වීම භයානකයි. වේලාසනින්ම කපලා දාන්නයි හදන්නේ. මෙතෙක් හැම කාන්තාවක්ම පාහේ දේශපාලනයට එන්නේ එක්කෝ තමන්ගේ පියාගේ හෝ ස්වාමියාගේ උරුමයෙන්. නමුත් කාන්තාවක් ස්ව උත්සාහයෙන් කැපවෙලා එද්දි තත්ත්වය ගොඩක් වෙනස්.ඔබ දේශපාලනය හඳුනාගන්නේ මොන විදිහට ද?දේශපාලනය කියන්නේ පක්ෂ පාට විතරක් නෙවේ. ගෙදර දොරේ දී අප අදහන ආගමේ පවා දේශපාලනයක් තිබෙනවා. නමුත් මෙතැනදී වැදගත් වන්නේ මිනිස්සු මොනව ද දේශපාලනයෙන් බලාපොරොත්තු වන්නේ, දේශපාලනඥයින්ගෙන් ජනතාව මොනව ද බලාපොරොත්තු වන්නේ කියන එකයි.ජීවිතයේ දී තමන්ට දුකක් කරදරයක් වුණු වේලාවට තමන්ට පිහිටක් වෙන්න, ගමේ දියුණුවට වැඩ කරන්න, කැපවුණු අය මිසක් ඡන්ද කාලෙට පෝස්ටර් ගහගෙන, ස්ටාර් තරගයකට පෙනී සිටිනවා වගේ දේශපාලනය කරන්න බැහැ. ඡන්දයක් ළං වෙනකල් නිසි වැඩක් නොකර ඉඳලා, තමන්ට ඕන ඡන්ද ගණන ගණන් කරලා ඒ මනාපවලට හරියන්න බඩුමුට්ටු බෙදුවට දේශපාලනයක් වෙන්නේ නැහැ. ජනතාව තේරුම් ගන්නවා දේශපාලනය කළ යුත්තේ කවුද කියලා.නිළියන් දේශපාලනයට වැඩි වැඩියෙන් එන ප්‍රවණතාවක් අද දකින්න තිබෙනවා?ඒ ගැන මගෙන් අහන්න එපා. ඒක ඒ අයගේ දෙයක්. හැබැයි මම එක දෙයක් කියන්නම් මම 2010 මැතිවරණයට ඉදිරිපත් වුණා. කලින් නිළියක් දේශපාලනය කරලා ඡන්දෙන් දිනුවට පස්සේ පැත්ත පළාතේවත් ආවේ නෑ කියලා ප්‍රදේශයේ ජනතාව හරිම කලකිරිලා හිටියේ. ඒක ඇත්තටම මට මරු පහරක් හා සමාන වුණා. ඒ වගේම තදබල අවාසියක් වුණා. සමස්ත කලාකරුවන් පිළිබඳවම ඔවුන් කලකිරිලා හිටියා නිසා ම‍ටත් ඡන්ද කීපයක් අඩුවුණා.අනෙක කාන්තාවක් තරග කරද්දි නැති කතා කිය කියා චරිත ඝාතනය කරන්න අනිත් අය උත්සාහ කරනවා. පිරිමියකුට වඩා කාන්තාවකට ඒ බලපෑම ලේසියෙන් කරන්න පුළුවන්. ජනතාවක් හිතුවා මමත් පැරෂුට් කාරියක් තමයි කියලා. ඒත් මේ මගේ ගම, මම ඉපදුණු මගේ මව ඥාතින් සිටින ගම. ඒ වගේම අවුරුදු 20 ක් මේ ගමේ මන්ත්‍රී කෙනෙක් බිහි වෙලා නැහැ. මම ජනාධිපතිතුමන්ට ස්තුතිවන්ත වනවා කාන්තාවක් ලෙස මට ගාල්ලෙන් තරග කරන්න අවස්ථාව දුන්නට.අනෙක ඒ වෙලාවේ මා ගැන වේදිකා ගාණේ එක එක දේවල් කිය කියා ගාල්ලට නිළියක් ගෙනත් කීව රනිල් වික්‍රමසිංහ මහත්තයා දැන් මොකද කියන්නෙ? එදා සමස්ත කලා පරපුරම පහළට දාල කතා කළ එතුමා අද තමන්ගෙ පක්ෂෙනුත් එහෙම අය ඉදිරිපත් කරනවා.ඔබ ආසන සංවිධායක ලෙස පත්වීම ගැන මොකද හිතන්නෙ?කලාකරුවකුට පුරවැසියකු හැටියට ලෝකේ ඕනම රටක දේශපාලනය කරන්න අයිතිය තිබෙනවා. ලංකාවේ සිනමා නිළියක් ලෙස, ගැහැනියක් ලෙස ගාල්ලෙන් තරග කළ පළමුවැනි කාන්තාවත් මම. ගාල්ලේ ඉතිහාසයේම ආසන සංවිධායක කමක් කරන පළමුවැනි ගැහැනියත් මම.මේක ලේසි වැඩක් නෙවේ අඩු ගාණේ ලක්ෂ 5 ක්වත් මාසෙට වියදම් කළ යුතුයි. හැම උත්සවයකටම මරණයකටම අධ්‍යාපනයට වගේම වෙනත් ජනතා අවශ්‍යතාවකට අත දිග ඇරලා වියදම් කළ යුතුයි. සමහරු කරන්නේ ආණ්ඩුවෙන් අරගෙන තමන්ගේ දේවල් කරන එක. නමුත් මම එහෙම අල්පෙනිත්තකවත් දෙයක් අරගෙන නෑ. මගේ පෞද්ගලික ධනය කෝටි ගණනක් වියදම් කර තිබෙනවා. මගේ නාවල පිහිණුම් තටාක පවා තිබෙන විශාල නිවෙස දාලා ඇවිත් දැන් ඉන්න හැටි දැක්කොත් පුදුම හිතෙයි. ඒත් මම ඒ දේවල් කරන්නේ හිතේ සතුටින්.අග්‍රගණ්‍ය සිනමා නිළියක් ලෙස ඇඳුම් පැලඳුම් ආදිය රූපලාවන්‍ය පිළිබඳ ඉතා උනන්දුවෙන් සිටි ඔබ මෙසේ වෙනස් වන්න හේතුව?මම ඉතා ළාබාල වයසේ සිනමාවට ආවේ. ලස්සන දේවල් සුරංගනා ලෝකවල සාප්පු සවාරි යමින් තිස් හතළිස් දාහේ සාරි අඳිමින් සැරිසැරු මට ඡන්දෙදි ගමට ගියාම දැනුණා. මේ රටේ කී දාහක් දෙනා එක ඇඳුම් කෑල්ලක් ගන්න බැරිව කොයි තරම් දුක් විඳිනව ද කියලා. ඒ අයට උදව් කරන්න ඕන කියන හැඟීම මට ආවා. මම සංවිධායකකම ගත්තෙත් ඒ නිසා. මට කවුරුහරි අභියෝග කළොත් මේ සංවිධායකකමෙන් මම අනිසි ප්‍රයෝජන ගත්තා කියලා එදාට මම මේ දේශපාලනයෙන් අයින් වෙනවා.අනෙක කාටහරි යමක් දීලා ඒ කෙනාගේ මුහුණේ සතුට දැක්කාම මටම ඇ‍ඬෙනවා.මේ ළඟදී හිඹුටුගොඩ ගමේ වසර 200 පමණ පැරැණි පන්සලක කොත පලන්දන්න ගිය වෙලාවේ මම කොත් කැරැල්ල ළඟට නැංග වෙලාවේ මගේ නෙත්වලින් කඳුළු වැටුණා. ඒ වෙලාවේ කොතට පූජා කරන්න දෙයක් තිබුණේ නැහැ. මම අතේ තිබුණු පවුම් හතරහමාරක වළල්ල එවෙළේම ගලවලා පූජා කළා. ඒකෙන් මම ලබන්නේ මොකක්ද කියලා ඇහුවොත් පිළිතුරක් මට දැනුණු හැඟීම විතරයි වෙන මුකුත්ම නෑ.නිළියක් ලෙස වගේම දේශපාලනඥවරියක් ලෙස ජනතාව ඔබ වෙත තබා ඇති විශ්වාසය?කාටහරි හෙම්බිරිස්සාවක් හැදුණත් රෑ දොළහට එකට හරි කතා කරන්නේ මට. ඒ ගාණට ජනතාව මට ළංවෙලා. අනික මගේ දුරකථනයට උත්තර දෙන්නේ මමමයි. මම ලේකම්ලා දුරකථනයට යොදාගෙන නෑ. මොකද ජනතා සේවය කියන්නේ අහිංසක මිනිසුන් වෙනුවෙන් වැඩ කරන එකට මම එය අකුරටම කරනවා.මේ දේවල් සමඟ ඔබ සිනමාවෙන් ඈත් වෙලාම ගිහින් ද?ම්... දින පහක විතර රූපගත කිරීම්වලට සහභාගි වුණා සිරි දළදාගමනයේ. බ්‍රහ්මදත්ත රජුගේ බිසව හැටියට. එ‍යිනුත් මට දැනුණේ පුදුම සතුටක්.ඔබේ පළාත වෙනුවෙන් දේශපාලනඥයකු හා නිළියක හැටියට කළ යුතු දේ ඔබ හඳුනාගෙන තිබෙනවා ද?අපේ සමාජයේ කෙතරම් පුරුෂ මූලික කීවත් අම්මා තමයි අපට විශේෂ. නමුත් දැන් දැන් සැමියා හැරගිය බිරියන් කෙතරම් ඉන්නව ද? හැම පැයකටම වරක් කාගේ හෝ දුවක් අතවරයට ලක්වනවා. මේ දේවල් වෙනස් කරන්න මුල් ළමාවිය සංවර්ධන අධ්‍යාපනය හොඳින්ම සිදුවිය යුතුයි. දරුවන්ට දුප්පත් පෝසත් භේදයකින් තොරව සමාන අයිතීන් ලැබෙන වාතාවරණයක් ඇතිවිය යුතුයි. ඉංග්‍රීසි අධ්‍යාපනය දියුණු කළ යුතුයි.සමස්ත සංවර්ධනයට අධිවේගී මාර්ගවලින් ප්‍රයෝජන ලබාගන්න කර්මාන්ත පුරයක්, ධීවර කටයුතු, සෞඛ්‍යය, ජල ප්‍රශ්නය, වගේම ප්‍රදේශයේ සාම්ප්‍රදායික නැටුම්, කලා නිර්මාණ ආදිය නැංවීමට පියවර ගන්න ඕන. හැබැයි අපේ සංස්කෘතියට සභ්‍යත්වයට හානි නොවන ආකාරයට.සිනමාවට සම්බන්ධ අයකු ලෙස මම ඉල්ලු එක දෙයක් තමයි සිනමා වර්ෂයක් කියා නම් කරන්න කියන එක. ජනතාවට සිනමා රසවින්දනය කිඳා බස්සන්න ගත යුතු පියවර අපි පැහැදිලිව කියා තිබෙනවා.මෙතෙක් කිසි කෙනකුට කියන්න බැරිවුණු දෙයක් රසඳුනට කියන්නම්. අපි ගාල්ලේ සියලුම කලාකරුවන් එකට එකතු විය යුතුයි කියන අදහසේ ඉඳගෙන ගීතා කුමාරසිංහ පදනම මඟින් කටයුතු කරගෙන යනවා. ඒ වගේම සැඟවුණු කලා කුසලතා ඇති අයට කටහඬ, නැටුම්, රංගන, පාඨමාලා චිත්‍රපට ටෙලි නාට්‍යවලට දායක වන්න, අවස්ථා ආදිය සකසා දෙන්න වැඩ පිළිවෙළක් සදා තිබෙනවා.ඔබ ජනතාවට දෙන පණිවිඩය?පළාතකට සේවය කරන්න පුළුවන් හොඳම තනතුර මහ ඇමැති ධුරය. ඉතින් වැරැදි තීරණයක් ගෙන වසර ගණනක් විඳවන්නේ නැතිව මහ ඇමැති ධුරයට වඩාත් සුදුසු ජනතාවට සේවය කරන කෙනකු පත් කරගන්න කියලයි මම ජනතාවගෙන් ඉල්ලන්නේ.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av14020210</link>
    <topic>විජේ මල්ලිගෙ කොලම</topic>
    <author/>
    <content>විජේ මල්ලිගෙ කොලමවිජේ මල්ලිට ටෙලි ඩ්‍රාමා හදන ඩිරෙක්ටර් ෆ්‍රෙන්ඩ කෙනෙක් මීට් වුණා මේ ඊයෙ පෙරේදා. ඊයෙ පෙරේදා කියන්නෙ ලාස්ට් වීක් එන්ඩ් එකේ. මේ දවස්වල කපල පුරවල ඇක්ටිවිටීස්. විජේ මල්ලිට මාර හැපි. හැමතැනම ඩ්‍රාමාස් පෙන්නනවා, මියුසිකල් ෂෝස් තියෙනවා, බුක් ලෝන්චස් තියෙනවා. ෆිල්ම් සෙමිනාර්ස් තියනවා. ලෙක්චර්ස් අහන්න වෙනවා.ගාමිණි වේරගමල සුනිල් සෙනවිල සික්ස්ටි සෙවන්ස් ඉයර්ස් ශ්‍රී ලංකා සිනමාව ගැන නවල්ස්, ෂෝර්ට් ස්ටෝරීස් ෆිල්ම්ස් වෙච්ඩසීන් එක ගැන ලෙක්චර්ස් තියෙනවා. ඒ වෙලාවෙම ඒ දවසෙම තරංගණියෙ ඕල්ඩ් හිට්ස් ෆිල්ම්ස් පෙන්නනවා. කඩවුණු පොරොන්දුව සැඟවුණු පිළිතුර ජාතියෙ ඒවා. ඊට පස්සෙ කොළඹම කොච්චර ඉවෙන්ට්ස් ද? පූජිත මෙල් ගෙ අසිතිමාලී, කෞෂල්‍යාගේ ඩ්‍රාමා එක ජානකී හිල්ගෙ පටාචාරා, වික්ටර් නන්ද ගෙ රම්‍ය තීර්ථය, රාජිතගෙ ආදර වස්තුව.මේ ඉවෙන්ට්ස් ඔක්කොම එකම දවසෙ වැටුණම විජේ මල්ලිට නම් තේරුමක් නෑ එකක් විතරක් තෝර ගන්නෙ කොහොම ද කියලා. අපේ රටේ කොහොම වුණත් කොළඹ සිද්ධවෙන දේවල් ගැනවත් කලින් දැනගන්න කල්චරල් ඩයරි එකක් වගේ දෙයක් නෑ නේ. ඒක නිසානේ මේ ඔක්කොම එකම දවසෙ එකම වෙලාවට වැටෙන්නෙ. විජේ මල්ලිට අර ටෙලි ඩිරෙක්ටර් මීට් වෙන්නෙ ඔන්න ඔය ඉවෙන්ට් එකක් අතරෙදි. මෑන්ගෙ මූණ ෆුල් අප්සෙට්. ෆේස් ලපික් ගෝල්ෆේස් වගේ වෙලා. මොකක්ද අප්සෙට් එක කියලා ඇහුවට පස්සෙයි කේස් එක එළියට ආවෙ. මෑන්ස් නාහෙන් අඬනවා. ෂූට් ඉවර කරගන්න තිබිච්ච ටෙලියක් හාෆ් ඩේ නතර කරන්න වුණා කියලයි මෑන්ස් අඬන්නෙ. ඇයි මොකද ප්‍රොඩියුසර් පොල්ලක් තිබ්බ ද, නැත්නම් මේන් රෝල් එක කරපු නංගි කොල්ලෙක් එක්ක පැනල ගිහිල්ල ද වගේ ප්‍රශ්න තමයි විජේ මල්ලි ඇහුවෙ. ඒ එකක්වත් නෙවි විජේ ප්‍රොබ්ලම් එක. ඔව් ෂෙඩුල් එකේ හිටපු ඇක්ට්‍රස් නංගි කෙනෙක් තමයි කේස් එක. ඇයි මොකද කොහේහරි හොටෙල් එකක හිටිය කියල පොලීසියෙන් උස්සගෙන ගිහින්වත් ද කියල ඇහුවමයි මෑන්ස් උත්තර දුන්නෙ. ඔව් ඔව් ඇක්ට්‍රස් කෙනෙක් තමයි කේස් එකට මුල.විජේ මල්ලි දන්නවනේ නිමේෂා, අර රාජ්ය ටෙලියටත් නොමිනේට් වුණේ. ඔව් ඉතින් මොකක්ද එයා ඔයාට කළේ. මට කළේ ද කියන්නෙ මල්ලි, මේ ඩයල් එක එකපාරටම ෂූටින්වලට එන එක නතර කළා නේ. මාර කේස් එකක්නේ. ඇයි ඇග්‍රිමන්ට් නැද්ද? ඇඩ්වාන්ස් ගෙවල තිබුණෙ නැද්ද? විජේ මල්ලිගෙ ඔලුවට ආපු ප්‍රශ්න පත්තරේම ෆ්‍රෙන්ඩට දැම්මත් ඒ එකක්වත් නෙවි කියන්නෙ ප්‍රොබ්ලම් එක. එහෙනම් ෂුවර් එකටම පිටරටකට පනින්න ඇති ඔය දොස්තර ෆෑන් කෙනෙක් හරි ඉන්ජිනියර් ලවර් කෙනෙක් එක්ක සෙට් වෙලා. නෑ නෑ ඒ මොන මඟුලක්වත් නෙවි කේස් එක. ගෑනිටත් හිතිල නේ පබා වගේ වෙන්න. පබාට පුළුවන් නම්, ගීතට පුළුවන්නම් මට බැරි මොකද කියල ගස්ස ගෙන ගියා කියන්නෙ අර සිලෙක්ෂන් කොමිටි එකේ ඉන්ටවීව් එකට.ආ, මට දැන් නේ මීටර් වුණේ. හරි හරී එහෙනම් මේ එයාටත් පළාත් බබී රෝගෙ හැදිලා. ගෑනි ඇහුව කියන්නෙ මොනව ද මගේ අඩුව ඔය පබාලා ගීතලා අනර්කලීලට දුවන්න දෙන්නම්කො මම ඇක්ටින් කියලා. විජේ මල්ලිගෙ ටෙලි ඩිරෙක්ටර් ෆ්‍රෙන්ඩට කිව්වෙ ඕව ගණන් ගන්න එපා, ස්ක්‍රිෆ්ට් එක ලියපු මෑන්ස්ට කියල ගෑනිව කවුරුහරි හයිජැක් කර සීන් එකක් ලියවගන්න කියලා. ඕවත් වැඩ ද ලොක්කා කියල කිව්වම තමයි මෑන්ස්ටත් මොළේ පෑදුණෙ. ඒ වුණාට කරපු වැඩේ නම් අන්තිම සවුත්තුයි.මේ දවස් ටිකට කාපු චාටර් එක මට අමතක කරන්නට බෑ කියලයි මෑන්ස්ගෙ අ‍ඳෝනාව. ඔය නිළියට නොමිනේෂන් හම්බ වෙයි ද දන්නෙත් නෑ ඔය කිසිම මණ්ඩලේක රෙකමන්ඩේෂන් එකක්වත්, මෙබ්බර්ෂිප් එකක්වත් නෑනේ. අය්යෝ ඒව නම් හරිම සිම්පල් ඒ ගොල්ලන්ට. ඔය අර බෝඩ් මේ බෝඩ් රෙකමන්ඩේෂන් බලන්නෙ නෑ කියන්නෙ ඉන්ටර්වීව් පැනල්ස්වල ලොක්කො? හැබැයි ෂුවර් එකටම එක බෝඩ් එකකට නම් පොයින්ට්ස් දෙයි. මොකක්ද විජේ මල්ලි ඔය පොයින්ට්ස් හම්බ වෙන බෝඩ් එක කියල ෆ්‍රෙන්ඩ අහනවා.හපෝ, ඒවට උත්තර දෙන්න අමාරුයි. දුන්නොත් එහෙම විජේ මල්ලි සෙන්සර් බෝඩ් එකේ කතුරට අහුවෙයි. විජේ මල්ලිටත් මෑන්ස් ගැන දුකයි. සොරි ඩොට් කොම් තමයි. මිනිහගෙ හිත හැදෙන්න මොනවහරි කියන්න ඕන කියල හිතුණා. නොට් ටු වොරී ඩියර්, ඔය ළමය ඉලෙක්ෂන් එකෙන් දිනල, එයාගෙ ටීම් එකේ අනිත් පලා බබීලත් එක්ක සෙට් වෙලා ටෙලි ඉන්ඩස්ට්‍රි එක, ඔය මෙයා බයිට්වලින් බේරගන්න ෆුල් ප්‍රෝග්‍රෑම් එකක් හැදිල එෂ්රූවල් ගනීවි මීඩියා මිනිස්ටර්ගෙන්. ඊට උඩ ලොක්කන් ගෙන්. එතකල් එයාට ඉන් පසුව කියලා සීන් එකක් දාලා ටෙලිය ඉවර කරගන්නකෝ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av14020211</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නඅත්තනගල්ලේ විමලසේන හපුතන්ත්‍රිප්‍රශ්නය - ‘ප්‍යාර් කියා තෝ ඩර්නා ක්‍යා’ හින්දි චිත්‍රපටයේ රඟපෑවේ කවුද?පිළිතුර - ශම්මි කපුර්, බී. සරෝජා දේවි, ප්‍රීත්විරාජ්, ඕම් ප්‍රකාෂ්, නසීර් හුසේන්, හෙලන්  මාතලේ ධර්මා ඒකනායකප්‍රශ්නය - ‘සිද්ධාර්ථ ගෞතම’ චිත්‍රපටයේ අධ්‍යක්ෂ සමන් වීරමන් ගේ ලිපිනය සොයා දෙන්න.පිළිතුර89, දියවන්නා ගාඩ්න්ස්, පැලවත්ත, බත්තරමුල්ල.  කඩවත පහළ බියන්වල භද්‍රා බියංකා මධුප්‍රශ්නය - සිනමාවට නැඟුණු කපිතාන් එල්මෝ ජයවර්ධනගේ ‘සෑම්ස් ස්ටෝරි’ (සැමිගේ කතාව) නවකතාව සිංහලෙන් පළවී ඇද්ද?පිළිතුර - ඔව්. සිසිල් රුද්‍රිගු විසින් එය පරිවර්තනය කරනු ලැබ තිබෙනවා  නිට්ටඹුවේ අනුර දිසාසේකරකරුණාරත්න අබේසේකරප්‍රශ්නය - ඇම්.ඇස්. ප්‍රනාන්දු ගයන ‘සිලිසිලියේ නව සුවඳක් විහිදී එනවා’ ගීතය චිත්‍රපට ගීතයක් ද? එය ලීවේ කවුද?පිළිතුර - ඔව්. එය ‘සසරක හැටි’ චිත්‍රපටයේ ආ ගීතයක්. ගීතය ලීවේ කරුණාරත්න අබේසේකර.  දෙදියවල වස්කඩුවේ ගාමිණි ගුණතිලකප්‍රශ්නය - ‘ගැටවරයෝ’ චිත්‍රපටයේ ශෝභනි අමරසිංහ රඟපෑ චරිතය මුලින් රඟපෑමට නියමිතව සිටියේ අනුලා කරුණාතිලක යැයි කියන්නේ ඇත්තද?පිළිතුර - ඔව්  මෝදර එම්.ආර්.සී. ඩයස්ප්‍රශ්නය- ලංකාවේ බිහිවුණු විශිෂ්ටතම වේශ නිරූපණ ශිල්පියා කවුද?පිළිතුර - ඊබට් විජේසිංහ  මීගමුව බණ්ඩාරනායක චතුරශ්‍රයේ සුකුමාර් ප්‍රනාන්දුප්‍රශ්නය - ඔබ ඇතැම් කලාකරුවන්ගේ නම් මුලට කලාභූෂණ, කලාකීර්ති යන නාම යොදන්නේ නැත්තේ ඇයි?පිළිතුර - ඒ විතරක් නෙමෙයි පිනට ආචාර්ය උපාධි ලබපු අයගේ නමුත් මම පළකරන්නේ නිකම්මයි. ඒවා පළකරන්න අපි බැඳිලා නැහැ.  මත්තේගොඩ අජිත් ‍ජෝතිය කරසිංහප්‍රශ්නය - අමිතාබ් භච්චන් විශිෂ්ට ගණයේ චරිතාංග නළුවකු යැයි ඔබ සිතනවාද?පිළිතුර - නැහැ. ඔහු රඟපෑ අතිවිශිෂ්ට චරිතයක් තිබෙනව නම් ඒ මොකක්දැයි ඔබම කියන්න. ඔහු සහශ්‍රකයේ නළුවා යැයි විරුදාවලිය ලැබුවත් ශ්‍රේෂ්ඨ ගණයේ නළුවකු නොවේ. හැබැයි ඔහු නිසැකවම සුපිරි තරුවක්. රඟපෑමට බැරි වුණාට දේව් ආනන්ද්, ශම්මි කපුර් වගේ නළුවනුත් ඉතාම ජනප්‍රිය තරු වුණානේ.  මරදානේ එච්.පී. සැමුවෙල්ප්‍රශ්නය - හින්දි නිළි සුරයියා රඟපෑ මුල්ම චිත්‍රපටය කුමක් ද?පිළිතුර - 1941 දී තිරගත ‘ටජ් මහල්'.  කෑගල්ලේ රණවීර ලියනගේප්‍රශ්නය - තිසුරි යුවනිකා ගේ රංගනය ගැන ඔබේ අදහස් දක්වන්න?පිළිතුර - ඇය ඉතාම දක්ෂ නිළියක්.  කුලියාපිටියේ ජයසේන අතපත්තුප්‍රශ්නය - ‘පතිවත’ චිත්‍රපටයේ රඟපෑ නළුනිළියන් කවුද? එය හින්දි කොපියක් ද?නන්දා මාලිනිපිළිතුර - ජෙමිනි ගනේෂන්, අංජලි දේවි, වෛජයන්ති මාලා. එය හින්දි කොපියක් නොව සිංහල දෙබස් කැවීමක්.  කඩවත සුජාතා ගුණවර්ධනප්‍රශ්නය - නන්දා මාලිනි සංගීතවත් කළේ ‘බඹා කෙටූ හැටි’ චිත්‍රපටය පමණක් ද?පිළිතුර - ඔව්  මෝදර හිරාන් රුද්‍රිගුප්‍රශ්නය - බන්දුල විතානගේ ගේ ‘බෙකම්’ නාට්‍යයේ තෝමස් බෙකම් ලෙස රඟපෑවේ ලූෂන් බුලත්සිංහල ද? ධර්මසිරි බණ්ඩාරනායක ද?පිළිතුර - ධර්මසිරි බණ්ඩාරනායක. ලූෂන් රඟපෑවේ එංගලන්තයේ හෙන්රි රජු ලෙසයි.  බන්දුල විතානගේඉහළ තල්දූවේ ආනන්ද වික්‍රමආරච්චිප්‍රශ්නය - හරූන් ලන්ත්‍රා හා ඇන්ජලින් ගුණතිලක ගයන ‘සීතල නල වැල් තුරු අතරේ මීදුම් කඳු මුදුනේ වැතිරේ’ ගීතය රැගත් චිත්‍රපටය කුමක් ද?පිළිතුර - ‘සඳ නැඟ එද්දි'.ගාල්ලේ පාලිත ගලප්පත්තිප්‍රශ්නය - සාහිත්‍ය විචාරක සමන් වික්‍රමආරච්චිගේ ලිපිනය සොයා දෙන්න.පිළිතුර - 17 පළමුවැනි පටුමඟ වැරැල්ලවත්ත, යක්කල.මේ අයත් ප්‍රශ්න එවා තිබුණා. කහව ‍නෝප්‍රට් ඇම්. සෙනෙවිරත්න, අත්තනගල්ලේ ජයතිලක අරඹෙවත්ත, වෑඋඩ ඩබ්ලිව්. චාලි, හලාවත අනුර ශාන්ත පීරිස්, ගම්පහ අඹන්විට සිරිවර්ධන.ඔබේ ප්‍රශ්නය පහත ලිපිනයට යොමු කරන්න 'සුමිගෙන් අහන්න' රසදුන, සිළුමිණ, ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av14020212</link>
    <topic>සිනා කතා</topic>
    <author/>
    <content>සිනා කතාරංජිත් ඉරිදා උදේ පුවත්පත බලමින් සාලයේ අසුන් ගෙන සිටිය දී සිඟන්නකු නිවෙසේ ප්‍රධාන දොරටුව ඉදිරියේ පෙනී සිටියේය.“පින් කරන හාමුදුරුවනේ, පින් සලකලා මට සල්ලි කීයක් හරි දෙන්න” හේ යාතිකාවක ස්වරයෙන් කීවේය.රංජිත් පුවත්පතින් දෙනෙත් මෑත් කොට නොපහන් ස්වරයකින් මෙසේ කීවේය.“මගෙ ළඟ ඇති සල්ලියක් නැහැ.”“එහෙම නං හාමුදුරුවනේ, මට කන්ඩ මොනවා හරි දෙන්න” සිඟන්නා එවර ඉල්ලීමක් ඉදිරිපත් කළේය.“කන්ඩ දෙයක් මගෙ ළඟ නැහැ.” රංජිත් පිළිතුරු දුන්නේ පුවත්පතට ඔරවමිනි.“අනේ පින් අයිතිවෙයි. එහෙම නං මට කමිසයක් හරි සරමක් හරි දෙන්ඩ”“මගෙ ළඟ සරොම්, කමිස නැහැ ඕයි. පරණ ඒවත් නෑ, අලුත් ඒවත් නෑ” රංජිත් සිඟන්නාට කඩාපනිමින් පිළිතුරු දුන්නේය.“එහෙම නං යමු මාත් එක්ක. අපි දෙන්නටම එකට හිඟාකන්ඩ පුළුවන්.” සිඟන්නා අන්තිමේදී කීවේය.  “ඇයි පුතා, ඔයා අඬන්නෙ?” පාසල ඇරී ගෙදර පැමිණි තම පුතු කඳුළු වගුරනු දුටු තෙල්මා පුතුගෙන් විමසුවේය.“අපෙ පන්තියෙ ටීචර් ටික කාලෙක ඉඳලා සනීප නැතුව ඉස්කෝලෙ ආවේ නැහැ. අදයි අපි දැනගත්තෙ දැන් ටීචර්ට....” වාක්‍යය සම්පූර්ණ කරගත නොහැකිව පුතා මහ හඬින් හඬන්නට වූයේය.“ඇයි පුතා දැන් ටීචර්ට හුඟක් අමාරුයි කියනවද?” මව ‍නොඉවසිල්ලෙන් ඇසුවාය.“නෑ දැන් ටීචර්ට හොඳටම සනීපයිලු” කොලුවා හඬමින්ම පිළිතුරු දුන්නේය.  දෙපාර්තමේන්තුවේ නියෝජ්‍ය කොමසාරිස් කරුණාරත්න, තම මිතුරු සහකාර කොමසාරිස්වරයකු වූ වික්‍රමාරච්චි සමඟ තේ බොමින්, අල්ලාප සල්ලාපයේ යෙදී සිටිය දී මෙසේ කීවේය.“අපේ ඔෆිස් එකට ගිය සුමානෙ අලුතින් බඳවා ගත්තු ගෑනු ළමයා මතකයි නේද? ඒකි ඇහැට කනට පේන කෙල්ලනෙ. ඊයෙ ඔෆිස් ඇරුණාම මම ලිෆ්ට් එකක් දෙන්නම් කියල ඒකිව මගෙ කාරෙකට නග්ගා ගත්තා. යන ගමන් බම්බලපිටියේ මැජෙස්ටික් සිටි එක ළඟ නවත්තලා එතැනින් ඒකිත් එක්ක කූල් ඩ්රින්ක් එකක් බීලා වදෙන් පොරෙන් එම්සී එකේ පික්චර් හෝල් එකකට ගිහින් ඒකිත් එක්ක ෆිල්ම් එකකුත් බැලුවා. ඊට පස්සෙ එම් සී එකේ හෝටලයකින්ම රෑ කෑම කෑවා. කෑම කන ගමන් රෑ වුණු නිසා මම දන්න තැනක නැවතිලා යමු කියලා ඒකිට වචනේ දැම්මාම ඒකී කිව්වේ මොකක්ද කියල උඹට කියන්ඩ පුළුවන් ද විකී”“මට බෑ...” වික්‍රමාරච්චි සෝපාහාසී සිනාවකින් මුව සරසාගෙන කිවේය.“හරියටම හරි. ඔය වචන දෙක තමයි ඒකි කිව්වේ. ෂුවර් එකටම විකී මට කලින් තමුසෙ ඒකිව උස්සලා, ඒ පරිප්පුවම කෑවා නේද?” කරුණාරත්න මහ හඬින් සිනාසෙමින් ඇසීය.  චමිල, සජිනි සමඟ විවාහ වී වසරක් ඉක්ම ගියදා, ඒ නිමිත්තෙන් චමිලගේ නව නිවහනේ දී රාත්‍රී සාදයක් පැවැත්විණි. එයට සහභාගි වූ සැවොම එම නිවහනේ නාන තටාකය අසල ගී ගයා, නටා චමිල සහ සජිනි සමඟ විනෝද වූහ.සාදය අවසානයේ තම දියණිය සහ බෑනණුවන් වෙත පැමිණි සජිනිගේ මව තම දියණිය සිප වැලඳ ඈ වෙත තිළිණයක් පිරිනමමින් මෙසේ කීවාය.“දුව මේ කලර් ටී.වී. එක චමිලට. ඒකෙ රිමෝට් කන්ට්‍රෝල් එක ඔයාට.”  “මහා සංඝරත්නය වැඩලා මෙතන උපවාසය කරන්ඩ ගත්තාම ඒක ලොකු ප්‍රශ්නයක් වෙනවනෙ ඇමැතිතුමා. අපි උන්වහන්සේලාට පුළුවන් තරං ඉක්මනින් මෙතැනින් යවා ගන්ඩ පුළුවන් ක්‍රමයක් ගැන හිතලා ඉක්මන් විසඳුමකට ආවොත් නුවණට හුරුයි.” ලේකම්වරයා ඇමැතිතුමා ඉදිරියේ පෙනී සිටිමින් බැරෑරුම් ස්වරයකින් කීවේය.“හරි... මට ආවා ටොප් අයිඩියා එකක්. අර පහුගිය දවසක අපෙ රේණුක, එයාගෙ පොතක් එළිදක්වපු උත්සවයෙදි කළා වගෙ අපූරු නැටුමක් මෙතනත් නටවමු. සංඝයා වහන්සේලා ඒක දැකපු ගමන් සුටුස් ගාලා නැඟිටලා යයි යන්ඩ” ඇමැතිතුමා ජයග්‍රාහී සිනාවක් නඟමින් පැවසුවේය.  තම දුරකථනය එක දිගට නාද වෙද්දී තිගැස්සී නින්දෙන් ඇහැරුණු පෙරේරා නිනව්වක් නැතිව මොහොතක් බලා සිටියේය. ඔහුගේ නිවෙස මුර කරන බලු තඩියා මහ හඬින් බුරා හැළෙනු ඔහුට ඇසුණි. ‍ෙමාහොතකින් දුරකථනය වෙත ගොස් රිසීවරය ඔසවා ඊට සවන් දෙද්දී තර්ජනාත්මක ස්වරයක් ඉන් ගලා ආවේය.“මිස්ටර් පෙරේරා. මම මේ ඉස්සරහ ගෙදර මනෝ. මොකක්ද අයිසෙ මේකෙ තේරුම? බලනවා දැන් වෙලාව පාන්දර තුනයි.අපි මේ ගෙදර කොහොමද අයිසෙ සැනසිල්ලෙ නිදාගන්නෙ තමුසෙලගෙ ඔය බල්ලගෙ තද ඝෝෂාවත් එක්ක?”කර කියා ගත හැකි කිසිවක් නොමැතිව ලැජ්ජාවෙන් හැකිළුණු පෙරේරා මොහොතක් කල්පනා කොට, තම කටහඬ මඳක් වෙනස් කොට මෙසේ පිළිතුරු දුන්නේය.“බොහොම කනගාටුයි. ඔහේට වැරැදිලා. මට බල්ලෙක් නැහැ. ඔහේ කරකවලා තියෙන්නෙ වැරැදි අංකයක්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av14020213</link>
    <topic>ගිනස් වාර්තාවක් තැබූ මාලිනී රණසිංහ</topic>
    <author>හේමාලි විජේරත්න</author>
    <content>ගිනස් වාර්තාවක් තැබූ මාලිනී රණසිංහ5000 වාරයක් සුප්පා දේවියට රඟපාඒ මහාචාර්ය සරච්චන්ද්‍රයන් ‘සිංහබාහු’ නාට්‍යය නිෂ්පාදනය කරන්නට පිඹුරුපත් සකසමින් සිටි යුගයයි. එහි බොහෝ චරිත සඳහා නළු නිළියන් ‍ෙසායමින් ඔවුන් පුහුණු කරමින් සිටියත් එහි එක් ප්‍රධාන භූමිකාවක් වූ ‘සුප්පා දේවිය'ගේ චරිතයට සුදුසු කෙනෙක් ඒ වනතුරුත් හමුනොවී තිබුණි. පේරාදෙණිය විශ්වවිද්‍යාලයට අලුත් ශිෂ්‍ය ශිෂ්‍යාවන් පැමිණීමේ වසන්ත කාලය උදාවන්නේ මේ අවදියේය. නවක ශිෂ්‍ය ශිෂ්‍යාවන් වෙනුවෙන් එවක පැවැති සුන්දර නවක වදයට ගීත ගායනා කිරීම බෙහෙවින් සුලබ දෙයක් විය. මේ ශිෂ්‍යාවන් තර වූ එක්තරා නවක සිසුවියකගේ සුගායනීය ගීත ගායනය අසා ඇය ගැන පණිවුඩය මහාචාර්ය සරච්චන්ද්‍රයන් වෙත කවුරුන් හෝ රැගෙන යන්නේය. මේ පණිවුඩය අපූර්ව රංග ප්‍රතිභාවක අසිරිය සිංහල නාට්‍ය කලාවට තිළිණ කළ රංගන ශිල්පිනියගේ පළමු අභිෂේකය විය. සිංහබාහු නාට්‍යයේ සුප්පාදේවිය ලෙසින් තෝරාගත් මේ නවක විශ්වවිද්‍යාල සිසුවිය මාලනී රණසිංහ නම් වූවාය.ඈ පුරා තිස් එක් වසරක් අපේ වේදිකාවේ සිංහබාහු නාට්‍යයේ ‘සුප්පා දේවිය’ වූවාය. දර්ශන වාර 5000ක පන්දහස් වාරයක් සුප්පා දේවිය වීමෙන් ගිනස් වාර්තාවක් ද තැබුවාය. මේ මොහොත වන විට ඔස්ට්‍රේලියාවේ පදිංචිව සිටින ඈ පසුගියදා ලංකාවට පැමිණියේ වේදිකාව පිළිබඳ වන සිය මතක, ආදරය, ගෞරවය, භක්තිය කිසිදු දිනක ‍ෙනාවෙනස්වන හෙයිනි.මෙවර ඇගේ ගමනේ මූලික අභිප්‍රාය වූයේ සිංහල නාට්‍ය කලාව වෙනුවෙන් තමන් වේදිකාවට හඳුන්වා දුන් සිය ගුරුදේවයාණන් වන මහාචාර්ය සරච්චන්ද්‍රයන් වෙනුවෙන් මතක හිටින යමක් තිලිණ කිරීමටයි. ඒ වෙනුවෙන් ඇය තෝරාගත්තේ ඈ රඟපෑ මහාචාර්ය සරච්චන්ද්‍රයන්ගේ නාට්‍ය කීපයක තෝරාගත් ගීත 16න් යුත් සංයුක්ත තැටියක් නිකුත් කිරීමයි. මේ වැඩ කටයුතු වෙනුවෙන් පසුගියදා ලංකාවට පැමිණි ඇය හා කළ පිළිසඳරකින් මේ ලිපිය සැකසිණ.“මම මහාචාර්ය සරච්චන්ද්‍රයන් ගේ සිංහබාහු නාට්‍යයට සම්බන්ධ වුණේ 1961 දී. 1992 වනතුරුම මම තමයි මේ නාට්‍යයේ සුප්පා දේවි චරිතය රඟපෑවේ. මම විතරක් නොවෙයි මගේ සැමියා ටෙරී රණසිංහත් මීට සමගාමීව මේ නාට්‍යයේ රඟපෑවා. ඔහු තමයි මේ නාට්‍යයේ පොතේ ගුරුගේ චරිතය රඟපෑවේ. 5000කට වැඩි වාර සංඛ්‍යාවක් මම සුප්පාදේවි ලෙස රඟපාලා තියෙනවා. අවුරුදු 31 1/2ක කාලයක් ඇතුළත තමයි මේ රඟපෑම් කළේ.මගේ සැමියා මට මුණගැහුණෙත් සිංහබාහු නාට්‍යයේදීමයි. ඒක නිසා තමයි අපේ විවාහයත් සිද්ධ වුණේ.1992 විතර වෙත්දී මගේ සැමියාට ටිකක් අසනීප වෙන්න ගත්තා. ඒ නිසා ඔහු තීරණය කළා සිංහබාහු නාට්‍යයෙන් අයින් වෙන්න. මට තවදුරටත් රඟපාන්න පුළුවන්කම තිබියදීත් මට හිතුණා මේ නාට්‍යයේ මට ඉන්න සැලැස්සුවේත් මගේ සැමියා. මට ගෙදර ප්‍රශ්න ඇවිත් දරුවෝ පොඩි කාලේ නාට්‍යයට එන්න ටිකක් පැකිලෙන කොට මාව උනන්දු කළේ මගේ සැමියා. ඒත් එක්කම ඒ මුළු කාලය පුරාම වේදිකාවට මාව කැඳෙව්වෙත් මගේ සැමියා.ඒ නිසා මට හිතුණා ටෙරීට ලොකු දුකක් ඇතිවේවි කියලා එයා නැතුව මම තනිවම රඟපෑවොත්. ඒ නිසා අපි දෙන්නම නාට්‍යයෙන් අයින් වෙන්න තීරණය කළා. 2008 දී ටෙරී නැතිවුණා. ඊට පස්සේ මගේ දරුවෝ ඉන්නේ පිටරට නිසා ඔවුන් මාව එහෙට ගෙන්න ගත්තා.”සිය තරුණ ජීවිතය මෙරට වේදිකාව අසිරිමත් කරන්නට කැප කළ ඇය වැනි තැනැත්තියක් අපේ රටට සම්පතකි. අද ජීවිතේ සැඳෑ කාලය ගත කරත් සිය අතීත දිවියට අතිශයින්ම පෙම් බඳින ඇයට වේදිකාව මහාචාර්ය සරච්චන්ද්‍රයන් ගේ ඇසුර කිසිදිනෙක අමතක නොවන බව ඈ පැවසුවේ අතිශය හැඟුම්බර ස්වරූපයකිනි.“දැන් මම ගෙවන්නේ මගේ ජීවිතේ සැඳෑ කාලය. මගේ ජීවිතේ හොඳම කාලේ මම ගෙව්වේ වේදිකාවේ. අපි ඒ තුළම ජීවත්වෙලා එයින් වින්දනයක් ලබලා ජීවිතේ අත්දැකීම් සපුරා ගත්ත අය. දැනට අවුරුදු දෙක තුනකට කලින් ඉඳලා නිතර මට හිතුණා අපේ නාට්‍ය කලාව වෙනුවෙන් මතක හිටින යමක් ඉතිරි කරන්න ඕන කියලා. මට හිතුණා මම රඟපෑ නාට්‍ය කීපයක ගීත එකතු කරලා සංයුක්ත තැටියක් කරන්න. ඒකට අවසර ගන්න ඕන නිසා ඒක හිතේ තියාගෙන හිටියා. පසුගිය අවුරුද්දක ලංකාවට ආවාම මම ගියා සරච්චන්ද්‍ර මැතිනියව මුණගැහෙන්න. ඇයට මම මේ විස්තරය කිව්වම ඇය මට අවසර ලබා දුන්නා මේ වැඩේ කරන්න. මම බොහොම පිරිසුදු චේතනාවෙන් වැදගත් දෙයක් කරන්න ඉල්ලුව ඉල්ලීමට එතුමියගේ ආශිර්වාදය ලැබුණා.ඒ අනුව එතුමිය මට ඒකට අවසර දුන්නේ තවත් වැදගත් දිනයක් නිමිති කරගෙන. ඒ කියන්නේ මහාචාර්ය සරච්චන්ද්‍රයන්ගේ ජන්ම ශත සංවත්සරය වෙනුවෙන් තමයි මේ සංයුක්ත තැටිය එළිදක්වන්නේ.මේ සංයුක්ත තැටියේ නම ‘නැත ලොවේ අන් රසඳුනා’ අතිශය ජනප්‍රිය නාට්‍ය ගීත 16ක් මෙහි අඩංගුයි. දැන් මේ නාට්‍යවල සංගීතය නිර්මාණය කරන තරුපති මුණසිංහ මහතා සමඟ තමයි මේ ගීතවලට සංගීතය නිර්මාණය වෙන්නේ. ඒකට මම එකඟ වුණා. මනමේ, සිංහබාහු, පේමතී ජායතී සෝකෝ, වෙස්සන්තර, නාට්‍යවල තෝරා ගත් ගීත තිබෙන්නේ. වෙස්සන්තර නාට්‍යයේ නම් මුල් ගායනයට එක්වූ ජයලත් මනෝරත්න එක්වෙනවා. සිංහබාහු නාට්‍යයේ ගීත සඳහා ප්‍රදීපා ධර්මදාස එක්වෙනවා. ඇය මේ නාට්‍යයේ වරක් සිංහසීවලී චරිතයත් රඟපෑවා. දැන් සිංහබාහු නාට්‍යයට සම්බන්ධ සනත් විමලසිරි, ජයන්ත බණ්ඩාර ගායනයෙන් එක්වෙනවා. වාද්‍ය වෘන්දය වර්තමාන සිංහබාහු නාට්‍යයේ වාද්‍ය වෘන්දයමයි.මේ සංයුක්ත තැටිය දොරට වඩින්න පොඩි උත්සවයක් සංවිධානය කරලා තිබෙනවා. ‍ෙපබරවාරි මාසේ 05 වැනිදා සවස 4.30ට බොරැල්ල නාමෙල් මාලිනී පුංචි තියටර් හිදී. මේ උත්සවයේදී ‘සිංහල වේදිකා නාට්‍යය ගීතයෙන් නිරූපිත ප්‍රේමය’ යන මැයින් කොළඹ විශ්වවිද්‍යාලයේ මහාචාර්ය සමන්ත හේරත් හා ‘අසිරිමත් රංගවේදිනිය මාලිනී රණසිංහ’ යන මැයින් ප්‍රවීණ නාට්‍යවේදී කේ.බී.හේරත් කෙටි දෙසුම් පවත්වනවා. මේ උත්සවය අතරතුර මා විසින් ගීත කීපයක් ගායනා කරනවා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av14020214</link>
    <topic>ඩිම්පල් කපාඩියා රාජ් කපූර්ගේ දියණියක් ද?</topic>
    <author>කුමාර සිරිවර්ධන</author>
    <content>ඩිම්පල් කපාඩියා රාජ් කපූර්ගේ දියණියක් ද?1973 වසරේ ආදායම් වාර්තා අලුතින්ම පිහිටුවමින් තිරගත වූ ‘බොබී’ චිත්‍රපටය රාජ් කපූර්ගේ අධ්‍යක්ෂණයක් වූයේය. එහි ප්‍රධාන නළු නිළියන් වූයේ රාජ්ගේ පුත් රිෂි කපූර් හා රාජ්ගේ සොයා ගැනීමක් වූ 16 හැවිරිදි ඩිම්පල් කපාඩියාය. යොවුන් ප්‍රේමය පිළිබඳ නව දෘෂ්ටි කෝණයකින් බැලු එම චිත්‍රපටය අතිශය ජනප්‍රියත්වයට පත්වෙද්දී කටකතා පැතිර ගියේ ඩිම්පල් කපාඩියා යනු රාජ් කපූර් හා නර්ගීස් අතර පැවැති ප්‍රේමයේ අනියම් ප්‍රතිඵලයක් කියාය. නොඑසේ නම් ඇය රාජ් - නර්ගීස් යුවළගේ දියණිය ය කියාය. රහසේ හදාවඩා ගත් සිය දියණියටත් තමන්ගේ නීත්‍යානුකූල පුතුටත් බොලිවුඩයට පිවිසෙන්නට එකම චිත්‍රපටයකින් රාජ් දොර විවෘත කර දී ඇතැයි මෙම කටකතාවලින් කියැවිණි.ඇත්තෙන්ම ඩිම්පල් රාජ් කපූර්ගේ දියණියක් ද? වගතුග සොයා බලන විට හෙළි වන්නේ ඇගේ පියා එරට ප්‍රකට ව්‍යාපාරිකයකු වූ චුන්නා බායි කපාඩියා බවය. ඇගේ මව බෙට් කපාඩියාය. ‘බොබී’ චිත්‍රපටය සාර්ථකව ප්‍රදර්ශනය වෙද්දී ඇය එවකට බොලිවුඩයේ සුපිරි නළු රාජේශ් ඛන්නා හා විවාහ වී රඟපෑමට නැවතීමේ තිත තැබුවාය. ඇය රාජේශ් වෙතින් 1985 දී වෙන්වූ පසු නැවත සිනමාවට ප්‍රවිෂ්ට වූ අතර ඇගේත් රාජේශ් ගේත් දියණියන් වූ ට්වින්කල් සහ රින්කල් ද බොලිවුඩ් නිළියන් බවට පත්වූහ. ට්වින්කල් පසුව විවාහ වූයේ බොලිවුඩයේ තවත් සුපිරි නළුවකු වූ ආක්ෂේ කුමාර් සමඟිනි.ඩිම්පල් පිළිබඳ පැතිර ගිය කටකතාව අප මෙහි සඳහන් කළේ රාජ් කපූර් - නර්ගීස් ප්‍රේමය වෙත ප්‍රවිෂ්ටයක් ලෙසිනි. බොලිවුඩ් සිනමාව ජාත්‍යන්තර වෙළෙඳ පොළට ගෙන ගිය පුරෝගාමියා ලෙස සැලකුම් ලබන රන්බීර් රාජ් ප්‍රිත්විරාජ් කපූර් හෙවත් රාජ් කපූර් නිතරම විශ්වාස කළේ රිදී තිරය මත සැබෑ පෙම් යුවළක් ප්‍රේක්ෂකයන්ට දැක ගන්නට ලැබෙන්නේ එම චරිත රඟන නළුවා හා නිළිය අතර ද සැබැවින්ම ප්‍රේමයක් තිබෙන්නේ නම් පමණි කියාය.හින්දි සිනමාවේ සමකාලීනව දැවැන්තයකු වූ තම පියා ප්‍රිත්විරාජ්ගේ අඩි පාරේ යමින් රාජ් රඟපෑමට පිවිසියේ වයස අවුරුදු එකොළහේදීය. 1935 දී එසේ ‘ඉන්කියුලාබ්’ සිනමා පටයෙන් රංගනය ඇරැඹු ඔහු හින්දි නළුවකු ලෙස ස්ථාවරයක් ගොඩ නඟා ගත්තේ මධුබාලා ගේ පළමු චිත්‍රපටය වූ නීල් කමාල් (1947) චිත්‍රපටයේ ඇය හා ප්‍රධාන චරිතය රඟමිනි.වයස අවුරුදු 24 දී ආර්. කේ. චිත්‍රපට සමාගම පිහිටුවා ගත් රාජ් 1948 දී ‘ආග්’ චිත්‍රපටය අධ්‍යක්ෂණය කරමින් සමකාලීනව හින්දි සිනමාවේ ළාබාලම අධ්‍යක්ෂවරයා බවට පත්වූයේය. ‘ආග්’ චිත්‍රපටයේ ඔහු හා ප්‍රධාන චරිත රඟපෑවේ හින්දි සිනමා ඉතිහාසයේ අති විශිෂ්ට නිළියක ලෙස සැලකුම් ලබන නර්ගීස්ය.රාජ්ට වඩා වසර පහකින් බාල වූ ඇය ‘ආග්’ චිත්‍රපටයේ රංගනයට එක්වන විට ඇගේ වයස අවුරුදු 19 ක් වූයේය. ඇගේ නියම නම ෆාතිමා රෂීඩ් වූවත් ඇය සිනමාවෙන් ප්‍රකට වූයේ නර්ගීස් යන තිර නාමයෙනි. ඇය ද කුඩා දැරියක ලෙස සිනමාවට රංගන දායකත්වය මුලින්ම ලබා දී තිබුණේ 1935 දී ප්‍රදර්ශනය වූ ‘ටලාෂ් ඉ-හක්’ චිත්‍රපටයටය. 1942 දී තිරගත වූ ‘තමන්නා’ චිත්‍රපටයෙන් පළ කළ රංගන කුසලතාවන්ගෙන් ඇය හින්දි සිනමාවේ නිළියක ලෙස ස්ථාවරය ගොඩ නඟා ගෙන තිබිණි. ‘මදර් ඉන්ඩියා’ චිත්‍රපටයේ රාධා ලෙස ඇය ඉදිරිපත් කළ රංගනය හින්දි සිනමා ඉතිහාසයේ නොමැකෙන සිහිවටනයකි.දුකෙන් හා වේදනාවෙන් මෙන් ම දරිද්‍රතාවෙන් ද, පීඩා විඳි කාන්තාවක වූ රාධා ගේ චරිතය එතරම් විශිෂ්ටව මවන්නට ඇයට උපකාරී වූයේ සමකාලීනව ඇය විඳිමින් සිටි විරහ වේදනාව ද? ඇය ‘මදර් ඉන්ඩියා’ හි රඟපෑවේ තමන් පෙම් කළ තමන් හා චිත්‍රපට 16 කම එකට රඟපෑ රාජ් කපූර් වෙතින් සදහටම ඉවත්ව යාමේ දැඩි තීරණයට බැසීමෙන් අනතුරුවය.1950 සහ 1960 දශකයන්හි හින්දි සිනමාවේ අග්‍රගණ්‍ය නළු නිළි යුවළ වූයේ රාජ් කපූර් හා නර්ගීස්ය. ඔවුන් රිදී තිරය මත මැවූ ප්‍රේම ජවනිකාවන් ප්‍රේක්ෂකයන්ට කොතරම් ආස්වාදයක් ලබා දුන්නේ ද යත් සැබෑ ජීවිතයේදීත් ඔවුන් දෙදෙන එක්වන්නේ නම් යෙහෙකැයි ප්‍රේක්ෂකයෝ සිතූහ.“ආග් චිත්‍රපටයේ රඟපෑමට නර්ගීස් පැමිණි විට මා ඇය දුටුවේ සුරංගනාවක වාගෙයි. මගේ සිතේ ඇය පිළිබඳ ඇතිවූ හැඟීම් හෙළිදරව් කිරීමේ හැකියාවක් මට එවෙලේ තිබුණේ නැහැ. වසර ගණනාවක් තිස්සේ ම'සිත සැඟව තිබු ඒ හැඟුම් සමුදාය මා පිට කළේ ‘බොබී’ චිත්‍රපටය හරහායි.”නර්ගීස් කෙරේ තම සිත්හි ඇතිවූ හැඟීම් රාජ්ට හෙළිදරව් කළ නොහැකි වූයේ ඔහු ඒ වන විට ද විවාහකයකුව සිටි නිසා ද? 1940 දී රාජ් විවාහ වූයේ සිය පියාගේ මවු පාර්ශ්වයේ නෑ පරපුරේ යුවතියක වූ ක්‍රිෂ්ණා කපූර් සමඟිනි. පසු කලෙක හින්දි සිනමා නළුවන් බවට පත්වූ රාජේන්ද්‍ර නාත් හා ප්‍රේම්නාත් ක්‍රිෂ්ණාගේ සොහොයුරන් දෙදෙනාය.ආග් සිනමා පටයෙන් පසු රාජ් නර්ගීස් සමඟ එක්ව රඟපෑවේ දිලිප් කුමාර් ද රඟපෑ අන්දාස් චිත්‍රපටයේය. ඔවුන් දෙදෙන එකට රඟපෑ බර්සාත් (1949) අවාරා (1951) ශ්‍රී 420 (1955) බෙහෙවින් ම ජනප්‍රිය වූ චිත්‍රපට වෙයි.ශ්‍රී 420 චිත්‍රපටයේ රාජ් හා නර්ගීස් ධාරානිපාත වර්ෂාවක තෙමෙමින් එකම කුඩයක් යට හිඳිමින් මැවු ‘ප්යාර් හුආ ඉක්රාර් හුආ හයි’ ගීතමය ජවනිකාව හරහා දෙදෙනාගේ ප්‍රේමය ඉතාමත් හොඳින් එළි දැක්වුණ බව විචාරකයන්ගේ මතයයි.දෙදෙනාට සිය ප්‍රේමයේ කූටප්‍රාප්තිය වෙත ළඟාවීමට නොහැකි වීමේ හේතුව ද එම ගීතමය ජවනිකාවේම අඩංගු විය. එහි වැස්සේ තෙමෙමින් පාසල් යන කුඩා දරුවන් තිදෙනකු ද දැකගත හැකි වූ අතර ඒ රාජ් කපූර් - ක්‍රිෂ්ණා විවාහයේ දරු තිදෙනාය.නර්ගීස් බලාපොරොත්තු වූයේ රාජ් කපූර් දික්කසාද වී තමා හා විවාහ වනු ඇත කියායි. එහෙත් රාජ් කිසි විටෙකත් දික්කසාදයට කැමති නොවූයේ හෙතෙම භාරතීය සම්ප්‍රදායයන් බෙහෙවින්ම ගරු කළ තම දරුවන්ට වඩාත් ආදරය කළ තැනැත්තකු වූ හෙයිනි. එහෙත් රාජ් කිසි විටෙක නර්ගීස් හා තමා අතර සමීප සම්බන්ධතාවක් තිබු බව ප්‍රතික්ෂේප කළේ නැත.ලබන සතියේරාජ් කපූර් හා වෛජන්තිමාලාකුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av14020215</link>
    <topic>ආදර්ශමත් ජීවිත ගැන කියන ගුණ රුව සුවඳ</topic>
    <author>වසන්ත ජයසිංහ ආරච්චි</author>
    <content>ආදර්ශමත් ජීවිත ගැන කියන ගුණ රුව සුවඳගුණ රුව සුවඳ වැඩ සටහනශතකය සපුරයිජාතික රූපවාහිනිය ඔස්සේ බදාදා සවස 6 ට විකාශනය වන ‘ගුණරුව සුවඳ’ වැඩසටහනේ පසුගිය 29 දින විකාශනය වුණේ අපේ රටේ විවිධ ක්ෂේත්‍රයන්හි ප්‍රවීණත්වය දැරූ පුද්ගලයින්ගේ මතක මංපෙත් විවරණය කරන වැඩසටහන් මාලාවේ සියවැනි වැඩසටහන විදිහට.‍ පිටපත් රචනය, නිෂ්පාදනය හා අධ්‍යක්ෂණය කරමින් ‘ගුණරුව සුවඳ’ වැඩසටහන ඔබට සමීප කරන්නේ නිර්මාණශීලි සන්නිවේදකයකු වන පුෂ්පකුමාර සමරවික්‍රම යි.“අපේ ර‍ෙට් මතයක් බිහි කළ වගේ ම රටට කීර්තියක් අත්කර දුන් පුද්ගලයින්ගේ ජීවිත විවරණයක යෙදෙන්න කාලයක ඉඳල මගේ ආශාවක් තිබුණා. ඇත්තටම ඒ සඳහා මට විශාල පන්නරයක් වුණේ ජාතික පුවත්පතක පළවුණු ලිපි මාලාවක්. ඉන් පසුවයි එය මට රූපමාධ්‍යයට ගෙනෙන්න පුළුවන් නම් කියන අදහස ආවේ. මේ නිසා 2012 ජනවාරි 25 දින ගුණරුව සුවඳ පළමු වැඩසටහන මම ජාතික රූපවාහිනිය ඔස්සේ කළේ ආචාර්ය පණ්ඩිත් ඩබ්ලිව්.ඩී. අමරදේවයන් එක්කාසු කරගෙන. ඔහු අපේ රට ජාත්‍යන්තරයට රැගෙන ගියා විතරක් නෙමෙයි අප සතුව ඉන්න ප්‍රබලම මානව සම්පතක්‍.ඉන්පසුව විවිධ ක්ෂේත්‍රයන් ඔස්සේ රටට සේවය කරපු එහෙත් වැඩිපුර කතා බහට ලක් නොවුණු චරිත පවා මේ වැඩසටහන ඔස්සේ සමාජගත කරන්න පුළුවන් වුණා. ඇත්තටම මුලින් ම මට අවශ්‍යය වුණේ මේ චරිතවල ජීවිත විවරණය කරන්න ඔවුන් ඉගෙන ගත්ත පාසල්, උපන්න ගම් පළාත් පවා රූපයට හසුකර වැඩසටහන කරන්න. නමුත් ප්‍රයෝගිකව එය තරමක් අසීරු නිසා සාකච්ඡාමය වැඩසටහන් ආකෘතිය ‘ගුණරුව සුවඳ'ට එකතු කරන්න මම සිතුවා‍.ඒ හරහා අපි විවිධ පුද්ගලයින් ගේ ජීවිතේ ගැන බොහෝ දේවල් කතා කළා. ඔවුන් ධෛර්යයෙන් නැඟී හිටියේ කොහොමද? ඉදිරියට ආවේ කොහොමද. බාධක වලට මුහුණ දුන්නේ කොහොමද මෙන්න මේ දේවල් හරහා සමාජයට ගන්න පුළුවන් ආදර්ශ හෙළි කරන්නයි මට අවශ්‍යය වුණේ.පුෂ්පකුමාර සමරවික්‍රමඇත්තටම ලැබුණු ප්‍රතිචාර වලින් ම අපිට තේ‍රුණා සමාජයට විශාල සේවයක් අපි මේ වැඩසටහන හරහා කරනවා කියලා. මේ වෙනකොට අපි අපේ රටේ විවිධ ක්ෂේත්‍ර නියෝජනය කරන පුද්ගලයින් සිය දෙනකුගේ ජීවිත විවරණය කළා. අපේ බලාපොරොත්තුව 150 දක්වා එය ඉදිරියට ගෙනයන්න.එම 150 පස්සේ අපි බලාපොරොත්තු වෙන්නේ එම චරිත සියල්ල සම්බන්ධ කරගෙන ‘ගුණ රුව සුවඳ’ ‘උත්තමචාර’ සම්මාන ප්‍රදානයක් කරන්න. ඇත්තටම එය තනිවම කරන්න පුළුවන් දෙයක් නෙමෙයි.නමුත් අපේ රටට සේවයක් කළ එවන් සොඳුරු මිනිසුන්ට දිරියක් දෙන්න පුළුවන් අනුග්‍රහයක් ලැබුණොත් එය ලොකු ගෞරවයක් කියලා අපි විශ්වාස කරනවා.තවත් දෙයක් මම කියන්න ඕන මේ ගුණරුව සුවඳ වැඩසටහන ලෙහෙසි පහසු දෙයක් නෙවෙයි. ඒ සඳහා ක්ලයි මැක්ස් මීඩියා ආයතනය වගේ ම එහි අධ්‍යක්ෂක රුවන් රත්නායක ඇතුළු නිෂ්පාදන කණ්ඩායම මම සිහිපත් කරන්න ඕන. ඒ වගේ ම මෙය ජාතික කටයුත්තක් විදිහට දකිමින් ශක්තියක් වන ජාතික ලොතරැයි මණ්ඩලයත් සිහිපත් කළ යුතුයි.ඇත්තටම ‘ගුණරුව සුවඳ’ හරිම අප‍ූරු අත්දැකීම් සපිරි වැඩසටහනක්. අපි අතර ඉන්න බොහෝ කලාකරුවන් මේ වැඩසටහන තුළ සංවේදී වුණ අවස්ථාවන් තිබුණා. තමන්ගේ අතීතය සිහිපත් කරමින් අඩා වැටුණ අවස්ථා තිබුණා. ඒ සංවේදීකම අපිට දැනුන අවස්ථා තිබුණා. මෑතකදී අපි මුහුණදුන්න එක සිදුවීමක් තමයි හරුන් ලන්ත්‍රා සොඳුරු ගායකයාගේ වැඩසටහන. එදා රටක් නළවපු හඬ අද ගොළුවෙලා. පුදුම විදිහට අපිට එය සංවේදී මොහොතක් වුණා.ඉතිං මේ විදිහට ඒ ඒ චරිතවල ජීවිත විවරණය කරන්න ලැබීමට මා ලබපු විශාල භාග්‍යයක් කියලයි මම හිතන්නේ. ඒ වගේ ම ලොකු පිනක්.කුඩා කාලයේ ඉඳලම මම සිහින මැව්වේ නිවේදකයෙක් වෙන්න. ඒ වගේ ම සිනමාකරුවෙක් වෙන්න. එක් පැත්තකින් අද මම සතුටක් ලබනවා ගුණරුව සුවඳ හරහා ඒ දේ කරන්න මට පුළුවන් වීම ගැන.‍ ඒ වගේ ම සිනමාව තුළ වෙනසක් කරන්නන් මට හැකියාවක් ලැබෙයි කියලා විශ්වාසයක් තියෙනවා. මේ වෙනකොට මාධ්‍යවේදියෙකු, සංස්කරණ ශිල්පියෙකු, අධ්‍යක්ෂවරයකු, නිවේදකයකු විදිහට අද මට යමක් කරන්න හැකියාව ලැබිලා තියෙනවා. ඉතිං ‘ගුණරුව සුවඳ’ හරහා සමාජයට යමක් මම කරලා තියෙනවා. ඒ වගේ ම සිනමාව තුළ වෙනසක් කරන්නත් මේ වෙනකොට හොඳ පිටපතක් ළඟ මම නැවතිලා ඉන්නවා. නිෂ්පාදකවරයකුගේ අඩුව නිසා. ඒ බලාපොරොත්තුවත් ළඟදීම ඉටුවේවි කියන අරමුණින් මම ඉන්නේ.වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av14020216</link>
    <topic>සතියේ චිත්‍රපටය</topic>
    <author>කුමාර සිරිවර්ධන</author>
    <content>සතියේ චිත්‍රපටයකෘත්‍රිම බුද්ධියේ ප්‍රේමය Herපසුගිය වසරේ හොලිවුඩයෙන් බිහිවූ ප්‍රේමාන්විත ප්‍රහසනමය විද්‍යා ප්‍රබන්ධ ගනයට වැටෙන සිනමා පටයක් ඇමෙරිකානු සිනමා උලෙළයන්හි දී අනෙකුත් චිත්‍රපටවලට ප්‍රබල අභියෝග එල්ල කරමින් සිටියි. ඇමෙරිකානු සිනමා විචාරක මණ්ඩල සම්මාන උලෙළේ දී 2013 වසරේ හොඳම හොලිවුඩ් සිනමාපටය ලෙස සම්මාන දිනා ගත් එය ස්පයික් ජෝන්ස් ගේ ‘හර්’ (Her) ය. එම චිත්‍රපටයේ තිරනාටක රචකයා මෙන්ම නිෂ්පාදකවරයා වන්නේ ද ස්පයික් ජෝන්ස්ය.ලොස් ඇන්ජලීස් සිනමා විචාරක සම්මාන උ‍‍ලෙ‍ෙළ් දී ‘හර්’ 2013 වසරේ හොඳම චිත්‍රපටය ලෙස ‘ග්‍රැවිටි’ චිත්‍රපටයත් සමඟ සම සම්මාන දිනාගත්තේය. ගෝල්ඩන් ග්ලෝබ් සම්මාන උලෙළේ දී ඊට හිමි වූයේ හොඳම තිර රචනය සඳහා වූ සම්මානයයි. මේ වන විට එය ඇකඩමි සම්මාන උලෙළේ හොඳම චිත්‍රපටය, හොඳම තිර රචනය ඇතුළු සම්මාන පහක් සඳහා නාම යෝජනා ලබා ඇත.තියඩෝර් ටූම්බ්ලි හුදෙකලාව නොසතුටින් දිවි ගෙවන්නෙකි. ඔහුගේ හදවත බිඳී ඇත්තේ තමන් කුඩා කළ පටන් ප්‍රේම කොට විවාහ කර ගත් කැරීන්ගෙන් දික්කසාද වීමට සිදුවී තිබීම නිසාය. තියඩෝර් මිනිසුන් මෙන් ක්‍රමයෙන් විකසනය වන කතා කළ හැකි පරිගණක ක්‍රම වේදයක් මිලට ගනියි. ඔහු තීරණය කරන්නේ එය කාන්තා හඬකින් කතා කළ යුතු බවය. ඔහු ඊට සමන්තා යන නම ද ලබා දෙයි. තියඩෝර් විමතියට පත්වන්නේ එම පරිගණකය ඉගෙනීමට හා මානසිකව වර්ධනය වීමට දක්වන දක්ෂතාව දැකීමෙනි.‘සමන්තා’ නමැති පරිගණක ක්‍රමවේදය තියඩෝර් ගේ වේදනාවන්ට ඇහුම්කන් දෙයි. ස්ත්‍රී හඬකින් කාරුණිකව කතාබහ කරමින් ඔහුගේ චිත්ත වේදනාවන් සමනය කරයි. තියඩෝර් ගේ දීර්ඝ කාලීන මිතුරියක වන අමි ඔහුගේ ජීවිතයට සමීප වන්නේ ඒ අතරතුරය.අමි ද සිය සැමියාගෙන් දික්කසාදවීමට සැලසුම් කරමින් සිටියි. ඇය තියඩෝර්ට හෙළිකරන්නේ තම සැමියා නිවෙසේ අතැර දමා ගිය පරිගණක ක්‍රමවේදයක් හා ඇය අතර සමීප සබඳතාවක් ලියලා ඇති බවය. තියඩෝර් ද තමා සහ සමන්තා අතර ඇති සමීප සබඳතාව ගැන අමිට පවසයි. කල්ගතවෙද්දී තියඩෝර් ගේ සිත්හි අමිට සමීප වී සිටින පරිගණක ක්‍රමවේදය පිළිබඳ ඇතිවන්නේ ඊර්ෂ්‍යාවකි. ඔහු සමන්තාගෙන් ඈත්වන්නට සිතුවත් සමන්තා ක්‍රමයෙන් වේගයෙන් විකසනය වන කෘත්‍රිම බුද්ධියක් ලෙස වැඩි වැඩියෙන් තියඩෝර්ට ප්‍රේම කරයි.මිනිසුන් හා කෘත්‍රිම බුද්ධීන් අතර වැඩෙන ප්‍රේමය සර්ව සම්පූර්ණ වූවක් ද? කෘත්‍රිම බුද්ධියක් වූ සමන්තාට ප්‍රේම කරන තියඩෝර් ගේ සිත්හි සැබෑ කාන්තාවක වූ අමි වෙනුවෙන් ඇතිවන ප්‍රේමයට කුමක් සිදුවේවිද?51 වැනි නිව්යෝර්ක් චිත්‍රපට උලෙළ අවසානයේ ප්‍රදර්ශනය කිරීමට තෝරාගත් චිත්‍රපටයක් ද වූ ‘හර්’ එහි දී පසුගිය වසරේ ඔක්තෝබර් 12 දා ප්‍රදර්ශනය විය. 2013 දෙසැම්බර් 18 දා සිට ඇමෙරිකාවේ ප්‍රදර්ශනය වූ එය ලොව වටා තිරගත වීම ඇරැඹූයේ පසුගිය ජනවාරි 10දාය.චිත්‍රපටයේ තිර නාටකයේ ප්‍රබල බව සෑම විචාරකයකුගේම පාහේ ප්‍රසාදයට ලක් වී ඇති අතර එය ස්පයික් ජෝන්ස් ගේ පළමු තිර නාටක රචනය බව ද මෙහිදී විශේෂයෙන් සඳහන් කළ යුතුය. ‘හර්’ මේ වන විට ලොව පුරා සිනමා රසිකයන්ට නවමු අත්දැකීමක් ලබා දෙමින් තිරගත වෙමින් තිබේ.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av14020217</link>
    <topic>දවසකට වඩා නිවාඩු තිබුණොත් මම කොළඹ ඉන්නෙ නෑ</topic>
    <author>ඉඳුනිල් වීරරත්න</author>
    <content>දවසකට වඩා නිවාඩු තිබුණොත් මම කොළඹ ඉන්නෙ නෑකුසල් ජනිත් පෙරේරාටෙස්ට් ක්‍රිකට් ක්‍රීඩාවෙන් පසු කරළියට පැමිණි පන්දු වාර 50 සීමිත ඕවර තරග ප්‍රේක්ෂකයින් අතර ජනප්‍රිය වූ අතර වර්තමානය වන විට පන්දුවාර 20 තරග රටාව ලොව පුරා අතිශයින් ජනප්‍රිය වී තිබේ. මේ අතරින් විශේෂයෙන් ඕවර විස්සයි 20 තරග පිතිකරුවන්ගේ තරග බවට පත්වී ඇති අතර තාක්ෂණයත් වේගයත් එක්කරමින් පන්දුවට පහර දෙන ක්‍රීඩකයන් වෙත ක්‍රීඩා ලෝලී ආකර්ෂණය ද වැඩි වී තිබේ.මෙවන් පසුබිමක අපේ ක්‍රිකට් ක්ෂේත්‍රයේ අනාගත බලාපොරොත්තුවක් බවට පත්ව සිටින තවත් එක් සුවිශේෂී ක්‍රීඩකයකු සොයා අපි ඛෙත්තාරාම ජාත්‍යන්තර ක්‍රීඩාංගණයට ගියෙමු. රසඳුනට මෙවර පායා එන කෙළිබිමේ තරුව ඔහුයි.මතුරගේ දොන් කුසල් ජනිත් පෙරේරා. කවුරුත් දන්නා කුසල් ජනිත් පෙරේරා. වෙහෙසකර පුහුණුවීම් අතරතුර ඔහු හා කළ කතාබහයි මේ.කුසල්ගේ පවුලේ විස්තර මොනවා ද?මගේ තාත්තා කිත්සිරි පෙරේරා. අම්මා පී. ඩී. ස්වර්ණලතා. මට ඉන්නෙ අයියයි අක්කයි. අයියා සංජීව පෙරේරා. අක්කා උදාරා උදාන්ති.ක්‍රිකට් ක්‍රීඩාව පවුලේ උරුමයක් ද?නෑ. මම පුංචි කාලෙ ඉඳලම ක්‍රිකට් ක්‍රීඩාවට ආවත් ගෙදර අයට ඒ ගැන ලොකු දැනීමක් තිබුණෙ නෑ. මම සෙල්ලම් කරල ඉහළට ආවට පස්සෙ තමයි ගෙදර අයටත් ක්‍රිකට් ගැන අවබෝධයක් ආවේ.ළමා කාලයේ ක්‍රිකට් සෙල්ලම් කරනවට විරුද්ධත්වයක් එහෙම ආව ද?ඒ ගැන දැනගෙන නොහිටියට කවදාවත් මට ප්‍රැක්ටිස් යන්න එපා කියල බලපෑමක් කරල නෑ. මම පාසල් ක්‍රිකට්වලින් ටික ටික ඉහළට එනකොට පවුලේ හැමෝම මට උදව් කළා. මැච් බලන්න ආවා. විශේෂයෙන් අම්මයි තාත්තයි මගේ පෝෂණය ගැන කෑම බීම ගැන උනන්දු වුණා. ඒ කියන්නෙ මේ තැනට එන්න මගේ පවුලේ අය මට යෝධ ශක්තියක් වුණා.ඔබ ක්‍රිකට් ක්‍රීඩාවට යොමු වෙන්නෙ කුඩා කාලෙදිමයි.පුංචි කාලෙ අපි පදිංචි වෙලා හිටියෙ කොට්ටාවෙ. ගෙදර ඉඳල කිලෝමීටරයක් වගේ දුරින් තමයි කොට්ටාව ධර්මපාල විදුහල තිබුණෙ. ඒ නිසා මම පාසල් ගියේ ධර්මපාලයට. පුංචි කාලෙ ඉඳලම ක්‍රිකට්වලට ආසයි. ඒ නිසා පොඩි කාලෙ ඉඳලම ක්‍රිකට් ගැහුවා. ධර්මපාලෙ ක්‍රිකට් කෝච් කළ දමිත් ගුණසේකර අයියා තමයි මගේ මුල්ම පුහුණුකරු වුණේ. 13 න් පහළ සහ 15 න් පහළ කණ්ඩායම් වලට ක්‍රීඩා කළා.ටී වී එකේ ගිය මැච් අනිවාර්යයෙන්ම බලනවා. මිස් කරන්නෙ නෑ. හදිසියේ හරි මිස් වුණානම් ඒ ක්‍රිකට් ප්‍රැක්ටිස්වලට ගිය නිසා.ඉන්පස්සේ මම කොළඹ රාජකීය විදුහලට එනවා. එහිදී මගේ පුහුණුකරු වුණේ චූලක අමරසිංහ අයියා. මම 2006 දී රෝයල් එකේ බිග් මැච් එකට සෙල්ලම් කළා.පාසල් ක්‍රීඩා ජීවිතයේදී ඔබට සුවිශේෂී අවස්ථා කීපයක්ම ලැබෙනවා.ඔව්. 15 න් පහළ පාසල් කණ්ඩායමට තේරිලා මැලේෂියාවේ සංචාරය කිරීමට ලැබුණා. ඒ එක්කම කෝල්ට්ස් ක්‍රීඩා සමාජයට සම්බන්ධ වෙලා ඩිවිෂන් 2 ක්‍රීඩා කිරීමට ලැබීමත් මට සුවිශේෂයි.ඔබ වේගයෙන් පන්දුවට පහර දෙන ක්‍රීඩකයෙක්.ඔව්. මම වේගයෙන් පන්දුවට පහර දෙන්න කැමැතියි. ඒ වගේම කඩුලු රකින්නත් කැමැතියි. ඒ නිසා ශ්‍රී ලංකා A කණ්ඩායමට ක්‍රීඩා කරන්න ලැබුණේ ආරම්භක පිතිකරුවෙක් හැටියටයි.ඔබ සනත් ජයසූරිය අනුකරණය කරනව ද?මම පොඩි කාලෙ ඉඳලම සනත් අයියට ආසයි. එයා බැට් කරන විදිහට ආසයි. පැයට කිලෝමීටර් 100 ක 140 ක පමණ වේගයකින් පන්දුවක් එනකොට බැට් එකේ වදින්න යන්නෙ තත්පර ගාණක්. ඉතින් ඒ වගේ පන්දුවකට පහරක් එල්ල කරද්දී වෙනත් ක්‍රීඩකයෙක් අනුකරණය කරන්නෙ කොහොම ද?මම ක්‍රීඩා කරන්නෙ මට සුපුරුදු විලාශයකට. මගේ පහරවල් ඔහු එල්ල කරන පහරවල් වලට සමානයි. ඒ නිසා තමයි ගොඩක් දෙනෙක් එහෙම කියනවා ඇත්තෙ.තවත් දෙයක්. ඉන්දියාවෙ පැවැත්වුණු චැම්පියන්ස් ලීග් සංචාරයේදී මම පොඩි කාලෙ ඉඳලම ප්‍රිය කරන සනත් අයියත් එක්ක එකට සෙල්ලම් කරල තියෙනවා. එය මට ලොකු සතුටක්.ඔබ එක්දින වරම් ලබාගන්නෙ ඕස්ට්‍රේලියාවට එරෙහිව. එහි මතකය ගැන කතා කළොත්...පසුගිය වසරේ (2013) ජනවාරි මාසයේ කළ ඕස්ට්‍රේලියානු සංචාරයේදී තරග 5 කින් යුත් එක්දින තරගාවලියේ තරග 4 කට මට ක්‍රීඩා කරන්න අවස්ථාව ලැබුණා.එහිදී 2013 ජන. 13 වැනිදා ඇඩිලේඩ් හිදී තමයි මම මුලින්ම ජාත්‍යන්තර එක්දින තරගයක් ක්‍රීඩා කළේ. අපි මුලින්ම ෆීල්ඩ් කළා. මම විකට් කීපින් කළේ. ඒකෙදි ස්ටීවන් ස්මිත්, ග්ලෙන් මැක්ස්වෙල්, බෙන් කටින්ස් සහ ක්ලින්ට් මැකායි කියන ප්‍රබල ක්‍රීඩකයන් 4 දෙනාම අඩු ලකුණු සංඛ්‍යාවල්වලට උඩ පන්දු රැකගනිමින් දවා ගැනීමට මට හැකිවුණා.බැට් කරද්දී මම තිරිමාන්නත් එක්ක තරගය අවසානය තෙක්ම බැට් කළා. පන්දු 16 කදී හතරේ එකක් සහ හයේ එකක් සමඟ ලකුණු 14 ක් ලබාගත්තා. ඒ තරගය අපි ජයග්‍රහණය කළා. මට එය අමරණීය තරගයක්.කුසල් මොන වගේ කෙනෙක් ද?මම හරිම සරලයි. ක්‍රිකට් ක්‍රීඩකයෙක් වුණා කියල ජනප්‍රිය වුණා කියල වැඩිය ලොකුවට හිතන්නෙ නෑ. මම කැමැති මගේ යාළුවො එක්ක පරණ පුරුදු විදිහට නෝමල් එකේ ඉන්න.විනෝදාංශ මොනව ද?සිංදු අහන්න ආසයි. ඒ වගේම නුවර දළදා මාලිගාවට ගිහින් ඉන්න ආසයි. වයිල්ඩ් සෆාරි ගිහින් සත්තු බලන්නත් ආසයි. දවසකට වඩා නිවාඩු තිබුණොත් මාව කොළඹින් හොයාගන්න බෑ.මගේ යාළුවො ටිකත් එක්ක යාල, උඩවලවෙ, වස්ගමුව වගේ තැනකට ගිහින් නිදහසේ ගත කරනවා.ඔබේ ජීවිතය ක්‍රිකට් ද කියල ඇහුවොත්.මම දැඩි ලෙස කැපවෙලා පුහුණුවීම් කරනවා. තරගයකදීත් මගේ උපරීමය කරන්න උත්සාහ කරනවා. ඒත් ගෙදර ආවම මගේ ක්‍රිකට් ලයිෆ් ‍එක ඉවරයි. ආයෙත් ක්‍රිකට් ගැන හිතන්නෙ ග්‍රවුන්ඩ් එකට ආවමයි.කුසල් ජනිත් ක්‍රීඩකයා අද මෙතැන ඉන්නෙ කොහොම ද කියල ඇහුවොත්.ඒකට ස්තූතිවන්ත වෙන්න ඕන මුලින්ම මගේ ගෙදර අයට. ඊළඟට මට පුහුණු කළ දමිත්, චූලක අයියලාට රොමේෂ් කළුවිතාරණ, මාවන් අතපත්තු, රුවන් කල්පගේ, මනෝජ් සහ නුවන් අයියලාට. නම් වශයෙන් කියන්න ගොඩක් ඉන්නවා. උදව් කළ සියලුම දෙනාට ස්තූතියි.විශේෂයෙන් සඳහන් කරන්න ඕන මම කිසිම සංචිතයකට එන්න ඉස්සෙල්ල ඉඳල මට ගුරුහරුකම් දුන්නෙ අනුෂ සමරනායක අයිය. පොඩි හරි නිවාඩුවක් තිබුණොත් ගෙදර ඉන්න දෙන්නෙ නෑ. ප්‍රැක්ටිස් වලට අඬ ගහනවා. සංචිතවලට ඇවිත් රට වෙනුවෙන් ක්‍රීඩා කරනවා කියල නෑ අදටත් මට අවශ්‍ය ගුරුහරුකම් දෙනවා මගේ අඩුපාඩු හදාගෙන ඉදිරියට යන්න.2015 ලෝක කුසලානයට ඔබේ සූදානම.ඊට පෙර අපට තව නොබෝ දිනකින් විස්සයි 20 ලෝක කුසලාන තරගාවලිය එනවා. එහි 30 දෙනාගේ සංචිතයේ මමත් ඉන්නවා. ඒකට හැකි හැම වෙලාවෙම පුහුණුවීම් කරනවා.මාව කණ්ඩායමට තේරුණොත් උපරීමයෙන් ක්‍රීඩා කිරීම තමයි මගේ බලාපොරොත්තුව.”ඉඳුනිල් වීරරත්නඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av14020218</link>
    <topic>අපේ ගමම නැතිවුණා</topic>
    <author/>
    <content>අපේ ගමම නැතිවුණාමිනිසුන් ගැහැනුන් කඩි ගුලක් ඇවිස්සුණ ආකාරයකින් වැව පැත්තටත්, සමහරු වැව පෙදෙසේ සිට ගුරු පාරටත් කඩිනමින් ගමන් කරමින් සිටියහ.“ඈ බං අපේ නිල්මිණිටවත් මොකවත් කරදරයක්වත් ද?”නිමන්තගේ එළියට නෙරා ආ ඇස් ගෙඩි තව තවත් විශාල වූයේ ඒ හඩ ඇසීමත් සමඟය. වාහනයේ ශබ්දය ඇසීමෙන් කිහිප දෙනෙක් ඒ දෙසට ද දිව ආවෝය. පබාත් කුසුම් හා සඳවතීත් ඒ අතර වූහ.“පබා?”ඉදිරිපස දොර ඇරගෙන බිමට පනිමින් නිමන්ත හඬ නැඟීය.“මොකද වෙලා තියෙන්නෙ?”ඈ මුව වසාගෙන වෑන් රියට හිස ඔබා අප්පච්චි ගැන විපරම් කළාය.“අප්පච්චිව ගෙදර ගෙනිහින් බස්සල එමු... කරදරයක්...”“මොකද්ද වෙලා තියෙන්නෙ? නංගිට වත් කරදරයක් ද?”නිමන්ත කෝපයෙන් කෑ ගෑවේය. කියනෙක අහල මාමණ්ඩි බස්සල එන්නකෝ නිල්මිණි නෙවෙයි. සුරංග ගමේ නැහැ.”“ගමේ නැහැ...” හතර පස්දෙනාම එක පිම්මට පබා වෙතට දුව ආවෝය.“ගමේ නැතිවෙන්නෙ කොහේ හරි ගිහින් ද? පන්සලේ බැලුවේ නැද්ද?”“හිතේ අමාරුවට කොහේ හරි පිටමං වුණාවත් ද?”“උඹල බලපල්ල මං අප්පච්චිව අම්මට පංගාර්තු කරල එන්නම්...”“මළ කෙළියක්නෙ මේ මනුස්සය මොන එහෙකට මෙහෙම දෙයක් කළා ද?”“සුරංග හිටියට හිටියේ... උහුලන්න බැරි වේදනාවක් පපුවේ හංගගෙන, සුරංගගේ අක්කා කිව්ව කලින් දා එයාගෙ අත් දෙක අල්ලගෙන හොඳටම වැලපුණා කියලා...”සඳවතී නාසය සූරා දැම්මාය.“ඔක්කෝමල වැව පැත්තට දුවන්නෙ සුරංග වැවටවත් පැන්න කියල හිතලවත් ද?”“කවදාවත් සුරංග එහෙම කරගන්නෙ නෑ කියල මට විශ්වාසයි. ටික දොහක් හැංගිල වගේ ඉන්නව කියල ඈතකට යන්න ඇති.”“ඔව් අපිත් හිතුවේ එහෙමයි. දුක අඩුවුණාම එන්න ගිහින් ඇති කියලා... ඒත් සුරංග ඊයේ හවස ඇඳන් හිටිය සරම වැව ළඟ තිබුණා කියල මුළු ගමම වැව පීරනවා...”“හත් දෙවි හාමුදුරුවනේ...” විජේ මිතුරන් සමඟ බාන කඩාගත් හරකුන් මෙන් වැව් බැම්ම මතට දිව්වෝය.සුරංගගේ මව කුඹුක් ගහ යට පස් කමින් හඩ නඟා වැලපුණාය. පොළවේ හිස ගසා ගනිමින් මොර දෙන විට ගමේ කොයි කවුරුත් හීන් හඬින් හඬා වැටෙන්නට වූහ.“අනේ! මයෙ පුතේ... ඇයි අප්පා උඹ මට මෙහෙම ගින්දරක් දුන්නෙ?”“අනේ! අම්මේ...”සුරංගගේ සොහොයුරිය ඇගේ හිස අල්ලා ගත්තාය.“අපේ අයියට මුකුත් වෙලා නැහැ... එයා දවසකින් දෙකකින් ආපහු එයි...”විජේපාල මිතුරන් සමඟ දිව ගිය පිම්මටම නැවතුණේ ඔවුන් අසලමය. සුරංගගේ මෑණියන් අ‍‍ඳෝනා දෙමින් හිස ඔසවා ඔවුන් දෙස බැලුවාය. ඇගේ විලාපය කෝපයකට හැරෙන්නට ගතවූයේ ඉතා සුළු වේලාවකි.“මගේ කොල්ලව මරා ගත්තා.... මගේ පුතා විනාශ කළා... ඕකි මගෙ දරුවව මරා ගත්තා...”“පිස්සු ද නැන්දෙ?” විජේට යකා ආවේස වී තිබුණේය.“කවුද මෙතන මැරුණේ? කාව ද මරා ගත්තෙ?”“යකෝ මගෙ ලෙඩින් වැටිල හිටපු අහිංසක දරුවට මොකද වුණේ?”“මොකද වුණේ කියල තාම හොයා ගත්තේ නැහැනේ? ඒකට කාටවත් පලි ගහල වැඩක් නෑ... අක්කේ නැන්දව ගෙදර අරන් පලයල්ලා... නිකං බොරුවට කෑ ගහන්ඩ ගියොත් කිසි දෙයක් කර ගන්න හම්බ වෙන්නෑ.”“මාමේ... වැව ළඟ කෑ ගහල වැඩක් නෑ සුරංග කවදාවත් වැවට පනින්නෑ... අනික මේක ගිලෙන්න තරම් ජඹුර තැනකට තියෙන්නෙ ආන්න අර වළ විතරයි.”සුරංගගේ සරම හා පෙරදින සැඳෑවේ ඇඳ සිටි කමිසය වැව ළඟ තිබී හමුවීම මේ හැම දෙයකටම මුල බව හෙළිදරව් විය. හරි “අපි දැන් කෑ ගහල මෙතන ඉඳල අංජනම් බලල වැඩක් නෑ. උපුල් ගමේ කොල්ලො ටික බස්සවමු වැවට... ඔරු දෙක තුනක් දාමු.”“මගෙ අප්පේ... අපිට වෙච්ච වින්නැහියක්. ගැහැනියක් ඉකි ගැසුවාය. ඉන් යළි හැඬුම්, වැලපුම් උත්සන්න වූවා පමණි.“මේ ඇලිස් නැන්දේ... මෙතන මිනියක් මැරිලා නෑනේ... කෑ නොගහා අපේ වැඩේ කරගන්ඩ දීලා අන්න අරහෙට වෙලා ඉඳිල්ලා.”“උපුල් රිටි තුන හතරක් කපා ගම්මු... මේක කළාම මුන්දලගෙ හැකේ හරි යයිනේ...”“අන්න හාමුදුරුවො වඩිනවා...” සුරංගගේ මවගේ විලාපය ඒ පෙදෙසින් වැඩියෙන් ඇසෙන්නට විය.“හාමුදුරුවනේ... අපොයි හාමුදුරුවනේ...” හැම දෙසින්ම ඇසෙන හඬවල් ශ්‍රවණය කරමින් හෝ නොකරමින් උන්වහන්සේ නිහඬව වැව දෙස බලා සිටියේ එහි කෙරෙන දෑ අධීක්ෂණය කරන්නට මෙන්ය.“යමක් වෙලා තියෙනව නම් අපට ඒක බාර ගන්නව හැර වෙන කරන්න දෙයක් තියනව ද ලොකයියෙ?”උන්වහන්සේ සුරංග ගේ අප්පච්චි දෙසට හැරී පැවසුවත් එය කාටත් අභියෝගයක් විය. මගේ දරුව අනිවාර්තෙ විනාස උණා අපේ හාමුදුරුවනේ...”“කවුද ඕවා කියන්නෙ? කවුද මෙතන ඉන්නෙ එහෙම විනාසයක් දැකපු කවුරු හරි?”උන්වහන්සේ කඳුළු වගුරවන මෑණියන් දෙස බැලුවේ ඇය කියූ දෙයම පෙරළා පැනයක් ලෙස ඉදිරිපත් කරමිනි.“හොඳයි කියමු බලන්න... සුරංග ළමය වැවට පනිනව දුටුවේ කවුද කියලා.”“හාමුදුරුවනේ, සුරංගයියගෙ සරමයි කමිසෙයි අර... වැව ළඟ තිබිලා හම්බ වුණා.”ඒ සුරංගගේ බාල සොහොයුරා සරත්චන්ද්‍රය.“ඉතින් බාන්... සුරංග ඒ වස්ත්‍ර ගලවලා නිරුවතින්ම වැවට පැන්න ය කියල ද බොලා හිතන්නෙ?”“මං කලින් දවසකත් කිව්වා... හැම දේම අවුල් කරගෙන අනුන් පිට හොය හොයා වැරැදි පටවන්න සූජානම් වෙන්ඩ එපා.”“එහෙමයි. හාමුදුරුවනේ”සුරංගගේ අප්පච්චිගේ සිතට මොකද්දො මඳ අස්වැසිල්ලක් ලැබිණි.“ඔය ඉළන්දාරින්ට වැව පත ගාන්ඩ ඉඩ දුන්නට කමක් නෑ... ඕකේ ඇති ඉටිගෙඩියක් නෑ...”“එතකොට අපේ හාමුදුරුවනේ මගෙ කොල්ලට මොකද වුණේ? මගේ දරුවා කෝ?”“මගෙන් අහන්නේ මං දන්නව නම් මෙතැනට ඇවිත් බකන්නිලා ඉන්නවයැ... ඌ ඉන්න තැනක ඇති... උඹල මෙතන නැති පුරස්න හේම ඇදගන්නව නෙවෙයි...”උන්වහන්සේ ආපසු පන්සලට වැඩීමට හැරුණි.“මෙන්න මෙහේ වරෙල්ලා කතාබස්වලින් ඇති වැඩක් නෑ... මේ වැඩේ හරියට කරල බලමු...”විජේගේ හඬ ශබ්ද විකාශන යන්ත්‍රයක් දැම්මා හා සමානය. එකා දෙන්නා බැගින් වැවට එක්රොක් වන පිරිස දැන් සීයක් හමාරක් වී අවසානය.කම්මුලේ දෙඅත් රඳවාගෙන ඇන තබා වාඩිවී සිටින සුරංගගේ අප්පච්චී වරින් වර දෙනෙතින් රූරා වැටෙන කඳුළු වැල්, කර රැඳි තුවායෙන් පිස දමන්නේය. කුඩා කල සුරංග තම සුරතේ එල්ලීගෙන දිව ඇවිත් උපන් ඇඳුමෙන් ම වැවට පැන ඒ මේ අත පීනන අයුරු ඔහුගේ දෑස් ඉදිරිපිට මැවී පෙනෙනවා මෙන්ය. වයස අවුරුදු දොළහ තරම් වන විට කුඹුරේ, කැත්තේ උදැල්ලේ වැඩ හරි හරියට කිරීමට තමා හා ඔට්ටු වූ අයුරු... ඇඟ පත වැඩී ආවේ ද කෙසෙල් ගසක් සේ සරුසාරවය. සුරංග අතුරුදන් වූයේ හොරු අරගෙන ගියා හා සමානවය.දහවල් දෙක තුන වන විට වැව එකම මඩ වගුරක් බවට පත්වී තිබුණි. පිපී සුවඳ දුන් සුන්දර නෙළුම්, කෙකටිය සියල්ල හබල් පහරවලින් හා ශක්තිමත් දෑත්වලින් විනාශ වී තිබුණි. එහෙත් ඒ සියල්ල අවසානයේ කිසිඳු හෝඩුවාවක් සොයා ගැනීමට නොහැකි විය. දියඹට ගිය ඔරු සියල්ල සෙමින් සෙමින් වැව් ඉවුර දෙසට ආවේ වෙහෙසට පත්වූ තරුණයින් ද සමඟය. මඩවලින් හා බොහෝ වේලාවක් හරඹ කිරීමෙන් ලද අප්‍රමාණ වෙහෙස නිසා ඔවුන් පෙනුණේ දිය රකුසන් සමූහයක් විලසින්ය.සුරංගගේ අප්පච්චි සමීපයේම නතර වූ නිමන්ත ඔරු ක‍ඳෙන් ඉවතට පැන දෙඅත් ඉණට තබා ඔහු දෙස බලා සිටියේ තරමක ජයග්‍රාහී විලාසයකිනි. නැඟණිය ඉතා ප්‍රබල වරදක් කළ ද ඒ එක බඩවැල කඩන් ආ තමාගේම නැඟණියය. ඈ නිසා සුරංග විනාශ වූවා යන චෝදනාවෙන් නිදහස් වීම පිළිබඳව නිමන්තට තරමක සැනසිල්ලක් ලැබී තිබුණි.“මාමේ”ඒ හඬ කොහෙන් කාගේදැයි බැලීමට තරම්වත් උත්සාහයක් නොගත් ඔහු වැව දෙසම බල හුන්නා පමණි.“ඔක්කොම සුද්ද කළා... ඔහේ ඇති සුරංගයෙක් නෑ.”“තූඃ නොදකින්...”කාරා කෙළ පිඬක් ගැසු සුරංගගේ පියා හුන් තැනින් නැගිට්ටේ විදුලි වේගයෙනි. මොහොතක් එතැන නොරැඳි ඔහු වැව් කණ්ඩිය දිගේ ඉහළට පියමං කළේය.“දහදුරාවට ගෑනු හදල තව එනව මෙතන සුද්දෙ කතා කොරන්න... අයියල නංගිල කෝකත් එකයි...”නිමන්තගේ අතපය හිරි වැටී ගිය ද, ඔහු සියල්ල දරා ගත්තේය. හදවතේ බර දැනෙන තරමට වේදනාව වැඩී ආව ද තමා එය බාරගත යුතු බව ඔහු තීරණය කර තිබුණි. සුරංග ඒ පවුලට නැතිවිය. තමාට සහෝදරිය අහිමි වී ඇත.“ගණං ගන්ඩ එපා නිමන්ත...” උපුල් නිමන්තගේ උරහිස මත ළෙන්ගතුව සුරත තැබුවේය.“අපිට උඹත් එකයි සුරංගත් එකයි. අපි ඉවසලා බලා ඉම්මු... කොහොම හරි හැම උත්සාහයක්ම දරල ඔය දෙන්නවම හොයා ගම්මු...”බිම බලාගත්වනම සුසුමක් හෙලුව ද කඳුළු පිරුණ දෑස තුළින් දිස්වූ අතිශය වේදනාව උපුල් දැක ගත්තේය.“මේක නිමන්තට විතරක් සිදුවුණ දෙයක් නෙවෙයි... අපේ ගමම නැතිවුණා... අපිට අපි නැතිවුණා නිමන්ත.”නිමන්ත කඳුළු පිරුණ දෑසින් ඈත හිස් අවකාශය දෙස බලා සිටියේය. සුරංග හා මෙතැනම කී දවසක් අනාගත සැලසුම් ගැන කතිකා කරන්නට ඇති ද? ඒවා සදහටම සුනු විසුනු වූවා පමණක් නොවේ.... ජීවිතය පුරාවට ආත්මයෙන් ආත්මයට පසුපස හඹා ගෙන කැළලක් ද ඉතිරි විය.නිල්මිණි මෙන්ම සුරංග ද කොහේ හෝ සැඟවී සියලු දෙනා අතරින් වෙන්වී ගොස් ඇත. සුරංගගේ දෙමාපියන්ට ඔහු මෙන්ම නිල්මිණිගේ දෙමවුපියන්ට ද ඒ ප්‍රතිවිපාකයම දරාගන්නට සිදුවූයේ, ස්වාමින් වහන්සේ පැවසු ආකාරයටම සංසාරයේ කළ බලගතු පාප කර්මයක් නිසා විය හැක.දස අතින් ගලා ආ අඳුර මැද විජේපාල පමණක් නොසෙල්වී තමා ළග සිටී. නිමන්ත සියලු වේදනා පහව යවන්නට මෙන් දිග සුසුමක් හෙළා ඔහු දෙස බලා සිටියේය.“හැමදේම ඔහොමයි ඇති වෙනවා.... ඒ වාගේම නැති වෙනවා...” නිමන්ත වැව දෙසට හැරි පැවසුවේය.අවසානයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av14020219</link>
    <topic>සති තුනට ලක්ෂ 300 යි</topic>
    <author>හේමාලි විජේරත්න</author>
    <content>සති තුනට ලක්ෂ 300 යිසුනිල් ටී. ප්‍රනාන්දුචිත්‍රපට නිෂ්පාදකවරයකු ලෙස මේ දිනවල කාර්ය බහුලම චරිතයක් ලෙසින් ඔහු අප හඳුනාගත යුතුය. එක චිත්‍රපටයක් නිදහස් වෙත්දී, තවත් චිත්‍රපට කිහිපයකම වැඩ නිමවා තිබියදී, තවත් ඒවා රූගත වෙමින් තිබියදී ඔහු තවත් චිත්‍රපට නිෂ්පාදනය සඳහා පිඹුරුපත් සකසමින් සිටී. දිවයින පුරා සිනමා ශාලා 56 ක සාර්ථක අන්දමින් තිරගත වන “දෝණි” චිත්‍රපටය වෙනුවෙන් ඔහු මේ දිනවල ලංකාව වටේ සංචාරය කරමින් පසුවේ. වෙනත් ව්‍යාපාරික කටයුතු බොහොමයක් ඔහු සතු වෙනත් එදා සිට මේ දක්වා ඔහුගේ වැඩි ස්නේහය වූයේ සිනමාවයි. ඔහු සුනිල් ටී. ප්‍රනාන්දු ය.සිංහල සිනමාවට සුනිල් ටී. ඉදිරිපත් කරන 54 වැනි සිනමා නිර්මාණය ලෙසින් ‘දෝණි’ ඔබ වෙත තිළිණ වේ.චිත්‍රපට නිෂ්පාදකවරයකු වශයෙන් සුනිල් ටී. ප්‍රනාන්දු අප හඳුනා ගනුයේ මීට බොහෝ කාලයකට ඉහතදීය. ඔහු තම සිනමා ගමන පටන් ගත්තේ ‘චණ්ඩි පැටවු’ නම් චිත්‍රපටයෙනි. ලංකාවේ සිනමා ක්ෂේත්‍රයේ විවිධ පරිවර්තන සමඟ ඔහු එදා සිට මේ දක්වා අති සාර්ථක දිගු ගමනකට එක්වී තිබේ.‘චණ්ඩි පැටව්’ චිත්‍රපටයෙන් පසු ‘මද්දුම බණ්ඩාර’ කියලා තවත් ළමා චිත්‍රපටයක් කළා. ඊට පස්සේ විවිධ තේමා ඔස්සේ මම චිත්‍රපට කළා. චිත්‍රපට කලාව කියන්නේ මම විශ්වාස කරන හැටියට අතිශ්‍ය සුන්දර ව්‍යාපාරයක්. ඒක සාර්ථකව, පාඩු නොලබා පවත්වාගෙන යන්න නම් ඊට අනුගත වූ එක්තරා ක්‍රමයක් තිබිය යුතුයි. එක එක කාලයට එක එක වර්ගයේ රැලි එනවා.ඔබට මතක ඇති ඒ ඒ යුගවල අපි ඒ ඒ විදියට නිර්මාණකරණය ද වෙනස් වෙනස් මඟ ගත්තා. විනෝදාත්මක චිත්‍රපට ජනප්‍රිය වෙත්දි ඒවා කළා. පවුලේ චිත්‍රපට ආවම ඒවා කළා, වැඩිහිටි චිත්‍රපට ආවම ඒවා කළා. ළමා චිත්‍රපට ආවම ඒවා කළා. යුගයෙන් යුගවලට අනුව අපේ නිෂ්පාදන ක්‍රියාදාමය ඊට අනුගත කළා.සිය නවතම සිනමා නිර්මාණයේ අධ්‍යක්ෂවරයා වශයෙන් සුනිල් ටී. තෝරාගත්තේ පුරා වසර ගණනාවක් සිනමාව පිළිබඳ අත්දැකීම් ඇති පළපුරුදු ප්‍රවීණ අධ්‍යක්ෂවරයෙකි. ඔහු වී. සිවදාසන්ය. මේ සුසංයෝගයේ අපූර්ව නිමැවුම වූයේ ‘දෝණි’ ය.“ඇත්තටම ‘දෝණි’ නිෂ්පාදනය කරන්න කලින් මම ‘දරුවනේ’ කියලා චිත්‍රපටයක් නිෂ්පාදනය කළා. ඒ කතා සංකල්පය මම සිවාට කිව්වේ මගේ නැතිවුණු පුතා ‘රිකි’ ගේ ජීවිතය පදනම් කරගෙන. අපි නොසිතූ විරු අන්දමට ඒ චිත්‍රපටය ජනප්‍රිය වුණා. ලංකාවේ හැම ප්‍රදේශයකම ප්‍රේක්ෂකයෝ ඒ චිත්‍රපටය ආදරයෙන් වැළඳ ගත්තා. අතිශයින්ම සාර්ථක වුණු ‘දරුවනේ’ චිත්‍රපටයෙන් පස්සේ අපි හිතුවා තවත් ළමා චිත්‍රපටයක් කළොත් හොඳයි කියලා. ඒ අනුව තමයි ‘දෝණි’ නිර්මාණය වුණේ. මේ චිත්‍රපටයේ සෙසු නළු නිළියන් සියල්ල ලෑස්ති කරගෙන හිටියත් ‘දෝණි’ ප්‍රධාන චරිතය සඳහා ළමා නිළියක් හිටියේ නෑ. අන්තිමට වෙසක් දා අපේ දන්සල ළඟින් ගිය පුංචි දෝණි තමයි අපි මේ චරිතයට තෝරා ගත්තේ. දැන් ‘දෝණි’ අති සාර්ථක අන්දමින් තිරගත වෙනවා. පළමුවැනි සති තුන ඇතුළත ලක්ෂ 300 ක ආදායමක් ලබන්නටත් සමත්වෙලා තිබෙනවා.සුනිල් ටී. කවදත් පාඩුවට නිර්මාණ කළ නිෂ්පාදකවරයෙක් නොවීය. ඔහුගේ අනෙකුත් ව්‍යාපාරයන්හි සාර්ථකත්වය සේම ඔහු චිත්‍රපට නිෂ්පාදනයෙන් ද ලාභ ඉපැයුවේය. එයින් පෙරළා නැවත සේවයක් සිදුවූයේ සිනමාවටමය. එයට හේතුව ඉන් ලැබෙන උත්තේජනය නව නිර්මාණයක ඇරැඹුමක් සඳහා ඔහුට හේතුවක් සපයන බැවිනි.‘ඇත්තටම සිනමාව කියන ක්ෂේත්‍රය ලෝකයේ අනෙක් රටවල්වල මේ වන විට ශීඝ්‍ර දියුණුවකට පත්වෙලා තිබෙනවා. ඊට සමගාමීව අපිත් අපේ සිනමාව දියුණු කරගන්න ඕන. ජාත්‍යන්තර තලයට ගොස් හරි හරියට වෙනත් රටවල නිර්මාණයත් එක්ක අපට තරග කරන්න පුළුවන් වෙන්නේ එතකොටයි.වර්තමානය වන විට අපේ සිනමාවේ ජනප්‍රියම චිත්‍රපට නිෂ්පාදකවරයා වන්නේ සුනිල්ය. ඔහු ‘දෝණි’ තිරගත කරන විට විවිධ වර්ගයේ චිත්‍රපට රැසක් නිර්මාණය කිරීම සඳහා අර්ථපති දායකත්වය පිරිනමා අවසන්ය. ඒ අතර සුමිත්‍රා පීරිස්ගේ ‘වෛෂ්ණාවී’, උදයකාන්ත වර්ණසූරියගේ ‘කොස්තාපල් පුඤ්ඤසෝම’, නිලේන්ද්‍ර දේශප්‍රියගේ ‘තන්හා රති රඟා’, සුදේශ් වසන්ත පීරිස් ගේ ‘රන්ජා’ ද විය.මම විශ්වාස කරනවා දැන් මගේ සිනමා ගමන්මඟ විවිධ පැතිවලට හැරිලා තියනවා කියලා. මම කතෝලිකයෙක් වුවත් පසුගිය කාලයේ බෞද්ධාගමික පසුබිමක් යටතේ තැනෙන නිර්මාණ කීපයකටත් මා දායක වුණා. ඒ අතරින් සනත් අබේසේකරගේ ‘අජාසත්ත’ සහ ‘අනගාරික ධර්මපාල ශ්‍රීමතාණෝ ප්‍රධාන වෙනවා. මේ සමඟම අපේ සිනමාවේ ප්‍රවීණ නළුවකු වන සනත් ගුණතිලක සමඟ මම චිත්‍රපටයක් කළා. එහි අවසන් අදියරේ වැඩ කටයුතුයි මේ දිනවල සිදුවෙමින් පවතින්නේ. ‘සිනහව අතරින්’ නම් වූ මේ චිත්‍රපටයත් අපේ සිනමා ප්‍රේක්ෂකයෝ ආදරයෙන් වැලඳ ගනිවි කියලා මට හිතෙනවා.මේ මොහොතේ අපේ සිනමා නිර්මාණ නරඹන ප්‍රේක්ෂක පිරිසට නිෂ්පාදකවරයා විදියට මගේ ගෞරවය ප්‍රණාමය හිමිවෙන්න ඕන. ඔවුන්ගේ ප්‍රතිචාරය තමයි අපේ සිනමා නිර්මාණ ඉහළට ඔසවා තබන්නට හේතු වන්නේ.අවසාන වශයෙන්, සඳහන් කරන්න ඕන ‘දෝණි’ කියන්නේ පවුලේ කාටත් නරඹන්න පුළුවන් ආදරණීය සිනමා පටයක්.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=av14020220</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSපසුගිය දිනවල ඉන්දියාවේ ප්‍රධාන නගර කිහිපයක් තුළ දැවැන්ත දැන්වීම් පුවරු රැසක් සවි කර තිබුණේ කාගේත් නෙත් සිත් පැහැර ගනිමින්. මේ දැන්වීම් පුවරුවල සුපිරි නළු ශාරුක් ඛාන්ගේ දර්ශනීය ඡායාරූපයක් සමඟ ‘හැපි නිව් ඉයර්’ යන වැකිය ද සටහන් වී තිබුණා. කවුරුත් සිතුවේ ‘කිං ඛාන්’ 2014 වසර වෙනුවෙන් තම රසික රසිකාවියන්ට සුබ පතන්නට මේවා සවිකර ඇති බවයි. දින කිහිපයක් ගතවෙද්දීයි කාට කාටත් එහි අරුත වැටහුණේ. ඒ දැන්වීම් පුවරු සවිකර තිබුණේ මේ දිනවල රූගත වන ‘හැපි නිව් ඉයර්’ නම් වූ අලුත්ම බොලිවුඩ් චිත්‍රපටය වෙත රසික අවධානය යොමු කරගන්නටයි.‘හැපි නිව් ඉයර්’ චිත්‍රපටය අධ්‍යක්ෂණය කරන්නේ ෆාරා ඛාන්. එහි නිෂ්පාදනය රෙඩ් චිලීස් එන්ටර්ටේන්මන්ට්ස් සමාගම විසින් සිදු කරනු ලබන්නේ ගෞරී ඛාන් ගේ මෙහෙයවීම යටතේ. මෙහි ප්‍රධාන චරිත රඟන්නේ ශාරුක් ඛාන් සහ දීපිකා පදුකෝන්. සටන් ජවනිකා සහ හාස්‍යය මුසු වූ මේ චිත්‍රපටයේ දර්ශන කිහිපයක් පසුගියදා මුම්බායි හි ජේ.ඩබ්ලිව්.මැරියට් හෝටලය තුළ රූගත කෙරුණා. එහිදී කිසිවෙකු නොසිතූ දෙයක් සිදුවුණා. රූගත කිරීමක් අතරේදී ශාරුක් ගේ සිරුර මතට මැරියට් හෝටලයේ දොරක් කඩාගෙන වැටිලා. මේ සිදුවීමෙන් බෙහෙවින් කලබලයට පත්වූ චිත්‍රපටයේ අධ්‍යක්ෂවරිය ඇතුළු පිරිස ශාරුක් වෙතට දිව ගියා. ඒ මොහොතේ ඔවුනට දැකගත හැකිවුණේ ශාරුක්ගේ හිසෙන් ලේ ගලමින් තිබෙන අයුරුයි.එයින් බියට පත්වූ චිත්‍රපට කණ්ඩායම ශාරුක්ව වහාම මුම්බායි නුවර පිහිටි ‘වෛද්‍ය බලහායි නැනවතී රෝහලට’ ඇතුළත් කලා. සිද්ධියෙන් විනාඩි කිහිපයක් ගතවෙද්දී ශාරුක් හදිසි අනතුරකට ලක්වී රෝහල් ගතකළ බවට ආරංචි පැතිරී ගියේ ලැව් ගින්නක් විලසින්. මේ ආරංචිය ලද ශාරුක් ගේ රසික පිරිස් දැඩි දොම්නසින් යුතුව ඔහුගේ තොරතුරු දැන ගන්නට උනන්දු වුණේ කලබලකාරී ගතියකින්. බොහෝ දෙනා ඔහුට ඉක්මන් සුවය ප්‍රාර්ථනා කළා. ඇතිවී තිබෙන තත්ත්වය තේරුම් ගත් ශාරුක් ගේ කළමනාකරු ඇතුළු සහායකයින් වහාම නිල නිවේදනයක් නිකුත් කළේ මේ අයුරින්...ඛාන් මහතා චිත්‍රපට රූගත කිරීමකදී සුළු තුවාල ලබා ඇත. ඒ සඳහා අවශ්‍ය වෛද්‍ය ප්‍රතිකාර දැන් ලබා දී ඇත. ඛාන් මහතා මේ වන විට සම්පූර්ණ සුවය ලබා සිටියි. ඔහුට ඉක්මන් සුවය ප්‍රාර්ථනා කළ සැමටම ස්තුතිය පුද කරමු.”රෝහලට ඇතුළත් කළ ශාරුක් ගේ හිස පරීක්ෂා කළ වෛද්‍යවරු පැවසුවේ එහි සුළු සීරීම් තුවාල කිහිපයක් තිබූ බවයි. ඒවාට ප්‍රතිකාර ලබා දුන් පසුව පැය කිහිපයකින් ඔහුට රෝහලෙන් නික්ම යාමට අවසර ලැබුණා. ඔහු, රෝහලෙන් නික්ම යද්දී ඒ අවට ඔහු එනතුරු විශාල රසික පිරිසක් රැඳී සිටියා. ඔහු ඒ සියලු දෙනාටම තම ආචාරය පුද කරමින් මෝටර් රථයට නැඟී පිටත්ව ගියා. දින කිහිපයක් නිවෙසට වී කාලය ගත කළ ශාරුක්, නැවතත් ‘හැපි නිව් ඉයර්’ චිත්‍රපටයේ රූගත කිරීම්වලට එක්වීමට නියමිතව සිටි බවයි පසුගිය සති අන්තයේ දී අසන්නට ලැබුණේ.මෑතකදී ඉංග්‍රීසි චිත්‍රපටයක දර්ශන කිහිපයක රඟපාන්නට ශ්‍රී ලංකාවට පැමිණි ජැකලින් ෆර්නැන්ඩස්, ඉන්පසුව බොලිවුඩ් පුරයට පිටත්ව ගියා. මේ ශ්‍රී ලාංකික සුරූපිණිය එහි ගියේ තවත් බොලිවුඩ් චිත්‍රපටයක ප්‍රධාන චරිතයක් නිරූපණය කරන්නටයි. සජිද් නදියද්වාලා අධ්‍යක්ෂණය කරන මේ චිත්‍රපටයේ නම, ‘කික්'. මෙහි ප්‍රධාන නළු නිළි යුවළ තමයි, සල්මන් ඛාන් සහ ජැකලින්.‘කික්’ චිත්‍රපටයේ රූගත කිරීම් සිදුවෙද්දී කැමරාවට පිටුපසින් අසන්නට ලැබුණේ රූගත නොවූ කතාවක්. මේ ‘කතාවේ’ ප්‍රධාන චරිත දෙක, සල්මන් සහ ජැකලින්. මේ දෙදෙනා දැන් දිනපතාම කාය වර්ධන මධ්‍යස්ථානයකට ගොස් ව්‍යායාම් කරන බවයි බොලිවුඩ් පුරයේ කවුරුත් කියන්නේ. මේ නිසා සල්මන් සහ ජැකලින් සම්බන්ධ කරගෙන අලුත්ම කටකතාවකුත් පැතිරිලා.ජැකලින් දැන් සල්මන් ගේ කාය වර්ධන ව්‍යායාම් අගය කරන බවත් පැවසෙනවා. ඔහුව ආදර්ශයට ගත් මේ ශ්‍රී ලාංකික රුවැත්තිය, ඔහු සමඟ දිනපතාම කාය වර්ධන මධ්‍යස්ථානයට යන්නට අමතක කරන්නේ නැතිලු. ජැකලින් සමඟ එහිදී ව්‍යායාම් කරන සල්මන්, ශරීර සෞඛ්‍යය රැක ගන්නටත් සිරුරේ හැඩය මතු කරගන්නටත් ජැකලින්ට උපදෙස් දෙන බවත් ආරංචියි. විශේෂයෙන්ම සිරුර තරබාරු බවින් මුදවාගෙන සැමදාම එහි සිහින් හැඩය රඳවා ගන්නට ගත යුතු සහ නොගත යුතු ආහාර ගැන උපදෙස් ද සල්මන් ගෙන් ජැකලින්ට ලැබෙන බවත් පැවසෙනවා. මේ කාරණා නිසා සල්මන් සහ ජැකලින් එකිනෙකාට බෙහෙවින් සමීප වී ඇති බවත් බොලිවුඩයෙන් වාර්තා වෙනවා. ජැකලින් ප්‍රසිද්ධියේ මෙවැනි ප්‍රකාශයක් කළේත් ඒ නිසාම තමයි...සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=am1402021</link>
    <topic>ලාබයි කියලා නිතර දෙවේලේ ගෝවා, රාබු කන්න එපා</topic>
    <author>සාකච්ඡා කළේ</author>
    <content>ලාබයි කියලා නිතර දෙවේලේ ගෝවා, රාබු කන්න එපාවිශේෂඥ වෛද්‍යආරියසේන යූ. ගමගේමල්වර සමයේ, ගැබිනි සමයේකිරි දෙන කාලයේ වායුගෙඩිඇතිවෙන්න පුළුවන්. එයලෙඩක් නොවේතයිරොයිඩ් ග්‍රන්ථියේ ක්‍රියාකාරිත්වයඅඩු වුණොත් දරුවාගේමොළය වැඩීමත් බාල වෙනවාඋගුරේ මාළු කටු හිරවුණාටවායු ගෙඩි හැදෙන්නේ නෑතයිරොයිඩ් ක්‍රියාකාරිත්වය අඩු අය මානසික අවපීඩනයට ලක්වෙනවාවායුගෙඩි කියන්නේතයිරොයිඩ් ග්‍රන්ථියේවායුව පිරීමක් නොවේශරීර ක්‍රියාකාරිත්වය මනාව පවත්වා ගැනීමට තයිරොයිඩ් ග්‍රන්ථියේ ක්‍රියාකාරීත්වය ඉතා වැදගත් වේ. තයිරොයිඩ් ග්‍රන්ථිය ආශ්‍රිත රෝග පිළිබඳ එතරම් කතාබහට ලක් නොකෙරුණත් නොසලකා හැරීමෙන් කායික හා මානසික වශයෙන් අහිතකර බලපෑම් ඇති විය හැකියි. අද ඔබ දැනුම්වත් කෙරෙන්නේ තයිරොයිඩ් ග්‍රන්ථියේ අධි ක්‍රියාකාරීත්වය, අව ක්‍රියාකාරීත්වය හා ගලගණ්ඩය හෙවත් වායු ගෙඩි යන රෝගී තත්ත්ව හා ඒවායේ බලපෑම පිළිබඳවයි.බෙල්ල ඉදිරිපස ඉදිමීම, එසේත් නැතිනම් ගෙඩියක් සේ ඉදිරියට නෙරා ඒමට හේතුව කුමක් ද?බෙල්ලේ ඉදිරිපස ඉදිමුම් වැඩි ප්‍රමාණයකට හේතුව තයිරොයිඩ් ග්‍රන්ථියේ විශාල වීමයි. එහෙත් සමහර අවස්ථාවල වසා ගැටිති ඉදිමුම, සමේ හටගත් ගෙඩියක් හෝ ගෙලෙහි ඇති වෙනත් පටකයකින් පැන නැඟුණු ගෙඩියක් එලෙස ඉදිමීමක් ලෙස පෙනෙන්නට පුළුවන්. වෛද්‍යවරයකු ලවා පරීක්ෂා කර ගැනීමෙන් එය කවර රෝගී තත්ත්වයක් ද යන්න නිශ්චය කරගත හැකියි.තයිරොයිඩ් ග්‍රන්ථි ඉදිමීම හෙවත් ගලගණ්ඩයට හේතුව අයඩින් ඌනතාව පමණ ද?ආහාරයේ අයඩින් ඌනතාව නිසා ගලගණ්ඩය ඇති වෙනවා. ඒ නිසයි අයඩින් ලුණු භාවිතය නිර්දේශ කර තිබෙන්නේ. නමුත් ඊට අමතරව තයිරොයිඩ් ග්‍රන්ථියේ ආබාධ, ශරීරගත අන්තරා සර්ග පද්ධතියේ ඇතිවන්නා වූ රෝගී තත්ත්වයන් හේතුවෙන් ද ගලගණ්ඩය ඇතිවීමට පුළුවන්.එතකොට තයිරොයිඩ් ග්‍රන්ථියේ ක්‍රියාකාරීත්වය මොන වගේ ද?සාමාන්‍ය තත්ත්වය යටතේ බෙල්ලේ ඉදිරිපස තයිරොයිඩ් ග්‍රන්ථිය ඇති බව අපට දැකගත නොහැකියි. එය ස්වාසනාලය ඉදිරිපස පිහිටි සමනලයකු ගේ හැඩය ගත් කුඩා ඉන්ද්‍රියයක්. ශරීරයේ සෑම සෛලයකටම පරිවෘත්තීය ක්‍රියා සඳහා අවශ්‍ය ට්‍රයි අයිඩොතයිරොසින් නමැති හෝමෝනයත්, තයිරොක්සින් නමැති හෝමෝනයත් නිෂ්පාදනය කරන්නේ තයිරොයිඩ් ග්‍රන්ථියෙන්.තයිරොයිඩ් ග්‍රන්ථියේ අධි ක්‍රියාකාරීත්වය හා ගලගණ්ඩය අතර සම්බන්ධතාවක් තිබෙනවා ද?යම් සම්බන්ධයක් තිබුණත් ගලගණ්ඩය නැති කෙනකුගේ පවා තයිරොයිඩ් ග්‍රන්ථියේ අධි ක්‍රියාකාරීත්වය ඇති විය හැකියි. එවැනි අවස්ථාවක හොඳින් ආහාරපාන අනුභව කළත් සිරුරෙහි බර අඩු වීම, කෙට්ටු වීම, උණුසුම දරා ගැනීමේ නොහැකියාව, සිරුරේ රස්නය ගතියක් දැනීම, අප්‍රාණිකත්වය, නිතරම කේන්ති යාම, දහදිය දැමීම, හිතේ නොසන්සුන් බව, වරින් වර පපුව ගැහෙනවා සේ දැනීම ආදි රෝගී ලක්ෂණ පෙන්නුම් කළ හැකියි. මෙවැනි රෝගීන් ගේ ඇතැම් විට හිසකෙස් හැලීයාම හා නියපොතු මෘදු වීම පවා සිදුවීමට පුළුවන්. කාන්තාවකගේ නම් තයිරොයිඩ් ග්‍රන්ථියේ අධි ක්‍රියාකාරීත්වය නිසා ඔසප් චක්‍රය කෙටි වීම වගේම රුධිර වහනය අඩුවීමත් සිදුවිය හැකියි.තයිරොයිඩ් ග්‍රන්ථියේ අධි ක්‍රියාකාරිත්වය ඇති අයගේ ඇස් නිතරම රතු පැහැ ගැන්වෙනවා කියන කතාව ඇත්ත ද?ඇස් රතු පැහැ ගැන්වීම පමණක් නොවෙයි. ඇසේ වියළි බව හෝ ඉදිමුම, ඇස් ඉදිරියට නෙරා ඒම සිදුවිය හැකියි. එහෙත් එම රෝග ලක්ෂණ ඇති වන්නේ තයිරොයිඩ් ග්‍රන්ථියේ ක්‍රියාකාරිත්වය වැඩි අයගෙන් ඉතාම සුළු පිරිසකට පමණයි.තයිරොයිඩ් ග්‍රන්ථියේ අධි ක්‍රියාකාරීත්වයට හේතුව කුමක් ද?ඒ සඳහා හේතු කිහිපයක් ම තිබෙනවා. ඉන් ප්‍රධාන වන්නේ ‘ග්‍රේව් ගේ’ රෝගය ලෙස හැඳින්වෙන ස්ව ප්‍රතිශක්ති රෝගයක්. මෙම රෝගය හටගත් විට සිරුරේ ඇතිවන ප්‍රතිදේහ මඟින් තයිරොයිඩ් ග්‍රන්ථියේ තයිරොක්සින් නමැති හෝමෝනය සෑදීමේ ක්‍රියාවලිය වේගවත් කරනවා.එවැනි රෝගියෙකු සුව කළ හැකිවන්නේ සැත්කමකින් පමණ ද?නෑ. ඒ සඳහා තවත් ප්‍රතිකාර ක්‍රම දෙකක් තිබෙනවා. බෙහෙත් පෙති වර්ග ලබා දීම ඉන් පළමුවැන්නයි. ඒවා මඟින් තයිරොයිඩ් ග්‍රන්ථියේ ක්‍රියාකාරීත්වය අඩු කරනවා. එහෙත් ප්‍රතිකාරය නතර කළ පසු නැවතත් රෝග ලක්ෂණ මතු විය හැකියි.මීට අමතරව විකිරණශීලි අයඩින් ප්‍රතිකාරය ලබා දෙන්නට පුළුවන්. එය වඩාත් පහසු මෙන් ම ඵලදායී ප්‍රතිකාර ක්‍රමයක්. මෙහිදී සිදු වන්නේ රෝගියාට ලබාදෙන විකිරණශීලී අයඩින් සියල්ල තයිරොයිඩ් ග්‍රන්ථිය මඟින් උරා ගන්නා නිසා එහි ක්‍රියාකාරීත්වය අඩාළ වීමයි. එහෙත් තරුණ අයට සහ ගර්භණි අයට මෙම ප්‍රතිකාර ක්‍රමය ලබාදීමේ දී වඩාත් සැලකිලිමත් වෙනවා. ඊට හේතුව මෙම ප්‍රතිකාර ක්‍රමයේ දී ඉතා කලාතුරකින් වුවද තයිරොයිඩ් ග්‍රන්ථියේ පිළිකා ඇතිවීමේ අවදානමක් ඇති නිසයි.බෙල්ලේ ඉදිමුම ඇති අයටත් එම ප්‍රතිකාර සුදුසු ද?තයිරොයිඩ් ග්‍රන්ථිය විශාල වශයෙන් ඉදිමී තිබේ නම් මේ ප්‍රතිකාර ක්‍රම දෙකම සුදුසු වන්නේ නෑ. එමඟින් රෝග ලක්ෂණ පහව ගියත් බෙල්ලේ ඉදිමුම හෙවත් වැඩි දෙනෙක් කියන වායුගෙඩි තත්ත්වය අඩු වන්නේ නෑ. එවැනි අයට වඩාත් සුදුසු වන්නේ ශල්‍යකර්මයක් සිදු කිරීමයි.ගලගණ්ඩයට ශල්‍යකර්ම කරන අයගේ කටහඩ නැති වෙනවා කියන කතාව ඇත්ත ද?එවැනි සැත්කමක දී ස්වරාලය සම්බන්ධ ස්නායුව කැපී ගියහොත් කටහඬ නැති වීමට ඉඩ තිබෙනවා. මේ ශල්‍යකර්මය භයානක එකක් නොවෙයි. ඒ සඳහා කිසිසේත් බිය විය යුතු නැහැ.ගලගණ්ඩය සාමාන්‍ය ව්‍යවහාරයේ දී වායුගෙඩි ලෙස හැඳින්වෙනවා. බෙල්ල ඉදිමෙන්නේ තයිරොයිඩ් ග්‍රන්ථියේ වායුව පිරීමක් සිදුවන නිසා ද?නැහැ. ගලගණ්ඩය ඇති අයගේ තයිරොයිඩ් ග්‍රන්ථිය තුළ වායුව පිරීමක් සිදු වන්නේ නෑ. අප ආශ්වාස ප්‍රශ්වාස කරන ශ්වසන නාළයට යාබදව එයට ඉදිරියෙන් මෙම ග්‍රන්ථිය පිහිටා ඇති නිසාත්, එම ග්‍රන්ථිය විශාල වන විට ශ්වසන අපහසුතා ඇතිවන නිසාත් ඒවා වායුගෙඩි ලෙස ගැමි වහරේ හැඳින්වෙනවා. තයිරොයිඩ් ග්‍රන්ථිය තුළ ඇත්තේ තයිරොක්සින් හෝමෝන නිෂ්පාදනය කරන සෛල, එම හෝමෝන තැන්පත් කර තිබෙන කුටීර, රුධිර වාහිනී සහ ඒ හා සම්බන්ධ වෙනත් පටකයි.ගලගණ්ඩය ඇති හැම කෙනෙක් ම ප්‍රතිකාර ගත යුතුම ද?නෑ. ගලගණ්ඩය ඇති හැම කෙනෙක් ම රෝගියෙක් නොවේ. සාමාන්‍යයෙන් අපේ සමාජයේ සියයට පහළොවකට පමණ අතට දැනෙන හෝ ඇසට යාන්තමින් පෙනෙන ගලගණ්ඩයක් තිබිය හැකියි. විශේෂයෙන් ම ගැහැනු දරුවන් මල්වර වන වයසේදීත්, ගැබිනි සමයේදීත්, මවුකිරි දෙන කාලයේ දීත් තයිරොයිඩ් ග්‍රන්ථියේ ක්‍රියාකාරිත්වය වේගවත් වන නිසා එය තරමක් විශාල විය හැකියි. එය සාමාන්‍ය තත්ත්වයක් මිස රෝගී තත්ත්වයක් නොවෙයි.ගලගණ්ඩය ඇති හැම කෙනෙක් ම රෝගියෙක් නොවන බව ඔබ පැවසුවා. එවැනි තත්ත්වයක් සුළුවෙන් හෝ දැනෙන කෙනෙක් තමන් රෝගී ද නිරෝගී ද යන්න දැන ගන්නේ කොහොමද?ගලගණ්ඩය ඇති සමහර අයගේ තයිරොක්සින් හෝමෝනය අඩු වෙන්න පුළුවන්. තව කෙනෙකු ගේ එකම තත්ත්වයේ තිබෙන්නත් පුළුවන්. මෙය රුධිර පරීක්ෂාවක් මඟින් නිශ්චය කරගත හැකියි‍.තයිරොයිඩ් ග්‍රන්ථයේ ක්‍රියාකාරීත්වය පිළිබඳව මූලික අවස්ථාවේ ම හඳුනා ගත හැකි ද?ඔව්. දියුණු රටවල නම් දරුවකු ඉපදුණු විට තයිරොයිඩ් ග්‍රන්ථියේ ක්‍රියාකාරිත්වය අනිවාර්යයෙන් ම පරීක්ෂා කරනවා. ඊට හේතුව කුඩා කාලයේ එහි ක්‍රියාකාරිත්වය නැතිවීම දරුවාගේ මොළය වර්ධනයට හා කායික වර්ධනයට බලපෑමයි. එහිදී ශරීරයේ තයිරොක්සින් ප්‍රමාණය අඩු නම් වහාම ප්‍රතිකාර ලබාදෙනවා. එසේ නැතහොත් දරුවා මන්ද බුද්ධික වීමට පවා ඉඩ තිබෙනවා.අපේ රටේ අලුත ඉපදෙන දරුවන්ට එවැනි පරීක්ෂාවක් කෙරෙනවා ද?නෑ. එවැනි පරීක්ෂාවක් සිදු නොකෙරු‍ණත් අලුත ඉපදුණ දරුවා ළමා රෝග විශේෂඥ වෛද්‍යවරයකුට පෙන්වනවා නේ. දරුවාට එවැනි තත්ත්වයක් තිබෙනවා නම් එම වෛද්‍යවරයාට යම් වටහා ගැනීමක් කළ හැකියි. මෙවැනි රෝග ලක්ෂණ පෙන්නුම් කරන දරුවන් ගේ පෙකනිය සාමාන්‍ය ප්‍රමාණයට වඩා ටිකක් විශාලයි. ශරීරය වියළි ස්වභාවයක් ගන්නා අතර හඬන විට කට හ‍ඬේ ගොරෝසු බවක් ඇති වෙනවා.එවැනි ලක්ෂණවලින් දරුවාගේ තයිරොයිඩ් ග්‍රන්ථියේ ක්‍රියාකාරිත්වයේ වෙනසක් තිබේ දැයි සැක කළ හැකියි. නමුත් නිවැරැදි ක්‍රමය නම් රුධිරයේ තයිරොක්සින් මට්ටම බැලීමයි. අපේ රටේ ඇති සම්පත් ප්‍රමාණය ඒ සඳහා ප්‍රමාණවත් නෑ.ගලගණ්ඩය පරම්පරාවෙන් පරම්පරාවට ඇතිවිය හැකි රෝගී තත්ත්වයක් ද?පවුලේ කෙනෙකුට තිබූ පමණින් ගලගණ්ඩය සෑදීම අනිවාර්ය නෑ. එහෙත් සමහර පවුල්වල තයිරොයිඩ් ග්‍රන්ථිය ඉදිමීම, අන්තරාසර්ග පද්ධතියේ ඇතිවෙන්නා වූ ප්‍රශ්න තිබිය හැකියි. එවැනි තත්ත්වයක් ඇති වන්නේ කලාතුරකින්.ගලගණ්ඩය රෝගීන්ගේ කටහ‍ඬේ වෙනසක් තිබෙනවා ද?සාමාන්‍යයෙන් කටහ‍ඬේ වෙනසක් ඇති වෙන්නේ නෑ. එහෙත් කුඩා දරුවන්ගේ නම් ඉපදුණ අවස්ථාවේ තයිරොයිඩ් ග්‍රන්ථියේ ක්‍රියාකාරිත්වයේ වෙනසක් ඇති වුවහොත් කට හ‍ඬේ වෙනසක් ඇති විය හැකියි. තයි‍රොයිඩ් ග්‍රන්ථියේ සැත්කමකින් පසු කලාතුරකින් කෙන‍කුගේ කටහඬ නැතිවී යා හැකියි. එවිට හඬ පිටවන්නේ රහසක් කියනවා වැනි හඬකින්.තයිරොයිඩ් ක්‍රියාකාරිත්වය අඩු වන විටත් ගලගණ්ඩය ඇති වෙන්න පුළුවන් ද?ඔව්. තයිරෙ‍ායිඩ් ග්‍රන්ථියේ අව ක්‍රියාකාරිත්වයේදී එය ඉදිමීමේ අවස්ථාව වැඩියි. අප ගන්නා ආහාරවල අයඩින් ප්‍රමාණය අඩු නම් තයිරොක්සින් හෝමෝනය සෑදීමට අවශ්‍ය අයඩින් ප්‍රමාණය අඩුවෙනවා. ගෝවා, ‍රාබු, නෝකෝල්, මඤ්ඤොක්කා කොළ වැනි ආහාර නිතර නිතර ගන්නා විට තයිරොක්සින් නිපදවීමට ප්‍රශ්නයක් විය හැකියි. ඒ වගේ ම ඖෂධයක් ලෙස ‘රේඩියෝ ඇක්ටිං අයඩින්’ වැඩිපුර ගැනීමේදීත් තයිරොයිඩ් ක්‍රියාකාරිත්වය අඩුවෙන්නට පුළුවන්. ඒවා නියමිත මාත්‍රාවෙන් නියමිත වාර ගණන පමණක් ලබාගත යුතු වන්නේ ඒ නිසයි.තයිරොයිඩ් ග්‍රන්ථියේ අවක්‍රියාකාරිත්වය සුලබ රෝගී තත්ත්වයක් ද?තයිරොයිඩ් ග්‍රන්ථියේ අධි ක්‍රියාකාරිත්වය ඇතිවන රෝගීන් මෙන් දෙගුණයක් අවක්‍රියාකාරිත්වයෙන්, පෙළෙන රෝගීන් සිටිනවා. මේ සඳහා හේතු කිහිපයක් ම බලපෑවත් ප්‍රධානතම හේතුව ස්වයංප්‍රතිශක්ති රෝගී තත්ත්වයක්.දරුවන් ලැබුණු අලුත මවුවරුන්ගෙන් සියයට පහකට පමණ තාවකාලිකව ටික දිනක් යනතුරු මෙම රෝගය ඇතිවන්නට පුළුවන්. ඊට අමතරව විකිරණ ප්‍රතිකාර, පිටියුටරි ග්‍රන්ථියේ අර්බුද හා සමහර ඖෂධ වර්ග නිසා මේ තත්ත්වය ඇතිවිය හැකියි.තයිරොයිඩ් ක්‍රියාකාරිත්වය අඩු අය මානසික අවපීඩනයට ලක්වෙනවා කියන්නේ ඇත්ත ද?ඔව්. පර්යේෂණවලින් පෙනී ගොස් තිබෙන ආකාරයට මානසික අවපීඩනයෙන් හෙවත් ජීවිතය එපා වීමේ මානසික රෝගී තත්ත්වයෙන් පෙළෙන අයගෙන් සියයට විස්සක පමණ තයිරොයිඩ් ග්‍රන්ථියේ ක්‍රියාකාරිත්වය අඩු වී ඇති බව පැහැදිලි වෙනවා. සාමාන්‍ය තයිරොයිඩ් ක්‍රියාකාරිත්වයේ සිටින අය අතර දක්නට ලැබෙන මානසික අවපීඩන අනුපාතය මෙන් තුන් ගුණයක් තයි‍ෙරායිඩ් ක්‍රියාකාරිත්වය අඩු අය අතර දක්නට ලැබෙනවා.මීට අමතරව තයිරොයිඩ් ක්‍රියාකාරිත්වය අක්‍රිය වුවහොත් ‘මික්සොඩීමා’ හෙවත් ‘හයිපො තයිරොයිඩිසම්’ නමැති රෝගී තත්ත්වය ඇති විය හැකියි. ශරීරයේ වියළි ස්වභාවය, සීතල ගතිය, කල්පනාව අඩුවීම, කට හඬ ගොරෝසුවීම, අලස ගතිය වගේ ම ශරීරයේ බර වැඩිවීමත් එහි ‍රෝගී ලක්ෂණ ලෙස පෙන්නුම් කරනවා.මික්සොඩීමා රෝගය නිට්ටාවට ම සුව කරන්න පුළුවන්ද?රෝගියා ගේ සැලකිලිමත් බව මෙහිදී ඉතාම වැදගත්‍. මෙහිදී ලබාදෙන හෝමෝනය රෝගියාට ගැළපෙන ප්‍රමාණයට අඩු හෝ වැඩි නොවන ලෙස ලබාගැනීම අනිවාර්යයෙන් කළ යුතු යි‍. දවසින් දෙකෙන් රෝගය සුව කිරීම අපහසුයි. සමහරවිට ජීවිත කාලය පුරාම මෙම රෝගීන්ට තයිරොක්සින් හෝමෝන පෙති ලබා ගැනීමට සිදුවෙනවා. මෙවැනි රෝගීන් වෛද්‍ය සායනවලට නොවරදවා සහභාගි වී, පරීක්ෂා කරවා ගැනීම සහ නියමිත ඖෂධ ප්‍රමාණයක් ලබාගැනීම වැදගත්.උපතින් ම තයිරොයිඩ් ග්‍රන්ථිය අහිමි දරුවන් සිටිනවාද?ඔව්. මේ තත්ත්වය හඳුන්වන්නේ ‘ක්‍රිටනිසම්’ නමින්. එවැනි දරුවන්ට නිසි ප්‍රතිකාර නොකර නොසලකා හැරීමෙන් සිදුවන්නේ දිව සහ උදරය විශාල, පෙකණිය ඉදිරියට නෙරූ, මන්දබුද්ධික, කුරුමිටි අය බවට පත් වීමයි. ක්‍රිටනිසම් තත්ත්වය හඳුනාගෙන ප්‍රතිකාර කළත් ඊට පෙර ඇති වූ පසුගාමී බව නැති කිරීම අපහසුයි. සංවර්ධනය වූ රටවල උපදින සෑම ළමයකුගේ ම උපතේදීම තයිරොයිඩ් හෝමෝන තත්ත්වය පරීක්ෂා කර බලන්නේ ඒ නිසයි.තයිරොයිඩ් ග්‍රන්ථිය නිසි ලෙස ක්‍රියාත්මක නොවන දරුවන් ජීවිතකාලය පුරාම තයි‍ෙරාක්සින් පෙති ගත යුතු ද?ඔව්. දරුවාට ජීවිත කාලය පුරාම තයිරොක්සීන් නොකඩවා ලබාදුනහොත් ඔහුගේ මානසික හෝ කායික වැඩීමට බාධාවක් වන්නේ නැහැ. මේ හෝමෝනය ලාබදායි නිසා එතරම් ගැටලුවක් වන්නේත් නැහැ‍. පර්යේෂණවලට අනුව හෙළි වී තිබෙන්නේ දරුවන් 3,500 න් එක අයකුගේ තයිරොයිඩ් ග්‍රන්ථිය නිසි ලෙස ක්‍රියා නොකරන බවයි.ගලගණ්ඩයට නිසි ප්‍රතිකාර නොලබන කෙනෙකුට අනාගතයේ පිළිකාමය තත්ත්වයක් ඇතිවීමේ අවදානමක් තිබෙනවාද?ඔව්. එහෙත් එවැනි තත්ත්වයක් ඇතිවන්නේ ඉතා කලාතුරකින්. විශේෂයෙන් වායු ගෙඩියේ ගැට වගේ ඇති විට එය වෛද්‍යවරයකු ලවා පරීක්ෂා කරවා ගැනීම අනිවාර්යයෙන් කළ යුතුයි. විකිරණශීලී අයඩින් ලබා දී කරනු ලබන ස්කෑන් පරීක්ෂණය මගින් සහ එන්නත් කටුවක් ඉදිමුණු ග්‍රන්ථියට ඇතුළු කර ලබාගන්නා පටක අධ්‍යයනය මඟින් පිළිකා තත්ත්වයන් නිවැරදිව හඳුනා ගත හැකියි.ඒ නිසා ගලගණ්ඩය එසේත් නැතිනම් වායු ගෙඩි ඇති රෝගීන් සැත්කමක් මගින් හෝ විකිරණශීලී අයඩින් ප්‍රතිකාර මගින් ප්‍රතිකාර කොට රෝගී තත්ත්වය සුව කර ගැනීම වැදගත්‍.මීට අමතරව ගලගණ්ඩයට නිසි ප්‍රතිකාර නොගෙන සිටීමෙන් අවුරුදු දහයක් පහළොවක් පමණ ගෙවී ගිය පසු ඉදිමුම වැඩි වී ශ්වාසනාලයේ තද වීමක් ඇතිවිය හැකියි. ශ්වසන රෝග ඇතිවීමටත් ඉඩ තිබෙනවා.මාළු කටු වැනි දෙයක් උගුරේ හිරවීමෙන් වායු ගෙඩි හටගන්නා බවට තියෙන මතයේ සත්‍යතාවක් තිබෙනවාද?නෑ. එය බොරු විශ්වාසයක් පමණයි.ගලගණ්ඩයට අයඩින් ලුණු භාවිතය හිතකර බව පැවසුවත් රුධිර සංසරණ වේගයට (ප්‍රෙෂර්) ලුණු අහිතකර බව කියනවා නේද?ශරීරයට ලුණු නැතිවම බ‍ෑ. අපි මෙහිදී නිර්දේශ කරන්නේ අයඩින් සහිත ලුණු. වැඩිපුර ගැනීම අවශ්‍ය නෑ. යාන්තමින් ආහාරයට එක්කර ගැනීම ප්‍රමාණවත්. ප්‍රශ්නයක් වන්නේ වැඩිපුර ගැනීමෙන්.සාකච්ඡා කළේරමණී සුබසිංහ‍කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=am1402022</link>
    <topic>සමේ රෝග පරීක්ෂාවටත් වෛද්‍ය පර්යේෂණායතනයේ වෙනමම අංශයක්</topic>
    <author>සකස් කළේ</author>
    <content>සමේ රෝග පරීක්ෂාවටත් වෛද්‍ය පර්යේෂණායතනයේ වෙනමම අංශයක්බොරැල්ල වෛද්‍ය පර්යේෂණ ආයතනයේජ්‍යෙෂ්ඨ තාක්ෂණ විද්‍යාඥකීර්ති වික්‍රමරත්නසමේ රෝග ඇතිවන්නේ දිලීර ආසාදන නිසාය. ප්‍රතිකර්ම කිරීමට රජයේ රෝහල්වල සමේ රෝග සායන පහසුකම් සලසා තිබේ. රෝගීන්ගේ පරීක්ෂණ සිදු කරනුයේ බොරැල්ල රජයේ වෛද්‍ය පර්යේෂණ ආයතනය මඟින්ය.බොහෝ විට පරීක්ෂණවලට යොමු වන්නේ කෙස් ගස් ආශ්‍රිතව, නියපොතු ආශ්‍රිතව, ඉකිලි හා කිහිලි ප්‍රදේශවල, ඇඟිලි පුරුක් අතර (විශේෂයෙන් පාදයේ) සහ තට්ටම් ප්‍රදේශයේ දිලීර ආසාදන ඇතිවීමෙන් හටගන්නා සමේ රෝග ආබාධවලටය.සම මතුපිට ඇති දිලීර කොටස් සූරා පරීක්ෂණ සඳහා යොමු කරයි. නියපොතුවල නම් නියපොතු කොටසක් කපා ගැනීම හිසකෙස්වල නම් එම හිසකෙස් ගස් කිහිපයක් ගලවා පර්යේෂණ සඳහා යොදා ගනු ලැබේ.මෙහිදී මූලික අන්වීක්ෂ පරීක්ෂණයක් සිදුකර එහි දිලීර ඇත්නම් මුල් වාර්තාව දිනකින් නිකුත් කළ හැකිය. වෛද්‍ය වාර්තා අනුව දිලීර රෝපණ වාර්තාවක් ලබා දිය යුතු යැයි සඳහන් කර තිබෙනවා නම් එම වාර්තාව ලබා ගැනීමට දින 14 ගත වේ.පර්යේෂණ වාර්තා පදනම් කරගෙන සමේ රෝගය හඳුනාගෙන නිවැරැදි ප්‍රතිකාර මඟින් රෝගය නිට්ටාවට සුවපත් කළ හැකිය.වෛද්‍ය පර්යේෂණායතනයේ චර්ම රෝග සඳහා දිලීර ආසාදන හඳුනා ගැනීමේ පර්යේෂණ අංශය සතියේ වැඩ කරන සෑම දිනකම උදේ සිට සවස දක්වා ක්‍රියාත්මකය. පාසල් සිසුන්ගේ පහසුව සඳහා මේ අංශය සෙනසුරාදා දිනයේත් ක්‍රියාත්මකය.රජයේ රෝහලකින් වෛද්‍ය පර්යේෂණායතනයෙන් චර්ම රෝගයට අදාළ දිලීර ආසාදනයේ පර්යේෂණ වාර්තාවක් සඳහා නිර්දේශ කර තිබේ නම් එවැනි රෝගීන් පර්යේෂණයට පෙර හෝ දිනයක අදාළ අංශය වෙත පැමිණ පිළිපැදිය යුතු උපදෙස් අනුව පර්යේෂණයට සහභාගිවීමට කල්වේලා ඇතිව දිනයක් ලබා ගැනීමට වුවද පුළුවන.සමේ රෝග ඇතිවීමට අදාළ දිලීර ආසාදන හට ගැනීමේ හැකියාව පවතින්නේ පහත සඳහන් හේතු නිසාය.අධික ලෙස දහඩිය දමන අයට, උෂ්ණ කාලගුණ තත්ත්වය නිසා, ශරීරය නිවැරැදිව පිරිසුදු කර ගැනීමට අසමත් හා සෞඛ්‍ය පුරුදු රකින්නට අසමත් අයට, ඇඟ තදට ඇඳුම් අඳින අය, නයිලෝන් රෙදිපිළිවලින් නිමාවුණ ඇඳුම් පැලඳුම් ඇඳීම නිසා, බොහෝ වේලාවක් මේස් සහ පාවහන් පැලඳ සිටීම, යට ඇඳුම් එදිනෙදා මාරු නොකර පිරිසුදු නොකර ඇඳීම, ඇඟ වැසුණු ඇඳුම් ඇඳීම කළු ලෝගු වැනි ඇඳුම් ඇඳීමත් දිලීර ආසාදන ඇති කිරීමට හේතු වේ.දිනපතා ස්නානය, ඇඟපත සෝදා පිරිසුදුව සිටීම් සෞඛ්‍ය පුරුදු අතපසු කරන පිරිසුදුකම අඩු අයට ද සමේ රෝග ඇතිකරවන දිලීර ආසාදන ඇතිවීමේ ප්‍රවණතාව පවතී.බොහෝ වේලාවක් ක්‍රීඩාවේ නියැළෙන ක්‍රීඩකයන්ට දහඩිය අධිකව පවතින නිසා දිළීර රෝග හට ගැනීමට අවකාශ ඇති බැවින් ඔවුන් නිතරම ශරීර පිරිසුදු කර ගැනීම වැදගත්ය.සකස් කළේසුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=cr1402021</link>
    <topic>අපේ මැටි කළයේ කතන්දරේ මෙරට කුඹල් කර්මාන්තය එදා සහ අද</topic>
    <author>පීටර් කැනියුට් පෙරේරා</author>
    <content>අපේ මැටි කළයේ කතන්දරේ මෙරට කුඹල් කර්මාන්තය එදා සහ අදමධ්‍යම සංස්කෘතික අරමුදලේ කෞතුකාගාර නිලධාරීන් සහ සීගිරිය ව්‍යාපෘතිය මඟින් සංවිධානය කරනු ලැබූ “සීගිරි මැටි කළය” මැටි බඳුන් ප්‍රදර්ශනය සහ ඊට සමගාමීව පැවැත්වෙන මැටි භාණ්ඩ පොළ ජනවාරි 17 දින සිට ජනවාරි 31 දින දක්වා සීගිරිය කෞතුකාගාර භූමියේදි පැවැත්විණි. අද ශ්‍රී ලංකාවේ මැටි භාණ්ඩ භාවිතය, මෙතෙක් සොයාගෙන ඇති මැටි භාණ්ඩ පිළිබඳව හා මැටි භාණ්ඩවල පුරාවිද්‍යාත්මක වටිනාකම පිළිබඳව මෙම ලිපිය සකස් කර ඇත.ආදී මිනිසා භාවිතා කළ කර්මාන්ත අතරින් කුඹල් කර්මාන්තයට හිමි වන්නේ ප්‍රමුඛ ස්ථානයකි. ගල් යුගයේ සංචාරක දඩයම් ජීවිතයෙන් ඈත් වූ මිනිසා ගෘහස්ත ගොවි ජීවිතයට සංක්‍රමණය වීමත් සමඟ කුඹල් කර්මාන්තය ආරම්භ කර ඇත. අමු ද්‍රව්‍යයක් ලෙස සුලභව ලබා ගැනීමට හැකිවීමත් පහසුවෙන් නිර්මාණය කිරීමේ හැකියාව නිසාත් කුඹල් කර්මාන්තයේ නිෂ්පාදන ; ආහාර එකතු කර තබාගැනීම, ආහාර පිසීම සහ ආහාර අනුභව කිරීම සඳහා භාවිතා කරන්නට විය. ඒ ගල් යුගයේ අවසාන කාලයේ සිටය.අතීත මානව ජනාවාසයන් පිළිබඳව හැදෑරීමේ කුඹල් කර්මාන්තයේ නිෂ්පාදනයන් වූ වළං සහ වළං කැබිලිතිවලින් ලැබෙන පිටිවහල ඉමහත්ය. මානව ඉතිහාසය සම්බන්ධ වැදගත් තොරතුරු හෙළිදරව් කරගැනීමටත්, කාල නිර්ණය සඳහාත් තාක්ෂණය පිළිබඳව අධ්‍යයනය කිරීම සඳහාත් ජනාවාස රටාව, ජනාවාස ව්‍යාප්තිය සහ ජන ඝනත්වය පිළිබඳව අධ්‍යයනය කිරීමටත් පැරණි සමාජයේ ආගමික, දේශපාලනික, ආර්ථික හා ආර්ථික සමාජ රටාව අධ්‍යයනය කිරීමටත් පුරා විද්‍යාවේදී මැටි බඳුන් අධ්‍යයනය සුවිශේෂ තැනක් ගනී.මහාවංශය අනුව විජය කුමරුගේ අභිෂේකය සඳහා ඉන්දියාවෙන් කුල කුමරියන් ගෙන්වීමේ දී විවිධ ශිල්ප ශ්‍රේණින්ට අයත් පිරිස් පැමිණ තිබේ. ඔවුන් අතර කුඹල්කරුවන් ද සිටින්නට ඇතැයි අනුමාන කළ හැක්කේ එම අවදියේ භාරතයේ ගංඟා නදී නිම්නයේ මැටි බඳුන් භාවිතා කරන ලද ජනවාස කීපයක් පැවැති බවට පුරාවිද්‍යා සාධක ලැබී ඇති නිසාය. පණ්ඩුකාභය රජ සමයේ අනුරාධපුරය නගරයක් ලෙස සැලසුම් කරන අවස්ථාවේ නගරයට පරිභාහිරව ගම් නිර්මාණය කරන ලද්දේ විවිධ කර්මාන්තවල නියැළෙන කුල ශ්‍රේණින් සඳහාය. එකල අනුරාධපුර නගරය වටා විවිධ කුල ශ්‍රේණින් පන්සියයක් සිටි බව සඳහන් වෙයි. නිසැකයෙන් ම ඔවුන් අතර කුඹල්කරුවන් ද ජීවත් වෙන්නට ඇත. ඉන්දියාවේ සිට ශ්‍රී මහ බෝධිය වැඩමවන අවස්ථාවේදී මෙරටට පැමිණි දහ අට කුලයක ශිල්පීන් අතර “කුම්භකාර” ශිල්පීන් ද සිටි බව මහාවංශයහි සඳහන් වෙයි. එම කුම්භකාර ශිල්පීන් සිටි ගම්මාන “කුම්භකාර ගාච” යනුවෙන් හැඳින්විණ. කුඹල් කර්මාන්තයහි නිරතවූ ශිල්පීන් “කුඹකර” යනුවෙන් හැඳින්විණ.ශ්‍රී ලංකාවේ පුරාවිද්‍යා කැණීම්වලදී බහුලවම හමුවන මාධ්‍යය වන්නේ මැටි බඳුන්ය. වසර එක්දහස් අටසිය අනූවටත් පෙර, අපේ රටේ සිටි බ්‍රිතාන්‍ය පුරාවිද්‍යා කොමසාරිස්වරයකු වූ එච්.සී.පී. බෙල්ගේ කාලයේ පටන් පුරාවිද්‍යා කැණීම්වලදි වළං කටු හමුවී ඇත. එයට පසුව ආනන්ද කුමාරස්වාමි ; ඒ.එම්. හොකාර්ට් ; පී.එල්. ප්‍රේමතිලය ; රෝලන්ඩ් ද සිල්වා ; ශිරාන් දැරණියගල ; සේනක බණ්ඩාරනායක, කොලින් කර්ක් සහ මාටින් කුණා ආදී පුරාවිද්‍යා විද්වතුන්ගේ අවධානය ශ්‍රී ලංකාවේ මැටි බඳුන් පිළිබඳ අවධානය යොමුවී ඇත.රේඩියෝ කාබන් දින නිර්ණය අනුව දැනට ශ්‍රී ලංකාවෙන් හමුවී ඇති පෞරාණිතම මැටි බඳුන් අවශේෂ ලැබී ඇත්තේ කෑගල්ල දිස්ත්‍රික්කයේ වරකාපොල, දොරවක කන්ද ගල් ලෙනෙනි. ඒවා ක්‍රිස්තු පූර්ව 530 ට අයත් යැයි කාල නිර්ණය කර ඇත. එයින් පසුව ඇඹිලිපිටිය රංචාමඩම, අකුරුගොඩ, තිස්සමහාරාමය, අනුරාධපුර ඇතුල් නගරය ආදී තැන්වලත් ශ්‍රී ලංකාවේ තවත් විවිධ ප්‍රදේශවල සිදුකළ පුරාවිද්‍යා කැණීම්වලදී ආදිතම මැටි බඳුන් අවශේෂ සොයාගෙන ඇත.ශ්‍රී ලංකාවේ පුරාවිද්‍යා කැණීම්වලින් සොයාගත් මැටි බඳුන් පුරාවිද්‍යාඥයින් විසින් කොටස් දෙකකට වර්ග කරනු ලැබේ. ඒ දේශීය නිෂ්පාදන සහ විදේශීය ආනයනික භාණ්ඩ වශයෙනි. විදේශීය මැටි භාණ්ඩ ඉන්දියාව, චීනය, අග්නිදිග ආසියාව, මධ්‍යධරණී කලාපය, පර්සියාව සහ යුරෝපයෙන් ආනයන කරන ලද ඒවාය.දේශීය මැටි භාණ්ඩ අතින් සෑදූ හෝ සකපෝරුව ආධාරයෙන් සෑදූ හෝ එම තාක්ෂණ ක්‍රම දෙකම උපයෝගී කරගෙන නිෂ්පාදනය කරන ලද ඒවාය. මේ සියලුම මැටි භාණ්ඩ අඩු උෂ්ණත්ව මට්ටමක් යටතේ පුළුස්සන ලද ඒවාය. කැණීම්වලදී හමුවූ මැටි භාණ්ඩ අතර කළු මැටි බඳුන්, රතු පැහැති මැටි බඳුන්. බඳුනේ පිටත රතු පැහැයෙන් සහ ඇතුළත කළු පැහැයෙන් යුතු කළු රතු මැටි බඳුන්, මයිකා ආලේපිත මැටි බඳුන් සහ වර්ණාලේපිත මැටි බඳුන් දක්නට ඇත.මෙලෙස හමුවූ දේශීය වළං, ගෝලාකාර, ඕවලාකාර, ඉලිප්සාකාර, කේතුකාකාර, සිලිංඩරාකාර සහ බහුවලාකාර යන මූලික හැඩ පදනම් කරගෙන නිර්මාණය කර ඇති බව පුරාවිද්‍යාඥයින් නිර්ණයකර ඇත. එසේම පුරාවිද්‍යාඥයින් අතර ස්ථාපිත තවත් මතකයක් වන්නේ ශ්‍රී ලංකාවේ කාලරක්ත මැටි බඳුන් ක්‍රිස්තු පූර්ව 900 - 600 පමණ ප්‍රෝටෝ ඓතිහාසික යකඩ යුගයෙන් ආරම්භ වී ක්‍රිස්තු වර්ෂ 100 - 300 පමණ ඉහළ මූල ඓතිහාසික යුගයෙන් අවසන් වන බවය.මෑතදී සිදුකරන ලද පුරාවිද්‍යාත්මක කැණීම්වලදී මැටි බඳුන් හමුවූ ස්ථානයක් වශයෙන් සීගිරියට හිමි වන්නේ සුවිශේෂ ස්ථානයකි. ශ්‍රී ලංකාවේ අග්‍රගන්‍ය පුරාවිද්‍යාත්මක ස්ථානයක් වන සීගිරිය අප බොහෝ දෙනා දන්නේ කාශ්‍යප රජුගේ නිර්මාණයක් වශයෙන් වුවත් දැනට සිදුකර ඇති පුරාවිද්‍යා ගවේෂණවලින් පැහැදිලි වී ඇත්තේ සීගිරියෙහි ඉතිහාසය වසර 5500 ක් පමණ ඈතට විහිදියන බවය. එවැනි දිගු ඉතිහාසයකට හිමිකම් කියන සීගිරියෙන් හමුවී ඇති පැරණිම මැටි බඳුන් අවශේෂ අවුරුදු තුන්දාහක් පමණ පැරණිය.සීගිරියේ පුරාවිද්‍යා කැණීම් ආරම්භ වෙන්නේ ද පුරාවිද්‍යා දෙපාර්තමේන්තුව ආරම්භ කිරීමත් සමඟය. ඒ 1896 දීය. සීගිරි ගල මුඳුන, ජල උද්‍යානය, සිංහ පාදය, දිය අගල් ආදී සෑම ස්ථානයකම කැණීම් සිදුවී ඇත. එහිදී යම් යම් ස්ථානවලදී සම්පූර්ණ මැටි බඳුන්සේ ම කාල වර්ණ, රක්ත වර්ණ, කාල රක්වර්ණ මැටි බඳුන් කොටස් හමුවී ඇත. එයට පසුව 1982 කාලයේදී ද සීගිරිය අවට සිදුකළ පුරාවිද්‍යා කැණීම්වලදී මැටි බඳුන් අවශේෂ සොයා ගැනීමට පාත්‍රවී ඇත.දෙදහස් නවය වසරේ සීගිරි නාගරික සංකීර්ණය තුළ පිහිටා ඇති පහන්ගල ගුහාවේ සිදුකළ කැණීම්වලදී ප්‍රාග් ඓතිහාසික යුගයට අයත් පුරාවස්තූන් හමුවී ඇත. එහිදී භික්ෂූන් වහන්සේලා දහම් දෙසීමේදී හිඳ ගැනීම සඳහා භාවිතා කළ ‘ධම්මාසනය’ යනුවෙන් හඳුන්වන ශෛලමය ආසනයක් හමුවී ඇත. එහිදී රක්තවර්ණ මැටි භාජන කොටස් කීපයක් ම හමුවිය. ඒවා පාත්‍රා, තැටි ආදී බඳුන්වල කොටස් වූ භික්ෂූන් වහන්සේලා පරිහරණය කළ මැටි භාජන කොටස් විය. ගෘහාශ්‍රිත මැටි භාජන එහිදී හමුවූයේ අඩුවෙනි.දෙදහස් එකොළහ වසරේ සීගිරියට නුදුරු ඉහළ තලවැල්ලා උල්පත කැණීම්වලදී මැටි භාජන විශාල ප්‍රමාණයක් සොයා ගැනීමට හැකිවිය. මෙම ශිලා සුසාන කැණීම්වලදී කාලවර්ණ රක්තවර්ණ සහ කාල රක්තවර්ණ මැටි භාජන අවශේෂ ලැබී ඇත. ඒවා කුඹල් සකපෝරුව භාවිතයෙන් නිර්මාණය කළ ඒවාය. එම අවදියේ මිනිසා‍ගේ දෛනික අවශ්‍යතා සපුරාගත් භාජන සහ සුසාන ද්‍රව්‍ය හා භෂ්මාවශේෂ තැන්පත් කිරීම සඳහා එම මැටි භාජන භාවිතා කර ඇත. භාජන කටෙහි විෂ්කම්භය සෙ.මි. 4.3 සිට සෙ.මි. 50 දක්වා වූ විශාල ප්‍රමාණයෙන් යුක්ත මැටි බඳුන් මෙහිදී හමුවී ඇත.දෙදහස් දොළහ වසරේ ආරම්භ කළ සීගිරිය උතුරු ඇතුල් දිය අගලෙහි සිදුකළ කැණීම්වලදි මෙරට නිෂ්පාදිත මැටි භාජනවලට අමතරව ආනයනික මැටි භාජන කොටස් ද හමුවී තිබේ. පඬු පැහැ භාජන, ඔප දැමූ රතු භාජන පමණක් නොව, වර්ණාලේපිත භාජන ද එම කැණීම්වලදී හමුවී ඇත. එහිදී මැටි භාජනවල පතුල්, කෙමි, ගැටි, බඳ, මූඩි කොටස් හමුවූ අතර ඒවා මුට්ටි, ඇතිලි, කොරස්, බරණි, නෑඹිලි සහ තැටි ලෙස හඳුනාගෙන තිබේ. ඒවා ආහාර පිසීම, ආහාර අනුභවය, බීමට ජලය රැස්කර ගැනීම, ගබඩා කිරීම ඇතුලු විවිධ අවශ්‍යතා සඳහා භාවිතා කර ඇත.සීගිරිය උතුරු ඇතුළු දිය අඟලෙහි මෑතම සිදුකළ පර්යේෂණයේදී එම කටයුතු භාරවූයේ සීගිරිය ව්‍යාපෘතියේ ප්‍රධාන කැණීම් පරීක්ෂක කේ.ජී.‍ෙක්. කරුණාරත්න සහ පර්යේෂණ නිලධාරිනී මල්කාන්ති අතුකෝරලටය. එහිදී ප්‍රථමයෙන්ම දිය අගල මතුකර ගැනීම සඳහා දිගින් මීටර් හැටක ද, පළලින් මීටර් විසි අටක ද ප්‍රදේශයක පස් ඉවත් කරන ලදි. දිය අඟලට යටින් මීටර් 4.5 ප්‍රමාණයේදී කාශ්‍යප රජ දවස ජනාවාස වූ ස්ථරයක් මතුකර ගැනීමට හැකිවිය. එහිදී වළං කැබැලිවලට අමතරව වළං භාජන දෙකක් ද සොයා ගැනීමට හැකිවීම විශේෂත්වයකි.මෙහිදී හමුවූ මැටි භාණ්ඩ අතර සුවිශේෂවූ මැටි කළයක් ද විය. එහි මුවෙහි විෂ්කම්භය සෙ.මි. 12 ක් වූ අතර බ‍ඳෙහි විෂ්කම්භය ‍සෙ.මි. 26 ක් විය. ශ්‍රී ලංකා පුරාවිද්‍යා දෙපාර්තමේන්තුවට මෙතෙක් හමුවූ ඓතිහාසික මැටි බඳුන් අතරින් මෙම කළය තරම් සුරක්ෂිත වෙනත් මැටි භාණ්ඩයක් ලැබී නැත. සීගිරිය ව්‍යාපෘතියේ ප්‍රධාන කැණීම් පරීක්ෂක කේ.ජී.කේ. කරුණාරත්න පවසන්නේ ගෘහස්තව භාවිත කළගෙඩියකට වඩා තරමක් වෙනස් මුවකින් යුක්ත මෙය ජලය ගබඩාකරණ කටයුතුවලට භාවිතා කළ උපකරණයක් ලෙස හඳුනා ගැනීමට අපහසු බවය. එහි කටෙහි ස්වරූපය කළගෙඩියකට වඩා ගුරුලේත්තුවක කටහි ස්වරූපයට සමානය. ගැමි ව්‍යවහාරයේ භාවිත “අතලයට” මෙම කළගෙඩිය සමාන බව ඔහු පවසයි. සීගිරි කාශ්‍යප යුගයට අයත් මෙම කළගෙඩිය ප්ලස්නානය සඳහා භාවිතා කරන්නට ඇතැයි විශ්වාස කරනු ලැබේ.මෑත අතීතයේ සීගිරියෙහි සිදුකළ පුරාවිද්‍යාත්මක ගවේෂණ තුනකදී ලබාගත් කෞතුක මැටි භාණ්ඩ සහ මැටි භාණ්ඩ කොටස් පහත සඳහන් ආකාරයට වර්ගීකරණය කළ හැකි බව කේ.ජී.කේ. කරුණාරත්න පවසයි.මුවෙහි විෂ්කම්භය සෙ.මී. 16 - 18 ක්වූ මුට්ටි ප්‍රධාන උපයෝගිතාවයන් දෙකක් සඳහා භාවිතා කර ඇත. ඒ ආහාර පිසීම සහ සුසාන ද්‍රව්‍ය තැන්පත් කිරීම සඳහාය.මුවෙහි විෂ්කම්භය සෙ.මි. 26 - 28 ප්‍රමාණවලින් හමුවූ ඇතිලි ආහාර පිසීම සදහා භාවිතා කර ඇත. මුවෙහි විෂ්කම්භය 14 - 18 ක්වූ පාත්‍ර ආහාර අනුභවය සඳහා භාවිතා කර ඇත. මුවෙහි විෂ්කම්භය 36 - 38 ක්වූ තැටි ආහාර අනුභවය, ආහාර පිළිගැන්වීම ආහාර බෙදා හැරීම වෙනත් දෑ පිළිගැන්වීම සඳහා භාවිතා කර ඇත. මුවෙහි විෂ්කම්භය සෙ.මි. 38 - 50 සිවු බරණී එක් එක් ද්‍රව්‍ය ඇසුරුම් කිරීම සඳහා භාවිතා කර තිබේ.මධ්‍යම සංස්කෘතික අරමුදලේ මාධ්‍ය හා ප්‍රචාරක නිලධාරී පුරාවිද්‍යාඥ සුමිත් රණසිංහ පවසන්නේ ජනවාරි 17 සිට 31 දක්වා සීගිරිය කෞතුකාගාර භූමියේ “සීගිරි මැටි කළය” යනුවෙන් කෞතුකාගාර ප්‍රදර්ශනයක් පැවැත්වූයේ සීගිරි මැටි කළයට සමගාමීව ශ්‍රී ලාංකේය මැටි කළයේ පණිවිඩය සමාජගත කිරීම සඳහා බවය.ක්‍රි.ව. පස්වන සියවසට අයත් සීගිරි ජල උද්‍යානයෙන් ලද කොතලය හා සීගිරි පෝය ගෙය කොතලය, ක්‍රි.ව. නමවන හවන සියවස්වලට අයත් රම්බා විහාර වත්තේ ජලකළය, අනුරාධපුර ජේතවනාරාමයෙන් ලද කළය හා පාළුගම, ගල්ගමුව, තලාව මැහි ඇල්ල හා මහායාගම, ගොකරැල්ලගම, කැකිරාව, පණ්ඩිතරඹාව, ගලෙන් බිඳුණු වැව නොච්චියාගම ප්‍රදේශවලින් ලැබුන නූතන කළද මෙහි ප්‍රදර්ශනයට තබා තිබුණි.පීටර් කැනියුට් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=cr1402022</link>
    <topic>කුරුලු හදවත රචකයාගේ ස්වයං චරිතාපදානයද?</topic>
    <author>සමන් වික්‍රමාරච්චි</author>
    <content>කුරුලු හදවත රචකයාගේ ස්වයං චරිතාපදානයද?කුරුළු හදවත නවකතාවට ප්‍රවේශයක් ලෙස තමා මෙබඳු පොතක් ලියන්නේ මන්දැයි ලේඛකයා විසින් ම හකුළුවා දක්වන විස්තරයක් මෙම පොතෙහි ඇත. කතුවරයාගේ එම ප්‍රකාශය ඇරඹෙන්නේ මෙසේය.“මගේ ම පරම්පරාව සමීපව වටහා ගැනීම පිණිස මා ලියන ප්‍රබන්ධ මාලාවක අසම්බන්ධ දිගුවක් සේ සැලකිය හැකි මේ නවකතාව කාලයක් පුරා මා දන්නා පසුබිමක පිහිටුවා ගවේෂණය කළ ද මෙහි එන ලෝකය ගොඩ නැංවීමේදී බොහෝ දෙනෙකුගේ උදව් හා පර්යේෂණ සහය අවශ්‍ය විය.”ලේඛකයාගේ මෙම ප්‍රකාශයේ අවංක භාවය ගැන එකඟ නොවී සිටීමට කිසිදු හේතුවක් මට පෙනී නොයයි. එහෙත් එය එහි ඇති සංකීර්ණ අර්ථ ව්‍යාකූලතාවයෙන් (ambiguity) ගලවා ගැනීමට නම් එය පහත සඳහන් පරිදි නැවත ලිවීමට‍ සිදුවේ. එවිට එය කියවෙන්නේ මෙසේ ය.“මම මගේ ස්වයං චරිතාපදානය ලියමි. එහෙත් මා එය ලියන්නේ ප්‍රබන්ධ කතාවක් ලෙස ය. මීට පෙර මෙහි එක් කොටසක් මත අටවක පුත්තු නමින් ලියා ඇත. මේ එහි දෙවන කොටස ය.”දැන් මෙහි ගැටලුව වන්නේ තමාගේ පරම්පරාව වටහා ගැනීම පිණිස මෙම ලිවීම කරන බවට ලියනගේ අමරකීර්ති මෙහි කර ඇති සඳහන අර්ථ දක්වන්නේ කෙසේද? යන්න ය. සැබවින් ම ඔහු මෙහිලා පැහැදිලි කරන්නේ තමා මෙම නවකතාව ලියන ආකෘතිය (Form) පිළිබඳව ය. ඔහු තම ආත්ම චරිත කතාව දෘෂ්ටාන්තයක් (allegory) ලෙස‍ නැවත ලියයි. එවිට ඔහු තමා දෙස තමාගෙන් ම පිටස්තරව සිට බැලීමට අවකාශයක් නිර්මාණය කර ගනී.කවර වූ හෝ කලා කෘතියක් පිළිබඳ විශ්ලේෂණයක දී වැදගත් වන ප්‍රධාන දේ නම් ෆැන්ටසිමය ක්‍රියාකාරිත්වය එම කලා කෘතිය තුළ අනුශීලනය වන ආකාරයයි. ස්ලැවෝජ් ජිජැක්ට අනුව එම ෆැන්ටසිය කළ නිර්මාණයේ ප්‍රකාශිත සංකේතීය වියමනට (symbolic texture) දුරස්ථව ව්‍යංගමානව පැවතිය යුතු කිසිවකි. එම ෆැන්ටසිය ක්‍රියා කරන්නේ සංකේතික වියමන නිසගවම ආක්‍රමණය (transgression) කරමිනි. කලා කෘතියක ප්‍රකාශිත සංකේතිය වියමන සහ එහි ෆැන්ටසිමය පසුබිම අතර පරතරයක් පවතී. කලාකරුවාගේ ප්‍රතිභාමය ශක්‍යතාවය පළවන්නේ මෙම පරතරය නැතහොත් අඩුව (lack) තම වාසිය පිණිස යොදා ගැනීම තුළ ය.ජිජැක් මේ සඳහා දක්වන එක් නිදසුනක් නම් වදරින් හයිට්ස් (Wuthering Heights) නවකතාව ය. එහි කතා නායකයා වූ හීත් ක්ලි‍‍ෆ් අතුරුදහන්ව අවුරුදු ගණනාවකට පසු ධනවතකු ලෙස ආපසු පැමිණීම අතර පරතරය නවකතාවේ හිස් ය. එම කාලය තුළ ඔහු කරමින් සිටියේ කුමක්ද? සරච්චන්ද්‍රගේ මළගිය ඇත්තෝ නවකතාවේ පවා දෙවෙන්දොරා සං අපට එක්වරම හමුවන්නේ චිත්‍ර ශිල්පියකු ලෙස ජපානයේදීය. හීරලුවකු වූ ඔහුගේ ළමා කාලය අප ඉදිරියේ නැත. මළගිය ඇත්තෝ නවකතාවේ දෙවෙන්දොරා සං ගේ ජීවිතය භ්‍රමණය වන්නේ මෙම හිස් බව වටා ය.‍ (මේ පිළිබඳ මීට වඩා ව‍ූ විස්තරයක් මවිසින් ලියන ලද මළගිය ඇත්තෝ යළි උපදිති ග්‍රන්ථයේ සඳහන් ය)කුරුළු හදවත නවකතාවේ එම පරතරය තිබෙන්නේ කොහේද? ජිජැක් කියන පරිදි ම එය ව්‍යංග මානව පවතින කිසිවකි. නවකතාවේ කතා නායකයා වූ දිනසිරි කුරුළු ගංගොඩ අවුරුදු හතක් තිස්සේ ගුවන් විදුලියෙන් ගීත ඉල්ලුම් කරයි. මෙම කාලය තුළ ඔහු කරන්නේ තමාගේ නම නිර්මාණය කිරීම ය. නැතහොත් තමා තමාවම නිර්මාණය කිරීම ය. තම නියම නම වෙනුවට වෙනත් නමක් නිර්මාණය කිරීමෙන් තමාගේ නියම අනන්‍යතාවය ඔහු සඟවයි. සත් වසක් දුක් ගෙන එලෙස නිර්මාණය කළ තම නම නැතහොත් අනන්‍යතාවය ව්‍යාජයකි. මේ සත් වස ඇවෑමෙන් ඔහුට සිදුවන දේ නම් එලෙස තමා නිර්මාණය කළ ව්‍යාජ අනන්‍යතාවය (False identity) තම සැබෑ අනන්‍යතාවය ලෙස විශ්වාස කිරීමට වීම ය. එවිට ඔහු තමාගේ ව්‍යාජයට‍ තමා ම අනන්‍ය වේ.මේ කතාව අවසානයේදී දිනසිරි මිය යයි. එය බොහෝ විට අහම්බ මරණයක් නොව දිවි නසා ගැනීමක් බව නවකතාකරුවා අපට ඉඟි කරයි. අත්තටම නම් ඔහු අවුරුදු හතක් තිස්සේ ම මියගොස් සිටි පුද්ගලයෙකි. දිනසිරිගේ මරණය අප කියවන්නේ ඔහු තමාගේ නම (අනන්‍යතාවය) නිර්මාණය කරමින් සිටි එම සත් අවුරුදු සන්දර්භය තුළ ය. අවසානයේ දී ඔහුට ඇත්ත මම හමුවේ. එනම් සත් වසක් තිස්සේ මරා දමා තිබූ ඔහුගේ ආත්මය (self) ඔහුට හමු වූ බවය. තමා තවදුරටත් ජීවත්වන පුද්ගලයකු නොවන බව ඔහු වටහා ගනී. එතනදී නවකතා කරුවා නිවැරදි ය. දිනසිරිගේ මරණයේ ගුප්ත බව සංග්‍රාමය ප්‍රකාශනයක් ලෙස කියවිය හැකි වීම නවකතාකරුවාගේ පරිකල්පන ශක්තිය විශද කරන්නකි.දිනසිරි තමාගේ ගම කුරුළු හොටක හැ‍ඩයෙන් යුතු බව සොයා ගැනීම ඔහු තම අනන්‍යතාවය ගොඩ නැඟීමේ ව්‍යාපෘතිය පරිපාකයට පත් අවස්ථාවයි. ඔහු ගොඩ නගන්නේ තමාගේ ම ෆැන්ටසි ගම සහ ‘මම’ ය. රාජ්‍ය නායකයින් පවා මීට වඩා ඕලාරික ලෙස තම අනන්‍යතාව අලුතින් සොයා ගත් අවස්ථා වාර්තා වී ඇත.උපුල් ශාන්ත සන්නස්ගල මීට වෙනස් ය. තමාගේ දුක්බර ළමා විය ඔහු උත්කර්ෂයට නංවයි. මන්දපෝෂණය නිසා තමා ආබාධිතව සිටි බවත් තම දෙමාපියන් සාමාන්‍ය ගැමියන් වූ බවත් තම නිවස තහඩු සෙවිලි කළ කුඩා නිවසක් වූ බවත් ඔහු පුවත්පත්වලට නිතර කියයි.‍ ලියයි. සන්සස්ගල මීට වඩා වෙනස් කතාවක් තම ළමා විය අරබයා නිර්මාණය කළත් ඔහු දැනට කියමින් සිටින කතාව සහ එය අතර වෙනසක් නොමැත. ඔහු කියන්නේ ඇත්තක් වුවත් එය කියා අවසන් වූ වහාම ඔහු එයින් බහිෂ්කරණය වේ. තව දුරටත් එය ඔහු අරබයා ඇත්තක් නොව නිර්මාණයකි.ගැටලුව නම් සන්නස්ගල දිනසිරිගෙන් වෙනස් වන්නේ කෙසේද? යන්න ය. උපුල් ශාන්ත සන්නස්ගල මහතා නිතර කියන කතාවක් නම් කෙනකු තමාට අසූචි ගැහීමට එන්නේ නම් තමා වහාම කරන්නේ අසූචි බාල්දියක් තමාගේ හිසේ සිට වත්කර ගැනීම බවයි. එවිට ඔහුට අසූචි ප්‍රහාරයක් එල්ල කිරීමට පැමිණෙන තැනැත්තා මුළුමනින් ම අසරණ වේ.අහිංසක දිනසිරි සන්නස්ගල මෙන් ශූර ව්‍යාපාරික ඥානයක් හෝ ඉවක් නොමැති බැවින් තමාම වියාගත් පිරිසිදු සුදෝ සුදු ඇඳුමින් සැරසී සමාජය තුළට ප්‍රවිෂ්ට වේ. ඔහු සඳහා අසූචි බාල්දියක් අවශ්‍ය නැත. යන්තම් කුණු පොදක් ඉහිරුණ පමණින් ඔහු අසූචි වළක කර වටක් ගිලී ගියාක් සේ කඩා වැටීමට නියමිත ය. දිනසිරි කුරුලු‍ ගංගොඩගේ මරණයෙන් කෙළවර වන ජීවිතයේ අවසානය ඔහු අවුරුදු 7 ක් තිස්සේ නියැළී සිටි තම අනන්‍යතාවය නිර්මාණය කිරීමේ ව්‍යාපෘතියේ අස්වැන්නයි.ඇත්ත. මෙය මීට වඩා දිගට ලිවිය යුතු බවත් ලිවිය හැකි බවත් මම පිළිගනිමි. එහෙත් මෙම තීරුව සඳහා ලැබී තිබෙන කුඩා වපසරිය තුළ අතපය හකුළුවා ගැනීමට මට සිදුවේ.සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=cr1402023</link>
    <topic>උණුසුම් අතීත මතකයක්</topic>
    <author>සුගුණවීර හෙට්ටිආරච්චි</author>
    <content>උණුසුම් අතීත මතකයක්විමාලි සාලයේ සිට උස් හඬින් කරනු ලබන අණදීම් මගේ කාමරයට ද ඇසෙයි. මේ අණදීම් අප නිවසේ දීර්ඝකාලීන උදව්කාරිය වන විමලාට ය. ඇයට ඒවා කම්මලේ බල්ලාගේ හෙණ වැනි ය. වගක් නැත. මේ අණදීම්වලට අමතරව හුරතලයට කරන සුන්දර අණදීම් ද අතරින් පතර ඇසේ. ඒ අද දින උදව්වට පැමිණ සිටින නංගිගේ වැඩිමල් දියණි නදීරාට ය. මේ දෙදෙනාම සිටියත් වැඩෙන් වැඩි කොටසක් කෙරෙන්නේ විමලා අතිනි. එය දෙවෙනි වන්නේ උස්හඬින් ඇසෙන ඇයගේ කටහඬට පමණි.ගෙදර සියලු වැඩ ඇගේ සැලැස්මට ඇගේ සිතේ ඇඳි මනෝ රූපයට අනුවම සිද්ධ විය යුතු ය. එය පොඩ්ඩ එහා මෙහා වන විට ඇයට ඉවසුම් නොදේ. කරනා වැඩයේ අවසාන චිත්‍රය ඇගේ මනෝ චිත්‍රයට වඩා එක පින්සල් පාරකින් හෝ වෙනස්ව තිබෙනු දැකීමට ඇය කැමති නැත. නො ඉවසිලිමත් ලෙස කරනු ලබන ක්ෂණික මැදිහත් වීමකින් හා පිට පිට නිකුත්වන වාග් ප්‍රහාරයකින් සියල්ල ඇගේ මනාපය පරිදි කරවා ගැනීමට ඇය සමත් ය.නදීරා සාමාන්‍ය පෙළ විභාගයෙන් පසුව මේ වැඩවලට උදව් වන්නට ආවේ අම්මාගේ බලවත් ඇවිටිල්ලටයි. මුලින් මුලින් ලොකු අම්මාගේ රළු වදන්වලින් ඇය හෙම්බත් වූයෙන් ඇය කාලයක්ම නෑවිත් සිටියාය. ගෙදර සිට කරන්නට ද වැඩක් නොවූවෙන් සහ ඊටත් වඩා අම්මාගේ කරදරයෙන් බේරෙන්නට යළිත් ඉදහිට පැමිණියත් දැන් ඇය නිරන්තරයෙන් ම උදව් කරයි. කුමන හේතුවක් නිසා හෝ විමාලි ගේ ආමන්ත්‍රණය ද අණදීම් ද දැන් ඇය කෙරෙහි යම් ලිහිල් බවක් දක්වයි. එම තත්ත්වයට කැමැත්තෙන් දෝ දැන් ඇය පැමිණි පසු සතුටින් ලොකු අම්මාට උදව් කරයි. ලොකු අම්මාත් එක්ක වැඩ කිරීමෙන් යමක් ඉගෙන ගත හැකි බවත් එය තමන්ගේ ඉදිරි ජීවිතයට ඉමහත් උදව්වක් විය හැකි බවත් දැන් ඇය අවබෝධ කරගෙන ඇතුවා සේය. ඒ සියල්ලට වඩා ලොකු අම්මාගේ සෙවණේ දීර්ඝ කාලයක් ලබාගත් අත්දැකීම් තමන්ගේ ජීවිතය හැඩ ගැස්සවූ බැව් අම්මා තමන්ට විස්තර සහිතව ප්‍රකාශ කර සිටීමත්, ඒවා ඉවසිලිවන්තව තම ජීවිතයට එකතු කර ගත හැකි වයසට ඇය පත්වීමත් ඒවාට හේතු වන්නට ද ඇත.මේ තත්ත්වය ස්ථාවර වීමට තවදුරටත් හේතු වී ඇත්තේ වැඩ නැති වේලාවට ලොකු අම්මා ඇය ළංකර ඇයට දෙන විවිධාකාර වූ උපදෙස්වලට අමතරව ඉතා වටිනා ඇඳුම් පැලඳුම් රාශියක් ඇයට පරිත්‍යාග කිරීමෙන් ඇය පෙන්වූ සෙනෙහසට භක්ත්‍යාදරයක් ඇය ගේ සිතේ ඇතිවීමයි. ලොකු අම්මාත් සමඟ නිරන්තරව ව‍ැඩෙහි යෙදී ඇයට උදව් කිරීමෙන් තව තව දැනුම තම ජීවිතයට එකතු කර ගත යුතු යැයි ඇය අධිෂ්ඨාන කර ගෙන ඇත්තා සේ ය.එමෙන් ම විමාලි ද දැන් තම දරුවන් විශේෂයෙන් දියණිය තමන් ළඟ නැති හෙයින් නදීරාට දියණියකට මෙන් සලකන්නට පටන් ගත් අතර අවවාද අනුශාසනා මෙන්ම තෑගි බෝග රාශියක් ද ඇයට පිරිනැමීම පුරුද්දක් කර ගත්තා ය.සිංහල අලුත් අවුරුද්ද ළං ළංව එන හෙයින් විමාලිට වැඩ වැඩි වී ඇති බැව් පෙනේ. ඒ අනුව විමලාට ද වැඩ වැඩි වී ඇති අතර, නදීරා ද පිට පිට දින කිහිපයක් ම පැමිණ උදව් කරමින් සිටී.දැන් සාලයේ විමාලිගේ කටහඬ මදක් අඩු වී ඇත්තේ සාල‍ය අස්පස් කිරීමේ ක්‍රියාවලිය අවසානයට පැමිණ ඇති හෙයින් හෝ සියලු වැඩ ඇගේ තෘප්තියට හේතුවන පරිදි අවසාන වෙමින් පවතින නිසා හෝ විය යුතුය.කාමරයේ තනිවී ඉන්නා මට දැන් අවට ඇසෙන ශබ්දවලින් අවට ඇති තත්ත්වය හඳුනා ගැනීම හොඳටම හුරු වී ඇත. ඒ අනුව විමාලි ගේ තෘප්තිය පරිදි සාලය සකස් වී ඇති අයුරු මා මනසින් මවා ගතිමි. සෙටිය මෙවර තබා ඇති ස්ථානය හරියට ම බිලිං ගස පෙනෙ‍න තැන විය යුතු ය. එය මගේ මෙන් ම විමාලි ගේ ප්‍රියතම ස්ථානය වුවත් අවුරුද්දට සැරයක් දෙකක් එය විමාලි ගේ කැමැත්ත පරිදි වෙනස් වේ. එකල අපේ කැමැත්තට බොහෝ දුරට හේතු වූයේ බිලිං ගසේ ගෙඩි හැදී ඇති කාලයට බිලිං ගසට පැමිණෙන විශාල ගිරා රංචුව එතැන සිට පහසුවෙන් නැරඹීමට හැකි බැවිනි. ගස් කොළං නැති කොළඹ රටේ අපේ සන්තකයේ ඇති පර්චස් දොළහේ අප සතු විශාලම ගස මේ බිලිං ගසයි. අද දින ද ගිරා රංචුව බිලිං ගස වසාගෙන තමන්ගේ රතු පාට පළල් හොටින් බිලිං ගෙඩි කප කපා ගස මුල හෙළන අයුරු මම මනසින් මවා ගතිමි.ඒ සමඟස ඇරුණ දොරින් ඇතුල් වූයේ බත් පිඟානත්, වතුර කෝප්පයත් රැගත් විමාලි ය.“අද මේ වැඩෙත් පරක්කු වුණා” ඇය බත්පත මා අතට දෙන ගමන් පැවසුවා ය.ප්‍රති උත්තර දෙන්නට නොගිය මා ඉක්මනින් අත සෝදා කෑමට පටන් ගත්තේ ඒ වනවිට බඩගින්න ඉහවහා ගාස් තිබුණු බැවිනි.“විමලට කියල වැඩ ගන්න එක තමයි අමාරු.”“කොහොම හරි කියන එක කරනව නේ?”“මොන... ඉතිං මගේ කටේ බලේට තමයි.” කියමින් විමාලි ඇ‍ඳේ පසෙකින් මා අසලින්ම මගේ දෙදණ ආසන්නයේ ඉඳගත්තේ මා සමඟ පොඩි කතාබහකටත් එයටත් වඩා විමලාගේ වැරදි අඩුපාඩුකම් නිරන්තරයෙන් මා සමඟ කී‍ෙම් නොනිමි ආශාවත් නිසා බව මම ඉක්මනින් තේරුම් ගත්තෙමි.“ටී.වී. ස්ටෑන්ඩ් එක පොඩ්ඩක් ඉස්සරහට ගන්න කිව්වම මං අහක බලනකන් ඉදල වයර් ටිකත් එක්කම අඩි දෙකක් විතර අයිනට ඇදල දැම්ම‍ නේ.”“හරි, ඔයා හරියටම අඩි ගණනක් කිව්වෙ නැහැ නේ”“පොඩ්ඩක් හිතන්නවත් මොළේ ඩිංගක්වත් නැද්ද අනේ.”“මොළේ තිබ්බ නම් ඔයා ළඟට වැඩට ඒවියැ”ඈ කුලප්පු වෙන බව දැන දැනම මා කීවේ වාතාවරණය සුන්දර වන්නේ එවැනි හරස් කැපීමකින් බව මා අත්දැකීමෙන් දන්නා හෙයිනි.“ඔයාටත් ඉතිං මගේ වැරදිමනේ පේන්නෙ.”කියමින් ඈ කන් දුන්නේ සාලය දෙසින් ඇසෙන ගිරා රංචුවේ විශාල ඝෝෂාවටයි.“ආං අදත් ගිරා රංචුව ඇවිල්ල.”“දැං සෙටියෙ ඉදන් බැලුවම හොඳට පේනව ඇති නේ.”“ඔයා කොහොමද දන්නෙ සෙටිය එතෙන්ට ගෙනල්ල කියල.”“මං මෙතන හිටියට මට දැනුණ.”“ඒක නෙවෙයි, මේ පාර අවුරුද්දට නම් විමලට ගමේ යන්න ඕනමයි කියන්නෙ.”“විමලට අවුරුද්දට කල්තියා ගමේ යන්න ඕන වෙන එක පුදුමයක් නෙවෙයි නේ. විමලත් මනුෂ්‍යයෙක් නේ. ගියපාරත් ගියේ නොනගතේට කලින් දවසෙනේ.”පසුගිය අවුරුද්දේ විමලාට ගමට යන්නට හැකිවූයේ අවසාන මොහොතේ බව සිහි වූ මම කීමි.“අවසාන මොහොතෙ හරි ගියානෙ.”පසුගිය අවුරුදු නැකැත් පටන් ගැනීමට බොහෝ කාලයකට පෙර කල්තියා ගමට යාමට වුවමනා බව විමලා වරින් වර කියා තිබුණි. එහෙත් ඇයට යාමට හැකි වූයේ නොනගතය ආරම්භ වීමට දිනකට පෙරයි. කෙසේ වෙතත් එයට පෙර පණිවුඩයක් යවා විමලාගේ අම්මා ගෙන්වා ගත් විමාලි ඇයට කන්න බොන්න දී ඇයටත් අනෙක් දරුවන්ටත් දෙරපිළි ද රසකැවිලි ද විමලාගේ සියලුම පඩිනඩි ද අවුරුදු බෝනස් ද තවත් අඩුම කුඩුම මල්ලක් ද අතට බස් ගාස්තුවටයි කියා අමතර මුදලක් ද දී අවුරුද්දට කලින් දවසෙ විතර විමලා එව්වාම ඇති නේදැයි විමලා ඉදිරිපිට දී ම ඇගෙන් විමසා සිටියාය.ඉතා තුටු පහටු වූ ඇය දෑස් කඳුළින් යුතුව විමාලිට සමුදුන්නේ “එහෙනන් ලොකු දුවේ නොනගතේට කලින් ආවම ඇති යැයි” විමලාට පවසමිනි.‍‍ඒ අනුව නොනගතයට කලින් දා විමලා පිටත්කළේ අම්මාට දුන් දේවලට අමතරව විමලාට අලුත්ම ඇඳුම් ද තවත් රසකැවිලි ද දී තවත් අමතර මුදලක් ද අත මිට මොලවමිනි.අප සියල්ලන්ටම වැද සමුගත් ඇය අවුරුද්ද පහුවුණු හැටියේ ම එන බැව් පැවසුවේ ඇසේ නැඟුණු කඳුළු පිසදමමිනි.ඉන්පසු නොනගත දිනයේත්, අවුරුදු දිනයේත් ඉන්පසු ගතවූ දින කීපයේත් විමාලිගේ ‍කටේ වූයේ විමලාගේ ගුණ යහපත්කම්ම ය. අවුරුදු දා පැමිණි අය සමඟත් නෑගම් ගිය ගෙවල්වල අය සමගත් ඇය වැඩිපුර කතා කළේ විමලාගේ හොඳමයි.විශේෂම සිද්ධිය වූයේ අවුරුද්ද වෙනුවෙන් අල්ලපු ගෙදරට ගිය ගමනේ දී ය. අල්ලපු නිවසේ වික්ටරුත් ඔහුගේ බිරියත් දරුවනුත් අප සමඟ යහපත් අසල් වැසියන් සේ නිරන්තර ඇසුරක් පැවතියත් විමලා විමාලිගෙන් අවසර නොගෙන ඈ නැති විට ඔවුන් හා කථා බස් කිරීම නම් විමාලි නුරුස්සන්නක් විය. එසේ ‍නොකරන ලෙස විමාලි කිහිප වතාවක්ම විමලාට දොස් කීවත් එවැනි අවස්ථාවල නිහඬව සිටින විමලා ඉඩක් ලැබුණු විගස වික්ටර් නෝනා සමඟ අල්ලාප සල්ලාපයේ යෙදීමට පුරුදු වී සිටියා ය. විමලා තමන්ගේත්, පවුලේ අයගේත් වැරදි අඩුපාඩුකම් ඔවුන් සමඟ පවසන බව විමාලිගේ ඇදහීම විය. විශේෂයෙන් ම තමා විමලාට රළු ලෙස කථා කිරීම විමලා ඔවුන්ට නිරන්තරයෙන් පවසනු ඇතැයි ඇගේ බලවත් සැකයට හේතුවී තිබුණි.මේ බව ඇය කිහිප අවස්ථාවක ම මා හට පැවසුවත් මා කීවේ එයට හොඳම පිළියම එසේ කථා නොකිරීම බවයි.ඒ වුණාට තමා විමලාට සලකන තරම් වෙනත් කිසිම ගෙදරක නෝනා කෙනෙක් වැඩකාරියකට සලකන්නේ නැති බව කියමින් ඇය මගේ කීමට මෘදු ලෙස විරුද්ධ වූවා ය.සැබවින්ම තත්ත්වය ද එසේම විය. ඇය විමලාට ආහාර පානාදියෙන් හොඳින් සංග්‍රහ කළ අතර ඇඳුම් පැලඳුම් ද වෙනත් දේ ද ඇය බලාපොරොත්තු වූවාටත් වඩා ඉහළ මට්ටමකින් සැපයූවාය. අසනීපයක් වූ විට අපද බෙහෙත් ගන්නා පවුලේ දොස්තර වෙත රැගෙන යාමත් අවශ්‍ය බේත් හේත් අමතර කෑම බීම ආදිය නිසි පරිදි සැපයීමත් ඇය අතින් නොපිරිහෙළා සිදුවිය. එමෙන්ම දොස් පරොස් පැවසූ සෑම අවස්ථාවකම ඉතා ඉක්මනින් ඒවා අමතක කොට සුපුරුදු කරුණාවන්ත කමින් ඇයට සැලකීම ඇගේ සිරිත විය. සමහර විට එවැනි අවස්ථාවක ඇගේ සැලකීම සාමාන්‍ය අවස්ථාවක වූ ඇගේ කරුණාවන්ත කම ඉක්මවන්නක් විය. කෙසේ වෙතත් මෙවැනි අවස්ථාවල දී එසේ කථා නොකරන ලෙස මා ද අවවාද කළත් ඇය ඕනෑම කෙනෙකුට දයාවෙන් සලකන, කරුණාවන්ත හදක් ඇති දයාබර කාන්තාවක් ලෙසටය මා හඳුනාගෙන සිටියේ.එදින වික්ටර් ගේ ගෙදරට ගොඩවුණු අප සියල්ලන්ම නිවැසියන් විසින් පිළිගන්නා ලද්දේ උණුසුම් අයුරිනි. තෑගි බෝග පිරිනැමීමෙන් පසු පවුල් දෙකේ කුඩා දරුවන් සෙල්ලම් කිරීමට එළියට ගිය අතර රටේ තොටේ එදිනෙදා තොරතුරු කතා කිරීමෙන් අනතුරුව අපේ කතාව පවුලේ තොරතුරු කරා මාරු විය.“මේ සර්වන්ට් ලා නිවාඩුවට ගියාම අපට තමයි කරදරේ. මොකෝ මහත්තුරු හිටියයි කියල කුස්සියට ඇවිල්ල උදව් කරනවයි.” වික්ටර් ගේ බිරිය මුලපිරුවා.“අපොයි ඔව් අනේ, අපිම මැරෙන්න එපැයි! හැබැයි ඉතින් අපේ මහත්තය නම් උදව් කරනව.”විමාලිගේ ප්‍රතිචාරය මට සහතිකයක් ද සමඟිනි.“ඒ කියන්නෙ විමලත් අවුරුද්දට ගමේ ගියාද?”“ඔව් ඔව් නොයව බැහැනේ, අවුරුද්දට සැරයක් නෙ අනේ.”“අපොයි ඔව්, විමල නම් ඉතිං හදිස්සියෙ හරි කතා කෙරුවොත් ඔයාගෙ හොඳමයි කියන්නේ.”විමාලිගේ මුහුණේ තෘප්තිමත් මඳහසක් නැඟුණත් සැකයේ ඡායාවක් ද එහි වූ බැව් විමාලි දෙස බැලූ මට නිරීක්ෂණය විය.“ඇත්තටම එහෙම කියනවද?”‍මෝඩ ප්‍රශ්නයක් යැයි මට හැඟුණත් විමාලි ගේ සැකය දුරුවනවා නම් හොඳයයි ඒ සමඟම මට ද සිතුණි.“කතා කළොත් කියන්නෙ විමාලි නෝනගෙ සැලකිල්ලයි. ගෙදර යවන දේවලුයි තමයි. කොහොම වුණත් විමාලි නෝන ළඟ හිටපු කෙනෙකුට වරදින්නෙ නැතෙයි කිව්වා. දැන් නදීර පුංචි නෝනත් හුඟක් දේවල් හරියට කරන්න ඉගෙන ගෙනෙයි, මටත් දැං ඕන වැඩක් කරන්න පුළුවන්ය වගේ ගොඩක් ඔයාගෙ හොඳමයි කිව්වෙ.”වික්ටර් ගේ බිරිය ගේ කතාව විමලාට කරන ප්‍රශංසාවක් මෙන්ම විමාලිට කරන ලද ගෞරවයක් ද විය. ඇය කථා කළ විලාශයේත්, පාවිච්චි කරන ලද වචනත් අංග චලනයත් ඇ‍ගේ කථාව අවංක එකක් බවට විශ්වාසයක් විමාලි තුළ මෙන්ම මා තුළ ද ඇති විය.අවුරුද්දකට ආසන්න කාලයක මතකයෙන් ඉහත කරුණ ආවර්ජනා කළ මම “ඒකනේ ගිය පාර වික්ටර්ගෙ නෝනත් ඔයාට එදා හොඳ සහතිකයක් දුන්නෙ” යි මා කියත්ම තෘප්තියේ සිනාවකින් විමාලි‍ෙග් මුහුණ එළිය වැටිනි.මෙතැන් සිට අපේ සංවාදය අප ඇතුළාන්තය දෙසටම යොමුවුණු අතර පසුගිය කාලය පුරා අප දෙදෙනා ඉතා සාමකාමී උණුසුම් යුග දිවියක් ගත කළ බව දෙදෙනාටම පසක් වූයෙන් අප අතර වූ මද නිහඬතාවන් පවා උණුසුම් සහගත සහ හෘදයාංගම විය.යමක් නිවැරදිව කරන ලෙස කියාදීමේ දී හා එම වැරදි නැවත නැවත කරන විටක දී කේන්ති ගන්නා ස්වභාවයත්, එවිට තදබල ලෙස රළු වචනයෙන් කථා කිරීමත් හැරෙන්නට ඇය අතින් වෙනත් කිසිදු වරදක් සිදු වී නොමැති බැව් මෙම උණුසුම් නිහඬ මොහොතේ මගේ යටිසිත සංවාදයේ යෙදෙන්නට වූ අතර එවැනි අවස්ථාවල දී ‘වදින’ විහිළුවකින් එය ඉවසීම හැරෙන්නට වෙනත් කිසිදු සැර පරුෂභාවයකින් ඇයට නොසැලකූ බව ඇයගේ යටිසිත මට නිහඬවම පවසන බව මට පසක් විය.අපගේ කතාව හෘදයාංගම වූ අතර, පසුව ඇති වූ නිහඬතාවද එයටත් වඩා හෘදයාංගම සහ ගැඹුරු බව දෙදෙනාටම අවබෝධ විය.මේ නිහඬතාව අවසන ඇය වතුර කෝප්පය සහ හිස් පිඟාන රැගෙන නිහඬවම කාමරයෙන් එළියට පියනැඟූ අතර මගේ දෙනෙත්, නොපෙනී ගිය ඇගේ රුව පසු පසින් කාමරයේ දොර දක්වාම ගමන් කළේය.ඒ සමඟම බිලිං ගස දෙසින් යළිත් නැඟූ සකු නාදයෙන් මා පියවි ලොවට පැමිණි අතර, ඇය මෙතෙක් වාඩි වී සිටීමෙන් උණුසුම් වී තිබුණු ඇ‍ඳේ හිස් තැන දෙස බැලූ මට පෙනුණේ අවුරුද්දකට පමණ පෙර බරපතළ රිය අනතුරකින් කපා ඉවත් කරන ලද මගෙ දෙකකුල්වල දණහිසෙන් පහළ ඉතිරි වී ඇති හිස් ඉඩෙහි ඇය මෙතෙක් වාඩි වී සිට ඇති බවයි. ඒ උණුසුම ඉවත්වී යාදැයි බියෙන් ඉඳසිටි ඉරියව් වෙනස් කිරීමට අකැමැති වූ මා ‍එලෙසම දෙනෙත් පියා ගතිමි.සුගුණවීර හෙට්ටිආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=cr1402024</link>
    <topic>මුදු දිය දහරක්....</topic>
    <author>මහාචාර්ය සුනන්ද මහේන්ද්‍ර</author>
    <content>මුදු දිය දහරක්....ගුවන්විදුලියේ ළමා මණ්ඩපයපාගොඩ පාරේ පළමුවන හරස් වීදියේ නිවැසි කාලය ඉතා ඉක්මනින් ගෙවී යනු දැනුණි. මට හැමදාම කුමක් හෝ නව අත්දැකීමකට මුහුණ දීමට සිදුවිය. එක්කෝ එය පාගොඩ පාරේ ගමන්ගන්නා විටදී හමුවන ගැහැනු කෙනකු අරබයා විය යුතුය. නැතහොත් දුම්රියේ (පොඩි කෝච්චියේ) ගමන් කරන විටදී විය යුතුය. ඒත් නැතිනම් මරදානේ සිට පාසලට එන ගමනේදී විය යුතුය. නිතරම මෙන් මරදා‍ෙන් සයිවර් කඩයකට ගොඩවැදී තෝසේ හා වඩේ කෑමේ සිරිතක් ද ඇතිවිය. කෙහෙල් කොළයක් මේසය මතට ඒ. ඉන් පසුව සේවකයා සම්බාර් දෙයි. අපට ඇත්තේ ඉදගෙන භුක්ති විඳ, මදිනම් තවත් ගෙන්වා ගැනීමයි. ඊට පසුව කෙසෙල් කොළය අප විසින්ම එක් තැනකට දැමිය යුතු විය. අත සෝදා ගැනීමට වතුර කරාමයක් ඇත. සියල්ල සමාප්තියකට යන්නේ කවුන්ටරයට ගොස් මුදල් ගෙවීමෙන් පසුවය.ඉන් පසුව ‘රේඩියෝ ක්ලබ්’ පාඩම පටන් ගනියි. මම ඊට නිත්‍ය වශයෙන් දායක වූ බවක් මතක නැත. අපේ කීර්තිසිංහ ගුරුතුමා දවසක් මට කී දෙයක් මතකය. “රේඩියෝ සිලෝන් එකට ගිහිල්ල ඒවායේ වැඩ කටයුතු කෙරෙන හැටිත් බලල ආවොත් හොඳයි.”කලක් මුළුල්ලේ සිටම ගුවන් විදුලියට සේවයට ගොස් එහි වැඩ සටහන් නිෂ්පාදනය කෙරෙන අයුරු දැක බලා ගැනීමේ අභිරුචියක් මා තුළ ජනිත වී තිබිණ. එය කෙසේ උත්පාදනය වූවක් ද යන්න මට ඉඳුරා කිව නොහැකිය. එය බාගදා සිදුවූයේ මගේ පත්තර මිතුරකු නිසා විය යුතුය. එදා එකල අපේ සහෝදර පාසල වූ නාලන්දාවේ ඉගෙනුම ලද හැරල්ඩ් කුලරත්නය. ඔහු මට වඩා පන්ති දෙක තුනකට ඉහළින් ඉගෙනුම ලද කෙනෙකි. ගුවන්විදුලි කටයුතුවලට මෙන්ම විවාද කටයුතුවලටත් ලේඛනයටත් ඔහු සැබෑ දක්ෂයෙකු විය. අප දෙදෙනා අතර කුමක් හෝ දැඩි ළබැඳියාවක් ගොඩනැ‍ඟෙන්නට විය. මා ඔහු ඇමතුවේ “හැරල්ඩ් අයියා” කියාය. ඔහු මට “මල්ලි” යි කීය.මම, එක් හවස් වරුවක පාසලේ සිට පයින්ම මරදාන දුම්රිය පළ දක්වා ගමන් කළෙමි. අහම්බෙන් මෙන් මට හැරල්ඩ් අයියා මුණ ගැසුණේ මරදානේ සහිරා විදුහලේ ගේට්ටුව ළඟදීය. ඔහු සිටියේ තවත් කඩවසම් පෙනුමෙන් යුතු ඔහුට වඩා වැඩිමහල් කෙනෙකු සමඟය. ඔහු කවුරුන්දැයි බැලු බැල්මට මම හඳුනා ගතිමි. ඔහු කරුණාරත්න අබේසේකරය.මා හඳුනා දෙමින් හැරල්ඩ් කී දේ මට මතකය.“සුනන්ද මල්ලි ලේඛකයෙක්. එයා ආනන්දේ සඟරාවලට ලියනවා. මිනිහා කරන්නේ සයන්ස්.”“ඔව් මම දැකල තියෙනවා” කරු අයියා කීය.අපේ වයසේ කවුරුත් පාහේ අපේ වැඩිමහල්ලන් ඇමතුවේ “අයියා” “අක්කා” “මාමා” “නැන්දා” යන පදවලිනි. එබැවින් කරුණාරත්න අබේසේකර “කරු අයියා” විය. දැන් කාලයේ නම් බොහෝ වැඩිමහල්ලන් අමතනු ලබන්නේ “අන්කල්” “ඇන්ටි” යනුවෙනි. එය ඒ කාලේ ද යම්තමින් පැවැතිණ. “ඉතින් අපට සම්බන්ධ වෙන්නට පුළුවන් නේද” යි කරු අයියා ඇසීය.“පුළුවන්” යි මම කීමි.හැරල්ඩ් තමන්ගේ ඇතැම් ලිපි ලියුවේ ආරූඪ නාමයකිනි. ඒ ආරූඪ නාමය නම් “හරලෑ” යන්නය. හැරල්ඩ් මඟින් වර ලද මම ඉන් පසුව කෙමෙන් ගුවන් විදුලියේ ළමා මණ්ඩපවල සාමාජිකයෙකු බවට පත්වීමි. මම ගුවන් විදුලියේ තාක්ෂණික පැත්ත අධ්‍යයනය කරනු වෙනුවට නිර්මාණාත්මක පැත්තට අවධානය යොමු කළෙමි. ගුවන් විදුලි ළමා වැඩසටහන් සම්පාදනයේදී කරුණාරත්න අබේසේකරයන් දැක්වූයේ පුදුමාකාර හපන්කමකැයි මම සිතමි. ඔහුගේ මුවින් වදන් වැල් ගලා ඒ. කවි ගීත ඉබේම ලියැවේ.එය වෙනත් කෙනකුට අනුකරණය කළ නොහැකි කුසලතාවක් ලෙස මට පෙනිණ. ඔහු එහෙට මෙහෙට ඇවිදිමින් කල්පනා කරයි. ඉන් පසුව කරදාසියක් ගෙන යමක් ලියයි. ඒත් ගීයකි. තවත් විටෙක කවියකි. ඔහුගේ ඉරිදා හවස ළමා මණ්ඩලය හැඳින්වූයේ “සරස්වති මණ්ඩපය” ලෙසිනි. එයට විනාඩි හතළිස් පහක හෝ පැයක කාලයක් මිඩංගු විය. එල්ලෙන මයික්‍රපෝනයක් රඳවා ඇති ඔහුගේ වැඩ කටයුතු කරන මැදිරියට යන එන අය බොහෝ වූහ. මුළු වැඩ සටහනම ඔහුගේ හිස තුළ සැලසුම් වී ඇත්තා සේය. ඔහු හවස පහයි කාලට සජීවී ලෙස ගුවන් ගන්නා ළමා වැඩ සටහනට සූදානම් වන්නේ මද්දහන පසුවී පස්වරු එකට හෝ එකහමාරට පමණය. පස්වරු එක වන විට සියල්ල සූදානමින් පවතී. නිරතුරුව සරස්වතී මණ්ඩපය විචිත්‍ර කිරිමට ආගිය අය අතර කිහිප දෙනෙක් විශේෂ වූහ.ඒ අය නම්, ආනන්ද සිරිසේන, සුමන අක්මීමන, හා බුද්ධදාස බෝධිනායකයන්ය. තවත් බොහෝ දෙනෙක් වැඩ සටහනට දායක වූහ. සංගීතයෙන් වඩාත් දායක වූයේ සුප්‍රකට සංගීතඥයකු වූ ඩී. ඩී. ඩැනිය. ඩැනි මහතාගේ තනුවලට ගේය පද රචනය කිරිම කරුණාරත්න අබේසේකරයන් අතින් බොහෝ විට සිදුවිය. ගී ගැයු අය අතර මුල් තැනක් ගත් කීප දෙනෙකු මගේ සිහියට ඒ. ඔවුන් නම් ඇන්ජලින් ද ලැනරෝල් (දැන් ගුණතිලක) රෝහිණි සුදසිංහ, චන්ද්‍රානි ගුණවර්ධන. පසු කල සුප්‍රකට නිවේදකයන් වූ එස්. ලියනගේය. ඇතැම් විටෙක ලිපි ලේඛන සැපයීම වෙනුවෙන් අපට මුදලක් ද ලැබිණ. අපේ වැඩිමහල් ශිල්පීන්ට ලැබෙන මුදලින් කොටසක් අපට තේ පැන් ලබාදීමට ද වැය විය. මෙය සත්ගුණවත් හෘදයාංගම සාදයක් බවට කෙමෙන් පත්විය. කිසිවකු මුදල් පසුපස හඹායන බවක් නොපෙනිණ. අපි සතුටු සාමිචියේ නියැළි සිටියෙමු. තරමක් පමාවී නිවසට ගියත් අපට අසීමිත සමාවක් ලැබිණ.මෙසේ කෙමෙන් කාලය ගෙවි යද්දි මගේ අවධානය කෙමෙන් ගුවන් විදුලි නාට්‍ය කලාව පැත්තට නැඹුරු වන්නට විය. රාත්‍රියේ කොටස් වශයෙන් ප්‍රචාරය වන නාට්‍යවලට සවන් දීමට මම පුරුදු වුණෙමි. මේ කාලය වන විට හැන්දෑවේ ප්‍රචාරය වූ “කුරුලු බැද්ද” අවසන් වී තිබිණ. එය අහවර කිරීමට සිදුවූයේ කිනම් කාරණයක් නිසා ද යන්න පැහැදිලි කරමින් පසුකල එහි කතුවරයාට පී. කේ. ඩී. සෙනෙවිරත්න මහතා ලිපියක් ලීවේය. හක්ගල්ලේ පී. කේ. ඩී. සෙනෙවිරත්න මහතා තම “කුරුලු බැද්ද” නිර්මාණය කළ ආකාරයත්, එය දිගටම ඇදගෙන යාමට තරම් රුකුලක් නොලැබුණු අයුරුත් හැඟවෙන ඒ ලේඛනය පළවූයේ “සිළුමිණ” පුවත්පතේ විය යුතුය. මම පසුකල ඒ ලිපිය සෙව්වෙමි. එහෙත් සොයා ගත නොහැකි විය. මම තවමත් ඒ ලිපිය සොයමි. ‘කුරුලු බැද්ද’ පසුකල ජනප්‍රිය සිංහල චිත්‍රපටයක් බවට පත්විය. මම එය නැරැඹීමට ගියෙමි. කරුණාරත්න අබේසේකර ඊට සම්බන්ධ වී සිටියේ ගීත රචකයා ලෙසිනි. හක්ගල්ලේ පී. කේ. ඩී. සෙනෙවිරත්න මහතා ද කවියෙකු බව මා දැනගත්තේ ඔහුගේ අපූරු කාව්‍ය නිර්මාණ අධ්‍යයනය කිරීමෙනි.වචනයේ පරිසමාප්ත්‍යාර්ථයෙන්ම හක්ගල්ලේ ‍සෙනෙවිරත්න මහතා රොමාන්තික (Romantic) කවියකු බවට පත්වී සිටියේය. ඔහුගේ කාව්‍ය රිතියත්, එච්. එම්. කුඩලිගම කවියාගේ කාව්‍ය රිතියත් අතර පැහැදිලි සමානකමක් මම දුටුවෙමි. වයසින් බාල වූ මට වතාවක් හක්ගල්ලේ සෙනෙවිරත්න කවියා මුණ ගැසුණේ ගුවන් විදුලි සේවයේ කොරිඩෝරයකදීය. මම ඔහුට මගේ මතය ප්‍රකාශ කළෙමි. එවිට ඔහු මදෙස බලා සාවඥ ලෙස හිනාවක් පෑවේ ඒ හිනාව එසේ පෑවේ මක්නිසාද යන මට එකල නොවැටහුණ ද දැන්නම් මැනැවින් වැටහේ. අපේ සිංහල කාව්‍ය වංශය ඔපවත් කළ ඇතැම් කවියන් රොමාන්තික කවියන් ලෙස හැඳින්වීම ස්වදේශික නිර්මාණ රීතිය නොහඳුනන දුහුනන්ගේ මතයක් ලෙස මම බැහැර කරමි. කවියන්ගේ කාව්‍ය නිර්මාණ අනුව ඔවුන් ලේබල් කිරීම නොකටයුත්තක් ලෙස මම දැන් දකිමි. කවියා කවියෙන්ම හඳුනාගත යුතු බවත් හැම කවියක්ම එම නිර්මාණය අනුව තක්සේරු කළ යුතු බවත් මම කියමි. මට මේ මොහොතේ සෙනෙවිරත්න කවියා විසින් කලින් ලියන ලදුව පසුව කුරුලු බැද්ද චිත්‍රපටයට ඇතුළත් කළ කවි පන්තින් එකක් මෙසේය.වත්තේ වැටුණු පොල් අතු ටික නවම් මහේ පොඟලා ගමේ ගම් දැරියන් සමඟ එහේ ගොඩ ඇද වියන අතරේ සෙල්ලමට පහේ ඇය දුන් සිනා කිංකිණි හඬ තවම ඇහේගැමි නිවහනක සිට, නෑදැයන් කැටුව මහ මාවතක් කරා ගමන් ගන්නා ගමන් කරත්ත පෙළක් මගේ හිතේ මැවි යයි. එය නොමැකෙන සටහනකි. එසේ සටහන් වූයේ කුරුලු බැද්ද චිත්‍රපටයේ ජවනිකාවකි. යට කී කව අපට ඇසෙන්නේ ඒ කියන ගමන පසුබිමිනි. එහෙත් මහා පුදුමයකි. අවුරුදු ගණනාවකට පසුව මා දැනගත්තේ ඒ කරත්ත පෙළ ඇතුළත් ජවනිකාව කැමරා ගතවී ඇත්තේ මගේ බිරිය සීතාගේ මහගෙදර වත්තේ සිට මහ පාරට ඇදෙන පටු පාරේ බවය. ජීවන ජවනිකා පුදුමාකාරය. ‘කුරුලු බැද්ද’ නිර්මාතෘ තවත් තිරනාටක කීපයක්ම ලියුවේය. ඉන් ප්‍රධාන තැනක් ගත්තේ ආචාර්ය ලෙස්ටර් ජේම්ස් පීරිස්ට ලියු ‘රන්සළු’ ය.එයලා පසුකල මගේ සුමිතුරන් දෙදෙනෙක් සහාය වූ බව මට අමතක කළ නොහැකිය. ඉන් පළමුවැන්නා දයානන්ද ගුණවර්ධනයන්ය. දෙවැන්නා මහගමසේකරයන්ය. ඔවුහු මට හමුවූ අයුරුත් ඔවුන්ගෙන් මා ලද නිර්මාණ ආභාසයත් මේ මොහොතේ අතීතාවලෝකනයක් ලෙස සිහිපත් වෙතත් මගේ ගුවන් විදුලි ජවනිකාවල මුල් අදියරට වෙනත් සිද්ධීන් කීපයක් අන්තර්ගත විය යුතුය. ගුවන් විදුලියේ ළමා හා යොවුන් වැඩ සටහන්වලට දායක වීමට ගිය මට පී. වැලිකල මුණ ගැසුණේ අහම්බෙනි. ඔහු කොටස් වශයෙන් ප්‍රචාරය කෙරෙන ඒ. පී. ගුණරත්නයන්ගේ කෘති නිෂ්පාදනය කරන අයුරුත් මම බලා සිටියෙමි.මහාචාර්ය සුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=cr1402025</link>
    <topic>දොස් නිදොස්</topic>
    <author/>
    <content>දොස් නිදොස්“බයිට් එක ඉස්තරම්” “ක්ලාස් එකේ ළමයි ඔක්කොම ‍ෙෆ්ල්” යන ආදි වශයෙන් සිංහල පුවත්පත්වල ඉංගිරිසි වචන සිංහල අකුරෙන් පළ කරන්නට පටන්ගෙන සෑහෙන කාලයක් ගෙවී ගොස් ඇත.‍දැන් ඊටත් එහා යමින් මුළු සිරස ම සිංහල අකුරු සහිත ඉංගිරිසි වචනවලින් යෙදීම අරඹා ඇත. නිදසුනක් මෙසේ යි. “හයිවේ ස්ට්‍රීට් ඕල්වේස් බ්රේක්ඩවුන්” මේ ඉරිදා පත්‍රයෙක දකින්නට ලැබුණු සිරසෙකි. තවත් සිංහල පත්‍රයෙක ලොකු ලිපියේ මහ සිරස්තලය තනිකර ම ඉංගිරිසි අකුරෙනි. ඉංගිරිසි වදන්වලිනි.මේ අන්දමට ගියහොත් සිංහල භාෂාව ඉතිරිවේද?අමු අමුවේ බස නසන විට මේවා පෙනී යා යුතු විශේෂ මණ්ඩලයක් ද වෙයි. ඒ ශ්‍රී ලංකා පුවත්පත් මණ්ඩලයයි පුවත්පත් මණ්ඩලයට සුවිශේෂයෙන් පෙනී යා යුත්තකි අද සිංහල පුවත්පත් බස නසන ආකාරයමා කී දේ නිවැරැදි නම් ඔබ කළ යුත්තේ ඔව්; හරි; එසේය; එහෙම තමා; යන ඒවායින් එකක් කීම ය.‘එහෙයි’ යනු ‘ඔව්’ යන්නේ ගෞරව රූපයයි උසස් කෙනකු හෝ පැවිදි උතුමකු හෝ සමඟ කතා බස් කරන විට ඔව් යන්න වෙනුවට වහරන්නේ ‘එහෙයි’ යන්න ය. නැත්නම් ‘එහෙමයි’ යන්න ය.ඔව් - හරි. එහෙයි - එහෙමයි - එසේ ය - එසේම ය යන සියල්ල එක අරුතේ ය.එහෙය්යා යනු හොඳ නරක හරි වැරැදි ඕනෑ ම දේකට ‘එහෙයි’ කියන ඇට්ටැඹියා ය.යම් කිසිවකුගේ හිත දිනා ගැනීම පිණිස ඕනෑ ම පහත් වැඩක් කරන්නාට අවඥාවෙන් වහරන නම ඇට්ටැඹි නම් වේ. චඃ ගෝළයා යන්න ද මේ හා සමාන ය.කිසිවක් කැර කියා ගත නොහැකි තැනැත්තා හෙන්චයියා නම් වේ.නායකයා කියන ඕනෑම දෙයක් අනුමත කරන්නාට ද හෙන්චය්යා යන නම යෙදේ.‘එන්නම්’ ය කියන්නේ පැමිණෙන්නම්’ යන්නට ය. එහෙත් අද සමාජයේ යන්නම් යන්න වෙනුවට ද එන්නම් යන්න යෙදේ.ගෙදරකට ආ තැනැත්තකු කතා බස් කරමින් සිට ආපසු යන්නට සූදානම් වී ‘එන්නම්’ යි කියන්නේ ‘ගොහින් එන්නම්’ හෝ ‘යන්නම් හෝ කියනු වෙනුවට ය. ‘එන්නම්’ ය කියන්නේ ‘ගොහින් එන්නම්’ යන්න කෙටි කරලා ය.නියම වචනය ‘යන්නම්’ වුව ද අද එය වහරනු නොලැබේ. ‘යන්නම් යන්න අසුබ නොසුදුසු වදනක් සේ ය සැලැකෙන්නේ. ඒ ‘යන්නම්’ යන්න නො එන ගමන සේ සැලැකෙන නිසා ය.“එයා ළඟ කොත ගහල සල්ලි ඇත” යන මේ කියමනේ කොත යනු කිමෙක්ද? මේ වනාහි කොතක් තරම් උසට කාසි ගොඩක් ඇති බව ය.භෞතික කරුණු පිළිබඳව විග්‍රහ කරන විෂයය හෙවත් උච්ඡේදවාදය භෞතික වාදය නම් වෙයි.පෘථිවිය හා අනෙක් ග්‍රහ වස්තු පිළිබඳ උගන්වන ශාස්ත්‍රයයි.තැතිගත්, කැලඹුණු, කැලඹිල්ල, චකිත නම් වෙයි.‍සුපර් කියන්නේ නිකං නොවේ යන්න නිතර පුංචි තිරයේ දකින්නට ලැබෙන්නකි. මෙහි සුපර් යන්න වෙනුවට සුපිරි යැයි යෙදිණි නම් කෙතරම් අපූරු ද?අනෙක් වැරැදි වචනය නිකං ය. එය නිකම් විය යුතු ය.සාමාන්‍ය මිනිසුන් කොළ නැති ගහ යනුවෙන් හඳුන්වනුයේ එල්ලුම්ගහ ය. එල්ලුම්ගහ යනු මරණ දණ්ඩනයට කැප වූවන් එල්ලා මරණ කණුවයි. එහි කොළ නැත. එහෙයිනි කොළ නැති ගහ කියන්නේ. එහෙත් එයට ඉතාම සුදුසු වචනය පෝරකයයි.අලුත් නිලධාරියා පරණ නිලධාරියාගේ මයිල් ගහක් තරම්වත් වටින්නේ නැතැයි මිනිස්සු කියති. මොකක්ද මේ මයිල් ගහ. මයිලකට ගහ යන්න ඈඳිය හැකි නොවේ. ගහ නම් කඳක් ඇති අතු රිකිලි කොළ ආදිය ඇති වෘක්ෂයකි. කෙනකුගේ ඇ‍ඟේ ඇති රෝමකූප වලට මයිල් ගහ යන නම වැරැදි ය.මලක රේණුව ඉතා කුඩා ය. අබ මලක රේණුව අන්තිමට ම කුඩා ය. යමක් අබමල් රේණුවකට සමාන කරන්නේ ඉතාම කුඩා දෙයක් ගැන සඳහන් කරන විට ය.තුට්ටු දෙකේ වැඩ යනුවෙන් අදහස් කරන්නේ බොහොම පහත් වැඩ වලට ය. එසේ සමාන කරන්නේ මිල මුදල් අතින් තුට්ටු දෙක වෙනුවට තුට්ටුව කියා ද යොදති. තව සමහරු සත පහක් වටින්නේ නැතැයි කියා ද යොදති. මේ සියල්ලෙන් ම අදහස් කරන්නේ ඉතා පහත් අන්දමේ වැඩ සම්බන්ධව ය.පහත පළ වන්නේ පසුගිය දිනවල පුවත්පත්වල කියවන්නට ලැබුණා වූත් පුංචි තිරයේ දකින්නට ලැබුණා වූත් වැරැදි වැකි කිහිපයක් හා ඒවා නිවැරැදි විය යුතු අන්දමයි.1. “සිරකරුවෙකු පොලිස් ආරක්ෂාව පතයි.”මෙහි සිරකරුවකු යන්න අනුක්ත පදයකි. එය සිරකරුවෙක් යනුවෙන් උක්ත විය යුතු ය.මෙහි සිරකරුවෙකු යැයි බොහෝ දෙනෙක් ලියුව ද නිවැරැදි වනුයේ කොම්බුව නැති සිරකරුවකු යන්න ය.2‍. “මාධ්‍යවේදීන් සඳහන් කරයි”මාධ්‍යවේදීන් යන්න අනුක්ත පදයකි. එය නිවැරැදි වනුයේ මාධ්‍යවේදීහු යනුවෙනි. එවිට ආඛ්‍යාතය කරති යනුවෙන් වෙනස් විය යුතු ය.3‍. රණ විරුවන් දෙන්නකු සමුගත්තේ ය.මෙය නිවැරැදි විය යුත්තේ රණ විරුවෝ දෙන්නෙක් සමුගත්හ යනුවෙනි. රණවිරුවෝ යන්න මෙන් ම දෙන්නෙක් යන්න ද උක්ත ස්වරූපයෙන් යුක්ත විය යුතු ය. සමහරු මේ දෙකෙන් එකකට පමණක් උක්ත ස්වරූපය දෙති. එහෙත් එය වැරැදි ය. මේ වචන දෙකම උක්ත ස්වරූපයෙන් විය යුතු ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=cr1402027</link>
    <topic>කව් සිළුමිණ</topic>
    <author> </author>
    <content>කව් සිළුමිණ සංස්කරණය - රත්න ශ්‍රී විජේසිංහසටහන : මනුෂ්‍යයා නිර්මාණශිලියකු කළේද, ඔහුට ශිෂ්ටාචාරයත්, නවලෝකයත් තනා දුන්නේ ද පංචාංගුලිත ගාත්‍රා සැලැස්මට අනුකූලව නිමැවුණු ඔහුගේ දෑතය. ස්වායත්තව හැසිරවූ මාපටැඟිල්ලෙන් යුත් දෑතය. එවන් දෑතක් කාන්තාවක සතුටු කළ ඒ කෙතරම් මහිමයක්දැයි උදම් අනන මේ කව සියුමැළි භාවය විසින් ම ලොවට අභියෝග කරන බව ද කියන්නකි. ‘තුන් රත් පියුමින් එකක් හිරා තැනු දෑත් ල’ ගුරුළු ගෝමීන ගේ නිමැවුමක් වුව, ඉන් මවන ලෝකය උපුල්ගේය.ඔබේ අත්තල රැගෙන සෙමෙන් පිරි මදින සඳ මුදු සුමුදු ලකුණු නැති ඒ සොඳුරු දෑත් යුග දුටිමි කටු සර මහිමි සුවඳ පිරියම් නොකළ ඔබේ අත්තල මතින නැඟුණු මුතුලැල් පටකි ඒ නුඹේ දහඩියය සුවඳ ළා පලාකොළ නෙළූ පොඩි අත් යුගල දැළි කුණප ඉවතලු ඔබේ පොඩි අත් යුගල බස් රියක යඳඩු මත තරව නැගී අත් යුගල ඇඟැලුමක හුය වැදි කැපුණු පොඩි අත් යුගල මල් පැසක් අත දරන මල් නුමුදු අත් යුගල රන් වළලු සිලිසිලිය නොම හැඬි අත් යුගල නොවෙහෙසා පැටි තනන නුඹේ විසල් අත් යුගල සංසාර ගමන් මග තිමිර හළ අත් යුගල  උපුල් සේනාධීරිගේ**********************************************************************තිඹිරිගෙයි කිරි පුස්ඹ ඉවකර දුකට ඉකිබිඳිනා රන් කිරෙන් මුව නොතෙමුණත් සෙනෙහසට හිත පිරුණා වැටි වැටී සිට ගන්ට නොසැලී දෝත මට දුන්නා මේ අත් බවේ නුඹ - ප්‍රජාපතියකි මතු නිවන් දකිනාපියසීලි විජේනායක**********************************************************************ළෙහි හොවාගෙන මල් පොහොට්ටුව විලස රැක්කෙමු, දෝණියේ නුඹ වසත් අරුණලු ගෙවදෙනා විට කැකුළු ඇහැරෙන දවස එළඹිණ...යොවුන් මල්වර මඟුල සපැමිණ දොරට වැඩි යුවතිය වුණා දුව මලක් සුරකින ගසක් විලසින බියක් දැනුණා දුවේ අප හට...නේක පැහැයෙන් ළපලු ලියලන උදෑසන හිමි දුවේ නුඹ හට රැයේ වට පිනි හොරෙන් අහුලන බියෙන් තැතිගත් මවුපියන් අප...වසන්තය නම් පිපී හිනැහෙන සිහින මල්වර වුණා දුව හට සියලු වියසන ඇගෙන් වළකන සිහින මල්වර වුණා අප හට...මහින්ද කුමාර දළුපොත**********************************************************************දූ පුතුන් පොඩි උන් ව දැවටෙමින් අප සිරුර දිවිපෙවෙත අරුත්බර කළ සමය ‍හොරු අරන් ගිය පසුව කඩාවැටුණා වගෙයි මහ ගෙදර වහල අපෙ ඉහ බතට ඇමතුමෙන් ඇමතුමට දුරකථන නේක පිළිතුරු දෙමින් විටින් විට මොනව හරි රත් කරන් කමින් සිටිනා අතර පෙනෙයි කළු පාට කටු සටහනක් සේ ගෙදර හැම තැනම දූ පුතුන් වතමඬල හිනා මුනුපුරන් මිනිබිරියන්ගෙ පිපෙන්නට ගෙදර දොරකඩ මිදුල උදාවන තුරු ඉඳිමු යළිත් සිංහල අලුත් අවුරුද්දකේ.පී.ඩබ්. ප්‍රියන්ත ජයලත්**********************************************************************වේලපත්කඩින් එන අට අනූවක් රෝගව්‍යාධි හීනෙන් දැක දැක ඉන් අප මුදවාලන්නට නුඹට විතරයි පුළුවන්....!සක්වල කැලඹී හදවත දැදුරුව ලොව හඬනා විට දෙතනේ කිරි සයුරක් මවලා ඒ ලොව සනහාලන්නට නුඹට විතරයි පුළුවන්....!හරනල් කටුවෙන් අග හිඟකම් වහගෙන ගිනිහල්ගෙයි වැඩහිඳ හිත එකලස්කර බතක් උයන්නට නුඹට විතරයි පුළුවන්....!පේරැස් මුද්දත් උකස් කරලා පැටවුන්ටත් කන්න ගෙනල්ලා දංකුඩ විතරක් හූරං කාලා බඩගිනි උහුලං ඉන්නට නුඹට විතරයි පුළුවන්....! මේ ඉර - හඳ යට!නිහාල් ගුණවර්‍ධන**********************************************************************දෙවොල පුදසුන මතෙහි දෙවිඳු පිළිමය දෙපැස දෙවියන්ට තුරුලුඋණ විලස නිමවා තිබෙන දේව අගනන් දෙදෙන...පෙම්කෙරුම - යුගදිවිය සදාකාලික අහිමි දේවකාරිය පිණිස යෞවනය කැපකෙරූ දේවදාසියව දැක සරදමට හිනැහුණා!කරුණාරත්න හපුආරච්චි**********************************************************************තැපැල් කරමි නුඹ වෙත මම‍ අහුල ගත්තු කවියක් මිට මොලවා ගෙදර ගෙනා කඳුළු පතේ කවියක් ඒ කවියට ගී අමුණා නිදි යහනෙදි සිහිනෙන් මා වෙත කෙටි පණිවිඩයක් එවනු මැනව විගසින් තොල මුමුනන්නෙමි නිරතුරු නුඹ එවනා ගීය ජීවන ගීතය ඒමැයි සොඳුර අපට උරුමසූරිය මැදගෙදර**********************************************************************තැන නොතැනකට ගැළපෙන රිය ගමන දැනී වින යට ගරු නොකර පැදවුම අතට ගනී යන එන ගමන් මඟ කහ ඉර නොපෙනී පෙනී ජන ඉහ දෙපලු කරමින් රතු කටුව පනීළංවුණු දොරටු පිවිසුම් පත ඉහළ යන හැංගුණු හැඟුම් හැඩකළ මිටි හැඩය දෙන තැම්බුණු පපු කුහර වා රැලි ඇඟට ගෙන පිම්බුණු බැලුම් පිපිරේ රතු කටුව පැනහඳුනන හතර කොන මුළු ලොව ගැටෙන ඇසින් දිවයන රතු කටුව නතරව උතුරු දෙසින් නිවහන දිසාලන මුදවා අපල දොසින් පියමැන ඉඳගනී සමුදුර ‍ගගන හිසින්විස්තර කියන ඉර හඳ දෙක ගමන් යන උත්තර බඳින හෙවණැලි පියවරෙන් මැන තත්පර රතු කටුව සෙසු කටු උඩින් පැන අත්කර ගනී ජය මඟ තොට හොඳින් දැනනන්දසේන පලිහක්කාර**********************************************************************ඇහුණද? කුරුලු සැමියාණෙනි, මෙතැන රැඳී තව තව ඉඳින එක නම් මගෙ හිතට මඳී දරුවා මළා මිනිහගෙ හී පහර වැදී කකියයි මගේ හද දරුදුක ඉවත නොදීවසන්තයක් පසු පස හඹ හඹා එන ගිම්හානයක් ඇත හඬ හඬා වැල පෙන දරුවා සමඟ සතුටින් ගෙව්ව ඒ පින හිමියනි, අපට නොලැබේ ආයෙ කිසි දිනමුදලට ගිජුව අදහ ම ළය වැලඳ ගෙන සැප සොයනවා මේ මනුලොව සියලු දෙන වනයට ගොසින් මිනිසුන්ගෙන් ඉවත පැන පලවැල නෙළමු තුරු ලිය ඇත සරණ දෙනකුහකත්වයත් රුදු ගතියක් ඇතිව හදේ මිනිහා ගෙවන ජීවිතයෙන් අපට රිදේ රුක්ගොමු වදුලු ඕවිටි හැම අපට පිදේ වනයට පියාඹමු හෙට හිරු නැගෙන උදේ  එම්. ප්‍රේමා වෑදණ්ඩ**********************************************************************අම බඳු පහස සවනට හුරු සුමුදු බස හමුවෙහි වයස නොදැනේ සුදු වුණද කෙස විමසමි ඔබ හමුව දී උණු කඳුළු ඇස කිම මේ සොඳුරු මදු බඳුනෙහි කදුරු යුසලුහුබැද මිරිඟුවක දිවගිය අඳුරු යුගේ සිහිවී අතීතය ගිනිසිළු හදෙහි නැගේ රහ ගුණ හොඳින් හඳුනයි තොල් සඟල මගේ මදු බිඳ හලාහල මුසුවුණ බවම හැ‍ඟේරොණ්වුළු කුසුම් කෙමි පුරවා හවස උදේ වහ හිස සිසාරා බිඟුනද සවන වැදේ සුපුරුදු ලෙසට පිය නැගුවෙමි තුසර පොදේ මදු බිඳු සිඳි පණු පිලවුන් පමණි වදේකොටුවී තිබෙන උදහස දිගු කලක ළයේ වටහා ගනු නොහැකිවය කල දවස ගියේ කෙළවර දකිනවිට එළඹුණා පැසුළු වියේ දුටුවෙමි දියව යන හැටි සවිබලය කයේ උගුදුහු සදා වරපට බැඳ මල්වි තෙම දුනුකේ කුසුම් හී අටවා රඟනු කිම දිවිමග මුලාකළ අබිසරු ලියක සම සදහට හලා හල විත බිම හලමි මමකලහේ කුමාරදාස ලියනගේ**********************************************************************අද අහස කවියක් වගෙයි නො ලියූ කොතැනින්ද අවසන් වන්නේ එය? සිනාසෙයි දේදුන්න සිතමි මම ඔබේ ආදරය පිළිබඳ ව මැකී වියැකී යයි දේදුන්නසුනිල් ගෝවින්නගේපරිවර්තනය - කරුණාතිලක හඳුන්පතිරණකවියා ගැන-දැනට ඕස්ට්‍රේලියාවේ පදිංචිව සිටින සම්මානලාභී ලේඛකයකු, කවියකු වූ සුනිල් ගෝවින්නගේ විසින් ඉංග්‍රීසි බසින් රචිත Perth My Village කාව්‍ය සංග්‍රහයෙන් උපුටා ගන්නා ලද්දකි.**********************************************************************කර්තෘ : සමන්මලී පද්මකුමාරප්‍රකාශනය : කර්තෘ ප්‍රකාශනයකිකුඩා වුවද ප්‍රසාද ගුණයෙන් යුතු හුරුබුහුටි කෘතියකි. සමන්මලී නිමැවු ගීතවත් කාව්‍යෝක්තීන්ගෙන් මෙන් ම, අපූරු සිතුවමින් ද ‘සඳට කියමි’ සැරසී තිබේ. වර්‍ණයෙන් මුද්‍රිත මේ කෘතිය නිර්මාණ හා අනුගතව යන සිතුවමින් සිත් ගනියි.කොවුල් විහඟ ගුමු නාදය මී මින්නක රාගී හඬ ගලා වැතිර හිස් ගුවනට නිදිගැන්විද හුදකලාව සරණ ව අසරණ කළා ද?පාරිසාරික කවි නිමිති ඔස්සේ සියුම් දාර්ශනික තලයක් වෙත සහෘදයින් රැගෙන යෑම ඇගේ කවියෙහි අරමුණ බව පෙනේ. එකී පරිසර වැනුම සදුපදේශාත්මකව යොදා ගනිමින් වඩාත් යහපත් ලෝකයක් පිළිබඳ අපේක්ෂා වෙනුවෙන් ද ඇයට පැතුමක් තිබේ.නොපිපුණු කුසුම් පිපිලා රැඟුම් මුකුලිත බැලුම් සනසයි පැතුම් කුසුමෙ මී රොන් තුඩගින් අරන් බිඟුවෙනි රඟත් මත්වී තුටින් නොතලා ඉතින් ගත් මී පැණින් මී වද තනන් ලොවට ම බෙදන්කාව්‍යමය කෙටි ගද්‍ය රචනාවන් ගෙන් ද ‘සඳට කියමි’ සැරසී තිබේ. සමන්මලීගේ නිර්මාණ හුදෙක් කාල්පනික - මායාවී ලොවක සැරිසරන්නේ ම නොවේ. බැලුව මැනවි :සඳ කිඳුරියක විලසට සිටියාය‍  ඔබ සඳ කිඳුරකුම නිරතුරු ළඟ සිටිය සඳ සුවඳ ද රස ද විඳිමින් සිටියාය ඔබ සසල වුණේ කිම මේ ලෙස ඔබගෙ හදඅගහිග කම් ය, ගල් බොරලුය පිටින් වැට අඟනක නොලද සහනය හද සැඟව සිට නැවුම් හැඟුම් හා සුවඳ ද පිදුණු විට පත්ත සුපෙම්බර රැඟුමකි ඒ රුවට- ව්‍යුත්පත්තියද, අභ්‍යාසයද ඇ‍ෙග් කවි පරිපාකයට ගෙනයනු ඇතඅභිනව ගුප්ත කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=cr1402028</link>
    <topic>පොත් පුවත්</topic>
    <author/>
    <content>පොත් පුවත්බුදුසමය පිළිබඳව විශිෂ්ට දැනුම් සම්භාරයක් සිය පොතපතින් මෙන් ම චතුර විචිත්‍ර ධර්මදේශනා මඟින් අඩසිය වසකටත් වැඩි කාලයක් ලක්දිව මෙන් ම අපරදිග රටවල බෞද්ධ ජනතාවට ඉමහත් සේවයක් කොට ඇති රාජකීය පණ්ඩිත පූජ්‍ය වැයිහේනේ පඤ්ඤාලෝක නාහිමි ලියූ ‘මහා පරිනිර්වාණ සූත්‍රාගත ධර්ම පර්යාය’ බෞද්ධ ග්‍රන්ථය පෙබරවාරි මස 05 වැනිදා බදාදා උදේ 10.00 ට කොළඹ මරදානේ දයාවංශ ජයකොඩි සහ සමාගමයේ නව පොත් ප්‍රද‍ර්ශනාගාරයේ දී දොරට වඩී.රාජකීය පණ්ඩිත පූජ්‍ය වැයිහේනේ පඤ්ඤාලෝක නාහිමියන්ගේ ‘මහා පරිනිර්වාණ සූත්‍රාගත ධර්ම පර්යාය’ බෞද්ධ ග්‍රන්ථය එදින විශේෂ අඩු මිලකට සැදැහැවතුන්ට ලබා ගැනීමට අවස්ථාව සලසා ඇත.මාධ්‍යවේදී රත්නපාල විජේසිංහ විසින් රචිත මහගෙදර කෙටිකතා සංග්‍රහය හෙට (3 දා) සවස 3 ට කොළඹ 7 නිදහස් මාවත ජාතික පුස්තකාල ශාලාවේදී දොරට වැඩීමට නියමිත ය.මේ උත්සවයේ මුලසුන හොබවනුයේ විශ්‍රාමලත් කෞතුකාගාර අධ්‍යක්ෂ සිරිනිමල් ලක්දුසිංහයන් විසිනි.කර්තෘවරු - එම්. අග්ගධම්ම හිමි, ලී ‍ග්‍යොං හ්මිංප්‍රකාශනය - පූජ්‍ය මානම්පිට අග්ගධම්ම හිමි, ශ්‍රී ලංකා විද්‍යාලයමෙය කොරියන් භාෂාව ඉතා පහසුවෙන් හා ස්වඋත්සාහයෙන් උගැන්මට ආධාරකයක් වශයෙන් ක්‍රමවත්ව සකස් කරන ලද්දකි. මේ ශබ්දකෝෂය කොරියන් භාෂාව උගැන්මට උනන්දුවක් දක්වන අයට ඉතා වැදගත් වෙයි.කර්තෘ - සී. වාස් ගුණවර්ධනමිල - රු. 600ප්‍රකාශනය - ඇස්. ගොඩගේ සහ සහෝදරයෝ43 වසරක් රාජ්‍ය සේවයේ යෙදී ඇති කතුවරයා ගුරුවරයකු වශයෙන් හා පරිපාලන නිලධාරියකු වශයෙන් ලද අත්දැකීම් අලළා ලියන ලද කෘතියකි. රාජ්‍ය සේවයේ ඇති ගැටලු හා ඒවාට දුන් විසඳුම් මෙන් ම රසවත් තොරතුරු ද ඇතුළත් ය. එමෙන් ම වෙනස් වෙමින් ආ ශ්‍රී ලංකාවේ දේශපාලන වාතාවරණය ද මේ කෘතියෙන් සනිටුහන් වෙයි.කර්තෘ - ආර්. විජයකුමාර්මිල - රු. 220 යිප්‍රකාශනය - ඈපා ප්‍රකාශනදෙමළ බස ඉගෙන ගන්නා සිසුන්ට ප්‍රයෝජනවත් වන කෘතියක්. පුහුණු දෙමළ භාෂා ආචාර්යවරයකු වන කතුවරයා අද සමාජයට සුදුසු පරිදි සකස් කොට ඇත.(ඉතිහාස සහ පුරාවිද්‍යා ලිපි සංග්‍රහය)කර්තෘ - කුසුම්සිරි විජයවර්ධනමිල - රු. 300ප්‍රකාශනය - නැණිල පබ්ලිකේෂන් (පුද්) සමාගමඅද ඉතිහාසය සහ පුරාවිද්‍යාව ජනප්‍රිය විෂයයන් බවට පත් ව තිබේ. මේ කෘතියෙහි ඇතුළත් ඉතිහාස සහ පුර‍ා විද්‍යා ලිපි පාසල් සහ විශ්වවිද්‍යාල සිසුන්ට මෙන් ම අපේ උරුමය ගැන උනන්දුවක් දක්වන කාටත් ප්‍රයෝජනවත් ය.(සිඟාලෝවාද සූත්‍රය ඇසුරින්)කර්තෘ - චන්ද්‍රසිරි කංකානම්ගේමිල - රු. 50ප්‍රකාශනය - කර්තෘ ප්‍රකාශනයකි.සිඟාලෝවාදයේ සදිසි නමස්කාරය සතර සංග්‍රහවස්තු ආදී කරුණු සරල බසින් විග්‍රහ කරමින් ලියූ දහම් ග්‍රන්ථයකි දහම් පාසල් සිසුන්ට මෙන් ම බුදු දහම හදාරණ සිසුන්ටත් වැදගත් ය.කර්තෘ - කත්‍යානා අමරසිංහමිල - රු. 200ප්‍රකාශනය - කර්තෘ ප්‍රකාශනයකි‍.කතා කරන කුරුල්ලන් සිටින කුරුලුලන්තයට ගිය මිහිනිගේ කතාවයි‍.කුඩා දරු දැරියන්ට විශේෂිත වූ රසබර ළමා කතාවකි. මේ කෘතියේ විශේෂත්වය ‘මිහිනි හා කුරුලුලන්තය’ ඉංගිරිසි බසින් ද ලියා තිබීමය. සිතුවර සරත්චන්ද්‍ර අමරසිංහගේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=ay1402021</link>
    <topic>සාස්තරකාරයෝ බොරුකාරයෝ කියලා මමත් කියනවා</topic>
    <author>සුනිල් මිහිඳුකුල</author>
    <content>සුමනදාස අබේගුණවර්ධන* ඔබේ සම්පූර්ණ නම?සුමනදාස තිලක් අබේගුණවර්ධන* උපන්නෙ?1953 ජුනි 28* පියා?ඩී. (දොන්) එස්. (සියදෝරිස්) අබේගුණවර්ධනමොකද්ද පියාගේ වෘත්තිය වුණේ?පප්පා ව්‍යාපාරිකයෙක්, ගම්පතියෙක්, හදිසි මරණ පරීක්ෂකවරයෙක්. මොරවක කොර්නල් රාලහාමි කියලා තමයි ගම්මු පප්පාට කිව්වේ.* මව?දාසින්කෝරල ආරච්චිගේ සෝමාවති.ඔබේ ගම කොහෙද?දකුණු පළාතේ මාතර දිස්ත්‍රික්කයේ දෙණියාය ආසනයේ මොරවක මිල්ල ඇල්ල. පුංචි නුවරඑළිය කියලා කිව්වෙ දෙණියායටනේ. අපේ ගම දෙණියායට හැතැප්ම හත අටක් ආසන්නයේ පිහිටා තිබෙන්නේ. ගමේ තියෙන්නේ තේ ආර්ථිකයක්.* ඔබ ගිය පාසල?මොරවක මහ විදුහල. හතේ පන්තියේදී මම මාතර රාහුලට ගියා. ඒත් ඉස්කෝලේ හිටියේ දවසයි. ළමයි කොලොප්පම් කළ නිසා ආපහු ගෙදර ආවා. ආයේ ගියේ නැහැ.* ජ්‍යෙතිෂය ගැන ඔබ උනන්දු වුණේ කොහොම ද?පප්පා ජ්‍යෙතිෂය විශ්වාස කළා. පප්පගේ කේන්දරේ බලපු ගමේ කෙනෙක් කිව්වා එයා ප්‍රාදේශීය අධිපතියෙක් වෙනව කියලා. ඒක ඒ විදියටම වුණා. අවුරුදු 36 ක් පප්පා ගම් සභාපති වශයෙන් කටයුතු කළා. පප්පාගේ මේසේ උඩ නිතරම ඈපා පංචාංග ලිත දක්නට ලැබුණා. කුඹුරු වපුරන්න, කුඹුරු කොටන්න, වී දියේ දාන්න, වී මනින්න අපි නැකත් බලනවමයි. ඒ නිසා මටත් අවුරුදු දාහතරේ ඉඳන් නැකත් බලන්න පුළුවන්කම තිබුණා.* ඔබ මොකද්ද රස්සාවක් විදියට මුලින්ම කළේ?පප්පට ගමේ කඩයක් තිබ්බා. ඒකේ නම ‘මිල්ල ඇල්ල ස්ටෝර්ස්'. මට ඒක භාර දුන්නා. ඒත් මට ඒ වැඩ ඇල්ලුවේ නැහැ. මම ගෙදරින් පැනලා ගියා. ඇත්තම කියනව නම් මං 11 වතාවක් විතර ගෙදරින් පැනලා ගිහින් තියෙනවා. මම එක් අවස්ථාවක දිය බෙදුම කියන ගමට ගිහින් මිරිස් වැව්වා.* ඔබ ඒ කාලේ ඔබේ කේන්දරේ බලව ගත්තෙ නැද්ද?පප්පා මගේ කේන්දරේ ඉන්දියාවට යවලා බැලුවා. එයින් කියැවුණේ මම කවදහරි ප්‍රසිද්ධ වෙලා ඒ ප්‍රසිද්ධිය රටින් පිටතත් යනවා කියලයි. ඒ වගේම රජ මැති ඇමැතිවරුන් ළඟින් ඇසුරු කරනවා කියලත් එහි සඳහන්ව තිබුණා.* ඔබේ විවාහය සිද්ධ වෙන්නෙ?මගේ කේන්දරේ බලගතු විවාහ දේෂයක් තිබුණා. එහි ශනි මංගල යෝගේ තිබුණා. එකොළොස් වැන්නේ ඉන්න කුජට දෙවැන්නේ ඉන්න සෙනසුරු පේනවා. සෙනසුරුයි කුජයි එකට ඉන්න එක මංගල යෝගයක්. ඒකට කළ යුත්තේ හත් වැන්න අධිපති උච්ච කාන්තාවක් කසාද බඳින එක.* ඉතිං ඔබ කොහොම ද එහෙම කාන්තාවක් හොයාගත්තෙ?මං ඒ ගැන කියලා පත්තරේට මංගල යෝජනාවක් දැම්මා, පෝර බෑග් පිරෙන්න උත්තර ආවා. ඒ අතරේ තමයි මගේ බිරියගේ ලිපිය ලැබුණේ. දෛවය කියන එක මහ පුදුම දෙයක්. ඇයත් ජ්‍යෙතිෂයට ආසා කෙනෙක්. ඒක මගේ ගමනට විශාල ශක්තියක් වුණා.* බිරියගේ නම?චන්ද්‍ර ගර්ලි. එයා ගාල්ලේ වංචාවල. අක්මීමන ආසනයේ. අපි බැන්දෙ 1982 දී.* ජ්‍යොතිර්වේදය සාමාන්‍ය වශයෙන් දැනගෙන රාජකීය දෛවඥයෙක් වෙන්න බැහැනේ. ඔබ මේ විෂය වැඩිදුරටත් හැදෑරුව ද?1988 දී විතර බිරියයි මමයි ඉන්දියාවේ කේරල ප්‍රාන්තයට ගියා. ගිහින් එම්. සී. ජී. රාමන් (කනිෂ්ඨ) කියන ජ්‍යෙතිෂ ශාස්ත්‍රඥයාගේ ළඟ ඉඳගෙන ජ්‍යෙතිෂය වැඩිදුර හැදෑරුවා. මගේ කේන්දරේ මෙහෙම යෝගයක් තිබෙනවා. මගේ ලග්නේ සිංහ. දහවැන්නේ බ්‍රහස්පති. පහ අට අධිපති බුද කේතු යෝගයක්. ඒ කියන්නේ ජ්‍යෙතිෂවේදීන් බිහි කරන යෝගයක්. එකොළොස් වැනි කොටුවෙ ඒක තිබෙනවා.* ඔබ ජනාධිපතිතුමාට කිට්ටු වෙන්නේ කොහොම ද?ඔබ අහලා ඇති මාතර දිසාපති කෙනෙක් හිටියා කීර්ති අබේවික්‍රම කියලා. එයාගේ බාප්පා කෙනෙක් තමන් දියසේන කුමරුයි කියලා කියා ගත්තා. ඒ මනුස්සයට පිස්සු. මට දැනගන්න වුවමනා කළා අනාගතයේ පැමිණෙන ඇත්තම දියසේන කුමාරයා කවුද කියලා. මම මේක පප්පගෙන් ඇහැව්වා. පප්පා කිව්වා ඩී. ඒ. රාජපක්ෂගේ මද්දුම පුතා මහින්ද කියලා. ජනාධිපති තුමාගේ කේන්දරේ මට ලැබුණේ ජනාධිපතිතුමාගෙන් නෙමෙයි පප්පාගෙන්. පප්පා ඒක ඉන්දියාවට යවලා බලවලා තියෙනවා. ඒක බලපු දෛවඥයගේ ඇහි බැම රැලි වැටුණලු. මේ කේන්දරේ හිමි පුද්ගලයා රටේ නායකයා වෙනවා කියලා එහි ලියැවිලා තියෙනවා.* සමහරු ජ්‍යොතිෂය විශ්වාස කරන්නෙ නැහැ නේද? (තරහ වෙන්න එපා සුමනදාස මහත්මයා මේ මමත් ජ්‍යෝතීර්වේදය විශ්වාස කරන්නෙ නැහැ)ඒකට හේතුව මේකයි. අඩු දැනුම් සහිත පුද්ගලයන් විශාල පිරිසක් මුදල් ගැරීමේ පටු පරමාර්ථයෙන් මේ ක්ෂේත්‍රයට ප්‍රවිෂ්ට වෙලා ඉන්නවා. ඔවුන්ගෙන් සිදුවන වැරදි නිසා මේ විෂය ගැන තියෙන විශ්වාසය බිඳ වැටෙනවා. සමහරු ඉන්නවා, දක්ෂ කථිකත්වයක් තියෙන. ඉස්සර ඉරිදා පොළවල බෙහෙත් තෙල් විකුණපු අය ඔබට මතක ද? ඒ අයගේ කිසි උගත්කමක් නැහැ. නමුත් අහන් ඉන්න කෙනාගේ සිත් ඇද ගන්නා ආකාරයට කතා කරන්න ඔවුන් දන්නවා. ඒ අනුව කොහොමහරි බෙහෙත් තෙල් ටික විකුණ ගන්නවා. දැන් බලන්න සාස්තරකාරයෝ. ඔවුන් අලි බොරු කාරයෝ. අපේ රටේ කිසිම කෙනකුට සාස්තර කියන්න බැහැ. සමහරු දේවාරූඪ වෙනවා කියනවා.අපේ රටේ කිසිම කෙනකුට ආරූඪ වෙන්න බැහැ. සාස්තරකාරයෝ කියල කොටසක් ඉන්නවා නම් ඒ අය ගැට ගහලා පිස්සන් කොටුවට ගෙනියන්න කියලා මං යෝජනා කරනවා. කන්තෝරුවක පියන්කමක් ගන්නත් සුදුසුකම් ඕනැ. සහතික ඕනැ. ඒත් ජ්‍යොතිෂය කරන්න එහෙම කිසිම සුදුසුකමක්, සහතිකයක් නැති තත්ත්වයක් තියෙන්නේ. අනෙක මේ වෘත්තියට කිසිම ප්‍රමිතියක් නැහැ. තවත් කාරණයක් මම ඔබට කියනවා. ජ්‍යොතිෂයට එක දෛවඥයෙක් විතරක් තෝරාගන්න කියලා. මේසන් බාස් කෙනෙක් වැඩක් කළාම ඒක තවත් මේසන් බාස් කෙනකුට පෙන්නුවොත් එයා ඒකේ වැරැදි දාහක් කියයි. බිත්ති ඇදයි කියයි; මේකත් ඒ වගෙ තමයි.* ජ්‍යොතිෂය බුදුදහම විසිනුත් බැහැර කරනු ලබනවා නේද?සිදුහත් උත්පත්තියේදි ශුද්ධෝදන රජ මැදුර ජ්‍යොතිෂයට විශේෂ සැලකිල්ලක් දක්වලා තියෙනවා. සිදුහත් කුමරුගේ නම් තැබීමේ මංගල්‍යයට බමුණන් 108 දෙනෙක් කැඳවලා තියෙනවනේ. ඒ වගේම අසිත තවුසා දන්නෙ කොහොමද සිදුහත් කුමාරයා බුදුවන බව.* ඒ වුණාට බුදුහාමුදුරුවෝ කියලා තියෙනවා, “නැකත් ගරු කරන මෝඩයාගේ වැඩ අතපසු වී යයි. වැඩට නැකත නම් වැඩ කිරීමයි. තාරකාවෝ කුමක් කෙරෙද්ද?” කියා.ග්‍රහ තාරකාවන්ගේ බලපෑම මිනිසාට, සතාට පමණක් නොවේ ගහකොළවලටත් තියෙනවා. හිරු උදාවේ මල් පිපෙන්නේ ඇයි? ඉර බහින කොට මල් පරවෙන්නේ ඇයි? ඇයි සූරියකාන්ත මල ඉර පැත්තට හැරෙන්නේ?* හස්ත රේඛා ශාස්ත්‍රය ඔබ විශ්වාස කරනවද?ඔව්. අසිත තවුසා සිදුහත් කුමාරයාගේ යටි පතුලේ රේඛා දැකලනේ උන්වහන්සේ බුදුවෙනව කියලා කිව්වේ.* එතකොට පුනරුත්පත්තිය. ඔබ ඒකත් විශ්වාස කරනවද?අනිවාර්යයෙන් ම විශ්වාස කරනවා. දරුවන්ට ඉපදුණු ගමන් ඇස් පේන්නේ නැහැනේ. නමුත් අම්මගේ තනේ කටට තිබ්බම දරුවා හරි ලස්සනට කිරි බොනවා. එයා ඒක කොහෙන් ඉගෙන ගෙනද? ඒ පෙර සංසාර පුරුද්ද. මං පුනරුත්පත්තිය විශ්වාස කරන්නේ ඒකෙන්.* පෙර ආත්මයේ ඔබ කවුරු කියලද හිතන්නේ?කවුරු වුණත් රාජපක්ෂවරු එක්කමයි මං ඉඳලා තියෙන්නේ.* වාස්තු විද්‍යාව ඇත්තටම විද්‍යාවක් ද?ඔව්. ජනාධිපතිතුමා ජනාධිපති ධූරයේ වැඩ භාරගත්තේ 2005 නොවැම්බර් 19 සෙනසුරාදා පස්වරු 1.21 ට. ඒක මගේ නැකතක්. ඒත් එතුමා ජනාධිපති මන්දිරයට ගියේ ඊට මාස කීපයකට පස්සේ. 2006 ජූනි 21 වැනිදා. ඒ අතරතුර අපි කළේ වාස්තු දෝෂ ඉවත් කිරීම.* ඔබ සායිබබා අදහනවද?නැහැ. ලොකු විශ්වාසයක් නැහැ. එයත් දොළුකන්දේ හාමුදුරුවෝ වගේ තමයි. කරපු මඟුලක් නැහැ. හාමුදුරුවරු වශී ගුරුකම් කරන එකත් වැරදියි. ඒක එච්චර ගැළපෙන්නේ නැහැ. ඕවා කරලා සමහරු දැන් සිර අඩස්සියෙත් ඉන්නවනේ.* ආනුභවික දේවල් ගැන ඔබේ විශ්වාසය කොහොමද? ඒ කියන්නේ හොල්මන්, අවතාර ගැන?ඒවා මං පිළිගන්නේ නැහැ. ඒවා මානසික දුර්වලකම්.* දක්ෂ ජ්‍යොතිර්වේදියකුට කෙනෙක් මැරෙන වෙලාව හරියටම කියන්න පුළුවන් ද?වෙලාව හරියටම කියන්න නම් මේ විද්‍යාව තවම දියුණුවෙලා නැහැ. නමුත් මැරෙන වකවානුව කියන්න පුළුවන්. මං ප්‍රභාකරන් මැරෙන වකවානුව කිව්වේ. එක්තරා කාලයක මාවත් ඝාතනය කරන්න සැලසුමක් තිබ්බා. ඒත් මං දැනගෙන හිටියා ඒ වෙලාවේ කාටවත් මාව මරන්න බැහැ කියලා.* ඒබ්‍රහම් ටී. කොවුර් ගැන ඔබ මොකද හිතන්නේ?එයා හේතුවාදියෙක්. එයා ගැන කියන්න අවශ්‍ය නැහැ. හිට්ලර් ජ්‍යෝතිෂය විශ්වාස කළා නම්, එංගලන්තයේ මහ රැජන විශ්වාස කරනවා නම් තව මොනවද?* ඔබ අපේ රටේ රාජකීය දෛවඥයාඒක මං ලබපු බලගතු වාසනාවක්‍. මොකද ජනාධිපතිතුමා කියන්නේ නිදහසින් පසු බිහිවුණු අනුහස් ඇති දෙවියකු බඳු නායකයෙක්. මා මගේ පියාගේ දෙපා වැන්දට වඩා වැඩි වාර ගණනක් එතුමාගේ දෙපා වැඳ තිබෙනවා. එතුමා දෙවියෙක් වගේ නායකයෙක්‍.* ඔබ පසුගිය කාලයෙදි අනාවැකි ගණනාවක් ම පවසා තිබෙනවා. ඉදිරි ජනාධිපතිවරණය ගැන ඔබේ අනාවැකිය මොකද්ද?ජනාධිපතිතුමා පළමු ජනාධිපතිවරණයට වඩා දහ ගුණයක වැඩි ඡන්ද සංඛ්‍යාවක් දෙවැනි ජනාධිපතිවරණයේදී ලබාගත්තා. ඊළඟ ජනාධිපතිවරණයේදී එතුමා 15 ගුණයක වැඩි ඡන්ද සංඛ්‍යාවක් ගන්නවා. ඒක වළක්වන්න කාටවත් බැහැ. ඒක වළක්වන්න පුළුවන් සමතෙක් මේ මොහොතේ මේ භූමි තලය තුළ ජීවත්වන්නේ නැහැ.* ඔබ අනාවැකි කියන්නේ පක්ෂග්‍රාහිව කියලා කවුරු හරි චෝදනා කළොත්.ඒක බොරුවක්. එතකොට 2001 පාර්ලිමේන්තු මැතිවරණයේදී මං කිව්වේ එජාපය බලයට පත්වෙනවා. රනිල් වික්‍රමසිංහ දෙවැනි වරටත් අගමැති වෙනවා කියලා.* රාජපක්ෂවරුන්ගේ අනාගත දේශපාලනය ගැන ඔබට මොනවද කියන්න පුළුවන්?රාජපක්ෂ පවුලේ තව දෙන්නෙක් අනාගතයේ මේ රටේ රාජ්‍ය නායකයෝ වෙනවා. නාමල් රාජපක්ෂ මහත්තයා ස්ථිර වශයෙන් රාජ්‍ය නායකයකු වෙනවා. ජනාධිපතිතුමා ඉපදිලා තියෙන නැකතින් ම තමයි නාමල් මහත්තයා ඉපදිලා තියෙන්නෙත්. ලෝකයේ කවදාකවත් තාත්තා කෙනෙක් - පුතෙක් එකම නැකතකින් ඉපදිලා නැහැ. ඒක සුවිශේෂ අවස්ථාවක්.* ඔබේ වැරදුණු අනාවැකිත් තියෙනවනේ. ජොන්ස්ටන් ගේ පුතා ගැන ඔබ කී අනාවැකිය?ඒක අනාවැකියක් නෙමෙයි ආශිර්වාදයක්. අති විශිෂ්ට ජයග්‍රහණයක් ලබන්න ඕනෑ කියලයි මං කිව්වේ. අපේක්ෂකයන් 37 දෙ‍නාගෙන් ඔහු දෙවැනියට ආවනේ. ඒක ආශිර්වාදයක්. සමහර ලෙඩ්ඩු මැරෙන්න යනකොට අපි බෝධි පූජා තියන්නේ. අපි දන්නවා ලෙඩා මැරෙන බව. ඒත් අපි බෝධි පූජා කියලා තව අවුරුදු සීයක් ජීවත්වෙන්න වාසනාව ලැබේවා කියල කියනවනේ.අපි ළමයි විභාගෙට යද්දී කියන්නේ ‘ඒ’ 10 ම ගන්න ඕනැ කියලා කියන්නේ. මේකත් ඒවගේ.ඔබට දරුවන් කී දෙනයිද?දුවලා දෙන්නෙක් ඉන්නවා. මං මගේ ශාස්ත්‍රය ලොකු දුවට දෙන්නයි බලාපොරොත්තුව. ඒත් දැන්ම දෙන්නේ නැහැ. ඇය මේක ගැඹුරට හදාරන්න ඕනෑ. මොකද මේක ගෞරවනීය වෘත්තියක්. සේවාදායකයාගේ විශ්වාසය බිදුණොත් ඉවරයි.* ඔබේ දින චර්යාව ගත වෙන්නේ කොහොමද?කීයට නිදාගත්තත් මං පාන්දර තුනට නැගිටිනවා. ඊයේ දවසේ මගේ අතින් මඟ හැ‍රුණේ මොනවද? කරගන්න බැරි වුණේ මොනවද කියලා මං හිතනවා. මට අමතක වෙන දේවල් ලියන්න වෙනමම ෆයිල් එකක් තියෙනවා‍. උදේ 6 වනතුරු කරන්නේ මඟ හැරුණු දේවල්වලට උත්තර දෙන එක. මගේ කාර් එකත් ජ්‍යොතිෂය කාර්යාලයක් වගෙයි. වාහනයේ යන ගමනින් මං උපරිම ප්‍රයෝජන ගන්නවා.* ඔ‍ෙ‍බ් විනෝදාංශ මොනවද?මළ ගෙවල්වලට යන එක තමයි මගේ ලොකුම හොබි එක. යාපනයේ තිබුණත් යනවා. ඒ හැරුණුකොට පරණ චිත්‍රපට බලනවා. අයි.ටී.එන් එකේ දවල්ට යන සිංහල චිත්‍රපටය විවේකයක් තියෙන හැම වෙලාවෙම බලනවා.* අඩි පුඩි ගහන්නෙ නැතුව ඇති?ඉස්සරනම් අරක්කුත් බිව්වා. සිගරටුත් බිව්වා. සිගරට් බිව්වේ බන්ඩල් ගණන්. ඒත් දැන් නම් රාජකාරි බහුලයිනේ. ඒ නිසා ඒකට වෙලාවක් නෑ.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=ay1402022</link>
    <topic>පූනගලදී මීමෙක් දැකලා ටෙනිස් සපත්තු පිටින්ම මම ගහකට නැග්ගා</topic>
    <author>සටහන - අරුණි මුතුමලී</author>
    <content>අධිනීතිඥ ගෝමින් දයාශ්‍රීශ්‍රී ලංකාවේ පළාත් ගණන කීය දැයි ඇසුවහොත් අට ද නවයද යන ඉලක්කම් අතර අප පැටලී සිටි කාලය මතකද? ඒ උතුරු නැ‍ඟෙනහිර එක පළාතක් ලෙස නම් කිරීම නිසා ය. නමුත් යළි අපට සුපුරුදු ලෙස උතුර හා නැ‍ඟෙනහිර දෙපළාත වෙන් වෙන්ව ලැබුණේ නඩු තීන්දුවකිනි.පළාත් සභාවල ඉඩම් මධ්‍යම රජයට පවරා ගැනීම ද එවැනි ම අධිකරණ තීන්දුවකි.අපේ හමුදාවේ යුද අපරාධ චෝදනා ලැබුවත් ඉන් නිදහස් කර ගැනීමේ සටන ද සුළු පටු නොවේ.මෑත කාලයේ ජනප්‍රියම නඩු තීන්දු බවට පත්වූ මේවා ජයගන්නට තර්ක විතර්ක ගෙන හැර පාමින් ස්වේච්ඡාවෙන් ඉදිරිපත් වූ අධිනීතිඥ ගෝමින් දයාශ්‍රී මහතා පිළිබඳ අටුවා ටීකා අවශ්‍ය නැත.‍‍අධිකරණය ඉදිරියේ දක්ෂ නීතිඥයකු ලෙස තම වෘත්තීය අකුරටම ඉටු කරන ඔහු සොබා දහම ඉදිරියේ සියුම් පරිසර ලෝලියකු බව ද අමතක කළ නොහැකි ය.රට රටවල සොබා අසිරිය විඳ ඇති ඔහු මේ රටේ දුටු සුන්දරම ස්ථානයක් ගැන මෙසේ පවසයි.පූනගල කියන්නේ බණ්ඩ‍ාරවෙල දුම්රිය ස්ථානයේ ඉඳන් විනාඩි 35 ක් විතර ගියාම අඩි 1500 ක් උසින් ඒ කියන්නේ මුහුදු මට්ටමේ සිට බැලුවොත් අඩි 5500 ක් විතර උස ප්‍රදේශයක්. එහි සුද්දන්ගේ කාලේ සිට පවතින වතු රාශියක් තිබෙනවා. මම ඒ පැත්තේ වරින්වර ගිහින් තිබෙනවා. මීට මාස 6 ට විතර කලිනුත් ගි‍යා.”මේ ප්‍රදේශයේ තිබෙනවා ලංකාවේ රමණීයම ස්ථානවලින් හතරක්. එකක් ම්ලේනියම් පොයින්ට්. ලංකාවේ අඩි 5000 ට උඩින් අංශක 360 ක දර්ශනයක් නැරඹිය හැකි එකම ස්ථානය එතැන ඉඳන් බලද්දී දෙනියාය, වලපනේ, වීරවිල, කිරින්ද පවා පේනවා.”ගෝමින් දයා ශ්‍රී මහතා තමන් දුටු ලස්සනම තැන්වල මනරම් දසුන් අපට පෙන්වන්නට පරිගණකය ද ළංකර ගත්තේ ය. ඔහු ඒ ස්ථානවල ඉතිහාසය ද කැටිකොට කියන්නේ සුන්දර මතකයන් අවදි කරමිනි.“මේ තැන තිබෙන විශේෂත්වය තමයි ඒ තරම් උසකදි අලි දකින්න ලැබීම හඳපාන්ගල අලි කඳු නැ‍ඟගෙන එනවා ඒ හරියේ උක් වගාවක් තිබෙන නිසා.”“ස්කිනර් නමැති බ්‍රිතාන්‍ය ජාතිකයා අලි 1800 ක් මැරූ බව සඳහන් වෙනවා. මීට වසර 100 ට පමණ පෙර.”අතීතයේ දී පූනගල බංගලාවඔහු ඒ කීවේ අදටත් වලට හෙණ වදිනවා යැයි ගම්මුන් පවසන අලි ඝාතකයා ගැන ය. අද වනවිට දහස් ගණන් අලි ගහණයක් එහි දක්නට නැත.“මේ පැත්තේ නිතරම වල් අලි පස් දෙනෙක් සැරිසරනවා. කොස්ලන්ද අලි කියලා කියන්නේ. අපි හිටිය දවසේ රෑත් ඇවිත් කෙහෙල් වගාව කාලා ගිහින් තිබුණා. හොඳ වෙලාවට මහ කන්ද බංගලාවේ හිටිය අපට ඒ වෙලාවේ ඇහැරුණේ නෑ”. ඔහු කියන්නේ සිනාසෙමිනි.“ම්ලේනියම් පොයින්ට් ළඟම තිබෙන පිල් කිංටන් ප්ලේස් කියන ‍තැනක් බොහොම මනරම් දසුන් තිබෙන තැනක්.”එසේ කියමින් ඔහු එහි ඉතිහාසය පවසන්නට වූයේ සියුම් උපහාසයක් ද සමඟිනි.“ජෝජ් පිල්කිංටන් නැමැත්තා පොලියට සල්ලි දීලා ප්‍රසිද්ධ වුණු කෙනෙක්. ඒ නිසාම ඔහුට බ්‍රිතාන්‍ය ආණ්ඩුවෙන් ශ්‍රීමත් තනතුරකුත් පිරිනමලා තිබුණා. හරියට දැන් කාලේ මූල්‍යකරු කියලා හරි දේශබන්ධු තනතුරක් ලබාගෙන හරි පොළියට දෙන අයට වගේ. කොහොම හරි පොලි සල්ලි ගෙවා ගන්න බැරුව උඩහේන වත්ත ඔහුට උසාවි අණකින් අයිති වුණා. මේ තැන හරිම ලස්සනයි. කොස්ලන්ද අලි කඳු නඟින හැටි හොඳට බලන්න පුළුවන්.”ඒ ගැන මොහොතක් සිහි කරන ඔහු ඊළඟට පූනගල ප්‍රදේශයේ ලස්සන බැලිය හැකි ඉතිරි ස්ථාන දෙක ගැන ද ඉතිහාස කරුණු සමඟින් පවසයි.අනිත් තැන් දෙක තමයි ලිප්ටන් සීට් හා ලිප්ටන් බෙන්ච් කියලා හඳුන්වන්නේ. ඒ අවට තිබෙන්නේ ලිප්ටන් සමාගමට අයත්ව තිබූ පළමු වැනි ශ්‍රේණියේ තේ වත්තක්. තෝමස් ලිප්ටන් මහත්මයා මෙතැන ඉඳන් තමයි තේ වගාව ආරම්භ කළේ. දැන් එය පාලනය කරන්නේ අග්‍රපතන තේ සමාගමෙන්” තෝමස් ලිප්ටන් මේ ස්ථානයේ සිට අවට සිරිය නරඹන්න වාඩි වූ ස්ථාන දෙක තමයි ලිප්ටන් සීට් හා ලිප්ටන් බෙන්ච් කියලා හඳුන්වන්නේ. ‍ඈතට පේන පුංචි කෝවිල් දෙකත් එක්ක ඒ සුන්දර දසුන හරියටම දකින්න නම් ටිකක් ඉවසන්න වෙනවා. මොකද නිතරම මීදුම.”නමුණුකුල කඳු වැටියේ හපුතලේ කිට්ටුව කන්දක වළගම්බා රජුගේ කාලේ කළ විහාරයක් නම කන්දෙ විහාරය”ලස්සන දේ දකින්නට හැකි වුව ද ඒ ගමන තරමක් අවදානම් ය. ගෝමින් මහතා පවසන පරිදි පිල් කිංටන් පොයින්ට් හා මිලේනියම් පොයින්ට් වෙත බසයෙන් වුව යා හැකි ය. එහෙත් අවසාන විනාඩි 20 ෆෝවීල් වාහනයකින්හෝ පයින් යන්නටම සිදුවෙයි. මේ අතර සෙන්ට් කැතරින්ස් සීට් යන ස්ථානය ද පූනගල ලස්සන ඔපවත් කරන බව ගෝමින් මහතාගේ අදහසයි. ඒ සියල්ලට වඩා ඔහු සිත් ගත්තේ අසල කැලෑව මැද පිහිටි පන්සලය. ඒ පන්සල සොයන්නට ඔහු ගියේ නිරන්තර පූනගල ගිය විට තමන් සමඟ ක්‍රිකට් ගසන කොල්ලො කුරුට්ටන්ගෙන් දෙදෙනකු සමඟ ය.‍ඉතින් දවසක් ඒ ළමයි දෙන්නෙක් මගෙන් ඇහුවා, සර් ලස්සන පන්සලක් තියෙනවා බලන්න ආසද? කියලා. මම කීවා ඔව් කියලා. අජිතුයි දුමින්දයි දෙන්න තමයි එහෙම ඇහුවේ. අපි ගියේ කෙටි පාරකින්. හරිම ගනකම කැලෑව නිසා යන පාර ශුද්ධ බුද්ධ කරගෙන තමයි යන්න වුණේ. නමුණුකුල කඳු වැටියේ හපුතලේ කිට්ටුව කන්දක වළගම්බා රජුගේ කාලේ කළ විහාරයක් කියලා මට ඒ ළමයි දෙන්නා කීවා. නම කන්දෙ විහාරය”“අපි හරි සතුටින් ඌව බෑවුම්වල කඳු ගංගා දිය ඇලි ගණනාවක් පහුකරගෙන ඒ තැන්වල නතර වෙමින් නාලා කරලා ගමන ආයේ පටන් ගත්තා. ඌවනේ වැඩිම දිය ඇලි තිබෙන ප්‍රදේශයත්.”ගෝමින් මහතා කතාව එකවර ම නතර කළේ ය‍. මොහොතක් බැරෑරුම්ව බලා සිටියේ ය. නැවත වේගවත්ව සිය වචන පිට කළේ මේ මොහොතේ ඔහු පසුපස කවුරුන් හෝ පන්නාගෙන එන්නාක් වැනි හැඟීමකිනි.“එක පාරටම කොල්ලො දෙන්නා කෑගැහුවා. සර් සර් ගහකට නඟින්න කියලා. මමත් හදිසියට ගහට නැග්ගට මොකද මම වැටුණා‍. එතකොටයි ම‍තක් වුණේ සපත්තු දාගෙන කියලා. බය කරපු තරම කොච්චරද කීවොත් ඊළඟ තත්පරේ මම ටෙනිස් සපත්තු දෙක ගලවලා ගහ මුදුනට ම නැඟලත් ඉවරයි. කුළු මීමා පිඹගෙන අපි හිටිය තැනින් දිව්වා.”“‍ටික වේලාවකින් අපි තුන් දෙනාම ගස්වලින් බැස්සා. මම ඇහුවා ඇයි වල් මීහරකාට ඔය තරම් බය කියලා. එතකොට ළමයි දෙන්නා කිව්වේ සර් කුලා දන්නවා මිනිස්සුන්ට අහු වුණොත් හ‍ීලෑ කරගෙන වැඩ ගන්නවා කියලා. ඒ නිසා උන්ගේ වරිගෙම මිනිස්සුත් එක්ක වෛරයි. දැක්ක තැන පහර දෙනවා කියලා.”ඔහු එසේ කියමින් උපේක්ෂා සහගතව අප‍ දෙස බලා මද සිනාවක් පෑවේ ය.“පූනගල ඉඳන් පැය දෙකක් විතර කැලේ ගියාම අපි දැක්කා මනුස්සයෙක් ගඩොල් වගයක් එහා මෙහා කරකර මොකක්දෝ හදනවා. අපව දැකලා ඇතුළට ගිය ඒ කෙනා ටිකකින් සිවුරක් දාගෙන ආවා. බලද්දී ඒ පන්සලේ ලොකු හාමුදුරුවෝ. පන්සලටම ඉන්නේ හාමුදුරුවරු දෙන්නයි. අවට මිනිස්සු හරි දුප්පත්. දානේ වේල් ටික නම් කොහොම හරි පන්සලට ලැබෙනවා. ඒත් බණ අහන්න ඒ අයට එන්න බෑ. ඒ තරමට දුෂ්කර ගමනක් ඒක. ඒ නිසා යකඩ කටවල් දාලා තමයි ගමටම පන්සිල් දෙන්න, බණ කියන්න වෙලා තියෙන්නේ.”මේ පැත්තේ නිතරම වල් අලි පස් දෙනෙක්සැරිසරනවා. කොස්ලන්ද අලි කියලා කියන්නේ.“මේ පන්සලේ ඉඳන් දෝව බණ්ඩාරවෙලට උමඟක් තිබෙනවා.‍ ඒ වළගම්බා රජු බේරෙන්න ගමන් කළ රහස් උමඟක්. ළමයි නම් ඒ උමඟ දිගේ ටිකක් දුර ගියා. හැබැයි ඒක නම් අඳුරුයි. වවුල්ලු පිරිලා. ඒ උම‍ඟේ ජල කාන්දු ක්‍රම කටාරම් කොට ඇති ආකාරය බලන්න වටිනවා. ඒ වතුර ඔක්කොම යන්නේ කිරිඳිඔයටලු. වළවේ ‍ග‍ඟේ ප්‍රථම උල්පතත් සමඟ තිබෙනවා කියා ගැමියන් විශ්වාස කරනවා. පන්සලේ ගල් ගුහාව ඇතුළේ අඩි 32 ක විශාල බුදු පිළිමයක් තිබෙනවා. හැබැයි විදුලි බලය නැති නිසා පන්දම් එළියෙන් තමයි බලන්න ඕන. ඒ වගේ ම චිත්‍ර. ඒවා ආරක්ෂා කළ යුතුව තිබෙන බව හාමුදුරුවෝ කීවා. පුංචි දාගැබක් තිබෙන්නේ.“මෙතැනට පේනවා සාදිනාවල කියන ගම. එය බොහොම පැරැණි ගමක් වගේ. කාන්තාවන්ගේ ඇඳුම්වලත් ඒ පැරැණි ලක්ෂණ තිබුණා. අනෙක ඒ ගමේ එක කඩේකටවත් 'රෙප්' ලා එන්නේ නැති පාටයි. කිසිම වෙළෙඳ භාණ්ඩයක දැන්වීම් පුවරුවක් පේන්නවත් තිබුණේ නෑ. ඒ ප්‍රදේශය අපවිත්‍ර වෙලා තිබුණේ ඡන්දෙ ඉල්ලන්න ආපු අයගේ මුහුණු සහිත පෝස්ටර් ටිකකින් තමයි.”“අතීතයෙනත් දුර ඈත ඉඳන් මිනිස්සු මේ විහාරස්ථානයට පන්දම් පත්තු කරගෙන එන්න ඇති. ඒ අයට ගිමන් නිවන්න ඕන තරම් අම්බලම් හදලා තිබුණු බවට සාක්කි තිබෙනවා.”ඒ පු‍රා විද්‍යාත්මක කරුණුවලටත් වඩා ඔහුගේ සිත් ඇඳ බැඳගෙන ඇත්තේ හාමුදුරුවන් විසින් නම් කර ඇති ‘අධි ආරක්ෂිත කලාපය’ ය.“පන්සල අවට කැලෑවට තමයි මම ඉතාම කැමැති. ඇති තරම් දඩයක්කාරයින් සිටින පළාතක් වුවත් මේ කැලෑවේ සතුන් දිහා ඇහැක් ඇරලා බලන්න ඉඩක් නෑ. මොකද ලොකු හාමුදුරුවෝ ඒ කැලය නම් කරලා තිබෙන්නේ ආරක්ෂක කලාපයක් හැටියට. දඩයක්කාරයින් එක්කෙනකුටවත් අවටට එන්න දෙන්නේ නෑ. ඒ නිසා ම අපට එතැන සතුන් ළඟින් ඉඳන් වගේ බලන්න පුළුවන්. වඳුරන්, රිලවුන්, මුවන්, ගෝනුන් ළඟපාත බය නැතුව සැරිසරනවා.මම වසර තුනකට පෙර ගිය වෙලාවේ තමයි මේ චමත්කාරජනක අත්දැකීම ලැබුවේ.”ඒ අපූරු අත්දැකීම් විඳගෙන පතන බිම් ‍ඔස්සේ මානා පඳුරු අස්සෙන් බොහෝ තෘප්තිමත්ව එන ගෝමින් මහතාට තවත් අමුතු දෙයක් දක්නට ලැබිණි.“මම දැක්ක තවත් අමුතු දෙයක් තමයි පැරැණි සුදු මහත්තුරුන්ගේ බංගලාවල නටබුන්. ගැමියන් නම් කියන්නේ ඒවායේ හොල්මන් ඉන්නවා කියලයි.”යළිත් ඔහු මද සිනහවක් සහිතව උපේක්ෂා සහගතව අප දෙස බැලුවේ ය. ඉන්පසු කීවේ පූනගලවත්තේ ඉතිහාසය ගැන තවත් විස්තරයකි‍.“ම්ලේනියම් පොයින්ට් එකට ළඟම පහළින් තිබෙන පිල්කිංටන් පොයින්ට් කියන ස්ථානයෙන් සමරන, මුදල් පොළියට දුන් ශ්‍රීමත් ජෝජ් පිල්කින්ටන්ගේ දුව විවාහ වුණේ බ්‍රිතාන්‍ය ජාතික කුම්බේ පවුලෙ පුතෙක් සමඟ. ඒ වත්තේ හිමිකාරත්වය පවුලෙන් පිට ගියේ නෑ අක්කර 50 පනත එනකල්ම. ඒ පවුලේ කෙනෙක් තමයි ‍ශාන්ත කුම්බේ. ඔහු තේ පර්යේෂණාගාරයට තම ඉඩම තෑගි කළ නිසා එදා රාජ්‍ය මන්ත්‍රණ සභාවේ මන්ත්‍රී කමක් ඒ වෙනුවට දුන්නා.”එවන් ඉතිහාසයක් සොබා සොදුරු බවක් හා චමත්කාරයක් සහිත මේ පූනගල ප්‍රදේශය දැන් දැන් ජනප්‍රිය වෙමින් පවතී. ඒ ගැන ද ගෝමින් දයා ශ්‍රී මහතා මෙසේ පවසයි.“මම නැවතිලා හිටපු තැන පොතේත් කන්දේ විහාරයට එහෙම යන හැටි ගැන ලීවා. ඒ අපේ දේවල් අපේ අය දැකගත යුතුයි දැනගත යුතුයි කියලා මම විශ්වාස කරන නිසා. නමුත් එහෙම ගිහින් ඒ තැන් අපවිත්‍ර කරන්න එපා කියලායි මම කියන්නේ. මොකද අපේ රටේ ලස්සන තැන් බොහොමයක් දැන් අපිරිසිදුවෙලා මිනිස් ක්‍රියාකාරකම් නිසා. යමක් ආරක්ෂා කිරීමට නම් එය පිරිසුදුව තබා ගැනීමයි මුලින් ම කළ යුත්තේ.”සටහන - අරුණි මුතුමලීඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=ay1402023</link>
    <topic>කුමරියනි</topic>
    <author/>
    <content>ක‍ඩෙන් කඩේ ඇවිද ගොසින් මිළ දී ගෙන ශිල්ප සොඳින් සිත් පිත් නැති නගර කොනේ සලෙළුන් හිඟනා ප්‍රේමෙන් ගොදුරු බිමෙන් බේරී හිඳ නාඳුනනා හතර කොනෙන් බලා හිඳින්නේ නුඹ නම් දිරිමත් කුල කතක ලෙසින්රට ගියදා සිට අම්මා තනි වූ දිවි කතරක හිඳ ජීවන බර සවි කරගෙන දිවි හිමියෙන් හිඳ පියකුගෙ මුදු රැකවරණයවත් නොලබා හිඳ මවක ලෙසින් නංගි රකින සොයුරිය ඒ නුඹනිලන්ත අනුහස්  පුංචි දුවක් අම්ම එක්ක බස් නැවතුමෙ මඟ බලනව හවස පන්තියේ සටහන් ‍ මගෙ මතකය එළි කරනව ඕළු කුමුදු කෙකටිය දලු නීල පීත දියවර පිරි‍ සාර කෙතේ ගොයම් කරටි මද නළ පිසගෙන කොඳුරන හැන්දැ ජාමයේ වැහි කොඩ එන්න හැඩයි කළු බීරුම මන්ද තවම නාවෙ ගෙදර තාත්තා දොරකඩ එබිකමමීගස්ආරේ ගුණපාල වික්‍රමාරච්චි  මල් පිපෙනවා හැම තැනකම සුවඳ දිදී රෝස මලයි හද ගත්තේ හැඟුම් දිදී හද ගැබ සැරිසරනවා ආදරය දිදී හිනැහෙනවලු රෝස මලක් සෙනෙහසකට බැඳුම් දිදීහොරණ - ජිනේන්ද්‍ර  සීත පිරි පිනි අරන් කිතිකවා ගං තලය කුමුදු මල් ඇහැරවා මද සුළඟ හමනවා නිල් අඹර කෙළවරක‍ සඳ පිපෙන හඬ අසන් දුරින් ආ වලාකුළු ගිරි හිසක නිඳනවා මා නුඹෙන් උගන ගත් අකුරු අතරේ තිබූ නිමක් නැති කවි පෙළක් ‍ පන් හිඳෙන් සොයනවා හුදෙකලා නිම්නයක‍‍ තරු එළිය ළඟ තියන් මට නොදෙන ‍නුඹෙ මතක හදවතේ අඳිනවාඅනුෂ්කා නර්මදී දයාරත්න  දන්ත දාතූන් වහන්සේ වඩම්මා හිඳුවා සාදු සාදූ සාදු සාදූ දොහොත් මුදුනේ තබා හිඳුවා කදුළු පිරි දෑසින් දුරට වී වැන්දා මම හේමමාලා කුමරියයි අම්මේ‍ වඩම්මා බෝ රදුන් ලක්දිව සංඝමිත්තා තෙරණියයි ඔබ කඳුළු කල හත නාවගන්නට බෝ රදුන්ගේ ළඟට යන්නට අකැප ඇයි අම්මේ  මාමඩලේ ගැමුණු වික්‍රමසූරිය  කිසි ලෙසකින් දැක්මට - රූපයක් හැඩයක් මෙලෙස බව - දැක්විය නොහැකි දන්නා රිසි තැනකට - ක්ෂණයකින් යා හැකි ඉතා සියුම්ව - තමන් කැමැති දෙයක් නතු කර ගත හැකි - අවිඥාව - සවිඥාව මෙහෙයවන ඉටු දෙවියාහැඳල අ.ද. සුනිල්නිබඳ මා හද තුළ සැරිසරන සොඳුරියේ රාත්‍රියේ නින්ද ‍සොරාගත් ඔබ‍ එක්වරක් හෝ මා හමුව මා සිත සනසන්න‍ එක් වරක් නොව දහස්වරක් ඔබ පතා මම තැවෙන්නෙමි රෝස කුසුම වන් නුඹේ මුව කමල මට අමතකකළ නොහැක කිසිදා භවයෙන් භවයේ මා ඔබේ‍ පසුපසම ආවත් ඇයි සොඳුරියේ අප තවම හමු නොවූයේ එක වරක්රාගම අයිලින් සෝවිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=ay1402024</link>
    <topic>වනසංරක්ෂණයට ලාංඡනයක් හැදුවේ අවුරුදු සියයක් පිරුණාමයි</topic>
    <author>ඉනෝකා සමරවික්‍රම</author>
    <content>සුමිත්‍රා මෙන්ඩිස්ලාංඡන පිළිබඳව සොයා යාමේදී අපට ලාංඡනයක් නිර්මාණය කළ කාන්තාවක් ද හමුවූවාය. ඇය සුමිත්‍රා මෙන්ඩිස්ය. වනසංරක්ෂණ ලාංඡනය හා ආයුර්වේදයේ ලාංඡන නිර්මාණය කළ ඇය තවමත් චිත්‍ර ගුරුවරියක ලෙස සේවය කරයි.ඇය එවකට සෞන්දර්ය විශ්වවිද්‍යාලයේ ‍බාහිර කථිකාචාර්යවරියක ලෙස කටයුතු කළාය. ඒ කාලයේ සෞන්දර්ය සිසුන්ට ආයුර්වේද වෛද්‍ය සභාවට අවශ්‍ය ලාංඡනයක් නිර්මාණය කරන ලෙස ආරාධනය කෙරිණි. එනමුත් ශිෂ්‍ය ශිෂ්‍යාවෝ ඒ ගැන කිසිම උනන්දුවක් නොදැක්වූහ. ඉන්පසුව ඒ ඇරැයුම ලැබුණේ ගුරුවර ගුරුවරියන්ටය. ඔවුන් ද ඊට උනන්දු නොවූ විට බාහිර ගුරුවරියක ලෙස කටයුතු කළ සුමිත්‍රා මෙන්ඩිස් එය නිර්මාණය කිරීමට ඉදිරිපත් වූවාය.“ආයුර්වේදයට අඳින්න කිව්වම එක පාරටම හිතට ගන්න අමාරුයි. නමුත් මම බොහෝ දුරට හිතලා මෙය නිර්මාණය කළා. මේ සඳහා ඉර යොදා ගත්තේ ලෝකයේ ලොකුම වෛද්‍යවරයා ඉර කියන සංකල්පය තිබෙන නිසයි. වා පිත් සෙම්වලට වෙන වෙනම පාට යොදාගත්තා. ඈත අතීතයේ මිනිසුන් රෝගී වී මිය යන විට හිමාල වනයේ ඉන්ද්‍ර ‍ෙදවියන්ගේ නායකත්වයෙන් වෛද්‍ය සභාවක් පැවැත්වී තිබෙනවා. මම ඒ බව පෙන්වීමට තමයි කුඩා ගෝල භාවිතා කළේ. මගේ නිර්මාණය ඔවුන් තෝරා ගත්තා. ඉන් පසුව මට ආයුර්වේද කොඩිය නිර්මාණය කිරීමටත් අවස්ථාව ලැබුණා.”මීට වසර ගණනකට පෙර ආයුර්වේදය වෙනුවෙන් ලාංඡනය නිර්මාණය කළ සුමිත්‍රා පවසන්නේ එසේය. කොළඹ මියුසියස් විද්‍යාලයෙන්, සමුද්‍රදේවි බාලිකා විද්‍යාලයෙන් හා සුජාතා විද්‍යාලයෙන් ඉගෙනුම ලැබූ සුමිත්‍රාට බාල වියේ සිටම අවශ්‍යව තිබුණේ චිත්‍ර ඇඳීමටය. කලාත්මක දේ නිර්මාණය කිරීමටය.එහෙත් ඈ කැමැති දේ කිරීමට අම්මා අකමැති වූවාය. අම්මාට අවශ්‍ය වූයේ ඇය වෙනත් අංශයකට යොමු කිරීමටය. නමුත් සුමිත්‍රා කෙසේ හෝ තමන් කැමැති ක්ෂේත්‍රයට ඇදී ගියාය.පාසල් අධ්‍යාපනයෙන් පසුව රජයේ කලායතනයට ඇතුළත් වූ ඇය එහිදී මුලින්ම ඩිප්ලෝමා පාඨමාලාව ද ඉන්පසුව උපාධිය ද ලැබුවාය.“අපේ අම්මා කැමැති වුණේම නැහැ මම කලාවට සම්බන්ධ වෙනවට. නමුත් මම අඬලා අඬලා බොහෝම අමාරුවෙන් අම්මව කැමැති කරවා ගත්තා. කොහොම හරි කලායතනයේ ප්‍රතිඵල එන්නත් කලින් මම රැකියාවකට ගියා. ඊට පස්සේ අම්මලගෙ හිත ටිකක් හරිගියා. මම දැන්වීම් ආයතන කිහිපයකම සේවය කළා. මම ගැරන්ට් දැන්වීම් ආයතනයේ සේවය කරන අතරේ තමයි මහවැලියේ ‘ඉසුර’ සඟරාව නිර්මාණය කිරීමට අවස්ථාව ලැබුණේ. නමුත් මාස 5ක් විතර ඒකේ සේවය කරලා මම ආයෙත් ගැරන්ට් එකටම ගියා.”සුමිත්‍රා දැන්වීම් ආයතනවල සේවය කර අත‍රේම පුවත්පතක දුටු දැන්වීමකට ලාංඡනයක් නිර්මාණය කර භාර දුන්නේය. ඒ වනසංරක්ෂණ දෙපාර්තමේන්තුවේ ලාංඡන තරගයයි.“මේ තරගය පැවැත්වුණේ එම අයතනයට අවුරුදු සියයක් පිරීම නිමිත්තෙන්. මට මතක හැටියට එක්දහස්නවසිය අසූහතේ අවුරුද්දේ. තරගකරුවන් දෙසිය එකක් නිර්මාණ එවා තිබුණා. ඒ අතුරින් තමයි මට පළමු තැන ලැබුණේ. මම ඒ ලාංඡනයේ මැද පැළයක් සිටුවීම යන අදහසින් චිත්‍රය නිර්මාණය කළා.ලාංඡන නිර්මාණය කිරීමට අමතරව සුමිත්‍රා විසින් මහාචාර්ය සුචරිත ගම්ලත් මහතා ගේ පතපොතට චිත්‍ර නිර්මාණ කර ඇත්තේ. ඇතැම් පොත් පිටකවර හැඩවී ඇත්තේ ඇගේ චිත්‍රයෙනි. ඇගේ සැමියා ද චිත්‍ර ශිල්පියෙකි. ඔහු ගාමිණී මෙන්ඩිස්ය. ලයිසියම් විද්‍යාලයේ ගුරුවරියක වන ඇය කුඩා පන්තියේ සිට ඉහළ පන්තිවල දරුවන් දක්වා චිත්‍ර ශිල්පය උගන්වයි.“රජයේ කලායතනයේ දී අපට උගන්වන්න හිටියේ හැකියාවෙන් දැනීමෙන් බොහෝ පිරිපුන් ගුරුවරු. ඒ අතර ස්ටැන්ලි අබේසිංහ, මහාචාර්ය ඇල්බට් ධර්මසිරි, එච්.ඒ.කරුණාසේන, පියරත්න හේවාබටගේ යන ගුරුවරු හිටියා. මං මේ ලාංඡන දෙකම නිර්මාණය කරලා බොහෝ කාලයක් ගතවෙලා. නමුත් මේ නිර්මාණ දෙක තවමත් භාවිතයේ තිබීම මට සතුටක්. දැන්වීම් ආයතනවල ඉන්න කාලේ එම ආයතනවල අදහස් අනුව යම් යම් ලෝ‍ගෝ නිර්මාණය කර තිබෙනවා.”සුමිත්‍රා එදා මෙදා තුර තමන් ආ ගමන ගැන පවසන්නී එසේය.ඉනෝකා සමරවික්‍රමඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=ay1402025</link>
    <topic>ගනුදෙනු පහළ ගියත් වෙළෙද පොළේ උනන්දුවක්</topic>
    <author>තාරක වික්‍රමසේකර</author>
    <content>කොළඹ කොටස් වෙළෙඳ පොළ මේ දිනවල ඉහළ යාම කැපී පෙනුණු අතර වරින් වර සමාගම්හි මිල දෝලනය වන අතර සතිය ආරම්භක සඳුදා ගනුදෙනු 7474 ක් පෙන්නුම් කෙරුණි. එහෙත් පෙර සතිය අවසානයේ සිකුරාදා ගනුදෙනු 10481 ක් වාර්තා වුණි. ගනුදෙනු පහළ යාමක් වුවත් වෙළෙද පොළේ උනන්දුවක් පෙනෙන්නට විය.ආරම්භක සඳුදා මිලියනය ඉක්මවා කොටස් අලෙවි වූ සමාගම් ගණන 10 ක් බව පෙන්නුම් කර තිබුණි. එම සමාගම් අතර එක්ස්පෝ ලංකා (5991892), ජනශක්ති ඉන්ෂුවරන්ස් (2194945), ජේ.කේ.එච් (1011818), එස් එම් බී ලීසිං ( 6194243), එස් එම් බී ලීසිං - ඡන්ද බලය රහිත (5907595), සොෆ්ට්ලොජික් (1990421), ද ෆිනෑන්ස් කම්පැණි (ඡන්ද බලය රහිත) -1509861, එෆ් එල් සී හෝල්ඩින්ග්ස් (1171161), ඒෂියා ඇසට් (2337691), ටච්වුඩ් (8737604) සමාගම් දැක්වුණි. මිල ඉහළ ගිය සමාගම් අතර සෙලින්කෝ ඉන්ෂුවරන්ස් (49.80), සිලෝන් ටුබැකෝ (88.90), සමාගම් කැපී පෙනුණි. මිල පහළ ගිය සමාගම් අතර කැපී පෙනුණේ ඔටෝඩ්‍රොම් (49.00), නෙස්ලේ (25.30) සමාගම් ය.පසු දින එනම් 28 වැනිදා අඟහරුවාදා ගනුදෙනු සංඛ්‍යාව 7050 ක් දක්වා පහළ ගියේය.එසේ වුවත් සමාගම් 14ක මිලියනය ඉක්මවා කොටස් අලෙවි විය. එම සමාගම් අතර ඇක්සස් ඉංජිනියරින් (1840312), එක්ස්පෝ ලංකා (4079234), එච් එන් බී (4222124), නේෂන් ලංකා (1102099), පී සී හවුස් (1298301), පිරමල් ග්ලාස් (3165108), එස් එම් බී ලීසිං ( 2738825), එස් එම් බී ලීසිං - ඡන්ද බලය රහිත (2226367), සොෆ්ට්ලොජික්( 1644748), ටෙක්ස්ටර්ඩ් ජර්සි(1258888), චිලව් ෆිනෑන්ස් (1391197), පී සී එච් හෝල්ඩින්ග්ස් (2303201), සී අයි එෆ් එල් (1171077), ටච්වුඩ් (1830226) විය.මිල ඉහළ ගිය සමාගම් අතර කැපී පෙනුණේ හරිස්චන්ද්‍ර සමාගමයි. සමාගමේ පෙර දින කොටසක මිල ලෙස දැක්වුණේ රුපියල් 1895.20 කි. එය අඟහරුවාදා දැක්වුණේ රුපියල් 2100.00 ක් ලෙසිනි. ඒ පෙර දිනට වඩා රුපියල් 204.80 ක මිල ඉහළ යාමකි. එදින එක් අවස්ථාවක කොටසක මිල රුපියල් 2149.00 ක් ලෙස දැක්වුණි.එන් ඩී බී කැපිටල් සමාගමේද කොටසක මිල රුපියල් 23.40 කින් ඉහළ ගියේය.මිල පහළ යාම් අතුරින් කැපී පෙනුණේ සිලෝන් ටුබැකෝ (39.20) හා කළම්ඹු සිටි (12.40) සමාගම් ය.පෙර දින ගනුදෙනු අඩු වුවද බදාදා (29) වෙළෙඳ පොළ ගනුදෙනු යළි ඉහළ ගොස් තිබුණි. ඒ අනුව ගනුදෙනු 8737 ක් සිදු වී තිබුණි. මිලියනය ඉක්මවා කොටස් අලෙවි වූ සමාගම් ගණන 13 ක් ලෙස දැක්වුණි.ආසිරි (2905373), බ්ලූ ඩයමන්ඩ් (1391896), නවලෝක (2839655), පිරමල් ග්ලාස් (1297141), එස් එම් බී ලීසිං (3333362) , සොෆ්ට්ලොජික් (2004317), ද ෆිනෑන්ස් කම්පැණි (ඡන්ද බලය රහිත) -3174126, යුනියන් බෑන්ක් (2419109), අමානා බෑන්ක් (8690648), චිලව් ෆිනෑන්ස් (1085261), ලංකා ඔරික්ස් ෆිනෑන්ස් (1223147), ට්‍රේඩ් ෆිනෑන්ස් (1090327), සී අයිඑෆ් එල් (1071888), සමාගම් එසේ මිලියනය ඉක්මවා කොටස් අලෙවි වූ සමාගම් වේ.සිලෝන් ටුබැකෝ සමාගමේ කොටසක මිල රුපියල් 24.60 කින් ඉහළ ගොස් තිබුණි.මිල පහළ යාම් දෙස බැලීමේදී පෙනී ගියේ කොටස් 100 ට වඩා අලෙවි වූ සමාගම් කිසිවක මිල පහළ යාම් සැලකිය යුතු ලෙසින් පෙනෙන්නට නොතිබූ බවයි.පසුගිය සතිය අවසානයේ සමස්ත කොටස් මිල දර්ශකය දැක්වුණේ ඒකක 6255.63 ක් ලෙසිනි. එය ආරම්භක සදුදා දැක්වුණේ ඒකක 6245.81 ක් ලෙසිනි. අගහරුවාදා එම දර්ශකය දැක්වුණේ ඒකක 6218.83 ක් ලෙසින් වන අතර බදදා එය දැක්වුණේ ඒකක 6252.14 ක් ලෙසිනි.පෙර සතිය අවසානයේ එස් ඇන්ඩ් පී එස් එල් 20 දර්ශකය දැක්වුණේ ඒකක 3478.09 ලෙසින් වන අතර සතිය ආරම්භක සදුදා එය දැක්වුණේ ඒකක 3461.75 ක් ලෙසිනි. අගහරුවාදා එම දර්ශකය ඒකක 3435.87 ක් ලෙසත් බදාදා එය ඒකක 3456.69 ක් ලෙසත් දැක්වුණි.කෙසේ වුවත් මේ වන විට වෙළෙද පොළේ යම් පිඹිදීමක් ඇතිව තිබෙන අතර මහ බැංකුව විසින් ස්ථාවර තැන්පතු පොළී ප්‍රතිශත අඩු කිරීම නිසා වෙළෙද පොළට ඇදී එන ආයෝජකයන්ගේ යම් පිබිදීමක් දක්නට ඇත. එමෙන්ම මහ බැංකුව විසින් අනුමත නොකළ මුදල් ආයෝජන බාර ගනු ලබන තැන්පතු සමාගම්වල ආයෝජන සම්බන්ධයෙන් පොලිසිය මැදිහත් බවින් ඉවත් වීමට තීරණය කර තිබීම නිසාත් ආයෝජකයන් වෙළෙද පොළට ඇදී ඒම වැඩි වී තිබෙන බව පෙනේ.කෙසේ හෝ වේවා මේ පිබිදීම දිගටම රැක ගැනීමට වෙළෙද පොළ බලධාරීන් යම් පියිවරක් ගත යුතු ය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aj1402021</link>
    <topic>කෑෂ් බොනැන්සා මිලියන 2 ජයග්‍රාහකයා මොරටුවෙන්</topic>
    <author/>
    <content>කෑෂ් බොනැන්සා මිලියන 2 ජයග්‍රාහකයා මොරටුවෙන්ශ්‍රී ලංකා ටෙලිකොම් මොබිටෙල් ආයතනය විසින් 2013 වසරේ ජනවාරි සිට දෙසැම්බර් දක්වා පැවැත්වූ කෑෂ් බොනැන්සා අවසන් මහා දිනුම් ඇදීමෙන් මිලියන 2 තෑගි මුදල මොරටුවේ එල්. පී. බී. ජේ. ද සිල්වා මහත්මිය දිනාගත්තාය.2013 වසර තුළ මෙම දිනුම් ඇදීම සඳහා සුදුසුකම් ලද සියලු මොබිටෙල් පෙර ගෙවුම් පාරිභෝගිකයන් මෙම අවසන් මහා දිනුම් ඇදීම සඳහා ද සුදුසුකම් ලැබීය. පසුගිය වසර පුරා පැවැති මෙම කෑෂ් බොනැන්සා දිනුම් ඇදීම අදියර 3 ක් යටතේ පැවැත්වූ අතර වසර අවසන් වන විට රුපියල් මිලියන 63.5 ක වටිනාකමින් යුත් මුදල් ත්‍යාග ජයග්‍රාහකයින් 2,690 දෙනෙකු අතරේ බෙදා දීමට මොබිටෙල් ආයතනය සමත් විය.මිලියන 2 ක මූල්‍ය ත්‍යාගය මොරටුව පදිංචි එල්. පී. ජේ. ද සිල්වා මහත්මියට ටෙලිකොම් මොබිටෙල් ශ්‍රී ලංකා සමාගමේ ජ්‍යෙෂ්ඨ සාමාන්‍ය අධිකාරි (වෙළෙඳ) නලින් පෙරේරා මහතා පිරිනමන අයුරුයි. ඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aj1402022</link>
    <topic>එක්ස් පෝ ෆ්‍රෙයිට් සමාගමට බ්‍රිතාන්‍යයෙන් ප්‍රමිති සහතිකයක්</topic>
    <author/>
    <content>එක්ස් පෝ ෆ්‍රෙයිට් සමාගමට බ්‍රිතාන්‍යයෙන් ප්‍රමිති සහතිකයක්එක්ස්පෝ ෆ්‍රෙයිට් සමාගම පසුගියදා එක්සත් රාජධානියේ එස්ජීඑස් ආයතනය වෙතින් අයිඑස්‍ඕ 9001:2008 තත්ත්ව කළමනාකරණ පද්ධති සහතිකකරණය හිමි කරගත්තේ ය. මෙම සහතිකකරණය යටතේ ගොඩබිම්, මුහුදු හා ගුවන් මඟින් කෙරෙන සියලු ප්‍රවාහන කටයුතු, රේගු නිවාස තැරැව් සේවා, රේගු බැඳුම් ගබඩා සේවා ආදී වශයෙන් වන සමාගමේ සියලු ජාත්‍යන්තර ප්‍රවාහන හා ගැල්පරිවහන සේවා ආවරණය වේ.මෙම සහතිකකරණය පිළිබඳව අදහස් දක්වමින් සමාගමේ ප්‍රධාන විධායක නිලධාරි ජගත් පතිරණ මහතා පැවැසුවේ, “ශ්‍රී ලංකාවේ ප්‍රමුඛතම ගැල්පරිවහන සේවා සමාගම වශයෙන් අපි ගුණාත්මක සේවාවක් සැපයීමත්, ගනුදෙනුකරුවන්ගේ තෘප්තියත් කෙරෙහි අඛණ්ඩව කැප වෙනවා. නව්‍යකරණය දිරිගන්වන අතරම අපගේ ගනුදෙනුකරුවන්ට සංකීර්ණ දෑ සරල කිරීම මෙන් අපගේ සේවාවන්ට වටිනාකම් එක් කිරීම අපේ උත්සාහයයි.තත්ත්ව කළමනාකරණ පද්ධති ප්‍රමිතියට අනුගතවීමේ ප්‍රධාන අභිප්‍රාය වන්නේ නිතර වෙනස්වන ක්ෂේත්‍රයට ගැළපෙන පරිදි අපේ ව්‍යාපාර ක්‍රියාදාම‍යන් වැඩි දියුණු කිරීමයි. ක්‍රියාපිළිවෙළ කාර්යක්ෂම කිරීම, එම කාර්යක්ෂමතාව නිරීක්ෂණය කරන මූලික ක්‍රියාකාරී දර්ශක ක්‍රියාකාරී පාර්ශ්වකරුවන්ගේ අවශ්‍යතා හඳුනාගැනීම, අවදානම් හා හදිසි අවස්ථා කළමනාකරණය, අඛණ්ඩ වර්ධනය හා තිරසාරත්වය පිළිබඳව අවධානය යොමු කිරීම වැනි ISO විසින් ගෙන එන නව විෂයන් අපව විශිෂ්ටත්වයට ඔසවා තබනු ඇති බව අපේ විශ්වාසයයි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aj1402023</link>
    <topic>දඹදෙණිය දළදා මන්දිර බිතු සිතුවම් ඉපැරැණි ස්වරූපයෙන්ම ප්‍රතිසංස්කරණයට</topic>
    <author/>
    <content>දඹදෙණිය දළදා මන්දිර බිතු සිතුවම් ඉපැරැණි ස්වරූපයෙන්ම ප්‍රතිසංස්කරණයටසීමාසහිත ස්වදේශී කාර්මාන්තායතනය තවත් ජාතික වටිනාකමකින් යුත් සමාජ සත්කාරයක නිරතවෙමින් ඓතිහාසික දඹදෙණිය රජමහ විහාරයේ ශ්‍රී දළදා මන්දිරය හා එහි බිතු සිතුවම් ඉපැරණි ස්වරූපයෙන්ම ප්‍රතිසංස්කරණය කර සභාපතිනි / කළමනාකාර අධ්‍යක්ෂිකා අමරි විජයවර්ධන මැතිනිය අතින් පසුගියදා නැවත විවෘත කෙරුණි.පුරාවිද්‍යා දෙපාර්තමේන්තුවේ උපදෙස් හා දැඩි අධීක්ෂණය යටතේ ස්වදේශී කර්මාන්තායතනය විසින් අධික මුදලක් වැය කරමින් සිදු කෙරුණු මෙම ඉපැරණි දඹදෙණි ශ්‍රී දළදා මන්දිරය පෙර පැවති ස්වරූපයෙන්ම ප්‍රතිසංස්කරණය කිරීමේදී එහි ඉපැරණි වහලය හා බිතු සිතුවම් ප්‍රතිසංස්කරණය කෙරුණේ ඒ සඳහා ලොව භාවිතා කෙරෙන විශේෂ ක්‍රමවේද උපයෝගී කර ගනිමිනි.සභාපතිනි / කළමනාකාර අධ්‍යක්ෂිකා අමරි විජයවර්ධන මහත්මිය පැවසුවේ ශ්‍රී ලංකාවේ සංස්කෘතික හා සම්ප්‍රදායික උරුමයන් හා සාරධර්ම රැකගැනීම සියයට සියයක්ම දේශීය සමාගමක් වන ස්වදේශී සමාගමේ යුතුකමක් වීමෙන් තම සමාගමේ සමාජ සත්කාරක වැඩසටහනක් ලෙසින් පරිහානියට පත්වෙමින් පවතින ඓතිහාසිකව වැදගත් පූජනීය ස්ථාන හා එහි බිතුසිතුවම් ප්‍රතිසංස්කරණය කර සංරක්ෂණයට එක් වූ බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aj1402024</link>
    <topic>වටවල පාම් ඔයිල් කම්හලට පුනර්ජනනීය බලශක්තිය</topic>
    <author/>
    <content>වටවල පාම් ඔයිල් කම්හලට පුනර්ජනනීය බලශක්තියසන්ෂයින් සමූහ ව්‍යාපාරයේ වටවල වැවිලි සමාගම ජාතික විදුලිබල පද්ධතියෙන් ලබාගන්නා විදුලි බලය වෙනුවට තම පාම් ඔයිල් නිෂ්පාදනාගාරයේ ක්‍රියාකාරීත්වය සඳහා පුනර්ජනනීය බලශක්තිය යොදා ගැනීමේ වැඩපිළිවෙළක් ආරම්භ කර ඇත.මේ සඳහා රුපියල් මිලියන තිහක පමණ වියදමින් හුමාල ටර්බයින් යන්ත්‍රයක් ස්ථාපිත කළ බව පාම් ඔයිල් සමාගමේ සාමාන්‍යාධිකාරී මිල්ටන් විජේපාල මහතා කීය.පාම් ඔයිල් නිෂ්පාදනය කිරීමෙන් අනතුරුව ඉවතලන අපද්‍රව්‍ය උපයෝගී කර පුනර්ජනනීය බලශක්තිය නිෂ්පාදනය කෙරෙනු ඇත.සාමාන්‍යාධිකාරී මිල්ටන් විජේපාල මහතා පෙන්වා දුන්නේ ජාතික විදුලිබල පද්ධතියෙන් විදුලිය ලබාගෙන මීට පෙර තම නිෂ්පාදනාගාරයේ නිෂ්පාදන කටයුතු කිරීමේදී මාසික විදුලි පරිභෝජනය රුපියල් මිලියන 1.5 ඉක්මවා ගිය බවයි. නව ටර්බයින් යන්ත්‍රය ස්ථාපනය කිරීම මඟින් සන්ෂයින් සමාගම පුනර්ජනනීය බලශක්තිය භාවිතයෙන් ජාතික ඵලදායිතාවට දායක වීමට අපේක්ෂා කරන බව ඔහුගේ අදහසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aj1402025</link>
    <topic>ආසියාවේ එකම සීඑෆ්එල් ප්‍රතිචක්‍රීකරණ යන්ත්‍රයට ප්‍රමිති සහතික දෙකක්</topic>
    <author/>
    <content>ආසියාවේ එකම සීඑෆ්එල් ප්‍රතිචක්‍රීකරණ යන්ත්‍රයට ප්‍රමිති සහතික දෙකක්කේ. වෙට්‍රිසෙල්වම් මහතා ඔරෙල් කළමනාකාර අධ්‍යක්ෂ කුෂාන් කොඩිතුවක්කු මහතාට සහතිකය පිරිනමමින්.හෝමාගම, පිටිපන ප්‍රදේශයේ පිහිටි ඔරෙල් කෝපරේෂන් සමාගමට අයත් සී.එෆ්.එල් ප්‍රතිචක්‍රීකරණ යන්ත්‍රය සඳහා ජාත්‍යන්තර ප්‍රමිති ආයතනයේ සහතිකය ලැබී තිබේ.ආසියාවේ ප්‍රථම සී.එෆ්.එල්. බල්බ ප්‍රතිචක්‍රීකරණ යන්ත්‍රය මෙය වන අතර මෙමගින් සිදු කරන්නේ සී.එෆ්.එල්. බල්බ වල අඩංගු පරිසරයට අහිතකර රසදිය කොටස් ඉවත් කර පරිසරයට හානියක් නොවන පරිදි ඒවා බැහැර කිරීමයි.මෙම සී.එෆ්.එල්. ප්‍රතිචක්‍රීකරණ යන්ත්‍රය ස්ථාපිත කර ඇත්තේ ඔරෙල් කෝපරේෂන් සමාගමට අයත් ඒෂියා රිසයික්ලින් පුද්ගලික සමාගම යටතේ වන අතර මේ හරහා වසරකට සී.එෆ්.එල්. බල්බ මිලියන 30 ක් ප්‍රතිචක්‍රීකරණය කළ හැකි බව ‍එම සමාගම පවසයි.මෙම ව්‍යාපෘතිය සඳහා ඇමෙරිකන් ඩොලර් ලක්ෂ 5 ක මුදලක් වැයකොට ඇති බවත් ලංකාවේ දැනට පරිහරණය කෙරෙන සී.එෆ්.එල්. බල්බ ප්‍රමාණය මෙන් තුන් ගුණයක් වුව ද ප්‍රතිචක්‍රීකරණය කිරීමට මෙම යන්ත්‍රයට හැකියාව ඇති බවත් ඔරෙල් කෝපරේෂන්හි කළමනාකාර අධ්‍යක්ෂ කුෂාන් කොඩිතුවක්කු මහතා ප්‍රකාශ කළේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aj1402026</link>
    <topic>ගම්පහ සහ අවිස්සාවේල්ලට සෙන්ට්‍රල් ඉන්ඩ්‍රස්ටීස් නව නියෝජිතයෝ</topic>
    <author/>
    <content>ගම්පහ සහ අවිස්සාවේල්ලට සෙන්ට්‍රල් ඉන්ඩ්‍රස්ටීස් නව නියෝජිතයෝසෙන්ට්‍රල් ඉන්ඩස්ට්‍රීස් සමාගමේ සාමාන්‍යාධිකාරී ප්‍රියන්ත අබේකෝන් මහතා විසින් නව බෙදාහැරීමේ මධ්‍යස්ථානයක් ලෙසින් අරුණ ට්‍රේඩර්ස් විවෘත කළ අවස්ථාව. එම සමාගමේ විකුණුම් කළමනාකරු, සපුමල් හේරත් හා මූල්‍ය කළමනාකරු, ආර්. මෝසෙස් මහත්වරු මෙහි සිටිති.නැෂනල් පීවීසී නිපදවන සෙන්ට්‍රල් ඉන්ඩස්ට්‍රීස් සමාගම ඉදිකිරීම් බහුල ගම්පහ හා අවිස්සාවේල්ල ප්‍රදේශ ආවරණය වන ලෙසින් නව බලයලත් බෙදාහැරීම් නියෝජිතයන් පත් කිරීම එම සමාගමේ සාමාන්‍යාධිකාරී ප්‍රියන්ත අබේකෝන් මහතාගේ ප්‍රධානත්වයෙන් පසුගියදා සිදුකෙරුණි. නැෂනල් බෙදාහැරීම් ජාලයට උඩුගම්පොළ ‘අරුණ ට්‍රේඩර්ස්’ (නයිවල පාර, පෙතියාගොඩ, ගම්පහ) හා අවිස්සාවේල්ලේ නේචර්ස් හොබියිස්ට් 604, කොළඹ පාර, පුවක්පිටිය, අවිස්සාවේල්ල) එක්වූයේ දිනෙන් දින ඉහළ යන පාරිභෝගික ඉල්ලුමට නොපමාව විසඳුම් සැපයීමේ අරමුණෙන් ක්‍රියාත්මක කෙරෙන සෙන්ට්‍රල් ඉන්ඩස්ට්‍රීස් සමාගමේ දිවයින පුරාම බෙදාහැරීම් නියෝජිතයන් පත් කිරීමේ වැඩසටහන යටතේ ය.සෙන්ට්‍රල් ඉන්ඩස්ට්‍රීස් සමාගම නිපදවන උසස් ප්‍රමිතියෙන් යුත් නැෂනල් පීවීසී ජලනළ හා උපාංගවලට නිවාස ඉදිකරන්නන්ගේ ඉහළ විශ්වාසයක් හා කදිම ඉල්ලුමක් තිබීමෙන් මෙම නව බෙදාහැරීමේ මධ්‍යස්ථාන මඟින් වර්තමානයේ නිවාස හා ගොඩනැඟිලි බහුලව ඉදිකෙරෙන ගම්පහ හා අවිස්සාවේල්ල නගර හා අවට හාඩ්වෙයාර් වෙළෙඳ නියෝජිතයන් හා ඉදිකිරීම් කොන්ත්‍රාත්කරුවන්ගේ ‘නැෂනල්’ නිෂ්පාදන අවශ්‍යතා නොපමාව සැපයීමට හැකිවනු ඇතැයි සමාගම කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aj1402027</link>
    <topic>ආයතනික සමාජ වගකීම් සම්මාන ප්‍රදානයේදී කොමර්ෂල් බැංකුවට රන් සහ රිදී</topic>
    <author/>
    <content>ආයතනික සමාජ වගකීම් සම්මාන ප්‍රදානයේදී කොමර්ෂල් බැංකුවට රන් සහ රිදීජපාන - ශ්‍රී ලංකා තාක්ෂණික සහ සංස්කෘතික සංගමය විසින් සංවිධානය කළ JASTECA ආයතනික සමාජ වගකීම් සම්මාන ප්‍රදානයේදී අධ්‍යාපන සහ සෞඛ්‍ය ක්ෂේත්‍රවල සිය ආයතනික සමාජ වගකීම් වැඩසටහන් වෙනුවෙන් කොමර්ෂල් බැංකුව පිළිවෙළින් රන් සහ රිදී සම්මාන දිනාගනී.බැංකුවේ අධ්‍යාපනය හා සබැඳි සමාජ සත්කාරක වැඩසටහන් සඳහා JASTECA ආයතනික සමාජ වගකීම් රන් සම්මානය හිමි වූ අතර බැංකුවේ සෞඛ්‍ය අංශයේ වැඩසටහන් සඳහා ඒකාබද්ධ රිදී සම්මානය හිමි විය.“බැංකුව සමාජ සත්කාරක වැඩසටහන් තෝරාගෙන ක්‍රියාත්මක කරන විට මෙම අරමුණු ඉටුකර ගැනීමට දැඩි අවධානයක් යොමු කරනවා” යනුවෙන් කොමර්ෂල් බැංකුවේ කළමනාකාර අධ්‍යක්ෂ, රවී ඩයස් මහතා සඳහන් කළේය. “ඉතාම හොඳින් අර්ථකථනය කරමින් පුළුල්ව සකස් කළ ඉහළ ප්‍රමුඛත්වයක් ලබාදෙන වැඩසටහන් මාලාවක් බැංකුව විසින් සිදුකරන අතර ඒවා ජාතික අවශ්‍යතාවය මෙන්ම බැංකුවේ දැක්ම සහ අරමුණු සමඟ මනාව ගැළපෙනවා. බැංකුව විසින් සිය ශුද්ධ ලාභයෙන් කොටසක් මෙවැනි වැඩසටහන් සිදුකිරීමට සිය ආයතනික සමාජ වගකීම් භාරයට වාර්ෂිකව ලබා දෙනවා.”  සමාජ සත්කාර භාරයේ සම්බන්ධීකාරිනී ප්‍රියන්ති පෙරේරා මහත්මිය සෞඛ්‍ය සේවා ව්‍යාපෘති වෙනුවෙන් රිදී සම්මානය ප්‍රධාන ආරාධිතයා වූ ශ්‍රී ලංකාවේ ජපාන තානාපති නොබුහිටෝ හොබෝ මහතා අතින් හිමි කර ගනිමින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aj1402028</link>
    <topic>උතුරු නැ‍ඟෙනහිර සාපෙළ සමතුන්ටත් විදුලි කාර්මික පාඨමාලා</topic>
    <author/>
    <content>උතුරු නැ‍ඟෙනහිර සාපෙළ සමතුන්ටත් විදුලි කාර්මික පාඨමාලාකැලණි කේබල්ස් සමා‍ගමේ ආයතනික සමාජ සත්කාරක වැඩසටහනක් ලෙසින් පේරාදෙණිය විද්‍යාලයේ ඉංජිනේරු පීඨය සමඟ එක්ව ක්‍රියාත්මක කරන ‘කැලණි සවිය’ වැඩසටහන තවදුරටත් පුළුල් කරමින් මෙම වසරේදී තවත් විශ්ව විද්‍යාල කිහිපයක් සමඟ එක්වීමට නියමිතය.ප්‍රධාන විධායක නිලධාරී, මහින්ද සරණපාල මහතා ඒ බව පැවසුවේ පේරාදෙණි විශ්ව විද්‍යාලයේ උප කුලපති, මහාචාර්ය අතුල සේනාරත්න මහතාගේ ප්‍රධානත්වයෙන් කොළඹ දී පැවැති ‘කැලණි සවිය’ 6 වන වස‍ෙර් සිසු සිසුවියන්ට සහතිකපත් ප්‍රදානෝත්සවයේදීය.විදුලි කාර්මික ශිල්පය සම්බන්ධයෙන් සාමාන්‍ය පෙළ සමතුන්ට ජාත්‍යන්තරව පිළිගන්නා විශ්ව විද්‍යාල සහතිකයක් පිරිනමන එකම වැඩසටහන වන ‘කැලණි සවිය’ මෙම වසරේදී උතුරු නැගෙනහිර ඇතුළුව දිවයිනේ සෙසු පළාත්වල තරුණ තරුණියන්ගේ ජීවිත ආලෝකවත් කිරීමේ වැඩසටහනක් ලෙසින් පුළුල් කිරීමට සමාගම අදහස් කරන හෙයින් මෙවැනි පාඨමාලා පැවැත්වීමට අප සමඟ එක්වන්නැයි ශ්‍රී ලංකාවේ සෙසු විශ්ව විද්‍යාලවලටත් අප ඇරයුම් කරනවා.’ ඒ මහතා වැඩිදුරටත් කීය.සයවන ‘කැලණි සවිය’ සහතිකපත් ප්‍රදානෝත්සවයේදී පේරාදෙණිය විශ්ව විද්‍යාලයේ උප කුලපති, මහාචර්ය, අතුල සේනාරත්න මහතා අතින් ශිෂ්‍යාවකට සහතිකපත් පිරිනැමූ අවස්ථාව. ප්‍රධාන විධායක නිලධාරී. මහින්ද සරණපාල මහතා පසෙකින් සිටි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aj1402029</link>
    <topic>සෙලින්කෝ ලයිෆ් නව විශ්‍රාම සැලසුම් අන්තර්ජාලය ඔස්සේ</topic>
    <author/>
    <content>සෙලින්කෝ ලයිෆ් නව විශ්‍රාම සැලසුම් අන්තර්ජාලය ඔස්සේසෙලින්කෝ ලයිෆ් විසින් ආරම්භ කර තිබෙන අන්තර්ජාල විශ්‍රාම සැලසුම් වැඩසටහන මඟින් අන්තර්ජාලයට පිවිස ඉතාම පහසුවෙන් තම විශ්‍රාම දිවිය වෙනුවෙන් මුදල් ඉතිරි කිරීමේ අවස්ථාව ජනතාවට ලැබී තිබේ.මේ අනුව, විශ්‍රාම ලැබීමේ වයස් සීමාවට පහළින් සිටින ඕනෑම අයෙකුට www.ceylincolife.com වෙබ් අඩවියට පිවිස සෙලින්කෝ ලයිෆ් විශ්‍රාම සැලසුම් සඳහා අයදුම් කර මාසයකට රුපියල් 1000 ක සිට ඉහළට මුදල් තැන්පත් කිරීම මඟින් මෙම වැඩසටහනට ඇතුළත් විය හැකිය.ඉතාමත් වේගවත්, ආරක්ෂාකාරී මෙන්ම පහසුවෙන් භාවිත කළ හැකි මෙම වැඩසටහනට පිවිසෙන්නන්ට තමාගේ විශ්‍රාමික වයස තීරණය කිරීමේ අවස්ථාව, මාසයකට කොතරම් මුදලක් තැන්පත් කරනවාදැයි තීරණය කිරීමේ අවස්ථාව මෙන්ම ගෙවීම්වලට සාපේක්ෂව අරමුදලේ ශේෂය ගණනය කිරීමේ අවස්ථාව හිමි වේ. මීට අමතරව, දිනයේ ඕනෑම වේලාවක ඕනෑම ස්ථානයක සිට විශ්‍රාම සැලසුම මිලදී ගැනීම, අන්තර්ජාලය මඟින් එයට මුදල් ගෙවීම යන අවස්ථාවන් ද ජනතාව වෙත සෙලින්කෝ ලයිෆ් විසින් පිරිනමා තිබේ.මෙම විශ්‍රාම සැලසුම් සඳහා ගෙවීම් මාසයකට වරක්, කාර්තුවකට වරක්, මාස හයකට වරක් මෙන්ම වසරකට වරක් කළ හැකි අතර සියලු මුදල් එකවර ගෙවීමේ අවස්ථාව ද ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aj14020210</link>
    <topic>තීන්ත කලාවේ නොකී රහස් හෙළි කරන මල්ටිලැක් පැහැසරණිය</topic>
    <author/>
    <content>තීන්ත කලාවේ නොකී රහස් හෙළි කරන මල්ටිලැක් පැහැසරණියශ්‍රී ලංකාවේ මෙන් ම ක්ෂේත්‍රයේ ප්‍රථම වරට තීන්ත සමාගමක් හරහා ගොඩනැඟිලි තීන්ත ආලේප කිරීම පිළිබඳව සිය පාරිභෝගිකයන් දැනුවත් කිරීමේ වැඩසටහනක් දියත් කිරීමට මල්ටිලැක් සමත් වී ඇත. ‘මල්ටිලැක් පැහැසරණිය’ ලෙසින් නම් කර ඇති මෙම නව වැඩසටහන සෑම බදාදා දිනකම උදෑසන 9.15 ට ජාතික රූපවාහිනී නාළිකාවේ නුග සෙවණ වැඩසටහනේ විශේෂාංගයක් ලෙසින් විකාශනය වේ.සමාගම් කළමනාකාර අධ්‍යක්ෂක මිස්චර් මකීන් මහතා විසින් ස්ථාපනය කරන ලද ප්‍රතිපත්තීන් වන නවෝත්පාදනය සහ ඉහළ තත්ත්වය මත පදනම්ව මල්ටිලැක් හි දැක්ම නිර්මාණය වී ඇත. ඒ අනුව සැකසී ඇති මල්ටිලැක් පැහැසරණිය වැඩසටහන ද සිය පුළුල් පරාසයක පැතිරුණු තීන්ත පාරිභෝගිකයන් සඳහා වඩාත් හොඳ සේවයක් සැපයීමට නිර්මාණය වූ නවතම ආකාරයේ වැඩසටහනකි.මෙම වැඩසටහනෙහි මූලික අරමුණ වී ඇත්තේ නිවෙස් පරිපාලනය කරනා ගෘහිණියන් තුළ තීන්ත ආලේපනය පිළිබඳ දැනුවත්භාවය වැඩි කිරීම ය. නිවෙසක මුදුන් මුල වන්නේ ගෘහිණිය වන අතර නිවැරදි ඵලදායි ලෙසින් නිවසේ කටයුතු හැසිරවීම ඇගේ වගකීම වේ. මෙවන් වාතාවරණයක් තුළ ගෘහිණියන්ව වර්ණ තේරීම පිළිබඳව දැනුවත් කිරීම වැදගත් බව සිය පාරිභෝගිකයන් පිළිබඳව සිතනා සමාගමක් ලෙසින් මල්ටිලැක් විශ්වාස කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aj14020211</link>
    <topic>ෆැෂන් බග් පේ‍රාදෙණිය විලාසිතාගාරය නැවුම් මුහුණුවරකින් යළි එළි දකී</topic>
    <author/>
    <content>ෆැෂන් බග් පේ‍රාදෙණිය විලාසිතාගාරය නැවුම් මුහුණුවරකින් යළි එළි දකීදිවයින පුරා ප්‍රදර්ශනාගාර 17 කට හිමිකම් කියන, ශ්‍රී ලංකාවේ ප්‍රමුඛතම නිමි ඇඳුම් වෙළෙඳ ආයතනයක් වන ‍ෆැෂන් බග්, සිය පේරාදෙණිය ප්‍රදර්ශනාගාරය නව මුහුණුවරකින් පසුගියදා යළි එළි දක්වන ලදී. පොල් තෙල් පහන දැල්වීමෙන් පසුව පැමිණ සිටි සියලු දෙනා අමතමින්, ෆැෂන් බග් ආයතනය මෙරට විලාසිතා හා රෙදිපිළි කර්මාන්තය වෙත දක්වන ලද දායකත්වය පිළිබඳව ප්‍රධාන ආරාධිතයා වන පූජා උමාශංකර් විසින් වචන කිහිපයක් ද කතා කරන ලදී.ෆැෂන් බග් සෑම ප්‍රදර්ශනාගාරයක් ම මෙම උත්සව සමයේ දී කාන්තා, පිරිමි, ළමා ඇඳුම් ඇතුළු සියලු ම ඇඳුම් හා ආයිත්තම්වලින් පිරී පවතී. එහිදී විවිධ සාරි, සල්වාර් සහ කුර්තා ඇතුළු අපරදිග මෙන් ම බටහිර ඇඳුම් පැළඳුම් රැසක් තෝරා ගැනීමේ අවස්ථාව පාරිභෝගිකයින් වෙත උදා කර දී තිබේ. මීට අමතරව විවිධ වර්ණ හා මෝස්තර ගණනාවකින් යුතු කාන්තා අත්බෑග්, පාවහන් හා ආයිත්තම්වලින් ද ෆැෂන් බග් සියලු ම ප්‍රදර්ශනාගාර පිරී ඉතිරී ගොස් තිබේ. ෆැෂන් බග් හි ‍අලෙයි කළමනාකාරිණී නදීෂා වික්‍රමතිලක මෙහිදී අදහස් දක්වමින් මෙසේ කියා සිටියා ය.ජනප්‍රිය සිනමා නිළි පූජා උමාශංකර් පේරාදෙණිය ෆැෂන් බග් ප්‍රදර්ශනාගාරය විවෘත කිරීමේ අවස්ථාවේ දී එහි පැමිණ සිටි පාරිභෝගිකයන්ගේ සමරුපොත් හි සිය අත්සන් තබමින්. ෆැෂන් බග් හි නියෝජ්‍ය සාමාන්‍යාධිකාරී (මෙහෙයුම් හා විකුණුම්) ෆරාස් හමීඩ්, අධ්‍යක්ෂ සුබේර් සුබේන් මහත්තරු ද අලෙවි කළමනාකාරිණී නදීශා වික්‍රමතිලක මෙනෙවිය සහ නියෝජ්‍ය අලෙවි කළමනාකාරිණී සමාධි කුරුඹලපිටිය මෙනවිය ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aj14020212</link>
    <topic>EXTEA ආසියාවේ ප්‍රථම එළකිරි තේ ජනන යන්ත්‍රය නිපදවයි</topic>
    <author/>
    <content>EXTEA ආසියාවේ ප්‍රථම එළකිරි තේ ජනන යන්ත්‍රය නිපදවයිකිරි තේ ජනන යන්ත්‍රයක් ප්‍රථම වරට මෙරටට හඳුන්වා දුන් NI - CEY INTERNATIONAL (PVT) LTD ආයතනයේ TEALAK EXTEA වෙළෙඳ සන්නාමය දියර කිරි සමඟ තේ හෝ කෝපි මිශ්‍රණය කළ හැකි නිපැයුමක් පසුගියදා කොළඹ බණ්ඩාරනායක ජාත්‍යන්තර සම්මන්ත්‍රණශාලා පරිශ්‍රයේ පැවැති PRO FOOD වාර්ෂික ප්‍රදර්ශනයේදී හඳුන්වා දෙනු ලැබී ය.ත්‍රිත්ව ක්‍රියාකාරිත්වයකින් යුක්ත වූ මෙම යන්ත්‍රය ඵලදායිතාවයෙන් උසස් ම සේවාවක් ලබා දෙයි.විදේශයන්හි නිෂ්පාදනය කරන වෙනත් වර්ගයේ තේ ජනන යන්ත්‍රයක මිලකට වඩා විෂ්මිත පහසු මිලකට ලබාගැනීමට EXTEA ආයතනය පාරිභෝගිකයාට අවස්ථාවක් සලසා දී ඇත්තේ ඔවුනට වැඩි ආර්ථික වාසියක් අත්පත් කරදී එතෙරට ඇදී යන අපේ ධනය මෙරට රඳවා ගැනීමෙන් දේශීය ආර්ථිකයේ ශක්තියට වැඩි දායකත්වයක් ලබාදීම සඳහා ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>02</day>
    </date>
    <link>http://www.silumina.lk/2014/02/02/_art.asp?fn=aw140202</link>
    <topic>භූතාත්මය පුතා සොයා ප්‍රංසයටම යයි</topic>
    <author>මතුගම මහින්ද විජේතිලක</author>
    <content>“පුතා පුංචි කාලෙම පුතාගෙ තාත්තා මැරුණා. මම හරියට කුසට නොකා නොබී තමයි පුතා හදා වඩා ගත්තේ. ඒත් වයස අවුරුදු දහසයේ දී පුතා ප්‍රංසයට ගියා‍. මගේ බඩ පිස්සා‍. මං පුතාට ආදරෙයි. ඒත් මගේ මරණයටවත් පුතා ආවේ නෑ. පුතා දකින්න තියෙන ආසාවට මම ප්‍රංසයටත් ගියා” යි නාමල්ට ආවිෂ්ට වූ ඔහුගේ මව‍ෙග් භූතාත්මය කීවා ය.“ඔබ කොහොමද ප්‍රංසයට ගියේ. කලින් ගිහින් පුරුද්දක් තිබුණා දැ‍?Óයි ආධ්‍යාත්මික උපදේශකවරයා ප්‍රශ්න කළේ ය.“ගියේ කොහොමද කියලා මම දන්නේ නෑ. පුතා ගැන ගැඹුරෙන් හිතන කොට මම පුතාගේ හෝටලේ පුතා ළඟ හිටියා.”“එසේ ගිහින් මොනවද දැක්කේ?”“පුතා එහෙන් සුදු නෝනා කෙනෙක් කසාද බැඳලා හිටියා. ඒ වෙන කොට දරුවො දෙන්නෙකුත් හිටියා. අපටත් නොකියාම සුදු ගෑනියෙක් බැඳගෙන කියලා මට කලිනුත් ආරංචි වුණා. මම හිටියේ ඒකට වැඩි කැමැත්තකිනුත් නොවෙයි. ඒත් ඉතින් දැන් මොනවා කරන්නද කියලා මම හිතුවා.”“ප්‍රංසයෙ ඉඳ ගෙන මොනවද කළේ?”“මොනවා කරන්නද හෝටලේ හදලා තියෙන මස් මාළු, බැදුම් පුළුටු රහ කැර කැර කකා හිටියා.”නාමල් ගාල්ලේ උපත ලබා ප්‍රංසයට ගොස් නව පන්නයේ ආපන ශාලාවක් පවත්වාගෙන යන හතළිස් පස් හැවිරිදි ව්‍යාපාරිකයෙකි. ඔහු බඩේ වේදනාවකින් හා කොන්දේ කැක්කුමකින් දැඩි සේ දුක් වින්දේ ය. ආපන ශාලාව තුළ දරුණු ගඳක් පැතිරීම නිසා ගනුදෙනු කරුවන් පැමිණීම ද අඩාල විය. ඔහු ප්‍රංස ජාතික කාන්තාවක හා විවාහ වී සිටි අතර රාත්‍රියට ඇගේ ශරීරය තැනින් තැන සීරී ලේ ගලන්නට විය.ශාරීරික රෝගාබාධවලට වෛද්‍ය ප්‍රතිකාර ගත්තත් කිසිදු සුවයක් නොවීය. වත් පිළිවෙත්වලින් ද සහනයක් නොවීය. අන්තර්ජාලය ඔස්සේ නිතිපතා නොවරදවා ‘සිළුමිණ’ කියවන්නට පුරුදු වී සිටි ඔහු ‘සිත්මල්යාය’ අතිරේකයේ ‘පියවි ඇසින් ඔබ්බට’ විශේෂාංගය කියවා එහි සඳහන් ඇතුල්කෝට්ටේ ගුප්ත ගවේෂණ මධ්‍යස්ථානය සොයා ගෙන ආවේ ය. දරු දෙදෙනා එහි අධ්‍යාපනය ලබන බැවින් නාමල් සිය ප්‍රංස ජාතික බිරිය සමඟ පැමිණ සිටියේ ය.නාමල් මූලික සාකච්ඡාවේදී ආධ්‍යාත්මික උපදේශකවරයාට තත්ත්වය විස්තර කළේ ය.“මම ප්‍රංසයට ගියේ වයස අවුරුදු දහසයේ දී. මම උත්සාහයෙන් දියුණු වුණා. ප්‍රංසයේ රෙස්ටුරන්ට් එකක් පටන් ගත්තා. මීට අවුරුදු දෙකකට කලින් මගේ අම්මා මැරුණා. මට අම්මගෙ මළ ගෙදරට එන්න බැරි වුණා. ඒ වුණත් හත් දවසෙ පින්කමට ආවා. එහෙම ඇවිත් පින්කම ඉවරවෙලා ආපහු ප්‍රංසයට ගිය දවසෙ ඉඳලා තමයි මේ අසනීප. රෙස්ටුරන්ට් එකත් වැටුණා. මගේ නෝනාවත් රෑට කවුදෝ හූරනවා. මම ලංකාවෙන් ඇදුරන් අරගෙන ගිහින් ප්‍රංසයේදී තොවිලයක් කළා. ඒත් කිසිම වෙනසක් වුණේ නැහැ. ‘සිළුමිණ’ පත්තරේ දැකලා තමයි ඔබතුමා හොයාගෙන ආවේ” යි කීවේ ය.නාමල් ගේ සුදු බිරිය පියවි ඇසට නොපෙනෙන දේ පිළිගන්නේ නැත. එහෙත් විවෘත මනසකින් යුත් උගත් කාන්තාවක් වූවා ය. රාත්‍රියට කිසිම හේතුවක් නැතිව තමන්ගේ ශරීරය සීරී ලේ ගැලීමත්, කොයි තරම් පිරිසුදුව තැබුවත් ආපන ශාලාවෙන් නැ‍ඟෙන දුර්ගන්ධයත් නිසා ඇය ද නොපෙනෙන දේ පිළිබඳ නැඹුරුවීමක් දැක්වූවා ය. එසේ ම ඉතා ම සමගියෙන් සතුටෙන් ජීවත්වූ පවුල් ජීවිතය දික්කසාද වන තරමට ම ආසන්නව ගැටුම් ඇතිවීමත් නිසා ඇය ඉවසිලිමත්ව අවධානය යොමු කළා ය.පළමු දින ගවේෂණයේදී නාමල් වැනෙන්නටත් පැද්දෙන්නටත් ව‍ූයේ ය. ඒ නිසා දින විසි එකක් බෝධි පූජා පවත්වා පැමිණෙන ලෙස උපදෙස් දුන්නේ ය.ඊළඟ දිනයේ නාමල් දිෂ්ටි ගැන්වීය. ඔහු තුළින් භූතාත්මයක් මතු වී ආවේ ය. ගවේෂකවරයා භූතාත්මයෙන් ප්‍රශ්න කරන්නට පටන් ගත්තේ ය.“කවුද මේ ශරීරයට ඇතුළුවී ඉන්නේ?”භූතාත්මය අඬන්නට පටන් ගත්තා ය. “අනේ මාව පන්නන්න නම් එපා” යි කීවා ය.“හරි... හරි... කවුද මේ?”“මම ගුණවතී”“කවුද ගුණවතී කියන්නේ?”“මම මේ කොල්ලගෙ අම්මා”“ඇයි ඉතින් පුතාට වද දෙන්නේ?”“අනේ මම මගේ පුතාට වද දෙන්නේ නෑ. තාත්තා නැතිවුණ දවසේ ඉඳලා මම නොකා නොබී හදා ගත්ත මගේ බඩ පිස්සාට මම කරදර කරන්නේ නෑ.”“ඒ වුණාට මේ ලෙඩ දුක්. ව්‍යාපාරය වැටිලා. පවුලේ අසමගිය. එහෙම මොකද වෙන්නේ?”“කොලුවට මාව බලන්න එන්න බැරි වුණා. මරණෙටවත් එන්න බැරි වුණා.”“ඒ වුණාට හත් දව‍ෙස පින්කමට ආවනේ.”“ඔව් පුතා ආවා. මම එහේ ගිහින් හෝටලේට වෙලා හොඳට කකා බිබී හිටියා.”“ඇයි මේ සුදු නෝනගෙ ශරීරය හීරිලා ලේ ගලන්නේ.”“අනේ මම හීරුවේ නෑ‍. මගේ සුදු ලේලිව මම රෑට අත ගානවා එච්චරයි.”“ගුණවතී මොනවා වෙලා ද මැරුණේ?”“වයසට ගිහින් අසනීප වෙලා මැරුණා.”“ගුණවතී මැරුණට පස්සේ මොකද වුණේ?”“අනේ මම දන්නේ නෑ”“ඔය ගුණවතීම ද?”“එහෙනම් වෙන කවුද?”“ගුණවතීට ජීවත්ව ඉන්දැද්දි පුතා ගැන හිතපු ගමන් ප්‍රංසයට යන්න පුළුවන් වුණා ද?”“බැහැ. මැරුණට පස්සෙ තමයි එහෙම පුළුවන් වුණේ.”“මැරුණය කියන්නේ මොකක්ද ගුණවතී?”“අනේ මම දන්නේ නෑ. මට තේරෙන්නේ නෑ. ඒ වුණාට මම තවම ඉන්නවා.”“ගුණවතී මැරුණා. ගුණවතීගෙ ලෙඩ හැදුණු අබලන් ශරීරය අත හැරලා ගුණවතීගෙ සම්මුති ආත්මය ඒ ශරීරයෙන් පිට වුණා. පුතා ගැන තදින් හිතපු නිසා ඒ අන්තිම සිතුවිල්ලට අනුව ප්‍රේතියක් වෙලා උපන්නා.”ඊය්යා... මම ප්‍රේතියක් ද?”“ප්‍රේතියක් නිසා තමයි ඔය යන යන තැන ගඳ ගහන්නේ. ලේලිව ආදරෙන් අත ගෑවත් ඔය තියුණු නියපොතුවලට හීරෙනවා. හීරිලා ලේ ගලනවා. ලේ ගලනවා විතරක් නොවෙයි ගුණවතී ඒ ලේ ලෙවකනවා නේද?”“...............” ප්‍රේතිය නිහඬ ය.“ඔය ලේ කෙළ සෙම් සොටු ආහාරයට ගන්නේ ප්‍රේතයෝ ප්‍රේතියෝ තමයි. මනුස්සයෝ දෙවිවරු, ඔය ජරාවල් ආහාරයට ගන්නේ නැහැනෙ.”“අනේ මහත්තයා මට මේ ප්‍රේතාත්මයෙන් මිදෙන්න බැරිද?“පුළුවන්‍. ගුණවතී හිතන්න මම දැන් ගුණවතී නොවෙයි කියලා. ගුණවතී මැරුණා. නාමල් ගෙ අම්මා මැරුණා. දැන් ඔය ඉන්නේ ප්‍රේතියක්. මේ ප්‍රේතාත්මයෙන් මිදී ඉහළ තලයකට යන්න ඕනෑ යි හිතන්න. ගුණවතී ජීවත්ව ඉන්දැද්දි සිල් සමාදන් වුණා නම් ඒ ගැන හිතන්න. බණ ඇහුවා නම් ඒ ගැන හිතන්න. දන් දුන්නා නම්, අනුන්ට උදව් උපකාර කළා නම් ඒ ගැන හිතන්න. නාමල් ගැන හිතන එක අත හරින්න. නාමල් ගැනවත් අනිත් දරුවො ගැනවත්, නෑදෑයින් ගැනවත් හිතලා වැඩක් නැහැ. තමන් කරපු හොඳ වැඩ ගැන මතක් ‍කරන්න. මම නාමල්ට බෝධි පූජා නියම කළාම ඒ දෙන්නත් එක්ක පන්සල් යන්න. බෝ මළුවට ගිහින් බෝධි පූජාවට සහභාගි වෙන්න.”නාමල්ට තවත් දින හතක් බෝධි පූජා පවත්වන්නට නියම කළේ ය. මල් වට්ටි සකස් කරන විට හිස් වට්ටියක් ද තියන්නැයි උපදෙස් දුන්නේ ය.“ඒ හිස් වට්ටියට අම්මා මල් කඩලා දාවි. ඒ මල් අපට පෙනෙන්නේ නෑ.‍ ඒ වට්ටියත් මල් ආසනය මතින් තියන්න. අම්මා ඒ මල් වට්ටිය පූජා කරාවි. දවස් හතේ ම එහෙම කරන්න. අම්මත් ඔය බෝධි පූජාවට සහභාගි වෙන බව හිතන්න. මල් පහන් පූජා කර අවසානයේ තුන් සූත්‍රය සජ්ඣායනා කර දෙවිය්නට පින් දෙන්න. අම්මා ගැන හොඳට හිතලා අම්මාට පින් අනුමෝදන් කරන්න. තාත්තා මළාට පස්සේ මාව හදා වඩා ගත්තේ අම්මා ය. මගේ අම්මා බුදුන් දැක නිවන් දකින්න ඕනෑ යි ගැඹුරින් හිතා පින් අනුමෝදන් කරන්නැයි වැඩිදුරටත් උපදෙස් දුන්නේ ය.ඒ උපදෙස් අනුව නාමල් සිය බිරිය සමඟ ගමේ පන්සලේ නැවත බෝධි පූජා පැවැත්වූයේ ය. සත්වැනි දවසේ පන්සලේ වැඩ සිටින ස්වාමීන් වහන්සේලාට හීල් දානයක් ද පිරිනමා මෑණියන්ට පින් අනුමෝදන් කළේ ය.ඒ පිළිවෙත් අවසන් කොට නැවතත් ගුප්ත ගවේෂණ මධ්‍යස්ථානයට පැමිණියේ ය.එදින ද නාමල්ගේ ශරීරයට භූතාත්මය දිෂ්ටි ගැන්වීය.“කොහොමද ගුණවතී”“මම බෝධි පූජාවලට ගියා මහත්තයා.”“ඒවාට අත ගසා සහභාගි වුණා ද?”“ඔව් මහත්තයා”“එහෙම නම් දැන් ආයෙත් පුතා එක්ක ප්‍රංසයට යන්න පුළුවන් නේද?”“නෑ... නෑ... මහත්මයා මම ආයෙත් පුතාටවත් ලේලිටවත් කරදර කරන්නේ නෑ.”“හොඳයි එහෙනම් කොහේට ද යන්නේ?”“මම කොහේවත් යන්නේ නෑ.”“එහෙම නම් ගෙදර ම ඉන්නවා ද?”“නැහැ මහත්තයා. මම ගමේ පන්සලේ බෝධීන් වහන්සේ ළඟට යනවා.”‍Óඑහෙම යන්න පුළුවන් ද?”“මහත්තයා මම බෝධීන් වහන්සේ ළඟට ගිහින් කලින් හිටියේ තාප්පයෙන් පිට. එතැන ඉන්න අය මට ඇතුළට එන්න දුන්නේ නෑ‍. පලයං... පලයං... උඹ ගඳයි. ඇතුළට එන්න එපා” කියලා එළියට පැන්නුවා. දැන් එහෙම නෑ. මට ඇතුළට යන්න අවසර තියෙනවා. මගේ මොනවා හරි වෙනසක් සිද්ධ වෙලා තියෙනවා. ඒක නිසා මම බෝධීන් වහන්සේ ළඟ නතර වෙනවා. මම යනවා මහත්තයා” යි භූතාත්මය නික්ම ගියා ය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=aa1402091</link>
    <topic>මනාප අංක උප්පැන්නෙ නමට</topic>
    <author>සුනිල් දයා අල්විස්</author>
    <content>සුනිල් දයා අල්විස්මනාප අංක පොරයට ඉඩ අහුරමින් මාර්තු 29 පැවැත්වෙන බස්නාහිර සහ දකුණු පළාත් සභා මැතිවරණයේදී උප්පැන්න සහතිකයේ නමට යෙදෙන මුල් අක්ෂරය අනුව මනාප අංක ලබාදීමට මැතිවරණ කොමසාරිස් මහින්ද දේශප්‍රිය මහතා කටයුතු යොදා ඇත.බොහෝ අපේක්ෂකයන් මැතිවරණවලදී මනාප පොරයේ මුල් අංක ලබා ගැනීමේ අරමුණින් නම් වෙනස් කර මනාප අංක ලබා ගැනීමට උනන්දු වී තිබෙන නිසා මැතිවරණ කොමසාරිස්වරයා මේ පියවර ගෙන තිබේ.මනාප අංක ලබන 11 වැනිදා නිකුත් කිරීමටත් මැතිවරණ කොමසාරිස් දෙපාර්තමේන්තුව ක්‍රියාකරගෙන යයි.3794 ක් සටන් වදින මේ ඡන්දයේදී බස්නාහිර පළාත් සභාවට මන්ත්‍රීවරු 102 ක් ද දකුණු පළාත් සභාවට මන්ත්‍රීවරු 53 තෝරා ගැනේ. මේ මන්ත්‍රීවරුන්ට අමතරව වැඩියෙන් ම මන්ත්‍රීවරු තෝරා පත්වෙන දේශපාලන පක්ෂයට බෝනස් මන්ත්‍රීවරු ලෙස දෙදෙනකු බැගින්ද පත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=aa1402092</link>
    <topic>සන්ධානයට අභියෝග නෑ</topic>
    <author>ටී.චන්ද්‍රසේකර</author>
    <content>දේශපාලන විචාරකයෝ කියතිටී.චන්ද්‍රසේකරවිපක්ෂයේ පක්ෂ සෑම එකක්ම පාහේ බෙදීම් ඇතිවී අභ්‍යන්තර ආරවුල් පැනනැඟීම හේතුවෙන් බස්නාහිර හා දකුණු පළාත් සභා මැතිවරණවලදී එක්සත් ජනතා නිදහස් සන්ධානයට කිසිදු අභියෝගයකින් තොරවූ පහසු හා විශිෂ්ට ජයග්‍රහණයක් හිමිවන බව දේශපාලන විචාරකයෝ පෙන්වා දෙති.මේ මැතිවරණයේ දී ආණ්ඩුව පරාජයට පත්කිරීම සඳහා විපක්ෂයේ පොදු සන්ධානයක් ගොඩනැඟීමට එක්සත් ජාතික පක්ෂය ඇතුළු පක්ෂ කීපයක් උත්සාහ කළත් එය ලත් තැනම ලොප් විය. එක්සත් ජාතික පක්ෂයේ අභ්‍යන්තර මත ගැටුම් උත්සන්න වීම නිසා එ.ජා.ප.ය තවදුරටත් දුර්වල අඩියකට වැටී තිබේ.මේ අතර බස්නාහිර පළාතේ සියලු දෙමළ ජනතාවගේ ඡන්ද එකම සන්ධානයක් යටතට ලබාගැනීමේ අරමුණින් දෙමළ පක්ෂ එක්ව තරග කිරීමට යෝජනා වී තිබුණ ද එම පක්ෂවලට එකඟතාවකට පැමිණීමට නොහැකි වීමෙන් ලංකා කම්කරු කොංග්‍රසය, ප්‍රජාතාන්ත්‍රික ජනතා පෙරමුණ ඇතුළු පක්ෂ තනි තනිවම තරග කිරීමට අමතරව තවත් දෙමළ දේශපාලනඥයන් ස්වාධීනව තරග කිරීම තුළින් දෙමළ ඡන්ද බෙදීයාමෙන් දෙමළ නියෝජිතයින් පත්කර ගැනීම අසීරු කරුණක් වනු ඇත.‍මේ අතර ශ්‍රී ලංකා මුස්ලිම් කොංග්‍රසය හා සමස්ත ලංකා ජනතා කොංග්‍රසය තනි තනිවම තරග කිරීම තුළින් මුස්ලිම් ඡන්ද ද බෙදී යනු ඇත.‍මේ තත්ත්වයේ වාසිය එක්සත් ජනතා නිදහස් සන්ධානයට හිමිවීමෙන් විශිෂ්ට ජයග්‍රහණයක් හිමිවනු ඇතැයි එම දේශපාලන විචාරකයෝ වැඩිදුරටත් කියා සිටියි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=aa1402093</link>
    <topic>කොටුවට එක ප්‍රවාහන කලාපයක්</topic>
    <author>තාරක වික්‍රමසේකර</author>
    <content>තාරක වික්‍රමසේකරපිටකොටුව හා කොටුව පිහිටි සියලු ලංගම හා පෞද්ගලික බස් නැවතුම් පොළවල් කොටුව දුම්රිය ස්ථානය හා ඒකාබද්ධ වන ප්‍රවාහන කලාපයක් බවට පත් කරන බව ප්‍රවාහන අමාත්‍ය කුමාර වෙල්ගම මහතා පවසයි.මේ ප්‍රවාහන කලාපයට රථගාල් හා ත්‍රීරෝද රථ නැවතුම්පළ ද අයත් වෙයි. දැනට කොටුව හා කොළඹ බස් නැවතුම් ස්ථාන හතක් ඇති බවත් කොටුව දුම්රිය ස්ථානයට දුම්රියෙන් පැමිණ බස්රථ කරා යන හා බස්රථවලින් පැමිණ දුම්රිය ස්ථානයට ළඟාවන මඟීන්ට මෙයින් විශාල සෙතක් සැලැසෙනු ඇතැයි ද ඇමැතිවරයා අපේක්ෂා කරයි.මේ සම්බන්ධව ජපන් ජයිකා ආයතනය විසින් කළ අධ්‍යයනයන්ට අනුව 2035 දක්වා වූ විශේෂ ප්‍රවාහන සැලැස්මක් මේ වන විට ප්‍රවාහන අමාත්‍යාංශය මූලිකව ක්‍රියාත්මක කර ඇතැයි ද ඇමැතිවරයා වැඩිදුරටත් පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=aa1402094</link>
    <topic>සිංහ පුතාට බලු මවගෙන් කිරි</topic>
    <author/>
    <content>දෙහිවල සත්වෝද්‍යානයේ උපත ලැබ ඉතිරිව සිටින සිංහ පැටවාගේ ජීවිතය ගලවා ගැනීමට ලැබ්‍රඩෝර් වර්ගයේ බැල්ලකගෙන් එම පැටවාට කිරි ලබා දෙන බව වාර්තා වේ. සිංහ ධේනුව පැටවාට කිරි දීම ප්‍රතික්ෂේප කිරීම මෙයට හේතුවයි. වසර පහළවකට පසු දෙහිවල සත්වෝද්‍යානයේදී උපත ලද සිංහ පැටවාගේ ජීවිතය බේරා ගැනීමට සත්වෝද්‍යාන කාර්ය මණ්ඩලය මහත් වෙහෙසක් දරමින් සිටී. පසුගිය වසරේ දී දකුණු කොරියාවෙන් සහ ජර්මනියෙන් මෙරටට ගෙන්වන ලද සිංහධේනුව මෙරට දී ප්‍රථම වතාවට පැටවුන් සිව් දෙනෙක් පසුගියදා ප්‍රසූත කර තිබේ. ඉන් තිදෙනෙක් ගැහැනු පැටවුන් වේ. ගැහැනු පැටවුන් තිදෙනාම ඉපදී සුළු වේලාවකින් මියගොස් ඇති අතර මේ වන විට පිරිමි පැටවා වෛද්‍යවරුන්ගේ අධීක්ෂණය යටතේ වෙනම රඳවා සිටින බව වාර්තා වේ.පසුගිය වසර තුනක කාලයක දී දෙහිවල සත්වෝද්‍යානයේ උපත ලද බළල් කුලයේ පැටවුන් විසිතුන් දෙනෙක් මියගොස් ඇතැයි වාර්තා වේ. මේ මරණවලට සෘජු හේතුව ලෙස වාර්තා වන්නේ මවු සතුන් තම පැටවුන්ට කිරි දීම ප්‍රතික්ෂේප කිරීමය. අංගවිකල ලෙස උපත ලද ඇතැම් පැටවුන් සැත්කම් කිරීමේදී ජීවිතක්ෂයට පත් වීම් ද වාර්තා විය.බළල් කුලයේ පැටවුන්ට ලබා දෙන පිටිකිරි වර්ග මින් පෙර ආනයනය කර තිබුණ ද සිංහ ධේනුව පැටවුන් ප්‍රසූත කරන අවස්ථාව වන විට ‍එම කිරිපිටි සත්වෝද්‍යානයේ තිබී නැත. දැන් මේ වන විට ඉතිරි වූ පැටවා බේරා ගැනීමට ලැබුඩොර් වර්ගයේ බැල්ලකගෙන් පැටවාට කිරි ලබා දෙමින් සිටින බව ද වාර්තා වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=aa1402095</link>
    <topic>කෝටි 80 ක වල්ලපට්ටා කිලෝ 13000 ක් අල්ලලා</topic>
    <author>ධනුෂ්කා ජයවීර</author>
    <content>ධනුෂ්කා ජයවීරපසුගිය කාලය තුළදී අනවසරයෙන් වල්ලාපට්ටා කැපීම් හා ප්‍රවාහනය සම්බන්ධයෙන් වන සංරක්ෂණ දෙපාර්තමේන්තුව සහ විශේෂ කාර්ය බළකාය මගින් සිදු කළ වැටලීම් වලදී රුපියල් කෝටි 80 කට අධික වටිනාකමක් ඇති වල්ලාපට්ටා කිලෝග්‍රෑම් 13173 ක් අත්අඩංගුවට ගෙන ඇති බව වන සංරක්ෂණ ජනරාල් අනුර සතුරුසිංහ මහතා පවසයි.මහනුවර, නුවරඑළිය, කෑගල්ල, ගාල්ල, මාතර, රත්නපුර, හම්බන්තොට, කළුතර දිස්ත්‍රික්කයන්හි කිලෝග්‍රෑම් 74 ක් වන සංරක්ෂණ දෙපාර්තමේන්තුව මගින් අත්අඩංගුවට ගෙන ඇත. කොළොන්නාවෙන් විශේෂ කාර්ය බළකාය කිලෝග්‍රෑම් 13099 ක් අත්අඩංගුවට ගෙන තිබෙන බව ඒ මහතා කීය.වලලපට්ට සම්බන්ධයෙන් වූ වන අපරාධ 85 ක් වාර්තා වී ඇති අතර අත්අඩංගුවට පත් සැකකරුවන් ගණන 120 කි. වලලපට්ට ජාවාරම පිළිබඳව මුලින් ම අසන්නට ලැබුණේ 2012 වසරේදී බව ඒ මහතා කීය. විනාශයට ලක්වෙමින් පවතින වලලපට්ට ශාකය ආරක්ෂා කරලීම උදෙසා වන සංරක්ෂණ දෙපාර්තමේන්තුව, වනජීවී දෙපාර්තමේන්තුව , රේගු දෙපාර්තමේන්තුව දැඩි පරිශ්‍රමයක් දරන බව සතුරුසිංහ මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=aa1402096</link>
    <topic>ගංගාරාම නවම් පෙරහර 14-15 වීථි සංචාරය කෙරේ</topic>
    <author>රමණී සුබසිංහ</author>
    <content>රමණී සුබසිංහකොළඹ හුණුපිටිය ගංගාරාම විහාරස්ථානය මඟින් වාර්ෂිකව පවත්වන කොළඹ නවම් මහ පෙරහර 14 දා සහ 15 දා රාත්‍රී 7.00ට 36 වැනි වරටත් වීදි සංචාරය කැරේ.කොළඹ නව කෝරළයේ ප්‍රධාන සංඝනායක ගංගාරාමාධිපති, ආචාර්ය ගලබොඩ ඥානිස්සර හිමියන් ගේ අනුශාසකත්වයෙන් පැවැත්වෙන නවම් පෙරහරට උඩ පහත දෙරට විවිධ නැටුම් කණ්ඩායම්වලින් සමන්විත ලංකාවේ විවිධ ප්‍රදේශ වලින් පැමිණෙන නැටුම් ශිල්පීන් තුන්දහසකගෙන් පමණ යුතු නැටුම් කණ්ඩායම් 175ක් පමණ සහභාගි වීමට නියමිතය.ගංගාරාම ජිනරතන කාර්මික විද්‍යාලයේ ශිෂ්‍යයන් 1500ක් පෙරහර සංවිධාන කටයුතුවලට සහභාගි වෙති.කොළඹ ප්‍රදේශයේ පැවැත්වෙන විශාලතම පෙරහර කොළඹ නවම් පෙරහර වන අතර ඊට බෞද්ධ ජනතාව මෙන්ම හින්දු කතෝලික, මුස්ලිම් ආදී සියලු ආගමිකයන්ගේ හා එම ආගමික නායකයන්ගේ සහයෝගය ද ලැබේ.මෙවර නවම් පෙරහරේ ආරම්භක අවස්ථාවට මහින්ද රාජපක්ෂ ජනාධිපතිතුමා සහ විපක්ෂ නායක රනිල් වික්‍රමසිංහ මහතා ද සහභාගී වීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=aa1402097</link>
    <topic>දැයට කිරුළෙන් නව ව්‍යාපෘති ලක්ෂයක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහ“අසිරිමත් සාමයෙන් ඉසුරුමත් දේශයක්” යන තේමාව යටතේ පවත්වන මෙවර දැයට කිරුළ ජාතික වැඩ සටහන යටතේ කෑගල්ල, කුරුණෑගල, පුත්තලම යන දිස්ත්‍රික්කවල සංවර්ධන ව්‍යාපෘති ලක්ෂයකට අධික ගණනක් ක්‍රියාවට නංවා ඇත. විමර්ශනය කිරීමට අවශ්‍ය සාක්කි සාධක කරුණු හෙළිදරව් කර ඒ සඳහා වැයකර ඇති මුදල රුපියල් කෝටි 6000 කට අධික බව ආර්ථික සංවර්ධන හා විදුලි සංදේශ හා තාක්ෂණ අමාත්‍යාංශය පවසයි.මේ යටතේ වැඩිම ව්‍යාපෘති ගණනක් ක්‍රියාවට නංවා ඇත්තේ කුරුණෑගල දිස්ත්‍රික්කයේය. ඒ ව්‍යාපෘති ගණන 97208 කි. ඒ යටතේ දිස්ත්‍රික්කයේ ග්‍රාමීය විදුලිබල ව්‍යාපෘති 55530 ක් ක්‍රියාත්මක වේ. ඊට අමතරව නිවාස ව්‍යාපෘති 24250 ක් ද ක්‍රියාත්මක වේ.මීට අමතරව කෑගල්ල දිස්ත්‍රික්කයට දැයට කිරුළ යටතේ නව ව්‍යාපෘති 5583 ක් ක්‍රියාත්මක වේ. කෑගල්ල විකල්ප මාර්ගය කෑගල්ල නිදහස් මාවත මහනුවර මාර්ගය පුළුල් කර ඉදිකිරීම ඒ අතර ප්‍රධාන තැනක් ගනී.මේ යටතේ දිස්ත්‍රික්කයේ අඩු ආදායම් පවුල් 3685 කට නිවාස ආධාර ලෙස රුපියල් ලක්ෂ 2490 ක් ලබා දී තිබේ. මාතෘ සායන මධ්‍යස්ථාන 22 ක් අලුතින් ඉදි කෙරේ. දිස්ත්‍රික්කයේ දුෂ්කර මාර්ග 1444 ක් කොන්ක්‍රීට් කර නවීකරණය කිරීමට ද අදහස් කෙරේ. දිස්ත්‍රික්කය පුරා මෙවර දැයට කිරුළ යටතේ ඊ ශිල්පාගාර 24 ක් ඉදිවෙන අතර ඒ සඳහා රුපියල් ලක්ෂ 6260 ක් වැය කරමින් තිබෙන බව ද කෑගල්ල දිස්ත්‍රික් ලේකම් කාර්යාලීය සැලසුම් අංශය පෙන්වා දෙයි.මේ යටතේ පුත්තලම දිස්ත්‍රික්කයේ සංවර්ධන ව්‍යාපෘති 543 ක් ක්‍රියාත්මක අතර ඒ සඳහා වැය කරන මුදල රුපියල් දස ලක්ෂ 1580 කට අධිකය. ඉන් වැඩිම ව්‍යාපෘති සංඛ්‍යාවක් වෙන් කර ඇත්තේ පානීය ජල ව්‍යාපෘති 330 ක් සඳහා බව පුත්තලම දිස්ත්‍රික් ලේකම් කාර්යාලීය මාධ්‍ය ඒකකය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=aa1402098</link>
    <topic>ජගත් බාලපටබැඳිට එරෙහි අල්ලස් පැමිණිල්ල අහකට</topic>
    <author/>
    <content>අල්ලස් හෝ දූෂණ විමර්ශන කොමිසමේ සභාපති ජගත් බාලපටබැඳි මහතාට එල්ල කළ අල්ලස් චෝදනාව පදනම් විරහිත හා අසත්‍ය චෝදනාවක් බව එම චෝදනාව සම්බන්ධ පැමිණිල්ල සලකා බැලු කොමිසමේ කොමසාරිස්වරයකු සනාථ කර ඇතැයි සඳහන් වේ.ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මහතා ඉදිරිපත් කළ මේ පැමිණිල්ල විභාගයට නොගෙනම ප්‍රතික්ෂේප කිරීමට කොමිසම තීරණය කර ඇත.තොරතුරු නොමැති පැමිණිල්ලක් බැවින් විමර්ශනය කිරීමේ අවශ්‍යතාවක් පැන නොනඟින බව ද කොමිසම සඳහන් කරයි.අදාළ පැමිණිල්ල අල්ලස් හෝ දූෂණ විමර්ශන කොමිසමේ ප්‍රතිරූපය කෙලෙසීමේ චේතනාවෙන් ඉදිරිපත් කළ එකක් යැයි හැඟීයන බව ද කොමසාරිස්වරයා සඳහන් කර ඇත.මේ පැමිණිල්ල කොමිසමේ සභාපතිවරයාට විරුද්ධව පැමිණිල්ලක් බැවින් කොමිෂන් සභා පනත අනුව සෙසු කොමසාරිස්වරු දෙදෙනාගෙන් එක් අයකු යටතේ විමර්ශනය කිරීම සිදු කෙරිණි.කොමිසමට විරුද්ධව ඉදිරිපත් වූ පැමිණිල්ලක් කොමිසමේ වෙනත් කොමසාරිස්වරයකු යටතේ විභාග කිරීම පිළිබඳව කළ විමසීමේදී එහි උසස් නිලධාරියෙක් පැවසුවේ තම කොමිසමට ඉදිරිපත් වන ඕනෑම පැමිණිල්ලක් 1994 අංක 19 දරන කොමිෂන් සභා පනත අනුව විමර්ශනය කිරීමේ බලය කොමිසම සතු වන බවයි.ඉදිරිපත් කරන පැමිණිල්ලක් අසත්‍ය වුවහොත් පැමිණිලිකරුට එරෙහිව කොමිෂන් සභා පනත අනුව අධිකරණයක් හමුවේ අපරාධමය නඩුවක් පැවැරීමේ නෛතික බලය ද කොමිසම සතු වන බව ද එම නිලධාරියා පැවැසීය.හඳුන්නෙත්ති මහතා ඉදිරිපත් කළ පැමිණිල්ල හෝ මොන යම් පැමිණිල්ලක් මාධ්‍යයට හෝ කිසියම් හෝ පුද්ගලයකුට අනාවරණය කිරීමට කොමිසම බැඳි නොමැති බව ද හෙතෙම පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=aa1402099</link>
    <topic>කොළඹ 60,000කට ගෙවල් හදනවා</topic>
    <author/>
    <content>විමල් කුමාර ද කොස්තා කලාකරුවාට නි‍ෙවසක් පිරිනැමීමේ උත්සවයේදී ඇමති විමල් වීරවංශ කියයිවර්තමාන රජය කොළඹ නගරයේ ජීවත්වන 60,000ක් වෙනුවෙන් නව නිවාස ඉදිකරමින් සිටින බව විමල් වීරවංශ අමාත්‍යවරයා පැවැසීය.අතීතයේ අපේ පොත් පිටකවරවල පිටුපස අලවා සිටියේත්, අපේ පරමාදර්ශී චරිත බවට පත්වූයේත් අපේ අතීත කලාකරුවන් බවත් එහෙත් වර්තමාන පරපුරේ පොතේ පිටකවර අතර සිටින්නේ අපේ කලාකරුවන් හෝ රංගන ශිල්පීන් නොව ඔවුන් සජීවීව කිසිදිනක හෝ දැක නොමැති කොහේදෝ සිටින පිරිසකගේ පින්තූර බවත් ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පැවැසීය. ඒ නිසා අද පරපුරට අද කලාකරුවන් දැනෙනවාට වඩා වෙනස් ආකාරයෙන් සංස්කෘතිකව හා අධ්‍යාත්මිකව ළෙන්ගතු බවකින් මීට පෙර පරම්පරාවලට කලාකරුවන් දැනුණු බවත් අමාත්‍යවරයා ප්‍රකාශ කළේය.අමාත්‍යවරයා මේ අදහස් පළ කළේ ප්‍රවීණ රංගනවේදී විමල් කුමාර ද කොස්තා කලාකරුවාට රුපියල් ලක්ෂ 40ක් වටිනා නව නිවසෙහි හිමිකම් පත්‍රය හා යතුර ප්‍රදානය කිරීමේ උත්සවයට ප්‍රධාන ආරාධිතයා වශයෙන් ඊයේ (05) දින සහභාගී වෙමිනි.මෙම උත්සවය බත්තරමුල්ල, සෙත්සිරිපායේ නව ගොඩනැඟිල්ලේ 11 වන මහලේ පිහිටි ශ්‍රවණාගාරයේ දී පැවැත්විණ.මෙහිදී වැඩිදුරටත් අදහස් දැක්වූ විමල් වීරවංශ අමාත්‍යවරයා “ජනසෙවණ නිවාසකරණ වැඩපිළිවෙළේ එක් ධාරාවක් තමයි මේ රටේ අභිවෘද්ධියට අනාගතයේ දී මොනයම් හෝ අංශයකින් දායක වේ යයි සිතන, එසේත් නැත්නම් අතීතයේ දී මේ රටේ අභිවෘද්ධිය වෙනුවෙන් මොනයම් හෝ අංශයකින් දායක වූ බවට අපට ඒත්තු යන නවකයන් හෝ ප්‍රවීණයන් ඇගයීම. ඔබ කවුරුත් දන්නවා වර්තමාන රජය කොළඹ නගරයේ ජීවත්වන 60,000ක් වෙනුවෙන් නව නිවාස ඉදිකරමින් සිටිනවා. ඒ වගේම ග්‍රාමීය ජනතාවගේ නිවාස ප්‍රශ්නය විසඳීමටත් සැලකිය යුතු මැදිහත්වීමක් අපි කරමින් සිටිනවා. එය එසේ ක්‍රියාත්මක වෙද්දී තමයි අපි මෙසේ අපේ රටේ වෙසෙන සුවිශේෂී චරිත තෝරාගෙන මානුෂීය සත්කාරයක් ලෙස සිතා ඔවුන් වෙත නිවාස ලබාදීමට කටයුතු කරන්නේ.ඒ ආකාරයෙන් අපි ජනසෙවණ නිවාස හා ජනාවාස සංවර්ධන වැඩසටහන යටතේ අනුග්‍රහය ලබා දුන් අපේ රටේ සුවිශේෂී චරිත බොහොමයක් සිටිනවා. ‘නිව්යෝර්ක් සිටි’ සිනමා සම්මාන උලෙළේ දී ලෝකයේ හොඳම නළුවා වශයෙන් සම්මානයට පාත්‍ර වූ ජගත් චමිල කලාකරුවා වෙනුවෙන් අපි මින් පෙර නව නිවසක් ප්‍රදානය කළා.ඒ විතරක් නෙවෙයි ලෝකයේ හොඳම පවුල් සෞඛ්‍ය සේවිකාවන් තිදෙනා අතරට තේරී පත්වූ ලලිතා පද්මිණී මහත්මියට අපි නිවසක් තනාගැනීමට රුපියල් ලක්ෂ 15කින් ආධාර කළා. ඒ නිවස අපි ඉකුත් දා පොළොන්නරුවේ, අරලගංවිලදී විවෘත කළා.ඒ වගේම ප්‍රවීණ ගායන ශිල්පී හරුන් ලන්ත්‍රා මැතිතුමාටත් නිවසක් ලබාදෙන්න අපට හැකි වුණා. එතුමා ජීවත්වුණේ ජාතික නිවාස සංවර්ධන අධිකාරියට අයත් නිවසක. එතුමාට එහි මුදල් ගෙවාගන්න බැරුව විශාල හිඟ මුදලක්, දඩ මුදලක් එකතු වෙලා තිබුණා. ඒ සියල්ල කපා හැරලා විශේෂ තීරණයක් මඟින් එම නිවසේ නීත්‍යානුකූල හිමිකම එතුමාට ලබාදීමට අපි කටයුතු කළා.මීටර් 400 ඉසව්වෙන් ශ්‍රී ලංකාවට රන් පදක්කමක් අරගෙන ආපු ඒ වගේම තවත් ජාත්‍යන්තර ජයග්‍රහණ රැසක් ලංකාවට රැගෙන ආපු උපමාලිකා රත්නකුමාරි ක්‍රීඩිකාවටත් දඹුල්ල ප්‍රදේශයේ පිහිටි ඇයගේ ඉඩමේ නව නිවසක් ඉදිකරදීමට අප කටයුතු කළා.2012 වර්ෂයේ අ.පො.ස. සාමාන්‍ය පෙළ විභාගයෙන් ශ්‍රී ලංකාවෙන්ම 5 වන ස්ථානය දිනාගත් රත්නපුර, කුරුවිට, පලාවෙල ප්‍රදේශයේ සහන් ලක්ෂිත දරුවාට රත්නපුර නගරයට ආසන්නයෙන් ඉඩම් කොටසක් ලබා දීලා එහි නව නිවසක් දැන් ඉදිකරමින් යනවා.ඒ වගේම 2012 වර්ෂයේ 5 වසර ශිෂ්‍යත්ව විභාගයෙන් ශ්‍රී ලංකාවෙන්ම පළමුවැනියා වූ තලාතුඔය මහා විද්‍යාලයේ අංජලී උපේක්ෂා මධුවන්ති ශිෂ්‍යාව වෙනුවෙන් අලුත් නිවසක් ඉදිකර ගැනීම සඳහා අපි මුදල් ප්‍රතිපාදන ලබා දුන්නා.2012 අ.පො.ස. උසස් පෙළ විභාගයෙන් ඒ සාමාර්ථ තුනක් ලබා ගත් කැලණි පාලම අසල සේදවත්තේ පදිංචි සංජීවනී ප්‍රියදර්ශනී ශිෂ්‍යාවටත් බොරුල්ල සිංහපුර නිවාස ව්‍යාපෘතියෙන් නව නිවසක් ලබාදුන්නා.විමල් කුමාර ද කොස්තා කලාකරුවා වෙනුවෙන් සිදු කෙරෙන මේ සද්කාර්යය ගත්තොත් මා අනිවාර්යයෙන්ම ජනාධිපතිතුමා සිහිපත් කළ යුතුයි. එතුමන් වරක් මට දුරකථනයෙන් කතා කරලා විමල් කුමාර ද කොස්තා කලාකරුවා වෙනුවෙන් කෙසේ හෝ නිවසක් ලබාදෙන්න කියන දැනුම් දීම මට කළා.ඒ වගේම තමයි රොජර් සෙනෙවිරත්න අ‍ෙප් හිටපු බස්නාහිර පළාත් සභා මන්ත්‍රීතුමා. එතුමාත් ගෙයක් නොමැති කලාකරුවෙක්. මම එතුමාගෙන් ඇහුවා ඔයා ඉන්නෙත් කුලී ගෙවල්වල මොකද ගෙයක් ගන්නවද කියලා. රොජර් මට කියපු මුල්ම වාක්‍ය තමයි අනේ ඇමැතිතුමා මට දෙන ගේ විමල් කුමාර ද‍ කොස්තා වෙනුවෙන් දෙන්න කියලා. සාමාන්‍යයෙන් බොහෝ දෙනෙකුගෙන් එහෙම කියවෙන්නේ නැහැ.” යනුවෙන් ද අමාත්‍යවරයා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=aa14020910</link>
    <topic>ඩීසල් දුමෙන් පෙණහලු පිළිකා</topic>
    <author>සුනිල් දයා අල්විස්</author>
    <content>සුනිල් දයා අල්විස්ඩීසල් රථවාහනවලින් දහනය වන දුමෙන් පෙණහලු පිළිකා රෝග කාරකය වැලඳීමේ තර්ජනයක් ඇතිවී ඇතැයි අනාවරණය වෙයි.මේ තත්ත්වය සලකා බලා ඉන් සිදුවන හානි පිළිබඳව රසායනාගාර පරීක්ෂණයක් පවත්වා වාර්තාවක් ඉදිරිපත් කරන ලෙස සෞඛ්‍ය ඇමැති මෛත්‍රීපාල සිරිසේන මහතා අදාළ බලධාරීන්ට නියම කර ඇත. මෙරට පිළිකා රෝග ව්‍යාප්තිය සුනාමි රළ මෙන් වේගයෙන් මිනිස් ජීවිත බිලිගන්නා තත්ත්වයකට වර්ධනය වී තිබෙන අතර දිනකට පෙණහලු පිළිකාවලින් තුන්දෙනෙකු මියයන බව අනාවරණය වී ඇත.මෙසේ මියයන අය පෙණහලු පිළිකාවලට ගොදුරු වීමේ දී ඩීසල් දුම ආඝ්‍රහනය වීම එක් හේතු කාරකයක් බව ද සෞඛ්‍ය අංශ පවසයි.ඩීසල් පිළිකා තර්ජනය මෙසේ තිබියදී මුඛ පිළිකාවලින් දිනකට දෙදෙනෙක් ද ගැබ්ගෙල පිළිකා නිසා දිනකට කාන්තාවන් 3 - 4 අතර සංඛ්‍යාවක් ද මරණයට පත්වන බව ද සෞඛ්‍ය වාර්තා තහවුරු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=aa14020911</link>
    <topic>පෙර ගෙවුම් කාඩ් පත මාස තුනකින් රටපුරා ව්‍යාප්ත කරනවා</topic>
    <author>තාරක වික්‍රමසේකර - නිහාල් පී. අබේසිංහ</author>
    <content>ඇමති සී. බී. රත්නායකතාරක වික්‍රමසේකර - නිහාල් පී. අබේසිංහතුන් මසක් ඇතුළත බස් රථ සඳහා පෙර ගෙවුම් කාඩ්පත් දිවයින පුරාම ක්‍රියාත්මක කිරීමට කටයුතු යොදන බව පෞද්ගලික ප්‍රවාහන සේවා අමාත්‍ය සී. බී. රත්නායක මහතා පවසයි.පෞද්ගලික බස් රථ සඳහා පෙර ගෙවුම් කාඩ්පත් ලබාදීම පසුගිය 6 වැනිදා බ්‍රහස්පතින්දා ඇමැතිවරයා අතින් සිදුවූ අතර එම අවස්ථාවට පළාත් මාර්ගස්ථ අධිකාරින්හි සභාපතිවරු ඇතුළු නිලධාරීන් රැසක් සහභාගි විය.පෙර ගෙවුම් කාඩ්පත් මඟින් බස් රථ කොන්දොස්තරවරුන් සහ මඟීන් අතර ඇතිවන ගැටුම් අවම වන බවත් බස් හිමියන්ට සමස්ත මුදලම හිමිවන බවත් මඟීන්ට ප්‍රවේශ පත්‍ර නොමැතිව ගමන් කිරීමට නොහැකි වන්නාක් මෙන්ම කොන්දොස්තරවරුන්ට අනිවාර්යයෙන්ම ප්‍රවේශ පත්‍රයක් ද නිකුත් කිරීමට සිදුවනු ඇත.මේ කාර්යය සඳහා මහජන බැංකුව හා මොබිටෙල් ආයතනය දායකත්වය දක්වන අතර මඟියාට තම ගමන් මුදල් රැගෙන යාමෙන් තොරව සිදුකිරීමට මෙය මහඟු දායකත්වයක් සලසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=ab1402091</link>
    <topic>අපේ රටට හැම රටකම සහාය ලබාගන්න ඕනෑ</topic>
    <author>සංවාද සටහන</author>
    <content>පේරාදෙණිය විශ්ව විද්‍යාලයේදේශපාලන විද්‍යා අධ්‍යයන අංශයේ මහාචාර්යගාමිණී සමරනායකලොකුම මානව අයිතිය වූ ජීවත් වීමේ අයිතිය ලබාදුන් ආණ්ඩුවකට විරුද්ධව යුද අපරාධ චෝදනා නැඟීමට කතා කිරීම වරදක් බවත් බටහිර රටවල් කළ යුත්තේ පරණ වැරැදි සෙවීම නොව ප්‍රජාතන්ත්‍රවාදී රාජ්‍යයක් ලෙස රට ගොඩනැඟීමට ආධාර කිරීම බවත් පේරාදෙණිය විශ්ව විද්‍යාලයේ දේශපාලන විද්‍යා අධ්‍යයන අංශයේ මහාචාර්ය ගාමිණී සමරනායක මහතා කියයි.සිළුමිණ සමඟ සම්මුඛ සාකච්ඡාවකට එක්වෙමින් මහාචාර්යවරයා මේ ප්‍රකාශය කළේය.එහිදී මහාචාර්යවරයාගෙන් ඇසු ප්‍රශ්න කීපයකට දුන් පිළිතුරු මෙසේ ය.මාර්තු මාසයේ ජිනීවා නුවර දී පැවැත්වෙන සමුළුවේදී ඇමෙරිකාව ඇතුළු බටහිර රටවල් කීපයකින් නැවත ශ්‍රී ලංකාවට යුද අපරාධ චෝදනා නඟන්න ඇති සූදානම ගැන ඔබ සමඟ කෙරෙන මේ කෙටි කතාබහේදී මුලින්ම පැහැදිලි කළොත්...?මේ ඉතාම අසාධාරණ චෝදනාවක්. බටහිර ඇතැම් බලගතු රටවල් තමන්ට බලපාන ත්‍රස්තවාදය තමන්ට බලපාන ත්‍රස්තවාදීන් විතරයි ත්‍රස්තවාදය හා ත්‍රස්තවාදීන් විදියට දකින්නේ. මෙතන තියෙන බලවත්ම ගැටලුව මේ අය නිදහස් සටන්කාමීන් විදියට දකින අය අපේ රට විනාශ කළ මිනීමරු ත්‍රස්තවාදියෝ.ප්‍රභාකරන්ගේ ක්‍රියාදාමය රට තුළ සිදුකළ කුරිරු ත්‍රස්තවාදයට අමුතුම සුදු හුනු ගෑමක් මේ ජිනීවා සමුළුවෙන් කරන්න හදන බව පේන්නේ. දැන් අපට ජිනීවා සමුළුව ගැන කතා කරන්න බැහැ ප්‍රභාකරන් හා ඔහු ගෙන ගිය ත්‍රස්තවාදය ගැන කතා නොකර. උතුරේ තමන්ගේ ජනතාව අතරත් දකුණෙත් කොටි ත්‍රස්තවාදීන් මොනතරම් අහිංසක සිවිල් වැසියන් සංඛ්‍යාවක් ඝාතනය කළා ද කියන කරුණ ‍රටම දන්නවා.2009 දී ප්‍රභාකරන්ගේ අවසානයක් නොදකින්න ඔහු අද වෙනකොට තව හමුදාවල විතරක් නෙමෙයි සිවිල් වැසියන් කොතරම් ප්‍රමාණයක් ඝාතනය කරන්න තිබුණ ද? එහෙම තියෙද්දි සාමය සුරක්ෂිත කළ උතුරේම ජනතාවත් ඝාතකයාගෙන් බේර ගත් රටකට විරුද්ධව යුද අපරාධ චෝදනා නැඟීම ඇත්තටම පුදුමයට වගේම විහිළුවටත් කරුණක්. හැබැයි මේ යන අන්තර්ජාතික වැඩපිළිවෙළ දිගුකාලීනව සුක්ෂම ලෙස ගෙන යන වැඩපිළිවෙළක තවත් පරිච්ඡේදයක් ලෙසයි මම දකින්නේ.අවුරුදු තිහක ත්‍රස්තවාදී යුද්ධයක් නිමා කිරීමෙන් පසුවයි මේ තත්ත්වය ඇතිවී තිබෙන්නේ...?මට මතකයි හැත්තෑ ගණන්වලදිත් බෙදුම්වාදයට රුකුල් දෙන අදහස් ප්‍රකාශ කළ දෙමළ ජාතික මහාචාර්යවරයෙක් හිටියා පේරාදෙණිය විශ්ව විද්‍යාලයේ දේශපාලන විද්‍යා අධ්‍යයන අංශයේ. ඔහුගේ නම මහාචාර්ය ඇල්ෆ්‍රඩ් ජයරත්නම් විල්සන් කියලා.ඔහු විවාහ වුණේ ෆෙඩරල් පක්ෂයේ නායක එස්. ජේ. වී. චෙල්වනායගම් මහත්තයගේ දියණියක සමඟ. 1974 වෙනකොට ඔහු කැනඩාවේ විශ්ව විද්‍යාලයක පත්වීමක් ලබාගෙන ගියා. මේ මහාචාර්යවරයා 1982 දී දකුණු ආසියාවේ අනාගතය ගැන පොතක් ලියලා එහි එක පරිච්ඡේදයක් වෙන්කළා ලංකාවේ වසන දෙමළ ජනතාව ගැන.ඉන්දියාව කියන්නේ ජාතික රාජ්‍ය 600 ක් තිබුණ රටක්. හයිද්‍රාබාද් රාජ්‍ය බ්‍රිතාන්‍යයන් අල්ලගත්තේ මහරාජා කෙනෙක් පරදා ඉන්දියාවට නිදහස දුන්නම මහාරාජාගේ මුනුපුරෙක් නඩුවක් දැම්මා හයිද්‍රාබාද් රාජ්‍ය අයිති තමන්ටයි. ඒක තමන්ට පවරා දෙන්න කියලා.හැබැයි ඒ නඩුව පැරදුණා. මේ මහාචාර්යවරයා කියන්නේ ලංකාවේ දෙමළ අයටත් අයිතිවාසිකම් ඉල්ලා උතුරේ දෙමළ රාජ්‍ය ඉල්ලා නඩු පවරන්නයි තිබුණේ කියන අදහස දෙන්නේ. ඊළඟට විල්සන් මහාචාර්යවරයාගේ අදහස වුණේ ලංකාවේ උතුර ඉන්දියාවේ බලපෑමට යටත්වෙයි ය ඒකටත් චීනය වගේ අසල්වැසි බලගතු රටවල්වත් කිසිඳු බලපෑමක් නොකරයි කියන එකයි.මං මේ කතාව මතක් කළේ ලංකාවේ දෙමළ සමාජයේ බෙදුම්වාදී අදහස් තිබුණේ අද ඊයේ නොවෙයි කියන එක පෙන්වන්නයි.මේ බෙදුම්වාදී තර්ජනයට දිගු ඉතිහාසයක් තිබෙන බවයි ඔබ කියන්නෙ?බලන්න ඔහු ඒ පොතේ කියනවා ලංකාව ඉදිරියේ රාජ්‍ය දෙකකට බෙදෙයි. ලෙබනනය නැතිනම් අයර්ලන්තය වගේ ලේ විලක් වෙයි කියලා. ඔහු කියනවා 1947 දී ඉන්දියාවට නිදහස දෙනකොට බ්‍රිතාන්‍යයන් ඉන්දියාව දෙකඩ කරල මුස්ලිම් ජාතිකයන් වෙනුවෙන් පාකිස්ථානය නමින් රටක් ඇතිකළා.ඔහු ඒ පොතේ කියනවා පෘතුගීසින් ලන්දේසීන් මේ රට අල්ලගන්න කොට සිංහලයන්ගේ රට වගේම උතුරේ දෙමළ රාජ්‍යයත් යටත් කරගත්තා. නමුත් ඔවුන් 1948 මේ රටට නිදහස දෙන කොට නිදහස දුන්නේ සිංහලයන්ට විතරයි කියලා. ඔහු එතන කියනවා ලංකාවේ දෙමළ අයට තමන්ගේ රාජ්‍ය බාර දුන්නේ නෑ කියලා.වෙනම රාජ්‍යයක් පිළිබඳ අදහස මේ රටේ ඇතිවෙලා පිටරටවල වසන දෙමළ ජනතාව අතරත් එදා ඉඳල සූක්ෂමව ව්‍යාප්ත කළ ආකාරය පිළිබඳව පැහැදිලියි. 1983 කළු ජූලිය වැනි අවස්ථාවල ලංකාව හැර ගිය ද්‍රවිඩයන් ඔය කියන බටහිර රටවල ඡන්දදායකයන් වෙලා ඒ රටවල නායකයන්ට බලපෑම් කිරීමත් සමඟ අද තියන තත්ත්වයට ප්‍රශ්නය බැරෑරුම් අඩියකට වැටිල තියෙනවා.මේ බලපෑම් මත ද්‍රවිඩයන්ගේ ඡන්දය දිනාගන්න ඒ රටවල නායකයන්ටත් කටයුතු කරන්න සිදුවෙලා. මෙතැනදී නඟන චෝදනාව තමයි ලංකාවේ උතුරු නැ‍ඟෙනහිර වසන දෙමළ වැසියන්ගේ මූලික අයිතිවාසිකම් උල්ලංඝනය වුණා ය උල්ලංඝනය වෙනවා ය කියන එක.ඇමෙරිකාව යෝජනා දෙකක් ලංකාවට විරුද්ධව ජගත් මානව හිමිකම් කවුන්සිලයට ගෙනාවා මෙවර ගේන තුන්වැනි යෝජනාවත් ගේන්න හදන්නේ යුද සමයේ සිදුවුණ අපරාධ පිළිබඳව අභ්‍යන්තර පරීක්ෂණයක් කරන්න ය නැතිනම් ජාත්‍යන්තර පරීක්ෂණයක් කරනවා ය කියලයි...?ඔව්. ඔතන යුද සමයේ විශාල වශයෙන් දෙමළ වැසියන් ඝාතනය වුණා ය කියලා චෝදනාවක් ලංකාවට විරුද්ධව ගේන්න යුද්ධය අවසන් වූ අවස්ථාවේ සිට බටහිර රටවල් උත්සාහ කරමින් සිටිනවා. ඔවුන් අභ්‍යන්තර පරීක්ෂණ ඉල්ලන්නේ ඒ සම්බන්ධයෙනුයි. හැබැයි ලංකාව එවැනි පරීක්ෂණයක් උගත් පාඩම් කොමිසම හරහා කරල. එහි වැදගත් නිර්දේශ දැන් ක්‍රියාත්මක කරමින් සිටිනවා. නැවත පදිංචි කිරීම් බිම්බෝම්බ ඉවත් කිරීම් ලංකාව වේගවත්ව නිමාකර හෝ එසේ කරමින් සිටිනවා.ඇමෙරිකාව කියන්නේ ඔය කියන උගත් පාඩම් කොමිසමේ නිර්දේශ ක්‍රියාත්මක කිරීම අවශ්‍ය තරම් වේගවත් නොවන බවයි...?මේක තමයි උපක්‍රමය. මේත් විල්සන් මහාචාර්ය කියපු උපක්‍රම තමයි ගෙනියන්නේ. දෙමළ වැසියන් තමුන් ඉන්න බටහිර රටවල නායකයන්ට තමන්ගේ මානව අයිතිවාසිකම් උල්ලංඝනය වෙනවා ය කියන බලපෑම දිගටම කරගෙන යනවා. මේක ලංකාවේ දේශපාලනය අස්ථාවර කරන්න මේ කරන්නේ.දැන් උතුරේ පළාත් සභාවත් ඉඳගෙන කියනවා අන්තර්ජාතික පරීක්ෂණයක් ඕන ය කියලා. බටහිර රටවල් කරන්න ඕනැ උතුරේ යථා තත්ත්වය ඇති කරන්න තවදුරටත් අවශ්‍ය කරන නිවාස ඇතුළු යටිතල පහසුකම් වර්ධනය කරන්න ආධාර කිරීමයි.එසේ නොකර ප්‍රශ්නය තවත් උග්‍ර කරන්න ඔවුන් පරීක්ෂණ ඉල්ලමින් ඉන්නේ. මේක තමයි දෙමළ ඩයස්පෝරාවේ ඊළාම් න්‍යාය. විල්සන් මහාචාර්යවරයාගේ ඊළාම් න්‍යාය තුන්වැන්න තමයි තමිල්නාඩු බිල්ලා ඇති කිරීම. දැන් තමිල්නාඩුවත් ඉඳගෙන ඉල්ලනවා ඉන්දියාවෙන් ලංකාව ගැන පරීක්ෂණයක් කරන්න ජගත් මානව හිමිකම් සමුළුවට ඉන්දියාව වෙනම යෝජනාවක් ගෙන ආ යුතු ය කියලා.විල්සන්ගේ පොතේ නැති අලුත් බිල්ලා තමයි ජිනීවා බිල්ලා. ඒක දැන් අවුරුදු පතා ඩයස්පෝරාවේ වාර්ෂික අංගයක් වෙලා. ලෝකය පුරා ලංකාවට විරුද්ධව පෙළපාළි යමින් මාර්තුවේ ලංකාවට විරුද්ධව ජිනීවාවලදී පෙළපාළි යනවා. ලංකාවට විරුද්ධව කරන මේ ප්‍රචාරයට රායප්පු ජෝශප් මන්නාරම රදගුරුවරයා වගේ අයත් අන්තර්ජාතික පරීක්ෂණ ඉල්ලමින් සම්බන්ධ වෙලා තියනවා.මේ අය කතා කරන විදිය හිතාගන්න අමාරුයි. අමතක කරන්න සමාව දෙන්න ‘ෆොගෙට් ෆොගිව්’ කියලනේ ජේසු තුමාත් කිව්වේ. මන්නාරම රදගුරු තුමා මේ රටේම ඉඳගෙන රට අනතුරට පත් කරන්න මේ වගේ අදහස් දක්වමින් සිටින්නේ. නමුත් කොළඹ අගරදගුරු මැල්කම් රංජිත් කාදිනල් තුමා කියල තිබුණා මේ අදහස කතෝලික සභාවේ අදහස නෙවේ ය කියලා.ලෝකයේ බොහෝ අය හිතන්නේ මේ රටේ දෙමළ මිනිසුන්ගෙන් බහුතරය හින්දු නෙවේ ය කිතුනුවන් ය කියලා. ලංකාවේ දෙමළ අයට හිරිහැර කරනව කිව්වම එතකොට ලෝකයාට ප්‍රචාරය යන්නේ ලංකාවේ බෞද්ධයන් ක්‍රිස්තියානි අයට හිරිහැර කරනවා වගේ කතාවක්. මේ නිසයි මන්නාරම රදගුරුවරයාගේ ප්‍රකාශය තවත් බරපතළ වන්නේ.ජිනීවා අභියෝගය මුහුණ දී ජය ගැනීමයි අද ඉදිරියට පැමිණ තිබෙන්නෙ?අපට රටක් ලෙස මේ අභියෝගයට මුහුණ දෙන්න සිදුවෙන්නේ. බටහිර රටවල් කරන්න හදන්නේ රටට විරුද්ධව චෝදනා ගෙනැවිත් යළිත් මේ දිවයින අනතුරට ලක් කරන්න. මේ බටහිර රටවල් ඉරාකය ඇප්ගනිස්ථානය වැනි රටවලට ත්‍රස්තවාදය නැති කරන්න කියා කඩා වැදී අතපුච්ච ගත්තා.ඩොලර් කෝටි ගණන් වැය කරල යුද්ධ කරලත් අදත් ඒ රටවල බෝම්බ පත්තු වෙනවා. ලංකාව තමයි පිරිසුදු ලෙස ත්‍රස්තවාදය අතුගා‍ දැමු ලෝකයේ එකම රට. මේක පිළිගන්න නිසා තමයි මේ රටේ ජනතාව අදත් ජනාධිපතිතුමා එක්ක ඉන්නේ. ඒක ඉතා පැහැදිලියි නිදහස් උත්සවයට එක්වී සිටි අතිවිශාල ජනකාය දැක්වූ උද්යෝගය අනුව.මේ රට ප්‍රජාතන්ත්‍රවාදී රටක්. ඕන කෙනෙකුට ඡන්දයෙන් පාලනය ගන්න පුළුවන්. නමුත් ජනාධිපතිතුමාගේ ජනප්‍රියත්වය නිසාම අද විපක්ෂය හබල් කැඩුණ නැවක් වගේ ඔත්පොළ වෙලා. එක්තැන් වෙලා. විපක්ෂයට වෙලා තියන පරිහානියට ජනාධිපතිතුමාට දොස් කියල හරියන්නේ නැහැ. විපක්ෂය මේ වගේ වෙලාවක කරන්න ඕන ජිනීවාවලින් හරි ආණ්ඩුව අමාරුවේ දාල ගොඩ යන්න බලන එක නෙවෙයි දැක්මක් ඇතුව එකට එකතු වෙලා වැඩ කරන එකයි.ලොක් වගේ දේශපාලන චින්තකයනුත් ලොකුම අයිති ලෙස දැක්වු ජීවත්වීමේ අයිතිය ලබාදුන් නායකයකුට රටකට විරුද්ධව ගේන යුද අපරාධ චෝදනාව මොකක්ද කියලයි අපි ජගත් මානව හිමිකම් සමුළුවෙන් අහන්න ඕන.මෙතැනදි එහි සාමාජික රටවල් 47 කටයි තීරණය ගන්න තියෙන්නෙ?කිසිම නීත්‍යනුකූල රටකට බැහැ තමන්ගේ රටේ අවි ගත් ත්‍රස්තවාදීන් පිරිසකට ඉඩ දෙන්න. එවැනි පිරිසක් අවි බලයෙන් මැඬ පවත්වන්න ඕනෑම නීත්‍යානුකූල ආණ්ඩුවකට අයිතිය තියෙනවා. මේ රටේ කොටි සංවිධානය සමඟ සාමය ඇතිකර ගන්න ඒ ඒ කාල වකවානුව රජයන් ගත් සාම පියවරයන් ලෝකයම දන්නවා.එම පියවර අසාර්ථක වීම නිසා තමයි අවසාන පියවර වශයෙන් යුද්ධයක් කරන්න සිදුවුණේ. එතනදි සිවිල් ජනතාව ආරක්ෂා කරන්න රජය පැත්තෙන් ගත් පියවරත් ලෝකයට ම රහසක් නෙවෙයි. මේ සත්‍ය ලෝකයේ සියලු රටවලට පහදා දෙමින් අපට සතුරු රටවල් පවා දිනාගන්න අප ක්‍රියා කළ යුතුයි. ඒ සඳහා දැනුවත් කිරීමේ මෙහෙයුමක් රජය මඟින් දැන් ආරම්භ කර ඇති තත්ත්වයක් තුළ ලංකාවට විරුද්ධ යෝජනාවක් ආවොත් පරාජය කරන්න ලංකාවට හැකි වනවාට කිසිම සැකයක් නැහැ.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=ab1402092</link>
    <topic>බස්නාහිරට දකුණට තරග වදින දේශපාලනඥයන්ගේ දූ දරුවන්ට</topic>
    <author>සාකච්්ඡා කෙළේ අරුණි මුතුමලී</author>
    <content>රටක පාලනය පරම්පරාගත වූයේ අද ඊයේ නොවේ. රජ කාලයේ සිටම මවුපිය උරුමයෙන් දේශපාලනයට ආ දරුවන් ඕනැතරම් අපේ රටේ මෙන්ම ලෝකයේ බොහෝ රටවලින් ගෙනහැර දැක්විය හැකිය. එසේ පරපුරෙන් පරපුරට පාලකයින් බවට පත්වන දේශපාලනඥයන්ගේ දූ පුතුන් හට සිළුමිණ ඉදිරිපත් කළ ප්‍රශ්න පහක් වෙනුවෙන් සැපැයූ පිළිතුරු මෙසේ දක්වමුවයස - අවුරුදු 46ඩී. එස්. සේනානායක විද්‍යාලයෙන් උසස් පෙළ හදාරා ව්‍යාපාරිකයකු ලෙස කටයුතු කරයි.1. තාත්තා මට දේශපාලනය කරන්න කිසිම බලපෑමක් කළේ නැහැ. මට පොඩි කාලේ සිටම ආශාවක් තිබුණා ඒ වගේම ජනතා ඉල්ලීමක් ඉටු කිරීමක් හැටියටයි කඩුවෙල ආසනේ ශ්‍රී ලංකා නිදහස් සන්ධානයේ දේශපාලනඥයන්ගේ යෝජනාවක් ලෙසයි මා මේ පියවර ගත්තේ.2. පළාත ගැන සැලකුවොත් අද අපට තිබෙන්නේ ලොකු ප්‍රශ්න නොවේ. කුඩා කුඩා ප්‍රශ්න. ජනතා සුබසාධනය හා පාසල් ප්‍රශ්න හා ජල ප්‍රශ්න කීපයක් පොඩි පොඩියට මතු වී තිබෙනවා. ඒ සඳහා රජය දැන් පියවර ගෙන තිබෙනවා. රැකියා ප්‍රශ්න විසඳන්න නගර සභාවේ, මධ්‍යම පරිසර අධිකාරියේ හා මැණික් හා ස්වර්ණාභරණ අධිකාරියේ රැකියා අවස්ථා ලබා දී තිබෙනවා. මේ අප්‍රේල්වලින් පසු තවත් රැකියා දීමට නියමිතයි. ප්‍රදේශයේ සංවර්ධන කටයුතුවලින් සියයට 95 ක් නිම වී තිබෙන්නේ. මැතිවරණයට පෙර ඉතිරි කොටසත් ඉක්මනින් ඉවර කරාවි.3. රටේ තිබුණු ලොකුම ප්‍රශ්න විසඳිලා. රැකියා ප්‍රශ්නය සංවර්ධනය, ජලය, විදුලිය ආදි ප්‍රශ්නවලට විසඳුම් ශීඝ්‍රයෙන් ලැබෙනවා. බඩු මිලේ පොඩි පොඩි අඩුපාඩුකම් කීපයක් තිබෙනවා. මම ව්‍යාපාරිකයකු හැටියට දකින්නේ ඉදිරියට ජාතික මිත්‍රත්වය වර්ධනය විය යුතුයි කියායි.4. මම දේශපාලනය කරන්නේ අත්දැකීමෙන්. ජනතාවට කරන්න තිබෙන සේවාව කාලෙන් කාලෙට වෙනස් වෙන්න පුළුවන්. ජනතා ඉල්ලීම් කාලෙන් කාලෙට වෙනස් වෙනවා. මීට වසර 40 - 30 ට පෙර තිබු අවශ්‍යතා නොවෙයි අද තිබෙන්නේ. ඒ නිසා අද කාලෙට, සංවර්ධනයට ගැළපෙන නව මඟක් ගන්න ඕන. අවස්ථානුකූලව ඒ මඟ සදාගන්න වෙනවා.5. ලොකු ඉලක්ක ගැන බලාපොරොත්තුවක් නෑ. ජනතාව ගෙන යන දුරක කොතන හෝ ඉඳගෙන පුළුවන් උපරීම සේවයක් කිරීමයි අපේක්ෂාව.නම - පසඳ යාපා අබේවර්ධනවයස - අවුරුදු 24මාතර රාහුල විද්‍යාලයේ වසරක අධ්‍යාපනයෙන් පසු කොළඹ රාජකීය විද්‍යාලයෙන් පාසල් අධ්‍යාපනය නිමකර ඔස්ට්‍රේලියාවේ ආර්. එම්. අයි. ටී. විශ්ව විද්‍යාලයේ ගිණුම්කරණ උපාධිය හා ව්‍යාපාර කළමනාකරණය හා ව්‍යාපාර පරිපාලනය පිළිබඳ විද්‍යාපති උපාධියත් හදාරා ලන්ඩන් විශ්ව විද්‍යාලයේ නීතිය හදාරමින් සිටී. පාසල් සමයේ මේස පන්දු ක්‍රීඩාවෙන් ශ්‍රී ලංකා ශ්‍රේණිගත කිරීම්වලින් ප්‍රථම ස්ථානය මෙන්ම රාජකීය හා ජාතික වර්ණ ද දකුණු ආසියානු ලෝකඩ පදක්කම ද දිනාගෙන ඇත.1. අපේ නිවසේ තිබුණු දේශපාලන පසුබිම තමයි අපි හැම තිස්සේම දැක්කේ. ඒ වගේම මම ඒවාට උනන්දු නිසා තාත්තාගේ රූපවාහිනී වැඩසටහනක වුවත් විචාරකයා වුණේ මම. විභාගවලින් පසු වසර තුනක් පමණ දිස්ත්‍රික්කය පුරා දේශපාලන කටයුතුවල නිරත වෙමින් ලබාගත් අත්දැකීම් සමඟ තාත්තාගේ දේශපාලනයත් මේ ගමනට බලපාන්න ඇති.2. ප්‍රධාන වශයෙන් යටිතල පහසුකම් සපයා තිබෙනවා. විදුලිය ලබාගත හැකි නිවෙස්වලින් සියයට 99 කට සපයා තිබෙනවා. නමුත් කටුමැටි ගැසු ගෙවල් ආදිය තවම පවතිනවා. ඒවා සංවර්ධනය විය යුතුයි. හක්මණ ආසනයේ පළමු ආයෝජන කලාපයට අක්කර 50 ක් ගැසට් කර ඇති නිසාත් ප්‍රථම අපනයන කලාපය නිසාත් රැකියා ප්‍රශ්නවලට විසඳුම් ලැබෙනවා. පළාතේ අධ්‍යාපන ක්ෂේත්‍රයේ අඩුපාඩු විසඳීමට ප්‍රතිපාදන වැඩි කළ යුතුව තිබෙනවා. අධ්‍යාපන පහසුකම්වල විෂමතා ඉවත් කළ යුතුයි. ඒ වගේම ගුණධර්ම සදාචාරය ද සංවර්ධනය සමඟ වර්ධනය විය යුතුයි.3. රටේ ලොකුම ප්‍රශ්නය විරැකියාව හා සදාචාරය පිරිහෙමින් පැවැතීම. යුද්ධය අවසන් වී ආර්ථිකය ශක්තිමත් වෙමින් කෘෂි හා වාණිජ අංශ දියුණු කරගෙන යද්දී ආයෝජන මේ රටට එද්දි සංස්කෘතිය රැකෙන අයුරින්, වගේම අපනයනයන්ට අගය එකතු කිරීමෙන් අපේ භාණ්ඩාගාරය ශක්තිමත් කරන්න පුළුවන්. ඒ වගේම රැකියා අවස්ථාත් ලැබෙනවා. අධ්‍යාපන ක්ෂේත්‍රයේ සම්පත් බෙදී යාමේ විෂමතාවත් රටේම පවතින ප්‍රශ්නයක්. එය විධිමත් ක්‍රමවේදයකින් විසඳිය හැකියි.4. දේශපාලන දැනුම වැඩිපුරම මට ලැබී ඇත්තේ අත්දැකීම්වලින්. ඊට අමතරව ලෝකයේ සුප්‍රසිද්ධ නායකයන්ගේ ජීවිත කතා හා දේශපාලන ක්‍රමවේද පිළිබඳ පොතපත ඇසුරින් හදාරා තිබෙනවා.තාත්තාගේ දේශපාලනය අනිවාර්යයෙන්ම මට ශක්තියක්. නමුත් මගේ ඡන්ද ව්‍යාපාරයේ දී මම උත්සාහ කළේ ලක්ෂ්මන් යාපා අබේවර්ධනගේ පුතා හැටියට නොව ස්වාධීන පුද්ගලයකු හැටියට මගේ පදනමක් හදාගෙන මාව තනි පුද්ගලයකු හැටියට හඳුනන පිරිසක් බිහි වනවාදැයි බැලීමටයි. මගේ ගමනේදීත් තාත්තා සමඟ වැඩ කළ පරම්පරාවේ පිරිස ගෙන ගිය ගෞරවනීය දේශපාලනයත් අලුත් පරපුරේ අවශ්‍යතා අනුව අවස්ථානුකූලව ගත යුතු පියවර අනුව සැකසුණු ගමනක් යන්න බලාපොරොත්තු වෙනවා.5. මගේ සදාතනික ප්‍රතිඥාව හැමදාමත් වෙනස් නොවී ජනතා සේවයට කැපවෙමින් ජනතාව ගෙන යන දුරකට යාමයි. එහිදී ඉලක්කය වශයෙන් තාත්තා ගිය දුරට වඩා අඩියක් හෝ ඉහළට යන්න හැකිනම් වඩාත් කැමැතියි.නම - හිරුණිකා රන්දලී ප්‍රේමචන්ද්‍රවයස - අවුරුදු 26කොළඹ විශාඛා විද්‍යාලයෙන් පාසල් අධ්‍යාපනය නිම කර එංගලන්තයේ ලන්ඩන් නුවර කිංස්ටන් විශ්ව විද්‍යාලයේ නීති උපාධිය හදාරා දැනට ශ්‍රී ලංකා නීති විද්‍යාලයේ නීතිඥ විභාගය හා කොළඹ වෛද්‍ය විද්‍යාලයේ අධිකරණ වෛද්‍ය විද්‍යා පශ්චාත් උපාධිය හදාරමින් සිටී.1. මගේ දේශපාලන ගමනට මගේ තාත්තාත් එක හේතුවක්. ඒ වගේම තාත්තාගේ මරණය සමඟ ජනතාව අතරමං වුණා. ඔවුන්ට නායකත්වයක් බලාපොරොත්තුවෙන් ඔවුන් කළ ඉල්ලීම හා ආරාධනයත් තාත්තාගේ ප්‍රතිපත්ති ඉදිරියට ගෙන යාමට ඇති අවශ්‍යතාවක් පොඩි කාලේ සිට තිබු උනන්දුවත් නිසයි මම මේ පියවර ගත්තේ.2. අපට නිදහස් අධ්‍යාපනය තිබෙන බව කීවත් ඇති හැකි අය හා නැති බැරි අය අතර සම්පත් බෙදී යාමේ විෂමතාවක් තිබෙනවා. එය වෙනස් කරන්න ඕනැ. මහින්ද චින්තනය අනුව පළාත් පාසල් ජාතික මට්ටමට ගෙන ඒමට කටයුතු කරගෙන යනවා. එයට සහයෝගය ලබා දෙමින් සියලු දරුවන්ට සම අධ්‍යාපන වරප්‍රසාද හා පහසුකම් ලබාදීම අවශ්‍යතාවක්. ඒ වගේම දුරාචාර හා මේ සමාජ ක්‍රමය ගැන ජනතාවට ඇති කලකිරීම ඉවත් කිරීමට තරුණියක් ලෙස මට කළ හැකි දේ කරනවා. එමෙන්ම වීදි දරුවන්ටත් අධ්‍යාපන ප්‍රතිලාභ හා පහසුකම් ලබාදීමට කටයුතු කරනවා.3. මොනතරම් සංවර්ධනය රටට ලැබුණත් ජනතාව අතර සම්පත් බෙදී යාමේ විෂමතාව නිසා ජීවන බර තිබෙනවා. එය ලොකුම ප්‍රශ්නයක්. ඒ වගේම ජනාධිපතිතුමාත් කියන ආකාරයට මේ රටේ ජනතාවගේ ආකල්ප වෙනස් විය යුතුයි. විශේෂයෙන් රාජ්‍ය සේවය කාර්යක්ෂම විය යුතුයි. රටට ආදරය කරන ජනතාවක් බිහිවිය යුතුයි.4. මම දේශපාලනය උසස් පෙළ සඳහා විෂයයක් ලෙස හැදෑරුවා. නමුත් එහි තිබෙන්නේ න්‍යායාත්මක කරුණු. කිසිම රටක න්‍යායන් පමණක් මඟින් දේශපාලනය කරන්න බෑ. ප්‍රායෝගික විය යුතුයි.අද සමාජය තාත්තලාගේ යුගයට වඩා වෙනස්. සංකීර්ණයි. අදහස් උදහස් අතින් වුණත් දරන්නේ වෙනස් ක්‍රමයකට. ඒ නිසා තාත්තාගේ දේශපාලන දර්ශනය හා යහපත් ලක්ෂණ සමඟ තරුණියක් ලෙස මගේ අලුත් අදහස්, අලුත් සමාජයට ගැළපෙන අයුරින් සකසාගෙන මිශ්‍ර ගමනක් යන්න බලාපොරොත්තු වෙනවා.5. කොළොන්නාව ජනතාව වෙනුවෙන් වගේම තාත්තා වෙනුවෙන් ඉටු කළ යුතු තාත්තාගේ සිහින කීපයක් තිබෙනවා. එකක් තමයි පාර්ලිමේන්තුව නියෝජනය කිරීම. ඒ මඟින් තාත්තාට සැබෑ කරගත නොහැකි වූ සිහින සැබෑ කිරීමත් ජනතාවට සේවය කිරීමත් තමයි මගේ දේශපාලන ඉලක්කය.නම - මල්ෂා කුමාරණතුංගවයස - 26විචර්ලි අන්තර් ජාතික පාසලෙන් පාසල් අධ්‍යාපනය නිමවා එංගලන්තයේ රෙඩිං විශ්ව විද්‍යාලයෙන් නීතිවේදී උපාධිය හදාරා ඇත.1. තාත්තා ඇමැතිවරයකු වීම නිසාම නොවෙයි මම දේශපාලනයට එන්නේ. මමයි දේශපාලනය කරන්න ඕනේ කියන අදහස දෙමවුපියන්ට කීවේ. මගේ බලවත් ඉල්ලීමට තමයි ඒ අය කැමැත්ත දුන්නේ. දැන් මගේ ස්වාමි පුරුෂයා, අම්මා තාත්තා වගේම සීයාත් මට ලොකු ශක්තියක් වෙලා ඉන්නවා.2. කොළඹ දිස්ත්‍රික්කය නියෝජනය කරමින් විශේෂයෙන් මොරටුවේ ප්‍රශ්න දෙස බැලුවොත් ඉහළ ආදායම් ලබන මධ්‍යම පාන්තිකයන් හා සුළු ආදායම් ලබන වඩු කාර්මිකයින් හා ධීවර ජනතාව වැනි විවිධ ජීවන වෘත්තීන් නියෝජනය කරන, බෞද්ධ, කතෝලික වැනි බහු ආගමික නියෝජනයක් සහිත ප්‍රදේශයක්. ඒ නිසා ඔවුන්ටම ආවේණික ප්‍රශ්න තිබෙනවා. ඒවාට රජයෙන් යම් යම් සහන ලබා දෙනවා. මොරටුව කොළඹ දිස්ත්‍රික්කයේ අධ්‍යාපන ප්‍රතිඵල අතින් පහළින්ම තිබෙන ප්‍රදේශයක්. එයට විසඳුම් ලබාදිය යුතුයි. කොළඹ දිස්ත්‍රික්කය ලංකාවේ කේන්ද්‍රස්ථානයක් ලෙස අතිවිශාල ජනගහනයක්. පැල්පත්වාසීන් විශාල සංඛ්‍යාවක්, නාගරික උණුසුමට හසු නොවූ අවිස්සාවේල්ල හෝමාගම කැස්බෑව වැනි ග්‍රාමීය ප්‍රදේශයන් සහිත ඒවායේ පාසල් අධ්‍යාපනය අතරමඟ අඩාල වීම්, කාන්තා හා ළමා අපචාර වාර්තා වන, අඩු ආදායම් ලාභීන් සිටින දිස්ත්‍රික්කයක්. ඒවාට නිසි විසඳුම් ලබා දෙමින් ළමා හා කාන්තා සුරක්ෂිතතාව තහවුරු කිරීමට රජය ගෙන යන වැඩ පිළිවෙළට සහාය දෙමින් ශක්තියක් වෙනවා.3. රටක් ලෙස අප මුහුණ දුන් ලොකුම ප්‍රශ්නය 30 වසරක යුද්ධය. එයින් පසු රට ආශ්චර්යයට යන ගමනට මෙරට තරුණ තරුණියෝ, විශේෂයෙන් කාන්තාවන් ඉදිරියට ඒම අත්‍යවශ්‍යයි. දැනුමෙන් අවබෝධයෙන් සහ කුසලතාවෙන් පිරි තරුණ පරපුරක් ඇති කිරීමයි ඉදිරි දශකයේ අපට ඇති විශාලම අභියෝගය.4. වැඩිදුර අධ්‍යාපනය සඳහා මා එංගලන්තයට ගිය අවස්ථාවේ විෂයයක් හැටියට දේශපාලනය හා අන්තර්ජාතික දේශපාලනයත්, නීතියත්, අන්තර්ජාතික නීතියත් හැදෑරුවා. ඒ නිසා මට මෙරට වගේම අන්තර්ජාතික දේශපාලනය පිළිබඳ න්‍යායාත්මක දැනුම වගේම මගේ තාත්තාගේත් සීයාගේත් දේශපාලන ජීවිතය හා බැඳුණු අත්දැකීම්, සහ වසර ගණනාවක් මොරටුවේ ක්‍රියාකාරී දේශපාලනයේ යෙදීමෙන් ලද ප්‍රායෝගික දැනුමත් තිබෙනවා.තාත්තා මට දුන් උපදේශය තමයි දේශපාලනයේදී දෙවරක් හිතන්න කියන එක. ඒ නිසා ඔහුගේ උපදෙස් පිළිපැදීම වගේම තාත්තාගේ දේශපාලන ගමන සුරක්ෂිත වන ආකාරයටත් අද රටේ ළමයින්, කාන්තාවන්, තරුණ තරුණියන් වෙනුවෙන් මෙන්ම සමස්ත සමාජය වෙනුවෙන් හඬක් නැඟීමට අවශ්‍ය මඟ සැකසෙන අයුරින් මගේ දේශපාලන ගමන සකස් කර ගන්නවා.5. ඇත්තටම දේශපාලනයේ මට ලොකු බලාපොරොත්තු නැහැ. මට දැනට තිබෙන අපේක්ෂාව තමයි මගේ පියා වගේ දේශපාලනයෙන් ජනතාව හම්බ කරගැනීම. හැබැයි දේශපාලනයේදී දැනට සිදුවන කාන්තා නියෝජනයේ අඩුව පුරවමින් ප්‍රබල හඬක් වීමට නම් ලොකු ආශාවක් තිබෙනවා.නම - දුල්ෂාන් පද්මසිරි කාරියවසම්වයස - අවුරුදු 28කොළඹ රාජකීය විද්‍යාලයෙන් පාසල් අධ්‍යාපනය නිමකර ඔස්ට්‍රේලියාවේ මෙල්බර්න් විශ්ව විද්‍යාලයෙන් විධායක පරිපාලන උපාධිය හා මානව සම්පත් කළමනාකරණය පිළිබඳ උසස් ඩිප්ලෝමාව හදාරා ඇත. පවුලේ ව්‍යාපාර කටයුතුවලට කළමනාකරුවකු ලෙස දායක වී තිබේ.1. අපේ පවුලේ දේශපාලනයට එන තුන්වැනි පරම්පරාවටයි මම අයිති වන්නේ. ඒ නිසා ඇඟට දේශපාලනය කා වැදී තිබෙනවා. තාත්තා දේශපාලනඥයකු වීම වගේ ම ඒ කා වැදීම නිසා ඇති වූ උනන්දුවත් මේ ගමනට හේතු වුණා.2. ජනතා අවශ්‍යතා ඒ ඒ ප්‍රදේශ අනුව වෙනස් වනවා. නමුත් බෙන්තර ඇල්පිටියට පාර්ලිමේන්තු නියෝජනයක් නැති නිසා ඇති වූ සංවර්ධනයේ ප්‍රශ්න, පාරවල්, රැකියා පිළිබඳ ප්‍රශ්න කිහිපයක් විසඳීමට තිබෙනවා. ඒවා විසඳීම සඳහා පළමුව ජනතා නියෝජිතයකු විය යුතුයි. විමධ්‍යගත අරමුදල් වෙන් කරවා ගැනීම, විදේශ ආයෝජන ගලා එන යුගයක ඒවාට ගැළපෙන රැකියා අවස්ථා ඇති කිරීමට නිර්මාණාත්මක අයුරින් සිතා අවස්ථා ඇති කිරීම් ආදි ක්‍රම මඟින් ඒ ප්‍රශ්න විසඳිය හැකියි කියා සිතනවා.3. මේ වන විට රටේ දැවෙන ප්‍රශ්නය වන්නේ මානුෂිය මෙහෙයුම පදනම් කරගෙන පිටරටවලින් එල්ල වන ප්‍රහාරයයි. ඒ සඳහා නිවැරැදි අයුරින් අන්තර්ජාතික ප්‍රජාව දැනුම්වත් කර ඔවුන්ට සත්‍ය පහදා දිය යුතුයි.4. දේශපාලන විද්‍යාව විෂයයක් ලෙස හදාරා නැහැ. ඒ වුණාට ප්‍රායෝගිකව උපන්දා සිට අපේ නිවෙසේ දකින්න ලැබුණේ දේශපාලන පසුබිමක්. ඒ අනුව ප්‍රායෝගික ඥානය හා පොතපත කියවීමෙන් ලද දැනුම අනුවයි දේශපාලනය කරන්නේ.තාත්තාගේ පදනම තමයි ඇත්තෙන්ම මගේ ගමනට පදනම වන්නේ. ඒ නිසා ඔවුන්ගේ පරපුරේ පිරිස සතු දේශපාලන පරිණත බව සහ තරුණ පරපුරේ අවශ්‍යතා මත පදනම් වූ මිශ්‍ර ගමනක යෙදෙන්න බලාපොරොත්තු වෙනවා. එහිදී දෙපිරිසගේම අඩුපාඩු මකාගෙන වඩාත් නිවැරැදි ගමනක් යන්නයි අපේක්ෂා කරන්නේ.5. නවකයකු හැටියට ජනාධිපති ධුරය කියන තැනට මගේ ඉලක්කයක් නැහැ. නමුත් තාත්තා ගිය දුරට හෝ යමින් ජනතාවට සේවය කරමින් ජනතාවගේ හිත දිනාගෙන සිටීමයි මගේ ඉලක්කය වන්නේ.නම - ඉසුරු දොඩංගොඩවයස - අවුරුදු 25කොළඹ ආනන්ද විද්‍යාලයෙන් පාසල් අධ්‍යාපනය නිමකර එංගලන්තයේ ග්‍රීන්විත් විශ්ව විද්‍යාලයෙන් ව්‍යාපාරික තොරතුරු තාක්ෂණය පිළිබඳ ගෞරව උපාධියක් එංගලන්තයේ කාඩීෆ් මෙට්‍රොපොලිටන් විශ්ව විද්‍යාලයෙන් ව්‍යාපාර පරිපාලනය පිළිබඳ පශ්චාත් උපාධිය හදාරා ඇත. පෞද්ගලික විශ්ව විද්‍යාලයක තොරතුරු තාක්ෂණ නිලධාරියකු ලෙස සේවය කර තිබේ.1. මූලිකම හේතුව පියා දේශපාලනඥයකු වීම තමයි. නමුත් 2004 සිට පාර්ලිමේන්තු, පළාත් සභා, ප්‍රාදේශීය සභා ආදි මැතිවරණ ඔස්සේ බද්දේගම ආසනයේ හදාගත් පදනමත් තාත්තාගේ යුගයේ සහ තරුණ පරපුරේ හිතවතුන්ගේ ඉල්ලීමත් පදනම කරගෙන තමයි දේශපාලනයට එන්නේ.2. පළාත් සභා මන්ත්‍රීවරයකුට යා හැකි සීමාවක් තිබෙනවා. ඒ අනුව මේ වන විට ගමේ සමිති සමාගම් ඔස්සේ සම්බන්ධ වී කටයුතු කරද්දි තරුණයන් සඳහා ක්‍රීඩා උපකරණ, සමිති සඳහා පුටු ආදි දේ, පාරවල් සකස් කරගැනීම වැනි අවශ්‍යතා තමයි අපෙන් සපුරා ගැනීමට ජනතාව බලාපොරොත්තු වන්නේ. ඒ සඳහා අමාත්‍යාංශ මඟින් යම් සහනයක් ලබා ගැනීමටත් ඇතැම් අයගේ රැකියා ප්‍රශ්න විසඳීම සඳහා පෞද්ගලිකහිතවතුන්ගේ සහාය ලබා ගැනීමටත් බලාපොරොත්තු වෙනවා.3. රටේ දැවෙන ප්‍රශ්නය දෙස කුඩා රාමුවකින් කොටු නොවී බැලුවොත් අපට දැකිය හැක්කේ අන්තර්ජාතික වශයෙන් එල්ල වන ප්‍රශ්නයයි. අපේ රටට හරි මඟක කෙළින් යන්න නොදී කරන මේ ක්‍රියාවලියට පොදුවේ විසඳුම් ලබා දිය යුතුයි.4. දේශපාලනය පිළිබඳ, විෂයයක් ලෙස විශාල හැදෑරීමක් කර නැතත් වචන ගළපා ගත හැකි වයසේ ඉඳන්ම පත්තර, රූපවාහිනී ආදිය මඟිනුත් පෞද්ගලිකව පොත පතිනුත් යම් හැදෑරීමක් කළා.ගාල්ල දිස්ත්‍රික්කය ගත්තත් තාත්තා සමඟ දේශපාලනය කළ සමහර අය අද ජීවතුන් අතරත් නැහැ. තවත් සමහරු ඉන්නවා. ඒ වගේම ඔවුන්ගේ දූ පුතුන් අපේ පරම්පරාව නියෝජනය කරනවා. ඒ දෙපිරිසගේම හොඳ දේ සමඟ යා යුතු ගමනක් තිබෙන්නේ. විශේෂයෙන් තාත්තා හිටියේ සරලව, හොරකම් නොකර ආරක්ෂක නිලධාරීන් පිරිවරාගෙන ගියෙත් නෑ. ඒ දේවල් අනුගමනය කරමින් කාලානුරූපීව යා යුතු පිරිසුදු දර්ශනයක් සමඟ යන්නයි මම අපේක්ෂා කරන්නේ.5. මහ ලොකු බලාපොරොත්තු පොදි බැඳගෙන නැහැ. පළාත් සභාවට යන්නේ මුලින්ම හොඳ දෙවැනි පෙළක් තනාගන්නයි. ඊට පසු ඇමැති ද මන්ත්‍රී ද කියලා නෑ. අවංකවම ඒ ගැන හිතලා නෑ. අවශ්‍ය ජනතාවට සේවයක් කිරීමයි.නම - කවින්ද හේෂාන් ජයවර්ධනවයස - අවුරුදු 28අපොස සාමාන්‍ය පෙළ දක්වා කොළඹ රාජකීය විද්‍යාලයෙන් ද උසස් පෙළ කොළඹ අන්තර්ජාතික පාසල් දෙකකින් ද හදාරා තමිල්නාඩුවේ පී. රාමචන්ද්‍රන් වෛද්‍ය විද්‍යාලයෙන් වෛද්‍ය උපාධිය ලබාගෙන ඇත. ශ්‍රී ලංකාවේ වෛද්‍යවරයකු ලෙස වසර දෙකක් සේවයේ යෙදී තිබේ.1. ඇත්තටම මම පුංචි කාලේ ඉඳන්ම දේශපාලනයට උනන්දුවක් තිබුණා. 1994 ජනාධිපතිවරණයේ සිට මම දේශපාලන අත්දැකීම් ලැබුවා. 98 සිට ක්‍රියාකාරී දේශපාලනයට සම්බන්ධ වුණා. 2010 සම්පූර්ණ ඡන්ද ව්‍යාපාරයට එක් වුණා. තාත්තාගේ වියෝවෙන් පස්සේ ඔහු කළ සේවයෙන් බිඳක් හෝ කරන්න මට වගකීමක් තිබෙනවා. ජනතාව එය මගෙන් බලාපොරොත්තු වුණා. ඒ වගේම අද දේශපාලනය පරිහානියට පත්වෙමින් යාමේ ප්‍රවණතාවක් ඇතිවෙලා. ජනතාවගේ හදගැස්ම දැනෙන තරුණයකු ලෙස ඉදිරියට ඇවිත් සාධාරණය වෙනුවෙන් හඬ නගන්න... වෛද්‍ය වෘත්තියට ඔබ්බෙන් ගිය යමක් ලෙස පවතින දේශපාලන ශිෂ්ටාචාරයේ වෙනසක් කරමින් මේ දුක්බර යුගයෙන් ජනතාව මුදාගන්නයි දේශපාලනයට ආවේ.2. වෛද්‍යවරයකු ලෙස ගම්පහ දිස්ත්‍රික්කයේ සෞඛ්‍ය ගැටලු රාශියක් මම දකිනවා, අධ්‍යාපන ක්‍රමවේද දේශපාලනීකරණයෙන් වළක්වා ගත යුතුයි. වැඩෙන ලෝකය සමඟ අපේ දරුවන්ගේ ගමන්මඟ හදන්න වගේම එදිනෙදා ප්‍රශ්න, නේවාසික, සමාජීය, රැකියා, ගමනාගමන, තරුණ අසහනය, ආදි බොහොමයක් ප්‍රශ්න අතර ධීවර ගැටලු, සංචාරක හා නිෂ්පාදන සඳහා වෙළෙඳපොළක් නැතිවීමේ ගැටලු, කර්මාන්ත, කෘෂිකර්මාන්ත ගැටලු රැසක් තිබෙනවා. ඒවා විසඳීමට නම් ආර්ථික, යටිතල පහසුකම්, තාක්ෂණය හා දැනුම ලබාදිය යුතුයි.3. රටක් හැටියට මුහුණ දෙන දැවෙන ප්‍රශ්න රැසක් තිබෙනවා. වෛද්‍යවරයකු ලෙස වකුගඩු රෝගය හා සෞඛ්‍ය අධ්‍යාපන ප්‍රශ්න මට හොඳින් පෙනෙනවා. ඒ වගේම තවදුරටත් රටේ සංහිඳියාව ඇති කළ යුතුයි. ආගමික සංස්කෘතික සබැඳියාව එකමුතු බව ඇති කළ යුතුයි ගැළපෙන රැකියා තරුණයන්ට ලැබිය යුතුයි.4. දේශපාලන විද්‍යාව විෂයයක් ලෙස හදාරා නැහැ. ඒ වගේම සමහර පොතපතින් ගන්නා දැනුමේ දී ඒ ලේඛකයා දැරූ ආකල්ප පිළිබඳ මට පූර්ණ විශ්වාසයක් නැහැ. අනෙක මම විශ්වාස කරන්නේ ඒ හැමටම වඩා ප්‍රායෝගික දේශපාලනය හරියි කියලයි. ඒ මඟින් මම පරිණත බව ලබා ගන්නවා. මම රට ලෝකය ගැන හොඳ අවධානයෙන් ඉන්නේ.අපි කවුරුත් සර්ව සම්පූර්ණ පුද්ගලයන් නොවේ. කාගෙත් වැරැදි අතපසු වීම් තිබෙන්න පුළුවන්. ඒ නිසා තාත්තලාගේ හරි දේ අරගෙන අපේ නව දේවල් හදාරා මගේ අත්දැකීම් ද පදනම් කරගෙන නව මඟක යන්නයි මගේ බලාපොරොත්තුව.5. තනතුරු තානාන්තර ගැන මගේ කිසිම බලාපොරොත්තුවක් නෑ. තාත්තා වුණත් ඒ දේවල් වෙනුවෙන් ඒ පැත්තට මේ පැත්තට පැන්නේ නෑ. එජාපය මට දීලා තිබෙන අවස්ථාව හොදටම ඇති. මගේ අවසාන ඉලක්කය තාත්ත වගේ රටට සේවයක් කරලා මැරුණු දවසක මිනිස්සු හොඳයි කීවොත් ඒ ඇති.නම - තාරක දේශාභිමාන වික්‍රමතිලක නානායක්කාරවයස - අවුරුදු 28ගාල්ල රිච්මන්ඩ් හා කොළඹ ශාන්ත පීතර විද්‍යාලවලින් පාසල් අධ්‍යාපනය නිමවා කොළඹ විශ්ව විද්‍යාලයේ මූල්‍ය හා කළමනාකරණ උපාධියත් ලන්ඩන් විශ්ව විද්‍යාලයේ නීති උපාධියත් හදාරා ඇත. 2009 වසරේ සිට නීතිඥයකු ලෙස සේවය කරයි.1. පියාගේ දේශපාලනය මට ආලෝකයක් තමයි. නමුත් මගේ පිය උරුමය රැකීම නෙමෙයි අරමුණ. මේ රජය ගෙන යන ක්‍රමයට තරුණ විරෝධයක් තිබෙනවා. ඒ ක්‍රමය නිවැරැදි මඟකට ගන්න එක්සත් ජාතික පක්ෂය ඔස්සේ ක්‍රියාත්මක වෙනවා.2. විශේෂයෙන් ගාල්ලේ තරුණයන් අතරේ සුදුසුකම් හා හැකියාවට ගැළපෙන රැකියා නොමැතිකම, දේශපාලනඥයන් පසුපස ගොස් රැකියා ලබා ගැනීම, කුඩා තේ වතු හිමියන්ට ඇති පොහොර ප්‍රශ්න ආදි ගැටලු රාශියක් තිබෙනවා. විපක්ෂය හැටියට අපේ ඉහළ තනතුරු දරන්නන් මඟින් රජයේ ක්‍රමවේදයට බලපෑම් කර ජනතාවට සාධාරණයක් ඉෂ්ට කිරීමට බලාපොරොත්තු වෙනවා.3. අද රටේ දැවෙන ප්‍රශ්නය තමයි බඩගින්න දරා ගන්න බැරිකම. කොහොම කීවත් ආර්ථිකය වැටිලා තිබෙන්නේ. යුද්ධය අවසන් කිරීම ගෞරවනීයයි නමුත් එයින් පසු බඩගින්න නිවන්නත් කටයුතු කළ යුතුයි.4. දේශපාලනය විෂයයක් ලෙස හදාරා නැහැ. නමුත් අවුරුදු 10 - 12 කාලේ ඉඳන්ම දේශපාලනයට තිබුණු උනන්දුව නිසා ඉතිහාසය, විවිධ දේශපාලන න්‍යායන් ගැන හොඳින් අධ්‍යයනය කළා. මගේ පියාගේත් ලොකු අප්පච්චිගේත් දේශපාලනයේ ප්‍රමුඛ සාධකය තමයි අවංකකම හා විශ්වසනීයත්වය. ඒ අය මහජන මුදල් මංකොල්ල කෑවේ නෑ. ඒ හොඳ දේවල් සමඟ මටත් ජනතාවටත් ගැළපෙන මගේ ගමනක් යනවා.5. මම තවම දේශපාලනයේ කනිෂ්ඨයෙක්, නවකයෙක්. එක පාරට ලොකු ගමනක් යන්න බෑ. පියවරෙන් පියවර තමයි යා යුත්තේ. ජනතාවගේ පිළිගැනීම සමඟයි අවසන් ඉලක්කය තීරණය වන්නේ. අනාගතයේ පාර්ලිමේන්තුව නියෝජනය කිරීමට හැකිනම් එයයි හොඳම දේ.(අපේක්ෂක ෂෙනාල් වෙල්ගම පුවත්පත මුද්‍රණයට යනතුරු පිළිතුරු නොදුන් අතර තිසර ගුණසිංහ හා සංජීව කරුණාතිලක යන අපේක්ෂකයන් සම්බන්ධීකරණය අපහසු විය)සාකච්්ඡා කෙළේ අරුණි මුතුමලී කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=ab1402094</link>
    <topic>සුජීව එජාපයෙන් එළවන කුමන්ත්‍රණයක්</topic>
    <author> චන්දන බණ්ඩාර</author>
    <content>මෙවර නිදහස් දින ජාතික උළෙල ඉතිහාසයේ ප්‍රථම වරට කෑගල්ල පුරවරයේ පැවැත්විණි. ඒ ජනාධිපතිතුමා ප්‍රමුඛ මැති ඇමැතිවරුන්ගේ ප්‍රධානත්වයෙනි. ගිය තුන් වෙනිදා ජනාධිපතිතුමා කෑගල්ල නගර සභා පිටියට පැමිණියේ ගුවනින්ය. ඒ වෙන විටත් කෑගල්ල නගර සභා ක්‍රිඩාංගනයේ සිටි මහ ඇමැති මහීපාල ‍හේරත් සිය රථයට නංවා ගත් ජනාධිපතිතුමා අඹන්පිටියේ පිහිටි ඩෝසන් බංගලාවට පැමිණියේය.ගිය සෙනසුරාදා සවස් භාගයේ දී ඩෝසන් බංගලාවෙන් පිටත් වුණු ජනාධිපතිතුමා කෑගලු පුරවරයේ මෑතක සිදු කළ දැවැන්ත සංවර්ධන කටයුතු නිවිහැනහිල්ලේ දැකබලා ගත්තේය.අප්‍රසිද්ධියේ සිදු කෙරුණු මේ නගර නිරීක්ෂණ චාරිකාවට ජනාධිපතිතුමා සමඟ මහ ඇමති මහීපාල හේරත් , ජනාධිපති කාර්ය මණ්ඩල ප්‍රධානී ගාමීණී සෙනෙරත් සහ කෑගල්ල දිස්ත්‍රික් පාර්ලිමේන්තු මන්ත්‍රී කනක හේරත් ද එක් වූහ.කොළඹ මහනුවර කෑගල්ල නගරය මැදින් වැටී ඇති පැරණි මාර්ගය ඔස්සේ ඉදිරියට ගිය ජනාධිපතිතුමා ඇතුළු පිරිස අනතුරුව මීපිටිය මංසන්ධියෙන් නව විකල්ප මාර්ගයට පිවිසියේ ය. "මේක තමයි අපි ඇති කළ වෙනස. අපි නගරයේ සංවර්ධනය ගමට ගෙන ආවා. ගමේ සොඳුරු සුවදායී පරිසරය නගරයට ගෙන ගියා." ජනාධිපතිතුමා විකල්ප මාර්ගයේ ගමන් කරන අතරතුර හාත්පස බලමින් මහීපාල හේරත් මහ ඇමතිවරයාට කීවේ මහත් සැහැල්ලුවෙනි."නිදහස් දින උළෙල කෑගල්ලට ගෙනා එකෙන් හිතාගන්න බැරි සංවර්ධනයක් කෑගල්ලට ලැබුණා. දැන් කෑගල්ල අඳුරගන්න බැරි තරමට දියුණු සුන්දර නගරයක් ".ජනාධිපතිතුමා තවදුරටත් කීය.ඒ වන විටත් කෑගල්ල නිදහස් මාවත පසුදින පැවැත්වීමට නියමිත නිදහස් දින උළෙල සදහා සූදානම් කෙරෙමින් පැවැතිණි. "අපි යමු නිදහස් දින උළෙල පැවැත්වීමට නියමිත ස්ථානයට" ජනාධිපතිතුමා කීවේය. ජනාධිපතිතුමාගේ නියමයෙන් පිරිස අනතුරුව නිදහස් දින උළෙල පැවැත්වීමට නියමිත කෑගල්ල පැරණි පොළ භූමියට ගියහ. එවිට රාත්‍රී අටට පමණ වී තිබිණි.මහත් සැහැල්ලුවෙන් සිය වාහනයෙන් බැසගත් ජනාධිපතිතුමා මහ ඇමති මහීපාල හේරත් සහ පාර්ලිමේන්තු මන්ත්‍රී කනක හේරත් සමඟම එදින රාත්‍රියේ කෑගලු නිදහස් මාවතේ ඇවිදිමින් සිටියේය. එතැන විවිධ කටයුතුවල නියුතුව සිටි විවිධ තරාතිරම්වල පුද්ගලයන් සමඟ සුහද ලෙස කතා බහ කරන්නටද ජනාධිපතිතුමා අමතක නොකළේය. ගිය අගහරුවාදා කෑගල්ලේ පැවති නිදහස් දිනය වාර්තා පොතට එක් වන්නකි. ඒ නිදහස් දින ජාතික උළෙලක් ඉතිහාසයේ පළමු වතාවට සබරගමු පළාතේ පැවැත්වීම නිසාම නොවේ.වාර්තාගත ජනගඟක් එම උළෙල නැරඹීමට පැමිණි බැවිනි.පෙබරවාරි පළමුවෙනිදා පටන් කෑගල්ල නිදහස් මාවතේ නිදහස් දින පෙරහුරු සංදර්ශන නැරඹීමට පවා දස දහස් සංඛ්‍යාත පිරිස් පැමිණියෙන් එම තෙදින පුරාද කෑගල්ල නගරයේ පැවතියේ මහත් තදබදයකි.ගිය අඟහරුවාදා දින උදෑසන 4..00 සිට සිව් දිගින් කෑගලු පුරවරයට දහස් සංඛ්‍යාත පිරිස් පැමිණි අතර කල්වේලා ඇතිව නිදහස් මාවතේ ඉදිකර තිබූ තාවකාලික කූඩාරම් වල ද සැතපුම් 2ක් පමණ මඟ දෙපස ද පොරකමින් ඔවුහු ජනාධිපතිතුමාගේ සම්ප්‍රාප්තිය දැකගැනීමට බාල සිටියහ. ඒ අනුව ඒ දින කීපයේ පැමිණි සිටි පිරිස ලක්ෂයකට වඩා වැඩි යැයි නොනිල ආරංචි මාර්ගවලින් කියවිණි.නිදහස් දින ජාතිය අමතමින් ජනාධිපතිතුමා කළ දෙසුම හරබර මෙන්ම අතිශය හැඟුම්බර වූවකි. උදෑසන 9.17ට එතුමා ජාතිය ඇමතීම ආරම්භ කළේ ය.දුරාතීතයේ පටන් දේශප්‍රේමීන්ට නිජබිමක් වූ හතර කෝරලේ තුන්කෝරලේ ඇතුළු කෑගල්ල දිසාවට ජාතික නිදහස් දින උළෙල ගෙන ඒමට හැකිවීම පිළිබදව සොම්නස පළ කරමින් එතුමන් සිය දේශනය ආරම්භ කරමින් දුරාතීතයේ රුහුණු රජ පෙළපත හා කෑගලු දිසාවේ සබදතාව ගෙන හැර දැක්විය."ගමේ ගොඩේ උදවියට කැටකිරිල්ල ගැන අමුතුවෙන් කියන්න ඕනෑ නෑ. ඈ බිත්තර ලන්නේ පෙරළන පස් පිඩැල්ලේ මතුවන කුඩා හිඩැසක. කැටකිරිල්ල ඇගේ කුඩා කැදැල්ලේ ඇයට උවමනා නිදහස යම් ලෙසක භුක්ති විදින්නේ ද මගේ රටේ ජනතාවටත් ඔවුන් අභිමත පරිදි නිදහස භුක්ති විදීමට අයිතිය තියෙන්න ඕනි. "නිදහස පිළිබද ජනාධිපතිතුමාගේ එම සංවේදී සඳහන එම උත්සව භූමියේ රැදී සිටි ලක්ෂ සංඛ්‍යාත ලාංකිකයන්ට සේම විදෙස් ආරාධිතයන්ට ද දැනෙන්නට ඇතුවාට සැක නැත.ගිය සතියේ දී දෙහිවල ශ්‍රී.ල.නි.ප ආසන බල මණ්ඩල රැස්වීම පැවැත්විණි. ඒ ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙනි. එදින බැසිල් රාජපක්ෂ ඇමැතිතුමාගේ ප්‍රධානත්වයෙන් දෙහිවල , බොරැල්ල සහ උතුරු කොළඹ යන ශ්‍රී.ල.නි.ප ආසන බලමණ්ඩල රැස්වීම් පැවැත්විණි. එදින දෙහිවල ආසන බලමණ්ඩල රැස්වීමට දෙහිවල ශ්‍රි.ල.නි.ප සාමාජිකයන් පැමිණියේ පෙළපාළිවලිනි. ඒ නිසා ආර්ථික සංවර්ධන ඇමැති බැසිල් රාජපක්ෂ මැතිතුමාටද රැස්වීමට පැමිණීමේ දී මාර්ග අවහිරතාවන්ට මුහුණ දෙන්නට සිදු විය. දෙහිවල ආසන බල මණ්ඩල රැස්වීම පැවැතියේ දෙහිවල මහජන ක්‍රීඩාංගනය ඉදිරිපිටදීය.ආසන බලමණ්ඩල රැස්වීම ආරම්භයේදීම දෙහිවල ශ්‍රී.ල.නි.ප ආසන සංවිධායක සහ දෙහිවල ගල්කිස්ස නගරාධිපති ධනසිරි අමරතුංග කියා සිටියේ දෙහිවල ශ්‍රී.ල.නි.ප ආසන බලමණ්ඩල රැස්වීමකට මෙතරම් සෙනඟක් පැමිණි ප්‍රථම වතාව මෙය බවයි. නගරාධිපති ධනසිරි කියා සිටියේය.ඉන්පසුව දෙහිවල ශ්‍රි.ල.නි.ප ආසන බලමණ්ඩල රැස්වීම ඇමැතුයේ ආර්ථික සංවර්ධන ඇමැති බැසිල් රාජපක්ෂය. බැසිල් රාජපක්ෂ මහතා බල මණ්ඩල රැස්වීම අමතන්නට සුදානම් වෙද්දී විනාඩි විස්සක් පමණ ඇමැතිවරයාට මයික්‍රෆෝනය අසල හිටගෙන සිටින්නට සිදු වීය. ඒ වෙන යමක් නිසා නොව විනාඩි විස්සක පමණ කාලයක් පුරාවට රතිඤ්ඤා හඬින් මුළු දෙහිවල ප්‍රදේශයම ගිගුම් දෙමින් තිබු නිසාය. ඉන් අනතුරුව ඇමැති බැසිල් රාජපක්ෂ සිය කතාව ආරම්භ කළේ “දැක්කා නේද අලින්ගේ සද්දය” කියමිනි. එනම් එ.ජා.ප යේ දෙහිවල ප්‍රබලම චරිතයක්ව සිට ඉන් අනතුරුව ධනසිරි අමරතුංග ශ්‍රි.ල.නි.ප යට එක් වීම නිසාය.“ දෙහිවල කියන යු. ඇන්.පී බළකොටුව සුනු විසුනු කළේ ධනසිරි අමරතුංග කියන පුද්ගලයායි. ඒකේ ගෞරවය ඒ නිසා ධනසිරිට හිමි වෙනවා. ධනසිරි කියන්නේ හොඳ සංවිධායකයෙක්. නමුත් එ.ජා.පය ධනසිරිගේ වටිනාකම තේරුම් ගත්තේ නැහැ. ඒ නිසා එ.ජා.ප යට සිදු වෙලා තියෙන පාඩුව තේරෙනවා ඇති.ඒ නිසා මේ වගේ සංවිධායකයකුට දෙහිවල තව තවත් සංවර්ධනය කරන්ඩ ලබන සතියේදීම ආර්ථික සංවර්ධන ඇමාත්‍යාංශය මඟින් රුපියල් ලක්ෂ 2500 ක් ලබා දෙනවා. ‍ ඒ මුදල් මේ වසරේදී වියදම් කරලා දෙහිවල තව තවත් සංවර්ධනය කරන්ඩ. දෙහිවල කියන්නේ ජනාධිපතිතුමාට බොහොම සම්බන්ධ ප්‍රදේශයක්.ශිරන්ති රාජපක්ෂ ජනාධිපති ආර්යාවත් දෙහිවල ගල්කිස්ස නගර සභා බල ප්‍රදේශයේ පදිංචි වෙලා හිටපු කෙනෙක්. අපි ඉගෙන ගන්නා කාලයේ දෙහිවල තැන් කීපයකම පදිංචි වෙලා හිටියා. ඒ නිසා අපිට දෙහිවල අලුත් නැහැ. දෙහිවල කියන්නේ අපේ දෙවෙනි ගම. ඒ ගම තමයි අපි ධනසිරිට බාර දීලා තියෙන්නේ.අපිට මේ සෙනඟ දැක්කාම හිතා ගන්ඩ පුළුවන් අනිවාර්යයෙන්ම ධනසිරි මේ වතාවේ පාර්ලිමේන්තුවට යනවාමයි.” බැසිල් රාජපක්ෂ ඇමැතුතිමා එසේ කියද්දී බල මණ්ඩල රැස්වීමට එක්ව සිටි පිරිස් මහ හයියෙන් අත් පොළසන් දෙන්නට වුහ.ඉන් අනතුරුව බැසිල් රාජපක්ෂ ඇමැතිතුමාගේ වාහනය අසලට ගිය දෙහිවල නගරාධිපති ධනසිරිට බැසිල් ඇමැතිතුමා කීවේ “ ධනසිරි ඔයා බය වෙන්ඩ එපා ඔයා අනිවාර්යයෙන්ම ඊළග පාර පාර්ලිමේන්තු යනවා. අපි ඔයාට උදව් කරනවා. බොහොම සන්තෝෂයි හොඳට බල මණ්ඩල රැස්වීම සංවිධානය කරලා තිබුණා.” යුනුවෙනි.මේ අතරතුර නිදහස් දිනය වෙනුවෙන් අරලිය ගහ මැදුරේ පැවැත්වෙන රාජ්‍ය භෝජන සංග්‍රහය ජනාධිපතිතුමාගේ ප්‍රධානත්වයෙන් ගිය සතියේදී පැවැත්විණි. ඒ සඳහා කොළඹ දිසාවෙන් කොට්ටේ නගරාධිපති ජනක රණවක සහ දෙහිවල ගල්කිස්ස නගරාධිපති ධනසිරි අමරතුංගට ඇරැයුම් ලැබී තිබිණි. අමරතුංග මහත්මියටත් ඇරැයුම් කොට තිබිණි. රාජ්‍ය භෝජන සංග්‍රහයේදී ජනාධිපතිතුමා සියලුම ආරාධිතයන් අසලට යමින් ඔවුන් සමඟ සුහද ලෙස කතා බහ කරමින් සිටියේය. අතරතුර ජනාධිපතිතුමා අවේ ධනසිරි අමරතුංග නගරාධිපතිවරයා අසලටය.“ ආ නංගි දන්නවාද වැඩක්. අර ගයේෂා පෙරේරා කියන නිළිය දැම්මේ ධනසිරි කියලා මට ආරංචි වුණා. මෙයාගේ ප්ලෑන් එකකට තමයි එයාව එවලා තියෙන්නේ.” ජනාධිපතිතුමා සිනහ වෙමින් කීවේ ධනසිරි අමරතුංග නගරාධිපතිවරයාගේ බිරිදටය.“ අනේ සර් මං දන්නේ නෑ” අමරතුංග මහත්මිය ජනාධිපතිතුමාට ගරු සරු ඇතිව කීවේය. “ නෑ නෑ මෙයා එයාගේ යාළුවෙක් කියනවානේ. ධනසිරි තමයි ගයේෂාව එවලා තියෙන්නේ”ජනාධිපතිතුමා යළිත් සිනහ වෙමින් කීවේය. ජනාධිපතිතුමාගේ කතාවට අමරතුංග මහත්මිය පිළිතුරු දුන්නේද සිනහ වෙමින්ය.“ නෑ නෑ ධනසිරි නෙමෙයි ගයේෂා එවලා තියෙන්නේ. මං විහිළුවට කිව්වේ.” ජනාධිපතිතුමා කීවේය. ඉන් අනතුරුව ජනාධිපතිතුමා විමසා සිටියේ “ ආ ධනසිරි කොහොමද දෙහිවල නිදහස් උත්සවය. කෑගල්ලේ තිබුණ නිදහස් උත්සවය නම් ඉතාම හොඳට සිදු වුණා. මෑත කාලයේ නිදහස් උත්සවයකට ආපු වැඩිම සෙනඟ මං දැක්කේ කෑගල්ලේදී.” ජනාධිපතිතුමා එසේ කියමින් ධනසිරි ඇතුළු පිරිස සිටි තැනින් නික්ම ගියේ නිදහස් දින රාජ්‍ය භෝජන සංග්‍රහයට පැමිණි අනෙත් ආරාධිතයන් සමඟ කතා බහ කරන්නටය.ගිය සතියේ දී පාර්ලිමේන්තුවේ දී පැවැති එ.ජා.ප පාර්ලිමේන්තු කණ්ඩායම් රැස්වීමේ දී නොසිතූ නොපැතූ අකරතැබ්බයකට මුහුණ පාන්නට එ.ජා.ප නායක රනිල් වික්‍රමසිංහට සිදු විය. එනම් පාර්ලිමේන්තු මන්ත්‍රී පාලිත තෙවරප්පෙරුමගේ දැඩි දෝෂ දර්ශනටය හා ප්‍රහාරයකට ලක්වීමේ අවදානමකට ගොදුරු වීමය. ගිය බදාදා දිනයේ එ.ජා.ප පාර්ලිමේන්තු කණ්ඩායම් රැස්වීම පැවැතියේ සිරිකොත පක්ෂ මුලස්ථානයේදීය. එහිදි පාර්ලිමේන්තු කණ්ඩායම් රැස්වීම ආරම්භයේදීම කඩුවෙල එ.ජා.ප සම සංවිධායක පාර්ලිමේන්තු මන්ත්‍රී නිතීඥ සුජීව සේනසිංහ මන්ත්‍රීවරයා සිය අදහස් දැක්වුයේ ඉතාම වේදනාවෙන් යුතුවය.“ නායකතුමනි ඔබතුමා හදන්නේ අපිව පක්ෂයෙන් එළවන්ඩද? මට පක්ෂයෙන් හිරිහැර ගොඩක් වෙනවා. අපි ඉවසාගෙන ඉන්නේ. මගේ ආසනය කඩුවෙල දෙකට බෙදුවා. ඒත් සමහරුන්ට මොරටුව ආසනයේ භාගයක සංවිධායක ධුරය දීලා රත්මලාන ආසන සංවිධායක කමත් දීලා තියෙනවා. මොකක්ද මේකේ තේරුම” එ.ජා.ප නායකයාගෙන් පාර්ලිමේන්තු මන්ත්‍රී සුජීව සේනසිංහ ප්‍රශ්න කළේය.“ මං මේ පාර අපේ ආසනයෙන් අපේක්ෂකයෙක් දැම්මා. නමුත් එයාට නාම යෝජනා දෙනවා වෙනුවට එයාට කතා කරලා කියනවා අරයාට නෙමෙයි මෙයාට මේ පාර මැතිවරණයේදී වැඩ කරන්ඩ කියලා. මේ වගේ බලු වැඩ කරන්ඩ එපා නායකතුමනි. මට කිසිම වගකීමක් දෙන්නේ නෑ. මං කෘත්‍යාධිකාරී මණ්ඩලයේ නැහැ. මට පාර්ලිමේන්තුවේ අන්තිමට කතාවක් දුන්නේ අය වැය වෙලාවේ විතරයි. රුවන් විජයවර්ධන එ.ජා.පයට මට වඩා අවුරුදු හතරක් කනිෂ්ඨයි. මං අවුරුදු හතක් රුවන්ට වඩා ජ්‍යෙෂ්ඨයි. අපිට කියනවා පවුල්වාදය එපා කියලා. එතකොට රුවන්ට සලකන්නේ පවුල්වාදය වෙනුවෙන් නෙමෙයිද? කැත වැඩ කරන්ඩ එපා නායකතුමනි. පාලිත තෙවරප්පෙරුමලා කියන්නේ එ.ජා.ප ය වෙනුවෙන් දාඩිය මහන්සියෙන් වැඩ කරන මිනිස්සු. එහෙම මිනිස්සුන්ට කැත විදියට සලකන්ඩ එපා.” පාර්ලිමේන්තු මන්ත්‍ර නීතීඥ සුජීව සේනසිංහ කියා සිටියේය.ඒ සමඟම එ.ජා.ප කළුතර දිස්ත්‍රික් පාර්ලිමේන්තු මන්ත්‍රී පාලිත තෙවරප්පෙරුම කීවේ තමන්ටත් කතා කිරීමට අවශ්‍ය බවය. මේ අතරතුර එ.ජා.ප නායක රනිල් වික්‍රමසිංහ පාලිත තෙවරප්පෙරුම මන්ත්‍රීවරයාගෙන් විමසා සිටියේ “ කෝ ඔයාගේ පුතාගේ අයැදුම් පත්‍රය නාමයෝජනා දෙන්ඩ අයැදුම්පත්‍රයක් දුන්නේ නැහැනේ.” එ.ජා.ප නායකයා විමසා සිටියේය.ඒ සමඟම පාලිත තෙවරප්පෙරුම මන්ත්‍රිවරයාට කේන්ති ගියේය. “ මොන ඉල්ලුම් පත්‍රද? මං ඒක යැව්වා කච්චේරියට. පුතාගේ ජාතකය වෙනස් කරගෙන එන්ඩ කියලා යැව්වා. මං තමුන් කියන දේවල් අහගෙන ඉන්නේ නැහැ. බම්බු ගහ ගන්නවා. වෙනදා දාන පාට් මට මෙතැන දාන්ඩ එන්ඩ එපා. ‍ තේරුණාද?” එසේ කියමින් පාලිත තෙවරප්පෙරුම මන්ත්‍රීවරයා එ.ජා.ප නායකයාට චෝදනා කරන විට එ.ජා.ප නායකයා නිශ්ශබ්දව සිටියේය.ඒ සමඟම පාලිත තෙවරප්පෙරුම මන්ත්‍රීවරයා ගියේ එ.ජා.ප නායකයා සමීපයටය. “ නපුංසක වැඩ කරන්ඩ එපා. නපුංසකයෝ ටිකක් ළං කරගෙන පිරිමි පක්ෂයට එනකොට බය වෙනවා. කොන්ද පණ නැති නපුංසකයෝ. මේ පක්ෂය කනවා." එසේ කියමින් පාලිත තෙවරප්පෙරුම මන්ත්‍රීවරයා එ.ජා.ප නායකයාගේ අතින් අල්ලා ගැනීමට උත්සාහ කළේය. ඒ සමඟම එ.ජා.ප නායකයා එතැනින් ඉවත්ව යන්නට කටයුතු කළේය. ඒ සමඟම තෙවරප්පෙරුම මන්ත්‍රීවරයා එ.ජා.ප නායකයාගේ ඇඟට කඩා පැන්නේය. ඒ එ.ජා.ප නායකයාගේ අත් දෙකෙන් සහ කොට් එකෙන් අල්ලා ගනිමිනි.“ මොන මඟුලක්ද ඕයි කරන්නේ. මෙහාට එනවා ඕයි. මඟුල ලජ්ජා නැද්ද ඕයි. තුප්පහි වැඩ කරන්ඩ එපා සක්කලියෝ.” එසේ කියමින් පාලිත තෙවරප්පෙරුම මන්ත්‍රීවරයා එ.ජා.ප නායකයා යළිත් පාර්ලිමේන්තු කණඩායම් රැස්වීම පැවැති කාමරයට ගැනීමට උත්සාහ කළ ද එ.ජා.ප නායකයා දුවගෙන මෙන් ගියේ ඉහළ මාලය වෙත යාමටය. එසේ එ.ජා.ප නායකයා දුව ගියේ මහ හයියෙන් කෑ ගසමින්ය. ඒ පාලිත තෙවරප්පෙරුම මන්ත්‍රීවරයා පහර දෙනු ඇතැයි යන බියෙන් යුතුවය.දේශපාලනයත් කලාවත් එක් වී රස ගැන්වුණු ප්‍රීතිමත් සැඳෑ හමුවක් පසුගියදා බත්තරමුල්ල සෙත්සිරිපාය නව කාර්යාල සංකීර්ණයේ 11 වැනි මහලේ පිහිටි ශ්‍රවණාගාරයේදී පැවැත්විණි. ඒ අවස්ථාවට ප‍්‍රවීණ කලාකරුවන් වන රවීන්ද්‍ර රන්දෙණිය, විමල් කුමාර ද කොස්තා, රෙක්ස් කොඩිප්පිලි, ඩග්ලස් රණසිංහ, සඳුන් විජේසිරි, ටෙනිසන් කුරේ, නාලන් මෙන්දිස්, සුදත් රෝහණ, විල්සන් කරු, ප‍්‍රියංකර පෙරේරා, රොජර් සෙනෙවිරත්න ඇතුළු පිරිසක්ද නවක කලාකරුවෝ රැසක්ද එක්ව සිටියහ.මේ සැඳෑවේදී ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ සහ ප්‍රවීණ රංගනවේදී විමල් කුමාර ද කොස්තා කාගේත් අවධානයට යොමු විය. ප්‍රීතිමත් සැඳෑව ප්‍රවීණ රංගනවේදී විමල් කොස්තා ට බොරැල්ල සිංහපුර නිවාස සංකීර්ණයෙන් රුපියල් ලක්‍ෂ 40ක් පමණ වටිනා නව නිවසක් ප්‍රදානය කිරීම වෙනුවෙන් සංවිධානය වුවකි.විමල් වීරවංශ අමාත්‍යවරයා එම නිවාස ප්‍රදානය සමඟ බැඳී තිබූ එක්තරා රහසක් සිය කතාවේදී අනාවරණය කළේය. ‘‘රොජර් සෙනෙවිරත්න සහෝදරයා දිගටම ඉන්නේ කුලී නිවාසවල. ඔහුට ස්ථිර නිවසක් නැති කලාකරුවෙක්. දිගටම කුලී නිවාසවල ඉන්නවාද කියලා මං ඔහුගෙන් එක දවසක් ඇහුවා. ඒ වෙලාවේ ඔහු මට කීව්වේ මට නිවසක් දෙන්න පුළුවන් නම් ඒක අපේ ප්‍රවීණ රංගන ශිල්පී විමල් කොස්තාට දෙන්න කියලා. සාමාන්‍යයෙන් අද එහෙම කාගේවත් කටින් කියවෙන්නේ නැහැ." විමල් වීරවංශ ඇමැතිවරයා එහෙම කියන කොට අමාත්‍යංශයේ ශ්‍රවණාගාරය කලාකරුවන්ගේ අත්පොළසන් හඩින් ගිගුම් දුන්නේය.එහිදි ප්‍රවීණ රංගනවේදී රවින්ද්‍ර රන්දෙණිය සැඳෑව රස ගන්වමින් කොස්තා කලාකරුවා ගැන මතකය අවදි කළේය.මේ සැඳෑව තවදුරටත් රස ගන්වමින් ටෙනිසන් කුරේ රංගන ශිල්පියා ද අපුරු අදහස් දැක්වීමක් කළේය. ‘‘මං ජීවිතයටම දැක්ක කලාකරුවකු වෙනුවෙන් පැවැත්වුණු හොඳම උපහාර උළෙල තමයි මේ. අපි මැරුණම කලාභවනට ගෙනහින් මල්වඩම් තියලා වැඩක් නෑ. ඊට වැඩිය ජීවත් වෙනකොට කරන මේ දේවල් වටිනවා.මටත් කියන්ඩ රසමුසු තැන් ගොඩක් තියෙනවා. ඔහු ඒ දවස්වල ගොඩක් ජනප්‍රියයි. ඒ ජනප්‍රියත්වය මටත් ගන්ඩ මං හිතුවා. ඉතිං මං කළේ මොකක්ද මට ඒ දවස්වල තිබුණා යතුරු පැදියක්. ඒකේ කොස්තා මහත්තයා තියාගෙන පදින කොට හැමෝම ඒ දිහා බලනවා. කොස්තා දිහා බලන අය මා දිහාත් ඉඳ හිටලා බලනවා. ඒක මට ජනප්‍රිය වෙන්න හොඳ මාර්ගයක් කියලා මං හිතුවා.මං ඒ දවස්වල කොස්තා ලෑස්තිවෙලා එනකම් ගෙදර ළග පැය ගණන් බයික් එකට වෙලා කට්ට කාගෙන ඉන්නවා.’’ ටෙනිසන් කුරේ කවුරුත් සිනහ සයුරක ගිල්වමින් කීය. විමල් කොස්තා රංගනවේදියාද එහිදි කෙටි අදහස් දැක්වීමක් කළේය. " මගේ ජීවිතයේ සතුටුම දිනය අද . ඒ මේ නිවස ලැබුණු නිසා" කොස්තා රංගනවේදියා කීය."හරූන් ලන්ත‍්‍රාට, ජගත් චමිලට නව නිවසක් ඔබතුමා දුන්නා. ඒ වගේම අදත් මේ කලාකරුවා වෙනුවෙන් ඉටු කළේ විශිෂ්ට දෙයක්’’ තේ පානය කරන මොහොතේ විමල් වීරවංශ ඇමැතිතුමාට සුබ පතමින් ප්‍රවීණ කලාකරුවෝ රැසක් කීහ.කොළඹ දිසාපතිවරයා කොළඹ දිස්ත්‍රික්කයේ නාම‍ යෝජනා බාර ගත් පසුව දිසා ලේකම්වරයා විසින් නාමයෝජනා භාරගත් පක්ෂවල නම් පැවසීය. පක්ෂ සියල්ලේම නාමයෝජනා පිළිගත් බව පැවසුවත් නම් එකින් එක සඳහන් කිරීමේ දී එජාපය ඒ අතර නොවීමෙන් සභාවේ කසුකුසුවක් ඇරැඹිණි.අවසානයේ දී නැගී සිටි එ.ජා.ප හිටපු බස්නාහිර පළාත් විපක්ෂ නායක මංජු ශ්‍රී අරංගල තම පක්ෂයේ නම කියැවුණේ නැති බව දිසාපතිවරයාට කීය. හෝමාගම ප්‍රාදේශීය සභාවේ නාමයෝජනා ප්‍රතික්ෂේප වීමෙන් අමාරුවේ වැටුණු මංජු ශ්‍රී පැවසුවේ තමන්ගේ ඇඟ සීතල වී ගිය බවයි. නමුත් දිසා ලේකම්වරයා කීවේ පිළිගත් පක්ෂ සියල්ලේ නම් තමන් පැවසූ බවයි. එවිට එජාපයේ ශ්‍රීනාත් පෙරේරා හිටපු පළාත් සභා මන්ත්‍රීවරයා කීවේ "මගේ පපුව ගල්මෝලක් වගේ තවමත් ගැහෙනවා. දිසාපතිතුමා අපේ නාමයෝජනා පිළිගත්තා නම් ඒක කියලා දාන්නකෝ කියාය"එවිට ගම්මන්පිල ද නැගී සිටිමින් කීවේ එජාපයේ නම කියැවුණේ නැති බවය. “පක්ෂ ඔක්කෝම පිළිගත්තා කියූ නිසා ප්‍රශ්නයක් නෑ. මගෙන් මඟ හැරෙන්න ඇති. එජාපයේ නාමයෝජනාත් මම පිළිගත්තා“ කොළඹ දිසා ලේකම්වරයා සිනා මුසුව කීය.එ.ජා.ප නායකත්ව මණ්ඩල සභාපති කරු ජයසුරිය ඇතුළු එක්සත් ජාතික පක්ෂ නායකත්ව මණ්ඩලයට සහ මෙවර පළාත් සභා මැතිවරණය සදහා පත් කළ නාමයෝජනා මණ්ඩලයට ගෙවී ගිය සතියයේ කාර්ය බහුල විය. ඇතැම් නාමයෝජනා සම්බන්ධව උණුසුම්කාරී තත්ත්වයන් ද ඇති විය. එකී සමහර අවස්ථාවන්හි දී නායකත්ව මණ්ඩලයේ සභාපති ලෙස කරු ජයසුරිය ඒවා ට ඒවාට මැදිහත් වූ අතර ගැටලු සහගත තත්ත්වයන්ට මුහුණ දී සිටි ඇතැම් අපේක්ෂකයන්ට නාමයෝජනා ලබා දිමට අවශ්‍ය කටයුතු කිරීමටද කරු කටයුතු කළේය.ශිරාල් ලක්තිලක සහ සහ මෛත්‍රී ගුණරත්නට නාමයෝජනා ලබා දීම ගැන සුබවාදීව සලකා බැලීම සඳහා නායකත්ව මණ්ඩලයත්, නාමයෝජනා මණ්ඩලයත් තීරණය කර තිබිණි.එහෙත් මෛත්‍රී ගුණරත්න විසින් ඊට පෙර දා එනම් ඉරිදා, සතිඅන්ත ජාතික පුවත්පතකට ලබා දී තිබූ පුවත්පත් සම්මුඛ සාකච්ඡාවක් මඟින් නායකත්ව මණ්ඩලය, එක්සත් ජාතික පක්ෂයේ නායකත්වය දැඩි ලෙස විවේචනය කොට තිබිණි. ඒ නිසා ශිරාල් ලක්තිලක සහ මෛත්‍රී ගුණරත්න පිළිබඳ එ.ජා.ප නාමයෝජනා මණ්ඩලයට සහ එ.ජා.ප නායකත්ව මණ්ඩලය මහත් අසිරුතාවට පත් වීය. මේ නිසා සියල්ල කණපිට හැරවීමට හේතු වීය. චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=ab1402095</link>
    <topic>කැට කිරිල්ලියගේ නිදහස</topic>
    <author>රංජිත් සියඹලාපිටිය</author>
    <content>ඊනියා මානව හිමිකම් ආරක්ෂා කිරීමේ ව්‍යාපාරයේ ‍ෙලාකු ඇත්තියක් ඊයේ පෙරේදා කියා තිබුණේ ඔවුන් ශ්‍රී ලංකාවට පියවර ගන්නේ ජනතාවගේ යහපත සඳහා බවයි.ඉවසන්නටම බැරි අසාධාරණයක් සිදුවන විට, ඇසෙන විට අපේ ගමේ හිටි පරණ ඇත්තියක් වූ ලැයි නැන්දා කියන්නේ අනිච්ඡේ..... දුක්කේ කියාය.... මට ඇය සිහිපත් විය.නීත්‍යානුකූලව පිහිටුවා ගත් රජයක් මගින් පාලනය කළ රටක මිනිසුන් සිංහල, දෙමළ, මුස්ලිම් කිසිඳු භේදයකින් තොරව ත්‍රස්තවාදයේ විපතින් දුක් විඳිද්දි මුන්දලා හිටියේ කොහේදැයි දන්නේ නැත.ජනාධිපතිතුමා කෑගල්ල නිදහස් උලෙළේ දී ඉතිහාසගත වන කතාවක් කළේය. අවාසනාවන්ත සිදුවීම් අප ලිවිය යුත්තේ වැල්ලේ යැයි එතුමා කීවේය. ඒ ජල පහරින් හෝ සුළඟින් හෝ වෙනත් ක්‍රම වලින් ඉතිහාසයෙන් මැකී යා යුතු නිසයි. නමුත් හොඳ දේ ගල්පුවරුවල කෙටිය යුතු යැයි එතුමා කීවේය. ඒ ලොව පවතින තුරු හොඳ දේ සිහිපත් කළයුතු නිසාය.හැබැයි අකමැත්තෙන් හෝ යට ගිය නරක දේවල් සමහරුන්ට සිහිපත් කර දෙන්නට අපට සිදුවී තිබේ. මවුපියන් හඬව හඬවා යාන්තම් අවුරුදු අට, දහයේ කොලු පැටවුන් යුද්ධයට ඇදගෙන යන විට මානව හිමිකම් තිබුණේ කොහේද? උතුරු පළාතේ රාජ්‍ය සේවකයාගේ පඩි දවසට කප්පම් ගන්නට තුවක්කු තියා ගත් ත්‍රස්තවාදීන් රැක සිටිද්දී මානව හිමිකම් ගැන කතා කළේ කවුද?කිලිනොච්චියෙන් පහළට පවුලේ සියල්ලන්ට එක විට නෑදෑයෙක් බලන්නටවත් දකුණට එන්නට ඉඩ නොදෙන විට ඒවා ගැන කතා කළේ කවුද? මේ සඳහන් කළේ රටේ අනෙක් මිනිස්සුන් විඳි දුක් පැත්තකින්ම තැබුවත් ද්‍රවිඩ ජනතාව පවා අත් විඳි නිමක් නැති දුක් ගැහැට පිළිබඳවය. එසේ නම් මේ හෙළන කිඹුල් කඳුළු පිළිබඳව අප ඉතා පැහැදිලිව අවබෝධ කර ගත යුතුය. බොහෝ විනාශකාරීන් රටවලට අත පොවා ගන්නේ කිඹුල් කඳුළු දෝරේ යවමින් බව ඉතිහාසය සාක්ෂි දරයි.බුදු රජාණන් වහන්සේගේ අම්බට්ඨ බමුණට කළ දේශනාවකින් ජනාධිපතිතුමා සිය කතාව අහවර කළේය. එහි අර්ථය වූයේ, වගාව සඳහා පෙරළෙන පස් පිඩැල්ලේ ඇති ඉඩෙහි නිවස කර ගන්නා කුඩා කැට කිරිල්ලියට වුවද ඇයගේ නිවහන තුළ නිදහසේ ජීවත් වීමට ඉඩ තිබිය යුතු බවය. ශ්‍රී ලාංකිකයන් වූ අපට ද එසේමය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af1402091</link>
    <topic>හැම පෙබරවාරි 04 වැනිදාකම අලගල්ල කඳු මුදුනට නිදහස පෙනෙනවාලු!</topic>
    <author>නුවන් ගන්කන්ද</author>
    <content>සිරිපාද ලාංඡනයමහනුවර හා කෑගල්ල දිස්ත්‍රික්ක අතර පිහිටි අලගල්ල කඳුවැටිය අවට ගම්වල නිදහස් දිනය සමරන අපූරු සිරිතක් තිබේ. ඒ නිදහස් දිනයේදී අලගල්ල කන්ද තරණය කිරීමයි. ඔවුන් අලගල්ල මුදුනේදී නිදහස සමරන ආකාරය දැකීමට ඉකුත් පෙබරවාරි 04 දින අපිදු එය තරණය කළෙමු.ඉකුත් පෙබරවාරි 04 වැනි දින අපි අලුයම් කාලයේ කෑගල්ල නගරය පසු කරන විට නගරය ජනතාවගෙන් පිරී තිබුණි. ඊට හේතුව ජාතික නිදහස් සැමරුම පැවැත්වූයේ කෑගල්ල නගරයේදී බැවිනි. අපගේ ගමනේ අරමුණ වූයේ මෙරට එක්තරා පළාතක නිදහස සමරන ආකාරය දැක ගැනීමය. ඒ අලගල්ල කඳු වැටිය අවට ගම්වාසීන් නිදහස් දිනයේදී එම කඳුවැටිය තරණය කරමින් නිදහස සමරන ආකාරය දැක ගැනීමය.පිළිමතලාව, පොත්තපිටිය හා ගල්තුන මාර්ගය ඔස්සේ කඳු තරණය කිරීම අපගේ අරමුණ විය. පොත්තපිටිය පසුකර ගල්තුන නම් ස්ථානයේ තේ වතු මාර්ගයකට අවතීර්ණ වූයෙමු. එහෙත් ඒ මාර්ගය වාහන ගමනට සුදුසු තත්ත්වයෙන් නොවූ බැවිනි. අපට ඉක්මනින් ම දෙපයේ පිහිට පැතීමට සිදුවිය. අතරමගදී හමුවූ අයගෙන් මග විස්තර අසාගෙන අපි තේ වතු ඔස්සේ ඉදිරියට ගියෙමු.තේවත්ත නවතින්නේ පොල් ගසක් මෙන් එක හැල්මේ ඉහළට නගින හෙලකිනි. මින් ඉදිරියට අපේ මාර්ගය වැටී ඇත්තේ හෙල මුදුනටය. ඝන වනයෙන් වැසුණු මේ හෙල ඔස්සේ ඉහළට නැඟීමට අඩි පාරක් තිබේ. ඒ ඔස්සේ ගමන ඉණිමගක් නගිනවා වැනි ගමනකි.අඩි පාර තැලී පොඩි වී අලුත් වී ඇති ආකාරයෙන් බොහෝ දෙනෙකු ගමන් කර ඇති බව පෙනෙයි. අප වනයෙන් වැසුණු හෙල ඔස්සේ අසීරුවෙන් ඉහළට නගිද්දී කන්ද නගින තවත් නඬ කිහිපයක් ද හමුවිය. පවුල් පිටින් ගිය මේ නඩවල අත දරුවන් ද සිටියේය.අපට ඉහළින් කඳු යායේ තැනින් තැන බෙර හඬ සමඟ සංගීත හඬ ඇසෙන්නේ බොහෝ දෙනෙකු සිටින බව තහවුරු කරමිනි. මේ අතරේ අපට පහළින් තවත් නඩයක හඬ ඇසෙන්නට විය. එහෙත් ඒ අමු තිත්ත කුණුහරපය.වැඩි වේලාවක් ගත වෙන්නට පෙර අවුරුදු 16 - 17 වයසේ තරුණ නඩයක් වේගයෙන් මතු විය. පෙර කී කුණුහරප හඬ ඔවුන්ගේය. ඔවුන් ඇතමෙකු අත පිහිය. තවත් පිරිසකගේ අතේ පොලු ය.“කවුරු හරි පාට් දැම්මොත් දෙමු පෝරියල් එක” ඔවුහු හේතුවක් නැතුව වහසි බස් දොඩති. පිරිස වේගවත් ජවයකින් අප පසුකර හෙල ඉහළින් නොපෙනී ගියේය. තවත් විනාඩි දහයක් පමණ ඉහළට නගිද්දී පහළට බසින තරුණයින් පිරිසක් හමු විය. ඔවුන් අත තිබූ වතුර බැරල් හා වෙනත් බඩු බාහිරාදියෙන් පෙනී ගියේ පෙර දින රාත්‍රිය කඳු මුදුනෙහි ගත කර පහළට බසින පිරිසක් බවය.“අයියෙ අපි ළඟ වතුර තියෙනවා. ඔය ගොල්ලන්ගෙ අතේ තියෙන බෝතල් පුරවගෙන යන්න. මොකද කන්ද උඩ වතුර බිංදුවක්වත් නෑ. අපි ඉතුරුවුණු වතුර හලන්නේ නැතුව අරගෙන ආවේ මගදි හම්බවෙන අයට දෙන්න. ” ඔවුහු පැවසූහ.අපට වතුර පරිත්‍යාග කළ ඔවුන් මාවනැල්ලේ සිට පැමිණි මුස්ලිම් තරුණයන් පිරිසකි.“අපි ඊයෙ කන්ද නැග්ගෙ. අද උදේ ජාතික කොඩිය ගල උඩ දැම්මා.” ඔවුහු පැවසූහ. ඔවුන් අතරෙන් එක් අයෙක් මීට පෙර එකළොස් වතාවක්ම නිදහස් දිනය දා අලගල්ල තරණය කර ඇත. සෙසු පිරිස ද දෙතුන් වතාවක්වත් අලගල්ල තරණය කර ඇත්දැකීම් සහිත වූවන්ය. අපි ඔවුන් දුන් ජලයට ස්තූති කළෙමු.“අයියලාගෙ කැමරා එහෙම පරිස්සම් කර ගන්න. උඩ කචල් කාරයො වැඩියි. දැන් උඩට ගිය කොල්ලො කට්ටිය අපට බැණගෙන ගියා. අපි රණ්ඩුවට යන්නෙ නැතුව බැහැල ආවා.” යැයි කියමින් ඔවුහු සමුගත්හ. ‍වනයක් මැදින් කන්ද නැගි අපි එක්වරම අවතීර්ණ වූයේ එළිමහනකටය. මේ එළිමහන කඳුවැටියේ ඉහළ ප්‍රදේශය පුරා විහිදුණු පතන් බිමකි. පතන් බිම පුරා පැඟිරි මානා යායකි. පැඟිරි මානා මිනිස් පයට පෑගී ඇති නිසාදෝ පැඟිරි සුවඳ සුළඟට මුසුවී ඇත්තේ නැවුම් බවක් ද එක් කරමිනි.පතන් බිමට පැමිණි පසු අඩි දහස් ගණනක් පහළත් ඈතින් කඳු වැටිත් අතිශය දර්ශනීයව දර්ශනය වෙයි. පැඟිරි මානා භූමිය මැදින් ද ඉහළට නැගි පසු අලගල්ල කඳු වැටියේ මහනුවර පැත්තට අවසන් ඉම හමුවෙයි. එම ඉමෙන් එහා පැත්තෙ ද මහා හෙලකි. එම හෙල කඩුගන්නාව පල්ලමයි.බෝධි අංකුරය රෝපණයට වඩමවමින්හෙලේ මැද හරියේ කොළඹ - නුවර දුම්රිය මාර්ගය පිහිටා තිබෙනු දැකිය හැකිය. මේ අතරේ ඡායාරූප ශිල්පී සුදම් ගුණසිංහ දුම්රිය මාර්ගයේ මහනුවර දෙසට ගමන් ගන්නා දුම්රියක් ද කැමරාවට හසු කර ගැනීමට සමත් වූයේය. එහි දුම්රිය පෙනෙන්නේ ගිනිකූරක් තරමටය.අලගල්ල කඳුවැටියේ උසම ස්ථානය මහගල, කොඩිගල හා කටුසු කොන්ද ආදී නම් වලින් හඳුන්වන ස්ථානයයි. මීට අමතරව කඳු වැටියේ ඉඟුරුගොල්ල හා පූජාගල නමින් තවත් පර්වත දෙකක් පිහිටා තිබේ. පොත්තපිටිය දෙසින් කන්ද තරණය කළ විට හමුවන්නේ කොඩිගල හෙවත් කටුසු කොන්දගලය.එය කඳුවැටිය මත පිහිටි හුදකලා පර්වතයක් ලෙස ඉහළට නැගී ඇත. එය තරණය කිරීම අතිශය ත්‍රාස ජනක අත්දැකීමකි. පර්වතයේ එක් පසෙකින් නැග අනෙක් පසින් බිමට බැසිය යුතුය. එයින් බසින ස්ථානය කටුස්සකුගේ කොන්දට සමාන ලිස්සන සුලු ය. පර්වතය කටුසුකොන්දගල යනුවෙන් ද හඳුන්වන්නේ මේ නිසාය.මෙයින් බැසීම ද ඇඟ කිළිපොලා යන ගමනකි. ඊට හේතුව ලිස්සා ගියොත් මහා ප්‍රපාතයට වැටෙන නිසාය. කෙසේ නමුත් බාල, තරුණ හෝ මහලු භේදයකින් තොරව නිදහස සැමරීමට පැමිණ සිටි බොහෝ දෙනෙක් මේ දුර්ගය ද තරණය කරනු දැකිය හැකිවිය.කොඩිගල හෙවත් කටුසුකොන්දේ සිට කඳු මුදුන ඔසුසේ කිලෝමීටරයකට වැඩි දුරක් ඇවිද යා හැකිය. මේ දුර අතර ප්‍රදේශය විවිධ ගහකොළ ආදියෙන් පිරී තිබේ. ඇතැම් තැනක මානා පිරුණු එළිමහන් වියළි ස්ථානය. එහෙත් තවත් තැනක් මීවණ පිරුණු අඳුරු සීතල තුරු ගොමු ය. මේ හැම තැනකම රුක් ගොමු අස්සේ කඳු තරණයට පැමිණි නඩ දැකිය හැකිය. ඔවුහු කොංගෝ බෙර වයමින් ගී ගයමින්, කමින් බොමින් ප්‍රීතිවෙමින් සිටිති.කඳුවැටිය මත වන රොද යටින් පැමිණි අප නැවතත් එළිමහන් බිමකට පැමිණි විට නුදුරෙන් දක්නට ලැබුණේ අතිශය චමත්කාර දර්ශනයකි. ඒ අලගල්ල කඳුවැටියේ සබරගමුව පළාත් ඉමේ පිහිටි අවසන් සීමාව වන පූජාගලයි. ඒ මතුපිට කඳු තරණයට පැමිණි සිය ගණනක් දෙනා රැඳී සිටියහ. එතැන සංගීත සංදර්ශනයක් වැනිය. මල්ලිලා අඩි දහස් ගණනක් ප්‍රපාතයට අඟල් කිහිපයක් මෙපිටින් සිට දක්වන රැඟුම් එය නරඹන අපව බියෙන් සලිත කරවයි. තවත් ඇතමුන් හොඳටම වෙරි වී අසිහියෙන් හැසිරෙනු පෙනෙයි. ගීත ගායනා කරණවුන්ගේ මුවින් අසභ්‍ය ගීත ද ගයනු ඇසෙයි.“මෙන්න ඇක්ෂන් බලාගන්න” තවමත් වයස අවුරුදු දහඅට ඉක්මවා නැති තරුණ ගැටයෙක් ගල මතුපිට සිය ගණනක් දෙනා මැද සිට විවිධ ලිංගික ඉරියව් නිරූපණය කරයි. මේ සියලු දේ අතරේ පවුල් පිටින් පැමිණ සිටින නඩ නිසොල්මන්ව ගල මත වාඩිවී හාත්පස පෙනෙන අතිශය දර්ශනීය දර්ශනයට සම වැද සිටිති.පූජාගල මතුපිට සිරිපතුල් ලාංඡනයක් ද පිහිටා තිබේ. නියං සමයන්හි දී ඒ ලාංඡනය මත ඇති කුඩා සිදුරක ජලය, ඉවත් කර පිරිත් සජ්ඣායනා කළ විට වර්ෂාව ලැබෙන බවට විශ්වාසයක් ද පවතී. අප එම ස්ථානයට යන විට සිරිපතුල වටා ලී දඬු හතරක් ලණුවකින් ගැට ගසා තාවකාලික ආවරණයක් සකසා තිබුණේය.එසේම ඒ අසල මැටි පාත්‍රයක රෝපණය කළ බෝධි අංකුරයක් ද තබා තිබුණි. ටික වේලාවකින් භික්ෂූන් වහන්සේලා දෙනමක් ලී දඬු කිහිපයක් ද රැගෙන එහි වැඩම කළහ. ඉන් එක් භික්ෂූන් වහන්සේ නමක වූයේ අලගල්ල පාමුල මාකෙහෙල්වල ධම්මික පුණ්‍යවර්ධනාශ්‍රමයේ කඩිගමුවේ ධම්මික හිමියෝය. උන්වහන්සේ මාකෙහෙල්වල දෙසින් අලගල්ල නැඟීමට පඩිපෙළක් ගොඩ නැඟීමට ද පුරෝගාමී වී ඇත.“මේ බෝධි අංකුරය රෝපණය කරන්නයි ආවෙ. මීට කලින් එකක් රෝපණය කළා. කවුරුහරි ඒක කඩල දාලා” ධම්මික හිමියෝ ගලේ පස් එකතු වී තණකොළ වැවුණු තැනක් පෙන්වමින් පැවසූහ.නිදහස භුක්ති විඳීමට පැමිණ සිටින පිරිසගේ හැසිරීම පිළිබඳව උන්වහන්සේ කතා කළේ අප්‍රසාදයෙනි.“මම හිතා ඉන්නෙ බෝපැළයක් රෝපණය කර ගල මතුපිට චෛත්‍යයකුයි බුදු පිළිමෙකුයි හදන්න. ඊට පස්සෙ ඔය විදියට හැසිරෙන්න දෙන්නෙ නෑ” උන්වහන්සේ මෙසේ කියන අතරේදී සිරිපතුල පිහිටි ස්ථානයේ පුද්ගලයෙක් කලහකාරීව කෑගසනු දක්නට ලැබිණි.ඔහු එක්වරම සිරිපතුල වටා තිබූ දඬු වැට ගලවා විසි කළේය. ඉන් එක් දණ්ඩක් වේගයෙන් අප වෙත ඇදී ආවේය. මම අත්දෙකෙන් මුහුණ වසා ගතිමි. ඇස් ඇර බැලූ විට දුටුවේ වේදනාවෙන් සිය කකුලක් අල්ලාගෙන සිටින සුදම්ය. පොල්ල වැටී තිබු‍ෙණ් ඔහුගේ පාදයකටය. තව නූලෙන් එය වදින්නේ අසල සිටි භික්ෂූන් වහන්සේලාටය.දැන් ගල මත රණ්ඩුවකි. දඬුවැට ගලවා විසි කළ බීමත් පුද්ගලයාට බොහෝ දෙනෙක් විරුද්ධත්වය පළ කරනු පෙනෙයි. බීමත් පුද්ගලයාගේ ඥාතීන් ඔහුව ආරක්ෂා කිරීමට ඉදිරිපත්ව ඇත. අඩි කිහිපයක් නුදුරෙන් අඩි දහස් ගණනක මහ හෙලය.“දැන් ඔය කෑගහ ගැනිල්ල නවත්තන්න. කෑගහ ගත්ත කියල වැඩක් නෑනෙ” ධම්මික හිමියෝ මැදිහත් වූහ. ක්‍රමයෙන් රණ්ඩුව නිමා විය. බීමත් පුද්ගලයා ද දමනය වී ඇත.ඔහු දැන් කළ වරදට සමාව ඉල්ලා භික්ෂූන් වහන්සේලා දෙනමට වැඳ වැටෙයි. උන්වහන්සේලා ද සමාව දුන්හ. එහෙත් සමාව ඉල්ලීමේ කෙළවරක් නැත. ඔහු කලින් මෙන් ප්‍රචණ්ඩකාරීවම හිටියා නම් හොඳයි කියා දැන් සිතෙයි.“හරි හරි දැන් කීපාරක් සමාව දුන්නද? ඕනවට වැඩිය සමාව දෙන එකත් කරදරයිනෙ” භික්ෂූන් වහන්සේලා පැවසූහ. බීමත් පුද්ගලයාගේ ඥාතීහු ඔහුව ඉතා අපහසුවෙන් රැගෙන ගියහ.පූජාගලගින්න නිවමින්“මට තොපේ කෑම ඕනෙ නෑ යකෝ.. තොපිට සාප වෙන්න ඕනෙ” ගල මතුපිට තවත් රණ්ඩුවකි. ගැහැනියක් කුඩා දරුවකු ඉනේ ගසාගෙන පරුෂ හා අසභ්‍ය වචනවලින් ද බැණවදිමින් වේගයෙන් එහා මෙහා ගමන් කරයි. බැණිල්ල ඉවසිය නොහැකි වූ තැන ඇගේම නඩයේ මිනිසෙක් ඇයට ගහන්නට පැන්නේය.කුඩා දරුවා ඇගේ ඉණේය. හෙල අඩි කිහිපයක් එපිටිනි. මගේ ඇඟ සීතල වී ගියේය. වාසනාවකට ඔහු පහර දුන්නේ නැත. මේ අතරේ බෝ පැළය රෝපණයට වළ හාරා අවසන් විය. අපි බෝපැළ රෝපණයට ද සහභාගී වූයෙමු. දැන් අපේ අරමුණ මනසට නිදහසක් නැති මේ පරිසරයෙන් සමුගැනීමය.පූජා ගලේ සිට නැවත කටුසුකොන්ද ගල දක්වා එන අතරේ දී අප දුටුවේ පැඟිරි මානා බිමකට කවුරුන් හෝ ගිනි තබා ඇති බවය. කඳු තරණයට පැමිණ සිටි තරුණයින් දෙදෙනෙක් එම ගින්න නිවීමට හුදෙකලා සටනක නිරත වී සිටියහ. තමන් බීමට ගෙනා වතුර ද ගින්න නිවීමට යොදමින් ඔවුන් ගත් මහන්සියට ගෞරවය පුද කළ යුතුය.කටුසුකොන්ද ගල පසු කළ පසු නැවතත් අපි ප්‍රපාතය හෙමින් සීරුවේ බැස්සෙමු. දහවල් නඟිද්දී මෙන් දැඩි අව් රශ්මියක් නොවූයේ ඉර අවරට බැස කන්දේ හෙවණැල්ල ප්‍රපාතයට වැටී ඇති හෙයිනි. ‍මේ නිසා කාලගුණ තත්ත්වය අපූරු සීතලකින් යුක්ත විය. උදේ කඳු තරණය කළ බොහෝ දෙනෙක් නැවත පල්ලම් බසිනු පෙනෙයි.මේ අතරේ නැවතත් වයස අවුරුදු දාසයේ දාහතේ මල්ලිලා පිරිසක් කුණුහරුප වක්කරමින් වේගයෙන් පල්ලම් බසති. ඔවුන් වක් පිහි හා වීසි කැති ආදියෙන් ද සන්නද්ධවය. හදිසියේම ඔවුන් ඉහළින් පැමිණෙමින් සිටි තවත් මල්ලිලා නඩයක් සමඟ වචන හුවමාරුවක පැටලුණේය දෙපිරිස අතර දුර මීටර් සීයක් පමණ විය.“උඩට එන්ටද? කොහොමත් තොපි යන්ට ඕනෙ අපේ ගම මැද්දෙන්” එක් මල්ලී කෙනෙක් වක් පිහියක් උරුක් කරමින්, යන්ට එන්ට ගමේ භාෂාවෙන්ම අභියෝග කරයි. හැමෝගෙම අදහස ගහන්ට, කපන්ට, කොටන්ට සහ මරන්ටය.“අපි පහළ කැලේට ගිහින් රැකල ඉම්මු උන් එනකම්” එකෙක් යෝජනා කළේය. එය පිළිගත් මල්ලිලා නඩය ප්‍රපාතය පහළට වේගයෙන් බැස කැලෑව තුළට වැදුණේය. අනෙක් මල්ලිලා නඩය ද හෙමින් සීරුවේ පහළට බැස්සේය. දැන් අපට කඳු පහළට බැසීමේ නිදහස ද අහිමි වන අයුරකි. මේ අහක යන රණ්ඩුවට මැදි වේ දෝයි බියෙන් අපි දෙදෙනාත් හෙමින් සීරුවේ පහළට බැස්සෙමු. එහෙත් අපේ වාසනාවට පතන් බිමත් කැලයත් පසුකර කඳු පාමුලට පැමිණෙන අතරවාරයේ ඔවුන් නැවත මුණගැසුණේ නැත.අලගල්ල කඳු මුදුනේ දී හමුවූ කිසිවෙකු නිදහස් දිනය නිමිත්තෙන් එය තරණය කිරීමේ හේතුව දැන සිටියේ නැත. ඔවුන් කීවේ “ඉස්සර ඉඳන්ම එනවා” කියා පමණකි. එහෙත් ඊට හේතුව රැජින පුවත්පතේ කර්තෘ තිලක් සේනාසිංහ මහතා තමන්ගේ railwayhikes.blogspot.com වෙබ් අඩවියේ සඳහන් කර ඇත.එයට අනුව 1948 පෙබරවාරි 04 දින ලංකාවට නිදහස ලැබෙන බව‍ට ආරංචිය රට පුරා පැතිර ඇත. අලගල්ල පාමුල එක්තරා ගමක මිනිසුන්ට මේ ‘නිදහස’ යනු කුමක්දැයි තේරුණේ නැත. අද මෙන් එදා කොළඹ පැමිණීම පහසු වූයේ ද නැත. එබැවින් ගම්මු පිරිසක් තීරණය කළේ නිදහස දෙන දින උදෙන්ම අලගල්ල නැඟ කොළඹ දෙස බලා සිටිය යුතු බවය. එවිට නිදහස දැකිය හැකි වනු ඇතැයි ඔවුහු සිතූහ.ඔවුන් 1948 පෙබරවාරි 04 දින උදෑසනින් අලගල්ල නැඟ හවස් වනතුරුම කොළඹ දෙස බලා සිටිය ද කිසිදු විශේෂ දෙයක් දකින්නට ලැබුණේ නැත. අ‍ෙප්ක්ෂා භංගත්වයට පත් ඔවුන් හවස් යාමයේ කන්ද බැස නැවත ගමට ගිය විට සෙසු ගම්මු “හැබෑට උඹලා ඔය ලැබුණයි කියන නිදහස දැක්කද?” යැයි විමසූහ.එවිට කඳු නැඟි පිරිස “බුදු අප්පොච්චියේ දැක්කද කියලත් අහනවා. එහෙම නිදහසක් නම් අපේ උපන්තේකට දැක්කෙ නෑ” යැයි පිළිතුරු දී ඇත්තේලු. ඉන් අනතුරුව ඊළඟ නිදහස් දිනයේ පටන් සෙසු ගම්මු ද අලගල්ලට නිදහස බැලීමට නැඟ ඇත. මෙය පසුව පළාතේ සිරිතක් බවට පත්ව තිබේ.එක් අතකින් එදා මුලින්ම කන්ද තරණය කළ ගම්මුන් කියා ඇත්තේ ඇත්තකි. කොළඹ නිදහස දැකීම කෙසේ වෙතත් අතිශය මනස්කාන්ත එම කඳු මුදුන නිදහස භුක්ති විඳීමට සුදුසුම තැනකි. එහෙත් කඳු තරණය කරන්නන්ගේම හැසිරීම් හේතුවෙන් කඳු මුදුනේ නිදහස නැතිවී ඇත. එබැවින් අලගල්ල කඳු මුදුනේ නිදහස භුක්ති විඳීමට යා යුත්තේ සෙනඟ ගැවසෙන නිදහස් දිනයේ නොව සෙනඟ නොගැවසෙන දිනවලදී බව මගේ අත්දැකීමය.නුවන් ගන්කන්දඡායා - සුදම් ගුණසිංහgankandanuwan@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af1402092</link>
    <topic>පුතා පල් හොරෙක් නම් එයාගේ මරණෙට ලොකු සෙනඟක් එයිද?</topic>
    <author>උපාලි සමරසිංහ</author>
    <content>- පොඩි විජේගේ අම්මා පුංචිමැණිකා අසයිමුළු මහත් පුලතිසි පුරවරයම ත්‍රාසයෙන් හා භීතියෙන් මුසපත් කළ පොළොන්නරුවේ පොඩි විජේ රට පුරාම ප්‍රසිද්ධ චරිතයකි. දර කැඩීමෙන් හා කුකුළන් ඇති කිරීමෙන් ජීවිකාව ඇරඹූ පොඩි විජේ දාමරිකයකු වූයේ සමාජයේ වරදින් බව ඔහුගේ නෑසියෝ කියති. එහෙත් හෙතෙම මං කොල්ලකෑම් ගණනාවක් හා මිනී මැරුම් පහක් සිදුකර ඇති බව පොලිසිය කියයි. විජේ ගේ වෘත්තාන්තය වසර තිස් එකක් තිස්සේ මාධ්‍ය වාර්තා කළේ වැරදි ආකාරයට බවත්, ඔහුගේ නමින් හැදුණු චිත්‍රපටය ද වැරදි සහගත බවත් ලියැවුණු ගීතවල ද දොස් ඇති බවත් ඒ නෑසියෝම අපට කියති. මේ ඔවුන් ගේ අද දවසේ කතාවයි. පොළොන්නරුවෙ පොඩි විජේ වෙඩි නොවදින පොඩි විජේ වැඩි එඩි පෑ පොඩි විජේ කැලේ රජවුණාපොඩි විජේගේ අප්පච්චිගේ ගමේ ගිරිතලේ මුලින් ම ජීවත් වූ මේ පවුලේ ඇත්තෝ මේ මහා ශෝචනීය සිදුවීම් වැල ඔස්සේ ඒ ගමේ විසිනු බැරිව ජයන්ති පුරයට ආහ. ජයන්තිපුර නම් ගමේද ඔවුනට සිටින්නට ලැබුණේ ඇතැම් පොලිස් නිලධාරීනගේ බොහෝ කරදර මැදය.පොලිසිය ඔවුනට අයිති ගෙවල් 7 ක් ගිනිබත් කළ බව ද ඔව්හු කියති. විජේගේ අප්පච්චි, අම්මා, බිරිය, අයියා, මස්සිනා හැම දෙනෙක් ම විටින් විට ‘විජේ නීතියට ලබා දීපල්ලා” යි ඉල්ලමින් මාරුවෙන් මාරුවට පොලිස් කූඩුවල රැඳවිණ. ජේ.ආර්. ගේ එජාප ආණ්ඩුවේ ආශිර්වාද ලැබූ පොලිස් අධිකාරි ටෙරන්ස් පෙරේරා නිසා විජේගේ මරණයෙන් පසුද ඔවුනට නැවත ගම් බිම් නැති විය. ඔවුන් දැන් පදිංචිව සිටින්නේ දිගම්පතන ගමේය.බුදුන්ගේ පෙරකඳ පිළිවෙළ දක්නා නුවණින් ආශිර්වාද ලබා ගත්තාක් මෙන් අපි ඔවුන් සොයා ගිරිතලේ ජයන්තිපුර හා දිගම්පතන දියබෙදුම, දාහතාමාරේ පාර ඔස්සේ රදවිගෙඔය පසුකැර ජඹුරුවලට ද ගියෙමු.රාත්‍රි කළුවර තුනී සළු එළද්දී වන රජ දහනේ සද්දන්තයන් පාර හරහා පනිද්දී අපි ගවේෂණයේ යෙදුණෙමු. ඒ ඔබට පිරිසුදු ඇත්ත ලිවීමටය. විජේගේ වියපත් අම්මා මා සොයා ගත්තේ දිගම්පතන ජෝයිස් හෝටලය හා අලියා හෝටලය පාරේ නිවෙසකදීය. ඇයට දැනට අවුරුදු 85 කි. නම එච්.ඩී. පුංචි මැණිකාය.මුළු මහත් ලෝකෙම මගෙ පුතාගෙ කතාව විකෘති කරලා තමයි මහත්තයො ඔය පත්තරවලට ලිව්වෙ. චිත්‍රපටියක් හැදුවා කියනවා ඒකෙත් කියැවුණේ බොරු කතාවක්. මට ගැහැනු දරුවො පස්දෙනයි. පිරිමි දරුවො තුන්දෙනයි.පොඩි විජේ කියන්නෙ පවුලෙ දෙවැන්නා. තඹලවැව ඉස්කෝලෙට පොඩි කාලෙ අපි අකුරු කරන්ඩ දැම්මෙ. අහිංසකයි. ඔය කොල්ල මට නාන්න වතුර ටික පවා උණුකර දුන්නා. මගේ මහත්තයා කළේ කුඹුරු වැඩ. විජේ හරිම ශක්ති වන්තයා.විජේ ගේ බිරිය (එදා)අඩි 7 ක් විතර උසයි. තාත්තා අ‍ඳේට වැඩ කළ වී බුසල් නවයේ කුඹුරෙත් හරි හරියට වැඩ කරලා පිටින් වෙනම කුඹුරක් ගෙන එයා තවත් වී බුසලක වැඩ කළා. පවුලේ දරුවන්ට උගන්වන්න අපට වියදම් තිබුණා. ඒත් වි‍ෙජ්ගෙ අප්පච්චිට මැලේරියාව හැදුණම අපේ පවුල බොහොම අසරණ වුණා.කොල්ලට ඒ කාලෙ අවුරුදු දාහතරයි. මගේ ලොකු පුතා සරණපාල. එයත් එක්ක මුදලාලි කෙනෙක් ගෙන් කරත්තයක් බදු ක්‍රමයට අරගෙන අයියයි මල්ලියි කැලේ ගිහින් දර කැපුවා. දවසට රුපියල් හයක් විතර ලැබුණලු. අර මුදලාලි ළඟ විජේ සල්ලි ඉතිරි කළා. දවසට රුපියල් දෙක ගණනෙ.මාසයක් හමාරක් යන කොට ගෙදර සියලු දෙනාම මැලේරියාවෙන් වැටුණ. නංගිලා මැලේරියාවෙන් කෙඳිරි ගාද්දි ඒ අයට බෙහෙත් අරන් දෙන්න විජේ ගිහින් අර ඉතිරි කරපු සල්ලි ටික ඉල්ලලා. ඒත් මිනිහා දීලා නැහැ. එයා නරකට වැටුණෙ එතැනින්. ඊට පස්සෙ පුතා කුකුල්ලු ටිකක් හැදුව ජීවත් වෙන්න.එහා පැත්තෙ ගෙදර අයිතිකාරයා තලන බටු වවන්නෙ. එයාගෙ වත්තට ගියා කියලා විජේගෙ කුකුළන්ට එයා මැහිතෙල් දීලා මැරුවා. විජේ ඒකෙන් පලිගන්න එයාගෙ වත්තෙ බටු හොඳින් පැහෙන කොට ඒවා බලහත්කාරයෙන් නෙළාගෙන වෙළෙඳපළට ගෙන ගියා. මේ විදියට තමයි පුතා නරකෙට වැටුණෙ.අන්තිමට ගෝල බාලයෝ ගොඩාක් එක්ක එයා නරක වැඩ කළැයි කියනවා. ඒත් බාගෙට බාගයක් එයාට තිබුණෙ බොරු චෝදනා. එයා අලුතෙන් ගෙයක් හදලා කසාදයක් කරගෙන දරු පැටියෙකුත් හැදුවා. දරුවාට අවුරුදු දෙකහමාරක්වත් වුණේ නැහැ ඒ ගෙට ගෙවදින දවසෙම පොලිස් ජීප් හතරක් අපේ මිදුලට ආවා.මොකක්ද වෑන් එකක් කොල්ලකාපු සල්ලි ගැන ඇහුවා. පුතා ඇත්තට ම හබරණ කැලේ ඔය කියන වාහනයක් කොල්ලකාලා තිබුණෙ නැහැ. උන් පුතාගෙ සරම ගලවල අත් දෙක බැඳල ලන්කට් එක පිටින් ජීප් එකට දාගත්තා. මම විලාප ගැහුවට උන් ඒව ගණන් ගත්තෙ නැහැ. හැබැයි පුතා උන්ට පහරදීල කැලේට පැන්නා.උන් ආයෙම ඇවිත් පුතා දුක් මහන්සියෙන් හදාගත්ත ලස්සන ගේ පොඩ්ඩ ගිනිතියා දැම්මා. පොඩි එකාගෙ උප්පැන්න සහතිකේවත් ඉතුරු වුණේ නැහැ. ඊට ඉස්සෙල්ල පොඩි පොඩි නඩුවලට අහුවෙලා කොල්ලා හිරේ වැටුණා. එහෙම හිරෙන් නිදහස්ව ආපු වෙලාවක ගමේ මිනිස්සු එක්කාසු වෙලා එයාට දුන්නු රුපියල් පනස් දහක් විතර සල්ලි සහ වටිනා බඩු මුට්ටු ඒ ගෙදර තිබුණා.තියෙන තැන්වලින් අරන් දුප්පත් මිනිසුන්ට බෙදපු එකත් විජේ කළා. එයාගෙ හොඳම යාළුවා උනම්බුවාට ගෙයක් පවා හදලා දීලා තියෙනවා. මැරුණ වෙලාවේ මෙහෙට ආව සෙනඟ මහත්තයා දැක්ක නම් පුදුම වේවි. පල් හොරක් නම් මිනිස්සු ඒ විදිහට එන්නෙ නැහැ.අරක්කු ටිකක්වත් නොබිව් පොඩි පුතා නරක් කළේ සෝමේ හා එයාගේ සහෝදරයෝ කීප දෙනෙක්ඉස්සෙල්ලම එයා අපේ එකා ලව්වා ගෙන්නාගෙන තිබුණේ ගෙදරම තියෙන දේවල්. අන්තිමට පුතා ජීවිතේ තේරුම් ගන්න කොට ප්‍රමාදයි. පොලිසියට ඔත්තු දිදී එයාව නරකටම ගෙනිච්චෙ ඒ කට්ටිය.පුතා ජිවත් වෙන්න කසිප්පු පෙරුව අර කට්ටියගෙ ඉල්ලීම් ඉෂ්ට නොකරනකොට ඒ අය විජේ ගැන ඔත්තු දුන්නා. මිනී මරණ එක හරිය කියල මම කියන්නෙ නැහැ. ඒත් පුතා එකම පවුලෙ තුන්දෙනෙක් මරල දැම්මා. ටෙරන්ස් පෙරේරා කියන පොලිස් අධිකාරිවරයා එක්ක හැප්පුණා.එයාටත් එකපාරක් ගහලා ජීප් එකෙන් පැනලා තියෙන්නෙ. මැරෙනකොට අවුරුදු 27 යි මහත්තයෝ. දුවට අවුරුදු 2 1/2 යි. විජේගේ බිරිය මගේ ලේලි යසවතීට අවුරුදු 25 යි. ඒ නිසා එයා තවත් කසාදයක් බැන්ද. ඒ කසාදෙනුත් එයාට දරුවො තුන්දෙනෙක් ඉන්නවා. ම‍ෙග් පුතා ගැන මට හරිම ආඩම්බරයි.එයා මැරුවෙ එයාව නරකට ඇදල දාපු මිනිස්සු. එයා ස්ත්‍රි දූෂණ කාම අපරාධ කරලා නැහැ. ගමේ පවුල් ආරවුල් පවා එයා විසඳලා තියෙනවා. අපිට මේ වගේ පුතෙක් හිටියා කියලා අපි හම්බ කරපු දෙයක් නැහැ. පුතාගෙ මිනියෙන්වත් අපි හම්බ කළේ නැහැ. චිත්‍රපට හැදුවලු ගීත කිව්වලු මට යමක් ලැබිලා නැහැ.මගෙ අනෙක් දරුවෝ මට සලකනවා. බේත්වලටත් මට මාසෙට හාරපන්දහක් යනවා. මට අඩුපාඩුවක් නැති වුණත් මගේ මුල් ගෙවල් පොලිසිය ගිනිතිබ්බ එක ගැන මට හරිම කනගාටුයි. පොඩිම දුව ගෙටවෙලා ඉන්දැද්දිත් පොලිසිය අපිට නිතරම හිරිහැර කළා.මාවත් මගේ මහත්තයාවත් ගෙනිහින් කිසිම හේතුවක් නැතිව පුතා දෙනකන් තොපි හිටපන් කියලා දවස් දාහතරක් තියා ගත්තා. විජේ අ‍ාවේ නැහැ. ඒ පාර අතෑරියා. 1982 දෙසැම්බර් 12 වෙනිදා මගේ පුතා නැති වුණා. මට අද මුනුපුරන් 23 ක් ඉන්නවා. දෙමුනුපුරනුත් 14ක් ඉන්නවා. ප්‍රේමදාස මහත්තයා අගමැති කාලේ ගම් උදාවට යන ගමන් අපේ ගෙදරත් ආවා.විජේගේ අප්පච්චිත් ලෙඩ ගානේ හිටියෙ. එයාවත් කවුරුදෝ වාහනයක හප්පලා මැරුවා. අම්මට ජීවත් වෙන්ඩ මං ගෙයක් දෙන්නම් කියලා ප්‍රේමදාස මහත්මයා නිවාස අධිකාරියේ එදා හිටපු ලේකම්ට කීවා. රුපියල් දෙදහයි මට ලැබුණෙ. මොරගස්වැව පන්සල දියුණු කරන්ඩයි මගේ ගෙදර හදන්ඩයි සල්ලි පාස් කළා කිව්වා. ඒත් පස්සෙ ඒ වැඩේ කෙරුණෙ නෑ. අර ලේකම් තානාපති කෙනෙක් වෙලා රට ගියා. ඊට පස්සෙ එතුමා ජනාධිපති වෙනකොටවත් අපිට එතුමාව හම්බවෙන්ට බැරි වුණා.පුංචිමැණිකා මාතාවගේ කතාව සංවේදීය. ඇය බොහෝ දේවල් අතරින් පතර මතකයට නඟමින් කතා කළාය. ඇය දැන් පදිංචිව සිටින්නේ විජේගේ හතරවැනි නංගි රත්නාවතී කුමාරිහාමිගේ නි‍වසේය. රත්නාවතී මට මෙසේ කීවාය.පවුලේ කවුරුත් එකතුවෙලා අද අම්මව බලා ගන්නවා. බෙහෙත්වලට විශාල වියදමක් ගියත් අපි ඒ ටික කරනවා. අපිට ගමේ ඉතිරිවෙච්ච දෙයක් නෑ. ජයන්තිපුරයෙන් අම්මයි අප්පච්චියි ඇවිත් තියෙන්නෙ වාහනයක සීට් අතර පහත්වෙලා ට්‍රන්ක පෙට්ටියක් විතරක් අරන්.පොලිසිය ඊට ඉස්සරින් දවසෙ ඒ ගෙදර ගිනිතියලා. තිබුණු බඩු මුට්ටු ඔක්කොම පිච්චිලා. අයියගෙ නම හේරත් මුදියන්සෙලාගේ විජේසිංහ. මට අවුරුදු 14 යි අයියා මැරෙනකොට. සමාජය අයියගෙ නමට සැලකුවත් නීතිය අයියාව නොකළ වරදවලට පවා පැටලුවා.එයා වියරු වැටුණෙ ඊට පස්සෙ. මට මතකයි තුවක්කුවක් අරන් ඇවිත් අප්පච්චිට කියනවා. අප්පච්චි මුන් මට සාධාරණව ජීවත්වෙන්ට දෙන්නෙ නෑ, මං මුන් සේමර මරාගෙන මැරෙනවා. මින් පස්සෙ අප්පච්චි මා ගැන හිතන්ඩ එපා කියලයි එයා කැලේ පැන්නෙ. චිත්‍රමිත්‍ර කියලා වෑන් එකක් කොල්ලෑකවයි කියල අන්තිම කාලෙ අය්යව පැන්නුවෙ.හේරත් මුදියන්සෙලාගේ සරණපාල පොඩි විජේගේ ලොකු අයියාය. පොඩි විජේ නිසා පොලිසියෙන් බොහෝ ගුටි බැට විඳි ඔහු අද සීගිරිය පාමුල අඹ විකුණමින් ජීවිකාව කැර ගනී. ඔහු කියූ කරුණු සියල්ල මෙහි ලිවීමට බැරිය. පොතක් ලිවීමට තරම් කරුණු ඔහුගේ මතක ගබඩාවේ තිබේ.මං ජීවිතය දිහා බැලුවේ උපේක්ෂාවෙන්. එයා සමාජයේ හිරිහැරයට අභියෝගයක් වුණා. අපේ අප්පච්චිගෙ අප්පච්චි ගිරිතලේ ගමේ හිටියෙ. අපි කුඩා දවසේ හිටියෙ ඒ ගිරිතලේ ජනපදයේ පුරාණ ඉඩම්වල. නියඟය ගංවතුර ආදි මේ හැම දෙයින්ම අපි බැට කෑවා.මල්ලිව වැරැදි දේවලට පොලඹන කට්ටිය එයාට විරුද්ධව ඔත්තු දුන්නා. පොලිස් අධිකාරි ටෙරන්ස් පෙරේරා තමයි ගෙවල් ගිනි තියලා මල්ලිව වියරු වැ‍ට්ටු‍ෙව. එයා මල්ලිව මරනවා කිය කියා පස්සෙන් පැන්නුවා. - ලොකු අයියා සරණපාලඅපට අයියා නිසා ලැබුණු දෙයක් නෑ. නැතිවූ දෙයක් විතරයි තියෙන්නෙ. බෞද්ධ හාමුදුරුනමක් වෙලා හිටපු මං අද මාළු වෙළෙඳාම් කරන්නේ ඒකයි. මගෙ පවුලෙ කට්ටිය හුදෙකලාව අතහැරලා මහණදම් පුරන්න මට බැරිවුණා. - පොඩි මල්ලී නිමල්මැලේරියා වසංගත පැතිරුණා. මේ අතර අපේ ගෙවල් වැහුණෙ දුප්පත්කමින්. මිනිසුනට වතුර ටික පවා බෙදන තත්ත්වයක් ආපු වෙලාවක ඒ ඇල්වතුර ටික එකතු කරගන්ඩවත් අපිට බාල්දි බැරල් ආදියවත් තිබ්බෙ නෑ. ඒ ගමේ දුප්පත් මිනිස්සු ඒවා එකතු කරගත්තේ සැමන් ටින්, වළං වගේ පුංචි දේවල.ගමට අලුතින් ඇවිත් පදිංචි වෙච්චි හයි හක්තිකාරයො ඒ ගෙනෙන බවුසර වතුර එකතු කරගෙන ආයිත් සල්ලිවලට මේවා දුප්පතුනට දුන්නා. ඇල්වතුර සිල්වා කියලා ඒ ගමේ මිනිහෙකුත් ඒ කාලෙ බිහිවුණේ ඒ විදියට. ම‍ැලේරියාවෙන් පවුල බේරගන්ඩ මොනවා හරි කන්ඩ මාත් විජේ මල්ලිත් දර කැපුවා.දර මුදලාලිගෙ කතාව අම්මා කිව්වට ඊට ටිකක් එකතු වෙන්න ඕනෑ. එදා මල්ලි සල්ලි ඉල්ලන්න යන විට දර මුදලාලි කෑම ගනිමින් හිටියේ. බඩගින්නෙ ඉන්න මල්ලිට සල්ලි ටික නොදී කෑම ටිකක්වත් නොදී එයා එළවාගෙන තියෙනවා. මල්ලි වතුර ටිකක් ඉල්ලලා තියෙනවා පිපාසයට බොන්ඩ‍. එයා කෑම ගනිමින් ඉඳිමින්ම කියලා තියෙනවා පිටිපස්සෙ කළයෙන් බීපන් කියලා.මල්ලි කළයේ පොල්කට්ටෙන් වතුර බොනකොට එයාට පෙනිලා තියෙනවා මුදලාලිගෙ කමිසෙ එතැන දොරේ එල්ලා තිබෙනවා. මල්ලිට අයිති රුපියල් හැත්තෑව නැතැයි කිව්වට අර කමිසෙ රුපියල් 350ක් තිබිල. මල්ලි ඒක අරගෙන කැලෑ පාරෙන් ආවා. එදා තමයි මල්ලිගෙ ජීවිතේ වෙනස් වුණේ.ඊට පස්සෙ මල්ලි ගියේ ගොයම් කපන්ඩ මැදිරිගිරිය පැත්තෙ ජනතා කොමිටි සභාපති කෙනෙක්ගෙ කුඹුරක. අපි කුඹුරේ ගොයම් කැපුවට දවසට මල්ලිට ලැබුණෙ සත 50යි. ඒ සභාපති කට්ටියට හැමදාම කෑම ගෙනෙන්නෙ දවල් 3ට විතර. අනෙක් කුඹුරුවල වැඩ කරන අයට ඒ අයිතිකාරයො 12ට කන්ඩ දෙනවා.මල්ලි ඒ නිසා එක දවසක් කෑම ප්‍රශ්නය විස‍ෙඳන්නෙ නැති නිසා දවල් 12ට වැඩ නවත්තලා හිටියා. අයිතිකාරයා ඇවිත් මල්ලිත් තවත් මල්ලිට එකතු වෙච්ච ළමයෙකුත් පන්නලා දැම්මා. මල්ලි මැදිරිගිරිය පොලිසියෙ ලොක්කට වැඩ කරලාත් අහවලා පඩි දුන්නේ නෑ කිව්වාම මිනිහා අර සභාපතිගෙ ගෙදර ගියා.සභාපති පොලිස් ලොක්කට සැලකුවා. ඒ අනුව පොලිසියෙනුත් ඒගොල්ලන්ව එළවා දැම්මා. එදාම රාත්‍රි මල්ලි අර ගොවි බිමේ පැලට පැනලා ඒකෙ පෙට්රල් ලාම්පුවත් කළගෙඩියත් අරන් ගිහින්. ඒකට නම් පොලිසිය මල්ලිවත් අර කොල්ලවත් අල්ලගෙන වධ දුන්නා. චෝදනා ගොඩාක් වැටුණා. නීතියත් ඉටුවුණා.එයා අවුරුදු දෙකයි මාස 7කට හිරේ ගියා. මාත් 71 කැරැල්ලට සම්බන්ධ මිනිහෙක්. ඒ නිසා මහින්ද විජේසේකර මහත්මයා හඳුනනවා. එයා හරහා මල්ලිට ඊට පස්සෙත් ආපු බොහෝ නඩු බේරාගත්තා. මල්ලි ඇලහැර පැත්තෙ හේනක් කළ කාලයකුත් තිබුණා. එහෙම මොන දේ කළත් සාධාරණව ජීවත්වෙන්ඩ එයාට ඉඩ ලැබුණෙ නෑ.එයා මුලින් අරක්කුවත් බිව්වෙ නැති වුණාට සමාජයේ වරදින් කසිප්පු පෙරන්නත් ගත්තා. මල්ලිව වැරැදි දේවලට පොලඹන කට්ටිය එයාට විරුද්ධව ඔත්තු දුන්නා. මේ අතර හබරණ කැලේදි ‘චිත්‍රමිත්‍ර’ වෑන් එකක් කොල්ලකාලා පොලිසිය මල්ලි පස්සෙ වැටුණා. පොලිස් අධිකාරි ටෙරන්ස් පෙරේරා තමයි ගෙවල් ගිනි තියලා මල්ලිව වියරු වැ‍ට්ටු‍ෙව.එයා මල්ලිව මරනවා කිය කියා පස්සෙන් පැන්නුවා. නි‍යෝජ්‍ය පොලිස්පති සිල්වා මහත්මයා මල්ලිව පුනරුත්ථාපනය කරන්ඩ බැලුවත් ටෙරන්ස් පෙරේරාට අවශ්‍ය වුණේ මරන්ඩමයි. මාව අරන් ගිහින් වධ දීලා දවසක් එයා කිව්වා මල්ලි අද ගෙනාවොත් කකුල කඩලා බාරගන්නවා.නැත්නම් හෙට අනිද්දට මරණවයි කියලා. මං බොහොම අමාරුවෙන් ගෙනිහින් බාර දුන්නාම ටෙරන්ස් පෙරේරා ඩී.අයි.ජී.ටත් ගස්සලා යන්න ගියා. නඩුවලට පෙරඩ් තිබ්බාම ඒ මිනිස්සු මල්ලිව බලලා කියනවා ඒ මනුස්සයා අපට වැරැදි කළේ නෑ. අපට වැරැදි කළේ වෙන කෙනෙක්” කියලා. මල්ලි පසු කාලයක මරා දමාපු කට්ටිය තමයි මෙයාගෙ නම කිය කියා හුඟාක් වැරැදි කළේ.අපිට ගමේ ඉතිරිවෙච්ච දෙයක් නෑ. ජයන්තිපුරයෙන් අම්මයි අප්පච්චියි ඇවිත් තියෙන්නෙ වාහනයක සීට් අතර පහත්වෙලා ට්‍රන්ක  පෙට්ටියක් විතරක් අරන්. පොලිසිය ඊට ඉස්සරින් දවසෙ ඒ ගෙදර ගිනිතියලා. තිබුණු බඩු මුට්ටු ඔක්කොම පිච්චිලා. අයියගෙ නම හේරත් මුදියන්සෙලාගේ විජේසිංහ. - නංගි රත්නාවතී කුමාරිතාත්තා ගැන මට  ආඩම්බරයි. එයා නරක කෙනෙක් නොවේ.  සමාජයෙන් මට හොඳ සැලකිල්ලක් තියෙනවා. මගෙ තාත්තා පල් හොරෙක් ලෙස සමාජය පිළිගන්නෙ නෑ. එයා සමාජයට උදවු කරලා තියෙනවා. මං අද කඩයක් දාගෙන මේ ගමේ ජීවත්වෙන්නෙ. - විජේගේ දුව විජය මල්ලිකාමල්ලි පොලිසියට බාරවෙන්ඩ තමන් දන්න මුදලාලි කෙනෙක් ළඟට ගිහින් ගෙදරට අවශ්‍ය බඩු ටිකක් ඉල්ලනකොට ඒ මුදලාලිගෙ මස්සිනා තියුණු කඩුවක් අරන් මල්ලිට ගහන්ඩ ඇවිත්. මල්ලි කප්පම් ගන්ඩ නෙමේ ගියේ. ඒ මුදලාලි අපට හිතවත් කෙනෙක්. අර මුදලාලිගෙ මස්සිනා තියුණු කඩුවෙන් මල්ලිගෙ මුහුණ දෙපලු වෙන්ඩ ගැහුවා.කැපුම් පාරෙන් ලේ විදිද්දි දෙවැනි කඩු පාර අල්ලලා කඩුව උදුරා ගත්ත මල්ලි ඒ මිනිහාව පෙති පෙති කපලා දැම්මා. එහෙම කපලා හැතැප්ම ගණනක් බයිසිකලේක ගිහින් ගමකදි බෙහෙත් දාගෙන කාලයක් හැංගිලා හිටියා.විජේගෙ කුමාරිහාමි නංගි හා අම්මා කී තවත් වැදගත් කතාවක් මට සිහිගැන්වෙයි.එයාට පෝනියෙක් හා බල්ලෙක් හිටියා. බල්ලාත් පෝනියාත් එයාට දරුවන් වගේ. පොලිසිය ඔත්තු බලනකොට පෝනියා යන්නෙ පාරවල් මාරු කරලා. නිතර පොලිසිය පනින නිසා මල්ලිගෙ සරමක් වැලකවත් තියන්ඩ බල්ලා ඉඩ තියන්නෙ නෑ. අන්තිමේ පොලිසිය ඒ පෝනියාවත් බල්ලාවත් දාගෙන ගියා. වස දීලා මැරුවා කියලා දැනගන්ඩ ලැබුණා.පොලිස් අධිකාරි ටෙරන්ස් පෙරේරාට පහර දීලා මල්ලි පැන්නට පස්සෙ එයා මල්ලිත් එක්ක වෛරයෙන් හිටියෙ. එයාට හුඟාක්ම තරහා තිබුණේ උසාවියෙදි පොලිස්කාරයො දෙන්නගෙ ‘වෙපන්’ අරගෙන ඒ අයව වැසිකිළියට දාලා වහලා මාතලේ දිසාපති එන වාහනයෙන් එතුමාව ඇදලා දාලා ඒ වාහනය අරන් පැනලා ගිය සිද්ධියට... නැවතත් සරණපාල අපේ කතාවට එක්වෙමින් කීවේය.අපි දිගම්පතනේ නිමල් විජේකෝන් නම් විජේගේ පොඩි මල්ලි ද හමුවීමු.මං මහණ වෙලා අවුරුදු 14ක් හිටියා. අයියා වැරැදි වැඩ කරලා තියෙන්නෙ සමාජයේ වරදින්. අපට අයියා නිසා ලැබුණු දෙයක් නෑ. නැතිවූ දෙයක් විතරයි තියෙන්නෙ. මහණකම දාලා ඇවිත් අද දරුවන් බිරියත් එක්ක ජීවත්වුණත් අපේ පවුලට සමාජයෙන් හා නීතියෙන් වෙච්ච ව්‍යසනය දැකලා මාත් කලකිරුණා. බෞද්ධ හාමුදුරුනමක් වෙලා හිටපු මං අද මාළු වෙළෙඳාම් කරන්නේ ඒකයි. මගෙ පවුලෙ කට්ටිය හුදෙකලාව අතහැරලා මහණදම් පුරන්න මට බැරිවුණා.බොහෝ දුෂ්කරතා විඳිමින් දියබෙදුම ගමට ගොස් පොඩි විජේගේ දියණිය හමුවීමට ද අපට හැකි විය.තාත්තා ගැන කියලා තියෙන දේවල් බැලුවම බොහෝ මාධ්‍ය වාර්තා බොරු. ඇය අප ප්‍රතික්ෂේප කළාය. කරුණු පැහැදිලි කර දීමෙන් පසු ඇය මට කරුණාවන්ත වූවාය. ඇගේ නම එච්.එම්.විජයමල්ලිකා පුෂ්පකුමාරිය.තාත්තා ගැන මට ආඩම්බරයි. එයා නරක කෙනෙක් නොවේ. සමාජයෙන් මට හොඳ සැලිකිල්ලක් තියෙනවා. මගෙ තාත්තා පල් හොරෙක් ලෙස සමාජය පිළිගන්නෙ නෑ. එයා සමාජයට උදවු කරලා තියෙනවා. මං අද කඩයක් දාගෙන මේ ගමේ ජීවත්වෙන්නෙ. මටත් අද දරුපැටවුන් දෙන්නෙක්.තාත්තා මැරෙනකොට අම්මටත් අවුරුදු 25යි. එයා මැරෙන්ඩ අවදානම ගත්තාට පස්සෙ එයාගෙ යාළුවා රාජාට (සුමිත් ගමගේ) කියා තිබෙනවා මගෙ දරුවා බලාගනින්. මගෙ ගෑනිත් තරුණයිනේ. උඹ කසාද බැඳපන් මල්ලී කියලා. අද අම්මා කසාද බැඳලා ඉන්නේ ඒ මාමවයි.මම විජේගේ බිරිය යසවතී සොයමින් ජඹුරුවලට යමි. ඇයගේ අද දරුවන් අතර කිසිවෙකු අපට තොරතුරු දෙනවාට විරුද්ධය. ඒත් යසවතී කී යමක් මම උදුරාගතිමි.විජේගේ නම විකුණාගෙන ඔය පවුලෙ කට්ටිය සල්ලි ගත්තා. චිත්‍රපටිකාරයොත් අම්මට රුපියල් දහදාහක් දුන්නා. මටත් මගෙ දරුවාටත් ලැබිච්ච දෙයක් නෑ. විජේගේ බිරිය වෙලා හිටිය එක ගැන කනගාටු නෑ. එයා ළඟ හොඳ මිනිස්කම් තිබුණා. දැන් ඉන්න මහත්මයත් ඒ වගේමයි. ඇය කීවාය.විජේගේ පවුලේ කතා කළ සියල්ලන් කී පොදු කතාව මෙයයි.විජේ මැරුවෙ එයාගෙ යාළුවා උණම්බුවා. එයා තමයි මුලින්ම කරේ තිබුණු ජප කළ මාලය ගලවලා ඌරුමස් කන්ඩ දීලා තියෙන්නෙ. ආණ්ඩුවේ ටෙරන්ස් පෙරේරා දෙනවා කියපු රුපියල් 25,000 ගන්ඩ එයා විජේව මැරුවා. ටෙරන්ස් පෙරේරා විජේගේ මළ සිරුරට වෙඩි තියලා තමන් මැරුවා කියලා වීරයා වුණේ.උණම්බුවා වි‍ජේගේ ළඟම සිටි යාළුවාය. ඔහු ගේ දොර පවා ලබාගත්තේ විජේගෙනි. ඔහු සීසර් ළඟ සිටි බෲටස් මෙන්ම යේසුස් ළඟ සිටි ජුදාස් මෙන්ම තම යාළුවා මරා දැමීමට හේතුවිය.විජේ සඟවා ඇති නිධානයක් ගැන කියමින් පිරිසක් විජේගේ දුව රැගෙන යෑමට මහන්සි ගෙන තිබේ. මළගිය ඇත්තන් ගෙන්වන තැනක මියගිය විජයගේ ආත්මය ගෙන්වා ගත් බවද කියයි. එවිට විජය මෙසේ කියූ බව ඔවුහු අදහති.මං හම්බ කළ සල්ලි කොහේවත් හැංගුවේ නෑ. සියල්ල මිනිසුන්ට දුන්නා. මගෙ ජීවිතේ නිස්කාරණේ නාස්ති කළා වගේ මගේ දුවගේ ජීවිතේ නාස්ති කරන්ඩ එපා.උපාලි සමරසිංහඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af1402093</link>
    <topic>කෑගල්ලේ පැවති 66 වෙනි නිදහස් සමරු උත්සවයෙන්</topic>
    <author>ඡායාරූප - සුදත් සිල්වා</author>
    <content>හැට හය වැනි ජාතික නිදහස් දින සැමරුම කෑගල්ලේදී මෙවර අභිමානවත් ලෙස පැවැත්වූයේ ‘එකමුතුව ගොඩනඟමු ලොව දිනන දේශයක්’ යන තේමාව යටතේ ය. මහින්ද රාජපක්ෂ ජනාධිපතිතුමාගේ ප්‍රධානත්වයෙන් මේ නිදහස් දින සැමරුම උපරිම ජන සහභාගිත්වයෙන් පැවැත්වීම ද සුවිශේෂී සිද්ධියකි.නිදහස පිළිබඳ අභිමානය ද තිස් වසරක යුද්ධය නිමවා ත්‍රස්තවාදය පරදා ‍රටට ලබාදුන් සැබෑ නිදහස මුළු රටම අද බුක්ති විඳින අන්දම ද ජිනීවා යෝජනා හරහා රටට එල්ල කැරෙන සාධාරණ නොවූ චෝදනා ද ජනාධිපතිතුමා මෙහිදී පැහැදිලි කළේ දිනූ නිදහස අහිමිකරන්න කිසිවකුට කිසිදු ආකාරයකින් ඉඩ දෙන්නේ නැති බව සඳහන් කරමිනි.ඡායාරූප - සුදත් සිල්වා ජනාධිපතිතුමා පෙළපාළිය පිළිගනිද්දීආචාර පෙළපාළියේ එක් අවස්ථාවක්.උත්සවය‍ට සහභාගි වූ විදේශ තානාපතිවරු.කණ්ඩුලගේ ආචාරයනිදහස් දින සමරු උත්සවය නැරැඹීමට පැමිණ ජනතාවට සිය කෘතවේදීත්වය දැක්වීමට මහින්ද රාජපක්ෂ ජනාධිපතිතුමා ජනතාව අතරට ගිය අවස්ථාව.   කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af1402094</link>
    <topic>වාහන තදබදය දුරු කරන ගුවන් පාලම්</topic>
    <author/>
    <content>“දැන් කොළඹ ලස්සනයි පිළිවෙළයි” මේ පක්ෂ විපක්ෂ භේදයකින් තොරව සැවොම පිළිගන්නා දෙයකි. කොළඹ පමණක් නොව රට පුරාම මේ පිළිවෙළ හා ලස්සන ක්‍රමානුකූලව ඇති වෙමින් තිබේ. ලංකාව පුරාම වරාය, ගුවන් තොටුපොළ, අධිවේගි මාර්ග, පාලම්, වාරිමාර්ග හා ජනතාවගේ සෞඛ්‍ය තත්ත්වය ගුණාත්මක කිරීම සඳහා සුවතා මංතීරු වැනි බොහෝ දේ ඉදිවී තිබේ. එසේ ම ඉදිවෙමින් පවතී. එහෙත් වසර තිහක් ‍ෙම් බිම පුරා පැතිර තිබුණේ ඊළාම් භීෂණයයි. ජනාධිපති මහින්ද රාජපක්ෂ මහතා නිවැරැදි දේශපාලන තීන්දුවක් ගෙන කොටි ත්‍රස්තවාදය පරාජය කිරීමෙන් පසු ශ්‍රී ලංකාවට සංවර්ධනයේ මාවත විවර වී තිබේ. මෙම පිටුවේ පළවෙන්නේ කැමරා ඇසට හසුව‍ූ සංවර්ධනයේ ආශ්චර්යයයි.එකෝමත් එක කාලයක ශ්‍රී ලංකාවේ මිනිසුන්ට කැලණිය දුම්රිය හරස් පාර, දෙහිවල හන්දිය හා නුගේගොඩ හන්දිය වැනි ස්ථාන සිහිවෙන විට ඇඟවල් රිදෙන්නට පටන් ගත්තේය. ඒ එම ස්ථානවල පැවැති අධික වාහන තදබදය නිසාය. මේ වාහන තදබදය අඩු කිරීමට විසඳුම වශයෙන් කියවුණේ අදාළ ස්ථානවල ගුවන් පාලම් ඉදිකිරීමය. එහෙත් එම ස්ථානවල ඉදිකිරීමක් යැයි ඇසුණු සැණින් නැවතත් ජනතාවගේ ඇඟ රිදෙන්නට පටන් ගත්තේය. ඒ අපේ රටේ ඉදිකිරීම් ලේසියෙන් වැඩ අවසන් නොවන අවුරුදු ගණන් කල් මරණ ඒවා බව දන්නා නිසාය. එවිට වාහන තදබදයේ පමණක් නොව ඉදිකිරීම් සිදුකරන කාලයේ හිරිහැරය ද ජනතාවට විඳින්නට සිදුවිය. මේ එකෝමත් එක කාලය වත්මන් රජය බලයට පත්වීමට පෙර යුගයයි.එහෙත් ජනපති මහින්ද රාජපක්ෂ ප්‍රමුඛ වත්මන් රජය බලයට පත්වීමෙන් පසු කැලණියේ දුම්රිය හරස් මඟ අසල වාහන තදබදය අවසන් කිරීමට මැදිහත් වූයේ මෙරට එතෙක් පැවැති ප්‍රමාදකාරී ඉදිකිරීම් සංස්කෘතියට ද තිත තබමිනි. නව පෙරසවි ඉදිකිරීම් තාක්ෂණයක් යටතේ වත්මන් රජය කැලණිය දුම්රිය හරස් මඟ අසල වාහන තදබදය විසඳීමට ගුවන් පාලමක් ඉදිකිරීම ආරම්භ කළේ එය අවසන් කරන දින ගණන පිළිබඳව ද කැට තබමිනි.ජනතාව එම දින ගණන දෙස අවධානයෙන් සිටියහ. ඉදිකිරීම් සිදු කරන කාලය තුළදී ද පෙර මෙන් විශේෂ අවහිරයක් ඇතිවූයේ නැත. අවසානයේ නියමිත දින ගණනට ද පෙර ගුවන් පාලමේ වැඩ අවසන් වූයේ මෙරට ප්‍රමාදකාරී ඉදිකිරීම් සංස්කෘතියට ද තිත තබමිනි. කැලණිය ගුවන් පාලමට පසු කොළඹ නගරයේ දෙහිවල හා නුගේගොඩ වැනි අධික වාහන තදබදයක් ඇති ස්ථානවල ගුවන් පාලම් ඉතා ඉක්මනින් අවසන් වූයේය. දැන් කොළඹ නගරයෙන් බැහැර ගම්පහ හා වේයන්ගොඩ වැනි ස්ථානවල ද ගුවන් පාලම් ඉදිකර වාහන තදබදය අවම කිරීම සඳහා රජය කටයුතු කර ඇත.  නුගේගොඩ හන්දිය ගුවන් පාලම හැදීමට පෙරනුගේගොඩ ගුවන් පාලමගම්පහ ගුවන් පාලමපෑලියගොඩ ගුවන් පාලමදෙහිවල ගුවන් පාලමදෙහිවල හන්දිය ගුවන් පාලම හැදීමට පෙරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af1402095</link>
    <topic>බුලත් විටේ හෝඩුවාවෙන් පේන්ට් බාස් ඇල්ලූ හැටි</topic>
    <author>කීර්ති මෙන්ඩිස්</author>
    <content>ඒ ඉකුත් පෙබරවාරි මස දෙවැනිදාය. තලංගම පොලිසියට ලැබුණු දුරකථන ඇමතුමකි. ඉන් කියැවුණේ බත්තරමුල්ල සුභූතිපුර ගැමුණු මාවතේ නිවෙසක කාන්තාවක් මරා දමා ඇති බවකි. මියගොස් ඇත්තේ මාධ්‍යවේදිනියක වූ මෙල්ෂියා ගුණසේකර බව ද ඇමතුමෙන් කියැවිණ. උදෑසන පල්ලියට ගොස් නිවෙසට එද්දී දියණිය ලේ විලක් මැද වැටී සිටිනු දුටු බව ද ඇමතුමෙන් වැඩිදුරටත් සඳහන් කළේය. මාධ්‍යවේදිනියගේ පියා පොලිතීන් කර්මාන්තශාලාවක හිමිකරුවෙක් විය.සිද්ධිය සැලවීමත් සමඟ තලංගම පොලිස් ස්ථානාධිපති වික්‍රමසිංහ මහතා ඇතුළු කණ්ඩායමක් ද සොකෝ නිලධාරීන් ද මිරිහාන ‍විශේෂ අපරාධ හා මෙහෙයුම් ඒකකයේ නිලධාරීහු ද පරීක්ෂණවලට එක්වූහ.මියගිය මාධ්‍යවේදිනියගේ නිවෙසේ සුනඛයන් ද හතරදෙනකු සුරතලට ඇති කර තිබෙනු අයුරු දුටු පොලිස් නිලධාරීහු අපරාධකරු නිවෙසට ඇතුළු වූ මොහොතේ සුනඛයන් නිහඬව සිටීම ගැන ද සැකයක් ඇති කරගත්හ..පොලිසිය මෙන්ම විශේෂ ඒකකය ද මාධ්‍යවේදිනියගේ ඝාතනය සම්බන්ධයෙන් පුළුල් පරීක්ෂණයක් ආරම්භ කළේය. නිවසේ ජනේලයක යකඩ ග්‍රිල් ඉවත් කර ඝාතකයා ගෙට ‍ඇතුළු වී ඇති බවත් ඇය ඝාතනයට ලක්ව ඇත්තේ මුළුතැන්ගෙය තුළ බවත් පෙනෙන්නට තිබිණි. ඇය මරා දමා තිබුණේ ගෙල කපා දැමීමෙනි.මුළුතැන්ගෙයි ජල කරාමය විවෘතව තිබූ අතර ගෙල සිඳීම නිසා ඉවතට ගිය රුධිරය ද ජලයට මුසු වීම නිසා විශාල ලේ ධාරවක් මුළුතැන්ගෙය පුරාම ගලා ගොස් තිබිණි. ඝාතකයා ඇගේ අතේ තිබූ රන් මුදුවක් ගලවාගැනීමට මහත් උත්සාහයක් දරා තිබිණ.විමර්ශන නිලධාරීන් දැඩි වෙහෙසක් ගත්තේ අපරාධකරු පිළිබඳ කිසියම් හෝඩුවාවක් සොයාගැනීමටය. ඔහු දමා ගිය හෝ ඔහුගෙන් අමතක වී ගිය ද්‍රව්‍යයක් හෝ සලකුණක් අනාවරණය කර ගැනීමට කවුරුත් වෙහෙසුණහ. කෙසේ වෙතත් වැඩිදුර සෝදිසි කිරීමේ දී නිවසෙහි තැනක තිබූ බුලත්විටක් විමර්ශන නිලධාරීන්ට සොයා ගැනීමට හැකි විය.ඊට අමතරව ඉස්කුරුප්පු නියනක් මෙන්ම පිහියක් ද සොයාගනු ලැබීය. ඉස්කුරුප්පු නියන ගෙදරට ඇතුළු වූ ඝාතකයාගේ වන්නට ඇතැයි විශ්වාස කෙරිණ. පිහිය ඇ‍ගේ ගෙල සිඳීමට උපයෝගී කරගත් ආයුධය බවට සැක කෙරිණ. එහෙත් බුලත්විට කාගේ අවශ්‍යතාවයකට ගෙන එන ලද්දක් දැයි සොයාගැනීමට පොලිසියට අවශ්‍ය විය.මිරිහාන විශේෂ විමර්ශන නිලධාරීහු ඒ ඔස්සේ පරීක්ෂණ ආරම්භ කළ අතර බස්නාහිර දකුණු ප්‍රදේශය බාර නියෝජ්‍ය ‍පොලිස්පති සුමිත් එදිරිසිංහ මහතාගේ උපදෙස් මත සිද්ධිය වූ ස්ථානයට පොලිස් නිල සුනඛයා කැඳවීම ඉන්පසුව සිදුවිය.“අපි පොලිස් සුනඛයාට මුලින්ම දුන්නේ ගෙදර තිබිලා සොයාගත්ත ඉස්කුරුප්පු නියන. ඒකේ ඉව ඇල්ලූ සුනඛයා ගෙදරින් පිට වෙලා පාර පැනලා ටික දුරක් ගිහින් තවත් පාරක් මුලදි නතර වුණා. ඉන්පස්සේ අපි නැවතත් සුනඛයාට ලේ තැවරුණු පිහියේ ඉව දුන්නා.. සුනඛයා අර කලින් ගිය විදියටම ගිහින් නතර වුණා..”පොලිස් පරීක්ෂක කරුණාරත්න විමර්ශනයේ මුල් පියවර එසේ විස්තර කළේය.ඒ වන විට මාධ්‍යවේදිනියගේ සිරුර පශ්චාත් මරණ පරීක්ෂණ සඳහා රැගෙන ගොස් තිබූ අතර පොලිස් විමර්ශන ඒ අතරද සිදුවිය. ඉන්පසුව නිලධාරීන් කළේ නිවෙස අවට සෝදිසියට ලක් කිරීමය. ඊට නුදුරින් නිවෙසක තිබූ CCTV කැමරාවකට නිලධාරීන්ගේ උකුසු ඇස යොමුවන්නේ ඔය අතරය.“සමහර විට මේකේ වැටෙන්න පුළුවන්. කෝකටත් චෙක් කරල බලමු.”පොලිස් ස්ථානාධිපතිවරයා නිලධාරීන්ට කීවේය. ඒ අතරතුර නිලධාරීහු මියගිය මාධ්‍යවේදිනියගේ ඥාතියකු නැවත නිවෙසට කැඳවන්නට තීරණය කළහ. ඒ අනුව නිවෙසට පැමිණි ඔහුගෙන් විමර්ශන නිලධාරීහු ප්‍රශ්න කළහ. ඒ සොයාගත් බුලත්විට ගැනය.“අපේ ගෙදර කවුරුත් බුලත් කන්නේ නැහැ. සමහර විට ඒක ඔය ගෙදරට ආව කෙනාගේ වෙන්න පුළුවන්.” ඥාතියා පැවසීය.“ඉන්පස්සෙ අපි සැක කළා ගෙදරට ඇතුළුවුණු කෙනා බාස් කෙනෙක් වෙන්න පුළුවන් කියලා. මොකද ගෙයකට කුඩුකාරයෙක් ඇතුළු වෙනවා නම් කුඩ්ඩා කවදාවත් බුලත් විට කන්නේ නැහැ කුඩු ගහනවා හැරෙන්න. ගරාජ එකක බාස්ලා වැඩි හරියක් බුලත් කන්නේ නැහැ සිගරට් බොනවා හැරෙන්න. බුලත් විට කනවා නම් වැඩිහරියක්ම තීන්ත ගාන බාස්ලා කියල අපි හිතුවා.”“පස්සේ අපි CCTV කැමරා එක චෙක් කළා. අපි හිතුවා වගේම හරියටම උදේ 7.39ට මිනිහෙක් පාර පැනලා ඒ ගෙවල් පැත්තට යනවා. ඒ මිනිහා අතේ බුලත් විටක් වගේ දෙයකුත් තියෙනවා. ආයෙත් උදේ 8.04ට ගෙවල් පැත්තේ ඉඳන් මිනිහා පාර පනිනවා. එතකොට මිනිහා ඇඳගෙන හිටියේ කලින් ඇඳුම් නෙමේ... වෙන ඇඳුමක්. මිනිහා අතේ බුලත් විට නැහැ වෙන පාර්සලයක් තියෙනවා”පොලිස් පරීක්ෂකවරයා අවධාරණය කළේය. නිලධාරීන් පසුව කළේ එම දර්ශන මිය ගිය මාධ්‍යවේදිනියගේ නිවසේ අයට පෙන්වීමය. එතැනදී ඇගේ සොහොයුරා එකවරම කීවේ සීසීටීවී කැමරාවේ පුද්ගලයා ඇ‍ඳගෙන යන ඇඳුම තමාගේ ඇඳුමක් බවය.“එතකොට මේ මිනිහා කවුද කියලා හඳුනගන්න බැරිද?”ස්ථානාධිපතිවරයා විමසුවේය. එම පුද්ගලයා නිරීක්ෂණය කළ නිවසේ අය කීවේ දෙසැම්බර් මාසයේ ගෙදර තීන්ත ගාන්නට ආ තීන්ත බාස් ගේ හැඩරුව ඊට සමාන බවයපොලිසියට පොටක් පෑදුණේ එවිටය. ඒ ඔස්සේ තවදුරටත් කරුණු කාරණා විමසූ නිලධාරීන්ට ඝාතකයා තීන්ත බාස් වන්න ඇතැයි සැක ඇති විය.“හැබැයි මිනිහා බුලත් විට කනවා..”ඒ සියල්ල සොයා දැනගත් ‍නිලධාරීන් ඊළඟට කළේ තීන්න බාස් කවුදැයි හොයාගැනීමය.“මිනිහා මෙහාට ගෙනත් දුන්නේ කවුද?”“අපි අඳුනන ගෑනු කෙනෙක්..”“ඒ ගෑනු කෙනාගේ ටැලිපෝන් නොම්මරය තියෙනවද?”මොහොතකින් ඇගේ ජංගම දුරකථන අංකය නිලධාරීන් අතට පත්විය.“හරි එහෙනම් අපි කියන විදියට වැඩේ කරන්න. ඔය නොම්මරේට කෝල් කරලා අහන්න අපිට හදිසි තීන්ත වගයක් ගාගන්න ඕන වැඩිපුර මුදලකුත් දෙන්නම්. ඒ මනුස්සයාව ඉක්මනට මෙහාට එවන්න පුළුවන් ද කියලා ”ඒ අනුව නිවැසියකු විසින් කාන්තාවගේ අංකයට ඇමතුමක් ගත්තේය. ඊට පිළිතුරු දුන්නේ ද ඇයයි. පොලිස් පරීක්ෂකවරයා කී පරිදි ඔහු ඇය හා කතාබස් කළේය.“මල්ලි නම් හුඟ දවසකින් ආවේ නැහැ. මම එයාගේ පෝන් නොම්මරේ දෙන්නම් කතා කරලා බලන්න. කිව්වොත් එයා ඒවි...”ඇය මල්ලිගේ දුරකථන අංකය ඔහුට ලබාදුන්නේය.දුරකථන අංකයට ඇමතුම් ගත්තද එය විසන්ධි කර තිබිණි. ඊළඟට පොලිසිය කළේ එම අංකයට සිම් කාඩ්පතක් ලබාගත් නම ලිපිනය සොයාගැනීමය.“ඉන්පස්සේ අපි ඒ ඇඩ්ඩ්‍රස් එකට ගියා. ඒත් එතන මිනිහා හිටියේ නැහැ. එතැනදි දැනගන්නට ලැබුණා මිනිහා ඉන්නේ දොම්පේ පැත්තේ කියලා. ඒ පාර අපි මැතිවරණ කොමසාරිස් කාර්යාලයෙන් විස්තර ගත්තා. එතකොට මිනිහා දොම්පේ ප්‍රදේශයේ ඡන්ද දායකයෙක් විදියට ලියාපදිංචි වුණු නමත් ලිපිනයත් හම්බවුණා.ඉන්පස්සේ අපි දොම්පේ ඒ පළාතේ ග්‍රාම සේවක මහත්තයාට කතා කරලා ඒ ඇඩ්‍රස් එක තියෙන තැන දැනගත්තා. අපේ රාලහාමි කෙනෙක් ගෙදරක තීන්ත ගාන්න තීන්ත බාස් හොයන විදියට දොම්පෙට ගියා. එතකොට මිනිහා හිටියේ නැහැ. අපි වැඩේ අතහැරලා ආවෙත් නැහැ. අපි දැනගත්තා කීයට හරි මිනිහා එයි කියලා අපි රූ වනතුරු හැංගිලා හිටියා.පොලිස් පරීක්ෂක කරුණාරත්න මහතා කියන්නේය.නිලධාරීන්ගේ උත්සාහය සාර්ථකය. කිසිත් නොදත් තීන්ත බාස් නිලධාරීන්ගේ ඉදිරියටම ආවේය. ඔහු ඒ වන විටත් ඇඳ සිටියේ මාධ්‍යවේදිනියගේ සොහොයුරාට අයත් ඇඳුම්ය. ‍ෙමාහු නියම තීන්ත බාස් බව ඉන් ද පැහැදිලිව හඳුනාගත් සිවිල් ඇඳුමෙන් සිටි නිලධාරියෙක් ඔහු ළඟට කිට්ටු විය.“මල්ලි මම මේ ඔයා එනකම් ගොඩාක් වෙලා බලාගෙන හිටියේ.”“ඇයි මොකටද?”“අපේ ගෙදර තීන්ත ටිකක් ගාගන්න. යමුද පොඩ්ඩක් ගිහින් බලලා එන්න”“මේ දැන්..”“ඔව්..දැන්..”ඔහුට කියන්නට ලැබුණේ එපමණකි. සැඟව සිටි සෙසු නිලධාරීහු ඔහු වටකරගත්හ. තමා පොලිසියට කොටු වූ බව ඔහු දැනගත්තේ එවිටය. පැමිණි ජීප් රියට ඔහු දමාගත් නිලධාරීහු සැකකාර තීන්ත බාස් රැගෙන කෙලින්ම ආවේ මිරිහාන විශේෂ අපරාධ විමර්ශන ඒකකයටය.“දැන් ඉතින් බබා වෙන්නේ නැතිව ඇත්ත කියපන්..”පොලිස් නිලධාරීන් ඉදිරියේ තවත් කටපියාගෙන සිටීමෙන් ‘කන්න’ වන බව දත් ඔහු ඇත්ත කතාව කියාගෙන ගියේය.“මම ඒ ගෙදර කවුරුත් දන්නේ නැහැ. අපේ අක්කා ඒ ගෙදර මහත්තයාගේ පොලිතින් පැක්ටරියේ වැඩ කරලා තිබුණා. අක්කා තමයි මට තීන්ත ගාන වැඩේ අල්ලලා දුන්නේ.“දවස් හතරක්ම මම තීන්ත ගෑවා. ඒ ගෙදර නැවතිලා තමයි වැඩ කළේ. එදා මම හිතුවේ ගෙදර හැමෝම පල්ලි ගිහින් කියලා. මම ගෙදරට කෝල් කලා. එක පාරක් කවුද ගත්තා. ආයේත් ටිකකින් ෆෝන් කළා. එතකොට කවුරුත් ටෙලි‍පෝන් එක ගත්තේ නැහැ.මම හිතුවා සේරම පල්ලි යන්න ඇති කියලා. ඒ හින්දයි මම ගෙදරට ඇතුළු වුණේ. මම ආවේ නෝනාව මරන්න නෙමේ. හොරකම් කරන්න. ඒත් ගෙට ඇතුළු වෙද්දිම නෝනා මාව දැක්කා. උඹ ඇයි මෙහේ. පලයන් කියල නෝනා මට කිව්වා... නෝනා මාව අඳුන ගත්ත නිසා මට බය හිතුණා. ඒ නිසයි නෝනාව මැරුවේ.”ජනේලය කඩා අගුල විවරකොට නිවෙසට තමා ඇතුළු වූ බවත් නිවසේ තිබූ සැම කාමරයක්ම සෝදිසි කරමින් යන විටදි මෙල්ෂියා දුටු බව ද ඔහු පොලිසිය ඉදිරියේ කීවේය.“මම නෝනාට ගැහැව්වා. නෝනා මාත් එක්ක පොර බැදුවා. ගෙදර තිබුණු පිහියකින් මම නෝනාට ඇන්නා. ඒත් එක්කම ඒක කඩලා ගියා. පස්සේ කුස්සියේ මේසය උඩ තිබුණු පිහියෙන් මම නෝනාට ඇන්නා”පිහිපාර කෑ මෙල්ෂියා බිම ඇද වැටිණ. ඇගේ සිරුරෙන් විහිදුණු රුධිරයෙන් ඝාතකයා ද තෙත් වී තිබිණ. ඉන්පසුව එම ලේ තැවරුණු ඇඳුම් සෝදා දැමූ ඔහු මිය ගිය ඇගේ සොහොයුරාගේ කමිසයක් හා කලිසමක් ඇඳගෙන තිබිණ. පසුව ඇගේ රුපියල් 75,000ක් වටිනා ජංගම දුරකථනය හොරාගත් ඔහුට සොයාගත හැකි වූයේ රුපියල් 1700ක් පමණි.මහ කොළඹ බාර නියෝජ්‍ය පොලිස්පති සුමිත් එදිරිසිංහමිරිහාන ‍විශේෂ මෙහෙයුම් ඒකකයේ ස්ථානාධිපති නිමල් කරුණාරත්නසෝදන ලද ඇඳුම හා හොරාගත් ජංගම දුරකථනය ද බෑගයක දමාගෙන නිවෙසින් පිටවූ ඔහු 177 පිටකොටුව කඩුවෙල බසයක නැඟී කඩුවෙලට පැමිණ එතැනින් දොම්පේ නගරයට පැමිණ ඇත. තමන් හැඳ සිටින ඇඳුම දැක බිරිය සැක කරතැයි තිබූ බය නිසා මඳක් රෑ වනතුරු දොම්පෙ මත්පැන් අලෙවි හලකින් බියර් ටින් එකක් හා අරක්කු බාගයක් මිලදීගෙන එය පානය කර තිබේ.සැම්සන් ජෝජ් ඇන්ටනි නමැති 39 හැවිරිදි මොහු සිවුදරු පියෙකි. අත්අඩංගුවට ගන්නා මොහොතේ ඔහු ළඟ රුපියල් 790ක් හා මාධ්‍යවේදිනියට අයත් බ්ලැක්බෙරි ජංගම දුරකථනයත් ඔහුගේම සෝදන ලද ඇඳුම් ද තිබූ බව පොලිසිය කියයි.මාධ්‍යවේදිනියගේ නිවසේ පින්තාරු වැඩ කිරීම සඳහා මොහු හඳුන්වා දී ඇත්තේ ‍ඔහුගේම සොහොයුරිය විසිනි. මාධ්‍යවේදිනිය එම සොහොයුරිය හඳුනාගෙන ඇත්තේ පල්ලියේ දේව මෙහෙයට සහභාගි වූ මොහොතකදී බව අනාවරණය වී තිබේ. එහිදී ඇතිවූ කතා බහ මිත්‍රකමකට පෙරළී ඇති අතර නත්තල් උත්සවය වෙනුවෙන් මාධ්‍යවේදිනියගේ නිවසේ තීන්ත ආලේප කරන්නට පැමිණි සැකකරු ගෙදර අය පිළිබඳ සියලු තොරතුරු හොඳින් දැනගෙන තිබේ. ගෙදර ඇති කරන සුනඛයන් පවා මොහු සමඟ හිතවත් වී ඇත්තේ ඉන්පසුවය. මොහු ගෙදරට පැනගත් දා සුනඛයන් නිහඬ වී සිටියේ ඒ නිසා වන්නට ඇතැයි පොලිසිය කියයි.නත්තල වෙනුවෙන් මොහුගේ දරුවන්ට පවා ගුණසේකර මෙනෙවියගේ පවුලේ අය තෑගි බෝග පවා ලබා දී තිබේ. සාමාන්‍යයෙන් ඉරිදා දිනවල පවුලේ අය ගේ දොර වසා දමා පල්ලියේ දේව මෙහෙයට සහභාගි වීම සඳහා දේවස්ථානයට යාම පුරුද්දක් කරගෙන තිබිණි.එහි පැයක් දෙකක් ගත කරන ඔවුහු ඉන්පසු නිවෙසට පැමිණෙති. මේ බැව් හොඳින් දත් සැකකරු ඒ අවස්ථාව බලා නිවෙසට පැන තිබුණත් එදින මෙල්ෂියා දේව මෙහෙයට නොගොස් නිවසේ නතර වී තිබේ.එහෙත් අවාසනාවකට එදින නිවසේ රැඳුණ මෙල්ෂියා දුටු සැකකරු තමා හඳුනාගැනීම නිසා බියට පත්ව මෙම ඝාතනය සිදුකර ඇතැයි පොලිසිය කියයි. දියණිය නිවසේ සිටිය දී දේව මෙහෙයට ගිය මව, පියා සහ සොහොයුරා යළි ගෙදර පැමිණි විටදී මෙල්ෂියා මරා දමා ඇති අයුරු දැක තිබේ.2010 වසරේදී ද තලංගම ප්‍රදේශයේ නිවෙසකට ඇතුළු වී රුපියල් 7500ක් සොරකම් කිරීම සම්බන්ධයෙන් ද මොහු වරක් පොලිස් අත්අඩංගුවට ගෙන තිබූ අතර එම ගෙදර ද මොහු තීන්ත ආලේප කර ඇති බවත් පොලිසිය කියයි.මාධ්‍යවේදිනී මෙල් ගුණසේකර මෙනෙවියගේ දේහය පිළිබඳ පැවැති පශ්චාත් මරණ පරීක්ෂණයේ දී හෙළිවූයේ ඇගේ සිරුරෙන් රුධිරය වහනය වීම නිසා මෙම මරණය සිදුව ඇති බවකි. කැපුම් තුවාල පහක් සිරුරේ විය. ගෙල, තොල, පපුව, උරහිස හා ඊට යටින් එම තුවාල දක්නට ලැබිණ.පැය දොළහක් ගතවීමට මත්තෙන් මාධ්‍යවේදිනිය මරා දැමූ ඝාතකයා අත්අඩංගුවට ‍ෙගන ඊට සම්බන්ධ කරුණු කාරණා හෙළිදරව් කර ගැනීමට සමත් වූ බව නියෝජ්‍ය පොලිස්පති සුමිත් එදිරිසිංහ මහතා පවසයි.නිවාස අලුත්වැඩියා කටයුතු සඳහා පිටස්තර පුද්ගලයන් නිවාසවලට ගෙන්වා ගැනීමේදී ඉතාමත් කල්පනාකාරී විය යුතු බවත් එලෙස පැමිණෙන පුද්ගලයන් නිවැසියන් සමඟ මිත්‍ර වී ඔවුන්ගේ චර්යා රටා නිරීක්ෂණය කොට පසුව හොරකමේ යෙදෙන බවත් එවැනි සිද්ධීන් රාශියක් පොලිසියට වාර්තා වී තිබෙන බවත් පැවසූ නියෝජ්‍ය පොලිස්පතිවරයා නිවෙසට යන එන පිටස්තරයන් වෙළෙන්දන් ගැන දැඩි අවධානයෙන් සිටිය යුතු බවත් අපරාධයක් සිදුවන්නට ‍කලියෙන් එය වළක්වා ගැනීම වැදගත් බව ද පෙන්වා දුන්නේය.මරා දැමුණ මෙල්ෂියා ගුණසේකර මෙනෙවිය නැ‍ඟෙනහිර ලන්ඩන් විශ්වවිද්‍යාලයේ ව්‍යාපාරික අධ්‍යයනය පිළිබඳ උපාධිධාරිනියකි. 1997 දී ව්‍යාපාරික මාධ්‍යවේදිනියක් ලෙස සන්ඩේ ටයිම්ස් පුවත්පතට එක්වූ ඇය පසුව ඒ.එෆ්.පී. ප්‍රංශ පුවත් සේවයේ ද වසර පහක් සේවය කළාය. ලංකා බිස්නස් ඔන්ලයින් වෙබ් අඩවියේ සමාරම්භක කර්තෘ වරිය ලෙස ද කටයුතු කළ ඇය මිය යන විට ලෝක වෙළෙඳ මධ්‍යස්ථානයේ ව්‍යාපාරික අංශයේ රැකියාවක් කරමින් සිටියාය.සැකකරු අධිකරණයට ඉදිරිපත් කොට බන්ධනාගාරගත කෙරිණි.මහ කොළඹ බාර නියෝජ්‍ය ‍පොලිස්පති සුමිත් එදිරිසිංහ මහතාගේ අධීක්ෂණය යටතේ මිරිහාන විශේෂ අපරාධ මෙහෙයුම් ඒකකයේ ස්ථානාධිපති පොලිස් පරීක්ෂක නිමල් කරුණාරත්න මහතා ප්‍රමුඛ උප පොලිස් පරීක්ෂක ජයන්ත පෙරේරා, හේමන්ත කුමාර සැරයන් ප්‍රසන්න (56958), ලක්ෂ්මන් (28415), කොස්තාපල්වරුන් වූ ප්‍රසන්න (40248), විපුල (51857), බණ්ඩාර (21284), සමීර (81600), ලලන්ත (72338), පවන් (84426) ඇතුළු නිලධාරීන් මේ පිළිබඳ පරික්ෂණවලට එක්වූහ.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af1402096</link>
    <topic>පාසලේ දී දරුවන්ගේ ආරක්ෂාව: වැඩි වගකීම ගුරුවරුන්ටයි</topic>
    <author>විශ්‍රාමලත් විදුහල්පති</author>
    <content>පසුගිය දා ක්‍රීඩා පුහුණුවක දී හෙල්ල විදීමේ ක්‍රීඩාව පුහුණු වන විට හෙල්ල දරුවකුගේ මුහුණ පසාරු කරගෙන මරණීය තුවාල විය. මේ දරුවා බේරා ගත්තේ දොස්තරවරු, හෙදියන් ඇතුළු රෝහල් කාර්ය මණ්ඩලයේ දක්ෂතාව හා ඇපකැපවීම නිසාය.එහෙත් අප අවධානය යෙදිය යුත්තේ මෙවැනි අනතුරු වළක්වා ගැනීමටයි. දරුවන්ගේ අනතුරු ගැන, අනාරක්ෂිත ක්‍රියාකාරකම් ගැන, ආපදා සහිත තැන් ගැන පෙර දැනුවත් වීමේ වගකීම පාසල් ගුරුවරු සතු විය යුතු ය.එක්තරා බාලදක්ෂ ගුරුවරයකු ගඟේ පිහිනීමට ඉගැන්වීමට ගියේය. බාලදක්ෂයන් සමඟ ගිය එහි දී පිහිනුම් උපදේශකවරයකු, ආරක්ෂක උපකරණ කිසිවක් තබා ඔහුවත් පිහිනන්නට හරි හැටි නොදැන සිටියේය. එදා දරුවකු ගඟට බිළි විය. මේ අපරීක්ෂකාරී කටයුතු අනුව නිතරම විදුහල්පතිවරයා පාසලේ සෑම දෙයක දීම අවසාන වගකීමට බැඳී සිටින නිසා විමසීමෙන් කටයුතු කළ යුතු වේ.රිටි පැනීමක දී රිට දෙකට කැඩී දරුවකුගේ උදරයට හානි සිදුවූ අවස්ථාවක් මා අසා ඇත. රිටි පැනීමට වෙනම ප්‍රමිතියකින් සැකසූ ක්‍රීඩා භාණ්ඩ ගෙන්වන තැනකින් ම එය ලබා ගැනීම සුදුසු බවට උපදෙස් දෙන්නේ සමහර ළමයින් උණ ගස් වැනි රිටි භාවිතාවෙන් වැළැක්වීමට ය.යගුලිය, කවපෙත්ත දැමීම වැනි මලල ක්‍රීඩා ඒ ස්ථානයේ ම මිස පිට්ටනිය පුරාම පුහුණු කරවීම අරහෙන් මෙහෙන් දුවන දරුවන් පිට්ටනියේ සිටින නිසා වෙනම දින වෙන් කිරීම වඩා සුදුසු වෙයි.මේ පාසල් වාරය ක්‍රීඩා උත්සව තිබෙන බැවින් පාසල්වල ළමයින්ගේ වැටීම්, සීරීම්, කැඩුම් බිඳුම් ඇතිවිය හැක. ප්‍රථමාධාර, වෛද්‍ය උපදෙස්, පමණක් නොව මේ දිනවල මවුපියන්ගේ ද සහාය ද ලබාගැනීම සුදුසුය. අනෙක් අතට පිට්ටනියේ ක්‍රීඩා පුහුණු වන විට පාසල් ගුරුභවතුන්ගේ අධීක්ෂණය අත්‍යවශ්‍යය. සමහර විට බාහිර උපදේශකවරුන් සිටියත් පාසල්වල ගුරුවරුන් ද පිට්ටනියේ රැඳී සිටීම අනිවාර්යය.අනෙක් අතට අද සෑම ගුරුවරයකුටම ක්‍රීඩා, ශාරීරික අධ්‍යාපනය ගැන දැනුවත් වීම අවම වෙයි. එදා සාමාන්‍ය ගුරු පුහුණුවේ දී නේවාසික දෑවුරුද්ද තුළ මලල ක්‍රීඩා, එල්ලේ, ක්‍රිකට්, වොලිබෝල්, පාපන්දු, දැල් පන්දු වැනි පාසල් පද්ධතියේ ක්‍රීඩා ගැන නීති රීති, පුහුණු ක්‍රම, මූලික දක්ෂතා ගැන පමණක් නොව ප්‍රායෝගික පරීක්ෂණයේ දී සරඹ පන්තියක් ද කළ යුතු විය. එහි දී ආරම්භක, නමනීය, රිත්මයානුකූල, සමබර මූලික ක්‍රීඩා දක්ෂතා ඇතුළත් විනාඩි විස්සක පමණ පාඩමක් කොට ලකුණු උපයා ගත යුතු වෙයි. මේ නිසා ඕනෑම ගම්බද පාසලක එදා මේ කටයුතු කළ හැකි ගුරුවර ගුරුවරියන් සිටි අතර ශාරීරික අධ්‍යාපනයේ අරමුණු සපුරා යන පරිදි ඉගැන්විය හැකි විය.මේ වකවානුව තුළ ක්‍රීඩා උත්සවය පවත්වන විට ගම හරහා දිවීමේ තරගයට සහභාගි වන ශිෂ්‍යයන් අනිවාර්යයෙන් වෛද්‍ය පරීක්ෂණයකට යොමු කළ යුතුය. එහෙත් ළඟම ඇති රජයේ රෝහලේ හෝ පෞද්ගලික වෛද්‍යවරයකු මඟින් පවත්නා රෝග, දීර්ඝ කාලීන ප්‍රතිකාර ගන්නා රෝග, උස, බර, පපුවේ හතිය ආදිය වෛද්‍ය පරීක්ෂණයකට ලක්කළ යුතුය.පාසල්වල විවිධ ශ්‍රමදාන, පැවැත්වෙයි. ශ්‍රමදාන හොඳ වුවද, දරුවන්ගේ ආකල්පවල, චර්යාමය වෙනසක් වුවද, දරුවන්ගේ වයසට ශක්තියට ඔරොත්තු දෙන වැඩවල යෙදවිය යුතුය. ගස් නැඟීම, වහල මතට නැඟීම, වැනි ලොකු උදවිය කරන වැඩවලට දරුවන් යෙදවීම අනුචිතය. විශේෂයෙන් එබඳු ශ්‍රමදානවලට දරුවන් යොමු කිරීමේ දී ගුරුවරුන්ගේ අධීක්ෂණය යටතේ මිස වෙනත් අය සමඟ නොයැවිය යුතු වේ. මගේ ශිෂ්‍ය ගුරු අවදියේ පාසලේ සිටි එක් ගුරුවරයකු මතකයට නැඟේ. ඕනෑම ශ්‍රමදානයකදී, පාසලේ ළිඳ ඉසීම, වහලේ පොල් අතු බැඳීම, වැට සකස් කිරීම ආදී කටයුතුවල දී වෙනත් කිසිම ගුරුවරයකුට යන්නට නොදී ඔහු ඒ ළමයින් සමඟ ඉතාමත් ආරක්ෂාකාරී ලෙස, ළමයින්ට කැත්ත, උදැල්ල, මිටිය, කියත පුහුණු කළ ආකාරය සිහිපත් වෙයි. එදා අපේ මධ්‍ය විද්‍යාල වල තිබූ ‘කර්මාන්ත ශාලාව’ නම් වූ වඩු වැඩ කාමරයත් ඒ ගුරුවරයාත් නිසාත් පාසලේ කැඩුණු ඩෙස්ක් පුටු, කළු ලෑලි සංඛ්‍යාව අඩු විය. ඒවා වහ වහාම පිළිසකර කරන්නේ විදුහල්පතිතුමාගේ ඉල්ලීමකට නොව ළමයින්ට අද කියන ‘වැඩ ලෝකයට” අනුගත කිරීමටය.ශ්‍රමදාන දිනවල දී පාසල පුරාම ශිෂ්‍යයන් සිටින නිසා අවධානය යොදන්න. වරක් ගිනිගත් වළකට වැටුණු දරුවකු බේරාගන්නට එතැන සිටි ගුරුවරයා වළට පැන බේරා ගත්තේ ඔහුට ද සුළු පිළිස්සුම් තුවාල ඇතිවය. ඒ නිසා “දරුවන් කොතනක ද ගුරුවරයා ද එතැන විය යුතුය”, “දරුවන් කුමක් කරන්නේද ගුරුවරයා ද ඒ සමඟ නිරත විය යුතුය”, “දරුවන් ක්‍රීඩා කරන්නේ ද ගුරුවරයා ද ක්‍රීඩා කළ යුතුය” යන ගුරු විදුහල්පති යූ.පී.පී. ද සිල්වා මහතාගේ දර්ශනය අද වඩාත් ප්‍රත්‍යක්ෂ වෙයි.විදුලිය ගැන ද පරෙස්සම් විය යුතු වේ. විශේෂයෙන් පාසලේ උත්සව දිනයන්හි දී අරහෙන් මෙහෙන් රැහැන් ඇදීම සිදු වෙයි. දන්නා විදුලිකාර්මිකයකු ලවා මේ කාර්යයන් සිදු කර ගන්නට හැකිය. පාසල් ශිෂ්‍ය ශිෂ්‍යාවන්ගේ මවුපියන් අතර එබඳු කාර්මිකයෝ ද සිටිති. පාසලේ කනිෂ්ඨ සේවකයකුට විදුලිය, ජලනළ අලුත්වැඩියාව ගැන පුහුණුවක් ලබාදීම ද මීට ප්‍රතිකර්මයක් විය හැකිය. විශේෂයෙන් ප්‍රධාන විදුලි රැහැන් පද්ධතිය හා පාසල්වල මහල් ගොඩනැඟිලි අතර පරතරය ගැන ද අවධානය යොමු කළ යුතුය.විද්‍යාගාරයේ එදා මෙන් අද ප්‍රායෝගික වැඩ අවම වෙයි. විද්‍යාගාරයේ නාමකරණය නොකළ රසායන ද්‍රව්‍ය වහාම නාමකරණය කළ යුතු අතර ගුරුවරයා හෝ විද්‍යාගාර සේවක මහතා ලවා ඒ කාර්යයන් කර ගත යුතු ‍ෙව්. මොනම හේතුවක් නිසාවත් විද්‍යාගාරයේ ගුරුවරයකු හෝ විද්‍යාගාර සේවකයකු නොමැතිව ළමයින්ට එහි කාලය ගතකරන්නට ඉඩ දිය යුතු නොවේ.ගුරුවරුන් දඬුවම් කරනුයේ ළමයින්ගේ වැරැදි සකස් කර ගැනීමටය. එහෙත් හුනුකෑල්ල, බෝල්පොයින්ට් පෑන, අඩි රූල, කොස්ස, පතපොත, මීටර් රූල දඬුවම් කිරීමේ මෙවලම් නොවේ. වේවැල් පහරින් හදා ගන්නා ලද ළමයින් ඕනෑ තරම් පාසල්වලින් බිහිවී ඇත. වරද දුටු තැන නිවැරැදි කිරීම ගුරු කාර්යයක් බැවින් එය දරුවාට හානියක් නො වන පරිදි කළ හැකි ය. අත් පා කඩන, කන් පලන, අමානුෂික දඬුවම් කොහොමත් අනුමත කරන්නට නොහැකිය.මේ වාරයේ අධ්‍යාපන චාරිකා සංවිධානය කිරීම සාමාන්‍ය ක්‍රියා පිළිවෙතකි. දරුවන් බැහැර කැඳවාගෙන යාමේදී චක්‍රලේඛ නීතිරීති කෙසේ වුවද දරුවන්ගේ ආරක්ෂාව ගැන අවධානය යෙදිය යුතු වේ. අධ්‍යාපන ගමන් පාසලකට අවශ්‍යය. එයින් ලබා ගන්නා විපුල ප්‍රයෝජන ඇත. එහෙත් හිතුවක්කාර සමහර ළමයින් දින කිහිපයක චාරිකාවලදී නාන්නට ගොස් වැව්වල ගිලී මිය ගිය අවස්ථා ඇත. ඒ නිසා ගුරුවරුන් ලෙස අධ්‍යාපන ගමනකදී ළමයින් ගැන විමසිලිමත් විය යුතුය. අධ්‍යාපන ගමන් වලදී වරින් වර තම පාසල සමඟ දුරකථන සබඳතා පැවැත්වීම සංවිධායක ගුරු භවතාගේ කාර්යයකි.පසුගිය දිනෙක කොළඹ ප්‍රධාන පෙළේ විදුහලක දරුවකු ක්‍රිකට් පිටිය තලන රෝල හා තාප්පය අතර සිරවී මියගිය සිද්ධියත්, ගාල්ල ප්‍රධාන විදුහලක සිසුවකු පාසලේ නිවාසාන්තර ක්‍රීඩා තරග සඳහා සිය නිවාසය සැරසීමට පුවක් ගසක් කැපීමට ගොස් ඇද වැටී අවාසනාවන්ත ලෙස මිය යාමත් විශේෂ සිදුවීම් ලෙස සඳහන් කළ හැක.පාසල්වල දී සිදුවන විවිධ ආපදාවලින් පසුව නැවත සිදු නොවන පරිදි කටයුතු කිරීම ද අවශ්‍ය ම දෙයකි. වරක් ප්‍රධාන බාලිකා විදුහලක ශිෂ්‍යාවක් උඩුමහලින් බිමට පැන සියදිවි හානි කර ගත්තාය. ඉන්පසු වහාම මේ විදුහලේ සෑම කපොල්ලකම දැල් ගසා ආවරණය කැරිණි. ඇත්තටම එය එසේ කළ යුතු දෙයකි. එහෙත් එක්තරා පාසලක වැට මායිමේ රාජ්‍ය නොවන සංවිධානයක් ගලින් බැඳ ඇති තාප්පයේ ඉහළට අඩි දෙකක් පමණ උස කෙළවර ත්‍රි‍කෝණාකාර හැඩයට උල්කරන ලද යකඩ කූරු සවි කර තිබීමෙන් යකඩ කූරු ඇනී තුන්වතාවක්ම දරුවන් රෝහල් ගත කර ඇත. එහෙත් තවමත් ඒ තාප්පයේ යකඩ උල් ඉවත් කර නැත.පාසල් පරිශ්‍රයේ අනතුරුදායක අබලන් ගොඩනැඟිලි, භාවිතයට නොගන්නා වැසිකිලි කැසිකිලි, පරණ ළිං ආදියෙන් තොර පරිශ්‍රයක් තිබිය යුතුය. ඇතැම් විට ඉදිකිරීම් කාර්යයන්හිදී දරුවන්ගේ ආරක්ෂාව ඇතිවන පරිදි වැඩ බිම් බලා ගත යුතු වේ. වරක් එක් බාලිකා පාසලක ගුරු සාකච්ඡාවක් පැවැත්වෙද්දී ඉදිකැරෙමින් පැවැති කණුවක් වැටීමෙන් බාලිකාවක් මිය ගියාය.අප මෙතෙක් කතා කළේ පාසල්වල දරුවන්ගේ අනාරක්ෂිත තත්ත්වයන්ගෙන් බේරා ගන්නා අයුරුය. එහෙත් මේ අනපේක්ෂිත අවස්ථා නිසා පාසල්වල විෂය බාහිර කටයුතු ක්‍රීඩා, අධ්‍යාපන ගමන්, උත්සව නොකළ යුතු යැයි කිව නොහැකිය. ඒවා මැනැවින් සංවිධානය කොට වගකීම් බෙදා හදාගෙන අවධානයෙන්, අධීක්ෂණයෙන්, නිසි නිරීක්ෂණයෙන් යුතුව කටයුතු කිරීමේ වගකීම ගුරු, සිසු, මවුපිය තුන් පිරිසගේ ම සමස්ත ක්‍රියා පටිපාටියක් බව සඳහන් කරමි. ආපදාවලින් තොර, ඉගෙනුම් පරිසරයක් ඇතිවී හොඳ මතු පරපුරකට පදනම පාසල් වලින් බිහි කරමු. මේ සඳහා විදුහල්පතිවරු හා ගුරුවරු සිය දැඩි අවධානය යොමු කළ යුතු බව සඳහන් කළ යුතුය.විශ්‍රාමලත් විදුහල්පතිඩී.සී. ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af1402097</link>
    <topic>මාස හයෙන් ගුවන් හමුදා ගෝල්ෆ් සූරයා වූ කැකණදුරේ මධුසංඛ</topic>
    <author>දයා ඩී. ෆොන්සේකා</author>
    <content>ගොල්ෆ් ක්‍රීඩාව පුහුණු වී මාස හයෙන් අභියෝගතා තරගාවලියක ශූරතාවය දිනාගන්නට තරම් දක්ෂයෙකු වූ ඒ ගුවන් භටයා මට හමුවුණේ කොළඹ ගුවන් හමුදා කඳවුරේදීය.නමින් සමිත් මධුසංඛ නම් වූ ඔහු නායක ගුවන් භටයෙකි. පසුගිය 2013 ගුවන් හමුදාපති අභියෝගතා විවෘත ගොල්ෆ් තරගාවලියේ සමස්ත ශූරතාවය දිනුවේ දිවයිනේ නමගිය ‍ගොල්ෆ් ශූරයන් පරදවමිනි. මෙහි විශේෂත්වය වන්නේ ඔහු මේ හපන්කම කළේ මාස හයක් තුළ කරන ලද ගොල්ෆ් පුහුණුවෙන් පසුව වීමය.“මං ගොල්ෆ් ගහන්න ඉගෙන ගෙන තාම මාස හයයි. ගුවන් හමුදාවට බැ‍ඳෙන විට මං ගොල්ෆ් කියන්නෙ මොන වගෙ ක්‍රීඩාවක් ද කියන එකවත් මං දන්නේ නැහැ. මං මුලින්ම අපේ සර් (ගුවන් හමුදාපති එයාර් වයිස් මාර්ෂල් හර්ෂ අබේවික්‍රම) සමඟ ගොල්ෆ් පිටියට ගියේ ඔහුට සහාය වීමටය. එහිදී සර්ගේ ඉල්ලීම පිට මං ගොල්ෆ් ගහන්න ඉගෙන ගත්තා. නායක ගුවන් භට සමිත් මධුසංඛ කියයි.මාතර කැකණදුර ධර්මවිජය විදුහලෙන් ශිල්ප හදාරා උසස් පෙළ දක්වා ඉගෙන ගත් ඔහු ගුවන් හමුදාවට එක්විය. පාසල් සමයේදී මළළ ක්‍රීඩාවන්හි යෙදුණ ඔහු විවිධ තරග ඉසව් ජයගෙන ශූරතා රැසක් දිනා ගත්හ. ඒ ක්‍රීඩා පන්නරය ගුවන් හමුදාවට බැ‍ඳෙන විටත් ඔහුගේ ජවයේ රැඳී තිබිණි.2009 ජනවාරි 28 වැනිදා ශ්‍රී ලංකා ගුවන් හමුදාවට ඔහු බැඳුණේ සාමාන්‍ය ගුවන් භටයෙකු ලෙසටය.ගුවන් හමුදාපති එයාර් මාෂල් හර්ෂ අබේවික්‍රම මහතාගේ උනන්දුව මත ගොල්ෆ් පිටියට කැඳවාගෙන ආ මේ තරුණයා තරගකරුවන් 83 දෙනකු පරදවා 2013 ගුවන් හමුදාපති අභියෝගතා විවෘත ගොල්ෆ් තරගාවලියේ සමස්ත ශූරතාව දිනා ගැනීම සිහිනයක් මෙන් විය.“මං ගොල්ෆ් පුරුදු වුණේ චීන වරායේ ගොල්ෆ් පිටියේ මට ගුවන් හමුදාවෙන් ඒ සඳහා අවශ්‍ය සියලු පහසුකම් ලැබුණා. ගුවන් හමුදාපතිතුමා මෙන්ම ගුවන් හමුදා ගොල්ෆ් සංගමයේ සභාපති එයාර් වයිස් මාර්ෂල් කපිල ජයම්පති, එහි ලේකම් ගෲෆ් කපිතාන් ප්‍රසන්න රණසිංහ වගේම මාව ගොල්ෆ් පිටියට පුහුණු කළ බලපන්ති සැරයන් විජේසිංහ යන මහත්වරුන්ට මං සදා ණයගැතියි.” සමිත් මා සමඟ පැවසීය.“මට ඉන්නෙ අම්මයි තාත්තයි නංගියි මල්ලියි. ඔවුන් සියලු දෙනා මගේ ජයග්‍රහණය ගැන සතුටු වෙනවා. මං පාසල් යන කාලේ මළල ක්‍රීඩා මෙන්ම බර ඉසිලීම් ක්‍රීඩාව ද කළා. 2005 ජාතික බර ඉසිලීමේ කනිෂ්ඨ ශූරතාව මං දිනාගත්තා. දැනට ගුවන් හමුදාවේ ද ‘පවර් ලිෆ්ටිං’ ක්‍රීඩාවේ මා යෙදෙනවා. එයින් අන්තර් කඳවුරු ක්‍රීඩා තරගාවලිය මං ජයගෙන තියෙනවා.ගොල්ෆ් ක්‍රීඩාවෙන් ඉදිරියට යාම මගේ එකම බලාපොරොත්තුවයි. ගුවන් හමුදා ගොල්ෆ් තරුව සමිත් මධුසංඛ කියයි.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af1402098</link>
    <topic>රටට විනිමය උපයන රටවිරුවන්ට රජයේ අත හිත</topic>
    <author>සකස් කෙළේ -සුනිල් දයා අල්විස්</author>
    <content>රටවිරුවන්ට හා ඔවුන්ගේ දරුවන්ට භාෂා දැනුම, පුහුණුව හා පරිගණක දැනුම ලබාදීමේ අරමුණින් රත්මලානේ දී නව පුහුණු මධ්‍යස්ථානයක් විදේශ රැකියා ප්‍රවර්ධන හා සුබ සාධන ඇමැති ඩිලාන් පෙරේරා මහතා අතින් විවෘත වූ අවස්ථාව.රටවිරුවන් යන්න දැන් ජාතියම හොඳින් හඳුනයි. රණවිරුවන්, රටවිරුවන් රට හා රටේ ආර්ථික යුද්ධ ජය ගත් දෙපිරිසයි. වෙනස නම් රණවිරුවන් එදා සිටම ජාතික ගෞරවයට පාත්‍ර වී සිටීමයි. එහෙත් රටවිරුවන්ට නිසි තැන හා නිසි ගෞරවය ලැබී තිබුණේ නැත. එහෙත් රටවිරුවා ජනගත කිරීමෙන් පසුව නිසිතැන හා නිසි ගෞරවය දැන් ලැබී තිබේ. මෙහි පළමු හැරවුම් ලක්ෂය 1994 දීත්, දෙවැනි හැරවුම් ලක්ෂය 2010 දීත් සිදුවිය. එදා සිට අද දක්වා රටවිරුවන්ට කුමක්ද කළේ? නිසි මඟට අපි පැමිණ තිබේද?විදේශ රැකියා ක්ෂේත්‍රයේ දෙවන හැරවුම් ලක්ෂය 2010 දී ආරම්භ වූ බව සැවොම පිළිගන්නා සත්‍යයකි. මහින්ද රාජපක්ෂ ජනාධිපතිතුමාගේ කාලයේදී ආරම්භ කළ සේවාවන් වැඩි දියුණු කිරීමටත්, නව අත්‍යවශ්‍ය සංකල්ප හඳුනවා දී ඒවා ක්‍රියාත්මක කිරීමටත් 2010 න් පසුව හැකි විය. අමාත්‍ය ඩිලාන් පෙරේරා මහතාට මෙම ක්ෂේත්‍රය නව අමාත්‍යංශයක් බවට පත් කොට භාරදීම මෙහිදී විශේෂ වේ. ඒ අනුව විදේශ රැකියා ක්ෂේත්‍රයටම සම්පූර්ණ අවධානය යොමු කිරීමට ඔහුට අවස්ථාව ලැබිණි.ශ්‍රී ලංකා විදේශ සේවා නියුක්ති කාර්යාංශයේ කටයුතු අන්තර්ජාතික ප්‍රමිතීන්ට අනුව සැකසීමට කටයුතු කිරීම නිසා අන්තර්ජාතික තත්ත්ව ප්‍රමිති සහතිකය ලබා ගැනීමට හැකිවිය. මෙයට අමතරව ශ්‍රී ලංකා ඉතිහාසයේ අමාත්‍යංශයක් ISO සහතිකයක් ප්‍රථම වරට ලබා ගත්තේ විදේශ රැකියා ප්‍රවර්ධන හා සුබසාධන අමාත්‍යාංශයයි. ඉන් නොනැවතී රජයට අයත් එකම විදේශ රැකියා ඒජන්සිය ISO සහතිකය ලබා ගත්තේය. මෙහි විශේෂත්වය වන්නේ එකම අමාත්‍යංශයක් හා ඊට අයත් සියලුම ආයතන තත්ත්ව සහතිකය ලැබූ ප්‍රථම අවස්ථාව වීමයි.විදේශ රැකියා සඳහා යොමුවන ශ්‍රමිකයින් ශ්‍රී ලංකාවට අතිවිශාල විදේශ විනිමය ප්‍රමාණයක් ප්‍රේෂණය කරන අතර, එය රටේ ජාතික ආදායමේ සෙසු සියලුම අපනයන අභිබවා යමින් තිබේ. දළ වශයෙන් වාර්ෂිකව ඇමෙරිකන් ඩොලර් බිලියන 6 - 7 අතර ප්‍රමාණයක් විදේශ විනිමය රටවිරුවන්ගෙන් ලැබේ. අප රටේ වාර්ෂිකව ඉන්ධන ආනයනය සඳහා ගෙවන මිලට සමාන මුදලක් රටවිරු ප්‍රේෂණවලින් ලැබෙන නිසා ගෙවුම් තුලනයට එය ඉතා වැදගත් වී තිබේ. එසේම රටවිරු කුටුම්භයන් ගතහොත් 99% ක පිරිසක් අද සාර්ථක ජීවිත ගත කරති. ඒ අනුව ජාතික ආර්ථිකය මෙන්ම පවුලේ ආර්ථිකය ද වර්ධනය කරගත් මේ පිරිසට ජාතික අභිමානය හා ගෞරවය එක් කරමින්, ඔවුන් “රටවිරුවන්” ලෙස ජනගත කිරීම 2010 න් පසුව තැබූ සුවිශේෂි පියවරකි. අන්තර්ජාතික සංක්‍රමණික දිනයේදී මෙහි ආරම්භය සිදු කිරීම ද සුවිශේෂී වේ.රටවිරු පියස නිවාස ණය ව්‍යාපෘතිය විගමන ප්‍රජාවගේ නිවාස සිහිනය සැබෑ කරන තවත් වැදගත් වැඩසටහනකි. ආර්ථික සංවර්ධන අමාත්‍ය බැසිල් රාජපක්ෂ මහතා‍ගේ පූර්ණ සහයෝගිතාවෙන් ආරම්භ කළ නිවාස ණය වැඩසටහන මේ වන විට ඉතා සාර්ථක වී තිබේ. 2014 දැයට කිරුළ ජාතික වැඩසටහනට සමගාමීව නිවාස 500 ක් සඳහා ණය ලබාදීමට කටයුතු යොදා තිබේ. මෙයට අමතරව දිවයින පුරා රටවිරු නිවාස ඉදිවෙමින් තිබේ.මහින්ද රාජපක්ෂ ජනාධිපතිතුමා කම්කරු අමාත්‍ය ධුරය දරද්දී 1996 දී ආරම්භ කළ විගමනික ශ්‍රමික දූ දරු ශිෂ්‍යත්ව ක්‍රමය, මහින්ද චින්තන ඉදිරි දැක්ම තුළින් තවදුරටත් පුළුල් කරමින්, ඩිලාන් පෙ‍රේරා මහතාගේ උපදෙස් පරිදි ව්‍යාප්ත කර තිබේ. ඒ අනුව මහින්දාභිමානී ශිෂ්‍යත්ව වැඩසටහන තුළින් 2013 වසරේදී ශිෂ්‍යයන් 2500 කට ලබා දී ඇති අතර 2014 වසරේදී ශිෂ්‍යයන් 3000 කට ශිෂ්‍යත්ව ලබාදීමට නියමිතය.මෙයට අමතරව වෘත්තීය අධ්‍යාපනය සඳහා යොමුවන ශිෂ්‍යයන්ට ද ශිෂ්‍යාධාර වැඩසටහනක් ආරම්භ කර තිබේ. මයික්‍රෝසොෆ්ට් සමාගම හා එක්වී රටවිරු පවුල්වල දරුවන්ට හා පවුලේ සාමාජිකයින්ට පරිගණක විද්‍යාගාර ව්‍යාපෘතිය ආරම්භ කර ඇත. ඒ අනුව තංගල්ල, මාතර, බදුල්ල, මහනුවර, දඹුල්ල, රත්නපුර, හාලඇල හා අනුරාධපුරයේ පරිගණක විද්‍යාගාර ඉතා සාර්ථකව ක්‍රියාත්මක වේ. විදේශ ගතවීමේදී ඇතිවිය හැකි භාෂා ගැටලු අවම කිරීම සඳහා අංග සම්පූර්ණ ඉංග්‍රිසි භාෂා පුහුණු මධ්‍යස්ථාන ඉදිවෙමින් තිබේ. ඒ අනුව ප්‍රථම ඉංග්‍රිසි භාෂා පුහුණු මධ්‍යස්ථානය පසුගියදා රත්මලානේදී ආරම්භ විය.රටවිරු ශ්‍රමිකයිනගේ දූදරුවන්ගේ කලා හැකියාවන් ඔප් නංවා ඔවුන් ජාතික මෙන්ම අන්තර්ජාතික මට්ටමට ගෙන ඒම සඳහා “දරුදිරිය” වැඩසටහන ක්‍රියාත්මක කෙරේ. ඒ අනුව ගායනා, චිත්‍ර හා නර්ථන අංශවලින් දස්කම් දක්වන රටවිරු දූ දරුවන් හඳුනා ගැනේ.විදේශ රැකියාවල නිරතවී සිටින අපේ ශ්‍රමික සම්පත කෙරෙහි කලාත්මකව අවධානය යොමු කරමින් ඔවුන්ගේ කලා හැකියාවන් කරලියට ගෙන ඒම සඳහා ‘රටවිරුවෝ ටැලන්ට් ස්ටාර් රියැලිටි’ වැඩසටහන ආරම්භ කොට ඇත. එය මේ වන විට අවසන් අදියරට පැමිණ ඇති අතර අවසන් වටයේ ඔවුන් අතරින් කිරුළ පළදින රටවිරුවා බණ්ඩාරනායක අනුස්මරණ සම්මන්ත්‍රණ ශාලාවේදී අභිෂේක ලබයි.පුහු­ණුවට පැමිණි සිසු පිරිසක් සමඟ ඇමැතිවරයා සාකච්ඡා කරමින්මෙය සැබවින්ම දැවැන්ත අභියෝගයක් ජයගත් වැඩසටහනකි. විදේශ ගතවන අවස්ථාවේදී ලියාපදිංචි වීම තුළින් රටවිරුවන්ට “ලකී ඩ්‍රෝ” වැඩසටහනින් හිත පිරෙන්න තෑගි මුදල් හිමිවේ. සැබවින්ම මේවා රටවිරුවන් වෙනුවෙන් කළ දේය.විදේශ රැකියා සඳහා කාන්තාවන් යොමුවීමේදී එය විධිමත්ව අන්තර්ජාතික ක්‍රමවේදයකට අනුකූළව සිදුකිරීම සඳහා කලාපයේ ශ්‍රමිකයින් සපයන වෙනත් රටවලට ආදර්ශයක් වෙමින්, අවම වයස් සීමාවක් පැනවීම, ජාතික නිපුණතා සහතිකය NVQ 3 වන මට්ටම අනිවාර්ය කිරීම, පවුල් පසුබිම් වාර්තාව අනිවාර්ය කිරීම කැපී පෙනෙන වෙනස්කම්ය. විවෘත විශ්ව විද්‍යාලය ඇතුළුව රාජ්‍ය හා පෞද්ගලික වෘත්තීය පුහුණු ආයතන සමඟ විදේශ රැකියා සඳහා වෘත්තීය පුහුණු පාඨමාලා ආරම්භ කිරීම 2010 න් පසුව ලැබූ විශාල ජයග්‍රහණයන්ය. රටවිරුවන්ට පැය 24 තුළ ඕනෑම අවස්ථාවක තම පිටරට සිටින ඥාතියා පිළිබඳ තොරතුරු මෙන්ම විදේශ රැකියා සම්බන්ධ ඕනෑඹ තොරතුරක් ලබා ගැනීමට 24 පැයේ තොරතුරු සේවාව ආරම්භ කිරීම රටවිරුවන් ඉටුකළ තවත් අගනා මෙහෙවරකි. ඉතා සහනදායී මිලකට ගුවන් ටිකට්පත් මිලදී ගැනීමට රාජ්‍ය මට්ටමින් ගුවන් ටිකට්පත් අලෙවි කවුන්ටරයක් ප්‍රධාන කාර්යාලයේ ආරම්භ කිරීම රටවිරුවන් ලැබූ ජයග්‍රහණයකි.මහින්ද රාජපක්ෂ ජනාධිපතිතුමාගේ ආශිර්වාදයෙන් හා මඟ පෙන්වීමෙන් ආරම්භ කළ රටවිරු රැකවරණ සේවා වැඩසටහන තුළින්, ස්වයං රැකියා ණය ආධාර, කුඩා වාහන මිලදී ගැනීමට ණය ලබා දීම මගින් රටවිරුවන්ට ජීවනෝපාය අත්වැලක් ලබාදීම සුවිශේෂී වේ. එසේම අන්තර්ජාතික රතුකුරුස සංවිධානය හා එක්ව රටවිරුවන් සවිබල ගැන්වීමට මෙමඟින් විශේෂ අවස්ථා ලැබේ.විදේශ රැකියා සඳහා පිටත්වන කාන්තාවන් පෙනුමෙන් හා පෞරුෂයෙන් වෙනසක් ඇති කරමින් කටුනායක සහන පියස මධ්‍යස්ථානයේ ආරම්භ කොට ඇති පෙර විගමනික නම්‍යකරණ මධ්‍යස්ථානය කාන්තාවන්ටම සුවිශේෂී වූ ස්ථානයකි.2010 වර්ෂයෙන් පසුව 2013 අවසානය දක්වා කළ දේ බොහෝය. තවත් කළයුතු දේ බොහෝය. ඒ අතර, විගමනික ගෘහස්ථ සේවකයින් සඳහා සම්මත කොන්දේසි පිළිබඳ ආසියානු ගල්ෆ් කලාපීය සංවාදය රටවිරුවන් වෙනුවෙන් අනාගතයට තැබූ තවත් පියවරකි. ශ්‍රමිකයින් සපයන රටවල් මෙන්ම, ශ්‍රමිකයින් ලබා ගන්නා රටවල උසස් රාජ්‍ය නිලධාරීන් සහභාගී වූ මෙම සංවාදය දෙදිනක් පුරා කොළඹදී පැවති අතර, එහි ප්‍රධානත්වය අමාත්‍ය ඩිලාන් පෙරේරා මහතා විසින් හෙබැවීය.ආසියානු ගල්ෆ් කලාපීය සමුළුව මඟින් කාන්තා ගෘහස්ථ විගමනික සේවකයින්ගේ ගැටලු පිළිබඳව තාක්ෂණික හා ප්‍රායෝගික දැනුම හුවමාරු කර ගැනීමට හා නවීකරණය සැකසීම මූලික අඩිතාලම මෙම සමුළුව මඟින් සිදුකළේය.කොළඹ ක්‍රියාදාමය (Colombo Process) නව සභාපතීත්වයට සාමාජික සියලු රටවල කැමැත්තෙන් ඩිලාන් පෙරේරා මහතා පත්වීම වැදගත් සංධිස්ථානයකි.මධුශාන් කුලරත්න(ප්‍රවෘත්ති නිලධාරි)ශ්‍රී ලංකා විදේශ සේවා නියුක්ති කාර්යාංශයරට රැකියාවේ යෙදෙන ඔබේ බිරියගේ ස්වාමියාගේ නැතිනම් දියණියගේ පුතාගේ කිසියම් සේවා ගැටලු හා ප්‍රශ්න මතුවී තිබේ නම් අදාළ අංශ වෙත යොමු කර සහන සලසාදීමට ප්‍රශ්නය කෙටියෙන් සඳහන් කොට අප වෙත ලියා දන්වන්න.අපේ ලිපිනය - රටවිරු විමසුම් විසඳුම්සිළුමිණ, ලේක්හවුස් කොළඹ 10.සම්බන්ධීකරණය මංගල රන්දෙනියනියෝජ්‍ය සාමාන්‍යාධිකාරී (සමාජ සංවර්ධන)සහ මදුෂාන් කුලරත්න (ප්‍රවෘත්ති නිලධාරී)ශ්‍රී ලංකා විදේශ සේවා නියුක්ති කාර්යාංශයසකස් කෙළේ -සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af1402099</link>
    <topic>කන්ද උඩරට වැසියන් ඉදිකළ සෙංකඩගල කිරි මුහුද</topic>
    <author>විස්තර හා ඡායාරූප -පාලිත අලකේශ්වර</author>
    <content>සෙංකඩගල පුරයට පිවිසෙන බොහෝ දෙනා දන්ත ධාතුන් වහන්සේ වැඳ පුදා ගැනීමෙන් ඉක්බිති පිවිසෙන්නේ වැවෙහි අසිරිය නරඹමින් මහනුවර මනස්කාන්ත පරිසරය හා ඒකාත්මික වන්නට ය.මේ වැව අතීතයේ දී නම් කෙරුණේ ‘සෙංකඩගල කිරි මුහුද’ යනුවෙනි. දළදා මැදුරු සෙවණේ ඉදිවූ ක්ෂීර සාගරය සිංහලේ අවසන් රජතුමා වූ ශ්‍රී වික්‍රම රාජසිංහයන්ගේ අපූර්ව නිර්මාණයකි.දළදා මාළිගයට නවාංග එක් කිරීමට මහත් රුචියක් දැක්වූ ශ්‍රී වික්‍රම රාජසිංහ රජතුමා දළදා මාලිගා පරිශ්‍රය හා අගනුවර සිත් ගන්නා සුළු අයුරින් වැඩි දියුණු කිරීමට සැලසුම් කළේ ය.තම රජවාසලට යාබද දළදා මාලිගා භූමියේ පත්තිරුප්පුවක් හා ඊට මඳක් ඔබ්බෙන් උල්පැන්ගෙයක් ද වැවක් ද බැඳීමේ සංවිධාන කටයුතු කර ඒ සඳහා වැසියන් සහභාගි කරවන ලෙස රජතුමා එවකට මහ අදිකාරම වූ පිළිමතලව්වේට කීප වරක් ම උපදෙස් දුන්නද ඔහු එය නෑසූ කන්ව සිටියේ ය.දිනක් පිළිමතලව්වේ මාලිගාවට කැඳවූ රජතුමා “මහ අදිකාරම... පත්තිරුප්පුවයි වැවයි හැදීමේ රාජකාරියට වැසියෝ එවන්නේ නැතුව තවත් පමා කර කර ඉන්නේ ඇයි...?“රජතුමනි, ඔය වැඩ කටයුතුවලට වැසියෝ කැමැති නෑ...”‍Óමහ අදිකාරම දළඳා මාලිගාවයි, අගනුවරයි අලංකාර කරනවාට වැසියෝ අකමැති වෙන්නේ නෑ.... මම මගේ වැසියන්ව හොඳාකාරම අඳුනනවා... මේවට විරුද්ධ මහ අදිකාරමයි... මේ කතා කරන්නේ... රජ්ජුරුවෝ... වැසියෝ එවලා... මේ වැඩ ඒ විදිහට කෙරෙන්ඩ ඕනෑ...” ‍රජතුමා කීවේ දැඩි ස්වරූපයෙනි.කිසිවක් නොදෙඩූ පිළිමතල‍ව්වේ රජුට ආචාර කර රජවාසල පියගැට පෙළ බැස යන්නට ගියේ අවුල් වූ මනසකින් යුතුව ය.‘කන්නසාමි’ ට (ශ්‍රී වික්‍රම රාජසිංහ) රජකම ලබාදීමට පිළිමතලව්වේ මුල් වී කටයුතු කළ ද පසුව රජු නායක්කාර් වංශික වඩුග ජාතිකයෙකු වීම ආදී තවත් හේතු රැසක් නිසා ඔහු ඉංග්‍රීසින් හා එක්ව අනෙකුත් සිංහල රදළ නායකයින් සමඟ රජුගේ කටයුතුවලට සහාය නොදීමේ පිළිවෙතක් අනුගමනය කළේ ය.රජුගේ නියෝගය පරිදි ‘හුළංගමුවේ ආචාරියා’ නමැති දෛවඥයා වැව තැනීමට යෝග්‍ය බිමක් නිරීක්ෂණය කරද්දී නූතන වැවේ නැ‍ඟෙනහිර කෙළවර දිය කඩත්තක වෙසෙන කිරි ඉබ්බෙකු දැක ඇත. එම ස්ථානයේ කුඩා පොකුණක් තනවා එය කිරි ඉබ්බාගේ වාසය සඳහා ම වෙන්කර ඇත.දෙණියක්ව පැවැති මෙම ප්‍රදේශය පසුව රාජකීය කුඹුරක් ලෙස සකසා වී ගොවිතැනට යොදා ‍ෙගන තිබේ. මේ වෙල්යාය ඔස්සේ රජවාසල සිට මල්වත්ත විහාරය දෙසට මාවතක් ද තිබී ඇත.හන්තාන කඳුයායේ සිට මේ වෙල්යාය ඔස්සේ ගලාගිය ‘හීල්පැන් කඳුර’ ඇළ ආශ්‍රිතව දෙවන රාජසිංහ රජ සමයේ කුඩා විලක් තිබූ බවත් රජ නිධාන එහි පැවැති බවත් ‍'රොබට් නොක්ස්’ කියා ඇත.‘හීල් පැන් කඳුර’ ඇළ ආශ්‍රිතව දෙවන රාජසිංහ රජ සමයේ කුඩා විලක් තිබ‍ූ බවත් රජ නිධාන එහි පැවැති බවත් ‘රොබට් නොක්ස්’ කියා ඇත.“හීල්පැන් කඳුර හා එහි පරිවාර ජලාධාරත් සරණංකර ඇළ, රජපිහිල්ල ඇළ ආදිය හරස් කර රජතුමාගේ පදවි ප්‍රාප්තියෙන් වසර 13 කට පමණ පසු 1810 දී මෙම වැව තැනීම අරඹා තිබේ.කිරි ඉබ්බා වාසය කළ කුඩා පොකුණ ද අයත් වන සේ වැව බැඳීම ඇරඹූ අතර එහි ඉදිකිරීම් බාරව කටයුතු කළේ ‘මීගස්තැන්නේ’ අදිකාරමය. වැව තැනීමේ ඉංජිනේරුමය තාක්ෂණික උපදෙස් ලබාදුන්නේ ‘දේවෙන්ද්‍ර මූලාචාරී’ ප්‍රධාන ශිල්පීන් විසිනි. වැසියන් විශාල පිරිසකගේ ශ්‍රම දායකත්වයෙන් බැඳී වැවේ කටයුතු නිම වූයේ 1812 ජූනි මාසයේදී ය.‍‘බෝගම්බර කිරි මුහුද’ හුදෙක් මාලිගාවේ හා අගනගරයේ අලංකාරය සඳහා ම රජුගේ සංකල්පයක් අනුව ඉදිකළ බව පැවසේ.සෙංකඩගල කිරි මුහුද, සෙංකඩගලවැව, අලකොළවැව, බෝගම්බර වැව, නුවර වැව යන නම්වලින් මේ වැව හඳුන්වා ඇත.පත්තිරිප්පුවේ සහ උල්පැන්ගෙයිත්, වැවේත්, වලාකුළු බැම්මේත් තැනීම් කටයුතු නිමවීමෙන් පසු ඒ නිර්මාණ පිළිබඳව මහත් පැහැදීමට පත් රජතුමා ‘දේවේන්ද්‍ර මූලාචාරි’ ඇතුළු ශිල්පීන්ට පැසසුම් කොට රාජකීය තෑගි බෝග පිරිනමා ඇත‍.මාතලේ අඹන්ගඟ ඉවුරේ පුද ලැබූ දකුණු ඉන්දියාවෙන් මෙහි පැමිණියේයයි කියන ‘බෝගම්බර’ නමැති දෙවියන් නමින් හෝ සෙංකඩගලපුර, ‘බෝගම්බර’ පිහිටි දේවාලයක් අසල මෙම වැව ඉදිකළ නිසා හෝ වැවට ඒ නම ලැබුණු බව ද කියති. වැව බැඳීම සඳහා ‘බෝහෝ ගම්වර’ ලැබුණු හෙයින් ‘බෝගම්බර’ වූ බවට ද මතයක් වෙයි.වැව වටා වූ ඉවුරේ විවිධ ශාක විශේෂ රැසක් දැකිය හැකි ය. ඒ අතර සල්, නා, දොඹ, සපු කහ මාර, අඹ, තල්, ගොඩපර, බුළු, මුරුත, මයිල, රුක් අත්තන, හුරිමාරා, කුඹුක්, තැබුබියා, බක්මී, කොළොං, කරඳ ආදී රුක් වේ.වැවෙහි මිරිදිය මසුන් ලක්ෂ ගණනක් නිදහසේ සැරිසරමින් දිවි ගෙවන අතර වැව ආශ්‍රිතව කොක්කු, දියකාවුන්, පිළිහුඩුවන්, මයිනන් ඇතුළු ජලාශ්‍රිත පක්ෂීහු ද ඉදිබුවන්, කබරගොයින්, තලගොයි, දියබරියන් ඇතුළු උභය ජීවීහු ද බහුලව වෙති.වැවේ සතර දෙසින් ගලා එන ගල්, පස්, වැලි රොන් මඩ ආදිය හා වැවට යොමු‍ කොට ඇති භූගත කානු පද්ධතිය නිසාත්, විටින් විට වැව් ඉවුරේ වූ පැරැණි ශාක වැව තුළට ඉදිරී වැටීමත් නිසා වැව ශීඝ්‍ර ලෙස ගොඩවීමේ තර්ජනයකට ලක්ව තිබේ.වැවට නිරන්තරයෙන් ගලා එන මේ බාහිර අපද්‍රව්‍ය රොඩු - බොඩු ආදිය ඉවත් කිරීමට මහත් පරිශ්‍රමයක් දරමින් වැ‍වේ නඩත්තු කටයුතු කිරීමට වාරිමාර්ග දෙපාර්තමේන්තුව ගන්නා වෙහෙස පිළිබඳව මෙහිදී කෘතඥ පූර්වකව සිහිපත් කළ යුතු ය.ශ්‍රී වික්‍රම රාජසිංහ රජතුමාගේ සංකල්පයක් අනුව (මීට වසර 204 කට පමණ පෙර) දේවේන්ද්‍ර මූලාචාරීන් මීගස්තැන්නේ අදිකාරම ඇතුළු කන්ද උඩරට එදා ජීවත්වූ වැසියන් විසින් අතිමහත් කැපවීමකින් ඉදිකළ මේ සෙංකඩගල කිරි මුහුද’ වත්මනේදී මෙන් ම මතුවටත් මෙසේ සිරි දළදා මැදුරු සෙවණේ සිට අපගේ ගත සිත පුබුදවමින් සිසිලසක් ලබාදෙන ‘කිරි සයුරක් ම’ බව කිවයුතු ද...?විස්තර හා ඡායාරූප -පාලිත අලකේශ්වර(මධ්‍යම පළාත් විශේෂ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af14020910</link>
    <topic>“කියලා වැඩක් නෑ”</topic>
    <author>කසුරි</author>
    <content>ගායන ශිල්පි ටී.එම්. ගුවන් විදුලියේ කොරිඩෝවක් දිගේ යමින් සිටියේය. අතරමගදී මුණ ගැසුණු නිලධාරියෙක් “අද සරල ගී වලට මේ ගීතය ගයන්නැයි ගී පදවැලක් ඔහු අත තබා යන්නට ගියේය. එය රචනා කොට තිබුණේ විමලා කාන්ති පීරිස් නමැත්තියක විසිනි. ටී.එම්. එදින සරල ගී වැඩසටහන සඳහා ඒ ගීතය ගායනා කළේය.“ඔබ හා මෙමාඅතිනත් අරන්අපගේ ලොවේ තනිවූ එදා”එය අතිශයින් ම ජනප්‍රිය ගීතයක් බවට පත්විය. මින් වසර ගණනාවකට පෙර නිර්මාණය වූ ඒ ගීතය අදටත් බොහෝ ජනප්‍රිය එකකි.ටී.එම්. එවැනි ගී ඔස්සේ ජනාදරයට පත්වූ ගායකයෙක් බවට පත්විය. එහෙත් විමලා කාන්ති පීරිස් ඒ අයුරින්ම ජනප්‍රිය ගීත රචිකාවක වූයේ නැත. ඉන්පසු ඇගෙන් බිහිවූවා නම් ඒ නිර්මාණ එකක් හෝ දෙකක් පමණි.විමලා කාන්ති පීරිස් යන නම කාට කාටත් අමතකව ගියේය. එහෙත් ගුවන් විදුලි සංස්ථාවේ ස්වර්ණමය යුගයේ සභාපතිවරයා වූ රිජ්වේ තිලකරත්න මහතා වියෝ වූ පසු ටී.එම්. ට යළිත් විමලා කාන්ති පීරිස් මතක් විය. ඒ අනෙකක් නිසා නොව විමලාකාන්ති පීරිස් නමින් ඒ ගීතය ලියුවේ රිජ්වේ තිලකරත්න බව දැනගන්නට ලැබුණු නිසාය.මේ සුන්දර සිද්ධිය ඇතැම් අය මින් පෙර අසා ඇති එකක් විය හැකිය. එහෙත් මා එය මුල්වරට ඇසුවේ පසුගියදා ස්වාධීන රූපවාහිනියෙන් විකාශය වූ “සංහිඳ” වැඩසටහන මගිනි.ඒ “සංහිඳ” මම රාත්‍රි දොළහවන තෙක්ම නැරඹ‍ුවෙමි. රෑ මැදියම ද ළඟා වනතෙක් රූපවාහිනි යන්ත්‍රයක් දෙස බලා සිටි දවසක් ගැන මට මතකක් නැත. එහෙත් මුළු ගෙදරම නොව “මුළු නුවර ම නිදිගත් මොහොතක” මම සංහිඳත් සමඟ අවදිව සිටියෙමි.රිජිවේ තිලකරත්න නම් වූ විශිෂ්ට පරිපාලකයා තම කුශාග්‍ර බුද්ධියෙන් ගුවන් විදුලියේ හැඩරුව වෙනස්කොට එය ගුවන් විදුලි ඉතිහාසයේ ස්වර්ණමය යුගය බවට පත් කළ අපූරුව සංහි‍ඳෙන් මොනවට පැහැදිලිකර ලීය.ප්‍රඥාවන්ත පරිපාලකයකු තුළ තිබිය යුතු විශිෂ්ට ගුණාංග රිජ්වේ තිලකරත්නයන් අතින් වඩාත් ඔපමට්ටම් වී දිදුලන තත්ත්වයට පත්වූ අයුරු ඉන්ද්‍රකීර්ති සුරවීර විසින් සිය වාග් මාලාව ඔස්සේ අපට කදිමට කියා දුන්නේය.එවකට ගුවන් විදුලියේ ස්වදේශීය සේවය සාහිත්‍ය ශාස්ත්‍රීය වැඩසටහන් මෙන් ම සුභාවිත ගීතය මගින් වර්ණවත්කරද්දී වෙළෙඳ සේවය මුදලාලිකරණය වී තිබිණි. හින්දි සහ හින්දි කොපි ගීත වලින් වෙළෙඳ සේවය පිරී තිබුණේය. ගීතමය වැඩසටහන් සඳහා ගීත තේරුවේ මුදලාලිගේ අභිමතය පරිදිය.“මීට පස්සෙ අපට ඕනැ ගීත තමයි තෝරන්නෙ. මුදලාලි අකමැති නම් ඒ ගොල්ලන්ගෙ දැන්වීම් ටිකත් අරගෙන යන්ඩ කියන්ඩ.”රිජ්වේ තිලකරත්න මහතාගේ හඬ සිංහනාදයක් බඳු වීය. ගුවන් විදුලියේ ස්වර්ණමය යුගය නිර්මාණය වූයේ නිර්මාණශීලිත්වය, ප්‍රඥාවන්ත බව මෙන්ම මේ ආදීනත්වය ද නිසා බැව් එදා සංහිඳට සහභාගි වූ නිව්ටන්, අසෝක, වික්ටර්, ටී.එම්, බුද්ධි වැනි වියත්තු සැමදෙනම කියා පෑහ.“එම්.එස්. ට එන්ඩ කියන්ඩ” රිජ්වේ ගේ කැඳවීම අනුව එම්.එස්. ආවේය.“පැය භාගයක සරල ගී වැඩසටහනක් දෙනවා... ඔබට”එම්.එස්. උඩ ගියේ ය. බයිලා ගායකයකු වූ තමාට ගුවන් විදුලියේ පැය භාගයක වැඩසටහනක්...! සිතන්නටවත් නොහැකි ය. ඒ රිජ්වේ ගේ චින්තනයේ හැටිය. “බෝල බෝල මැටි එක එක ගෙනෙනවා” යන ගීතය එම්.එස්. ගායනා කළේ ඒ වැඩසටහනටය.සංහිඳ මේ සියල්ල අපූරුවට පෙළගස්වා මැදියම් රැය අපටත් නොදැනීම එනතෙක් හරබරව, මනහරව, රසබරව ඉදිරිපත් විය.අදටත් අප අතර වැඩිපුර රැඳී ඇත්තේ ඒ යුගයේ නිර්මාණය වූ ගීත නොවෙදැයි ටී.එම්, වික්ටර්, සනත්, සෝමතිලක, නීලා, මාලිනී වැන්නවුන්ගේ ගී ඇසෙනවිට මට සිතේ.රිජ්වේ අසාමාන්‍ය පරිපාලකයෙක් මෙන් ම අසාමාන්‍ය රසිකයකු ද වූ නිසා ගුවන් විදුලියේ අසාමාන්‍ය යුගයක් නිර්මාණය කිරීමට ඔහුට හැකි විය. මේ අසාමාන්‍ය එනම් ස්වර්ණමය යුගයේදී ගුවන් විදුලි කොරිඩෝව හරහා බොහෝ වාරයක් ගමන් කිරීමට මට ද වාසනාවක් ලැබිණි. ඒ සුගත් අයියාගේ (සුගතපාල ද සිල්වා) ගුවන් විදුලි රඟමඩලට සහ කෙටිකතාවට පිටපත් රචනයෙන් දායක වූ බැවිනි.වැඩසටහන පටිගත කොට අවසානයේ පරිප්පු වඩේ එකක් කා ප්ලෙන්ටියක් බොන්නට ගුවන් විදුලි කැන්ටිමට යන අතරමගදි, රිජ්වේ තිලකරත්නයන් විසින් මතුකර ගත් දැවැන්ත ගුවන් විදුලි නිෂ්පාදකවරුන් බොහොමයක් සමඟ වචනයක් දෙකක් කතා කිරීමේ වාසනාව ද බොහෝ තරුණ වියේදීම මට ලබාගත හැකි විය.ඩෝල්ටන් ගේ ශාන්ත ස්වරය ද ප්‍රේමකීර්තිගේ උපහාස ‍ස්වරය ද දයානන්ද විදග්ධ ගැඹුරු ස්වරය ද එච්.එම්. ගේ බොහෝ ළෙන්ගතු ස්වරය ද මට දැනුදු දැනෙන්නාක් මෙනි.සංහිඳ වැඩසටහන දෙස මැදියම් රැය වන තෙක් ම බලා සිටියේ රිජ්වේ තිලකරත්න නම් වූ යුග පුරුෂයා පිළිබඳව ඓතිහාසික කරුණු දැනගැනීම පිණිසම නොවේ. එම වැඩසටහන නීරස වී නම් දහයමාර එකොළහ වනවිට යහන් ගතවන්නෙමි. එහෙත් එදා මම අවදිව සිටියෙමි. මන්ද යත් “සංහිඳ” ඒ තරමට රසවත් වූ බැවිනි. ඒ ගැන පවසන්නට ඇත්තේ මෙපමණකි.“කියලා වැඩක් නෑ...කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af14020911</link>
    <topic>පුවක් ගස කපන්න ගියේ ලස්සනම නිවාසය හදන්න</topic>
    <author>පින්තූර සහ සටහන</author>
    <content>දස මසක් කුස තුළ ‍හොවා අනේක දුක් විඳ මෙලොවට බිහි කළ තවත් එක් හුරතලකු සදහට අහිමිව ගිය කළ ඔහු බිහිකළ අම්මාට ලොවේ අත්විඳිය හැකි ඉහළම වේදනාව දුක අත්විඳින්නට වෙනවා නිසැකය.එවන් වේදනා අත්විඳි අම්මා කෙනෙකු ගැන පෝද්දල නරාවල ‍ගමෙන් අසන්න ලැබිණි. ඇය සන්ධ්‍යා කුමාරි මහත්මියයි. ඇයට සිටි පුතුන් තිදෙනාගෙන් මැද පුතා වූයේ ප්‍රදීප් කාවින්ද දහනායකය. යාම්තමින් දාහත් විය පසු කළ මේ පුතාගේ තක්ෂලාව වූයේ ගාල්ල රිච්මන්ඩ් විද්‍යාලයයි.මේ පාසලේ වාර්ෂික ක්‍රීඩා මංගල්‍යය යෙදී තිබුණේ පසුගිය පස්වැනිදාට ය. ප්‍රදීප් මේ පාසලේ ක්‍රීඩා තරුවක් වූ නිසාම ක්‍රීඩා උලෙළේ සිය නිවාසය නිර්මාණය කිරීමට ඔහු දැඩි කැපවීමක් කළේය.එදින පාසල් වේලාව ගෙවී ගියේ ද ඉතා කඩිසරවය. ප්‍රදීප් තවත් පාසල් හිතමිතුරු පිරිසක් සමඟ හීන්පැන්දලට ගියේ සිය ක්‍රීඩා නිවාසය ඉදිකිරීමට අවශ්‍ය පුවක් ගසක් කපාගෙන ඒමටය.“අපි අපේ නිවාසය හොඳම නිවාසය බවට පත්කර ගනිමුÓයි කියමින් එක් පුවක් ගසක් කැපුවේ ඒ සොඳුරු සිහිනය ඉටුකර ගැනීමටය. ගතවූයේ මොහොතකි.කැපූ ගස පහත් වී ගොස් රැඳුණේ තවත් ගස් දෙබලක් මතටය. ගස බිමට නොවැටුණු නිසාම ප්‍රදීප් කලබලයෙන් ගසට නැග්ගේය. කලබලයට තැබූ එක් අඩියක් රැඳී තිබුණේ දිරච්ච අත්තකටය. ප්‍රදීප්ගේ බරින් අත්ත කඩාගෙන ඔහු ගස පාමුල මුණින් අතට ඇද වැටුණේය. සිහිසුන් වූ ප්‍රදීප් සැණින් කරාපිටිය රෝහලට ඇතුළත් කෙරිණි.හදිසි අනතුරු ඒකකයේ 58 වැනි වාට්ටුවට ඇතුළත් කළ ප්‍රදීප් ගේ අතක් කැඩී ඇති බව දොස්තරවරු හඳුනාගත්හ. ප්‍රදීප්ට පොඩි සැත්කමක් කරන්න වෙනවා යි කියමින් ඔවුහු ප්‍රදීප්ට පොඩි විහිළුවක් ද කළහ.“ම‍ෙග් බඩ හරියට රිදෙනවා” ඒ අතර ප්‍රදීප් ළඟ සිටි යහළුවන්ට මෙන්ම දොස්තර මහත්වරුන්ට ද කීවේ තමන්ට දැනෙන වේදනාව ඉවසනු බැරි තැනය.පැයක් පමණ ඉක්ම ගිය ද ප්‍රදීප්ට ප්‍රතිකාර කිරීමට නම් කිසිදු හදිසියක් නොවූ බව එහි සිටි අය කීහ. අඩුම තරමින් පැනඩෝල් පෙත්තක් වත් ප්‍රදීප්ට ඉක්මනින් ලැබුණේ නැත. මේ වන විට ප්‍රදීප්ගේ පියා ද මවද රෝහලට ඇවිත් සිටියහ. ඉක්මන් ප්‍රතිකාර පමා වී තිබූ නිසා ප්‍රදීප්ගේ මවත් පියාත් කලබලයට පත්වූහ.“අනේ මහත්තයෝ මගේ දරුපැටියාට අමාරුයි. ඉක්මනට ඔපරේෂන් එක කරන්නැÓයි ඔවුහු දොස්තරලාගෙන් අයැද සිටියහ. කෙසේ නමුත් ප්‍රදීප් තියටර් එකට ගෙන ගියේ සවස 6න් පසුවය.එදින ඔපරේෂන් එක කිරීමට ‍නොහැකි බව කියා රෝගියා යළි කළින් සිටි වාට්ටුවටම රැගෙන යනු ලැබිණි. පළමු දිනය එසේ ගෙවී ගියේය. එදින ප්‍රදීප්ගේ මළ මුත්‍රාවල තද කළු පැහැයක් ද තද රතු පැහැයක් ද තිබූ බව මව දොස්තර මහත්වරුන්ට පවසා ඇත. ඒත් ඒ කිසිවෙක් පුතාගේ අමාරු තත්ත්වයට ඉක්මන් පියවර නොගත් බව මව කීවාය. ප්‍රදීප්ගේ පියා ප්‍රදීප්ගේ මව“පුතාට දෙවැනිදා වන විට අමාරු වුණා. එකපාරටම සිහිය නැතුව ගියා. එතකොට තමයි මේ වාට්ටුවේ අයට ඇහැ ඇරැණෙ. බඩ රිදෙනවයි කියකිය සිටි නිසා තද කළුපාටට කුණු රතුපාටට මළ මුත්‍රා යන නිසාවත් එක්ස්‍රේ එකක්වත් ගත්තෙ නෑ, මගේ පුතා මැරෙන කල් බලා සිටියා.” ප්‍රදීප්ගේ මව හදිසි මරණ පරීක්ෂක කාර්යාලයේ මේසය මත හිස ගහගනිමින් කීවාය.මේ වනවිට ප්‍රදීප් පාසල් යහළුවන්ගෙන් මෙන් ම තම දෙමව්පිය සහෝදර සහෝදරියන්ගෙන් ද සදහට ම සමුගෙන සිටියේ ය.අප රෝහලට යනවිටත් ගමේ සෑහෙන දෙනෙකුගෙන් මෙන්ම පාසලේ ගුරු සිසුන්ගෙන් මෘත ශරීරාගය අවට පිරී ගොස් තිබිණි.තම පුතාට අවශ්‍ය ප්‍රතිකාර කළා නම් මේ විපත වෙන්නෙ නැතැයි පිරිස මැද මව විලාප නැගුවාය. “මගේ පුතාව බලන්න කවුරුවත් හිටියෙ නෑ. රෝහලට ගෙනාපු වෙලාවෙම බේත් කළා නම් මේ අපරාදෙ වෙන්නෙ නෑ.” මව යළිත් දෙස් දෙවොල් නැගුවාය.අවසානයේ ප්‍රදීප්ට තම ජීවිතය අහිමි විය. ප්‍රදීප්ගේ මරණය පිළිබඳ වෛද්‍ය පරීක්ෂණය කළේ කරාපිටිය රෝහලේ ජ්‍යෙෂ්ඨ අධිකරණ වෛද්‍ය රොහාන් රුවන්පුර මහතාය.රෝගියාගේ මරණයට හේතුව රෝගියාගේ බඩවැල්වලට සිදුවී තිබූ බරපතළ හානිය නිසාය. බඩවැල් කෑලි කැඩීගොස් ඉන් ඇතිවූ ලේ ගැලීම් නිසා ඇති වූ විකල්ප ‍රෝග නිසා මේ මරණය සිදුවී ඇත යන්න ඔහුගේ නිගමනය වී තිබිණ.පාසලේ මිතුරන්ට ප්‍රදීප්ගේ වියෝව දරාගත නොහැකි විය. ප්‍රදීප් බිමට වැටී පැය කාලක් ඇතුළත අපි රෝහලට ගෙනාව.දොස්තර මහත්වරුන්ට අපි වැඳවැඳ කීවා ඉක්මන් කරන්න කියලා. ප්‍රදීප් මිය ගියේ නෑ. මැරුණේ නෑ. ප්‍රදීප් මරා ගත්තා. ප්‍රදීප්ගේ යහළුවෝ දුක්වූහ.කරාපිටිය රෝහලේ විස්මිත සැත්කම් කරන දොස්තර මහත්වරුන් ගැන අප අසා ඇත.එවැනි දොස්තරලා සිටින තැනක ප්‍රදීප්ගේ රෝග ලක්ෂණ ගැනවත් නොබැලුවේ යැයි කියන දොස්තර මහත්වරුන් සිටීම ගැන ඇසීමත් කනගාටුදායකය.අපි රෝහලේ වෛද්‍ය අධිකාරිවරයාගෙන් ප්‍රදීප්ගේ මරණය ගැන දුරකථනයෙන් විමසා බැලූ විට ඔහු කීවේ ඔය ළමයාට දෙමාපියන් වසන් කළ බඩ ඇතුළෙ රෝගයක් තිබිල තියනවා. ඒක තමයි මරණයට හේතුව කියාය.පින්තූර සහ සටහනනන්දසිරි වැලිගමගේගාල්ල දිසා සමූහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af14020912</link>
    <topic>මට කවුරුවත් ආදරේ නෑ ඒකයි මම හපා කෑවේ</topic>
    <author>ඉසවිරූපාන්ති</author>
    <content>සතුන් වත්තේ ටෝනි කියයිඔහෙලා හිතන්න එපා මං මේ ‍පාපොච්චාරණයක් කරන්න හදනවා කියලා. නමුත් මටත් තියෙනවා අයිතියක් මේ කතාවේ ඇත්ත නැත්ත මොකක්ද කියලා කියන්න. මං තිලක්ගෙ අතේ ඇඟිල්ලක් සපා කෑවාම ඒක මහ ලොකුවට පත්තරවල පළවුණේ හරියට මනුස්සයකුගෙ බෙල්ල සපා මරා දැම්මා වගේ බරපතළ විදියටයි.’බලධාරීන්, සත්ත්වවේදීන්, මාධ්‍යවේදීන්, පශු වෛද්‍යවරුන් එක එක කතාන්දර කියාවී, ඒත් මේ කවුරුවත් හරියට මං ගැන දන්න එකක්යැ.මං අයිති අප්‍රිකානු චිම්පන්සි වර්ගයට. මං ඉපදුණාම මගෙ අම්මා මාව අත ඇරියා. කිරි දුන්නේ නැහැ. චිම්පන්සි අම්මා කෙනෙකු පැටියා අතහැරියාම මොකෝ දැන් ඔය මිනිස් අම්මලත් දරුවෝ අත ඇරලා මහමඟ දාලා විතරක් නෙමෙයි උපන් හැටියෙ මරලත් දාන්නේ.ඔහෙලා එහෙම කියාවි අම්මා මාව අතහැරියා කියලා මං අනාථ වුණේ නැහැ. හැමෝම එකතු වෙලා මාව හදාගත්තා. මට මතකයි බෝතලෙන් කිරි පොවනවා. මං අම්මගෙ කිරිවල රස හැඳිනුවේ නැති වුණාට පිටිකිරි රස හොඳට හඳුනනවා.පුංචි කාලේ ඉඳලා මා බලා ගත්තේ තිලක් පුෂ්පකුමාර. එයා හරියට මට අම්මා තාත්තා වගෙයි. මං තිලක් අයියගේ ආදරේ හොඳට හඳුනනවා. එයා තමයි මට එක එක සෙල්ලම් ඉගැන්නුවේ. මම හැමදේම ඉගෙන ගත්තා. සෙනඟ ඉස්සරහා ඒ ඉගෙන ගත් සෙල්ලම් පෙන්නුවා.පොඩි දරුවෝ තරුණ තරුණියෝ විතරක් නොවෙයි වැඩිහිටියොත් මගෙ දක්ෂකම් දැකලා සතුටු වෙනවා මං බලාගෙන හිටියේ ආඩම්බරයෙන්. මගේ දක්ෂකම් මතුකර ගත්තේ තිලක් අයියා.කොහොමහරි ටික කලක් යනකොට රංචුවෙන් පන්නපු චිම්පන්සියෙක් කියලා මට කොහොමටවත් හිතුණේ නැහැ. මං ඉන්න තැනට ටිකක් පහළින් මගෙ සහෝදරයා සංජුත් ඉන්නවා. මං තිලක් අයියට බොහෝම කීකරුව හිටියා. ඒත් ඉතින් අපේ මුල තියෙන්නෙ කැලේනේ. චිම්පන්සි අපි හොඳට හික්මවන්න අමාරුනේ. කවදාහරි කැලෑ ගති මතු වෙනවාමයි. මං ටික ටික මුරණ්ඩු වෙනකොට බලධාරීන් සංදර්ශන වලින් අයින් කෙරුවා. ඊට පස්සේ මට සිද්ධ වුණේ මේ කූඩුවට වෙලා ඉන්න.පේනවා නේද මේ කූඩුවේ හැටි හතර පැත්තම දිරා ගිහිල්ලා. බැලු බැල්මට ඔහේලට හිතේවී මේ චිම්පන්සියට මේ කූඩුව විශාල වැඩියි කියලා. ඒ වුණාට නිකමට හිතලා බලන්න මං කැලේ හිටියනම් දුව පැන ඇවිදින කැලෑවේ සීමා මායිම් තියෙනව ද කියලා.මේ ලී කොටවලින් ගහපු අට්ටාලයයි, ඔංචිල්ලාවයි හැරෙන්න මට මොනව ද තියෙන්නේ. දැන් මේ යකඩත් දිරන්න පටන් අරගෙන. දැන් මගෙ වයස අවුරුදු එකොළහයි. ඒ කියන්නේ මගෙ හොඳම වයස. මෙච්චර කාලෙකට කාටද හිතුණේ මේ තනිකඩ මට ආදර වන්තියක් සොයා දෙන්න ඕන කියලා.මේ හැමදේම ඉවසන්න පුළුවන්. ඒ වුණත් දැන් මිනිස්සු ඇවිල්ලා “ආ මෙයා ද මේ අර තිලක්ගේ ඇඟිල්ල කඩා ගත්ත චිම්පා... අපෝ අපේ ළමයින්වත් අයින් කරගන්න ඕන කියලා.’ මිනීමරුවෙක් දිහා බලන බැල්මෙන් මං දිහා බලන එක තමයි ඉවසන්න බැරි. ඒත් ඔය කවුරුවත් දන්නව ද ඇයි එහෙම වුණේ කියලා.රැළෙන් පන්නපු මා බලා ගත්තේ තිලක් අයියා. අපි දෙන්නා අවුරුදු ගාණක් හිටියෙ හොඳ මිත්‍රයෝ වගේ. තිලක් අයියා හැරෙන්න වෙන කාටවත් මං මෙච්චර හිතවත්ව සිටියේ නැහැ. ඒත් හිටි හැටියේම තිලක් අයියා කුරුල්ලෝ බලාගන්න තැනට මාරු කළාම හිතාගන්න පුළුවන් ද ඔහෙලට මං විඳපු දුක.ඒ තනිකම මට කියා ගන්න බැහැ. අපි හරියට යාළුවෝ වගේ හිටියේ. තිලක් අයියා ගියාට පස්සේ මාව බලාගන්න ආවේ පාලිත. අපරාදේ කියන්න බැහැ පාලිතත් හොඳයි. මගෙ කූඩුව අස්කරලා හොඳට පිරිසුදුව තියා ගන්නවා. ඒත් ඉතින් තිලක් අයියා නැති අඩුව පුරවන්න මේ අයට පුළුවන් ද?කුරුල්ලෝ එක්ක ඉන්න ගියාට තිලක් අයියා හැමදාම වගේ මෙතනින් යනකොට මා බලන්න එනවා. ඒ එන ගමන් මට ටොෆියකුත් අරගෙන එනවා. මං උදේ ඉඳන් මේ කම්බිකූරු අතරින් බලාගෙන ඉන්නේ තිලක් අයියා කොයි මොහොතේ හෝ මෙතනින් යාවි කියලා.තිලක් අයියා ඈත එනකොට මං අත්පුඩි ගහලා එයාට කතා කරනවා. ඒ වෙලාවට එයා ළඟට ඇවිත් මගෙ කටට ටොෆියක් දානවා. පහුගිය දවස්වල මට හිතුණා තිලක් අයියා වෙනස් වෙලා කියලා. ඊටත් වඩා එයා ළඟින් කුරුල්ලන්ගේ ගඳ තියෙන බව මට දැනෙන නිසයි.ඇත්තම කිව්වොත් මට ඇතිවුණේ ඉරිසියාවක්. ඊටත් වඩා මගේ හිතේ තියෙන කැළඹිල්ල දන්නේ මං විතරයි. ඒ කැළඹිල්ල ඕනැනම් මෙහෙම කියන්න පුළුවන්. මානසික ආතතිය කියලත්. මං දන්නෙ නෑ පහුගිය දවස්වල මට මොනවා වුණා ද කියලා. මං තිලක්ගේ දකුණු අතේ දබර ඇඟිල්ල හයියෙන් හපලා ඇදලා ගත්තා.ඒ හැපු පාරට තිලක් අයියගෙ නහරත් ඇදිලා ආවා. ඇඟිලි කොටය කූඩුව ඇතුළට වැටුණා. එතැන එක කලබලයයි. මට ඇහුණා කවුදෝ කියනවා අයිස්වල දමලා ඇඟිල්ල ගෙනියමු කියලා. තිලක් අයියවත් අයිස්වල දාපු ඇඟිල්ලත් කළුබෝවිල රෝහලට ගෙනිහිල්ලා තිබුණත් ඒත් මං හපලා තිබුණ විදියට ඒ ඇඟිල්ල බද්ධ කරන්න බැරිලු.හදිසි අනතුරු වාට්ටුවේ හිටපු තිලක් අයියා වාට්ටු අංක 25 ට මාරු කරලා. මේක ඉතින් මං හුඟක් හිතාමතා සැලසුම් ගහලා කරපු දෙයක් නෙමෙයි. කොහොමද හොඳ? මං මේකට හදිසි කෝපය කියලා කිව්වොත් ඔයගොල්ල ඒ ගැන උරණ වෙන එකක් නැහැ.ඕගොල්ලන්ට පුළුවන් ද චිම්පන්සියෙක් වුණු මගේ හැඟීම් තේරුම් ගන්න. තිලක් අයියගෙ සිද්ධියෙන් පස්සේ මේ දැල් කූඩුවට එහා ඇති පාර අයිනේ ඉඳන් තමයි මිනිස්සු මගෙ දිහා බලන්නෙ.“මූ තමයි අර සේවකයාගෙ ඇඟිල්ල හපා කාලා තිබුණේ”“ළමයින් එහෙම ළඟට යවන්න එපා.”“දොස්තර මහත්තුරු මෙයාගේ මානසික තත්ත්වය හොඳ ද කියලා බලන්න හදන්නේ. මූට පිස්සු හැදිගෙන එනව ද දන්නෙ නෑ.”“මේ චිම්පන්සියෙක් මිනිසකුගේ ඇඟිල්ල කඩා ගත්ත පළමු වතාව නොවෙයි. විශ්‍රාම ගිය පස් දෙනකුගේම ඇඟිලි, එක දෙක නැහැ චිම්පන්සියොම හපලා.”උද්‍යාන සේවකයෝ මෙතැනට යන එන අයට මාව පෙන්වලා එක එක ජාතියේ කතන්දර කියනවා. ඇත්තම කිව්වොත් ඒ කතන්දර ඇහෙනකොට තරහා යනවා නෙමෙයි දුක හිතෙනවා.”දැන් ඔය මගෙ කූඩුවට එහා පැත්තේ ඉන්නේ කිරි මැණිකෙයි, මාලියි, අර පොඩි එකිගෙ නම මොකක්ද කියලා මට මතක නැහැ. ඒගොල්ලන්ට නම් ලොකු ඉඩක් තියෙනවා. ඒත් මට තියෙන්නේ මේ යකඩ කූඩුව විතරයි. ඔහෙලානම් කියයි ඉඩකඩ ඕනෑවටත් වඩා වැඩියි කියලා. ඇවිත් බලන්නකෝ මේකෙ ඇතුළෙ ඉන්න පුළුවන් ද කියලා. හරියට හිර කූඩුවක් වගෙයි.දැන් ඔය එක එක්කෙනා මං ගැන විවිධ කටකතා කියනවා. එතකොට බලධාරීන් තවත් කතා කියනවා. ඔහෙලා හිතන්න එපා මට පිස්සු හැදිලා කියලා. මිනිස්සු වෙච්ච ඔහෙලටත් ඉඳලා හිටලා කේන්ති යනවා නේද? මේ කූඩුවල ඉන්න අපිත් චිම්පන්සි වුණාට අපිටත් කේන්ති යනවා.ආවේගශීලි ගති ලක්ෂණ පහළ වෙනවා. මං ඉතිං ඔය තිලක් අයියගෙ ඇඟිල්ල හැපුවේ එයාට ඔච්චර හානියක් වේවි කියලා හිතලා නෙමෙයි. තිලක් අයියට මං තාමත් කැමැතියි. මොනවා කරන්න ද නරක වෙලාව ආවාම ඔහොම තමයි.තිලක් අයියා කියන්නේ මේ සත්තු බලා කියාගෙන පඩිය අරගෙන පවුල නඩත්තු කරන මනුස්සයෙක්. එහෙම කෙනකුගේ අතේ ඇඟිල්ලක් අඩුවීම පව් තමයි. ඒ වුණාට ඉතින් මොනවා කරන්න ද? කේන්ති ගියාම මොනවා වෙනව ද කියන්න බැහැ. මේක එහෙම වෙලාවක සිදුවුණු අත්වැරැද්දක්.ඔය කිසිම දෙයක් වෙන්නේ නැහැ මටත් හැඟීම් දැනීම් තියෙන චිම්පන්සියෙක් විදිහට සැලකුවානම්. මේ හුණ්ඩුවක් වගෙ කූඩුව වෙනුවට තව ඔංචිල්ලාවක් දෙකක් එක්ක මට උඩ නඟින්න පනින්න තැන් කිහිපයකුත් එක්ක හොඳ කූඩුවක් හදලා මං කැමැති තිලක් අයියටම මාව බාරගන්න දුන්න නම් ඉවර‍නේ. දැන් අන්තිමට කවුද දුක් විඳින්නේ.පත්තරවලත් මං ගැන විවිධ දේ පළවුණ නිසා මට පොඩි ආඩම්බරයකුත් තියෙනවා. ඒත් ඉතිං ඒ ප්‍රසිද්ධිය වැඩක් තියෙනව ද? නරක දෙයක් කරලනේ මං ප්‍රසිද්ධ වුණේ. තාමත් රෝහලේ ඉන්න තිලක් අයියා ගැන දුකයි. එයා ආයෙත් මෙහෙ ආවම මට කොහොමට සලකාවි ද දන්නෑ. දවසින් දවස මගෙ හිතේ අමාරුව වැඩි වෙනවා මිසක් අඩු වෙන්නේ නැහැ.මේ හැමදේම ඔහේලට කිව්වේ කරපු වැරැද්දෙන් නිදහස් වෙන්න නෙමෙයි. සාධාරණව හිතන්න පුළුවන්නම් ඔහේලා තේරුම් ගන්න ඇයි මං එහෙම දරුණු වුණේ කියලා. මං වෙනුවෙන් කතා කරන්න ඉන්නේ තරුණ සත්ත්වවේදියෝ විතරයි. එගොල්ලෝ හැමදාම හිටියේ සත්තුන්ගෙ පැත්තේ. අනිත් අය නම් එක එක කතා කියනවනේ. තේරුම් ගන්න පුළුවන් කෙනෙක් ඉන්නව නම් තේරුම් ගන්න ඕනෙ මොකක්ද වුණේ කියලා.ඉසවිරූපාන්තිඡායාරූප -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af14020913</link>
    <topic>“අපේ රට කාපු සුද්දන්ගේ රැජින පිළිගන්න මම යන්නේ නැහැ” යි කී</topic>
    <author>දෙනගම සිරිවර්ධන</author>
    <content>අම්බලම්ගොඩ අග්ග මහා විහාරාධිපති නින්දානේ වජිරඥාන හිමිබුරුමයේ මෝබින් නගරය අසල කුඩා පැල්පතෙක බුරුම අගමැති ඌනු මහතා දෙසතියක්ම විපස්සනා භාවනාවේ යෙදුණේය. භාවනාවෙන් නැඟි සිටි එතුමාට රැන්ගුන්හි මහා ශාලාවේ පැවැත්වෙන ධර්ම දේශනාවක් ගැන අසන්නට ලැබී ඔහු එතැනට ගියේ ය.මහා ශාලාව එකම හිස් ගොඩකි. ඉ‍ඩක් ඇති තැනක් බලා, බිම එළූ පලසක් මත හිඳගත් ඔහු බණ අසන්නට විය.වියත් බුරුම බසින්, එහෙත් ඉතා සරලව, අභිධර්මය පිළිබඳව පැවැත්වෙන දෙසුමකි. වේලාව ගතවනු නොදැනිණ. තුන් පැයක් ම ගෙවිණ.කවුද මේ හිමියෝ? මේ මා නොදන්නා වනවාසයක සිට වැඩම කළ බුරුම මහ තෙරනමක් විය යුතුයි. ඔහු බණ අවසන් වූ පසු අසල සිටි ඇමතියකුගෙන් විමසීය.“ඔය ලංකාවෙන් වැඩම කළ හාමුදුරුනමක්...”අගමැති තුමා උන්වහන්සේ ගේ පාමුල වැටී වැඳ නමස්කාර කොට මෙසේ කීය.“මේ තරම් හොඳින්, අපේ බසින් අභිධර්මය දේශනා කළ ආකාරය හරිම අගෙයි. ස්වාමීනි, හෙට දවල් දානයට අපේ නිවසට වැඩම කළ මැනවි.”හිමියෝ ඇරියුම පිළිගත්හ.බුරුම බසින් දහම් දෙසා අගමැති පමණක් නොව, මුළු බුරුමයම සිය වසඟයට ගත් මේ සිංහල ස්වාමීන්ද්‍රයන් වහන්සේ, පසු කලෙක බුරුමයේ උසස්ම සම්මානය වූ අග්ගමහා පණ්ඩිත උපාධියෙන් පිදුම් ලැබු ආසියාවේ, යුරෝපයේ බුදු දහම පතුරුවා ලීමේ මහ මෙහෙයේ යෙදුණු සිංහල, පාළි, බුරුම සහ ඉංග්‍රීසි යන සිව් බසින්ම ධර්ම ප්‍රචාරයේ යෙදුණු, ඒ සිව් බසින් ම ධර්ම ලේඛනයේ ද යෙදුණු අම්බලම්ගොඩ පොල්වත්තේ අග්ගාරාමාධිපති අති පූජ්‍ය පොල්වත්තේ බුද්ධදත්ත මහ නා හිමියෝ යි.* * *1887 ජූලි 23 වැනිදා අම්බලම්ගොඩ පොල්වත්තේ දී ඒ දරුවා උපන්නේ ය.වඩු කාර්මිකයකු වූ ඔහුගේ පියා ඕබඩගේ ලුවිස් සිල්වා මහතා ය. මව තුයියාගම්හේවා සාංචිහාමි මහත්මියයි. මේ දරුවාට අයියලා හතර දෙනෙකි. ඔහු පොල්වත්තේ බෞද්ධ මිශ්‍ර පාඨශාලාවේ ශිෂ්‍යයෙක් විය. ඔහු පාඨශාලාවේ තුන්වන පන්තියේ සිටියදීය ඔහුගේ මව මිය ගියේ. පස්වැනි පන්තිය සමත් වූ පසු අම්බලම්ගොඩ ඉංග්‍රීසි පාඨශාලාවට ඔහු ඇතුළු කැරිණ. පසු කලෙක ධර්මාශෝක විද්‍යාලය වූයේ එයයි.මේ දරුවා ගේ සිතේ පැවිදි බිමට ඇල්මක් තිබිණ. පියා ද ඒ ඇල්මට ඉඩ දුනි. අම්බලම්ගොඩ අග්ගාරාමයේ ශ්‍රී ධර්මාධාර රාජගුරු මහා ස්වාමීන් වහන්සේගේ ශිෂ්‍යයකු වශයෙන් මේ දරුවා 1899 නොවැම්බර් 02 වැනිදා පොල්වත්තේ බුද්ධදත්ත නමින් පැවිදි බිමට පත්වූයේය.ලෝ පතළ ධර්ම දේශකයකු වූ ධර්මාධාර හිමියන්ගේ ජීවිතයෙන් අඩක් ම ගෙවුණේ විදෙස් රටවල ය. අනගාරික ධර්මපාල තුමා ඉන්දියාවට යන විට ද මේ හිමියෝ ඒ රටෙහි දහම් දෙසමින් වැඩ සිටියහ. පසුව ධර්මපාල තුමා සමඟ එක්ව ඉන්දියාවේ පාළි භාෂාව පැතිරවීමට කටයුතු කළහ. තාගෝර් කිවියාණන්ගේ ශාන්ති නිකේතනයේ පාළි සහ බෞද්ධ න්‍යාය පිළිබඳ කථිකාචාර්ය තනතුරක් ද දැරූහ. උන්වහන්සේට තාගෝර් තුමාගෙන් ‘ශ්‍රී සද්ධර්මවාගීෂ’ යන සම්මානය ලැබිණ. කල්කටා විශ්ව විද්‍යාලයේ සංස්කෘත මහාචාර්ය විධුශේඛර භට්ටාචාර්ය තුමා ධර්මාධාර හිමියන්ගේ ශිෂ්‍යයෙකි. බුරුම, කාම්බෝජ රටවල පාලකයෝ ද මේ හිමියන්ගේ හිතවත්තු ය.කිසිදු විවේකයක් නොදෙමින් උන්වහන්සේ සිය ශිෂ්‍යයාට පොල්වත්තේ බුද්ධදත්ත පොඩි හාමුදුරුවන්ට ධර්ම, ශාස්ත්‍ර, භාෂා දැනුම ලබා දුන්හ. පසළොස් හැවිරිදි වන විට බුද්ධදත්ත පොඩි හාමුදුරුවන්ට පාළි වරනැඟිල්ල, බාලාවතාරය, ධාතු මඤ්ජුසාව, පාළි නිඝණ්ඩුව, ධම්මපදය, සතිපට්ඨාන සූත්‍රය, වුත්තෝදය, අභිධම්මත්ථසංග්‍රහය, අභිධම්මමානිකා යන පොත් මුළුමනින්ම කට පාඩමින් කිව හැකි විය. ධම්මපදට්ඨකතා, මහාබෝධිවංශ, රසවාහිනී, අත්තනගලුවංශ, බාලාවතාර, වුන්නෝදය, යන පොත්වලට අර්ථ කියා පාළි භාෂාව කියවා වටහා ගැනීමේ ශක්තිය උන්වහන්සේට තිබිණ. සම්භාව්‍ය සිංහල සාහිත්‍ය ග්‍රන්ථ ද කියවා රස විඳීමට උන්වහන්සේට හැකි විය.1903 දී, වයස අවුරුදු 15 දී අපේ පොඩි හාමුදුරුවෝ සිය ආචාර්ය පාදයන් සමඟ බුරුමයට වැඩියහ.සංල්වින් ගඟ බඩ කොන්හන් මහා විහාරාධිපති සාගරඥාන නා හිමියන්ගේ ශිෂ්‍යයකු බවට පත් වූ අපේ පොඩි හාමුදුරුවෝ බුරුම බස සහ අභිධර්මය උන්වහන්සේගෙන් උගත් හ.නින්දානේ වජිරඥාන හිමිඅවුරුද්ද අවසානයේ කට පාඩම් විභාගයක් තිබිණ. ඌනා ඖ නමැති බෞද්ධ සිටුවරයා දක්ෂතාවට තෑගි දුන්නේය. අභිධර්මාර්ථ සංග්‍රහයේ එක පරිච්ඡේදයක් කට පාඩම් දුන් විට ඒ මහතා රුපියල් 18 ක් දෙයි. කච්චායනය මුළුමනින්ම පාඩම් දුන් විට රුපියල් 50 කි. බුද්ධදත්ත පොඩි හාමුදුරුවෝ පොත් රැසක් කට පාඩම් දී රිදී රුපියල් 150 ක් ලැබූහ.බුරුම අකුරෙන් ලියූ පුස්කොළ ජාතක පොත සහ අටුවාව සම්පූර්ණයෙන් කියැවීමට අප හිමියනට හැකි විය.දෙවසරක් බුරුමයේ සිටි උන්වහන්සේ සිය ගුරු හිමියන් සමඟ ආපසු ලංකාවට වැඩම කළහ. බුරුම බසින් ලියැවුණු ත්‍රිපිටකය උන්වහන්සේට චීන උපාසකයන්ගෙන් තිළිණ ලැබිණ.* * *පොතක් ලියන්නැයි අප හිමියනට ගුරු හිමියෝ කීහ. 1905 දී අප හිමියෝ බුරුම සන්නය අනුව “අභිධර්ම මාතෘකා ස්වරූපය” නමින් සිංහලයෙන් පොතක් ලියූහ. 1962 වන විට උන්වහන්සේ ලියු පොත් ප්‍රමාණය 87 ක් විය. ඒ සිංහල, පාළි, බුරුම සහ ඉංග්‍රීසි බසිනි.මුල් පොත ලියැවුණු වසරේ ම එතුමා ගේ පියා මිය ගියේ ය. 1906 දී යළි බුරුමයට වැඩම කළ අප හිමියෝ 1907 දී උපසම්පදාව ලැබූහ. ඒ සඳහා උපාධ්‍යායන් වහන්සේ වූයේ සාගර ඤාණ හිමි ය. බුරුම අර්ථ සහිතව පාළි නිගණ්ඩුව අප හිමියන් අතින් සැකැසිණ. එය බුරුම අධ්‍යයන මණ්ඩලයේ පිළිගැනීමට ලක්ව රට පුරා ම බෙදා හැරිණ. ඒ සමඟ ‘පාළි පාසප්පවේසිනී’ නමින් තවත් පොතක් බුරුමයන්ට පාළි ඉගෙනීම සඳහා ලියා පළ කළහ. ඉංග්‍රීසියෙන් පළවී තිබුණු පාළි පාඩම් පොත, රසවාහිනී, මහ පිරිත් පොත, විමුක්ති සංග්‍රහය, බුරුම බසට නඟන්නැයි බුරුම රජය කළ ඉල්ලීම ද අප හිමියෝ ඉටු කළහ.* * *“අභිධර්ම මාතෘකා ස්වරූපය” නමින් අප හිමියන් ලියු මුල් ම කෘතිය ලක්මිණි පහන කතුවරයා නිර්දය ලෙස විචාරයට හසුකොට 1911 ජුනි 17 වැනිදා සිය පුවත්පතේ ලිපියක් පළ කෙළේය.“ඕං තව අභිධර්ම රුසියෙක්” යන මැයෙන් පළ කැරුණු ඒ ලිපිය උන්වහන්සේ සමච්චලයට ලක් කිරීමකි. අප හිමියෝ ‘දිනකර ප්‍රකාශය පුවත්පතේ පිළිතුරු ලිපියක් පළ කළහ. වාදය ඇවිළිණ.දිවයිනේ සිටි ඉහළතම අභිධර්ම උගතා ලෙස පිළිගැනුණු ලක්මිණි පහන කතුවරයා සමඟ ගැටෙමින් දැක්වූ අදහස් නිසා පොල්වත්තේ බුද්ධදත්ත හිමියන්ට උගතුන්ගේ අවධානය, සැලැකිල්ල යොමු විය.* * *එංගලන්තයේ පාළි පොත් සමිතියේ සභාපති මහාචාර්ය ටී. ඩබ්ලිව්. රීස් ඩේවිඩ්ස් මහතා බුද්ධදත්ත හිමියන් පාළියෙන් ලියු පොත් කියවා උන්වහන්සේට සමීප විය. අටුවා විස්තර රාශියක් ඉංග්‍රීසියට පෙරළා දෙන්නැයි එතුමා අප හිමියන්ගෙන් ඉල්ලා සිටියේය.පාළි ගාථා 1855 කින් යුතු බුද්ධදත්තාචාර්යයන්ගේ නාමරූප පරිච්ඡේදය අප හිමි අතින් ඉංග්‍රීසියට නැඟිණ. එය එංගලන්ත පාළි පොත් සමාගම මුද්‍රණය කොට පළ කෙළේය. ඉන්පසු පාළි සහ බුරුම පොත් රැසක් අප හිමියෝ ඉංග්‍රීසියට නැඟූහ. ඒවා ලොව පුරා පැතිරුණේ ‘බුද්ධදත්ත’ නම ද සමඟය.ජර්මන් ජාතික ඤාණතිලෝක හිමියෝ තමා ලියු සච්ච සංග්‍රහ ඉංග්‍රීසි කෘතිය සිංහල බසට නඟන්නැයි අප හිමියනට කීහ. ඒ ඉල්ලීම ද ඉටු කැරිණ. බුද්ධඝෝෂ හිමියන්ගේ විශුද්ධි මාර්ගය ද අප හිමියෝ ඉංග්‍රීසියට නැඟූහ.* * *දිගු කලෙක සිට පාළි ඉගැන්වීම ලංකාවේ සිදු වුවද ඒ සඳහා මාර්ගෝපදේශක පොත් නොවීය. මේ අඩුව පුරවනු සඳහා අප හිමියනට ඇරැයුම් කළේ මරදානේ ආනන්ද විදුහල්පති පී. ද ඇස්. කුලරත්න මහතා ය. උන්වහන්සේ ආනන්ද විදුහලේ පාළි ගුරුවරයා වූ පසු ළමයින්ට ඉගැන්වූයේ උන්වහන්සේම කලෙකට පෙර සකස් කළ “පාළි පාසප්පවේසිනි” පොතෙනි. එහිදී අප හිමියෝ බාලයන්ට ද ගැළපෙන සේ මුල සිට පාළි උගත හැකි වන අයුරින් ‘පාළිභාෂාවතරණය - මුල් පොත’ ලියා කුලරත්න මහතාට පිළිගැන්වූහ. එය පාළි ඉගැන්වෙන හැම තැනකම ප්‍රධාන අත්පොත විය. ඉන්පසු පාළි භාෂාවතරණය - 2 සහ පාළි භාෂාවතරණය - 3 ද පළ කැරිණ. පාළි පාඨාවලි, පාළි වාක්‍ය විවේචනය, පාඨම පාඨාවලි, යන පොත් ද උන්වහන්සේ ලියූහ. පසු කලෙක මෙරට බිහිවූ සියලු පාළි උගත්තු මේ පොත් ඇසුරෙන් ම ගොඩ නැඟුණහ.* * *එංගලන්තය, ජර්මනිය, ප්‍රංශය, ඉතාලිය, අවුස්ත්‍රියාව, ස්විට්සර්ලන්තය, යන රටවල ද උන්වහන්සේ ගේ පාඨකයෝ සිටියහ. ඔවුහු ඒ රටවලට අප හිමියන් කැඳවා ගත්හ. බුදුදහම පිළිබඳව ප්‍රශ්න ඇසූහ. බුදු දහමේ ඇති නිදහස, විමුක්ති සුවය දුටු ඔවුහු උපතින් තමා ලැබු ආගම අත්හැර බුදු දහමට යොමු වූහ.* * *පොල්වත්තේ පිය‍ෙස්න ක්‍රීඩාංගනය ඉදිරිපිට බුද්ධ­දත්ත නා හිමි පිළිරුවජර්මනියේ ගෛගර් පඬිතුමා අප හිමියන්ගේ හොඳ මිතුරෙක් විය. ලංකාවට පැමිණ සිංහල ශබ්ද කෝෂයේ වැඩ ඇරැඹු ඔහු සිය විවේක කාලය අප හිමියන් සමඟ ධර්ම සාකච්ඡාවේ යෙදීමට ගත කළහ.ඉතාලියේ නේපලිස් විශ්ව විද්‍යාලයේ භූ ගර්භ විද්‍යාඥ ජේ. ලොරැන්සෝ මහතා මජ්ඣිම නිකාය සම්පූර්ණයෙන් ඉතාලි බසට නැඟුවේ ය. ඔහු අප හිමි සමඟ ධර්ම සාකච්ඡාවේ යෙදුණේය. බුද්ධ චරිතය ඉතාලි බසින් ලියු ලුයිජි ස්වාලි මහතා ද අප හිමියන්ගේ මිතුරෙකි.* * *1928 නොවැම්බර් 08 වැනිදා අප බුද්ධදත්ත හිමියෝ ඔත්පලව සිටි අනගාරික ධර්මපාල තුමා බැලීමට කොළඹ ඇලෝ ඇවනිව් වලව්වට වැඩියහ. වෛද්‍යවරු එතුමාට කතාබහ තහනම් කොට තිබිණ. එහෙත් පොල්වත්තේ හිමි වැඩි බව ඇසු ධර්මපාල තුමා ලෙඩ අමතක කොට යුරෝපයේ ධර්ම ප්‍රචාරක කටයුතු ගැන විමසීය. පවතින බෞද්ධ ප්‍රබෝධය ගැන අසා මහත් සතුටට පත්වූයේය. හඬ නඟා කතා කළේය.1935 දී උන්වහන්සේ මහාචාර්ය ජී. පී. මලලසේකර මහතාගේ ඉල්ලීම පරිදි ලංකා විශ්ව විද්‍යාලයේ කථිකාචාර්යවරයෙක් වූහ. පාණදුරේ විල්මට් පෙරේරා මහතා තමාට අයත් හොරණ කපුකුළවත්තේ ශ්‍රීපාලි නමින් විද්‍යාලයක් ඇරැඹුවේය. ශුභ මොහොතින් අකුරු කියැවීම සඳහා එතැනට වැඩම කළේ පොල්වත්තේ බුද්ධදත්ත හිමි සහ හීනටියන ධම්මාලෝක හිමිය.1936 ජනවාරි 07 වැනිදා අප හිමිපාණන්ගේ ආචාර්ය පාදයන් වහන්සේ සිය අරමේදී අපවත් වී වදාළහ. මහා කවි තාගෝර් තුමා ද විදුලි පණිවුඩයක් මඟින් සිය ශෝකය බුද්ධදත්ත හිමියන්ට දැන්වීය.1947 දී ඇතැම් ඇමැතිවරු තමන්ට එරෙහිව කතා කරන භික්ෂුන්ගේ සිවුරු ගලවන බව කීහ. ඔවුන්ට පිළිතුරු දීම සඳහා කොළඹ නගර ශාලාවේ ගිහි පැවිදි මහා සභාවක් පැවැත්විණ. ඒ සභාවේ මුලසුන හෙබවූවෝ අප බුද්ධදත්ත හිමියෝ ය.“භික්ෂුන්ගේ කටවල් වසන්නට තමයි සුදු පාලකයන්ටත් වුවමනා වුණේ. සුද්දන් අනුව යන මේ ඇමැතිවරු අපේ කටවල් වහන්නට එනව. ඒක ඒ ඇත්තන්ට පාරාවළල්ලක් වේවි...” උන්වහන්සේ කීහ.සංඝයා වහන්සේ හෙළා දකින සර් ජෝන් කොතලාවල වැනි එබඳු දේශපාලනඥයන් නිසා ශාසනයට වන හානිය පිළිබඳව කරුණු කීමට අප හිමියෝ අගමැති ඩී. එස්. සේනානායක මහතා ද හමු වූහ.1953 දී හයවන ධර්ම සංගායනාව බුරුමයේ දී පැවැත්විණ. ධර්ම සංගායනාවේ ප්‍රධාන කර්තෘ මණ්ඩලයට අප හිමියෝ ද අයත් වූහ. ඒ සඳහා ලංකාවෙන් බුරුමයට විනය පිටකය වැඩම කරනු ලැබූයේ අප හිමියන් විසිනි. ධර්ම සංගායනාවේ අතිවිශාල කාර්ය භාරයක් උන් වහන්සේට පැවැරිණ.1954 ජනවාරි 04 වැනිදා - බුරුමයේ නිදහස් උලෙළ දා ඒ රට ප්‍රධාන පුවත්පත්වල විශේෂ පුවතක් පළ විය.ඒ පොල්වත්තේ බුද්ධදත්ත හිමිපාණන්ට අග්ග මහා පණ්ඩිත උපාධිය පිරිනමන බවය. ඒ සම්මාන උපාධිය ලැබු ප්‍රථම ලාංකික භික්ෂුන් වහන්සේ බුද්ධදත්ත හිමියෝ ය.1954 අප්‍රේල් 10 වැනි දා ලක්බිමට ගොඩබසින දෙවන එලිසබෙත් මහ රැජින පිළිගැනීමට කොළඹ ජැටියට පැමිණෙන මෙන් අග්ග මහා පණ්ඩිත පොල්වත්තේ බුද්ධදත්ත හිමියන්ට ආරාධනයක් ලැබිණ.“අපේ රට විනාශ කළ, කොල්ල කෑ, සුද්දන්ගේ වර්තමාන නායිකාව පිළිගැනීමට මා යන්නේ කුමට දෑÓයි අසමින් අප හිමියෝ ඒ ආරාධනා පත්‍රය කසල ගොඩට දැමූහ.රට පාලනය කළ කළු සුද්දෝ අප හිමි සමඟ නොරොක් වූහ.“ඉතින් මට මොකද? මම ජීවත්වන්නේ දුප්පත් දායකයන්ගෙන් මිස ඔය සුද්දාට ගැති ලොක්කන්ගෙන් නොවෙයි.”උන්වහන්සේ ඉඩක් ලැබෙන හැම විටම පිණ්ඩපාතේ වැඩීමට පුරුදු ව සිටියහ.* * *1957 දී අප හිමියෝ ශ්‍රී කල්‍යාණවංශ මහා නිකායේ මහානායක ධුරයට පත්වූහ. ප්‍රාචීන භාෂෝපකාර සමිතියේ සම්මාන පණ්ඩිත උපාධියෙන් ද ලංකාදීප පත්‍රයේ සාහිත්‍ය කීර්ති ගෞරව සම්මානයෙන් ද විද්‍යෝදය විශ්ව විද්‍යාලයේ සාහිත්‍ය සූරී උපාධියෙන් ද විද්‍යාලංකාර විශ්ව විද්‍යාලයේ සාහිත්‍ය චක්‍රවර්ති උපාධියෙන් ද අප හිමියෝ පිදුම් ලැබූහ.අග්ගාරාමයේ දේවාලයක් තැනවීමට පොල්වත්තේ කපුවකුට අවශ්‍ය විය. ඒ සඳහා විශාල මුදලක් වැය කිරීමට නීතිඥයෙක් ද ඉදිරිපත් විය.කපුවා අප හිමි හමුවී මෙතන දේවාලයක් හදන්න සියල්ල සූදානම් බව කීය.“මොකක්ද?” හිමියෝ උස් හඬින් ඇසූහ.“මේ පන්සලේ අඩුවක් තමයි දේවාලයක් නැති එක. ඒක හදන්න සියලු කටයුතු සූදානම්. මුදලුත් ලැබෙනවා.”අප හිමියෝ වහා අසුනෙන් නැගිට, කොස්ස ද අතට ගෙන,“බැහැපන් එළියට. මෙහෙ තියෙන්නෙ බුද්ධාගම. මෙතන දේව ආගමක් නැහැ. උඹට ඕන නම් ගෙදර දේවාල හදාගනින්. ආයෙත් ඔය දෙයියො එක්ක පන්සල පළාතෙ එන්න එපා.” කීහ.කපුවා පලා ගියේය.මහලු වියට පත් වුවද උන්වහන්සේ සිය කටයුතු ගෝලයකුට සේවකයකුට පැවරූයේ නැත. උන්වහන්සේගේ පඩික්කම සෝදන්නට අන් අයකුට ඉඩ දුන්නේ නැත. සිය සිවුරු, පාත්‍රා, සෝදා ගත්තේ ද තමාමය.ධර්ම දේශනාවකට ආරාධනාවක් නොලද හැම දවසකම උන්වහන්සේ හැන්දෑවේ හයට සැතපෙති. රාත්‍රී දොළහට පිබිදෙති. ඉන්පසු ලිවීම අරඹති. හිඳගෙන ලිවීම අපහසු වූ විට හිටගෙන ලියති. ඒ සඳහා වෙනම උස මේසයක් තිබිණ. පාන්දර කළුකපා එළිය වැටුණු පසු දත කට මැද මුහුණ සෝදාගෙන ආවාස මළුව ඇමදීමේ යෙදෙන අප හිමියෝ හීල් දානයෙන් පසු දවසේ පත්තර කියවා යළි ලිවීම අරඹති. ලියන දෙයක ගැටලුවක් මතු වූ විට සක්මන් කරති. සක්මනේ දී ගැටලු ලිහේ. අලුත් සිතිවිලි උපදී. යළි ලිවීම අරඹති.දහම් ගැටලු ගමේ ගැටලු, රටේ ගැටලු ගෙන දායකයෝ. පාඨකයෝ හිමි හමුවෙති. ගැටලු ලිහේ. අම්බලම්ගොඩ, හික්කඩුවේ හෝටල්වල රැය ගෙවා උදේ ම ඇතැම් සංචාරකයෙක් හිමි සොයා එයි. ඔහුට ද දහම් ගැටලුවෙකි. හිමියෝ ගැටලුව ලිහති. අබෞද්ධ සංචාරකයෝ බෞද්ධ වෙති. බෞද්ධ සංචාරකයෝ භාවනාවට සුදුසු තැන් විමසති. හිමියෝ අසවල් තැනට යන්නැයි නියම කරති. කමටහන් ගහ යුතු අය ද නම් කරති. දහවල දානයට වඩින තුරු අමුත්තන්ට සේවය කරන උන්වහන්සේ දානයෙන් පසු මිනිත්තු දහයක් සැතැපී යළි ලිවීමේ, කියවීමේ යෙදෙති.සවස හයට පෙර විහාරයට පිවිස බුදුන් වැද, මල් පහන් පුදා භාවනාවේ යෙදෙති. මෛත්‍රී භාවනාවෙන් ම සැතැපෙති. රෑ මැදියමේ මෛත්‍රියෙන් ම පිබිදෙති.උන්වහන්සේගේ දවස ගෙවුණේ එහෙමය.මැලේරියාවට, නිව්මෝනියාවට, උණ සන්නිපාතයට, බිලි වුණු ඒ සිරුර තවත් අසනීප රැසකින් පීඩා වින්ද ද ඒ සියල්ල උන්වහන්සේ ජය ගත්හ. ධර්ම ප්‍රචාරයට ම ජීවිතය කැප කළහ.එහෙත් 1962 නොවැම්බර් මුල් සතියේ උන්වහන්සේ යළි සුවපත් නොවන රෝගයකට ගොදුරු වූහ. කොළඹ මහ රෝහලේ වාට්ටුවකට උන්වහන්සේ වඩමවනු ලැබිණ.තරුණ වෛද්‍යවරු උන්වහන්සේ වට කැරැ ගත්හ. ඔවුහු ද උන්වහන්සේගේ ධර්ම පාඨකයෝ ය.“මා දන්නවා මේ රූපස්කන්ධයේ අවසානය ළංවී ඇති බව. එය නියතයි. සියලු සංස්කාර අනිත්‍යයි. කොතැනටත්, මෙතැනටත් වලංගු වන්නේ බුද්ධ දේශනාවයි. මගේ දරුවනේ ඔබගේ වෑයමෙන් පලක් නොවන බව මා දන්නවා...”උන්වහන්සේ මහත් අපහසුවෙන්, කායික පීඩාවෙන් යුතුව එහෙත් හොඳ සිහියෙන්, ඒ වෛද්‍යවරුන්ට අනිත්‍යය ද, අනාත්මය ද පිළිබඳව දහම් දෙසූහ.කිරිවත්තුඩුවේ ශ්‍රී ප්‍රඥාසාර නා හිමියෝ, කොටහේනේ පඤ්ඤාකිත්ති නා හිමියෝ, කොස්ගොඩ ධම්මවංශ නා හිමියෝ, බඹරැන්දේ සිරි සීවලි නා හිමියෝ උන්වහන්සේගේ ඇඳ වටා සිට ගත්හ. පිරිත් කියන්නට පටන් ගත්හ. ඒ පිරිත් අසමින් දෑස පියාගත් අප හිමියෝ මහත් සන්සුන් බවක්, නිවුණු බවක්, මුහුණේ සලකුණු කොට තබමින් අවසන් හුස්ම හෙළූහ.1962 නොවැම්බර් 09 වැනිදා සිදු වූ ඒ මහා සමු ගැනීමත් සමඟ ලොවම කම්පා විය.සීලයෙන් ද, ගුණයෙන් ද, නුවණින් ද පිරිපුන් මහා ධර්මධරයකු, මහා ලේඛකයකු, මහා දේශකයකු, මහා පරිවර්තකයකු, අභීත, නොනිවට, උත්තම ගණයේ මහා සංඝ පීතෲතවරයකු ලොවට අහිමි වූ හෙයිනි ඒ කම්පාව.ඒ හිමි රුව අළු බවට පත් වූ පසු මුල්ලපිටියේ කේ. එච්. ද සිල්වා මහ කිවියාණෝ මෙසේ කීහ.“සබ වස් සුරැකි පිදි නිසි තැන් පිදිය යුතු අබැටක තරම නිල බලයට නොවුණු නතු ලැබ ගත් සිරිලකට විරුදාවලි අමුතු දඹ රන්වලින් හිමි පිළිරුව තැනිය යුතු”දෙනගම සිරිවර්ධනඡායාරූප - රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af14020914</link>
    <topic>හේතුවාදීන් මිථ්‍යා දෘෂ්ටිකයි</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිප්‍රේතයන් බැඳගෙන ශාස්ත්‍ර කියන අයකු ගේ බාහිර ස්වරූපය කෙබඳු ද?මීයාට සමාන මනුෂ්‍ය ප්‍රේතයන් කවුද?දන් දුන්න ද එය දී තිබෙන්නේ පින් බලාපොරොත්තුවෙන් නොව තමාගේ ව්‍යාපාරයට, කීර්ති නාමයට, ප්‍රසිද්ධියට යහපතක්ම වේයැයි සිතමින් නම්, පිරිස් බලය නිරන්තරයෙන් තමා ළඟ රැ‍ඳේ යැයි බලාපොරොත්තුවෙන් නම් ඒ පුද්ගලයා ප්‍රේත ආත්මවලට, අපායගාමී තත්ත්වයට වැටීම වැළැක්විය නොහැකිය.අද අප සමාජයේ බොහෝ අයට මේ මිථ්‍යාව තිබේ. හේතුවාදීන් කියන්නේ ඔවුන්ටය. හේතුවාදියා කිසි විටෙක කර්මය, කර්ම ඵලය විශ්වාස කරන්නේ නැත. දිව්‍ය ලෝකයක් හෝ අපායක් ගැන විශ්වාස කරන්නේ නැත. එසේනම් ඔහු නැවත ඉපදෙන බවට බලාපොරොත්තුවක් නැත. භෞතික වාදියාගේ භයානකකම ද එයයි.සම්‍යක් දෘෂ්ටිකයෙක් ආනන්තරීය පාප කර්මයක් කළ ද ඔහුට නිර්වාණ මාර්ගය පසක් කර ගැනීමට බැරි කමක් නැත. ඒ සම්‍යක් දෘෂ්ටිය නිසාය. එහෙත් මිථ්‍යා දෘෂ්ටිකයෙක් ආනන්තරීය පව් නොකළ ද ඒ මිථ්‍යා දෘෂ්ටිය නිසා අනිවාර්යයෙන් ම ඔහු ප්‍රේත භූතාදී තැන්වල උපත ලබයි. ස්ථිර වශයෙන් ම අමනුෂ්‍ය ආත්මයක් ලබයි. අපාය ගාමී වී ප්‍රේත, භූත, තිරිසන් ආදී තත්ත්වයන්ට පත්ව කල්ප ගණනාවක් බොහෝ දුක් විඳ ආයෙත් මනුෂ්‍ය ලෝකයේ ම උපත ලැබුව ද ප්‍රේත ගති ලක්ෂණම පෙන්නුම් කරයි.ප්‍රේතයින් නම් අපෙන් වෙන්ව ගිය ද අප දෙසම බලා සිටින, පින් අපේක්ෂා කරන අමනුෂ්‍ය කොට්ඨාසයක් බව පසුගිය ලිපියකින් ඔබ දැනුම්වත් විය.පින් අපේක්ෂා කිරීමමේ ප්‍රේතාත්මවලට පින් දීම පිළිබඳව බුදුරජාණන් වහන්සේ පළමු වරට දේශනා කරන්නේ බිම්බිසාර රජුටය. කුස පොත්තට ඇළී ගිය, නිර්වස්ත්‍ර ඥාතින් පිරිසක් සිහිනයෙන් දකින රජු, එය තමන්ට හෝ රට වැසියන්ට සිදු විය හැකි අයහපතක ඉඟියක්දැයි බුදුරදුන් ගෙන් විමසීය. එවැනි කිසිඳු අයහපතක් ඇති නොවන බව දේශනා කළ බුදුරජාණන් වහන්සේ රජු සිහිනයෙන් දැක ඇත්තේ තමන්ගේ ම පරම්පරාවේ මියගිය ප්‍රේත කණ්ඩායමක් බවත්, ඔවුන් රජුගෙන් පින් අපේක්ෂා කරන බවත් පැහැදිලි කළහ.එදා මෙන් අදටත් ඔබගේ නමින් මියගිය කෙනෙක් මෙසේ පරදත්ථුප ජීවින් ලෙස සිටිමින් ඔබෙන් පින් අපේක්ෂා කිරීමට පුළුවන. මේ ප්‍රේත කණ්ඩායම්වලට පින් අනුමෝදන් කරවීමේ දී වැදගත් වන්නේ ලේ ඥාතියකු විසින් ම පින් ලබාදිය යුතු වීමය. ලේ පරම්පරාවක කෙනකු හැර වෙනත් කෙනෙක් දෙන දෙයක් ඔවුන්ට ලබාගත නොහැකිය. දරුවන් විසින් තමන්ගේ අම්මා අප්පච්චී වෙනුවෙන් පින්කමක් කොට ඒ පින් අනුමෝදන් කළ යුතුම බව අවධාරණය කරන්නේ එහෙයිනි. අවම වශයෙන් අඹු සැමියන් වීමවත් පින්කම සාර්ථක වීමට අවශ්‍ය වේ.ඥාති නොවන, වෙනත් අය දෙන පින් අනුමෝදන් වීමට නම් ජාතික මට්ටමේ චින්තනයක් තිබිය යුතුය. රණවිරුවන් එවැනි පිරිසකි. රණවිරුවාගේ මනස ස්වභාවයෙන් ම සැකසී තිබෙන්නේ පවුලකට හෝ පුද්ගලයකුට හෝ නොව මුළු මහත් සමාජයක් කෙරෙහි ය. එය පැතිරී ගිය සිතකි. මරණයට පත් වුවද ලේ නෑයන් ගේ පමණක් නොව අනෙක් අයගේ ද සිත් සමඟ සම්බන්ධ වීමට ඔහුට පුළුවන. ඒ සමාජයම ඥාතින් ලෙස සලකා ඔවුන් රැක ගැනීමේ උදාර චේතනාවෙන් සිටින බැවිනි.උදාර චේතනාවරණවිරුවකු ගේ මරණයක දී වුවද කර්මය නිසා ඒ මරණය අත්පත් වූවා යැයි, යුද්දෙට නොගොස් ගෙදර සිටියත් ඔහු ඒ වෙලාවට කුමන හෝ හේතුවක් නිසා මිය යනවා යැයි කෙනෙක් සිතනවා නම් එය සම්පූර්ණ වැරැදි අදහසකි. අසාධාරණ සිතිවිල්ලකි. ඔහු යුද්ධෙට ගියේ මිය යන්නට නොවේ. බුදු රජාණන් වහන්සේ කූටදත්ත සූත්‍රයේ දී මෙවැනි සිදුවීම් විග්‍රහ කළේ සමාජ අසාධාරණතා ලෙසය. යුද්ධය ඇති තැන සමාජ විෂමතාවයක් තිබේ. සටන් කරන්නට සිදු වන්නේ ඒ විෂමතාවය නිසාය. එය ජාතික වීරත්වයකි. ජාතියක් වෙනුවෙන්, තමන්ගේ දේශයක් වෙනුවෙන් සටන් වැදීමකි. ඒ තුළ ඇත්තේ හිමි කමක් ලබා දීමකි. තමන්ගේ ජීවිත පූජාවෙන් තවත් මිනිසකුට නිදහසේ ජීවත් වන්නට ඉඩ හසර ලබා දීමකි. එය පෙර අකුසල කර්මයකැයි විග්‍රහ කළ නොහැකිය.මහ මඟ රිය අනතුරකින් මිය යන පුද්ගලයාට ද මරණය අත්පත් වන්නේ එසේ පෙර අකුසල කර්මයක් නිසා නොව සමාජ අසාධාරණතාවක් නිසාය. මිනිසා විනයානුකූල නොවීම නිසාය. රිය පැදවීමේ දී, පාරක ගමන් කරද්දී කහ ඉරෙන් පනිද්දී විනය ගරුක බවක් නොවේ නම්, ඉවසීමක් නොවේ නම් සිදු වන්නේ අනතුරකි. තවත් කෙනකුගේ ජීවිතය අසාධාරණ ලෙස බිලි ගැනීමකි. එය අකුසලයක් පටිසන් දීමක් නොවේ.මෙසේ, අකුසල කර්මයක් නිසා හෝ වේවා වෙන යම් සිදු වීමක් නිසා හෝ වේවා මියගිය කෙනෙක් පරදත්ථුප ජීවීන් ව පින් බලාපොරොත්තු වන ප්‍රේතයින් ලෙස උපත ලැබුවේ නම් පින් ලැබිය යුතු වන්නේ ලේ නෑයින් ගෙන්මය. පැතිරුණු සිතක් ඇති අයකුට හැර අන් සියල්ලන්ට එය පොදුය. මේ නිසා ජීවත්ව සිටින කාලයේ‘අනේ මට නෑයන්ගෙන් ඇති වැඩක් නෑ.’‘ළං වුණොත් කීයක් හරි කඩා ගන්නමයි බලන්නේ'යි සිතමින් කියමින් නෑයන්ගෙන් දුරස් වුවද මරණින් මතු ඔබට ප්‍රේතාත්මයක් ලැබුණේ නම් පින් ලබා දෙන්නට ඥාතියෙක් සිටිය යුතුමය.මිථ්‍යා දෘෂ්ටිකයන්මිථ්‍යා දෘෂ්ටිකයෙක් රහතන් වහන්සේ නමක ගේ ලේ නොසෙල්ලුව ද, මවට පියාට අනතුරක් නොකළ ද තම මිථ්‍යා දෘෂ්ටික බව නිසා ම අපාගත වන බව, දිව්‍ය, බ්‍රහ්මයා මනුෂ්‍ය නොවන අමනුෂ්‍ය ආත්ම ලබන බව මුලින් විස්තර කළෙමු. මේ මිථ්‍යා දෘෂ්ටිකයින් නම් කවුරු ද? බෞද්ධ බොහෝ දෙනෙක් සිතන්නේ අබෞද්ධයින් වන සියල්ලන් මිථ්‍යා දෘෂ්ටිකයන් බවය. හින්දු, කතෝලික ජනයා සිතන්නේ තම ආගමේ හැර අන් සියල්ලන් මිථ්‍යා දෘෂ්ටිකයන් බවය. එය වැරැදි ආකල්පයකි. මේ සෑම ආගමකම එවැන්නෙක් සිටිය හැකිය. බුදුරජාණන් වහන්සේ දේශනා කොට වදාළේ මිථ්‍යා දෘෂ්ටිකයින් දහදෙනකු සිටිනා බවයි. ඉන් එක් අයෙක්, දීමෙන් ඵලක් නැතැයි කියන පුද්ගලයාය. මෙය ඉතා භයානක මිථ්‍යාවකි. දෙන්නට එපා කියන අය, දීමෙන් ප්‍රයෝජනයක් නැතැයි කියන අය බෞද්ධයින් අතර ඕනෑ තරම් සිටිති.‘මොනවට ද දෙන්නෙ’‘මීට වඩා හොඳ නැද්ද ඔය සල්ලි වෙනත් දෙයකට යෙදෙව්වානම්.’මෙසේ දෙන පුද්ගලයාත් අධෛර්යවත් කරන අය ඔබට ඕනෑතරම් ඇස ගැටී ඇත. එවැන්නෝ මිථ්‍යා දෘෂ්ටිකයෝය.දෙවැන්නා දුන් දෙයෙහි ඵල විපාක නැතැයි කියන්නාය.‘මම මේවා දෙන්නේ ලබන ආත්මේ දෙයක් බලාගෙන නෙවෙයි. අර මනුස්සයාගේ බඩගින්න නිවන්න ඕන නිසයි.’මෙසේ දුන් දෙයෙහි කුසලයක් නැතැයි කියන්නා භයානක මිථ්‍යා දෘෂ්ටිකයෙකි. එය විග්‍රහ කරන්නේ කර්ම ඵලය විශ්වාස නොකිරීම යනුවෙනි.දන් දුන්න ද එය දී තිබෙන්නේ පින් බලාපොරොත්තුවෙන් නොව තමාගේ ව්‍යාපාරයට, කීර්ති නාමයට, ප්‍රසිද්ධියට යහපතක්ම වේයැයි සිතමින් නම්, පිරිස් බලය නිරන්තරයෙන් තමා ළඟ රැ‍ඳේ යැයි බලාපොරොත්තුවෙන් නම් ඒ පුද්ගලයා ප්‍රේත ආත්මවලට, අපායගාමී තත්ත්වයට වැටීම වැළැක්විය නොහැකිය.අද අප සමාජයේ බොහෝ අයට මේ මිථ්‍යාව තිබේ. හේතුවාදීන් කියන්නේ ඔවුන්ටය. හේතුවාදියා කිසි විටෙක කර්මය, කර්ම ඵලය විශ්වාස කරන්නේ නැත. දිව්‍ය ලෝකයක් හෝ අපායක් ගැන විශ්වාස කරන්නේ නැත. එසේනම් ඔහු නැවත ඉපදෙන බවට බලාපොරොත්තුවක් නැත. භෞතික වාදියාගේ භයානකකම ද එයයි.ඇමෙරිකාවේ ප්‍රොතෙස්තන්තවාදීන් කිසිසේත්ම ස්වර්ගයවත් විශ්වාස කරන්නේ නැත. අනෙක් ආගම් නිර්වාණය, ස්වර්ගය, බ්‍රහ්මදත්වය, ශිව ආදි දේවත්වය විශ්වාස කරයි. එතැනට යන්නට නම් හොඳ කළ යුතුය. ඒ සඳහා ඒ ඒ ආගම්වල යහපත් ආචාර ධර්මයක් උගන්වයි. එවිට ඒ ආගමිකයන් මිථ්‍යා දෘෂ්ටිකයන් නොවේ. අප දැන ගත යුතු වන්නේ එයයි.බුදු දහමේ දිව්‍ය ලෝක හා අපාය තිබේ. කිතුණු දහමේ සදාකාලික අපාය, සදාකාලික ස්වර්ගය තිබේ. ඒවාට මිථ්‍යා දෘෂ්ටි යැයි හංවඩු ගැසීමට කිසිවෙකුට අයිතියක් නැත.වැරැදි මතවාදගස් ගල් පර්වතවලට වන්දනාමාන කරන අයට ද මිථ්‍යා දෘෂ්ටිකයන් යැයි කියති. එහෙත් බුදුරජාණන් වහන්සේ දේශනා කොට වදාළේ කෙනෙක් ගසකට, ගලකට හෝ වැඳ සිත සනසා ගන්නේ නම් එය විවේචනය නොකරන ලෙසටය. ඒ මනුෂ්‍යයා ඒ තුළින් හෝ යම් දැහැමි බවක්, හොඳ චර්යාවක් ගොඩ නඟාගෙන තිබේ.අප අතරම ඉන්න ඇතැම් අය ‘අම්මෙක් නැතැ’ යි කියන්නට තරම් බරපතළ මිථ්‍යා දෘෂ්ටිකයෝ වෙති. සුලබ නොවුණ ද විවිධ බලවේග මේ ආකල්පය තරුණ සිත්වලට ආරෝපණය කරන්නට වෙර දරන තැන් අපට හමු වී තිබේ.තරුණ පුතෙක් ‘අම්මෙක් නෑ’ කියනවානම් ඔහු සිටින නිවසේ කිසි විටෙක නැඟණියක් තනි කර යා නොහැකිය. ඇය ඔහුගේ සහෝදරිය නොවන බැවිනි. ඇය ඕනෑම විපත්තියකට ලක්විය හැකිය. මේ මිථ්‍යා දෘෂ්ටියයි.තවත් දරුවෙක් ‘පියෙක් නෑ’ කියනවා නම් තාත්තා ගේ බිරිඳ ඔහුගේ මව වන්නේ නැත. තම පියාට දාව ඉපදුණ අය ද සහෝදර සහෝදරියන් නොවේ.අනෙක් මිථ්‍යා දෘෂ්ටිකයා නම් මෙලොවක් නැතැයි කියන්නාය. මෙලොවක් නැතැයි සිතන පුද්ගලයා තමන්ගේ චර්යාව යහපත් කර ගන්නට උත්සාහ කරන්නේ නැත. මේ මොහොත හොඳ කරගන්නට කැප වෙන්නේ නැත. පරලොවත් නැතැයි කියන්නාට අනාගතය ගැන බියක් නැත. ඕනෑම විනාශකාරී දෙයක් නොපැකිළිව සිද්ධ කළ හැකිය.මෙවැනි අය නිසැකවම ගමන් කරන්නේ අවීචි මහා නරකාදියටය. යම් හෙයකින් යම් පින් දහමක නිරත වී සිටියදී මිථ්‍යා දෘෂ්ටික බව නිසා ප්‍රේතාදී ආත්මවල උපත ලැබීම වැළැක්විය නොහැකිය.තරුණ පරපුරේ විනාශයඑකල බුද්ධ කාලීන භාරතයේ අජිත කේශකම්භලී වැනි අය දරුණු ගණයේ භෞතික වාදීන්ය. අද අප මේ පිළිබඳව වැඩි අවධානයක් යොමු කළ යුතු වන්නේ මේ මතවාද වැපිරීමට උත්සාහ ගන්නා ඇතැම් පිරිස් මේ සමාජයේ සිටින නිසාය. එවැනි ඇතැම් අය තමන් විසින් ම රචිත පොත පත තිළිණ කරන්නේ දස එකඩ මසක් අනේකවිධ දුක් ගැහැට විඳ තමන් මෙලොවට ජනිත කළ මවට, අපමණ වෙහෙස දරා කුස පුරවා මිනිසෙක් ලෙස නැඟි සිටින්නට අත දුන් පියාට නොව මව හා පියා සම්බන්ධ අඹු සැමි සම්බන්ධයේ විවිධ සංකේතයන්ටය. නිර්ලජ්ජිත ලෙස ඉදිරිපත් කරන මෙම ප්‍රකාශ හැදෙන තරුණ පරපුර විනාශය කරා ඇද දමන්නේ මවුපියන්ටත් නො දැනීමය.තරුණ මනස තුළ රජවරු වී, වීරයින් බවට පත් වී මෙසේ ඔවුන් ගේ මනසට කාවද්දන්නේ තනිකරම නාස්තික දෘෂ්ටියයි. මේ භෞතිකවාදීන් ගේ ස්වභාවයයි. මෙවැන්නන් ඉන්නේ සමාජය පිළිබඳ යම් වෛරයකිනි. තමන්ට හෝ තම දරුවන්ට හෝ බලාපොරොත්තු වූ ඉලක්ක ජය ගන්නට අපහසු වූ තැන ඒ වෛරය තවත් උත්සන්න වේ. විශේෂයෙන් තරුණ දරුවන් ඇති මවුපියන් තම දරුවන් යම් අධ්‍යාපන ආයතනයකට යොමු කිරීමේ දී ඉතා සුපරීක්ෂාකාරී විය යුතුය. එදා බුද්ධ කාලීන භාරතයේ හුන් සංජය බෙල්ලට්ඨපුත්ත, අජිත කේශකම්බලී, නිගණ්ඨනාථ පුත්ත වැනි අය අදටත් අපේ සමාජයේ විශේෂයෙන් ටියුෂන් ගුරුවරුන්ගේ වේශයෙන් සිටින බැවිනි. මොවුන් පසුපස යන අය නිත්‍ය වශයෙන් ම පින් දහම්වල නිරත වන්නේ නැත. ඔවුහු නිසැකවම අපායගාමී වෙති.මෙවැනි මිථ්‍යා දෘෂ්ටිකයින් මෙන් ම අමනුෂ්‍ය ආත්මවල උත්පත්තිය ලබන්නා වූ අය පිළිබඳ යම් දැනීමක් ඇති කර ගැනීම සඳහා ඔබ සමඟ ජීවත්වන විවිධ චරිතවලට අවධානය යොමු කරන්න. හොඳින් නිරීක්ෂණය කරන්න.ප්‍රේතයන් බැඳගෙන ශාස්ත්‍ර කියන අයකු ගේ බාහිර ස්වරූපය කෙබඳු ද? ඉතා අප්‍රසන්නය. ඔහු ද ප්‍රේතයකු හා සරිය. මෙලොව වශයෙන් ප්‍රේත ලක්ෂණ පෙන්වන එවැනි අයකුට අන්තිම මොහොතේ ප්‍රබල කුසල කර්මයක් සිහි නොවුණේ නම්, ප්‍රේත ලක්ෂණවලින්ම මිය ගියා නම් නිත්‍ය වශයෙන් ම ඊළඟ බවය ප්‍රේත ආත්මයකි.මීයා ඉතා අප්‍රසන්න සතෙකි. හැකි තරම් කැළි කසළ, කඩදාසි කැබලි ඉරා එකතු කරගනිමින් අඳුරු තැනකට රිංගා ගන්නා මේ සතා එහිම මළපහ කරයි. දුර්ගන්ධය හැමුව ද එහිම ඉන්නට බලයි. දැන උගත්කම් තිබුණ ද ඇතැම් මිනිසුන් මේ මීයාට සමානය. ඔවුන් නිදාගන්නා කාමරය එකම කුණු ගොඩකි. ඇඳ මෙට්ටය ඉවත් කළොත් පරණ උර කැබලි, සිමෙන්ති උර ආදි නානාවිධ දේ එහි ඇත. එහෙත් ඒවායින් කිසිඳු ප්‍රයෝජනයක් නොගනී. ඉවත් කරන්නට ද ඉඩ නොදේ. ඒ මනුෂ්‍ය ප්‍රේතයකුගේ ගති ලක්ෂණය.මෙවැන්නන් අන්‍යන්ට මුහුණ දීමේ දී බොහෝ බයාදු, බාල්දු ස්වරූපයක් පෙන්වයි. ආර්ථික අපහසුතා නැතත් ඇඳුම්වල කිසි පිළිවෙළක් පිරිසිදු බවක් නැත. ඇඳුමක් අවශ්‍ය නිසා අඳිනවා මිස හැඩය ගැන සැලකිලිමත් නොවේ. අප මේවා පිළිබඳ දැනගත යුතු වන්නේ කෙනෙක් අපහාසයට උපහාසයට ලක් කිරීමට නොවේ. එවැනි චර්යාවන්, පුරුදු අප කෙරෙහි වෙත්නම් ඉන් අත් මිදීමටය. තම මවුපියන්, සහෝදර සහෝදරියන් වෙත්නම් එවැනි පුරුදුවලින් මුදවා ගන්නටය.ලබන සතියේ පින් අනුමෝදන් නොකළේ නම් පරදත්ථුප ප්‍රේතයින්ට ගැලවීමක් නැද්ද?රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af14020916</link>
    <topic>පමාවී ඉර පායන වේලාසනින් ඇඳිරිවැටෙන මන්දාරම් නුවර</topic>
    <author>ඉනෝකා සමරවික්‍රම</author>
    <content>පදිය පැලැල්ල පසුකර කිලෝමීටර් විසි තුනක් පමණ යන විට හමුවන මන්දාරම් නුවරට ඉර පායන්නේ ඒ අවට ගම්වලට වඩා පැය කීපයකට පසුවය. එසේ ම අසල්වැසි ගම්වලට වඩා පැය කීපයක් කලින් ඊට ඇඳිරි වැටෙයි. දවස පුරාම එහි පවතින්නේ වැහි බීරම් ස්වභාවයකි. සීතාවක රාජසිංහ සමයේ පටන් නම කියවෙන මේ පුරාණගමේ මිනිසුන් අද ගත කරන ජීවිතය එහි ගිය ‘සිළුමිණ’ කර්තෘ මාණ්ඩලිකයන්ට දැක ගත හැකි විය.රිකිල්ලගස්කඩ, පදියපැලැල්ල පසුකර අපි මන්දාරම් නුවර බලා යමින් සිටින්නෙමු. වංගු සහිත මාර්ගය උස් කඳු මුදුන් දක්වා දිවෙන තැනටය. වේලාව දහවල් දොළහ පසුවී තිබිණි. මාර්ගය පැහැදිලි වුවද අවට පරිසරයේ ඇත්තේ වැහිබීරම් ගතියකි.ඈතින් පෙනෙන උස්කඳුමුදුන් මීදුමින් වැසී යමින් පවතී. මාර්ගයේ එක් තැනකට පිදුරුතලාගල කන්ද ද තවත් තැනෙකට ඔකඳගල ද පෙනෙයි. පදියපැලැල්ලේ සිට අපි කිලෝමීටර් විස්සකට වඩා එන්නට ඇත. මේ තමයි එළමුල්ල. මේ තමයි මන්දාරම් නුවර ටවුම. අපට මඟ පෙන්වන්නට යන පී.බී. දිවාරත්න මහතා අතර මඟ හමුවන සුවිශේෂි තැන් පිළිබඳව කියා දෙයි.මන්දාරම් නුවර කුඩා ටවුමෙහි පොලිසියක් ද මිනිසුන්ට අවශ්‍ය දේ මිලදී ගැනීමට වෙළෙඳ සැල් කිහිපයක් ද වේ. මන්දාරම් නුවරට යන අතර මගදි හමුවන ගම්මානවල දරු දැරියන් පාසල් යන්නේ උඩවෙල මහා විද්‍යාලයට හා මැටිබැමිබිය මහා විද්‍යාලයටය.එය ආලෝකබැද්ද විද්‍යාලය ලෙස ද හඳුන්වයි. පාසලට යාමට ඇති නියම මාර්ගය බොහෝ දුරය. මේ නිසා බොහෝ විට දරුවන් මෙන්ම ගුරුවරුන් ද පාසලට යන්නේ අතුරු මාර්ගවලිනි. එළමුල්ලේ සිට බැලූ විට ආලෝක බැද්ද විද්‍යාලය ඈත කඳු අතරින් දිස්වේ.“අපි දීගන හින්නෙන් බැහැලා වෙනම සෙරෙප්පු දාගෙන තමයි පුංචි අඩිපාරවලින් ඉස්කෝලෙට යන්නේ. පේනවනේ ඇඳුම්වලට උඩින් අපි වෙනම ඇඳුම් ඇඳලා ඉන්නේ. වැහි දවස්වලට නම් යන්නම අමාරුයි. නමුත් අපි පාසල කොහොම හරි පවත්වාගෙන යනවා.ඉස්සර මේ පාසලේ ළමයි හත්සියයක් අටසියයක් පමණ ඉඳලා තියෙනවා. නමුත් අද ඉන්නේ ළමයි එකසිය හතළිස් පහයි. ගුරුවරුන්ට නේවාසික පහසුකම් නැහැ. සමහර ගුරුවරු ඇවිත් සතියෙන් දෙකෙන් නැවත මාරුවක් හදාගෙන යන්න යනවා. සමහර දවස්වලට පදිය පැලැල්ලේ ඉඳලා එන බස් එක නැති වුණොත් ආයෙත් එන්න බස් එකක් නැහැයි” ආලෝක බැද්ද විද්‍යාලයේ මුල් ගුරුවරයා වන ජී.ජී. චන්ද්‍රපාල මහතා පවසන්නේ කනගාටුවෙනි.දහවල වුවද හාත්පස ඇත්තේ අඳුරු ස්වාභාවයකි. මේ නුහුරු පරිසරය තුළ කොයි මොහොතේ හෝ වැස්ස ඇදහැලෙයි යන්න අපට තිබූ බියයි. ඉඳහිට හමන සීත සුළඟත් සමඟ හීන් කුඩුපොද වැස්සක් ද වැටෙයි. මේ පරිසරය නුහුරු අපට නම් ඇත්තේ ගත හීගඩු නංවන සීතලකි.හෙල්මැලි ක්‍රමයට සැකසූ කුඹුරු, ගෝවා, ලීක්ස්, බෝංචි, කැරට් ආදි වගාවන් මැද්දෙන් අපි මන්දාරම් නුවර රජයේ තේකර්මාන්ත ශාලා බිමට ආවෙමු. එහි සිට අවට බැලූ විට පෙනෙන්නේ හතර අත වට වුණ කඳු යායයි.“ඉස්සර මේ පැත්තේ තේ තිබුණේ. නමුත් එක්දහස් නවසිය අසූඑක අවුරුද්දේ මන්දාරම් නුවර තේ කර්මාන්ත ශාලාව වැහිලා ගියා. අද මන්දාරම් නුවර ග්‍ර‍ාමසේවා වසම් පහක් තිබුණත් ඉස්සර තිබුණේ මන්දාරම් නුවර ග්‍රාම සේවා වසම පමණයි.මෙතැන ඉඳන් අවට බැලුවම දකුණු පැත්තෙන් පේන්නේ පිදුරුතලාගල රක්ෂිතය. අනිත් පැත්තෙන් රංකොටියා බොක්ක, ගුඩිවුඩ් කන්ද, ගෝනපිටිය වතුයාය. අර එහායින් පෙනෙන්නේ කබරගල කඳුවැටිය. ඒ එක්කම තියෙන්නේ හොරගොල්ල කන්ද. මේ ගමට තිබෙන පාසල තමයි උඩවෙල මහා විද්‍යාලය.” මන්දාරම් නුවර ග්‍රාම සේවා නිලධාරි ඒ.එම්. කරුණාරත්න බණ්ඩා පවසන්නේය.වසරේ තුන්සිය හැටපස් දවසේ ම වැහි අඳුරෙන් බරවූ මන්දාරම් නුවර පිළිබඳ ඉතිහාස කතා බොහොමයක් ඇත. කොළඹින් පැමිණ‍ියේ යැයි යන ආංරංචියට වගා කටයුතු කරමින් සිටි අය මෙන් ම ඒ අවට සිටි ගැමියෝ ද මන්දාරම් නුවර තේ කර්මාන්ත ශාලා බිමට ආහ.ඔවුන්ගේ අවශ්‍යතා සීමිතය. ඔවුන්ට ඇති බලවත්ම ප්‍රශ්නය නම් තමන් වවන එළවළුවලට නිශ්චිත මිලක් ‍නොමැති වීමය. මෙදා අපි ගෝවා වැව්වා. ඒත් විකුණ ගන්න බැහැ. දැන් අපි මේ වගාව අත්හැරලා තියෙන්නේ. මේ දවස්වල ලීක්ස් කිලෝ එක රුපියල් විසිපහයි.ගමට එළවළු ගෙනියන්න ලොරි එනවා. මේ බිමේ පස හොඳයි. අපිට වතුරෙන් අඩුපාඩුවක් නැහැ. සමහර කාලවලට රුපියල් දෙකට තුනට වත් අපි වවන එළවළු දීගන්න බැහැ.” පට්ටිය ආරාවේ ගෙදර බාල මහත්තයා පවසන්නේ ද කනගාටුවකිනි.“අපි අත්තලා මුත්තලා කාලේ ඉඳලම මේ ගමේ තමයි පදිංචිය. ඉස්සර මේක වතුකරය. ගමට එන එක දුෂ්කරයි. නමුත් දැන් මේ හරියට එනතුරු පාර හැදිලා තියෙනවා. ගමෙන් යන අය ගම දුෂ්කර නිසා ආයෙත් ගමට එන්නේ නැහැ.මේ ගමේ මුල් පදිංචිකාරයෝ තමයි පඩිකාර ගෙදර, යල්අරාවේ මුදියන්සේලාගේ ගෙදර, හේරත් මුදියන්සේලාගේ, අත්තනායක මුදියන්සේලාගේ, රත්නායක මුදියන්සේලාගේ, පුස්ඇල්ල ගෙදර, දේවසිංහ ගෙදර යන අය. මන්දාරම් නුවර හැදුණු හැටි මන්දාරම්පුර පුවතේ විස්තර ඇතිව සඳහන් වෙනවා.” එසේ පැවැසුවේ පී.ජී.ආර්.ඒ. අප්පුහාමිය.ලබුගම ලන්කානන්ද හිමියන් විසින් ලියන ලද මන්දාරම් පුර පුවතට අනුව මන්දාරම් නුවර යනු සීතාවක රාජසිංහ රජතුමන් ඉදිකරන ලද කුඩා නගරයකි. සීතාවක රාජසිංහ රජදවස සිට කීර්ති ශ්‍රි රාජසිංහ රජ දවස තෙක් ආර්ථික, දේශපාලන වශයෙන් මෙම නගරය වැදගත් විණ.රාජසිංහ රජ්ජුරුවෝ මායා දුන්නේ කුමරු මරා රජ වුණාට පස්සේ ගිරි කියන පූජකයව මන්දාරම් නුවර නතර කර තිබිණි. නමුත් පළමුවැනි විමලධර්මසූරිය රජ වූවාට පසුව ගිරි පූජකයාටත් ශිව ආගම වැලඳගත් අයටත් ගම්වලින් පිටවෙන්නටත් ගිරි පූජකයාව අල්ලා ගැනීමටත් අණකර තිබේ.විමලධර්මසූරිය රජ විසින් නිලමේවරුන් තුන්දෙනෙකු වෙත මේ කාර්යය පවරා ඇත. දිවාරත්න, වීරසූරිය, සළුවඩන ආදි වූ එම නිලමේ‍වරුන්ගෙන් පැවැත එන පිරිස් අදටත් මේ ගම්මානවල ජීවත් වෙති.“ගිරි තවුසව අල්ල ගන්න කියලා විමලධර්මසූරිය රජ්ජුරුවෝ අණ නිකුත් කරලා තියෙනවා. මොහුට හොඳට වස්තුවත් තිබී තියෙනවා. මේ තවුසා ඉඳලා තියෙන්නේ බොහෝ සැප සම්පත් ඇතුව අන්තඃපුරයකුත් ඇතුවයි. රජ්ජුරුවෝ නියම කරලා තිබෙන්නේ මේ තවුසව මරලා හරි ගේන්න කියලා.තවුසා ඉඳලා තියෙන්නේ බන්ධනයක් කරගෙන. ඒ නිසා ඔහුව අල්ලන්න අමාරුලු. නමුත් නයිමලේ ගෙදර, මාරබැද්දේගෙදර (මාරවැද්දෝ) ඕතැන්නේ ගෙදර යන තුන්කට්ටුව එකතු වෙලා ගිරි තවුසව අල්ලලා බල බිඳලා රැගෙන ගිහින් තියෙනවා.අද ඔය වැල්ලගිරිය කියන හරියෙදි තමයි එදා තවුසගේ ගිරිය තෙක් වැලි කොටලා මරලා තියෙන්නේ. ඉන් පස්සේ රජ්ජුරුවෝ මේ අයට ගම්වර දීලා තියෙනවා. තව මේ ගමේම තියෙනවා මල්සරා නුවර කියලා තැනක්. ඒ ගමට මල්සරා නුවර කියන්නේ මල්සරා කුමරු සැඟව සිටිය නිසා. මේ බව අපට කීවේ පොඩිසිංඤෝය.අතීතයේ බොහෝ අය සැඟවී ඇත්තේ මන්දාරම් නුවරය. එකල මේ ගම ඒ තරමටම දුෂ්කර විය. අද ද මේ ගමේ වැසියන්ට මේ ගෙවන ජීවිතය දුෂ්කරය. එහෙත් ඔවුන්ගේ දිවි පැවැත්ම සරලය. ඔවුන්ට බොහෝ අඩුපාඩු ද තිබිණ. ගැමි දරුවන්ට ඉගෙන ගැනීමට ඇති උඩවෙල මහා විද්‍යාලයේ උසස්පෙළ දක්වා පන්ති පැවැත්වුණ ද එහි සිටින්නේ ගුරුවරුන් එකො‍ළහක් පමණි.පාසලේ චිත්‍ර, නැටුම් ගුරුවරුන් නැත. එනමුත් ගියවර ශිෂ්‍යත්ව විභාගයෙන් දරුවන් තිදෙනෙක් සමත් වූහ. ගැමි දරුවන්ට යාමට ඇති එකම පෙර පාසල නෙළුම් පෙර පාසලයි. එය පවත්වාගෙන යනු ලබන්නේ ගරා වැටුන තේ කර්මාන්ත ශාල‍ාවේ ඉදිරි ගොඩනැගිල්ලේය. එහි ඇති අඩුපාඩුකම් බොහෝය. දරුවන්ට ක්‍රීඩා භාණ්ඩ හෝ වෙනත් ක්‍රියාකාරකම් සඳහා පහසුකම් නැති තරම්ය. ‍“මේ පෙර පාසලේ ළමයි හැටක් ඉන්නවා. පේනව නේද වහලේ තහඩු උඩ යනවට ගල් රඳවලා තිබෙන හැටි. අපිට පෙර පාසල පවත්වාගෙන යන්න වෙනත් ස්ථිර තැනක් නැහැ. ගමෙන් පිටව යන්නටත් බැහැ යන්න එන්න දුෂ්කර නිසා. අපට ඕන අපේ දරුවන්ට හොඳට උගන්න ගන්න. නැත්නම් ඉතින් ඒ අයට වෙන්නෙත් අපට වෙච්ච දේමයි.” ගැමි කාන්තාවක් පවසන්නේ දිගු සුසුමක් හෙළමිනි.මන්දාරම් නුවරට වැටී තිබුණ අන්තිම අව්රැල්ල ද මීදුම අතර සැඟවී යන්නට ඔන්න මෙන්නය. කොළ පැහැ කඳු වැටි මුදුන් දැන් දිස්වන්නේ සුදු පැහැයෙනි. සීතල සුළඟත් හීන් පිනි වැස්සත් සමඟ අපි යළිත් පල්ලම් බසින්නට වීමු.මන්දාරම් නුවර වැසියන්ට පමණක් නොව ඒ අවට ගම්වැසියන්ට බෙහෙත් ගැනීමට ඇති එකම තැන මන්දාරම් නුවර ප්‍රාදේශීය රෝහලයි. වසර හයක් තිස්සේ එහි සේවය කරන වෛද්‍ය ශ්‍රිනාත් විජේසිංහ මහතා ගැමියන් අතර බෙහෙවින් ආදර ගෞරවයට පත්ව සිටින්නේය. පැරණි වතුබංගලාවේ පවත්වාගෙන යන මෙම රෝහලෙන් ගැමියන්ට උපරිම සේවාවක් ලබාදීමට වෛද්‍යවරයා මෙන්ම කාර්ය මණ්ඩලය කැපවී සිටී.“මගෙ දෙමවුපියෝ වැල්ලගිරියේ පදිංචි වෙලා හිටියේ. පසුකාලීනව ඒ අය වැල්ලගිරියේ සිට මෙහෙට ඇවිත් පදිංචිවෙලා තියෙනවා. මට මතකයි ඉස්සර මේක මහ කැලයක්. දැන් තියෙනවට වඩා ඒ කාලේ සීතල වැඩියි. අඳුරු ගතියත් වැඩියි. දැන් ඉස්සර වගේ නොවෙයි.ගහකොළ කැපිලා එළිවෙලා. මේ පැත්තේ තේ තිබුණට තේවලට මිලක් නැහැ. එළවළු වගා කරලා තමයි අපි ජීවත් වෙන්නේ. ආන් අරහෙන් පේන්නේ රන්කොටියා බොක්ක. ඕං ඕකේ නිධානයක් තියෙනවා කියලත් කියනවා.සමහරු නිදන් හාරන්නත් හදලා තියෙනවා. ඒත් ගත්ත කෙනෙක් නැහැ.” හැත්තෑහැවිරිදි ඇම්.ආර්.ඇම්. හීන් බණ්ඩා අතීත තතු පවසන්නේය. ඔහු කුඩා වියේ සිටම දඩයමේ ගිය අයෙකි. අදටත් ඔහු ඉඳහිට වල් ඌරකු එලා ගැනීමට කැලෑ වදී.ගමට ඇති සමාධි බුදු පිළිම වහන්සේ බොහෝ ඈතට දිස් වන්නේය. ගුඩ්වුඩ් වතුයාය අද්දර සුළං කපොල්ලේ සිට බැලූ විට එය බොහෝ ඈතට දිස්වේ. ගුඩ්වුඩ් වතුයාය යනු එකල තේ කර්මාන්ත ශාලාවට දර සැපයූ පෙදෙසයි. මේ දර යවා ඇත්තේ කේබල් මඟිනි. අදටත් මේ කේබල්වල සුන්බුන් සමහර තැන්වල දක්නට ලැබේ.එක් වසමක්ව පැවැති මන්දාරම් නුවර අද මල්සරා නුවර, උඩවෙල, මැදවෙල හා හුනු කොටුව ආදි වශයෙන් ග්‍රාම සේවා වසම් කිහිපයකට බෙදී ඇත.මේ ගම ගැන අපට මුලින්ම කීවේ ලලිත් රෝහණ හා අබේසිංහ හදවලපිටිය යන මහත්වරුන්ය.අපට මන්දාරම් නුවර පරිසරය නුහුරු වුවද කුඩා දරුවන් සමඟ ගම්මු ඒ පරිසරයේ නිරුපද්‍රිතව වෙසෙති. මන්දාරම් නුවරට රාත්‍රිය එළ‍ැඹෙන්නේ පදියපැලැල්ලට රිකිල්ලගස්කඩට එළමුල්ලට වා ඉක්මනිනි. උස් කඳු මුදුන් අතරින් ගලන අඳුරේ ගම සැඟව යයි.රාත්‍රිය ඉක්මනින් එළැඹි ඉක්මනින් ගෙවී යන්නේ නැත. මන්දාරම් නුවරට හිරු නැගෙන්නේ පැයක් දෙකක් ප්‍රමාද වීය. එය එසේ වුවද මේ ගැමියෝ තම දෛනික කටයුතු අතපසු කරන්නේ නැත. දරුවෝ පාසල් ගමන පමා කරන්නේ ද නැත. ඔවුහු තම තමන්ට නියමිත කාර්යයවල යෙදෙති. දුෂ්කරයි කියා ගම හැර නොයන ඔවුහු තම ගමට බෙහෙවින් ආදරය කරති.(මන්දාරම් නුවර සංචාරයකින් පසු)ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af14020917</link>
    <topic>වල්ලපට්ට ශාකයෙන් අපේ රටේදීම සුවඳ විලවුන්?</topic>
    <author>ධනුෂ්කා ජයවීර</author>
    <content>වල්ලපට්ටා ශාකය මෑතකාලීනව මෙරට ජනතාව අතර අසන්නට ලැබුණු, කතා බහට ලක්වූ ශාකයක් බවට පත් වී තිබේ. දුර්ලභ මෙන්ම ඉතා වටිනාකමක් පවතින මෙම වල්ලපට්ටා ඖෂධීය වටිනාකමක් මෙන්ම සුවඳ විලවුන් නිෂ්පාදනය සඳහා යොදා ගැනෙන ද්‍රව්‍යයක් අඩංගු ශාකයක් ලෙස අප සමාජයේ ප්‍රකට වී තිබේ.මෙම වටිනාකමින් යුත් ශාකය සංරක්ෂණය කර ගැනීමට ජනතාව පෙලඹවීමත්, ජනතාව දැනුම්වත් කිරීමත් අප සතුව පවතින කාර්යභාරයකි. මෙම ශාකයේ විද්‍යාත්මක පසුබිමත්, එහි වර්තමාන භාවිතය පිළිබඳව පේරාදෙණිය ජාතික උද්භිද උද්‍යාන දෙපාර්තමේන්තුවේ අධ්‍යක්ෂ ජනරාල් ආචාර්ය සිරිල් විජේසුන්දර මහතා වැදගත් කරුණු රැසක් අනාවරණය කළේය.වල්ලපට්ටා ශාකය අයිති වන්නේ Thumeloeaceae කුලය යටතේ එන Gyrinops ගණයට වේ. මෙම ශාකය උද්භිද විද්‍යාත්මකව හඳුන්වනු ලබන්නේ Gyrinops Walla යනුවෙනි. මෙම ශාකය ශ්‍රී ලංකාවට ආවේණික ශාකයක් නොවන අතර මීටර 15 පමණ උස ශාකයක් වන මෙහි පත්‍ර දිගටි හැඩයෙන් යුක්ත වේ.තද දුඹුරු පැහැයට හුරු අළු පැහැති වර්ණයෙන් යුක්ත වේ. කඳ දැඩි ලෙස කෙඳි සහිතය. මෙම ශාකයේ කහවන් සුදු වර්ණයෙන් යුතු මල් හටගන්නා අතර ඵල රතුවන් දුඹුරු වර්ණයෙන් යුක්ත වේ. මෙම ශාකය විශේෂයෙන් දක්නට ලැබෙන්නේ තෙත් කලාපයේ ය. අපේ රටේ බහුලවම දකින්නට නොලැබෙන ශාකයක් වුවද ඉන්දියාවේ කේරළ හා තමිල්නාඩු යන ප්‍රාන්තවලත් දකින්නට ලැබේ.මෙම ශාකවලට දීලිරයක් ආසාදනය වේ. ඉන් පසුව එම දීලිරයට දක්වන ප්‍රතිරෝධයක් විදියට ශාක කඳ තුළ රෙසිනයක් ඇති වේ. එය ආගාර් (Agar) නමින් හැඳින්වේ. ඉන් පසුව මෙම කොටස දුඹුරු පැහැයක් ගැන්වේ. මෙම ද්‍රව්‍ය සුවඳ විලවුන් නිෂ්පාදනයට යොදා ගනු ලබයි.වල්ලපට්ටා ශාකයේ මල් හටගැනීම අප්‍රේල් සිට ජුලි දක්වා සිදුවන අතර මේ කාලයේදීම නොමේරූ ගෙඩි ද දැකිය හැකිවේ. පුෂ්ප මංජරියක මල් හට ගන්නා අතර ඒවා සුදු පැහැයට හුරු ලා කහ පැහැයක් ගනී. පුෂ්පිකාවක දිග සෙන්ටිමීටර දෙකක් පමණ වේ. පළල මිලි මීටර 5 ක් පමණ වේ. පුෂ්පිකාවක පෙති පහක් දක්නට ලැබේ. ඒවා නාළාකාර මුකුට නළයකින් සම්බන්ධ වන අතර මුකුට නළයේ ඇතුළත ඉහළ කෙළවරේ පරාගධානි පහක් සම්බන්ධව පවතී. පරාගධානිවලට පහතින් කලංකය පිහිටා තිබේ.පුෂ්ප හා ඵල හට ගැනීම එකම කාලසීමාවකදී දැකිය හැකි වේ. මල් හට ගැනීම අඩු වයසින් සිදුවන අතර අඩි දෙකක් තුනක් උස ගස්වල පවා ගෙඩි හට ගැනීම සිදුවේ. එක් කුඩා ගසකින් ගෙඩි විස්සක තිහක අතර ප්‍රමාණයක් නෙළිය හැකි අතර විශාල ගසකින් මීට වඩා වැඩි ප්‍රමාණයක් ලබාගත හැක.ශාකයේ පොත්ත පහසුවෙන් ගැලවී යාමත්, පත්‍රයේ නාරටි පිහිටා ඇති ආකාරයත්, ඵලයේ විශේෂිත ස්වභාවයත්, බීජයේ ඇති පුළුන් වැනි උපාංගයන් ශාක නිවැරැදිව හඳුනා ගැනීමට භාවිත කළ හැකි සුවිශේෂී ලක්ෂණයක් වේ.වල්ලපට්ටා ශාකය පිළිබඳව වර්තමාන භාවිතයන් ලෙස සුවඳ විලවුන් නිෂ්පාදනයට බෙහෙවින් යොදා ගත හැක. වල්ලපට්ටා ශාකය උපයෝගි කර ගනිමින් රජය සහ පර්යේෂණ ආයතන රැසක් එකතු වී නිෂ්පාදන රැසක් පාරිභෝගිකයාට ලබාදීමට කටයුතු කළ යුතුයි.මෙමඟින් ආර්ථික වාසි රැසක් උපයා ගැනීමට හැකියාවක් තිබේ. ඒ ගැන රජයේ අවධානය යොමුවීම වැදගත්. වල්ලපට්ටා ශාකයේ ක‍ඳේ සෑදෙන Agar නම් රෙසිනය සුවඳ විලවුන් නිෂ්පාදනයට යොදා ගත හැක. ඒ වගේම මෙම ශාකය යොදා ගනිමින් නොයෙකුත් පලඳනා නිපදවා ගැනීමටත් සමත් වී තිබේ. අතීතයේදී දන්ත ආබාධවලට වගේම පත්තු බැඳීම වැනි ඖෂධීය ප්‍රතිකාරයන් සඳහා ද භාවිත විය.ලංකාවේ වල්ලපට්ටා ශාකය ආරක්ෂා කර ඇත්තේ වන සංරක්ෂණ ආඥා පනත මඟිනි. මෙයට අනුව වල්ලපට්ටා ශාකය වනයේ උපදින ද්‍රව්‍යයක් ලෙස නම් කර තිබේ. මෙම ආඥා පනත යටතේ වල්ලපට්ටා ශාකය අපනයනය කරනවා නම් වන සංරක්ෂණ දෙපාර්තමේන්තුවේ බලපත්‍රය මෙන්ම හයිටේස් ප්‍රඥප්තියේ බලපත්‍රය ද අවශ්‍ය වේ.ශ්‍රී ලංකාව තුළ වල්ලපට්ටා වෙළෙඳාම කිසිසේත්ම කළ නොහැක. වල්ලපට්ටා ශාකය ආරක්ෂා කර ගැනීමට විදේශ අමාත්‍යාංශයේ කාර්යභාරය අත්‍යවශ්‍ය වේ. ඒ අනුව යම් ආකාරයකට නීති විරෝධි ලෙස වල්ලපට්ටා ශ්‍රී ලංකාවෙන් වෙනත් රටකට අපනයනය වේ නම් එම රට මඟින් ලංකාව දැනුම්වත් කිරීම මඟින් වල්ලපට්ටා ශාකයේ ආරක්ෂාව තහවුරු කර ගැනීමට හැකිය.මෙම වල්ලපට්ටා ශාකය ස්ථාපිත වගාවක් ලෙසට පත් කිරීමෙන් පසුව බලපත්‍ර දීමේ ක්‍රමය ඇති කළ යුතු බවත් බලපත්‍ර ලබා දිය යුත්තේ ගැසට් නිවේදනයක් මඟින් බවත් පරිසර නීතිඥ ජගත් ගුණවර්ධන මහතා පැවැසීය.වල්ලපට්ටා ජාවාරම ලංකාව පුරාවට සිදුවෙමින් පවතින කාල වකවානුවක් බවට පත්වෙමින් තිබේ. ගුවන් තොටුපළ සහ වරාය හැර වෙනත් ක්‍රම වලින් ද වල්ලපට්ටා රටින් පිටවන බවට තොරතුරු හෙළි වෙමින් තිබේ. මේ නිසා මෙරට පරිසර පද්ධතියට හානි සිදු වෙනවා මෙන්ම රටට විශාල ධනස්කන්ධයක් අහිමි වීමේ ලකුණු දක්නට ලැබේ. එම නිසා වල්ලපට්ටා ජාවාරම වහාම නැවැත්වීමට කටයුතු කිරීමට බලාපොරොත්තු වන බව ශ්‍රී ලංකාවේ රේගු දෙපාර්තමේන්තුවේ නියෝජ්‍ය අධ්‍යක්ෂ සමන්ත ගුණසේකර මහතා පැවැසීය.කවර මත පළ වුණත් මෙරට වල්ලපට්ටා ශාකවල ඇති ‘Agar’ විශේෂය ලොව මිහිරිතම සුවඳ විලවුන් නිපදවීමට හැකි සුවිශේෂී ද්‍රව්‍යයක් බව ගුණසේකර මහතා තවදුරටත් පැවැසීය.වල්ලපට්ටා ශාකය වැඩිදියුණු කොට අනාගතයේ දී වල්ලපට්ටා ශාකය ආරක්ෂා කිරීමට කටයුතු කිරීමට බලාපොරොත්තු වේ. 2010 වර්ෂයේ ආරම්භ කළ පොලිස් ස්ථාන ඔස්සේ පරිසර ආරක්ෂක අංශ පිහිටුවා ඇති අතර ඒ හරහා ලැබෙන ආරංචි මඟින් වැටලීම් 14 - 15 ක් තුළින් මහ පරිමාණෙන් කරන ලද විනාශයන් පිළිබඳව තොරතුරු හෙළිදරව් කරගෙන තිබේ. එමඟින් මිලියන කෝටි 40 ක පමණ වල්ලපට්ටා සොයා ගෙන ඇතිබව වන සංරක්ෂණ ජනරාල් අනුර සතුරුසිංහ මහතා අනාවරණය කළේය.වල්ලපට්ටා ශාකය සුළු අපනයන බෝගයක් ලෙස ප්‍රචලිත කර ඉහළ ආර්ථික වෙළෙඳපොළක් ඇති කිරීමට කටයුතු කරන බව ද අපනයන කෘෂිකර්ම දෙපාර්තමේන්තුවේ අධ්‍යක්ෂ ආචාර්ය එච්. ඒ. සුමනසේන මහතා පැවැසීය.පරිසර පුනර්ජනනීය හා බලශක්ති අමාත්‍යාංශයේ ලේකම් බී. එම්. යූ. ඩී. බස්නායක, උද්භිද විද්‍යා දෙපාර්තමේන්තුවේ අධ්‍යක්ෂ ජනරාල් ආචාර්ය සිරිල් විජේසුන්දර, ශ්‍රී ලංකා රේගු දෙපාර්තමේන්තුවේ නියෝජ්‍ය අධ්‍යක්ෂ සමන්ත ගුණසේකර, ජයවර්ධනපුර විශ්ව විද්‍යාලයේ ජ්‍යෙෂ්ඨ මහාචාර්ය ආචාර්ය උපුල් සුබසිංහ, අපනයන කෘෂිකර්ම දෙපාර්තමේන්තුවේ අධ්‍යක්ෂ ආචාර්ය එච්. ඒ. සුමනසේන හා පරිසර නීතිඥ ජගත් ගුණවර්ධන යන මහත්වරුන් පුනර්ජනනීය හා බලශක්ති අමාත්‍යාංශයේදී පැවැති සම්මන්ත්‍රණයකදී කළ දේශන ඇසුරිනි.ධනුෂ්කා ජයවීරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af14020918</link>
    <topic>ගල්කිස්සේ බෝම්බේ මගේ ජීවිතේට අමතක වෙන්නෑ</topic>
    <author>ටිරෝනි වෑවලගේ</author>
    <content>උප පොලිස් පරීක්ෂකවිමල් සමරජීවඒ 2009 වසරේ මුල් කාර්තුවට අයත් මසක සෙනසුරාදා දිනයකි. වේලාව උදෑසන නවයට ආසන්න ය. ගල්කිස්ස පොලීසියේ රථවාහන අංශයේ ස්ථානාධිපති උප පරීක්ෂක විමල් සමරජීව ගල්කිස්ස හන්දියේ රාජකාරි කරමින් සිටියේ ය. එක්වරම කොළඹ දෙසින් පැමිණි බස් රථයක් ගල්කිස්ස හන්දියට මඳක් ඔබ්බෙන් නතර කෙරිණි. මඟින් කඩිමුඩියේ ඉන් බිමට බසිනු සමරජීවට පෙනුණි. ඔහු සිතුවේ බස් රථයේ කිනම් හෝ කලබගෑනියක් සිදුවෙමින් පවතින බවය.ඔහු සැනෙකින් බස් රථය අසලට ගියේ ය. බස් එක ඇතුළේ බෝම්බයක් යැයි සැක සහිත පාර්සලයක් ඇති බව මඟියකු ඔහු සමග පැවැසීය. දැන් මුළු ගල්කිස්ස හන්දියම බස් එක වටේ වටවෙලා ය. බස් රථයෙන් කඩිමුඩියේ බිමට බට මඟීන් පවා බස් රථය අසලටම වී මීළඟට බෝම්බයට සිදු වන්නේ කුමක්දැයි බලා සිටිති.සමරජීව රථවාහන පොලිස් සේවයෙන් ලත් අත්දැකීම් පමණක් නොව තම ස්ථානෝචිත ප්‍රඥාව ද වහාම උපයෝගී කර ගත්තේ ය. නිල ඇඳුමත් සමඟ ඔහුට හිමි නීතිමය බලතල භාවිත කරමින් වහාම බස් රථය අසලින් සෙනඟ ඉවත් කිරීමට ඔහු කටයුතු කළේ ය.එපමණක් ද නොව ඔහු ගල්කිස්ස හන්දියේ එදිනෙදා කටයුතු සඳහා පැමිණ සිටි ජනතාව ද බස් රථයෙන් හැකිතාක් ඈතට කළේ ය. ගතවූයේ සුළු මොහොතකි. මුළු පළාතම දෙදරවමින් බස් රථයේ වූ බෝම්බය පුපුරා ගියේ ය. මෙතෙක් වේලා පොලීසියට බැන වදිමින් ඈතට වී බලා සිටි ජනතාව හිස්ලු ලූ අත දිව යන්නට වූහ. මහා පිපුරුමක් සිදු විය. එහෙත් කිසිවකු තුවාල ලැබීමකට හෝ බඳුන් වූයේ නැත.“එහෙම වුණේ අපි ඉක්මනටම සෙනඟ ඉවත් කරන්න කටයුතු කළ නිසා. ඒත් රාජකාරියේ ඉතුරු කොටස පටන් ගත්තේ පිපිරුමෙන් පස්සේ. අපිට ගාලු පාර වහල දාන්න සිද්ධ වුණා. මාර්ග තදබදය වළක්වන්න විකල්ප මාර්ග භාවිත කරන්න රියදුරන් දැනුවත් කරන්න සිද්ධ වුණා.ඒ අතරේ පිපිරුමත් එක්ක බස් එකේ ගින්න නිවන්න කටයුතු කළා. පිපිරුම ආරංචි වෙලා හැම ‍පැත්තෙන් ම සෙනඟ එන්න පටන් ගත්තා. බස් එක බලන්න. ඒ මිනිස්සු හරවා යවන්න කටයුතු කරන්න වුණා. ඊට පස්සේ මහේස්ත්‍රාත් තුමා ආවහම ඒ ආශ්‍රිත රාජකාරිවලට දායක වුණා.ඔක්කොම වැඩ ඉවර වෙනතුරු වතුරවත් බොන්න ලැබුණේ නැහැ. ඒ තමයි මගේ රාජකාරි ජීවිතයේ වඩාත්ම වෙහෙසට පත් වුණු දවස. ඒත් අන්තිමේ හිතට දැනුණේ හරිම සතුටක්. මෙච්චර විශාල පිපිරුමක් වෙලත් කාටවත් තුවාලයක්වත් නොවෙන්න වග බලාගන්න පුළුවන් වුණා කියන හැඟීම හිතට හරිම සතුටක් ගෙනාවා.”සමරජීව එසේ පවසන්නේ ය. රාජකාරිය නිසි ලෙස ඉටු කිරීමෙන් එවන් සතුටක් ලැබුව ද සමරජීවලාගේ රථවාහන පොලීසියේ රැකියාව පහසු එකක් නොවන්නේ ය. ඒ නිසාම පොලීසියට බැඳුණ ද රථවාහන අංශයේ රාජකාරියට එක් වීමට බොහෝ දෙනා දක්වන්නේ අකමැත්තකි. එහෙත් සමරජිව පවසන්නේ තමා නම් පොලීසියට බැඳුණේ රථවාහන පොලිස් නිලධාරියකු වීමට ඇති වුණු දැඩි ආශාව හේතුවෙන් බවයි.“මම උසස් පෙළ කරන කාලේ දවසක් ඉස්කෝලෙට පොලිස් නිලධාරීන් දෙදෙනෙක් ආවා. ඔවුන් අපට මාර්ග නීති ගැන කියලා දුන්නා. මම වැඩියෙන් ම ආසා වුණේ ඔවුන් ආපු යතුරු පැදියට. පොලීසියට බැඳුණොත් මේ වගේ යතුරු පැදියක් පදවන්න මටත් අවස්ථාව ලැබෙයි කියලා මම හිතුවා. පොලිස් නිලධාරීන් කියපු විදිහට ඔවුන්ගේ රාජකාරියටත් ආස හිතුණා. උසස් පෙළ ඉවර කරලා මම පොලීසියට බැඳුණා.”සමරජීවගේ වාසනාවට ඔහුට කෙටි කලකින්ම රථවාහන අංශයේ සේවය කිරීමට ඉඩ ලැබෙන්නේ ය. දෙපැත්තේ විශාල පෙට්ටි දෙකක් ද සහිත සුදු පැහැ පොලිස් යතුරු පැදියක් පැදවීමේ අවස්ථාව ද හිමි වන්නේ ය. තම වෘත්තියමය ජීවිතයේ වැඩිම කාලයක් රථවාහන හැසිරවීමට අදාළ රාජකාරි කළ ඔහු මේ වන විට පොලිස් රථවාහන මූලස්ථානයේ අධ්‍යක්ෂවරයාගේ පෞද්ගලික සහකාර ලෙසින් රාජකාරි කරන්නේ ය. තම රාජකාරියේ ම කොටසක් ලෙසින් රථවාහන අංශයට එක්වන පොලිස් නිලධාරීන් පුහුණු කිරීම ද කරන්නේ ය.“පොලිස් ස්ථානවලට නිලධාරීන් අනුයුක්ත කළාට පස්සේ ස්ථානාධිපති තමයි නිලධාරීන්ගේ දක්ෂතා අනුව අංශවලට යොමු කරන්නේ. රථවාහන අංශයේ රාජකාරිවල ද නීති රීති ඉගෙන ගන්න ඕනේ. ප්‍රායෝගික පුහුණුවත් ඕනේ. අපි දැන් දැනට ලංකාවේ රථවාහන පොලිස් නිලධාරීන් හත්දහසක් පමණ සේවය කරනවා.අපි ඒ හැම දෙනාටම පුහුණුවක් ලබා දෙන්න කටයුතු කරමින් යනවා. සති තුනක ප්‍රාථමික පුහුණුවක් දෙනවා. කනිෂ්ඨ රථවාහන කළමනාකරණ පාඨමාලාවත් පරීක්ෂක ශ්‍රේණිවල නිලධාරීන්ට ජ්‍යෙෂ්ඨ රථවාහන කළමනාකරණ පාඨමාලාවත් පැවැත්වෙනවා. මේ කොතරම් පුහුණුවීම් කළත් රථවාහන හසුරුවන පොලිස් නිලධාරියාට තැනට සුදුසු නුවණ නම් තියෙන්නම ඕනේ.”ඔහු එසේ කියන්නේ හේතු සාධක සහ උදාහරණ රාශියක් ද ගෙන හැර දක්වමිනි.“අපි පොලීසියට බැඳුණු කාලේ වගේ නෙමෙයි. දැන් වාහන වැඩියි. ඒ නිසා රථවාහන හසුරුවන එක අමාරුයි. රථවාහන වැඩිවීමත් එක්ක කාර්යාලයීය වේලාවල කොළඹ, කැලණිය, නුගේගොඩ, ගල්කිස්ස වගේ ප්‍රදේශවල රාජකාරි කරන්න ලැබුණු නිලධාරීන් වඩාත් අසීරුතාවන්ට මුහුණ දෙන්න සිදු වෙනවා.එතනදී අපේ උසස් නිලධාරීන්, විශේෂයෙන් අදාළ ප්‍රදේශවල පොලිස් ස්ථානවල ස්ථානාධිපතිවරුන් තමන් යටතේ සේවය කරන දක්ෂ නිලධාරීන් තෝරාගෙන ඒ ඒ ස්ථානවල සේවයට යොදවන්න ක්‍රියා කරනවා. දක්ෂ ලෙස රථවාහන හසුරුවන පොලිස් නිලධාරීන් එකපාරටම බිහිවන්නෙ නැහැ. ඒ සඳහා පුහුණුවත්, දක්ෂකමත්, කාලයක් තිස්සේ රාජකාරි කිරීමෙන් ලබන අත්දැකීම් සමුදායත් බලපානවා.”රථවාහන හසුරුවන පොලිස් නිලධාරියා සම්බන්ධව මහ ජනතාව තුළ පවතින්නේ අප්‍රසාදයකි. මාර්ග නීති කඩකරන රියදුරන් සහ රථවාහන පොලිස් මහත්වරු මත ගැටුම්වල යෙදී සිටිනු මහමඟ සුලබ දසුනක් ද‍ වේ.එහෙත් විමල් සමරජීව නම් කියන්නේ රථවාහන පොලිස් නිලධාරියාට අවශ්‍ය වන්නේ මිනිසුන් වැරැදිකරුවන් කිරීමට හෝ නඩු වැඩි කර ගැනීමට හෝ නොව මිනිසුන්ට උදව් කිරිමට සහ ඔවුන් ආරක්ෂා කිරීමට බවයි. රථවාහන පනතේ 162 වගන්තිය යටතේ වාහන හැසිරවීමට, නැවැත්වීමට සහ වෙනත් දෙසකට හරවා යැවීමට රථවාහන පොලිස් නිලධාරියාට බලය හිමි වී තිබේ.ඒ අතරම විමල් සමරජිව පවසන්නේ කිසියම් වරදකට හසුවන රියදුරකු ගේ රථය නැවැත්වූ පසු තමන් කළ වරද කුමක්දැයි ඒ රියදුරු මහතාට තේරුම් කර දීම පොලිස් නිලධාරියාගේ රාජකාරියේ කොටසක් වන බවයි. ඒ අනුව බලන කල මාර්ග දෙපස රියදුරන් සමඟ මත ගැටුම්වල නිරත ව සිටින පොලිස් නිලධාරින් කරන්නේ ද තමන්ගේ රාජකාරියේ කොටසකි.පොලිස් නිලධාරියා සතු දඩ පොතේ මුද්‍රණය කර ඇත්තේ සීමිත වැරැදි සංඛ්‍යාවක් වන අතර එහි සඳහන් නොවන බරපතළ වැරැදි සඳහා රියදුරා සෘජුව අධිකරණයට යොමු කිරීමේ හැකියාව ද රථවාහන පොලිස් නිලධාරියා සතු ය. එමෙන් ම දඩ කොළයක් ලබා දීමට පෙර දඩ කොළය ලබා ගැනීමට කැමැතිදැයි රියදුරාගෙන් විමසීමට ද රියදුරාගේ කැමැත්ත මත දඩ කොළය නිකුත් කිරිමට ද පොලිස් නිලධාරියා ක්‍රියා කළ යුතුය.තමන් වරදක් නොකළ බව කියමින් දඩ කොළයක් ලබා ගැනීම ප්‍රතික්ෂේප කරන රියදුරක් සමඟ අධිකරණමය ක්‍රියාමාර්ගයකට ‍යාමට ද රථවාහන පොලිස් නිලධාරියා සූදානමින් සිටිය යුතුය. බීමත්ව රිය පදවන රියදුරන් සමාජයට මහත් විපත් කරන බව අවධාරණය කරන උප පොලිස් පරීක්ෂක විමල් සමරජීව පවසන්නේ ඔවුන් සමඟ කටයුතු කිරීම පොලිස් නිලධාරීන්ට ද මහත් අපහසු බවයි.බීමත් රියදුරන් වැඩි වශයෙන් හමුවන්නේ රාත්‍රී කාලයේදී බවත් ඇතැම් පොලිස් නිලධාරීන් බීමත් රියදුරන්ගේ පහරකෑමට ද ලක් ව තිබෙන බව ඔහු සිහිපත් කරයි. ඒ සමඟින් ඔහු පවසන්නේ දැන් දැන් බීමත් රියදුරන්ගේ අඩුවීමක් දක්නට ලැබෙන බවයි.ඊට හේතුව ලෙස ඔහු පෙන්වා දෙන්නේ අද කාලයේ කාන්තාවෝ බොහොමයක් රියදුරු බලපත්‍ර ලබා ගැනීමට පෙලඹීමයි. මහත්වරු බීමත් වූ විට නෝනලා රිය පදවාගෙන නිවෙසට රැගෙන යන බැවින් බීමත් රියදුරන් අඩු වෙමින් සිටින බව රථවාහන ‍පොලිස් නිලධාරීන්ගේ අත්දැකීමයි.“රථවාහන අනතුරු මහා ව්‍යසනයක්. මොකද කිසිම වරදක් නොකරන අහිංසක මිනිස්සු තමයි රථවාහන අනතුරුවලින් වැඩි වශයෙන් පීඩා විඳින්නේ. මේ සිදුවීම සිදුවුණේ 2005 දී. වෛද්‍යවරුන් දෙදෙනෙක් තමන්ගේ දරු පවුල් එක්ක කතරගම වන්දනාවේ ගිහින් රාත්‍රී කාලයේ නිවෙස්වලට පැමිණෙමින් හිටියා.3ඔවුන් ගමන් කළේ ටවුන්ඒස් වර්ගයේ වෑන් රථයකින්. මොරටුව නව ගාලු පාරේ ඔවුන් කොළඹ දෙසට එමින් ඉන්නකොට ඔවුන්ට ඉදිරියෙන් නගරාන්තර ශීඝ්‍රගාමී බස්රථ්‍යක් වේගයෙන් ආවා. මේ බස් රථයට ඉදිරියෙන් පොඩි මාර්ග තදබදයක් තිබුණා. බස් රථය නවත්වා ගන්නත් බෑ. වේගය පාලනය කර ගන්නත් බෑ. බස් රථය පාර මැද්දේ තියෙන පදික වේදිකාවට උඩින් කොළඹ දෙසට ධාවනය වන මංතීරුවට දැම්මා. ඒ එක්කම බස් රථයේ ඉදිරියට මුණ ගැසුණේ අර වෛද්‍යවරුන් ගමන් කරමින් සිටි වෑන් රථය. මහා අනතුරක් සිද්ධ වුණා. අර වෛද්‍යවරුන් කිසිම මාර්ග නීතියක් උල්ලංඝනය කරලා නැහැ.ඉතාම ආරක්ෂිතව ගමන් කරමින් සිටියේ. ඒත් ඔවුන් ඉදිරියට කඩා වැදුණු බස් රථයේ ගැටීම නිසා ඔවුන් දෙදෙනාම එතනම මියගියා. දරුමල්ලෝ තුවාල ලැබුවා. මම අදහස් කරන්නේ අපේ රටේ දරුවන්ට පාසල් කාලයේ පටන්ම මාර්ග නීති රීති, සංඥා ගැන අවබෝධය, දැනුම ලබා දිය යුතුයි. මාර්ග අනතුරු අඩු කර ගැනීමට දැනුමත් අවබෝධයත් අත්‍යවශ්‍යයි.”උප පොලිස් පරීක්ෂක විමල් සමරජීව මේ පවසන්නේ ඔහුගේ ම අත්දැකීම් ය. මේ වන විට ඔහු පොලිස් නිලධාරීන් පමණක් නොව රියදුරන් ද දැනුවත් කිරීමේ වැඩසටහන් ක්‍රියාත්මක කිරීමට දායකත්වය සපයමින් සිටින්නේ ය. ඔහු පවසන්නේ රථවාහන පොලිස් නිලධාරියකුගේ රැකියාව කොතෙක් අසීරු වුව ද නිසි ලෙස රාජකාරිය කරන නිලධාරියා ජනතාවගේ ආදරයට බඳුන් වන බවයි.“අපි පාරේ ගමන් ගන්නා රථ වාහන පමණක් දැක්කට ඒ රථවාහන ඇතුළේ ගමන් ගන්නා මිනිසුන්ට අපේ මුහුණු හොඳට හුරුයි. මම මොරටුවේ රාජකාරි කරන කාලේ හදිසියේ බැංකුවට ගියත් කාර්ය මණ්ඩලය මා හඳුනාගෙන කතා කරනවා. උදව් කරනවා. මම ඔවුන් දන්නේ නෑ, ඔවුන් මාව දන්නවා.හොඳින් රාජකාරි කරන නිලධාරීන් මිනිසුන්ට හොඳට මතක තියෙනවා. ඒ වෙනුවෙන් උදාහරණ දෙන්න පුළුවන්. නාරාහේන්පිට හන්දියේ රාජකාරි කරපු සමරකෝන් රාලහාමිට මිනිස්සු හරිම කැමැතියි. ඔහු හැම තිස්සේම ඉන්නේ සිනාමුසු මුහුණින්. රාජකාරි කළේ හරිම ප්‍රියමනාප විදිහට. වැල්ලවත්තේ සාජන් පෙරේරා (පසුව ඔහු උප පොලිස් පරීක්ෂකවරයෙක් වුණා) ඔහුත් මඟීන් අතර ජනප්‍රියයි. ඔහු පෙනුමින් අප්‍රිකානු ජාතිකයෙක් වගේ. මිනිසුන් ඔහුට කිව්වේ ඉඩි අමින් කියලා. ඒ වගේම රාජකාරිය අතිනුත් ඔහු ප්‍රසිද්ධයි. පෑලියගොඩ රාජකාරි කරපු පෙරේරා රාලහාමිත් දක්ෂ ලෙස රථවාහන හැසිරවීම නිසා ප්‍රසිද්ධියට පත් වූ කෙනෙක්.”උප පොලිස් පරීක්ෂක සමරජීව පවසන්නේ 1984 දී පොලිස් කොස්තාපල්වරයකු ලෙස සේවයට එක් වී මේ දක්වා පොලිස් දෙපාර්තමේන්තුවේ කරන්නට ලැබුණු සේවය සම්බන්ධව තමා සතුටට පත් වන බවයි.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af14020919</link>
    <topic>ලංකාවේ පළමුවැනි අගමැතිත් ස්වෙච්ඡා බළසේනාවේ නිලධාරියෙක්</topic>
    <author>දයා ඩී. ෆොන්සේකා</author>
    <content>මේ වනවිට වසර එකසිය තිස්තුනක ඉතිහාසයකට හිමිකම් කියන ස්වේච්ඡා බළසේනාවට විවිධ හැකියාවන් ඇති වෘත්තිකයන් බඳවා ගැනීමේ වැඩපිළිවෙළක් නුදුරේදී ක්‍රියාත්මක වන බව එහි බළසේනාධිපති මේජර් ජෙනරාල් ප්‍රසාද් සමරසිංහ පවසයි.මේ ලිපිය ඒ නිමිත්තෙනි.ශ්‍රී ලංකාවේ ස්වෙච්ඡා බල ඇණියක් පිහිටුවීමේ කතාන්දරය බ්‍රිතාන්‍ය යටත් විජිත යුගයේ 1861 දක්වා දිවයයි. එවක ශ්‍රී ලංකාව සිලෝන් හෙවත් ලංකාව යනුවෙන් හැඳින්වූ යුගයයි.ශ්‍රී ලංකාව තුළ එවකට සිටියේ බ්‍රිතාන්‍යයෙන් ආ බ්‍රිතාන්‍ය ජාතික යුද භටයෝය. ඒ ද ඉතා සුළු පිරිසකි. ඔවුන්ට බ්‍රිතාන්‍ය රජය හා නිලධාරින්ගේ ආරක්ෂාව පැවරිණි.එවකට ශ්‍රී ලංකාව තුළ සියලුම ආරක්ෂාව බ්‍රිතාන්‍යයෙන් එන සුළු භට පිරිසකට සැළසිය නොහැකි නිසා මෙහි ස්වේච්ඡා බළ ඇණියක් පිහිටුවීමේ අවශ්‍යතාව මතු විය.ඒ සඳහා 1862 ජූලි මස 05 දින රජයේ ගැසට් නිවේදනයකින් බ්‍රිතාන්‍ය මහරැජන විසින් අනුමැතිය දුන් එම නියෝගය ආණ්ඩුකාරවරයා විසින් ප්‍රකාශයට පත්කරන ලදි. මේ ප්‍රකාශයට අනුව 1862 ජූලි 5 දා ද ස්වේච්ඡා බළකායක් පිහිටුවිය යුතු යැයි 3328 දරන බ්‍රිතාන්‍ය පාලකයන්ගේ ගැසට් පත්‍රයෙන් යළිත් ප්‍රකාශයට පත්වුවද එය ක්‍රියාත්මක වූයේ නැත. එම ස්වේච්ඡා ඒකකයට සාමාජිකයන් 30 දෙනෙකුට නොඅඩු පිරිසක් ඇතුළත් විය යුතුයැයි ප්‍රකාශ වී තිබුණි.එහෙත් නීති ප්‍රකාරව ලංකාවේ බ්‍රිතාන්‍ය පාලකයන් විසින් සිලෝන් වොලන්ටියර්ස් (Ceylon Volunteers) නමින් ස්වේච්ඡා යුද හමුදා ඒකකයක් ස්ථාපිත වූයේ 1881 අප්‍රියෙල් 1 වැනි දාය. එම ස්වේච්ඡා හමුදාවට ලංකාවේ එවක විසූ වැවිලිකාර බ්‍රිතාන්‍ය ජාතිකයන් හා සුද්දන්ට හිතෛෂී ලාංකිකයන් අයත් වූ බව පැවසේ.රජයේ ගැසට් පත්‍ර අංක 4296 හි 528 වැනි පිටුවෙන් ප්‍රකාශයට පත්කොට පිහිටවූ මේ ස්වේච්ඡා බළ ඇණිය පාලනය වූයේ ලංකාවේ ආණ්ඩුකාරවරයා යටතේය.මෙහිදී ලංකාවේ ආණ්ඩුකාරවරයාට තම හිතුමතයට මේ නව බළඇණිය ක්‍රියාවේ යෙදවීමට බලතල නොතිබිණි.ඒ සඳහා ඔහු නියෝග ලබාගත යුත්තේ යටත් විජිත භාර ලේකම්වරයාගෙනි. ඔහුට නියෝග ලබා දුන්නේ හෝ ඔහු වගකිවයුතු වූයේ එවකට සිටි බ්‍රිතාන්‍යයේ වික්ටෝරියා මහරැජනටය.මේ ස්වේච්ඡා බළඇණිය පාබල බළ ඇණියක් ලෙස ක්‍රියාත්මක වුවද එයට අශ්වාරෝහක කණ්ඩායමක්, කාලතුවක්කු කණ්ඩායමක්, ගිලන් සේවයක්, ඉංජිනේරු කාර්ය මණ්ඩලයක් හා තූර්ය වාදක කණ්ඩායමක් ද අයත් වීම විශේෂයකි. පසුව මීට ශිෂ්‍ය භට කණ්ඩායමක් ද එක්විය. 1896 දී මෙයට වැටුප් ගෙවන්නට සේනා විධායකයෙකු හා පරීක්ෂකවර‍යකු ද පත් කෙරිණ.මුලින්ම මේ ස්වේච්ඡා හමුදාවේ ප්‍රධානතම අවිය වූයේ ස්නයිපර් රයිපලයයි. 1890 වනවිට එය මාර්ටිනි හෙන්රි රයිපලයට මාරුවිය. එන්න එන්න නවීන ගිනි අවි භාවිතයට හුරුවූ ඔවුන් මාර්ටිනි එන්ෆීල්ඩ් නම් රයිපලය භාවිතා කළේ 1899 වර්ෂයේ දී ය. යළිත් 1902 දී මැගසිනය සහිත ලී එන් ෆීල්ඩ් රයිපලය භාවිතයට ගැනිණි. ඒ ස්වේච්ඡා හමුදාවට දුන් අවි ආයුධ පිළිබඳ කතාන්දරයයි.මුලින්ම බඳවාගත් ස්වේච්ඡා භට පිරිස් පුහුණුවීම් කටයුතු සිදුකරන ලද්දේ සාමාන්‍ය පරිදිය. අනතුරුව 1890 දී ඌරගස්මංසන්ධියේදි පුහුණු කඳවුර ඇරඹිණි.1892 දී ලංකා පාබල හමුදාවේ අශ්වාරෝහක හමුදාව පිහිටුවන ලද්දේ මේ ස්වේච්ඡා බළකාය යටතේමය.ලංකා ස්වේච්ඡා බළකාය යටතේ පිහිටුවනු ලැබූ කණ්ඩායමක් 1902 අප්‍රියෙල් මාසයේදි දකුණු අප්‍රිකානු යුද්ධය සඳහා යවන ලදී. එහිදී ශ්‍රී ලංකාවෙන් යවන ලද සේනාංකවල සේවය අතිවිශිෂ්ට යැයි දකුණු අප්‍රිකාවේ කිව්නර් සාමිවරයා විසින් ප්‍රශංසාත්මක ලිපියක් එවන ලදී, ලංකා පා බල හමුදාව විසින් දකුණු අප්‍රිකාවේදී අල්ලා ගන්නා ලද බුවර් සිරකරුවන් පිරිසක් ද ශ්‍රී ලංකාවට ගෙනෙන ලදුව දියතලාවේ රඳවා තිබීම තවත් විශේෂයක් විය.මෙසේ වර්ධනය වූ ලංකා ස්වේච්ඡා බළකාය 1910 වන විට ලංකා ආරක්ෂක බළසේනාව යනුවෙන් වෙනස් විය. අනතුරුව 1914 දී ප්‍රථම ලෝක සංග්‍රාමයට ද විදේශ මිතුරු සේනාංකයක් වශයෙන් ලංකා වැවිලිකරු බළකායෙන් නිලධාරින් 8 දෙනෙකු හා සෙසු නිලධාරින් 221 ක් සූවස් ඇළ හා මිසපොථෙමියා ප්‍රදේශයේ සේවයට පිටත්කර හරින ලදි. මෙසේ ගිය නිලධාරින්ගෙන් සමහරු බ්‍රිතාන්‍ය ඉන්දීය හමුදාවේ නිලධාරින් වශයෙන් ද පත්වීම් ලැබූහ.මෙසේ දියුණුවූ ලංකා ස්වේච්ඡා බළකාය 1949 වනවිට විවිධ අංශ කීපයකින් යුක්ත විය. එකක් (ස්වේච්ඡා) ලංකා යුද හමුදා වෛද්‍ය බළකාය වශයෙනුත් තවත් අංශයක් (ස්වේච්ඡා) ලංකා සේවා බළකාය වශයෙන් ද වෙනස් වූ අතර තවත් බළකායන් කීපයක් ම මේ යටතේ ස්ථාපිත විය.ලංකා ස්වේච්ඡා බළකායේ කැපී පෙනෙන සේවයක් වූයේ නිදහස ලැබීමෙන් පසු 1954 බ්‍රිතාන්‍ය එලිසබත් මහරැජන ලංකාවට ආ අවස්ථාවේ කළ සේවයන්ය.නිදහස ලැබීමෙන් පසු ලංකා ස්වේච්ඡා බළකාය (1) වෙරළ ආරක්ෂක කාලතුවක්කු රෙජිමේන්තුව (2) ලංකා යුද හමුදා සන්නද්ධ බළකාය (3) ඉං‍ජිනේරු බළකාය (4) පාබල හමුදාව (5) යුද හමුදා සේවා බළකාය (6) යුද හමුදා වෛද්‍ය බළකාය යනුවෙන් බළකායන් හයකින් යුක්ත විය.1972 මැයි මස 22 දින ශ්‍රී ලංකාව ජනරජයක් ලෙස ප්‍රකාශයට පත්කළ පසු ලංකා ස්වේච්ඡා බළකාය ශ්‍රී ලංකා යුද හමුදා ස්වේච්ඡා බළකාය යනුවෙන් වෙනස් විය. මෙසේ සනිටුහන් වූ ශ්‍රී ලංකා යුද හමුදා ස්වේච්ඡා බළකාය තිස් අවුරුදු යුද සමයේ හා අවසාන මානුෂීය මෙහෙයුමේ දී ද විශාල කාර්ය භාරයක් ඉටු කළ බව නොරහසකි.අද වනවිට ශ්‍රී ලංකා යුද හමුදා ‍ස්වේච්ඡා බළසේනාව නිලධාරීන් හා සෙසු නිලයන් 66000 කින් සමන්විත විශාල බළ ඇණියකි. එය මේ වනවිට ඒකක Batalion 103 කින් යුක්ත වෙයි.මුල සිටම ලංකා ස්වේච්ඡා බළකායට ශ්‍රී ලංකාවේ සුප්‍රසිද්ධ දේශපාලන චරිත කීපයක් ද අනුබද්ධව සිටි බව බොහෝ දෙනා නොදන්නා කරුණකි.ශ්‍රී ලංකාවේ ප්‍රථම අග්‍රාමාත්‍ය මහාමාන්‍ය ඩී.ඇස්. සේනානායක මහතා ද ස්වේච්ඡා කාලතුවක්කු හමුදාවේ නිලධාරියෙකි. ජෙනරල් ශ්‍රීමත් ජෝන් කොතලාවල මහතා එහි නිලධාරියෙකු වූවා පමණක් නොව පසු කලෙක එතුමා සතු කඳවල වත්ත හා මන්දිරයද ශ්‍රී ලංකා යුද හමුදාවට පරිත්‍යාග කළේය.මේජර් ඊ.ඒ. නුගවෙල, කර්නල් සී.ඒ. ධර්මපාල, මේජර් මොන්ටේගු ජයවික්‍රම, කපිතාන් සී.පී.ජේ. සෙනෙවිරත්න, ජෙනරල් අනුරුද්ධ රත්වත්තේ ලංකා ස්වේච්ඡා බළකායේ කීර්තිමත් සාමාජිකයෝය.(දත්ත සැපයීම ශ්‍රී ලංකා යුද හමුදා ස්වේච්ඡා බළසේනා මාධ්‍ය අංශය)දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af14020920</link>
    <topic>ඉන්දීය දේශපාලන පොරපිටිය උණුසුම් වෙයි</topic>
    <author>රෝහණ ආර්යරත්න‍</author>
    <content>මැයි මාසයේ පැවැත්වීමට නියමිත ඉන්දීය ලෝක් සභා මැතිවරණයට ඉන්දියාවේ පමණක් නොව ශ්‍රී ලංකාව ඇතුළු ආසියාතික රටවල ද ඇමෙරිකාව රුසියාව ඇතුළු මුළු ලෝකයේ ම ද අවධානය මේ වනවිට යොමු වී ඇත‍.කුමන පක්ෂයකට ඉන්දියාවේ බලය හිමිවේ ද?අගමැති තනතුර හිමි වන්නේ නරේන්ද්‍ර මෝඩිටද?එසේ නැත්නම් රාහුල් ගාන්ධිට ද?දිල්ලියේ පැවැති ඡන්දයෙන් පසු තුන් වැනි බලවේගයක් බවට පත්වී සිටින ආම් ආද්මි පක්ෂයේ නායක අරවින්ද් කෙජ්රිවාල් ගාන්ධිගේ හා මෝඩිගේ අගමැති අපේක්ෂාව බිඳ දමයි ද?මුලයාලම් යාදව් හා ජයලලිතා වැනි ප්‍රාදේශීය නායකයින් ගේ සන්ධාන ගතවීම් හා ක්‍රියාකාරකම් හේතු කොට කිසිවකුටවත් බලයට ඒමට නොහැකි තත්ත්වයක් ඉන්දියාවේ ඇතිවිය හැකි ද?ඉන්දියාව දෙස නෙත් යොමා සිටින කාගේත් අවධානය යොමු වී ඇත්තේ ඉහතක‍ී ප්‍රශ්නවලට පිළිතුරු සොයා ගැනීමට ය.දැනට ඉන්දියානු දේශපාලන පොරපිටියේ ප්‍රධාන පක්ෂ තුනක් ඇත. දැනට බලයේ සිටින කොංග්‍රස් පක්ෂය භාරතීය ජනතා පක්ෂය හා ආම් ආද්මි පක්ෂය මේ ප්‍රධාන බලවේගවේ. දැනට පවත්වා ඇති ජනමත විචාරණ දෙකකට අනුව නරේන්ද්‍ර මෝඩිගේ නායකත්වය යටතේ පවතින භාරතීය ජනතා පක්ෂයට (බි‍.ජේ.පී) වැඩි වාසි ඇති බව පෙනේ. එම වාර්තා අනුව ආසන 543 ක් සහිත ඉන්දීය පාර්ලිමේන්තුවේ ආසන 188 ක් දිනා ගැනීමට බිජේපි පක්ෂයට හැකිවනු ඇත.එසේ ම ඉන්දියානු දේශපාලන පොරපිටිය කැඩී බිදී ගොස් ඇති අන්දම සලකා බලා කිසිම පක්ෂයකට ආසන 272 ක් දිනා රජයක් පිහිටුවීමේ වරම හිමි කරගත නොහැකි බව ද එම වාර්තා සඳහන් කරයි.ඒ කෙසේ වෙතත් ඉන්දියාව තුළ පවතින දේශපාලන පසුබිම සලකා බලන විට ඡන්ද ප්‍රතිඵලය කුමක්වේ දැයි අනාවැකි කීම උගහටවේ. විශේෂයෙන් ම මේ පක්ෂ දිනාගන්නා ආසන ගණන අනාවැකි ලෙස පළකිරීම අතිශයින් අමාරු බව දේශපාලන විචාරකයෝ පෙන්වා දෙති.මේ සංකීර්ණ තත්ත්වය නිසා ම දේශපාලන පොරපිටියේ රඟපාන සියලුම නළු නිළියන් එකිනෙකාට අපවාද නඟමින්, මඩ ගසා ගනිමින් ‍ෙනායෙකුත් රංගනවල යෙදී සිටින ආකාරය ඉන්දියාව තුළ දැන් දැකිය හැකි සුලබ දසුනක් වන්නේ ය.මෙහිදී ප්‍රධාන තම සටන් කරුවන් දෙදෙනා වන්නේ නරේන්ද්‍ර මෝඩි හා රාහුල් ගාන්ධිය. ඔවුන් දෙදෙනා අතට අසුවන සෑම දෙයකින් ම එකිනෙකාට පහර ගසා ගනිති. පසුගියදා මෝඩි තම ප්‍රහාරයන්ට එක්කර ගනු ලැබුවේ අරුණාචල් ප්‍රදේශයේ සිසුවකුගේ මරණය හා උගන්ඩා ජාතික කාන්තාවන් කිහිප දෙනකුට හිරිහැර කිරීම යන සිදුවීම් දෙකයි. ඔහු මෙම සිදුවීම් දෙක යොදා ගනිමින් කොංග්‍රස් පක්ෂයට හා දිල්ලි අගනුවර පාලනය කරනු ලබන ආම් ආද්මි පක්ෂයට දැඩි ප්‍රහාරයක් එල්ල කළේ ය.නරේන්ද්‍ර මෝඩිරාහුල් ගාන්ධිදිල්ලියේ දී අරුණාචල් ප්‍රදේශයේ සිට ඉගෙනීමට පැමිණි සිසුවෙකු සෝනියා ගාන්ධිගේ සෙවණැල්ල යටදී මරණයට පත් කරනු ලැබුවා. එය මහා ලජ්ජා සහගත අපරාධයක්” යනුවෙන් මෝඩි කොංග්‍රස් පක්ෂයට දැඩි ප්‍රහාරයක් එල්ල කළ අතර අනෙක් අතට දිල්ලියේ මේ සිදුවීම් මුල් කරගෙන කෙජ්රිවැල්ට ප්‍රහාරයක් එල්ල කරමින් “දිල්ලිය විශ්ව නගරයක් බවට පත් කිරීමට පියවර ගත යුතුයි‍‍. එහෙත් අරුණාචල් සිසුවාගේ මරණයත්, උගණ්ඩා ජාතික කාන්තාවන්ට හිරිහැර කිරීමත් මේ නගරයට පමණක් නොව මුළු ඉන්දියාවටම ලජ්ජාවක්” යනුවෙන් පැවසීය.ඔහු මේ සිදුවීම් මුල් කරගෙන ලක්කළ දැඩි ප්‍රහාරයට සෝනියා ගාන්ධි ප්‍රකාශයක් කළේ බිජේපි පක්ෂය විෂ බීජ වපුරන බවයි. එහෙත් එයට පිළිතුරු දුන් මෝඩි කොංග්‍රස් පක්ෂය දැන් අලුත් රාගයක් ගායනා කරනවා, මෙතෙක් කල් ඔවුන්ගේ බෙදුම්වාදී ක්‍රියා නිසා විෂ බීජ වැපිරීම කළේ කොංග්‍රස් පක්ෂයයි.දැන් ඔවුන්ගෙන් එක් ප්‍රශ්නයකට පිළිතුරුඉල්ලූවිට ඔවුන් එයට හාත්පසින් ම වෙනස් පිළිතුරු සපයනවා. ගොවියන් සිය දිවි හානි කර ගන්නේ ඇයි කියා ඇසූ විට සෝනියා පිළිතුරු දෙන්නේ අපි විෂ වපුරනවා කියලයි” යනුවෙන් මෝඩි කොංග්‍රසයට පහර එල්ල කළේ ය.“මේ අතර ජයිපුර් නගරයේ පවත්වනු ලැබූ කොංග්‍රස් රැස්වීමක් අමතමින් රාහුල් ගාන්ධි කියා සිටියේ බලය යනු හලාහල විෂයක් බව තම මව තමාට කී බවයි.මෙයට පිළිතුරු දුන් මෝඩි වැඩි කලක් බලයේ සිටියේ කවුද? බලය හලාහල විෂ නම් ඒ විෂ වැඩියෙන් ම රස බැලුවේ කවුද දැන් විෂ වපුරන්නේ කවුද? බෙදුම්වාදී දේශපාලනය කරනු ලබන්නේ කොංග්‍රස් පක්ෂයයි. එම පක්ෂයේ අරමුණ බෙදා වෙන්කොට පාලනය කිරීමයි” යනුවෙන් ප්‍රකාශ කළේ ය.එසේ ම ගුජරාටයේ සිදුවූ කැරලි කෝලහාලවලට මොඩි වගකිව යුතු බව රාහුල් ගාන්ධි කළ ප්‍රකාශයට මොඩි පිළිතුරු දුන්නේ ඉන්දිරා ගාන්ධිගේ පාලන සමයේ සිදුවූ සික් කැරලි කෝලාහල හා රන්දෙවොලට එල්ල කළ ප්‍රහාරය දක්වමිනි.ලෝක් සභා මැතිවරණයට පෙර පවත්වනු ලැබූ ප්‍රාන්ත මැතිවරණ වලින් විශිෂ්ට ජයක් බිජේපි පක්ෂයට හිමි වූවත් ළඟදී පැවැත්වීමට නියමිත ඉන්දියාවේ අති විශාලතම ජනගහනයක් සිටින උත්තර ප්‍රදේශ් ප්‍රාන්ත ඡන්දය ජය ගැනීම කෙරේ සෑම පක්ෂයකම අවධානය මේ වනවිට යොමු වී ඇත.දැනට උත්තර ප්‍රදේශ් ප්‍රාන්තය පාලනය කරනු ලබන සමාජවාදී පක්ෂය ‘සමාජ විරෝධී පක්ෂය’ ලෙස හඳුන්වා දෙන මෝඩි එම ප්‍රාන්තයේ සිදුවන අපරාධ වලට එම පක්ෂය වගකිවයුතු බව ප්‍රකාශ කළේ ය.ලෝක් සභාවට යන ගමනේ තවත් වැදගත් මංසන්ධියක් වන්නේ මහාරාෂ්ට්‍ර ප්‍රාන්තයයි. ආසන 48 ක් පවතින මහරාෂ්ට්‍රය නරේන්ද්‍ර මෝඩිගේ විශේෂ අවධානයට යොමු වී ඇත. පසුගියදා මහ ලක්ෂ්මී තුරඟ තරග පිටියේ පැවති රැස්වීමේදී “අයේ මෙරේ වනන් කේ ලෝගො” නම් වූ දේශප්‍රේමී ගීයට 51 වසරක් පිරීම නිමිත්තෙන් අතිවිශාල ජනකායක් ඉදිරියේ පැවැත්වූ සංදර්ශනයේ ප්‍රධාන අමුත්තා වූයේ නරේන්ද්‍ර මෝඩි ය. සුප්‍රකට ගීත කෝකිලා විය වූ ලතා මංගේෂ්කාර් ද සහභාගි වූ මේ සංදර්ශනය මහා රාෂ්ට්‍රයේ ජය මෝඩි වෙත හැරෙන බවට පෙරනිමිත්තක් ලෙස සැලකිය හැකි ය.මේ අතර 2004 හා 2009 ජය හිමිකර ගත් කොංග්‍රස් පක්ෂය කෙරේ ඡන්ද දායකයින් තුළ අතිවිශාල බලාපොරොත්තු, විශේෂයෙන් ආර්ථික බලාපොරොත්තු රැසක් පැවතුණු නමුත් ඒ කිසිවකින් රටට හෝ තමන්ට වාසියක් ලාබයක් අත් නොවූ නිසා ජනතාව අතර එම පක්ෂය ප්‍රතික්ෂේප කිරීමේ තත්ත්වයක් උදාවී ඇත.ජයලලිතාමුලයාලම් යාදව්එසේම කොංග්‍රස් මැති ඇමැතිවරුන් විසින් සිදුකරනු ලැබූ අති විශාල දූෂණ ජනමාධ්‍ය තුළින් එළි දැක්වීම ද කොංග්‍රස් පක්ෂයේ ප්‍රතිරූපය විනාශ වීමට හේතු විය. ඇතැමකු පවසන අන්දමට ඉන්දීය දේශපාලන ඉතිහාසයේ ‍Óඅතිදූෂිත තම රජය” යන අන්වර්ථ නාමය වර්තමාන කොංග්‍රස් පාලකයින් වෙත එල්ල වී ඇත.මේ හැර කොංග්‍රස් පක්ෂයේ ප්‍රතිරූපය විනාශ වීමට හේතු විය. ඇතැමකු පවසන අන්දමට ඉන්දීය දේශපාලන ඉතිහාසයේ “අතිදූෂිත තම රජය” යන අන්වර්ථ නාමය වර්තමාන කොංග්‍රස් පාලකයින් වෙත එල්ල වී ඇත.‍ මේ හැර කොංග්‍රස් පක්ෂයේ ප්‍රතිරූපයට ඈඳී තිබෙන ‘රජ පරම්පරා’ සංකල්පය එම පක්ෂයේ අවාසියට හේතු වූ තවත් කරුණක් ලෙස විචාරකයෝ දක්වති. ‘නේරු - ගාන්ධි රාජ පරම්පරාවෝ” නැතිව ස්වාධීනව නැඟී සිටීමට කොංග්‍රස් පක්ෂයට හැකියාවක් නොමැති බව එමඟින් අදහස් වන්නේ ය.එහෙත් රාහුල් ‍ගාන්ධි එම පරපුරෙන් පැවත එන නමුත් එම පරපුර තුළ ගොඩ නැඟී තිබ‍ූ මහන් තත්ත්වය අතහැර සාමාන්‍ය ජනතාව සමඟ උරෙනුර ගැටීම හා ඔවුන්ගේ ප්‍රශ්නවලට කොංග්‍රස් පක්ෂය මෙතෙක් විසඳුම් ලබා නොදුන් බව පිළිගනිමින් ඒවාට නිසි විසඳුම් හා දූෂණවලට නිසි දඬුවම් දීමට පොරොන්දු වෙමින් දිගු ගමනක් අරඹා ඇත. එහෙත් අගමැති පුටුව කරා ඔහුට යා හැකි ද? යන්න තවමත් ප්‍රශ්නයක් බවට පත් වීමට තවත් හේතුවක් වන්නේ අරවින්ද කෙජ්රිවාල් ගේ ආම් ආදම් පක්ෂයේ නැගී සිටීමයි.පසුගිය සියවසේ අවසාන භාගයේ දී ලොව පහළ වූ තොරතුරු තාක්ෂණය ක්‍රමයෙන් ඉන්දීය සමාජය තුළට කිඳා බැසීමත් සමඟ ජනජීවිතයේ හා ජන චින්තනයේ වෙනසක් සිදුවන්නට විය. එක්තරා දේශපාලන මං තීරුවක ගමන් කළ පැරණි අදහස් සහිත දේශපාලනඥයින් ‍ප්‍රතික්ෂේප කිරීමට තොරතුරු තාක්ෂණය තුළින් ලෝකය දුටු ජනතාව පෙලඹෙන්නට විය.පැරණි අදහස් හා චින්තනය බැහැර කිරීමට යත්න දරමින් සිටි ජනතාව ජන ජීවිතය ආර්ථිකය දේශපාලනය ගැන නවමු තාලයකට සිතන්නට විය.එතෙක් පැවැති ඡන්දදායකයා චරිතය වෙනස් මඟකට යමින් සිටි අවදියක දී ය ආමආද්මි පක්ෂය හා එහි නායක අර්වින්ද් කෙජ්රිවාල් කරලියට පිවිසියේ ගතානුගතික දේශපාලන නායකයින්ට මේ පිබිදීමට මුහුණදීමට සිදුවූයේ නොසිතූ නොපැතූ අන්දමට ය. එහි ප්‍රතිඵලය දිල්ලියේ පාලනය එම පක්ෂය වෙත ලැබීමයි.දූෂණ ක්‍රියාවලියන් නිසා හෙම්බත් ව සිටි ජනතාවට කෙජ්රිවාල් හුවා දක්වන්නට සමත් වූයේ නැවුම් අත්දැකීමකි. දිල්ලි ජයග්‍රහණය සමඟ පෑදුණු දේශපාලන ගමන් මඟ ඉන්දියාව පුරා ගෙන යාමට ආම් ආද්මි නායකයින් උත්සුක විය.අන්තර්ජාලය හා සමාජයීය මාධ්‍යය සමඟ නව වසන්තයක් කරා යන ගමනේ පූර්ණ වාසිය ලබා ගැනීමට සමත් වූයේ ආම් ආද්මි පක්ෂයයි.භාරතීය ජනතා පක්ෂයත් කොංග්‍රසයත් අතර පැවැති දේශපාලන සංග්‍රාමයට ආම් ආද්මි පක්ෂයත් එකතු වීම නිසා තුන්වැනි බලවේගයක උදාවීම සිදුවිය. එසේ ම ඡන්ද සංග්‍රාමය තුන් කොන් සටනක් බවට පත් විය. නරේන්ද්‍ර මෝඩිටත්, රාහුල් ගාන්ධිටත් අරවින්ද් කෙජ්රිවාල්ටත් එකිනෙක සමඟ සටන් කිරීමට සිදුවී ඇත.මේ අතර ලෝක් සභා සටන් බිමට කොංග්‍රස් පක්ෂයට හා භාරතීය ජනතා පක්ෂයට එරෙහිව තවත් බලවේගයක් ගොඩනැංවීමට සමාජවාදී පක්ෂයේ නායක මුලායම් සිං යාදව් මුල්වී ඇත. සමාජවාදී අදහස් සහිත ජනතා ඩල් පක්ෂයේ නිතිෂ් කුමාර් හා දේව ගෞඩා යන දේශපාලන නායකයින් ද එක් වී සංවිධානය කරනු ලබන මෙම සන්ධානය ඉන්දීය දේශපාලන පොරපිටිය උණුසුම් තත්ත්වයකට පත්කරනු නොඅනුමානය.එසේ ම තමිල්නාඩු මහ ඇමැතිනි ජයරාම් ජයලලිතා, කොමියුනිස්ට් පක්ෂ සමඟ එකතු වී තවත් සන්ධානයක් ගොඩ නංවා තිබීම කොංග්‍රස් පක්ෂයට බලවත් තර්ජනයක් වීම නිසැකය‍. ඉතාම අඩු දේශපාලන බලයක් තමිල්නාඩුවේ පැවති කොමියුනිස්ට් පක්ෂවලට ජයලලිතාගෙන් අතිමහත් පිටුබලයක් ලැබීම ද මෙහිදී විශේෂයෙන් සඳහන් කළ යුතුව ඇත.මේ අතර ඉහතින් දැක්වූ මුලායම් යා දව් එක්තැන් කළ සමාජවාදී සන්ධානයත් ජයලලිතාගෙ සන්ධානයත් එක් බලවේගයක් බවට පත් කිරීම සඳහා සාකච්ඡාවක් පවත්වනු ලබන බව වාර්තා වී ඇති අතර එවැන්නක් සිදුවුවහොත් ඉන්දියානු මැතිවරණ ප්‍රතිඵලය දැඩි අවිනිශ්චිත තත්ත්වයකට පත්වනු නොඅනුමාන ය.අවසන් ප්‍රතිඵලය බොහෝවිට කිසිදු පක්ෂයකට රජයක් පිහිටුවීමට නො හැකි ව‍ි ඉන්දියාව අතරමං තත්ත්වයකට පත් කරන්නක් විය හැකි බව දේශපාලන විචාරකයින් මත ප්‍රකාශ කර ඇත.රෝහණ ආර්යරත්න‍කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af14020921</link>
    <topic>බිල් ගේට්ස් තරුණයකුට වගකීම් පවරයි</topic>
    <author>ටිරෝනි වෑවලගේ</author>
    <content>සත්‍ය නදෙල්ලාලෝකයේ පරිගණක මෘදුකාංග නිපදවීමේ ප්‍රබලතම සමාගම වන මයික්‍රොසොෆ්ට් හි නිර්මාතෘ බිල් ගේට්ස් පසුගිය දා තම ධූරයෙන් විශ්‍රාම ගත්තේ ය. ඒ තමා ‍මෙතෙක් දැරූ තනතුරු සහ වගකීම් සියල්ල සමාගමේ තරුණ සාමාජිකයන් ට පවරා දෙමිනි. කොතරම් බලවතකු වුව ද වියපත් බව තේරුම් ගෙන තරුණ පරපුරට ඉඩ දී පසුපසට යාම බෙහෙවින් අගය කළ යුතුය. ඒ එකී පරිණත බව අද ලෝකයේ දුලබ නිසා ය. ඒ අනුව බිල් ගේට්ස් ද පරිගණක මෘදුකාංග ක්ෂේත්‍රයේ පමණක් නොව සාමාන්‍ය ජීවිතයේ ද පරිණත බුද්ධිමතකු සේ ඇගැයීමට ලක් වනු ඇත.බිල් ගේ විශ්‍රාම ගැනීමේ පුවතත් සමග බොහෝ දෙනා ඊළඟට සැලකිලිමත් වූ කරුණ වූයේ මයික්‍රොසොෆ්ට් සමාගමේ මීළඟ ලොක්කා කවුද යන්න සම්බන්ධවයි. එහෙත් එය වැඩිවේලාවක් කුතුහලය දනවන කරුණක් ලෙස තැබීමට බිල් ගේට්ස් ක්‍රියා කළේ නැත.ඔහු විශ්‍රාම ගැනීමේ පුවතත් සමගම සමාගමේ මීළඟ ප්‍රධාන විධායක නිලධාරියා ද ප්‍රකාශයට පත් කර සිටියේ ය. ඒ අනුව මයික්‍රොසොෆ්ටි හි වර්තමාන ප්‍රධාන විධායක නිලධාරියා වන්නේ සත්‍ය නදෙල්ලා ය.සත්‍ය නදෙල්ලා ඉන්දියන් ජාතිකයෙකි. ඒ අනුව බිල් ගේට්ස්ගෙන් පසු මයික්‍රොසොෆ්ට් සමාගමේ වගකීම හිමි වී ඇත්තේ ඉන්දියන් ජාතිකයකුට ය. මයික්‍රොසොෆ්ට් සමාගමේ වසර තිස් නවයක ඉතිහාසයේ තුන්වැනි ප්‍රධාන විධායක නිලධාරියා වන්නේ ද සත්‍ය නදෙල්ලා ය.පළමු වැනියා බිල් ගේට්ස් වූ අතර දෙවැනියා වූ ස්ටීව් බැල්මර් මේ දක්වා ප්‍රධාන විධායක නිලධාරි තනතුර හෙබවූයේ ය. එහෙත් බිල් ගේට්ස් විශ්‍රාම යාම ප්‍රකාශයට පත් කරමින් සමාගේ ජ්‍යෙෂ්ඨ නිදහස් අධ්‍යක්ෂවරයකු වන ජෝන් තොම්සන් සමාගම් සභාපති ධූරයටත් සත්‍ය නදලේලා ප්‍රධාන විධායක නිලධාරී තනතුරටත් පත් කරන බව ද පවසා සිටියේ ය. ඒ සමගින් මේ සත්‍ය නදෙල්ලා කවුදැයි ලෝකයම හොයන්නට පටන් ගත්තේ ය.ඉන්දියාවේ උපත ලැබූ සත්‍ය නදෙල්ලා හැදී වැඩුණේ හයිද්‍රාබාදයේ ය. 1988 දී මනිපාල් සරසවියෙන් ඉලෙක්ට්‍රොනික සහ සන්නිවේදන ඉංජිනේරු උපාධිය සම්පූර්ණ කළ ඔහු වැඩිදුර අධ්‍යාපනය සඳහා ඇමෙරිකා එක්සත් ජනපදයට සංක්‍රමණය වූයේ ය. එතැන් සිට ඔහු තම දේශය ලෙසින් සැලකූයේ ඇමෙරිකාවයි. කෙසේ වූවද මයික්‍රොසොෆ්ට් සමාගමේ නව පත්වීමත් සමග ලොව වැඩිම වගකිවයුතු ධූරයක් හොබවන ඉන්දියානු සම්භවයක් සහිත පරිගණක තාක්ෂණවේදියා ලෙසින් සත්‍ය නදෙල්ලා වාර්තා පොතට එක්වන්නේ ය. මේ වන විට ඔහු හතළිස් හය හැවිරි‍දි වියේ පසු වන්නේ ය.ඉන්දියාවේ පාසල් අධ්‍යාපනය ලබන අවධියේ හමු වූ පෙම්වතිය බිරිය කරගත් සත්‍ය නදේලලා තිදරු පියෙක් ද වන්නේ ය.වඩාත් ම වැදගත් කරුණ වන්නේ තමා ලෝකයේ ධනවතුන්ගේ ලැයිස්තුවට එක් කිරීමට සමත් වූ තම සමාගමේ වගකීම පැවරීමට තරම් බිල් ගේට්ස් සත්‍ය නදෙල්ලා කෙරෙහි විශ්වාසය තැබිම ය. ඒ නිකම්ම නොව ඔහුගෙන් පසු වසර කීපයක් තිස්සේ ප්‍රධාන විධායක නිලධාරී ධූරය හෙබවූ ස්ටීව් බැල්මර් ධූරයෙන් ඉවත් වීමට සලසමිනි.තමාගේ තේරීම සාධාරණීකරණය කරමින් බිල් ගේට්ස් පවසා ඇත්තේ සත්‍ය නදෙල්ලා යනු මයික්‍රොසොෆ්ට් සමාගමේ අනාගතය ලෙසින් තමා සලකන බවයි. බිල් ගේට්ස් ට අනුව නදෙල්ලා පරිගණක ඉංජිනේරු තාක්ෂණයෙන් අති විශිෂ්ටයෙකි. ව්‍යාපාරික ඥානයෙන් ද උසස් ය.මිනිසුන් සමීප කිරිමට ඔහුට ඇති හැකියාව පුදුම සහගත ය. තම සමුගැනීම ප්‍රකාශයට පත් කරමින් බිල් ගේට්ස් පවසා ඇත්තේ තාක්ෂණය භාවිතා කළ යුත්තේ කෙසේ ද යන්න සම්බන්ධව සත්‍ය නදෙල්ලා ලොව පුරා ලබා ගත් අත්දැකීම් මයික්‍රොසොෆ්ට් ආයතනයේ ඉදිරිය තීරණය කිරීමට යොදවනු ඇති බවයි.මෙලෙසින් තරුණ පරපුරට නවීන තාක්ෂණයේ නව යුගයක් ඇති කිරීමට අවකාශ සලසමින් තමා ධූරයෙන් සමුගන්නා නමුදු සමාගමේ උපදේශකවරයකු ලෙසින් තවදුරටත් ක්‍රියා කරනු ඇති බවද බිල් ගේට්ස් වැඩිදුරටත් පවසා තිබේ.මේ දක්වා සත්‍ය නදෙල්ලා ලෝකයට ආගන්තුක නමක් වුව ද බිල් ගේට්ස් නම් එසේ වූයේ නැත. මයි‍ක්‍රොසොෆ්ට් සමාගමේ ප්‍රධානියා ලෙසින් ඔහු ලොව පුරා ප්‍රසිද්ධ වුව ද ඔහු වඩාත් ප්‍රසිද්ධ වූයේ ලෝකයේ සුපිරිම ධනවතුන් අතරට එක් වීමෙනි.බිල් ගේට්ස්පසුගිය වසර කීපයක දීම ඔහු ලෝකයේ අංක එකේ ධනපතියා ලෙසින් ද ප්‍රකාශයට පත් කෙරුණි. 1955 ඔක්තෝබර් මස ඇමෙරිකාවේ නිව් යෝර්ක් හිදී උපත ලබල විට බිල් ගේට්ස් ගේ දෙමවුපියන්ට වර්තමානයේ ඔහු සතු ධනයෙන් හතරෙන් එකක් හෝ තිබුණේ නැත.එහෙත් පවුල තුළ අධ්‍යාපනයට මුල් තැන දෙන පසුබිමක් විය. බිල් ගේ පියා නීතිඥයකු වූ අතර මව සමාගම් අධ්‍යක්ෂවරියක වූවාය. ඉතිහාස කතා පවසන අන්දමට බිල් ගේට්ස් නවීන තාක්ෂණය සහ පරිගණක යන්ත්‍ර ගැන උනන්දුවක් දක්වන්නට වූයේ වයස අවුරුදු දහතුනේ දී පමණ ය. එතැන් සිට දැනුම සොයා යාමේ පිපාසයෙන් පෙළුණූ බිල් අවසන තමා සොයා ගත් තාක්ෂ‍ණයෙන් ලෝකයම උඩු යටිකුරු කළේ ය.ඔහුගේ මයික්‍රොසොෆ්ට් මෘදුකාංගවලට තරගයක් දිය හැකි පරිගණක මෘදුකාංග සමාගමක් තවමත් මෙලොව බිහි වී නැත.බිල් ගේට්ස් වෙනස් මිනිසකු වන්නේ දැනුම, බුද්ධිය යෙදවීමෙන් මුදල් ඉපයීම හේතුවෙන් ම පමණක් නොවේ. ඔහුගේ පෞද්ගලික ජීවිතය ද බෙහෙවින් ආදර්ශමත් ය. ලොව ධනවත් ම තනිකඩයන් අතරින් කෙනකු වන තුරුම, එනම් වයස අවුරුදු තිස් නවය වන තුරුම තනිකඩ ජීවිතයක් ගෙවූ බිල් තමාට සැබවින්ම සුදුසු යැයි දැනෙන තැනැත්තිය මුණ ගැසුණූ පසු විවාහ දිවියට එළඹුණේ ය.ඇය මෙලින්ඩා ෆ්රෙන්ච් ය. මේ වන විට බිල් සහ මෙලින්ඩා දරු තිදෙනකුගේ දෙමවුපියෝ වෙති. කිසිඳු ආගමක් අදහන්නේ නැති ‍බිල් ගේට්ස් අදේවවාදියකු ලෙසින් ද ප්‍රසිද්ධියක් උසුලන්නේ ය. දෙවියන් වෙනුවට ඔහු දැනුම සහ බුද්ධිය විශ්වාස කරන බව පැවසේ.දැන් මේ සුවිශේෂී මිනිසා තම සමාගමට එමගින් මුළු ලොවට ම තමාගෙන් වූ සේවය ප්‍රමාණවත් යැයි සලකන සෙයකි.ඔහු දැන් තම වගකීම් ඉදිරි පරම්පරාවට පවරා අවසන් ය. වෙනස් අන්දමින් සිතා වෙනස් අන්දමින් ක්‍රියා කළ මිනිස්සු ලෝකය වෙනස් කළහ. බිල් ගේට්ස් ද ලෝක ඉතිහාස පොතේ එවන් මිනිසුන් අතර තම නාමය සටහන් කර අවසන් ය.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af14020922</link>
    <topic>''පැය දෙකකදී කම්බි නවා රුපියල් දහතුන් දහසක් හෙව්වා''</topic>
    <author>ඩබ්ලිව්.කේ. ප්‍රසාද් මංජු</author>
    <content>ශ්‍රී ලංකාවේ විශිෂ්ටතම කමිබි නැවුම් ශිල්පී නාවලපිටියේ ආර්.එම්. මහේෂ් කියයිඕනෑම ඉදිකිරීමකදී දිග මීටර් 3 කට වඩා වැඩිවනවා නම් අනිවාර්යයෙන් ම කම්බි යොදා එය සවිමත් කළ යුතුයි. එසේ නොවුණහොත් එම ඉදිකිරීමේ ශක්තිමත්භාවය පිළිබඳව අනිවාර්යයෙන් ම ගැටලු පැන නගිනු ඇත. එම නිසා මීටර් 3 කට වඩා දිගින් යුක්ත වන ඕනෑම ඉදිකිරීමක අනිවාර්ය අංගයක් වන්නේ ඒ සඳහා කම්බි යොදා ගැනීමයි.ත්‍රස්තවාදය මුළුමනින් ම පරාජය කිරීමෙන් පසු වසර 30 ක කාලයක් මෙරටට අහිමිවූ සංවර්ධනය දැන් ලැබෙන්නට පටන්ගෙන ඇත. එහි ප්‍රතිලාභ මුළු සමාජයම අද ඉතා හොඳින් අත්විදී.මෙහිදී ඉදිකිරීම් ක්ෂේත්‍රයට හිමිවන්නේ සුවිශේෂී ස්ථානයකි. නිදහසින් පසු සෑම වර්ෂයකදීම මෙර‍ෙට් ඉදිකිරීම් ක්ෂේත්‍රයේ වර්ධන වේගය වූයේ 3% කි. නැත්නම් 4% කි. නමුත් ඉදිකිරීම් ක්ෂේත්‍රයේ වර්ධන වේගය 21.6% ක් ඉක්මවා වාර්තාවීම තුළින් පෙන්නුම් කරනුයේ වර්තමානයේ රට තුළ පවතින ඉදිකිරීම් ක්ෂේත්‍රයේ ප්‍රගතියයි.නව වරායන්, ගුවන් තොටුපොළවල්, පාලම්, අධිවේගී මාර්ග, මහල් නිවාස සංකීර්ණ ගොඩනැඟිලි ඇතුළු කුඩා පරිමාණයේ සිට මහා පරිමාණ ඉදිකිරීම් සඳහා අත්‍යවශ්‍ය සාධකයක් වන්නේ කම්බිය. ඕනෑම ඉදිකිරීමක ශක්තිමත් කල්පැවැත්මක් සඳහා කම්බි නැතුවම බැරි ය.ඉඳිකිරීම් ක්ෂේත්‍රය ගැන කතා කරන විට බොහෝ විට අවධානය යොමු කෙරෙන්නේ පෙදරේරු, වඩු කාර්මික, විදුලි කාර්මික වැනි ශිල්පයන් වෙත ය. නමුත් ඉදිකිරීම් ක්ෂේත්‍රය යනු එම ශිල්පවලටත් ඔබ්බට ගිය මහා පරිමාණ ශිල්පීය ක්‍රම ගණනාවක එකතුවක් බව හොඳින් ම පෙන්නුම් කෙරුණේ පසුගියදා පැවැති මහාභිමානී - 2013 ජාතික ඉදිකිරීම් සම්මාන උලෙළේදී ය. මෙහිදී ඉදිකිරීම් ක්ෂේත්‍රයේ විවිධ ශිල්පවලට අයත්වන විශාල පිරිසක් සුගතදාස ගෘහස්ථ ක්‍රීඩාංගණයට පැමිණ සිටියේ තම සහෝදර සේවකයාගේ ජයග්‍රහණය සැමරීමට ය.මෙහිදී ශ්‍රී ලංකාවේ විශිෂ්ටතම කම්බි නැවුම් ශිල්පියා (Best Barbender) ලෙස තේරී පත්වූයේ නාවලපිටියේ පදිංචි රත්නායක මුදියන්සේලාගේ මහේෂ් ය.“කෙතරම් ශ්‍රී ලංකාවේ ඉදිකිරීම් ක්ෂේත්‍රය ගැන කතා කළත් ඒවාට සම්බන්ධ ශිල්පීන් මෙන් ම කම්බි නැවුම් ශිල්පය ගැන මෙතරම් කතා වුණු යුගයක් තවත් නැහැ. ඒ පිළිබඳව මහින්ද රාජපක්ෂ ජනාධිපතිතුමාටත්, විමල් වීරවංශ ඇමැතිතුමාටත් සියලුම ඉදිකිරීම් ශිල්පීන් වෙනුවෙන් මාගේ ප්‍රණාමය පුද කර සිටිනවා” යනුවෙන් ආර්.එම්. මහේෂ් මහතා මුලින් ම තම අදහස ප්‍රකාශ කළේ ය.කම්බි නැවුම් ‍ශිල්පය යනු කම්බි කැපීමම නොවේ. යම්කිසි ඉදිකිරීමකට කම්බි සැලැස්ම නිවැරැදිව යොදාගැනීම එහි මූලික කරුණු වේ. නමුත් කම්බි කැපීම කියන කරුණ ගැන මෙහිදී වැඩි අවධානයක් යොමු වේ.“ශක්තිමත් ඉදිකිරීමක් සඳහා කම්බි යෙදීම අත්‍යවශ්‍යයි. කම්බි නවලා ඉවර වුණා කියලා අපේ රාජකාරිය ඉවර වෙන්නේ නැහැ. ඊට පසුව අප ඉදිකිරීම් ව්‍යාපෘතියේ අනෙක් වැඩවලට සහයෝගය දෙනවා. විශේෂයෙන් ම පෙදරේරු ශිල්පයට සහාය දෙනවා. කම්බි නැවුම් ශිල්පයට අමතරව ඉදිකිරීම් ක්ෂේත්‍රයේ රැකියා අවස්ථා කිහිපයකම කටයුතු කරන්න මට පුළුවන් වෙලා තියෙනවා. මට වඩු හා පින්තාරු වැඩත් පුළුවන්” යැයි මහේෂ් පවසන්නේ නිහතමානී ආඩම්බරයකිනි.වසර 21 ක් තිස්සේ කම්බි නැවුම් ශිල්පියකු ලෙස අත්දැකීම් රැසක් ඇති මහේෂ් දැනට සේවය කරනු ලබන්නේ මාගා ඉංජිනියරින් ආයතනයේ ය.අම්පාර, උහන කනිෂ්ඨ විද්‍යාලයෙන් හා අම්පාර මධ්‍ය මහා විද්‍යාලයෙන් අධ්‍යාපනය හැදෑරූ මහේෂ් 8 වෙනි ශ්‍රේණිය දක්වා අධ්‍යාපනය හදාරා ඇත‍.“මං කුඩා කාලයේ හිතාගෙන හිටියේ කොහොම හරි ඉංජිනේරුවෙක් වෙනවා කියලා. ආර්ථික ප්‍රශ්න නිසා 8 වැනි ශ්‍රේණියේදී පාසල් ජීවිතයෙන් සමුගැනීමට තීරණය කළා. මගේ යාළුවෙක් හිටියා මංජු කියලා. එයාගේ පියාගේ රැකියාව කමිබි නවන එක. ඒකට හිත ගිහිල්ලා මුලින් ම වව්නියාවේදී යාළුවාගේ තාත්තා එක්ක කම්බි නවන රස්සාවට ගියා. එදා සිට අවුරුදු 21 කාලයක් මහේෂ් කම්බි නැවුම් ශිල්පියෙකු ලෙස ලබාගත් අත්දැකීම් විස්තර කෙළේ ය.ඒ කාලෙ කම්බි නැවීමට අවශ්‍ය වන්නේ ශිල්පියාගේ ජවයයි. මේ වනවිට සෑම අවස්ථාවකදීම වාගේ කම්බි නැවීම සිදුකරනු ලබන්නේ යන්ත්‍ර සුත්‍ර වලිනුයි.නවීන තාක්ෂණය හා යන්ත්‍ර සූත්‍ර කම්බි නවන ක්ෂේත්‍රයට හඳුන්වාදීම හොඳයි. ඉස්සර කම්බි නැවීම සඳහා විශාල ජවයක් යොදන්නත් සිදුවුණා. යන්ත්‍ර සූත්‍රවලින් කම්බි නවන විට එතරම් ජවයක් අවශ්‍ය නැහැ. නමුත් තාක්ෂණය යොදා ගැනීමේදී කම්බිය නියමාකාරයෙන් නැවිය යුත්තේ කොහොමද කියලයි වැදගත් වෙන්නේ.” කම්බි නැවුම් ශිල්පී 3 හා 4 ශ්‍රේණි විභාග සමත්ව සිටින මා මේ වනවිට ව්‍යාපාරික පාඨමාලාවක් ද හදාරනවා. 1994 නොවැම්බර් 27 වෙනිදා මං ම‍ාගා පෞද්ගලික ආයතනයට බැඳී ක්ෂේත්‍රය ගැන නොදන්නා බොහෝ දේ ඉගෙන ගත්තා. එහිදී හොඳ පුහුණුවක් ලබාදුන්නා. නවීන තාක්ෂණය ගැන දැනගන්න ‍ජාතික ආධුනිකත්ව අභ්‍යාස ආයතනයටත් අපව යොමු කළා. රජයේ රැකියා අවස්ථා නැහැ කියලා පසු තැවි තැවී ඉන්න එපා. ඉදිකිරීම් ක්ෂේත්‍රයේ රැකියා විශාල ප්‍රමාණයක් වර්ධනය වෙලා තියෙනවා. මං අවුරුදු 30 ක් ඉදිකිරීම් ක්ෂේත්‍රයේ ශිල්පියෙකු ලෙස වෘත්තීන් ගණනාවක් සිදුකොට තිබෙනවා. ඉන් වසර 19 ක් ම වැඩ කළේ කම්බි නැවුම් ශිල්පියෙකු ලෙසයි. තමා කරන කාර්යය ඉතා අවංකව හා කාර්යශූරව කරනවා නම් වරදින්න හේතුවක් නැහැ. රුපියල් 60,000 (හැට දහසකට) වඩා මාසික වැටුපක් ඉතා පහසුවෙන් කම්බි නැවුම් ශිල්පියෙකුට හොයාගන්න පුළුවන්. කම්බි නැවීම් කරන්න ලොකු වෙලාවක් යන්නේ නැහැ. මං පැය දෙකකදී කමිබි නවලා රුපියල් දහතුන් දහසක මුදලක් හොයා ගත්තා‍. ඊට අමතරව ඇතැම් විශාල ඉදිකිරීම්වල දී මාසිකව රුපියල් ලක්ෂ 2 කට වඩා වැඩි ආදායමක් ඉතා පහසුවෙන් සොයන්න පුළුවන්.” මහේෂ් කීවේ දැඩි ආත්ම විශ්වාසයකිනි.‍ලංකාව පුරා මේ වනවිට කම්බි නැවුම් ශිල්පීන් දස දහසකට වැඩි පිරිසක් සිටින අතර ඔවුන්ගෙන් බොහෝ දෙනෙකු නිසා ලියාපදිංචියකට ලක්වී නොමැත. මහාභිමානී ජාතික ඉදිකිරීම් සම්මාන උලෙළට සමගාමීව සැඟවී සිටි දහස් ගණනක් ඉදිකිරීම් ශිල්පීන් රටේ සංවර්ධනයට දෙනු ලබන දායකත්වය මහජනතාවට දැක බලාගත හැකි විය.“අද කමිබි නැවුම් ශිල්පීන්ට ඉදිකිරීම් ක්ෂේත්‍රයේ විශාල වැඩ කොටසක් පැවරිලා තියෙනවා. ඒ නිසා රැකියා අවස්ථා ඕනෑ තරම් තිබුණත් කමිබි නැවුම් ශිල්පීන්ගේ හිඟයක් තිබෙනවා. විදෙස් රටවලින් පවා විශාල ඉල්ලුමක් ඇති වී තිබෙනවා. දක්ෂ කම්බි නැවුම් ශිල්පීන් අපේ රටේ සිටිනවා. නමුත් ජාතික ආධුනිකත්ව මණ්ඩලයේ විභාගය නොකරපු ප්‍රමාණය 80% කට වඩා වැඩියි. ඒ නිසා කමිබි නැවුම් ශිල්පීන්ගෙන් මං ඉල්ලීම් කරන්න කැමතියි. දක්ෂතා මතු නොකර ඉන්න එපා. අදාළ ලියාපදිංචි කටයුතු කරලා රැකියා අවස්ථා කෙරෙහි වැඩි අවධානයක් යොමු කරන්න. මා ඉංජිනේරුවෙක් වීමට සිහින මැව්වත් ඒ සිහිනය කුඩා කාලයේදී ම බොඳ වුණා. නමුත් මං උත්සාහය අත් හැරියේ නැහැ. ඉංජිනේරු ශිල්පියෙකු වීමට නොහැකි වුණත් කම්බි නැවුම් ශිල්පියෙක්වීමට හැකිවීම ගැන මං සතුටු වෙනවා. මට අද හොඳ ආදායමක් ලැබෙනවා. ඒ වගේ ම රටේ ඉදිකිරීම් ක්ෂේත්‍රයේ සංවර්ධනයට දායකත්වය ලබාදීම ගැන මා තුළ ඇත්තේ විශාල සතුටක්. ඒ වගේ ම කම්බි නැවුම් ශිල්පය ඉගෙන ගැනීමට පැමිණෙන ඕනෑම කෙනෙකුට උදව් කරන්නත් මං කැමැතියි.” මහේෂ් කීවේ ආධුනිකයින්ට මඟ පෙන්වීම සඳහා තමා තුළ දැඩි වුවමනාවක් ඇති බව ද පෙන්වමිනි.මහාභිමානී ජාතික ඉදිකිරීම් සම්මාන උලෙළ ගැන මහේෂ් දැනුවත් කර ඇත්තේ ඔහුගේ මිත්‍රයෙකු විසිනි. තරගවට හතරකට මුහුණදීමට ඔහුට සිදුවිය. පළමු වටයේදී ඔහුට හිමිවූයේ වාචික ප්‍රශ්නය‍. කම්බිවල දිග, පළල ප්‍රමාණයන්, විවිධ බර ප්‍රමාණයට කම්බි කොපමණ ප්‍රමාණයක් අඩංගු වෙනවා ද? ඇතුළු ප්‍රශ්න රැසකට මහේෂ් සාර්ථක ලෙස පිළිතුරු දී ඇත. ප්‍රායෝගික පරීක්ෂණයට මුහුණදීමේදී ඔහුට පැවරුණේ පාදමක් සහිත කුලුනක් සහ බීම් එකක් සෑදීමට ය‍. ඒ සඳහා ලබාදී තිබූ කාලය පැය 6 කි. එම ප්‍රායෝගික පරීක්ෂණය පැය 4 ක් තුළ නිම කිරීමට ඔහුට හැකි විය.තුන් වෙනි ‍තරග වටයේදි දෙවන වටයෙන් තෝරාගත් තරගකරුවන් සඳහා පැය 60 ක නායකත්ව පුහුණු වැඩමුළුවක් පැවැත්වුණි. රැකියාව නිවැරැදිව කරමින් හොඳ ආදායම් ‍තත්ත්වයක් ලබාගෙන සමාජයේ කැපී පෙනෙන පුරවැසියකු ලෙස ජීවත්වන්නේ කෙසේ ද? යන්න පිළිබඳව ද මෙම නායකත්ව පුහුණු වැඩසටහනේදී ඉදිකිරීම් ශිල්පීන්ට ප්‍රමාණවත් දැනුමක් ලබාදී තිබිණි.සිව්වැනි තරග වටයේ දී පැය 6 ක කාලයක් ඇතුළත මිලි මීටර් 1800 කින් සමන්විත බීම් එකක් සෑදීමේ වගකීම පැවැරුණු අතර පැය 4 ක් ඇතුළත එම කාර්යය නිම කිරීමට මහේෂ් සමත් විය. කම්බි කැපීම, කම්බි නැවීම, කම්බි බැඳීම වැනි කාර්යයන් ඉතා නිවැරැදිව කිරීම එතරම් පහසු නොවුණත් තමන්ගේ අත්දැකීම් මත ද එම අභියෝගය සාර්ථකව ජයගැනීමට ඔහු සමත්විය.“මා සමඟ තරගවැදුණු සියලුම තරගකරුවන් ඉතාම දක්ෂයි. ඔවුන් අතරින් ශ්‍රී ලංකාවේ විශිෂ්ටතම කම්බි නැවුම් ශිල්පියාවීම සඳහා විශාල තරගයක් ලබාදීමට මට සිදුවුණා.තමා ලබාගත් ජයග්‍රහණය සහ මහාභිමානී ජාතික ඉදිකිරීම් සම්මාන උලෙළ ගැන කතා කිරීමට ද මහේෂ් අමතක නොකළේ ය.“ජනාධිපතිතුමාගේ අතින් මට සම්මාන ලැබුණා කිව්වහම ඒක අපේ ගම්වල හුඟ දෙනෙකුට විශ්වාස කරන්නත් බැරිවුණා. මගේ අම්මාටත් මගේ බිරියටත් ජනාධිපතිතුමා අතින් මා සම්මාන ලබාගැනීම ගැන ඇත්තේ අතිවිශාල සතුටක්. ඒක මගේ ජීවිතයේ කවදාවත් ම අමතක නොවන සිද්ධියක්. මෙවැනි සම්මාන උලෙළක් පැවැත්වීම ගැන මහින්ද රාජපක්ෂ ජනාධිපතිතුමාටත් විමල් වීරවංශ ඇමැතිතුමාටත් මාගේ ගෞරවය පුද කරනවා. මේ සම්මාන උලෙළින් පස්සේ මුළු රටම මේ ගැන කතා කරන්න පටන් ගත්තා. රටේ ම ඉන්න ඉදිකිරීම් ශිල්පීන්ට මේ ගැන විශාල උනන්දුවක් ඇතිවී තිබෙනවා. ගම්වලින් බිහිවුණු අපි වැනි අය ගැන පත්තරේක විස්තරයක් ජීවිතේටම පළවෙයි කියලා හීනෙකින්වත් හිතුවේ නැහැ. දැන් විශාල ප්‍රසිද්ධියක් ඒ වගේ ම විශාල ඉල්ලුමක් ඒවාගේම සමාජයේ ආදරයක්, ගෞරවයක් ඉදිකිරීම් ශිල්පීන්ට ලැබිල තියෙනවා. නාවලපිටිය ගමේ සියලු දෙනාටත්, මාව දිරිමත් කළ සියලු දෙනාටත් විශේෂයෙන්ම අපේ වැඩපොළේ සියලු දෙනාටත් මං ස්තුතිවන්ත වෙනවා.මෙම තර‍ගයෙන් ජයග්‍රහණය ලැබීම සඳහා තම බිරිය වන නිරෝෂා කුමාරිගෙන් විශාල ආශිර්වාදයක් ලැබුණු බව මහේෂ් පවසයි. වසර එක හමාරක සිඟිති පුතෙකු ද සිටින මහේෂ් තම අනාගත බලාපොරොත්තුවක් ගැන කතා කිරීමට ද අමතක නොකළේ ය.“ඉදිකිරීම් ක්ෂේත්‍රතයේ සමාගමක් ආරම්භ කරන්නත් මගේ බලාපොරෙ‍ාත්තුවක් තියෙනවා. ඒ සඳහා ඉක්ටෑඩ් ආයතනය, ආධුනිකත්ව පුහුණු මණ්ඩලය වැනි ආයතනවලින් උපදෙස් ලබාගන්නත් හිතාගන ඉන්නවා.ශ්‍රී ලංකාවේ විශිෂ්ටතම කම්බි නැවුම් ශිල්පී ආර්.එම්. මහේෂ්ගේ එම බලාපොරොත්තුවත් ඉක්මනින් මල්පල ගැන්වේවායි අපි ප්‍රාර්ථනා කරමු.ඩබ්ලිව්.කේ. ප්‍රසාද් මංජුඡායාරූප - නුවන් දිනේද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=af14020923</link>
    <topic>ලක්සෙට කොඩි දැමූ ඉඟුරු ගොවියා දේවහුවේ සිරිමන්</topic>
    <author/>
    <content>අතීතයේ සිටම අපේ රටේ ඇත්තෝ විවිධ බෝග වගාවන්වලට දක්ෂකම් පෑවෝ වෙති. මෙකල ද ගොවියෝ තම දහඩිය මහන්සිය වගුරවමින් තමන්ගේ ආර්ථිකය සරිකර ගන්නා ගමන් අනෙකුත් ජනතාවගේ කුසගින්න නිවාලීමට මෙන්ම දිවගට රසයක්, සිරුරට ගුණයක් ලබාදෙන්නට තම වගා ක්‍රමයෙන් ඉඩහසර වෙන් කළහ.එවැනි ආශ්චර්යවත් ගොවියකු පිළිබඳව පුවතක් ගලේවෙල දේවහුව දඬුබැඳිරුප්ප ගම්මානයේ දී අපට හමුවිය. ඔහු කේ.ඒ.සිරිමන් (67) ගොවි මහතායි. විශ්‍රාමිකයකු වන ඔහු මිනින්දෝරු දෙපාර්තමේන්තුවේ සේවය කළ අයෙකි.විවිධ ගොවිතැන් පිළිබඳව අත්හදා බැලීම් සිදුකර පසුව එම ගොවිතැන් ක්‍රම හා අලුත් වගාවන් සිරිමන් තම ප්‍රදේශයේ ගොවීන්ට නොමිලේ හඳුන්වාදීමට පුරුදුව සිටියේය. මෙවර ඔහු කළේ ඉඟුරු වගාව අත්හදා බලා එය ප්‍රචලිත කිරීමයි. ඔහුගේ එම බලාපොරොත්තු සපල වී ඇත.සිරිමන් ඉඟුරු වගාවට යොමුවීම සඳහා දොඩංකොටුව සමෘද්ධි සංවර්ධන නිලධාරි මහතාගෙන් උපදෙස් ලබාගත්තේය. බීජ ඉඟුරු ඔහුගෙන් ඉල්ලා ගත් සිරිමන් අක්කර කාලක ඉඟුරු වගාව ගලේවෙල දඬුබැඳිරුප්ප තම ගෙවත්තේ ආරම්භ කළේය.කෘෂි රසායනික ද්‍රව්‍යවලින් තොරව රුපියල් හැට හතරදහසක් වියදම් කර ඔහු වගා කළ ඉඟුරු අස්වැන්න මාස හයකට පසු ලබාගත්හ. එයින් ලැබූ අස්වැන්නේ ආදායම රුපියල් ලක්ෂ දාහතරක් බව ඔහු පැවසීය.මේ දිරිමත් ගෙවියා සොයා අප දඬුබැඳිරුප්ප ගම්මානයට යන විටත් ඔහු තම ඉඟුරු අස්වැන්න නෙළමින් සිටියේය. ඔහුගේ වගා සහායකයා වූයේ ආදරණීය බිරිය ඊ.පී.ඉන්ද්‍රාවතී මහත්මියයි. සිනාමුසු මුහුණින් හා නිරතුරු විහිළු තහළුවෙන් දිවි ගෙවන මේ ගොවි පවුල තම දරුවන් පස්දෙනා ද සමඟ විනෝදයෙන් ජීවත්වීමට හුරු පුරුදුව සිටිති. තම ඉඟුරු වගාව පිළිබඳවත් අනෙකුත් වගා ක්‍රම පිළිබඳවත් ඔහු අදහස් පළ කළේ ය.“මම නිතරම අලුත් දෙයක් කරන්න උත්සාහ කළා. බීට් රූට් වගාව මුලින් අත්හදා බැලුවා. ඒක සාර්ථක වුණා. අපේ අනික් ගොවීන්ටත් මම ඒක කියලා දුන්නා. දැන් ඒක සාර්ථකව සිදුවෙනවා. පස්සේ ගෝවා වගාවත් කැරට් වගාවත් ඒ ව‍ගේම අත්හදා බැලීමක් වශයෙන් කළා.ඒවා සාර්ථක වුණා. අපේ ගොවීන් ඒවා වගා කරලා මුදල් අතට ගන්න කොට මම පුදුමාකාර සතුටක් ලබනවා. අලුතින් වගාවක් හඳුන්වා දෙන්න කල්පනා කැර කැර ඉන්නකොට තමයි මට දොඩංකොටුව සමෘද්ධි සංවර්ධන මහත්තයා කිව්වෙ ඉඟුරු වගාව හරිම හොඳයි කියලා. ඒ මහත්මයාගෙන් මම බීජ ඉල්ලාගෙන අක්කර කාලක වගාව ආරම්භ කළා.“අස්වැන්න කිලෝවක් රුපියල් 300ත් 340ත් අතර මිලකට තමයි අලෙවි කරන්නේ. මම ගොඩක්ම ඉඟුරු අලෙවි කළේ බීජවලට. අනිත් ගොවීන්ට. මොකද මේක ගොවීන්ට හොඳ ආදායමක් නිසා. මම ඉඟුරු අක්කර කාලෙන් රුපිල් ලක්ෂ දාහතරක මුදලක් උපයා ගත්තා.“ග්‍රෑම් පනහක බීජ ඉඟුරු කෑලි තමයි වගා බිමේ සිටෙව්වේ. කිලෝ තුන හතර වගේ ඉඟුරු අස්වැන්නක් ඒකෙ තිබුණා.” හොඳට පොළව පෙරළන්න හරි ඩිස් කරන්න හරි ඕනේ. උසට පාත්ති දාලා දහයියා දාලා බීජ ඉඟුරු සිටුවන්න ඕනේ. දවස් දහයෙන් දහයට වගේ වතුර අල්ලන්න ඕනේ. වෙන දෙයක් කරන්න නැහැ. ජල බිංදු තාක්ෂණයට කළොත් කිසිම කරදරයක් නැහැ. හොඳින් හැදෙනවා. ඒ විතරක් නෙවෙයි වගා බිමේ පොල් කෙසෙල් වගේ ගස් හැදුවම ඒවා ඉබේම පෝෂණය වෙනවා. ඉඟුරු වගාව අවුරුදු කීපයක් කරන කොට වෙනත් ආදායම් ඒවායෙන් ගන්න පුළුවන්. වෙනත් රැකියාවක් කරන අයට ඉඟුරු වගාව හරිම ලේසියි. පහසුයි වගේම අවුරුද්දට දෙපාරක් හොඳ ආදායම් ගන්න පුළුවන්. ඉඟුරුවලට හොඳ ඉල්ලුමක් තියෙනවා. වැඩි‍ෙයන්ම ඉඟුරු විකිණෙන්නේ යාපනය පැත්තට. ඉල්ලුම තියෙන තරමට මට දෙන්න බැහැ. අපේ ගොවීන්ට මම මේ සැරේ හඳුන්වා දුන් ඉඟුරු වගාව දිගටම කැරගෙන යාවි. එතකොට ඉල්ලුම සපුරා ගන්න පුළුවන් වේවි.”සිරිමන් මහතා අප සමඟ කතාබහ කළේ ද තම ඉඟුරු අස්වැන්න නෙළන ගමන්ය. ‘ලොවින් එකෙක් එක් දෙයකට වෙයි සමත’ යන කියමන සිරිමන් ගොවි මහතා යථාර්ථයක් බවට පත්කළ ගොවියෙකි. 0663686106 යන දුරකථනයෙන් සිරිමන් ගොවි මහතාගෙන් මේ පිළිබඳ වැඩි විස්තර දැනගැනීමට පුළුවන.(සීගිරිය විශේෂ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=as1402091</link>
    <topic>වස විස නැති එළවළු වවන බද්දේගම මිනිස්සු</topic>
    <author>සංවාද සටහන - කමල් පෙරේරා</author>
    <content>වස විස නැති එළවළු වවන බද්දේගම මිනිස්සුකෘෂි රසායනික භාවිතයෙන් තොර බෝග වගාව ශ්‍රී ලංකාවට නුහුරු නුපුරුදු දෙයක් නොවේ. මෙය වසර දහස් ගණනක් පුරා අප මුතුන් මිත්තෝ විසින් අනුගමනය කරන ලද සම්ප්‍රදායික ගොවිතැනේ පදනමයි. කෘෂි රසායනික භාවිතයට අප රටේ ගොවි ප්‍රජාව තල්ලු කර දමනු ලැබුවේ රුපියල් සතවලින් සියලු වටිනාකම් මැනීමට පුරුදු වූ සේරි වානිජ පරපුර විසිනි. එහෙත් එහි අනිටු පළ විපාක දැනෙන්නට පටන් ගැනීමත් සමඟ වස විසෙන් තොර ආහාර වැවීම හා පරිභෝජනය කිරීම පිළිබඳව නව ප්‍රබෝධයක් ජන ප්‍රජාව තුළින් මතුවෙමින් ති‍ෙබ්.පසුගියදා දකුණුකරයේ චාරිකාවක නිරත වූ අපට කාබනික ගොවිතැන (organic tarming) වෙත නැඹුරු වූ ගොවි සමාජයක් මුණ ගැසුණේ ය. ‘ශ්‍රී සරණංකර කාබනික ගොවි සංවිධානය නම් වූ මෙය ක්‍රියාත්මක වන්නේ ගාලු දිස්ත්‍රික්කයේ බද්දේගම ග්‍රාමය පදනම් කරගෙන ය. කාබනික ගොවිතැන පිළිබඳ උපදේශිකාව වශයෙන් කටයුතු කරන අසෝකා විජේතුංග මහත්මිය අපට මුණගැසුණේ මෙම ප්‍රජා ව්‍යාපාරයට නායකත්වය සපයන බද්දේගම සමිත හිමියන් වැඩ වෙසෙන ශ්‍රී පාද ගොඩැල්ල පුරාණ විහාරස්ථාන භූමියේදී ය.“වාර්ගික සුහදත්වය සඳහා කෘෂිකර්මය’ කියන තේමාව යටතේ ගලහ ගැමි සේවා සෙවණ ‘ආයතනයෙන් අපි එහේ වැඩමුළුවක් කළා. සමිත හාමුදුරුවෝ ඉල්ලීමක් කළා දකුණු පළාතටත් මේ වැඩසටහන හඳුන්වා දෙන්න කියලා. “බද්දේගම කියන්නේ බත් දුන් ගමට. දැන් බද්දේගමත් රසායනික කෘෂිකර්මයට ගොදුරු වෙලා. අනාගත පරපුර බේරාගන්න අපිටත් වැඩ පිළිවෙළක් හදලා දෙන්ඩ” ඒ ඉල්ලීම භාර අරන් අපේ ආයතනය මාව බද්දේගමට නිදහස් කළා.”බද්දේගමට පැමිණි අසෝකා හාහා පුරා කියා ශ්‍රී සරණංකර සංවර්ධන පදනමට අයත් බද්දේගම සෙනෙහස වැඩිහිටි නිවාස භූමියේ පුහුණු වැඩමුළුවක් පැවැත්වූවා ය. බද්දේගම ප්‍රදේශයේ ගොවි ගෙවිලියෝ 75 පමණ මීට සහභාගි වූහ. අවශ්‍ය උපකරණවලට අමතරව දියර පොහොර හා බීජවර්ග සකස් කරගන්නා ආකාරය පිළිබඳ අවබෝධයක් ද මෙම කණ්ඩායමට ලැබිණි. පේරාදෙණිය විශ්ව විද්‍යාලයේ භූමිය හා පස පිළිබඳ විශේෂඥයකු වන මහාචාර්ය චාපා, ඖෂධීය ගුණය සහිත ආහාර වර්ග පිළිබඳ විශේෂඥයකු වන මහාචාර්ය මාරසිංහ ආදී සම්පත් දායකයන්ගේ අනුග්‍රහය ද වරින් වර මේ වැඩපිළිවෙළට හිමි විය.කාබනික පොහොර භාවිතා කරමින් බෝග වගාවේ යෙදෙන ගොවි ගෙවිලියන් කිහිප දෙනෙක් අපට මුණගස්වන මෙන් අප සම්බන්ධීකාරක වශයෙන් කටයුතු කළ මාධ්‍යවේදී සමන් සී. ලියනගේගෙන් අපි ඉල්ලා සිටියෙමු. බද්දේගම පිටවිටිගොඩ කේ.කේ. ලක්ෂ්මීගේ නිවෙස වෙත ඔහු අප කැඳවාගෙන ගියේ ය. ගෙවත්තක් අහිමි ඇය වගාව සඳහා සකස් කරගෙන ඇත්තේ නිවසේ කොන්ක්‍රීට් පියස්සයි.“අපි පාරම්පරික ගොවියෝ, දිගට ම කාබනික පොහොර තමා පාවිච්චි කළේ. ඒත් කාබනික ගොවි සංවිධානය පිහිටුවනකම් ක්‍රමානුකූලව කාබනික පොහොර භාවිතා කරන හැටි අපි දැනගෙන හිටියේ නැහැ. ගොම, ඇල්බීසියා, පිදුරු, වල්සූරියකාන්ත වැනි සොබාවික ද්‍රව්‍යවලින් කාබනික පොහොර හදන හැටි අසෝකා උපදේශකතුමිය අපට කියා දුන්නා. ඉරටු බේරාගත්ත පොල් අත්තකින් කෘමීන්ගෙන් පතෝල මැස්සක් ආරක්ෂා කිරීම වැනි සම්ප්‍රදායික උපක්‍රම අපි ඉගෙන ගත්තා.ලක්ෂ්මී, වගා කටයුතුවල නිරත වන්නේ ගමේ පිහිටි සණස බැංකුවේ කළමනාකාරිනිය වශයෙන් සේවය කරන ගමන් ය. ඇය මේ සඳහා කාලය කළමනාකරණය කරගන්නේ කෙසේදැයි දැන ගැනීමට අපට රිසි විය.“කාබනික ගොවිතැනේ ප්‍රධාන ලක්ෂණයක් තමා සාමූහිකව වැඩ කිරීමට සිදු වීම. අපට පුහුණුවේදීන් කණ්ඩායම් ක්‍රමය ගැන කියා දුන්නා. හවස් වරුවේ අපි හැමෝම එකතු වෙලා වැඩ කරනවා. මට නිවාඩු ලැබෙන්නේ බදාදා හවස්වරුවේ හා බ්‍රහස්පතින්දා යි. ඒ දවස් දෙකත් මේ වැඩවලට යොදනවා. ඇත්තම කියනවා නම් පවු‍ෙල් සමගිය, නිරෝගීකම, ආර්ථිකය කියන කොයි අංශයෙන් බැලුවත් කාබනික ගොවිතැන හරිම ප්‍රයෝජනවත්.”වැඩි වියදමකින් තොරව තට්ටු නිවාසවල බැල්කනිවලත්, ගෙවතු රහිත නිවාසවල කොන්ක්‍රීට් වහල මතත් පහසුවෙන් මෙබඳු වගාවක් කළ හැකි බව ලක්ෂ්මීගේ අදහසයි. මල් පෝච්චි, හාල් උර, ප්ලාස්ටික් බඳුන් ආදිය මේ සඳහා භාවිතා කළ හැකි ය. කාබනික පොහොර භාවිතයෙන් භෝග වගා කිරීමෙන් ලැබිය හැකි විපුල ප්‍රයෝජන පිළිබඳව ගෘහිණියන්ට දිය හැකි උපදේශය කුමක්දැයි අවසන් වශයෙන් අපි ලක්ෂ්මීගෙන් විමසුවෙමු.“විශේෂයෙන් ම අද ශීඝ්‍රයෙන් පැතිර යන වකුගඩු, පිළිකා වැනි රෝගවලින් අපේ අනාගත පරපුර බේරා ගැනීමට මේක කදිම පිළියමක්. සමහර අය දරුවන්ගේ බුද්ධි වර්ධනයට කියා වෙළඳපොළේ තියෙන එක එක ‘මෙමරි ප්ලස්’ වර්ග ගෙවනවා. ගෙවත්තෙ හරි මල්පෝච්චියක හරි ගොටුකොළ ටිකක් වවලා දරුවට කන්ඩ දෙන්න පුරුදු වෙන්නේ නැහැ. ඉදිරි පරපුර ගැන හිතලා රට පුරාම මෙවැනි වැඩපිළිවෙළක් දියත් කරනවා නම් ඒක ලොකු පිනක් කියලයි මම හිතන්නේ. “ලක්ෂ්මී හැඟීම්බරව කියා සිටියා ය.ගොවි පවුල් 58 ක් සාමාජිකත්වය දරන නයාපාමුල ප්‍රගති ගොවි සමාජයේ සභාපතිවරයා වන සී.කේ. පතිරණ ගොවි මහතාගේ වගා බිම වෙත අපි ඊළඟට ගමන් කළෙමු.“මම අද උදේ රුපියල් 560 ක ගොටුකොළ කඩේට දැම්මා. දැන් අපේ බෝගවලට ලොකු ඉල්ලුමක් තියෙනවා. බණ්ඩක්කා කිලෝ එකක් රුපියල් 90 කට දෙන්න පුළුවන්. අක්කර බාගයක විතර මේ ඉඩමෙන් ගෙදර පාවිච්චියටත් අරන් මාසයකට රුපියල් හත් අටදහක ආදායමක් මම ලබනවා.”‘කොහොමද වගාවෙන් සරුදැයි’ අප නැගූ පැනයට පතිරණගෙන් ලැබුණේ ප්‍රබෝධවත් ප්‍රතිචාරයකි. බටු, බණ්ඩක්කා, මෑ, මිරිස් හා මඤ්ඤොක්කා වගාවෙන් නිල්ල ගැසුණු ඔහුගේ එළවළු කොටුවෙන් නික්මුණු නැවුම් සුවඳ ආඝ්‍රාහනය කරමින් අපි තවදුරටත් ඔහු හා කතා කළෙමු.“මට දැන් හැට හයක්. ප්‍රෙෂර් - කොලොස්ට්‍රෝල් නැහැ. තාම ඕනැම ඉලන්දාරියෙක් එක්ක කරට කර වැඩ කරන්න පුළුවන්. කුඹුරු අක්කර දෙකක් තනියම වැඩ කරනවා. ඕනෑකමක් තියෙනවා නම් හැම පවුලකට ම මේ වගේ වගාවක් කරන්න පුළුවන් මහත්තයෝ.”ගොවිතැනට අමතරව පතිරණගේ කාලය සමාජ සේවය වෙනුවෙන් ද කැප වෙයි. ශ්‍රී ලංකා වරාය අධිකාරියේ සේවයෙන් විශ්‍රාම ලැබූ තැන් පටන් ඔහු පූර්ණ කාලීනව ගොවිතැනේ හා සමාජ සේවයේ නිරතව සිටී. ගමේ ප්‍රගති ගොවි සමාජයේ සිට ග්‍රාම සංවර්ධන සමිතිය, මරණාධාර සමිතිය ඇතුළු සියලු සමිති සමාගම්වල වගකීම් දරමින් ගමට සේවයක් කිරීමට තමාට ශක්තිය ලැබී ඇත්තේ වස විසෙන් තොර ආහාර නිෂ්පාදනයේ මෙන් ම පාරිභෝජනයේ ද හේතුවෙන් ය යනු ඔහුගේ විශ්වාසය යි.“අපේ පරණ පරම්පරාව කවදාවත් රසායනික ‍බෙහෙත් - පොහොර පාවිච්චි කළේ නැහැනේ මහත්තයෝ. මට මතක හැටියට නම් මේ වසංගතය රටට බෝ වුණේ හැට ගණන්වල. අද ගොවියන්ට මේ උවදුරෙන් ගැලවෙන්න බැරිවෙලයි තියෙන්නේ. මත්ද්‍රව්‍යවලට ඇබ්බැහි වුණු කෙනෙකුට ඒකෙන් එකපාරටම ගැලවෙන්න අමාරුයිනේ. ඒ නිසා ආණ්ඩුව මේකට මැදිහත් වෙන්න ඕනෑ. ගොවියන් දැනුවත් කිරීම වගේ ම පහසුකමුත් ලබා දෙන්න ඕනෑ. කෘෂිකර්මෙන් ලබාදෙන උපදෙස් හා උදව් මීට වඩා වැඩි විය යුතුයි.” සියතින් ම නිෂ්පාදනය කළ කාබනික පොහොරගොඩ අපට පෙන්වමින් පතිරණ ගොවි මහතා එසේ යෝජනා කරන්නට විය.පතිරණ ගොවිමහතාගේ කුඩා වගා බිම ඉතා සැලසුම් සහගතව නිර්මාණය කළ ආදර්ශවත් ගෙවත්තකැයි එහි වටා රවුමක් ඇවිද යද්දී අපට තේරුම් ගියේ ය. භූමියේ එක් එක් කොටස් අලවර්ග, කරල් සහිත එළවළු, ගොටුකොළ හා මුකුනුවන්න ආදි පලාවර්ග සඳහා වෙන් කර තිබේ. කොරටුව වටා දක්නට ලැබෙනුයේ දොඩං, අඹ, පේර, රඹුටන්, කෙසෙල් හා ගස් ලබු වැනි පලතුරු ගස් ය.කාබනික පොහොර භාවිතා කර වගා කිරීමේදී නිරෝගි බීජවල වැදගත්කම පිළිබඳව ද අප ඔහ‍ුගෙන් සමුගන්නා මොහොතේ පතිරණ විශේෂයෙන් ම අවධාරණය කර සිටියේ ය.“අපි මොනතරම් මහත්සිවුණත් වැඩක් නැහැ මහත්තයෝ නිරෝගි බීජ නැත්නම්. දැනට අපි ගොවි සමාජයේ සාමාජිකයන් අතර නිරෝගි බීජ නිෂ්පාදනය කර රක්ෂණය කිරීමේ වැඩපිළිවෙළක් ක්‍රියාත්මක කරනවා. ඒ වගේ ම බීජ හුවමාරු කරගැනීමේ ක්‍රමයකුත් පටන් අරන් තියෙනවා. මේ වගේ දේවල් රට පුරාම ක්‍රියාත්මක කළොත් තමා යහපත් ප්‍රතිඵලයක් ලබාගන්න පුළුවන් වෙන්නේ.” අධිෂ්ඨානශීලී බැල්මක් අප වෙත යොමු කළ ඔහු අපත් සමඟ මහමඟ දෙසට ගමන් කළේ ය.ගොවි ජන සේවා දෙපාර්තමේන්තුවේ ද අනුග්‍රහයෙන් කාබනික පොහොර යොදා වගා කළ බෝග අලෙවි කිරීමේ මධ්‍යස්ථානයක් බද්දේගම පවත්වාගෙන යයි. වස විස නැති කෘෂි නිෂ්පාදන සඳහා ප්‍රදේශවාසීන්ගේ නැඹුරුව කෙබඳුදැයි විමසා බැලීමට අපි බද්දේගම නගරය දෙසට ගමන් කළෙමු.‘සරුසාර පසක් - තිරසාර හෙටක්’ නම් උද්‍යෝග පාඨය ලියැවුණු නාම පුවරුවක් සහිත කඩ පොඩ්ඩක තරුණ යුවළක් වෙළෙඳාමේ නිරතව සිටිය හ. ‘කාබනික පොහොර නිෂ්පාදනය හා භාවිතාව දිරිගැන්වීමේ වැඩ සටහන, කෘෂිකර්ම අමාත්‍යාංශය ගොවි ජන සංවර්ධන දෙපාර්තමේන්තුව’ නම් වැකි ද පුවරුවේ කුඩාවට සඳහන්ව තිබිණ. මෙම ආදර්ශ වෙළෙඳසැල භාරව සිටින නැගෙනහිර බද්දේගම කෘෂිකර්ම පර්යේෂණ නිලධාරී ශාන්ත ජයලත් හා ඔහුගේ සහකාරිය නිරෝෂිණී අපට හඳුන්වා දෙනු ලැබුවේ අප සම්බන්ධීකාරක සමන් විසිනි.“අපි මේ වැඩේ පටන් අරන් දැන් අවුරුදු හයක් විතර වෙනවා. කාබනික පොහොර භාවිතා කරලා බෝග වගා කරන ගොවි මහත්තුරු දිරිමත් කිරීමටයි අපි මේ වැඩසටහන පටන් ගත්තේ. අපේ කඩේ ඉතා ඉක්මනට මේ ප්‍රදේශයේ ජනප්‍රිය වුණා. ඇත්තම කියනවා නම් දැන් අපිට තියෙන ඉල්ලුමට සැපයීම කරන්න තමා බැරි. එළවළු, පළතුරු තියෙනවා නම් ඕනා තරම් අලෙවි කරගන්න පුළුවන්. ගොවියන් තවත් දිරිමත් කර නිෂ්පාදනය වැඩි කිරීම ගැන අපි දැන් අවධානය යොමු කර තිබෙනවා.”වස විස රහිත කෘෂි නිෂ්පාදන කෙරෙහි ප්‍රදේශවාසීන් දක්වන උනන්දුව විස්තර කරමින් ජයලත් අප හා පැවසී ය. අප ඔහු හා කතාබහේ නිරතව සිටි ඒ විනාඩි කිහිපය තුළත් පාරිභෝගිකයෝ කිහිප දෙනෙක් ම එහි ගොඩ වූහ. කාබනික පොහොර යොදා වගා කළ බෝගවල මිල වෙළෙඳපොළේ සාමාන්‍ය මිල ගණන්වලට වඩා වැඩිවීම වෙළෙඳාමට බාධාවක් නොවේදැයි අපි ඊළඟට නිරෝෂිණී ජයලත්ගෙන් විමසිමු.“පොඩි ගාණක් වැඩි වුණත් මිනිස්සු ඒක ගණන් ගන්නේ නැහැ. වස විස නැති බෝගවලට වැඩිපුර ගෙවන්න කැමතියි. සාමාන්‍යයෙන් දවසකට මඤ්ඤොක්කා කිලෝ සීයක් විතර අපි විකුණනවා. අද උදේ කිලෝ හතළිහයි හම්බවුණේ. ඒක පැය කීපයක් ඇතුළත අලෙවි වුණා. දවසකට ගනුදෙනුකරුවන් 150 ක් විතර මෙතෙන්ට එනවා. අපි ලොකු ලාබයක් තියා ගන්නේ නැහැ. රුපියල් 12 ට ගන්න පලා මිටියක් විකුණන්නේ රුපියල් 15 ට. දෙපැත්තට ම යහපතක් කිරීම තමා අපේ අරමුණ.”නිරෝෂිණී වෙළෙඳාමේ නිරත වන අතරතුර ම අප නැඟූ පැනයට පිළිවදන් සැපයූවා ය. ඔවුන්ගෙන් සමුගැනීමට පෙර තවත් එක් ප්‍රශ්නයකට පිළිතුරු ලබාගැනීම අවශ්‍ය විය. එනම්, ‘වෙළෙඳ පොළ ආර්ථියක් රජයන මෙවන් පසුබිමක් තුළ මිලියන 20 කට වැඩි සියලු ලක්වැසියන්ට වස විස තොර ආහාර සැපයීමට මෙබඳු වැඩ පිළිවෙළක් ප්‍රමාණවත් වේද?’ යන ගැටලුවයි.“කෘෂිකර්ම දෙපාර්තමේන්තුවට එක පාරටම මේ වෙනස කරන්න අමාරු බව ඇත්ත. මොකද රසායනික පෝර තෙල් ආදියට හුරුවුණු විශාල ගොවි ජනතාවක් අපේ රටේ ඉන්න නිසා. අනිත් අතට කාබනික පොහොර නිෂ්පාදනයත් තවත් පුළුල් කළ යුතුයි. හැබැයි අද රටේ පොදු ජනතාවගේ ඇති වී තිබෙන උනන්දුව දිහා බලපුවහම කාබනික ගොවිතැන දීප ව්‍යාප්තව ජනප්‍රිය කරවන්න පුළුවන් බව නම් පැහැදිලියි.” තරුණ කෘෂි පර්යේෂණ නිලධාරී ශාන්ත ජයලත්ගෙන් අපට ලැබුණු පිළිතුර එසේ විය.ඔවුන්ගෙන් සමුගෙන ආපසු එන අතරවාරයේ අපි නැවතත් අසෝකා විජේතුංග උපදේශිකාව සමඟ කතාබහක් ඇරඹුවෙමු. ‘මේ ව්‍යාපෘතිය ක්‍රියාත්මක කිරීමේදි අභියෝගවලට එහෙම මුහුණ දෙන්න සිදුවුණේ නැද්ද?”“අභියෝග ආවා. රසායනික ද්‍රව්‍ය වෙළෙන්දෝ මෙයට විරුද්ධව නොයෙක් බාධා කළා. ගොවියන් නොමඟ යැව්වා. අපි ඒවාට පිළිතුරු දුන්නේ ජන හඬක් මතු කිරීම මඟින්. ලෝක ආහාර දිනය යෙදුණ ඔක‍්තෝබර් 16 වෙනිදා අපි මහජන පා ගමනක් පැවැත්තුවා. බද්දේගම සමිත හාමුදුරුවන්ගේ ප්‍රධානත්වයෙන් 400 ක විතර පිරිසක් මේ පා ගමනට එක් වුණා. කාබනික ගොවිතැනේ අගය පෙන්වන පෝස්ටර්, ආදර්ශ පාඨ තමා මේ පා ගමනට අරන් ගියේ. ඉන් පස්සේ වෙළෙන්දෝ පසුබැස්සා.”බද්දේගම කාබනික බෝග වගා ව්‍යාපෘතිය වටා මේ වන විට පවුල් 350 ක් පමණ එක්ව සිටී. ප්‍රදේශයේ පාසල් දරුවන්ට වස විස නැති ආහාර පරිභෝජනය කිරීමේ අගය පහදා දෙන ප්‍රායෝගික වැඩමුළු ද මීට සමාන්තරව ක්‍රියාත්මක ය. දේශීය ඖෂධ වර්ග හඳුනාගෙන වගා කිරීම, බීජ නිෂ්පාදනය වැනි අංශ කෙරෙහි ද සංවිධානයේ අවධානය යොමු වී තිබේ.කාබනික පොහොර භාවිතයේ වැදගත්කමත් එය ප්‍රචලිත කිරීමට ඇති ගැටලු පිළිබඳවත් ඇගේ අත්දැකීම් ඇසුරෙන් ‍රටට දිය හැකි පණිවුඩය කුමක්දැයි සමුගැනීමට පෙර අපි අසෝකා විජේතුංග උපදේශිකාවගෙන් විමසුවෙමු.“මේ වැඩසටහන පටන් ගත්තට පස්සේ හැම ගෙවත්තකම වාගේ පලා මිටක් හරි වගා කරලා තියෙනවා. ප්‍රදේශයේ ලොකු කුඩා කාගෙත් අවධානය දැන් මේ පැත්තට යොමු වෙලා. පසුගිය කාලයේ පලාවර්ග පමණක් 350 ක් විතර අපි හඳුන්වා දුන්නා. කාබනික පොහොර භාවිතා කරන ගොවින් අතර පැවැත්වෙන තරගවලින් අපේ ගොවියන් පහුගිය කාලයේ ජයග්‍රහණ රාශියක් ලබා තිබෙනවා. ඒ වගේ ම ප්‍රදේශවාසින් තුළ මේ‍ බෝගවලට ඇති ඉල්ලුමත් දිනෙන් දිනම වැඩි වෙනවා. කාබනික පොහොර නිෂ්පාදනය කිරීම සඳහා විධිමත් වැඩ පිළිවෙළක් රටට හඳුන්වා දීම අත්‍යාවශ්‍ය කාරණයක් හැටියට අපි දකිනවා. රට පුරා මේ සඳහා ස්වේච්ඡා සංවිධාන ඇරඹිය හැකියි. රසායනික පොහොර භාවිතයට ඇබ්බැහි වී සිටින ගොවීන්ට කාබනික පොහොර පහසුවෙන් ලබා ගත හැකි මාර්ගයක් සකස් කර දුන්නොත් අනාගත වෙළඳ‍ෙපාළට වස විස රහිත බෝග සැපයීමට බාධාවක් නොවන බව අපට විශ්වාසයි.”ගිය වසර අග කොළඹ සම්බෝධී විහාර භූමියේ ‘සෙත් සුව මැදුර’ නම් වූ කාබනික ආහාර වෙළෙඳ සැලක් විවෘත කිරීමට පැමිණි ගරු ජනාධිපතිතුමා මෙරට ගොවි ජනතාවගෙන් කළ ඉල්ලීමක් බද්දේගමින් නික්ම එද්දී අප මතකයට නැගිණ. එනම් ‘මේ සද්කාර්යයට දායක වීම පිණිස රසායනික පොහොර භාවිතයෙන් වැළකී ආහර භෝග වවන්න’ කියායි. මේ වන විටත් එම යහකාර්යයට උරදී සිටින බද්දේගම ගොවි ජනතාවට අපගේ ප්‍රණාමය හිමි විය යුතුය.සංවාද සටහන - කමල් පෙරේරාඡායාරූප - රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=as1402092</link>
    <topic>ඉන්දියාවේ කෝවිල්වල තිබෙන රත්තරං තොග අයිති දෙවියන්ටද? රජයට ද?</topic>
    <author>ආතර් යූ.අමරසේන</author>
    <content>ඉන්දියාවේ කෝවිල්වල තිබෙන රත්තරං තොග අයිති දෙවියන්ටද? රජයට ද?ඉන්දියාවේ හින්දු කෝවිල් තුළ බැතිමතුන්ගෙන් ලැබෙන රත්තරං ටොන් දහස් ගණනක් සඟවා තිබෙන බවත් අවුරුදු සිය ගණනක් තිස්සේ සිට මේ රන් තොගය වැඩකට නොගෙන මේ කෝවිල් තුළ පුස්කමින් පවතින බවත් රොයිටර් පුවත් සේවය අනාවරණය කරයි.තමන් ඉල්ලන දේ ඉටුකර ගැනීම සඳහා ඉන්දියාවේ සිටින හින්දු බැතිමත්හු අනාදිමත් කාලයක සිට දෙවියන්ට රනින් කළ නොයෙක් ආකාරයේ භාණ්ඩ පූජා කිරීමට පුරුදු වී සිටිති. දෙවියන් රන් වලට වැඩි කෑදරකමක් දක්වන බව ඔවුහු කියති. රන් කුට්ටියක් පූජා කළ විට තමන් ඉල්ලන ඕනෑම දෙයක් දෙවියන්ගෙන් ලබා ගත හැකි යැයි ඔවුහු තදින්ම විශ්වාස කරති.මේ මිත්‍යා විශ්වාසය මත එල්බගෙන සිටින හින්දු බැතිමත්හු තමන්ට දුකක් විපතක් කරදරයක් ඇතිවූ විට කෝවිල්වල වැඩ සිටිනවා යැයි කියන දෙවි පිහිට පතා එන්නේ රන් කුට්ටියක් හෝ රනින් නිම කරන ලද කිසියම් හෝ භාණ්ඩයක් ද රැගෙනය. මේ නිසා දැන් ඉන්දියාවේ කෝවිල් තුළ ගොඩ ගැසී තිබෙන රන් තොගය දිනෙන් දින ඉහළ යමින් පවතින බව ද රොයිටර් පුවත් සේවය කියා සිටියි.දෙවියන්ට අයත් යැයි කියන මෙම රන් තොගයේ අයිතිකරුවා දෙවියන් නොව තමන් යැයි ඉන්දියාවේ මහ බැංකුව නොහොත් සෙන්ට්‍රල් බැංකුව කියා සිටියි. මේ නිසා ඉන්දියාවේ තිබෙන හින්දු කෝවිල්වල සිටින පූසාරියන් හා භාරකරුවන් ද දෙවියන් කෙරේ තද විශ්වාසයක් තබාගෙන සිටින බැතිමතුන් ද කැලඹී ඔවුන් අතර මහා ආරවුලක් හටගෙන ඇති බව රොයිටර් සඳහන් කරයි.මේ කලබැගෑනිය ආරම්භ වී ඇත්තේ මහ බැංකුව විසින් ඉන්දියාවේ පොහොසත්ම හින්දු කෝවිල්වලට යවන ලද ලිපියක් මුල් කර ගෙනය. තමන් බාරයේ ඇති කෝවිල්වල තැන්පත් කර ඇති රන් තොගයේ විස්තරයක් වහාම තමන් වෙත ලැබෙන්න සලස්වන්න යැයි මහ බැංකුව එම කෝවිල්වල භාරකරුවන් ගෙන් ඉල්ලීමක් කර ඇත.ශ්‍රී පද්මනාබාස්වාමි කෝවිලමෙම රාජ්‍ය නියෝගයෙන් කැලඹී සිටින කෝවිල්කරුවෝ මහ බැංකුවට විරුද්ධව අවි අමෝරා ගෙන දැවැන්ත සටනක් දියත් කිරීමට සූදානම් වී සිටී. කෝවිල්වල පුස්කකා තිබෙන මෙම රන් තොගය ඩොලර් බවට හරවා ගත හොත් තමන්ගේ ණය බොහෝ දුරට පියවා ගත හැකි යැයි මහා භාණ්ඩාගාරය පවසයි. මේ ඉන්දියාවේ දැවැන්ත රන් තොගය එළියට ගැනීමට මහ බැංකුව මේ දිනවල අරඅඳිමින් සිටින බව ‍රොයිටර් වැඩිදුරටත් සඳහන් කරයි.“මේ රන් තොගය කොල්ලකන්න කාටවත් ඉඩ දෙන්න බෑ” මෙසේ කියන්නේ කේරලයේ හින්දු නැෂනලිස්ට් විශ්ව හින්දු පරිෂාද් සංවිධානයේ ලේකම් වී.මෝහනන්ය. දෙවියන්ට අයිති දේවලට අත නොගසා වැඩක් බලාගන්නා ලෙස ද ඔහු මහ බැංකුවට අවවාද කරයි.ඉන්දියාවේ තිබෙන ඉතාමත් පූජනීය කෝවිල හැටියට පිදුම් ලබන්නේ කේරලයේ පිහිටි ගුරුවායුර් හින්දු දේවාලයය. මෙම කෝවිලේ අඩි 110ක් නොහොත් මීටර් 33.3ක් උස කොඩි ගහක් තිබේ. මෙම කොඩි ගහ තනිකරම නිර්මාණ කොට ඇත්තේ රත්තරන්වලිනි. මෙම රන් කොඩි ගහේ වටිනාකම කීයදැයි හෙළි කිරීම ‍කෝවිලේ භාරකරුවෝ ප්‍රතික්ෂේප කරති.මේ අතර ලෝක රන් කවුන්සලය පවසන්නේ ඉන්දියාවේ දේවාල තුළ රත්තරන් ටොන් දෙදහකට වඩා තැන්පත් කර තිබෙන බවයි. මෙම රන්වල වටිනාකම ඩොලර් බිලියන අසූහතරකට වැඩි යැයි එම කවුන්සිලය වැඩිදුරටත් කියා සිටියි.බච්චන් පවුල ගණපති කෝවිලේඉන්දියාවේ හින්දු බැතිමතුන් කෝවිල්වලට මෙම රන් පුජා කර ඇත්තේ රන් කුට්ටි (Bars) රන් ස්වර්ණාභරණ, රන් කාසි සහ රනින් නිම කරන ලද මිනිස් අනුරූ ලෙසිනි. දෙවියන්ගෙන් ආශිර්වාදය පමණක් නොව උදව් උපකාර බලාපොරොත්තුවෙන් ඔවුන් මෙම රන් දෙවියන්ට පූජා කර ඇති බව ලෝක රන් කවුන්සලය කියා සිටියි. ඉන්දියාවේ ‘රිසව් බෑන්ක් ඔෆ් ඉන්දියා’ (RBI) නමැති බැංකු ආයතනය සූදානම් වෙන්නේ කෝවිල්වල තිබෙන සියලුම රන් එළියට ගෙන ඒව‍ා ඩොලර් බවට පත් කිරීමට යැයි කේරළයේ භාරත ජනතා පක්ෂයේ නායක වී.මුරලිදරන් චෝදනා කර සිටියි.දේවාල භාරකරුවන් පවසන්නේ තම කෝවිලේ තැන්පත් කර තිබෙන රන් තොගය තමන්ට අයිති වස්තුවක් නොවන බවයි. ඒවා දෙවියන්ට අයිති පූජා භාණ්ඩ බවයි. දෙවියන්ට අයිති දේ දෙවියන්ගේ අවසරය නැතිව පිටට දීමට තමන්ට පුළුවන් කමක් නැතැයි ද ඔවුහු ‍වැඩිදුරටත් කියා සිටිති. කේරලයේ පමණක් හින්දු කෝවිල් 2800ක් තිබේ. මෙම දේවාල පාලනය කරනු ලබන්නේ මණ්ඩලයක් විසිනි.ඉන්දියාවේ ඇති හැම කෝවිලකම රත්තරන් ගබඩා කර ඇත්තේ රහස් කුටියක බව කියනු ලැබේ. දේවාලයේ පූසාරියන්ට සහ භාරකරුවන්ට හැර වෙන කිසිම පිටස්තරයකුට එම කුටියට ළඟාවීමට නොහැකි වන සේ ආරක්ෂක වැටක් යොදා තිබේ. මේ කුටිවලට ලෝහ අනාවරකයක් යොදා තිබෙන බව ද කියති.ශ්‍රී පද්මනාබාස්වාමි කෝවිල ඉන්දියාවේ තිබෙන ඉතා පැරැණි කෝවිලකි. අවුරුදු දහස් ගණනක් පැරණි මේ කෝවිලේ භූගත කුටියක සඟවා තිබුණු රන් තොගයක් පසුගියදා ආර්.බී.අයි.බැංකුව විසින් සොයා ගන්නා ලදී. මෙම රන් තොගයේ වටිනාකම ඩොලර් බිලියන විස්සකි. මෙම රන් ‍ෙතාගය රජය සතු කරනවාද එසේත් නැතිනම් කෝවිලේම තිබෙන්නට හරිනවාද යන්න ගැන තවමත් මහ අධිකරණය තීන්දුවක් දී නැත. එයට හේතුව මෙය දෙවියන්ට අයිති වස්තුවක් බැවිනි.බොලිවුඩ් නළු නිළියන් තමන්ගේ ප්‍රාර්ථනා ඉටුකර ගැනීම සඳහා කෝවිල්වලට ගොස් දෙවියන්ට බාරහාර වීමට පුරුදු වී සිටින්නේ අනාදිමත් කාලයක සිටය. මුම්බායේ ශ්‍රී සිද්ධිවිනායක් ගණපති කෝවිල එවැනි දේවාලයකි. හැම දිනකම, හැම මොහොතකම බොලිවුඩ් නිළියක හෝ නළුවකු මෙහි සිටින බව කියති. මොවුන් මෙම දේවාලයට යන්නේ හිස් අතින් නොවේ. රත්තරං කුට්ටි ද රැගෙනය. මෙම නළු නිළියන් වසරකට රන් කිලෝ දහයක් පමණ ගණපති කෝවිලේ දෙවියන්ට පූජා කරන බව ද වාර්තා වෙයි.දේවාල තුළ තිබෙන රන් තොගයට අත ගැසීමට ගොස් ඉන්දියාවේ මහ බැංකුව දැන් ලෝක අමාරුවක වැටී සිටියි. කෝවිල්වල තිබෙන මෙම රන් තොගය ඩොලර් බවට හරවා ගත හොත් හිඟ ණය මුදල පියවා ගැනීමට පුළුවන් වේ යැයි මහ බැංකුව සිතයි. එහෙත් දෙවියන් සමඟ හැප්පීමට ගොස් ඔළුව පලා ගැනීමට ද මහ බැංකුව කැමැති නැත.ආතර් යූ.අමරසේනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=as1402093</link>
    <topic>තෙම්ස් නදිය ගලා නොගිය දා</topic>
    <author>රෝහණ ආර්යරත්න</author>
    <content>තෙම්ස් නදිය ගලා නොගිය දාඑංගලන්තයට ශීත කාලය දැන් අවසන් වෙමින් පවතී. එහෙත් ශීතලයේ අඩුවක් නැත. හිම දියවී සිදුවන ජල ගැලීම පවා එංගලන්තයෙන් වාර්තා වේ. එහෙත් එංගලන්තයේ අගනුවර වන ලන්ඩනය මැදින් ගලා යන තෙම්ස් නදිය බ්‍රිතාන්‍යයේ අනන්‍යතාව දක්වන අතිශයින් වැදගත් සංකේතයකි.තෙම්ස් නදිය මත සැණකෙළියක් පැවැත්විය හැකිද? මීට වසර 200කට පමණ පෙර තෙම්ස් නදිය මත මහා සැණකෙළියක් පැවැත්වූ බව පැවසුව හොත් ඔබ නිසැකවම පුදුමයට පත්වනු ඇත. ලන්ඩන් නුවර වාසීන් තෙම්ස් නදිය මත සිටිමින් ඉඟුරු පාන් කමින් වයින් බොමින් නටමින් ගයමින් සතුටු වූ ආකාරය පෙන්නුම් කරන චිත්‍ර රැසක් පසුගියදා ලන්ඩන් ඩොක්ලන්ඩ් කෞතුකාගාරයේ පැවැති චිත්‍ර ප්‍රදර්ශනයකට ඉදිරිපත් කර තිබිණ.1814 වසරේ පෙබරවාරි මාසයේ තෙම්ස් නදිය ගලාගෙන යෑම නැවතී ඇත්තේ මුළු නදියම ඝන අයිස් තට්ටුවකින් වැසී යෑම නිසාය. කොන්ක්‍රීට් තට්ටුවක් නදිය මත ඇතිරුවාක් මෙන් අයිස් ඝන වී තිබිණ. එනිසා නුවරුන් ඒ ඝන අයිස් මතට වී කා බී සතුටු වනු චිත්‍රවලින් නිරූපණය විය.මේ අවධියේ එංගලන්තයේ අධිරාජයා වූයේ තුන්වැනි ජෝර්ජ් රජතුමයි. අගමැති ලෙස කටයුතු කළේ ලිවර්පූල් ආදිපාදවරයායි. නැපොලියන් සමඟ මහා යුද්ධයකට එංගලන්තය පැටලීමට ඔන්න මෙන්න කියා තිබිය දී තෙම්ස් නදිය මෙසේ ගලා නොබසින තත්ත්වයකට පත්වීම සිදුවිය.අයිස් මත හෝටල් ඉදිවී නටන ගී ගයන අයට ආහාර සැපයීම සිදු වූ අතර එම සිදුවීම සිහිපත් කරමින් විශේෂ සිහිවටන ද මුද්‍රණය කැරිණි. මිදුණු නදිය මත වි‍ශේෂ පොළක් ද පැවැති අතර වෙනෙකක් තබා ඝන අයිස් තට්ටුව මත අලි‍යකු ද ගමන් කරවනු ලැබීය.මේ වෙද්දී තෙම්ස් නදිය අයිස් නදියක් බවට පත්වී 23 වරක් ගොස් ඇත.එහෙත් දින කිහිපයකින් පසු එම අයිස් දියවී යෑමත් සමඟ ලන්ඩනයට ගංවතුර තර්ජනය ඇතිවූ බව ද කියති.මේ දිනවල චීනයේ පවතින්නේ අති දුෂ්කර කාලගුණයකි. එක් අතක දරුණු ගංවතුර තර්ජනයකි. අනෙක් අතින් මීදුමින් පිරුණු අඳුරු කාලගුණයකි. මහාමාර්ගවල වාහන පදවන රියදුරන්ට මෙය ජීවිතයත් මරණයත් අතර සටනක තත්ත්වයට පත්වී ඇත.මෙලෙස තිබිය දී ගුයි ෂවු පළාතේ රථවාහන පොලිස් නිලධාරීන්ට මහමඟ අමුතුම රාජකාරියක නිරතවීමට සිදුවිය. මහමඟ ගමන් කළ ලොරියක් හිටිහැටියේ පෙරැළී‍මත් සමඟ එහි සිටි කුකුළු පැටවු මාර්ගය පුරා දිවයන්නට වූහ.ඒ මොහොත්ම එතැනට කඩාවැදුණු රථවාහන පොලිස් නිලධාරීන් පිරිසක් මාර්ගය පුරා දිවයන කුකුළු පැටවුන් පිටුපස පන්නා ගියේ උන් අල්ලා ගැනීමටය.3000ක් පමණ වූ මේ කුකුළු පැටවුන්ගෙන් පොලිස් නිලධාරීන්ට නැවත අල්ලා ගත හැකි වූයේ 900 දෙනකු පමණි.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=as1402094</link>
    <topic>ජපානයේ හිම සැණකෙළි</topic>
    <author/>
    <content>ජපානයේ හිම සැණකෙළික්වාලාලම්පුර් මන්දිරයක හිම ආකෘතියලෝකයේ උතුරු අර්ධ ගෝලයේ බොහොමයක් රටවල් හිමෙන් වැසී යද්දී වසර ගණනාවක සිට හිම උත්සව සංවිධානය කිරීම දක්නට ලැබේ. ශීත‍ලෙන් ගැහෙමින් වුවද ජපානය මේ දිනවල සැණකෙළි සිරි ගෙන ඇත්තේ එරට වාර්ෂිකව පැවැත්වෙන හිම උලෙළ නිසාය. එරට සපාරෝ නගරයේ 65වැනි වරටත් පැවැත්වෙන වාර්ෂික හිම උලෙළ මේ මස 05වැනිදා සිට පුරා සතියක් පැවැත්වේ.ශීත ඍතුවේ එරට පැවැත්වෙන විශාලතම උත්සවය වන මේ සඳහා මිලියන දෙකක පමණ ජනතාවක් සහභාගි වෙති. මධ්‍යම සපාරෝ නගරයේ ඔඩෝරි උද්‍යානයේ සහ සුසිකිනෝ ප්‍රදේශය මේ කාලයේදී දැවැන්ත හිම ආකෘති සහ ප්‍රතිමාවලින් පිරී ඉතිරී යයි. ඊට අමතරව හිම මත විවිධ ක්‍රීඩා තරග සහ සැණකෙළිද සංවිධානය කෙරේ.ලොව පුරා රටවල් ගණනාවක් සහභාගි වෙන සපාරෝ හිම සැණකෙළියේ විශේෂත්වයක් වන්නේ විවිධ රටවල සුපතළ ගොඩනැගිලි හිම මත නිර්මාණය කිරීමය. මෙවර හිම උලෙළේ සැමගේ ආකර්ෂණය දිනූ හිම ආකෘතියක් වී ඇත්තේ මැලේසියාවේ ක්වාලාලාම්පූර් නගරයේ පිහිටි මන්දිරයක හිම ආකෘතියකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=as1402095</link>
    <topic>අඩි 3000ක උසින් බිමට පැන දිවි බේරාගත් 16 හැවිරිදි දැරියක්</topic>
    <author/>
    <content>අඩි 3000ක උසින් බිමට පැන දිවි බේරාගත් 16 හැවිරිදි දැරියක්අඩි 3000ක උසක සිට පැරචුටයක ආධාරයෙන් පොළව මතට පැනීමේ අහස් පිම්ම (Sky Dive) ඇමෙරිකාවේ ජනප්‍රිය වී ඇති ත්‍රාසජනක ක්‍රීඩාවකි. ත්‍රාසය සොයා ලෝ පුරා ආක්‍රමණශීලී කාර්යභාරයන් හි යෙදෙන ඇමෙරිකානුවන්ට අහස් පිම්මත් එක්තරා චණ්ඩිකමකි.දහසය හැවිරිදි මැක්න්සි වෙදිංටන් පසුගියදා අඩි 3000ක පමණ උස අහසේ සිට පැන්නාය. ඒ ඇගේ ප්‍රථම අහස් පිම්මයි. පැරචුටයක් පිට බැඳ ගෙන අහස් යානයෙන් පැන නිදහසේ අහසේ පාවෙමින් පහතට වැටෙමින් සිටි මැක්න්සිට ලැබුණු උපදෙස වූයේ මඳ වේලාවකට පසු පැරචුටයේ බොත්තම ඔබා එය දිග හැර ගැනීමයි. එහෙත් මැක්න්සි එය හරි හැටි ඉටු කළ නමුත් පැරචුටය විවෘත වුණේ නැත. ප්‍රතිඵලය අමු අමුවේ පොළව මතට ඇද වැටීමය.එය නියත මරණයක් වුවත් මැක්න්සි මරණයෙන් බේරුණාය. දරුණු තුවාල ලද ඇය ඇමෙරිකාවේ ඔක්ලහෝමා හි රෝහලකට ඇතුළත් කළාය.ඇයගේ අක්මාව දරුණු ලෙස තුවාල වී උකුල් ඇටය හා පිටකොන්දට ද හානිවී ඇත. ඉළ ඇට රැසක් කැඩී බිඳී ගොස් උරහිස් ඇටය පොඩිපට්ටම් වී ඇත. මෙම තුවාල හා ආපදා පරීක්ෂාවට ලක් කළ ශල්‍ය වෛද්‍යවරයා පැවසුවේ “මෙතරම් උසකින් වැටී කොහොම ජීවත් වුණාද යන්නයි.සුවය ලබමින් සිටින මැක්න්සි ළඟදීම දැඩි සත්කාර ඒකකයෙන් ‍ඉවත් කරනු ඇතැයි ද වාර්තා වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=as1402096</link>
    <topic>වවුලගේ ගෙදර ආව නම් එල්ලිලා ඉන්න ඕනෑ බව දන්නේ නැද්ද?</topic>
    <author/>
    <content>වවුලගේ ගෙදර ආව නම් එල්ලිලා ඉන්න ඕනෑ බව දන්නේ නැද්ද?නොනවත්වා නද දෙන රැහැයි‍යෝ නදී ගේ ආවර්ජනයට බාධා කරති. අනෙක් අතට රාත්‍රී ආහාරය අතැතිව කල්පනාවේ නිමග්න වීම ද නොහොබනා ය. පුංචි අම්මා කෙසේ වෙතත් මිත්තණිය ගේ සුපරීක්ෂාකාරී දෑස තමා වෙත යොමුව තිබෙන බව ඇය දැන සිටියා ය. තමා කොපමණ නිර්දය ආකාරයෙන් හැසිරුණ ද මේ මහලු ගැහැනිය උපේක්ෂා සහගතව කරුණාවම පෑ අයුරු ඇයට අමතක කළ නොහැක.“හැමදේම පේන්න තියෙනවාට වඩා වෙනස්. අපි දූ ගැන හෙවිල්ලෙන් තමා හිටියෙ. ඒ වුණත් ලාලනියි දුවයි නංගියි තාත්තයි අතරට ඇවිල්ල ප්‍රශ්නයක් ඇති කරන්න අපිට ඕන වුණේ නෑ. අපි හිතුවෙ ඔයගොල්ලො සතුටින් ඉන්නවා කියල.” යි බණ්ඩාර මැණිකා දිගින් දිගටම පැහැදිලි කළාය.“ඒක හොඳ හෙවිල්ල... එක පාරක් ආවද මාව බලන්න..?”“ලාලනී කැමැති වුණේ නෑ දුවේ අපි ඉස්සරහට එනවට. එයාට ඕනැ වුණේ ඔයාව එයාගෙම දරුවෙක් හැටියට හදාගන්න. ඉතිං එහෙම එකේ අපිව කොහොමද ඔයාට අඳුන්වලා දෙන්නෙ? ඒ හින්දයි අපි අමාරුවෙන් වුණත් අපේ පාඩුවේ හිටියෙ.. එහෙම නැතුව ඔයාට ආදරේ නැතුවවත් ඔයාව අමතක කරලවත් නෙමේ.”ඒ පහත් සෝබර හඬින් නදී ගොළුව ගියාය. මේ ගැහැනිය පවසන්නේ සත්‍යයම බව අවබෝධ වූයෙන් ඇගේ කෝපය වියැකිණ. කිසිවෙකු ‍හිතා මතා වරදක් නොකළ බව ඒත්තු ගියෙන් ඇගේ ළය බර කර වූ ශෝකය ද තුනී විය. ලාලනීට පවා සමාව ලබා දෙන්නට නදී පැහැදී ඇය නැඟී සිටියාය. එකෙණෙහි ඇසුණ සිනාහඬින් ඇගේ සිතේ සමාධිය බිඳ වැටිණ. නුදුරෙහි එකට එකතු වී සිනාසෙමින් සිටියේ තුරුණු යුවළකි. ඔවුන් හඳුනාගත් යුවතියගේ දෑස විස්මයෙන් විවර විය. එකිනෙකට ඉතා ළංව සොම්නසින් සිනාසෙන්නේ සුජිත් සහ චාපාය.නදීගේ දෑසට කඳුළු නැඟිණ.“ඒ දෙන්නව දැක්කම මට ඇයි මේ තරම් දුක හිතෙන්නෙ? මම සුජිත් අයියට ආදරේ හින්දද..? මම දන්නෙ නෑ.. මට තේරෙන්නෙ නෑ..Óයි සිතමින් ඇය කඳුළු මැඬගන්නට වෑයම් කළාය.“මම ආයෙම සැරයක් එන්නම්කො ගෝතමී පුංචි අම්මත් එක්කම මගෙ දුව බලල යන්න..”මිනිබිරිය කැලඹී සිටින බව අනුමාන නොකළ බණ්ඩාර මැණිකා මහත් සෙනෙහසින් පැවසුවාය.“නෑ ආච්චි.. මම එනව ආච්චිත් එක්ක යන්න..”නදීගේ කියුම ඇසූ ගැහැනිය හිනැහුණාය.“අපි ඉන්නෙ හුඟාක් දුර දරුවෝ... මහ පිටිසර.. මගෙ දුවට එහෙ ඉන්න බෑ.. මෙහෙ තියෙන පහසුකම් මුකුත් එහෙ නෑ..”එයින් අධෛර්යවත් නොවූ නදී බැගෑබර බැල්මක් හෙළුවාය.“මගෙ අම්ම හිටියනං මට ඉන්න බැරි මොකද..?නිරුත්තර වූ බණ්ඩාර මැණිකා යුවතිය දෙස බලාගත්වනම සිටියාය.“දූගෙ තාත්ත කවදාවත් කැමැති වෙන්නෙ නෑ..”“කවුරු අකැමැති වුණත් මම එනව ආච්චි. හෙට දාන ‍දීල ඉවර වුණ ගමන් අපි යමු..”නදීගේ හඬ තිරසාරය.“එහෙම හිතුවක්කාරකම් කරනවද හැදිච්ච ගෑනු දරුවෙක්..?”බණ්ඩාර මැණිකා විමතියෙන් ඇසුවාය.“ආච්චියි පුංචි අම්මයි ළඟට යන එක හිතුවක්කාරකමක් වෙන්නෙ කොහොමද?”චාපාගේත් සුජිත්ගේත් දෙනෙත්වලින් සැඟවෙන්නට උවමනා වූ බැවින් ඇය යුහුසුලුව මුළුතැන්ගෙට වැදුණාය. බණ්ඩාර මැණිකා පිටු පා යන මිනිබිරිය දෙස බලා සිටියේ පුදුමයෙන් සේම කුකුසිනි. පළමුව තමා ප්‍රතික්ෂේප කළ මිනිබිරිය මේ සා ඉක්මනින් තමා සමඟ දුර ඈත දුෂ්කර ගම්මානයකට යාමට තීරණය කිරීම අදහාගත ‍හැකිද?“භාවනා කරන්ඩ තිබ්බෙ හැන්දෑවෙ මල් පහන් පූජා කරද්දිමයි.. පිට්ටුව අතේ තියාගෙන භාවනා කරන සිරිතක් ඇතෑ..”ගෝතමීගේ කර්කශ හඬින් තිගැස්සුණ නදී වහ වහා ඇසිපිය සැලුවාය. ආවර්ජනය නිම කළ ඇය බණ්ඩාර මැණිකා දෙස බැලුවාය.“මං කිව්වනෙ පොඩ්ඩියේ මේ දරුවට කුරක්කන් පිට්ටු කන්ඩ බැරිවෙයි කියල... බත් ටිකක්ම උයමු කියලා..”බණ්ඩාර මැණිකා සිය දියණිය දෙස චෝදනාත්මක බැල්මක් හෙළුවාය.“ඇයි මෙයා මේ ගොඩබැස්සෙ එංගලන්තෙන් ද? අනේ නිකා ඉන්න අම්මේ..Óයි නොසැලකිල්ලෙන් කී ගෝතමී තවත් පිට්ටු ස්වල්පයක් බෙදා ගත්තාය.“න්.. නෑ ආච්චි මං ආසයි පිට්ටු කන්න..”‍ගෝතමී තමා වෙත හෙළූ දැඩි බැල්මෙහි ගැබ් වූ තහංචිය වටහාගත් නදී“න්.. නෑ.. අ.. අත්තම්මේයි ගොත ගැසුවාය.බණ්ඩාර මැණිකා පෑවේ කාරුණික සිනාවකි.“එක පාරටම මේ හැම දේටම හැඩගැහෙන්ඩ බෑ පොඩ්ඩියේ මේ දැරිවිට.. අපි ටිකක් කල් ඉවසන්ඩ ඕනෑ..” ඇගේ වචන රාත්‍රිය සේම සිහිලැල් විය.“අහල ඇති නෙ වවුලගෙ ගෙදර ආව නං එල්ලිලා ඉන්න ඕනෑ බව..”නදී දෙතොල තද කොට වසාගත්තාය. සිනාසුණහොත් පුංචි අම්මා කුපිත වන්නට බැරි නැත. සෙනෙහෙබර බැල්මක් නොහෙලුව ද මෘදු මොළොක් වදනක් නොදෙඩුව ද ඇය තමාගේ මවගේ නැඟණිය බව අමතක කළ නොහැක.කා බී හමාර වුවද කුස්සියෙන් පිට ව යෑමට සැලකිය යුතු වේලාවක් ගත විය. අතුපතු ගෑම පමණක් නොව පසුදා උදෑසන ඉවිය යුතු දෑ තීරණය කිරීම ද සූදානම් කිරීම ද නදීට වෙනස් අත්දැකීමක් තිළිණ කළේය. ගෙදර දී මෙන්ම සුදු ආච්චි සමීපයෙහි දී ද ඒ කටයුතු සිදු කෙරුණේ එක ලෙසිනි.“කැකුළු බත් ටිකක් උයලා සම්බෝලයක් අඹරමුද පොඩ්ඩියේ?”බණ්ඩාර මැණිකා ඇසුවේ කුල්ල අතට ගනිමිනි.“මුං කිරිබතක් හදල ලුණු මිරිසක් අඹරමු..”“එහෙනං මුං ඇට ‍දියේ දාන්ඩ වෙයි..”‍ගෝතමී හිස සැලුවාය.“මුං කිරිබත් කාල නැතුව ඇතිනෙ”ඇය නදී දෙස නෙතඟින් බැලුවාය.“අපෙ අම්ම හදනවා.. සුදු ආච්චිත් හදනවා මුං කිරිබත්.. සීයා කන්න ආසයිනෙ..”ගෝතමී‍ෙග් මුහුණ අඳුරු වූයේ මන්දැයි නදීට නොවැටහිණ.“එහෙ ඇති අම්මෙක් නෑ ඔයාට. ඔයාගෙ අම්ම මැරිලා..”නදී ගල්ගැසුණාය. ඇගේ දෑස ද මුව ද විවර විය.“මොනවදපොඩ්ඩියේ ඔය කියන්නෙ? ඔහොමත් කතා කරනවද බං ලබ්බ ‍ ගලේ ගැහුව වගේ..”බණ්ඩාර මැණිකා කෝපයෙන් කෑගෑවාය.“ඉතිං මං කියන්නෙ බොරුවක්ද? අපෙ අම්ම කියල උඩ පැන්නට ඒ අම්මගෙ දුව මෙයා නෙමේ.. අර චාපා කෙල්ල.. එච්චර ආදරයක් තිබ්බ නං මෙයාව මෙච්චර දුර එවනවද? අනිත් එක එහෙම ආදරයක් තිබ්බ නං මේ ළමය මෙහෙ එයිද..?”බෙහෙවින් රළු පරළු වුව ද ඒ වදන් සපුරා සත්‍ය බැව් පසක් කරගත් නදී යටි තොල විකාගත්තාය.“දොස් කියන්ඩ ලේසියි පොඩ්ඩියේ... ඒ වුණාට ලාලනී මේ ළමයව හදා වඩා ගත්තා නේද..? උඹ කෙරුවද? මං කෙරුවද? විමල් පුතාත් අපේ එකී ගැන ළතැවෙවී ඉද්දි ලාලනී නේද මේ ළමයව උස් මහත් කෙරුවෙ?”දෑතින් දෙකන වසාගනිමින් “ඇති ඇති යි කෑගසන්නට ඇත්නම් හොඳ බව නදීට සිතිණ. සහනය පතා තමා පැමිණියේ වැරදි තැනකට බව අවබෝධ කරගත් ඇය අතකින් මුව වසා ගත්තාය. ගෝතමී ‍හෝ බණ්ඩාර මැණිකා දෙස නොබලා කුස්සියෙන් පිට වූවාය.“මං දැං වෙලාවක උඹේ කට තලනවා පොඩ්ඩියේ.. ඇත්ත වුණත් කියන පිළිවෙළක් තියෙනවා..”ගෙපිළට ආ යුවතිය බංකුව මත හිඳගත්තාය. ඇඳට පැන මහ හඬින් හඬා වැලපෙන්නට උවමනා වුවද ඇය කාමරය පසු කර පැමිණියේ නොහඬා සිටින්නට වෙර දරමිනි.“මගෙ අම්මා මැරිලා.. මගෙ අම්මා මැරිලා..යි තොල් මතුරමින් ඇය දෙකම්මුල් දිග රූරා හැළෙන කඳුළු පිටි අත්ලෙන් පිස දැමුවාය.“අම්මේ...යි හඬ ගාමින් එ‍න්නෙකු අත දැල්වෙන විදුලි පන්දමේ ආලෝකයෙන් බේරෙන්නට මෙන් ඇය දෑතින් මුහුණ වසාගත්තාය.“පොඩ්ඩියේ...” ඒ උච්චස්වරය හාත්පස රැව් දුන්නේය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=as1402097</link>
    <topic>පියාගේ අවවාදයට හිත රිදී දියණිය ගිනි තබා ගනී</topic>
    <author>ඉනෝකා පෙරේරා බණ්ඩාර</author>
    <content>පියාගේ අවවාදයට හිත රිදී දියණිය ගිනි තබා ගනීකොළඹ විශ්‍රාමික නාගරික හදිසි මරණ පරීක්ෂක එඩ්වඩ් අහංගම මහතාගේජීවන අත්දැකීම්අවුරුදු දහ අටක්වත් නැති යුවතියගේ පිළිස්සුණු මළ සිරුර දුටු එඩ්වඩ් අහංගම මහතාට මහා දුකක් දැනිණි.ඒ, හැම මරණයක් ම දුක්බර අත්දැකීමක් වුව ද තාරුණ්‍යයෙන් බැබළෙන යුවතියකගේ මෙවැනි අකල් මරණයක්, කාගේ වුව ද හද කම්පා කරවන බැවිනි.මෙතරම් යොවුන් වියේදී සිරුරකට ගිනි තබා ගන්නට දිරියක් කොයින්ද... සිරුරට, ලස්සනට, ආදරයට වඩ වඩාත් බැ‍ඳෙන තාරුණ්‍යයේදී ඒ සියල්ල පසෙකලා පිච්චී මැරෙන්නට හිත හදාගත්තේ කෙසේද? නොපිළිස්සුණු ඇගේ සොඳුරු මුව මඬල, ඒ පැනය ඉතිරි කර තිබෙයි.කසුනි සඳමාලි නම් මේ යුවතිය, බුත්පිටිය ගමේ ජීවත් වූයේ සිය පියා සහ නංගීත් මල්ලීත් සමඟ ය. බොහෝ ‍කලකට පෙර රට රැකියාවකට ගිය අම්මා එන්න එන්නම වෙනස් වන විට දරුවෝත් පියාත් අන්ත අසරණ භාවයට පත් විය.අම්මා ජීවත්ව සිටියදීම තම දරුවෝ හුදෙකලා වනු දැකීම ඒ පියාට තවත් නම් දරාගත හැකි වූයේ නැත.ඇගේ මරණ පරීක්ෂණය මොහොතේ ඔහු සාක්ෂි දුන්නේ පොඩි එකකු මෙන් ඉකිගසමිනි. හඬා වැළපෙමිනි.“අනේ මහත්තයෝ මගේ දරුවා විභාගේ ලීවේ ගිය අවුරුද්දේ. මේ මගේ වැඩුමල් කෙලී. කෙල්ලගේ අම්මා කුවේට් ගියේ දරුවො තුන් දෙනාට අනාගතයක් හදන්න කියලා. මේ දරුවට තවම දහ අට පිරුණෙත් නැහැ. මෙයාට බාල මල්ලිට අවුරුදු දොළහයි. නංගිට අටයි. තුන් දෙනාම මං බලාගත්තෙ මගේ ඇස් දෙක වගේ.මේ ගොල්ලන්ව ඉ‍ස්කෝලෙ යැව්වේ උයලා කන්න දුන්නෙ මං. දරුවන්ගෙ අම්මා රට ගියේ මගේ අකැමැත්තෙන්. එත් ගියාට පස්සෙ එයත් වෙනස් වුණා‍. දරුවන්ට අනාගතයක් හදන්න කියල රට ගිය උන්දෑ පස්සෙ පස්සෙ සල්ලි එවන්නෙම නැතිව නතර කළා.තුන් දෙනෙක් ඉස්කෝලෙ යවන්න, කන්න බොන්න දෙන්න කොයි තරම් නම් මුදලක් ඕනෙද. මං රස්සාවල් දෙකක් කළා. සිකුරාදයි සඳුදයි මං වෙළෙඳාමේ ගියා. ඉරිදට පොළේ වෙළෙඳාම් කළා. අනෙක් දවස්වලට මං කළේ මේසන් වැඩ.‘තිලක්’ කියන්නෙ මාත් එක්ක මේසන් වැඩවලට යන හවුල් කාරයා. ඔහු ඉඳහිට අපේ ගෙදරට ආවා ගියා. මගේ දරුවො එක්කත් හිතවත්. ‍ඔහු ආවේ මෝටර් සයිකලයකින්.එක දවසක් ඔහු, මගේ ලොකු දුව සාමාන්‍යපෙළ නැටුම් ප්‍රායෝගික පුහුණු පන්තියට එක්ක යන්න ඉදිරිපත් වුණා. විශ්වාසවන්තව සිටි නිසා මට ඔහු ගැන සැකයක් ඇති වුණේ නැහැ. ඒත් එදා දුව පන්ති ගිහින් නැහැ. මේ මිනිහා මගේ දරුවා, හේනේ‍ගම හෝටලයකට අරන් ගිහින්. ‍මේ බව මං දැනගත්තේ මගේ මිතුරකුගෙන්. මගේ ඔළුව ගිනිගත්තා. ගෙදර ඇවිත් මං දරුවගෙන් මේ ගැන ඇහුවා. මුලින් ඈ කිසිත් කීවේ නැහැ‍.නමුත් ඈ අන්තිමේ කිව්වා, “තාත්තේ තිලක් මාමා මාව දෙකට විතර එහෙට එක්ක ගියේ. හැන්දෑවේ පහ මාර වෙනකල් හෝටලයේ මාව තියාගත්තා...” කියලා ඉන් පස්සෙ දරුවාට ත්‍රීවීල් එකක දමලා තනිවමයි හෝටලයේ ඉඳලා ගෙදර එවලා තිබෙන්නේ. “මං වැරැදි වැඩක් කළේ...” කියලා දුව හඬමින් පිළිගත්තා.එදා මං දූට හොඳටම බැන්නා. පාරක් දෙකක් ගැහුවා. අම්මත් නැතිව මං මේ ගොල්ලන්ව හදා වඩා ගන්නෙ මොන තරම් දුක් කන්දරාවක් විඳගෙන ද...? ඇයි දරුවන්ට මේවා නොතේරෙන්නේ. ඒ ආවේගෙටමයි මං දරුවට පාරක් දෙකක් ගැහුවේ.එයා ඒ ගැන හිටියෙ කනස්සල්ලෙන්. මේ සිදුවීම වුණේ 2009 මැයි 18 වැනිදා. හවස් වරුවේ මං අනික් පුතාට පන්තියකට අරන් ගියා. එද්දී රෑ නවය විතර වුණා. ඒ එනකොට තමයි මේ ළමයා ලාම්පු තෙල් දමා ගිනි තියාගෙන තිබෙන්නේ.ඒත් එදා එයා හිටියෙ තනියම නෙවෙයි. මගේ අක්කා හිටියා දරුවගේ තනියට‍. නැන්දගෙත් ඇස් වහලයි මේ දරුවා මේ විනාසෙ කරගෙන තියෙන්නේ...”ඈ කනස්සලු වූයේ තාත්තාගේ අවවාදයට ද, නැතිනම් තමන් කළ වැරැද්ද පිළිබඳවදැයි දන්නේ ඇයම පමණකි. එහෙත් සිය නැන්දා සමඟ ගෙවූ හවස් වරුවේ ඈ කිසිදු ප්‍රතිචාරයක් දක්වා තිබුණේ නැත.“එදා හවස් වරුවේ මං මල්ලිගේ ගෙදරට ආවා. රාත්‍රි අටට විතර අපි දෙන්නා රෑ කෑම කෑවා. ඊට පස්සේ මමමයි එයාට නිදියන්න ඇඳ හදලා දුන්නේ. නැන්දෙ මං සිංදුවක් අහනවා. ඔයා ගිහින් නිදාගන්න...” දුව කිව්වා. ටික වෙලාවක් යන්න ඇති. මං හිටියෙ ඇ‍ඳේ හාන්සිවෙලා...“අම්මෝ...” කියල කෑගහන සද්දයක් ආවා. මම කුස්සියට දිව්වා. කුස්සියේ එකම ගිනි ජාලාවක්. දරුවා පිච්චෙනවා. මං කෑගැහුවා. අවට අය ඇවිත් ගින්න නිව්වා. පුළුවන් තරම් ඉක්මනට ගම්පහ ඉස්පිරිතාලෙට අරන් ගියා.ඊළඟට දරුවා ජාතික රෝහලට මාරු කළා. ඒත් එයා මිය ගියා. අනේ! ඇයි තරුණ දරුවො මේ වගේ මුරණ්ඩු තීරණ ගන්නේ? කොයි තරම් අමාරුවෙන් උස් මහත් කළ දරුවො ද මේ...”කසුනිගේ නැන්දා හඬමින් අසයි.කළ වැරැද්ද පිළිබඳ පසුතැවිලි වීම හොඳ දෙයකි. එහෙත් ඒ පසුතැවිල්ලෙන් පසු යළි කිසිදා එවැනි වරදක් නොකරන්නට අදිටන් කර ගත්තේ නම්, අලුත් ජීවිතයක් පටන් ගත්තේ නම් මොන තරම් අගනේද? කසුනිගේ අකල් මරණය අපිට කියා දෙන ජීවිත පාඩම ද එයයි.තුරුණු වියේ දී දරුවන් ගන්නා මෙවැනි අනුවණ තීන්දු තීරණ නිසා දුකට පත්වෙන්නේ ඉතාමත් දුෂ්කරව ඔවුන් හදා වැඩූ මවුපියන් බව ඔවුන් නොසිතන්නේ ඇයි?අහංගම මහතාට මෙන් ම අපි හැමෝටමත් ඉතිරිවන ප්‍රශ්නය එයයි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=as1402098</link>
    <topic>නෙළුම්විල</topic>
    <author/>
    <content>නෙළුම්විලමුනුපුරා කැඳවාගෙන එනු පිණිස මා දහම් පාසල ඉදිරියට ගියේ එය ඇරෙන්නට විනාඩි කිහිපයක් තිබියදීය. මා පන්සලේ තාප්පය අයිනට ළංකර යතුරු පැදිය නවත්වන විට ම මගේ මිතුරා ආ යතුරු පැදිය ද මා ළඟ නතර කැරිණ. ඔහු ආයේ සිය මිනිබිරිය කැඳවාගෙන යනු පිණිසය.අපටත් කලින් පැමිණි මාපිය පිරිසක් තාප්පයේ සිදුරු අතරින් එබී මළුව දෙස බලා සිටියහ.තාප්පයෙන් මෙපිට ඇත්තේ කාපට් ඇතිරූ බස් පාරය. ගහකොළ නැති බැවින් අව්ව සැරය.ලොකු හාමුදුරුවන්ගේ අවසාන දේශනාව බෝධිය පැත්තෙන් ඇසෙයි. ළමයි බෝධිය ඉදිරිපිට පෝලිම් ගැසී සිටිති.ඊළඟ නිමේෂයේ තාප්පයත් මහ පාරත් අතර ඇති කුඩා ඉඩ දහම් පාසල් දරුවන් කැඳවාගෙන යන්නට පැමිණි වාහනවලින් පිරී ගියේය.දහම් පාසල ඇරිණි. දරු දැරියෝ ගේට්ටු දෙකෙන්ම එළියට එන්නට වූහ.මාපියෝ ගේට්ටු දෙක ළඟට ගොස් එළියට එන තම දරුවන්ට පෙනෙන පරිදි සිට ගත්හ.‘හරි වැඩේනෙ අපේ ළමයි හොයාගන්නෙ කොහොම ද?’ මට කියැවිණ.‘ඒක නේන්නං, එක පැත්තකින් යානවාහන. අනිත් පැත්තෙන් මව්පියො ගේට්ටු හිරකරගෙන.’ මිතුරා ඔබමොබ බැලුවේය.‘අපි මෙහෙම්ම ඉම්මු. අපේ ළමයි අපිව හොයාගෙන එයිනේ’ මම කීමි. මිතුරා ද ම'බසට අවනත වූයේය.ටිකකින් මගේ මිතුරා ගේ මිනිබිරිය බාධක මැඬගෙන ඔහු සොයා ආවාය. ඒ ටිකකින් මගේ මුනුපුරා ද ‘ලොකු තාත්තේ’ යි කියමින් මා වෙත දිව ආවේ ය.දැන් අපට සමුගෙන යා හැකි ය.එහෙත් අපට පසු පැමිණි වාහන නිසා අප හිරවී ඇත.‘සීයෙ යං’ මිතුරාගේ මිනිබිරිය කියනු ඇසිණ.‘මේ වාහන යනකං අපිට යන්ඩ බෑනෙ දරුවො’ මිතුරා ද කියනු ඇසිණ.‘ලොකු තාත්තෙ යංකො, අව්වයිනේ’ මගේ මුනුපුරා ද කංකෙඳිරි ගෑවේය. ‘අපි හිරවෙලානෙ පුතේ. පොඩ්ඩක් ඉවසමුකො’ මම දරුවා සැනසීමි.පන්සල් දොරකඩ වාහන ජංජාලයකි. එකක් යනතුරු අනෙකට යා නොහැකිය. පුංචි පුංචි ඉඩ හොයමින් වාහන රිංගයි. රිවස් කරයි. ඉදිරියට යයි. එහා මෙහා කපයි.මහ පාරේ බස් ද මේවාට හිරවී තිබේ. එහෙයින් පාර ද අවුල් වී ගොසිනි. හෝන් ගැසිල්ලේ ඉවරයක් නැත.අපේ මුනුපුරු මිනිබිරියන්ගේ මුහුණු මැළවී ගොසිනි. අව්ව අප දවයි. වාහන අලකලංචිය මගැරෙන තෙක් ඔවුන් පන්සල් මළුවේ බෝ සෙවණ යට මොහොතක් රඳවාගෙන සිටීමට අපට සිදු විය.‘මිනිස්සුන්ට පිස්සු. පන්සලෙන් එහා වැටේ මනුස්සයත් දරුව එක්කගෙන යන්න වාහනෙන් එන්නෙ. ඉස්සර මෙහෙම නෑ. මිනිස්සු සරලව ජීවත් වුණා. අලුත් පරම්පරාවෙ මව්පියන්ට ඕනැ අනුන්ට පේන්ඩ ජීවත් වෙන්ඩ. ගෙවල්වල තියන තරං වාහන ගෙනැල්ල මෙතන හිරකර ගන්නව, බලන්ඩ වෙලා තියන අවුල.’ කෙනෙක් කියනු ඇසිණ.‘ළමයින්ට නෙමෙයි දහම් දැනුම දෙන්න ඕනැ වැඩිහිටියන්ට’ තව කෙනෙක් කීවේය.‘ඒක මසුරං කතාව.’ මගේ මිතුරා ද කතාවට එක් විය. ‘මේ වැඩි දෙනා අලුත් පෝසත්තු. මොනව හරි කරල සල්ලි හොයා ගෙන වාහනයක් ගන්නව. ඊට පස්සෙ ඒව අරං ගිහින් පන්සල ළඟයි, පල්ලි ළඟයි, මාර්කට් එක ළඟයි මහ පාරවලයි, හිරකර ගන්නව. ඔය කිව්ව වාගෙ මේ අය දහම් පාසල් ආපු නැති අය. දහම දන්නව නං මෙහෙම වෙන්නෙ නෑනෙ.’මෙය පාඩමට ගෙන මින් මතු මගේ දුප්පත් යතුරු පැදිය ඈතින් නතර කරන්නට මම සිතා ගතිමි.  අනන්‍යතාව සඟවා සිටීමට කැමැති සිළුමිණ පාඨකයකු විසින් යොමු කරන ලද ලිපියක් ඇසුරිනි.  උදේ දහයට විතර ඇත. බිරියත්, දූවරුන් දෙදෙනාත්, මමත් ගෙදර සිටියෙමු. හිටි අඩියේ ම ඇසුණේ මර ළතෝනියකි. බියපත් අපි පාර දෙස බැලුවෙමු. පාරේ ළතෝනි දෙමින් දුව යන පිරිසකි. ‍මොකක්දෝ මහා විනාශයක් සිදු වෙමින් ඇතැයි අපට සිතිණ. අපට ද මර බිය දැනිණ. අපිදු ගෙයින් එළියට පැන ඔවුන් පසුපස දුවන්නට වීමු.ඒ වන විටත් ගමේ කොටසක් මුහුදු ජලයෙන් යට වෙමින් පැවති බව අපට පෙනිණි. අපි දිව්වෙමු. හිටි අඩියේ ම අපට වඩා වේගයෙන් අප පසුපසින් පන්නා ආ විශාල මුහුදු රළකින් අපි වැසී ගියේ ය. රළ පහරට විසිවී ගිය මා ගස් දෙබලක හිරවිය. භීතිය නිසාම සිරුර ගල්වී ගියේ ය. කුමක් කළ යුතු දැයි නොවැටහිණ.ටිකකින් ජලය තරමක් බැස ගියේ ය. එහෙත් හතර වටේම ජලයෙන් පිරී තිබිණි. දෙබලෙන් මිදුණ මම තෙතබරි වූ සරම අමුඩයක් සේ හිරකර ගතිමි.මා සමඟ දිව ආ බිරියත් දූලාත් පෙනෙන්නට නොවූහ. මසිත ශෝකයෙනුත්, වේදනාවෙනුත් පිරී ගියේ ය. ඔබමොබ යමින් ඔවුන් සොයන්නට වීමි.කෙනෙක් මැරී සිටියේ ය. ඒ අපේ ගෙදර කෙනකු නොවන බව පෙනිණ. මම තවත් සෙවීමි. තවත් සිරුරක් හමුවිය. ඒ ද වෙන අයෙකි. මම කෑගාමින් ගෙදර සාමාජිකයන් සොයන්නට වීමි.සැඩ දිය පහරට ගහ කොළ ඉදිරී වැටී වැටවල් පෙරළී ගොසිනි. යා යුතු මගක් සොයා නොගත හැකි ය. මම අතරමං වීමි.මේ සියලු බාධක මැද මා ඔබමොබ දිව්වේ වියරු වැටුණකු පරිද්දෙනි. කටුකම්බි වැටක හිරවී සියොළඟ මඩින් නැහැවී ගිය රුවක් මා නෙත ගැටුණේ ඒ නිමේෂයේ ය. ඈ මගේ ලොකු දූය. ‘දුවේ’ යි කියාගෙන මම ඈ ළඟ වැටුණෙමි. ඇගේ මුව දෙපසින් සෙම වැනි දෙයක් වැගිරෙමින් තිබිණි.‘අනේ මගෙ රත්තරං දුවේ කෝ අම්මයි නංගියි?’ මට කෑගැසිණ.දියණිය නැගිටුවා වත්තන් කර ගත් මම ඇය කැටුව පන්සල දෙසට ගියෙමි. ඒ වන විට බොහෝ දෙනෙක් පන්සලට රැස්ව සිටියහ. දියණිය පසු වූයේ දැඩි වේදනාවක ය. මම නායක හාමුදුරුවන්ගෙන් වේදනා නාශක ඉල්ලා ගෙන ඇයට සහනයක් දුනිමි.එහි සිටි තරුණියක් මා දියණියට ඇඳුමක් දුන්නා ය. ඇබිත්ත කොලුවා මට ද සරමක් දුන්නේ ය.කොතෙක් සෙව්වද මා බිරියත්, බාල දියණියත් සොයා නොගත හැකි විය. බේරී ඇත්තේ අප දෙදෙනා පමණි.ජීවිතය බේරුණ ලොකු දුව ඒ වන විට රෝහලක රැකියාවක් කරමින් සිටියා ය. ඇය කැඳවාගෙන යාබද ගමක ඥාති නිවෙසකට ගිය මම එහි සිටි ඥාති සොයුරියක සමඟ ඇය සිය රෝහලට පිටත් කර හැරියෙමි. අපේ ගෙය ද බිඳ වැටී තිබිණ.දිය බැස ගිය පසු මම ආණ්ඩුවෙන් ලැබුණ කූඩාරම සවි කර ගතිමි.ඒ සුනාමියෙන් අපට සිදු වූ විපත ය.සියල්ල විඳ දරා ගත් මම ජීවිතයට මුහුණ දෙමින් සිටියෙමි.සතියක් පමණ ගෙවී ගිය තැන මට ලොකු දුවගෙන් ඇමතුමක් ලැබිණි.‘තාත්තෙ පුළුවන් තරන් ඉක්මනට මට තාත්තව හම්බ වෙන්න ඕනැ. ඇවිත් මාව මුණ ගැහෙන්න. මං මෙහෙ කෙනෙක්ව කසාද බඳිනව.’ ඇය කීවා ය.මම කෝපයෙනුත් කලකිරීමෙනුත් ගොළුවීමි.ඇගේ මවත් සොහොයුරියත් අතුරුදන්ව ගොසිනි. ගෙය බිඳ වැටී ඇත. පියා අතරමංව සිටියි. ඒ සියල්ල මැද ඇය කසාද බඳින්නට යයි.‘මේකිට පිස්සු හැදිලද?’ මම කෝපයෙන් වෙව්ලමින් මගෙන් ම ප්‍රශ්න කර ගතිමි.දින කිහිපයකට පසු මගේ කෝපය නිවී ගියේ ය. හිත තැන්පත් විය.‘කමක් නෑ. උඹ ඕනැ තීන්දුවක් ගනිං!’ මම හිත හදාගෙන නිහඬ වීමි.සුනාමිය ඇවිත් ගොස් දැන් වසර නවයකි. එය මට පාඩම් දෙකක් කියා දුන්නේ ය. පළමු වැන්න ලස්සනට දිස්වන ස්වභාවික ලෝකයේ ඇති දරුණුකම ය. දෙවැන්න අගේට හිනාවෙන මිනිසුන්ගේ ඇති දරුණුකම ය.බිරියත් පොඩි දුවත් අහිමි සොවින් මම පීඩිත වීමි. ගෙය ඇද වැටීමෙන් මම අසරණ වීමි. සුනාමියට අසු වූවන්ගේ වටිනා දේ ඇස් පනා පිට පැහැර ගෙන යන තිරිසනුන් දැක මම කම්පා වීමි.මේ සා දැරිය නොහැකි දේ දරා ගැනීමට තරම් මගේ හිත තද වී ඇත්තේ කෙසේ දැයි මම නොදනිමි.පළමු ඇමතුමෙන් පසු ලොකු දුවගෙන් මට දෙවන ඇමතුමක් ආවේ නැත. ඒ ඇමතුමට වසර නවයක් ගෙවී ගොසිනි.ඇය කොතැන සිටිනවා දැයි මම නොදනිමි.  අනන්‍යතාව සඟවා සිටීමට කැමැති පියකු විසින් යොමු කරන ලද ලිපියක් ඇසුරිනි.  ලැබුණු අමතර නිවාඩු ටික ද එක් කළ විට ඒ සති අන්තය තරමක් දිග නිවාඩුවක් විය.අප එය ගත කළේ දුර බැහැර නෑ ගෙදරක ය.එහි පැවති පුංචි පහේ උත්සවයක් වෙනුවෙන් අප වැනි සමීප ඥාති පවුල් කිහිපයකට ඇරියුම් කර තිබිණි.උත්සවය නිමා වී අප සතුටු සාමීචියෙන් ගෙවූ මොහොතේ අප අතර සිටි ඥාති තරුණයකුට දුරකථන ඇමතුක් ආයේ ය. ඒ ඇමතුමින් ඔහු කොපමණ සතුටට පත් වී ද යත් ඒ ඇයි දැයි අසන මට්ටමට අප පෙලඹිණ.‘ලොක්ක සති දෙකකට රට යනව! අම්මේ ඇති යාන්තං!’ ඔහුට කියැවිණ. ඒ සමඟ ම ඔහුගේ මුහුණින් පළ වූයේ පුදුම හිතෙන සතුටකි.‘මොකද අප්පා ලොක්ක රට යනවට ඔච්චරම සන්තෝස?’‘ලොක්ක රට ගිහිං එනකොට මෙයාට මොනව හරි ගෙනත් දෙනව ඇති.’‘නෑ. නෑ. ලොක්ක රට ගියාම මෙයානෙ බොස්, ඒකයි ඔය.’කාගෙ කාගේත් සිනා වදන් තරුණයාට නම් විනෝදයක් නොගෙනාවේය.‘ඇත්තම කියනව නං මාමෙ අපේ ලොක්ක හරි රළුයි. කට ඇරියොත් බණින එකම තමයි වැඩේ. යකා වාගෙ හැසිරෙන හින්ද ඔෆිස් එකේ කවුරුත් බයයි. ඉතිං එහෙම මනුස්සයෙකුගෙන් සති දෙකක් හරි අත්මිදිල ඉන්නව කියන එක නිකං ස්විප් එකක් ඇදුණ වගේ වැඩක්.’ තරුණයා පැහැදිලි කළේ ය.අප සිත් ඔහු කෙරෙහි අනුකම්පාවකින් පිරී ගියේ ය.‘පුතාල වැරදි වැඩ නොකරනව නං මොන ජගතෙකුටවත් නිරපරාදෙ බයවෙන්ඩ ඕනැ නැ.’ අප අතර සිටි විශ්‍රාමික ජ්‍යෙෂ්ඨයා කීවේ ය. ඔහු පරිපාලන ක්ෂේත්‍රයේ සිටි අයෙකි.‘අනේ නෑ මාමෙ, ඔෆිස් එකේ කවුරුත් වැරැදි වැඩ කරන්නෙ නෑ. ඒත් අපේ ලොක්කට හොස්ස ළඟින් මැස්ස යන්ඩ බෑ! කඩා පනිනව. බණින හැටි දැක්කොත් මාමල ඔහොම කියන්නෙ නෑ’‘පුතා ආත්ම අභිමානය කියන එක ලොක්කට, පොඩ්ඩට විතරක් නෙමේ සත්තුන්ටත් තියනව. ඔයාලගෙ ලොක්ක චාණක්‍යගෙ කතාව අහල නැතුව ඇති.’‘මොකක්ද මාමේ ඒ?’‘චාණක්‍ය කියන්නෙ පුතේ, භාරතයෙ ඉපදිච්ච මහා පුරුෂයෙක්. චන්ද්‍රගුප්ත මෞර්ය සිංහාසනේ තියල මෞර්ය අධිරාජ්‍ය ගොඩනංවන්න අඩිතාලම දාපු මනුස්සය තමයි ඒ...'‍‍‍‍‘..... ඒ කාලෙ ඔය මගධ රාජ්‍යය පාලනය කළේ ධනනන්ද කියන රජ්ජුරුවො. මුලදි මහ ලෝබය! බදු ගගහ මහා භාණ්ඩාගාරෙ පුරෝගත්ත. පස්සෙ පුදුම විදිහෙ දාන පතියෙක් වුණා. දනට පිනට වියදං කළේ වතුර වාගේ....’... ඔය කාලෙ තමයි චාණක්‍ය කියන මහා විද්වතා රටේ ප්‍රසිද්ධ වුණේ. චාණක්‍ය බුද්ධියෙන් අගතැන්පත් වුණත් රූපෙ නං අවලස්සනයි. කළුම කළුයි...’‘.... ඔන්න දවසක් ධනනන්ද රජ්ජුරුවො චාණක්‍යව රාජ සභාවට කැ‍ඳෙව්ව. චාණක්‍යගෙ කැත කොච්චර ද කිව්වොත් දැක්ක හැටියෙ රජ්ජුරුවන්ට කේන්ති ගියා. ‘චාණක්‍ය රාජ සභාවෙන් පළවා හරිනු!’ කියල එකපාරටම රජ්ජුරුවො නියෝග කළා....’‘..... චාණක්‍යයට ආවෙ දරුණු කේන්තියක්! චාණක්‍ය හිස මුදුනෙ බැඳගෙන හිටිය කෙස් රොද එකපාරම කඩල දා රජ්ජුරුවො දිහා බලල මෙන්න මෙහෙම කිව්වලු. “නීචය, තා මට කළ අවමානයේ පළිය ගනිමි. තාගේ රාජ වංශය පොළොවට සමතලා කර මහඔයේ සිංහාසනය මත සුදුස්සකු හිඳුවමි. එතෙක් මේ කෙස් රොද නොබඳිමි.’ එහෙම කියපු මාණික්‍ය පිටවෙලා ගියා...’.... එහෙම පිටවෙලා රටේ සංචාරය කරද්දියි චාණක්‍යට චන්ද්‍ර ගුප්ත කියන තරුණයා අහම්බෙන් හමුවුණේ. චාණක්‍ය චන්ද්‍ර ගුප්තගෙ නායකත්ව ලක්ෂණ දැක්ක. ඊට පස්සෙ චාණක්‍ය ඒ තරුණයව තක්ෂිලාවට කැඳවානෙ ගිහිං ඉගැන්නුව. විද්‍යා ශිල්ප වගේ ම අවි ශිල්පයත් ඉගැන්නුව. අන්තිමේ චන්ද්‍රගුප්ත නැවතුණේ මහඔයේ අධිරාජ්‍ය වෙලා. චන්ද්‍ර ගුප්ත මෞර්ය අධිරාජ්‍යය බිහි කරල. එදා ධනනන්ද රජ්ජුරුවන්ගෙ පහත් වචනය ගිය දුර දැක්කද? චාණක්‍ය සිහි වෙන්ඩ අදත් නව දිල්ලිය පැත්තෙ එක්තරා ප්‍රදේශයක් ‘චාණක්‍ය පූරි’ කියල නම් කරල තියනව...’වැඩිහිටියා නවකතාව නිම කර පිරිස දෙස බැලුවේ ජයග්‍රාහී ලීලාවෙනි. ඥාතීන් පිරිස ඥානනය කිරීමේ සතුටින් ඔහු ඔද වැඩී සිටියේ ය.අපි මොහොතක් විස්මයට පත්ව සිටියෙමු.‘ඔන්න පුතා දැන් තියෙන්නෙ ඔයාලගෙ වැඩේ. ඔය කතාව ලස්සනට ලියල ලොක්කට තැපැල් කරන්ඩ. ආපු දවසක කියෝල හැදෙන්ඩ බලයිනෙ.’ වැඩිහිටියා හිනැහුණේ ය.  පිළියන්දල ජනිත ජයසේකර විසින් යොමු කරන ලද ලිපියක් ඇසුරිනිසිළුමිණ, නෙළුම්විල, ලේක්හවුස්,කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av1402092</link>
    <topic>මා කැමැතිම පිරිමි දහදෙනා</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම පිරිමි දහදෙනාතාරකා වාසලමුදලිආරච්චිහදවතේ ගැඹුරුම තැනක නිදන් වූ සොඳුරු මතක යළි යළිත් ආවර්ජනය කරන ‘මා කැමැතිම පිරිමි දහදෙනා’ විශේෂාංගයට මෙවර එක්වන්නේ, මාධ්‍යවේදිනියක, ‍නිවේදිකාවක මෙන්ම ලේඛිකාවක ද වන තාරකා වාසලමුදලිආරච්චි ය.1. කැමැතිම නළුවා : ටොම් හෑන්ක්ස්වචනයේ පරිසමාප්ත අර්ථයෙන් ම ඕනෑම චරිතයක් සැබෑ ලෙසම පණ පෙවිය හැකි නළුවෙක් ඔහු. එනිසා මම ඔහුගේ රංගනයට ඉතා කැමැතියි.2. කැමැතිම ගායකයා : ශේන් වෝර්ඩ්ඔහුගේ හඬ සහ ගීත හදවතට ගොඩාක් කිට්ටුයි. පුද්ගලයෙක් වශයෙන් ඇති අව්‍යාජ බවට මම කැමැතියි.3. කැමැතිම ක්‍රීඩකයා : මහේල ජයවර්ධනක්‍රීඩකයකු සතුව තිබිය යුතු සංයමය, මහත්මා ගතිය, ජීව ගුණය සහ කණ්ඩායම් හැඟීමෙන් යුතු පරිණත බව ඔහු සතුව තිබෙනවා.4. කැමැතිම මාධ්‍යවේදියා : ඇන්ඩර්සන් කූපර්එකවර සෘජු සහ නම්‍යශීලීවීමේ හැකියාව මාධ්‍යවේදියකු සතු විය යුතු දෙයක්. ඒ ගුණාංග මා ඔහු වෙතින් දකිනවා.5. කැමැතිම දාර්ශනිකයා : බුදුන් වහන්සේලෝකයේ නිවැරදිම සහ ප්‍රායෝගිකම දර්ශනය බුදු දහම කියා මම විශ්වාස කරනවා. ඒ නිසා මමත් ඒ දර්ශනය අනුගමනය කරනවා.6. කැමැතිම රාජ්‍ය නායකයා : නෙල්සන් මැන්ඩෙලාතම ජනතාව වෙනුවෙන් තමන් ගේ ජීවිතය ම කැප කළ නියම නායකයකු නිසා මම ඔහුට කැමැතියි.7. කැමැති ම ලේඛකයා : ගුස්ටාෆ් ප්ලෝබෙයාර්පාඨකයා විස්මයෙන් රසයෙන් ආස්වාදයෙන් පුරවාලන්නට සමත් ලේඛකයෙක් ඔහු.8. කැමැතිම ගුරුවරයා : කේ. ජයතිලකසාහිත්‍ය ක්ෂේත්‍රයට අදාළව වැදගත් ගුරුහරුකම් බොහොමයක් එතුමා මට ලබා දුන්නා.9. කැමැතිම දේශපාලනඥයා : ලක්ෂ්මන් කදිරගාමර්උගත්කම, වැදගත්කම, බුද්ධිමත්කම, දූරදර්ශී බව ආදී දේශපාලනඥයකුට අත්‍යවශයෙන් ම තිබිය යුතු ගුණාංගවලින් පරිපූර්ණ පුද්ගලයකු ඔහු වෙතින් මම දකිනවා.10. කැමැතිම සටන් ශිල්පියා : බෲස් ලීසටන් කලා ශිල්පියකුගේ තිබිය යුතු තියුණු බව, තිර බව සහ ශක්තිමත් බව ඔහුගෙන් මම දකිනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av1402093</link>
    <topic>මම තමයි දේශපාලනයට ආපු ලංකාවේ ළාබාලම නිළිය</topic>
    <author>ගාමිණී සුසන්ත</author>
    <content>මම තමයි දේශපාලනයට ආපු ලංකාවේ ළාබාලම නිළිය අනර්කලී ආකර්ෂාඅනර්කලී ආකර්ෂා ඉතා ආකර්ෂණීය චරිතයකි; තරුවකි. විටෙක ඇය රංගන ශිල්පිනියකි. විටෙක ඇය රූපවාහිනී වැඩසටහන් ඉදිරිපත් කරන්නියකි. තවත් විටෙක ඇය දේශපාලනඥවරියකි. මේ දිනවල අනර්කලී ඉතාම කාර්ය බහුල වී ඇත. ඒ ඇය දකුණු පළාත් සභා ඡන්දයේ අපේක්ෂිකාවක වීම නිසාය.* අනර්කලී කොහොමද මේ දිනවල ඔබේ කාලය ගෙවෙන්නේ?මේ දිනවල මම වැඩිපුර කාලය ගත කරන්නේ මාතර දිස්ත්‍රික්කයේ. මෙවර දකුණු පළාත් සභා ඡන්දයේදී ඡන්දය ඉල්ලන්නේ මාතර දිස්‍ත්‍රික්කයෙන්. මාතර දිස්ත්‍රික්කයෙන් ඡන්දය ඉල්ලන එකම කාන්තාව මම.* ඇයි ඔබ මෙවර ගාල්ල දිස්‍ත්‍රික්කය අතහැර මාතර දිස්ත්‍රික්කයෙන් ඡන්දය ඉල්ලන්නේ?ඒක පක්ෂය ගත් තීරණයක්. මගෙ ගම මාතර. පසුගිය පළාත් සභා ඡන්දයේදිත් මට මාතරින් තරග කරන්න කියල ඉල්ලීමක් ආව. නමුත් මම ඒක ප්‍රතික්ෂේප කළේ එක්තරා හේතුවක් නිසා. නමුත් දැන් මට එහෙම ගැටලුවක් නෑ. ඒ නිසයි මම මාතරින් ඡන්දය ඉල්ලන්නේ. එහෙම වුණත් ගාල්ල දිස්ත්‍රික්කයේ ජනතාව මම කවදාවත්ම අමතක කරන්නේ නෑ. දකුණු පළාත් සභාවෙ ඉඳගෙන මම ඔවුන් වෙනුවෙන් උපරිම සේවයක් කරනවා.* ඔබ හිතනවද, පසුගිය කාලය තුළ ඔබව පත් කළ ජනතාව වෙනුවෙන් සේවයක් කරන්න හැකි වුණාය කියල?ජනතාවට සේවයක් කිරීමේදී මධ්‍යම රජයට තරම් හැකියාවක් පළාත් සභාවට නැහැ. නමුත් පළාත් සභා මන්ත්‍රීවරියක් හැටියට මට කරන්න පුළුවන් උපරිමය කරන්න මම උත්සාහ කළා.ගමේ කාන්තාවන් නඟා සිටුවන්න, දරුවන්ගේ අධ්‍යාපනයට ශක්තියක් ලබා දෙන්න, විදුලිය ජලය නැති ප්‍රදේශවලට ජලය විදුලිය ලබාදෙන්න, නිවාස ආධාර ශිෂ්‍යාධාර ලබාදෙන්න පසුගිය කාලය තුළ මම මට හැකි පමණින් කටයුතු කළා. ඒ වගේම දුම්රිය බස් රිය වැනි පොදු ප්‍රවාහන සේවා තුළ කාන්තා හිංසනය අවම කිරීමේ අදහසින් CCTV කැමරා සවි කළ යුතු බවට යෝජනාවක් ගෙනාවේ මම. ඒ යෝජනාව මුළු ලංකාව තුළම මේ අවුරුද්දේ සිට ක්‍රියාත්මක වේවි. ඒ ගැන මම ගොඩක් සතුටු වෙනවා.* මොනවගේ ඉදිරි වැඩ පිළිවෙළක් එක්කද ඔබ මෙවර ජනතාවගෙන් ඡන්දය ඉල්ලන්නේ?දකුණේ සංචාරක කර්මාන්තයෙන් අපේ රටට විශාල විදේශ විනිමයක් ලැබෙනවා. ගාල්ල දිස්ත්‍රික්කයේ සංචාරක කර්මාන්තය ඉතාම දියුණුයි. නමුත් මාතර දිස්ත්‍රික්කයේ තත්ත්වය එහෙම නෑ. මාතර දිස්ත්‍රික්කයේ සංචාරක කර්මාන්තය දියුණු කිරීමේ අවශ්‍යතාවයක් තිබෙනවා.එසේම දකුණේ ජනතාවගේ ඉංග්‍රීසි දැනුම දියුණු කිරීමේ අවශ්‍යතාවයකුත් මට තිබෙනවා. ඒ වගේම මාතර තරුණ පරපුරට තාක්ෂණික දැනුම ලබාදීමේ වැඩපිළිවෙළක් ඉදිරිපත් කරන්නත් මගේ අදහසක් තිබෙනවා. විශේෂයෙන් ළමා සහ කාන්තා හිංසනය වෙනුවෙන් උපරිම හ‍ඬක් නඟන්න මම බලාපොරොත්තු වෙනවා.* දකුණෙන් බස්නාහිරට එන්න අදහසක් නැතිද?නැහැ එහෙම අදහසක් නෑ. මට ආරාධනා කීපයක්ම ලැබුණා කොළඹින් ඡන්දය ඉල්ලන්න කියලා. නමුත් මම ඒක ප්‍රතික්ෂේප කළා. මම කැමැති නෑ කොළඹ සීතල කාමරවල ඉඳගෙන කරන දේශපාලනයට. මම කැමැතියි ජනතාව සමඟ ජීවත්වෙලා ජනතාවට සේවය කරන්න.* ඔබේ ඊළඟ බලාපොරොත්තුව පාර්ලිමේන්තුවද?අනිවාර්යෙන්ම. පසුගිය පළාත් සභා මැතිවරණයෙන් මම දිනුවට පසුව පාර්ලිමේන්තු මැතිවරණයට තරග කිරීමේ හැකියාව මට තිබුණා. නමුත් මම ඒකට උනන්දු වුණේ නෑ. පාර්ලිමේන්තුව කියන්නෙ උත්තරීතරම තැන. එතැනට යන්න නම් දේශපාලනය පිළිබඳ ඉතාම හොඳ දැනුමක් තියෙන්න ඕන. මීට අවුරුදු කීපයකට පෙර මට ඒ දැනුම තිබුණේ නෑ. නමුත් පසුගිය කාලයේදී මම දේශපානය පිළිබඳ යම් දැනුමක් ලබාගත්තා.* මෙවර පළාත් සභා ඡන්දයට නළු නිළියන් කීප දෙනෙක්ම තරග කරනවා. ඔබට මොකද ඒ ගැන හිතෙන්නේ?ලංකාවේ දේශපාලනයට ආව පළමු නළුවා තමයි ඇන් ඇම් පෙරේරා මහත්තය. ලාබාලම නිළිය මම. දේශපාලනයට එන්න මගේ ලොකු හීනයක් තිබුණා. මගේ සිහිනය තවත් පිරිසක් අනුගමනය කිරීම ගැන මට සතුටුයි. මෙවර පළාත් සභා ඡන්දයට කලා කරුවන් ඉදිරිපත් වෙන්නේ ඔවුන්ගේම වුවමනාවටයි කියලයි මම හිතන්නේ. එහෙම නැතිව කාගෙවත් වුවමනාවකට දේශපාලනයට ඒම මෝඩකමක්.* දේශපාලනය කියන විෂය නිළියක් හැටියට ඔබට දැනෙන්නේ කොහොමද?මම නිළියක් වුණාට මට හොඳ දේශපාලන පසුබිමක් තිබෙනවා. ඒ නිසා දේශපාලනය කියන විෂය මට අමුතු දෙයක් නෙමෙයි. දේශපාලනය කියන දේ මගේ ජීවිතය වෙනස් කළා කිව්වොත් හරි. කලා ශිල්පිනියක් හැටියට මගේ රසික රසිකාවියන්ට දෙන්න පුළුවන් මගේ කලා නිර්මාණයක් පමණයි. නමුත් දේශපාලනඥවරියක් හැටියට සමාජය වෙනුවෙන් බොහෝ දේ කිරීමේ හැකියාව මට ලැබෙනවා. දේශපාලනයට පිවිසීම නිසා මට හැකිවෙලා තියෙනව අනෙක් අයට උදව් කරන්න.* එයින් අදහස් වෙන්නේ ඔබ කලාවෙන් දුරස් වෙනවා කියන එකද?නැහැ. එහෙම නැහැ. නමුත් ඉදිරියේදී මම ඉතාම සීමිත නිර්මාණ සංඛ්‍යාවකට පමණක් දායක වෙනවා.* ඉදිරියේදී එන්න තිබෙන ඔබේ නිර්මාණ මොනවාද?මම රඟපෑ ‘ජූලි හතයි’ චිත්‍රපටය මේ අවුරුද්දේ ජූලි මාසයේදී තිරගත වේවි. එය ඉතාම ලස්සන චිත්‍රපටයක්. අධ්‍යක්ෂණය කළේ සංජය නිර්මාල්. ඉතාම ශීඝ්‍රයෙන් නැතිවී ගෙනයන ලංකාවේ පවුල්වල බැඳීම ආරක්ෂා කරගන්නේ කෙසේද කියන එක මේ චිත්‍රපටයෙන් කතා වෙනවා.ගාමිණී සුසන්තඡායාරූප -  ශාන් රූපස්සරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av1402094</link>
    <topic>සිනා කතා</topic>
    <author/>
    <content>සිනා කතාහන්දියේ සුපිරි වෙළෙඳ සංකීර්ණයේ පිහිටි වෙළෙඳ ප්‍රදර්ශනාගාරයට පිටිකිරි තොගයක් පැමිණ ඇති බවට ලත් ආරංචියකින් තෙල්මා කඩිමුඩියේ ලක ලැහැස්ති වී එහි ගියේ තම දියණිය ද සමඟය. ඒ වන විටත් එහි සැදී තිබූ දිගු පෝලිමට ඔවුන් දෙදෙනා ද එක් වූවෝය. ඇගේ දියණියගේ අරුමෝසම් ඇඳුම දෙස, දෙනෙත මෙන්ම මුව ද අයා මොහොතක් බලා සිටි, පෝලිමේ ඒ අසල රැඳී සිටි තැනැත්තියක වූ තිලකා කම්මුලට අතක් තබා ගනිමින් මෙසේ කීවාය."මගෙ අම්මෝ! මොන විදියේ අද්භූත ඇඳුමක් ද මේ තරුණ හාදයා ඇඳගෙන ඇවිත් තියෙන්නෙ?""එයා පිරිමි ළමයෙක් නෙමෙයි. ඒ මගේ දුව." එය කන වැකුණු තෙල්මා, තිලකා දෙස නොරිස්සුම් බැල්මක් හෙළමින් කීවාය."අනේ මට සමාවෙන්ඩ. එතකොට ඔහේ මේ දැරිවිගෙ තාත්තද?" තිලකා දෙඋර හකුළා ඇසුවාය."තාත්තද? තාත්තා නෙමෙයි මම අම්මා" තෙල්මා මුහුණ ගස්සා පිළිතුරු දුන්නාය.අ.පො.ස. (උසස් පෙළ) විභාගයට පෙනී සිටීම සඳහා පාඩම් කරමින් සිටි තම මුනුපුරාගේ හිස අතගෑ කමලා ඔහුගෙන් මෙසේ ඇසුවාය."හොඳයි, දැන් ඉතින් පුතා ඉගෙන ගෙන ඉවර වෙලා කවුරු වෙන්ඩ ද කැමැති?""මං ආසයි ආච්චියෙ, සත්තුන්ට වෙදකම් කරන දොස්තර කෙනෙක් වෙන්ඩ" මුනුපුරා තම මිත්තණිය දෙස බලා කීවේය."මොනවා! හොඳ ‍දොස්තරලා ගණනාවක්ම අපේ පවුලෙ ඉන්දැද්දි පුතා මොකද බලු දොස්තර කෙනෙක් වෙන්නෙ?" කමලා කට ඇද කොට කීවෙ තම ‍ෙනාසතුට හඟවමිනි."ඇයි ආච්චියෙ, සත්තුන්ට වෙදකම් කරන කොට කිසිම සතෙක් දොස්තරට විරුද්ධව පැමිණිලි කරන්නෙ නැහැනෙ." මුනුපුරා පිළිතුරු සපයමින් කීවේය.  'ජුරාසික්පාක්' චිත්‍රපටය ලංකාවේ සාර්ථකව තිරගත වෙද්දී එහි ඇතුළත් ආදිකල්පික යෝධ සත්ත්වයන්ගේ ක්‍රියාකාරකම් දැකගනු රිසිවූ චමිල තම මිතුරු රොෂාන් ද සමඟ එය ‍නරඹන්නට ගියේය.එහිදී යෝධ රයිනෝසිරසයන් තිරය මත බිහිසුණු රැඟුම් පාද්දී චමිල දෑත් දෙපා හකුළා ගනිමින්, තම අසුනේ බියෙන් ගුලි ගැසී සිටිනු දුටු රොෂාන් ඔහුගේ කනට කොඳුරා මෙසේ කීවේය."චමිල මොකද බං උඹ හොඳටම බයවෙලා? මේක හැබෑවක්යැ. චිත්‍රපටයක් විතරයිනෙ""මම නං දන්නවා මේක චිත්‍රපටයක් විත්තිය. ඒත් ඒ ටික මේ යෝධ රයිනෝසිරස්ලා දන්නවද කියල කොහොමද බං දන්නෙ?" චමිල බියෙන් ගැහෙමින් කීවේය.  පියුමි මුදලාලි බැංකොක් බලා ගුවන්ගත වූයේ තම ව්‍යාපාරය සඳහා අවශ්‍ය රෙදිපිළි තොගයක් මිලදීගැනීමේ අදහසිනි. බැංකොක් නගරය හුරුපුරුදු තම මිතුරකු මඟින් තමාට අවශ්‍ය රෙදිපිළි විශාල තොගයක් මිලදී ගත් හෙතෙම සවස් යාමයේ මිතුරා සමඟම බැංකොක්හි කුප්‍රකට වීදියක් වෙත ගොස් එහි සළෙලු ළඳුන් සමඟ රැයක් පුරා ප්‍රීති වූයේය.එම ප්‍රීති සමාගමයෙන් ප්‍රමෝදයට පත් පියුමි මුදලාලි තම බිරියට දුරකථනයෙන් කතාකොට රෙදි පිළි මිලදී ගැනීම පමා වන බැවින් තවත් සතියක් පමා වන බව දන්වා තම මිතුරා සමඟ එම ළඳුන් හා සිත් සේ විනෝද වූවේය.බැංකොක් හි සළෙල ලියන් පිළිබඳ තම යෙහෙළියක ගෙන් අසා දැන සිටි පියුමි මුදලාලි ‍ෙග් බිරිය ඔහු, එවන් ළඳුනට වහ වැටී ඇතැයි අනුමාන කොට ඔහුට දුරකථනයෙන් කතාකරමින් මෙසේ කීවේ තරවටුවක ස්වරයෙනි."ඔහේ හොඳ හිතින් වහාම ලංකාවට ආවේ නැත්නම් බැංකොක්වල ඉඳගෙන රෙදිපිළි වෙනුවට ඔහේ මිලදී ගන්න දේවල්, මෙහේ ඉඳගෙන මමත් විකුණන්ඩ පටන් ගන්නවා, තේරුණාද?"කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av1402095</link>
    <topic>හෙම්බත් වුණු මිනිස්සු හැටියට අපි අපේ ජීවන රිද්මය විඳිමු</topic>
    <author>ඉනෝකා පෙරේරා බණ්ඩාර</author>
    <content>හෙම්බත් වුණු මිනිස්සු හැටියට අපි අපේ ජීවන රිද්මය විඳිමුනිරෝෂන් ඉලේපෙරුමජනප්‍රිය ටෙලි නාට්‍ය නළු නිරෝෂන් ඉලේපෙරුම, අලුත් වැඩකට අත ගැසූ ආරංචිය පසුගිය දා දැනගන්නට ලැබුණා.රඟපෑමෙන් ඔබ්බට ගිය මේ අලුත් කාර්යය පිළිබඳ එහි නාළිකා ප්‍රධානී, නිරෝෂන් හා කළ කතාබහක් මේ.* මොකද්ද ඔබ අත ගැසූ මේ අලුත් කාර්යය...‘Peo TV’ නාළිකාව ඔස්සේ අපි අලුත් TV චැනල් එකක් පටන් ගත්තා. නම, ‘චැනල් 16.’ එය, 16 වැනි නාළිකාවෙයි විකාශය වෙන්නේ. මේක ඔබ මෙතෙක් නැරැඹු වැඩසටහන්වලින් වෙනස් මඟක් ගත් චැනල් එකක්. අපි මෙය හඳුන්වන්නේ ‘ life style ’ චැනල් එකක් විදියට.එහි තේමාව වන්නේ ‘ජීවන රිද්මය’ හෙවත් life style යන්නයි.ලංකාවේ දැනට තිබෙන්නේ ටෙලිනාට්‍ය, ප්‍රවෘත්ති හෝ දේශපාලනික වැඩසටහන්වලට බර නාළිකා සංස්කෘතියක්. නමුත් ‘චැනල් 16’ න් අපි මේ රටේ ජනතාවට, ඔවුන්ට නොදැනෙන ඔවුන්ගේම ජීවන රිද්මය විඳින්නට සලස්වනවා. හෙම්බත් වෙච්චි මිනිස්සු හැටියට ඉඳහිටවත් අපි අපේ ජීවන රිද්මය විඳිය යුතුයි.Animal Planet, Discovery වැනි චැනල් ඔස්සේ, ලෝකයේ මෙවැනි life style චැනල් ක්‍රියාත්මක වෙනවා. අපේ රටේ අපේම නාළිකාවක් විදියට Life Style චැනල් එකක් ක්‍රියාත්මක වන පළමු අවස්ථාවයි මේ.* කවදා සිට ද වැඩසටහන් ක්‍රියාත්මක වන්නේ...පසුගිය 16 වැනිදා සිට ‘Peo TV’ ඔස්සේ ‘චැනල් 16’ ක්‍රියාත්මකයි. සුවිශේෂී වැඩසටහන් රැසක් පැය 24 පුරා නැරැඹිය හැකි පරිදි පෙළ ගස්වා තිබෙන්නේ ඔබ මවිත වන අයුරින්.‘අහස යට...’ වැඩසටහන දකින විට අපේ මේ අහස යට මේ තරම් සොඳුරු තැන් තිබුණාදැයි ඔබ සිතාවි. හැමදාමත් ලස්සනයි කියා ඔබ බලන්න ගියේ මොන තරම් සීමිත තැන් කිහිපයකට ද...නමුත් ඔබේ ඇස නොගැටුණු සොඳුරු ඉසව් මේ රටේ තව කොයිතරම් නම් තිබෙනව ද? සෞන්දර්ය චාරිකාවක් ඔස්සේ අපි ඔබ රැගෙන යන්නේ එවැනි සොඳුරු ඉසව්වකටයි.70, 80 දශකවල සංගීතය හා සිනමාව තමයි අද වැඩිහිටි පරම්පරාවන් බොහෝ විට අගය කරන්නේ. නමුත් අද පරම්පරාවේ දක්ෂ තරුණ පිරිස් ඉන්නවා අපූරු නිර්මාණකරුවෝ. ඒ අයට විවර වූ තාරුණ්‍යයේ වැඩසටහනයි, ‘Entraince’ නමින් විකාශය වන්නේ.‘දිමුතු මුතු’ සිට අද දක්වා ටෙලි නාට්‍ය කලාව පිළිබඳ, නාලන් මෙන්ඩිස් මහතා කරන විශේෂ වැඩසටහන ‘ටෙලි නාට්‍යයක කතාව’ පළමු වරට විකාශය වන්නක්. ඔවුන් වැනි ක්ෂේත්‍රයේ ප්‍රවීණයන්, ජ්‍යෙෂ්ඨයන් කිහිප දෙනෙක්ම අපේ සම්පත් දායකයන් ලෙස සම්බන්ධ වෙනවා. ගුණාත්මක භාවයෙන් සහ ඉහළ ප්‍රමිතියකින් යුතුව මේ වැඩසටහන් කරගෙන යන්න එය විශාල ශක්තියක්.නමුත් අලුත් පරම්පරාවේ නිවේදක පිරිස මේ වැඩේ ‘අනන’ එකක් නැති වෙයි ද?අතින් පයින්, සිංග්ලිෂ් වලින් කතා කරන නිවේදකයෝ මේ චැනල් එකේ නැහැ. නිවේදන කලාවේ ගෞරවය - ආකර්ෂණය රැ‍ඳෙන අයුරින් හොඳින් පුරුදු පුහුණු කළ නිවේදක පිරිසකුයි ‘චැනල් 16’ හි වැඩසටහන් ඉදිරිපත් කරන්නේ.ක්ෂේත්‍රයේ ප්‍රවීණයන් යටතේ ඔවුන් හඬ හැසිරීමේ අභ්‍යාස හොඳින් ප්‍රගුණ කළ අය. රූපවාහිනි තිරයක් ඉදිරියේ හොඳින් බස හැසිරවීම පමණක් නෙවෙයි, සංවර ඉදිරිපත් කිරීමක් පිළිබඳවත් ඔවුන් දැනුම්වත්.හැබැයි මේ අය තෝරා ගන්නට සම්මුඛ පරීක්ෂණ පවත්වද්දී ආ බහුතරය ගැන පුදුම හිතුණා. බොහෝ අය උපාධිධාරීන්. නමුත් සුනිල් ශාන්තයන් හා පසු කලෙක අයිවෝ ඩෙනිස් ගැයූ ගුරු ගීතයක් වන ‘මිහිකත නළවාලා...’ කියන ගීතය ඒ කවුරුවත් අසා තිබුණෙවත් නැහැ. අපි ඔවුන් පරීක්ෂණයට බඳුන් කළේ ඒ අතීත සෞන්දර්යය විමසමින්.නමුත් දැන් ඔවුන් ඒ අතීත සෞන්දර්යය විමසනවා. හදාරනවා. නිවේදන කලාව සඳහා හොඳ සූදානමක් පසුබිමක් හදා ගන්නවා. ඒ තැනට ආ තරුණ පිරිසක් තමයි, මෙහි නිවේදන මෙන්ම වැඩසටහන් නිෂ්පාදන සඳහාත් දායක වෙන්නේ. වැඩසටහන් අධ්‍යක්ෂවරයා ලෙස රොෂාන් කුරුප්පුත් තරුණ හා ප්‍රවීණ නිෂ්පාදක මඩුල්ලකුත් ‘චැනල් 16’ ට ඉන්න ලොකුම ශක්තියයි.ඉතින්, අපි ඔබටත් ආරාධනා කරනවා ජීවිතය විඳින්න, Peo TV ඔස්සේ චැනල් 16 නරඹන්න කියා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av1402097</link>
    <topic>වෛජයන්තිමාලාගේ සමිබන්ධය නිසා රාජ්ගේ බිරිද හෝටලයක නවතී</topic>
    <author>කුමාර සිරිවර්ධන</author>
    <content>වෛජයන්තිමාලාගේ සමිබන්ධය නිසා රාජ්ගේ බිරිද හෝටලයක නවතීඅප එකිනෙකා අතර ඉතා හොඳ අවබෝධයක් තිබුණා. ඇය කෙරේ ම සිත තිබු හැඟීම් කවදාවත් මට නිවැරැදිව විස්තර කරන්න පුළුවන් වේවි ද කියන එක ගැන මටම සැකයි. එය ප්‍රේමය ද කියා ඔබ විමසුවොත් මා කියන්නේ එය ප්‍රේමයටත් වඩා එහා ගිය දෙයක් කියායි. මා ඇයට ප්‍රේම කළා යැයි කියන්න මම කැමැති නැහැ. මම බෙහෙවින් ඇයට ප්‍රිය කළා. මම මෙහෙම කියන්නම් එය දක්ෂ කලාකරුවන් දෙදෙනකු අතර ඇතිවූ හැඟුම්බර බැඳීමක්' රාජ් වරෙක පැවැසීය.තමාට කිසි දිනෙක රාජ් හිමි නොවන බව වටහා ගත් නර්ගීස් තීරණය කළේ වේදනාවෙන් වුව ඔහුගෙන් සමුගන්නටය. ඔහු හා යළි එකට රඟනොපාන්නටය.කෙසේ වෙතත් ඒ වන විට රාජ් තමා හා නර්ගීස් අතර ප්‍රේමය බොලිවුඩ් සිනමාවට සංකේතවත්ව එකතු කර තිබිණි. ඔහුගේ ආර්. කේ. චිත්‍රපට සමාගමේ ලාංඡනයේ දැක්වෙන්නේ වයලීනයක් එක අතකින් ගෙන අනෙක් අතින් ලලනාවකගේ සුරත අල්ලාගෙන සිටින්නකුගේ රුවකි. 'බර්සාත්' චිත්‍රපටයේ රාජ් කපූර් නර්ගීස් සමඟ රඟපෑ එක් ජවනිකාවක රූප රාමුවක් ඇසුරෙන් එම ලාංඡනය සැකසිණි. අදටත් ආර්. කේ. නිෂ්පාදන බොලිවුඩයෙන් එළිදකින්නේ රාජ් - නර්ගීස් යුවළගේ රූ රැගත් එම ලාංඡනයත් සමඟිනි. කෙසේ වෙතත් නර්ගීස් ඔහු වෙතින් ඈත් වූවාය."මම දන්නවා... නර්ගීස් ජීවිතයේ ගත් අසීරුම තීරණය තමා මා හා රඟ නොපා සිටීම." පසු කලෙක රාජ් කීවේය.දෙදෙන අවසන් වරට රඟපෑවේ 1956 දී තිරගත වූ චෝරි චෝරි චිත්‍රපටයේය. 1958 දී නර්ගීස් සුනිල් දත් හා විවාහ වූවාය. එම යුවළගේ වැඩිමල් පුතු සංජේ දත් ය. 'මදර් ඉන්දියා' රූගත කිරිම් අතරතුර ඇතිවූ ගින්නකට නර්ගීස් හසුවන්නට නොදී බේරාගෙන තිබුණේ සුනිල් දත් ය. දෙදෙන අතර ප්‍රේමයක් ඇතිවූයේ එතැන් පටන් බව කියැවේ.පිළිකාවකට ගොදුරු වූ නර්ගීස් 1981 දී මියගියේ තම වැඩිමල් පුතු සංජේ නළුවකු වීමට පෙරය. ඇගේ දියණියන් දෙදෙනා අතරින් නම්රතා සිනමා නළු කුමාර් ගව්රව් හා විවාහ වූවාය. අනෙක් දියණිය ප්‍රියා දේශපාලනයට පිවිස පාර්ලිමේන්තු මන්ත්‍රීවරියක වූවාය.1960 දශකයේ මුල්භාගයේ පැතිර ගිය කටකතාවකින් පැවසු‍ෙණ් රාජ් කපූර් හා වෛජන්තිමාලා අතර ද පෙම් සබඳතාවක් පවතින බවකි. ‘සංගම්’ චිත්‍රපටය රූගත කෙරෙද්දී හා ප්‍රදර්ශනය වෙද්දී මෙම කටකතාව බොලිවුඩය පුරා ලැව් ගින්නක් සේ පැතිර ගියේය. ‘සංගම්’ චිත්‍රපටයේ ප්‍රධාන චරිත රඟපෑවේ රාජ් කපූර්, වෛජන්තිමාලා සහ රාජේන්ද්‍ර කුමාර්ය.භරත නාට්‍යම් ශිල්පිනියක හා කර්නාටක ගායිකාවක ලෙස කලාවට අවතීර්ණ වූ ‍ෙමානොනිමි වෛජන්තිමාලා සිනමාවට පිවිසියේ 1959 දී ‘වස්කායි’ නමැති දෙමළ චිත්‍රපටයේ රඟපාමිනි. දෙමළ සිනමාව ජයගත් ඇය පසුව බොලිවුඩයේ ස්වර්ණමය යුගයේ එහිද දීප්තිමත්ම තාරකාවක බවට පත් වූවාය.බොලිවුඩයට පැමිණීමෙන් අනතුරුව වෛජන්තිමාලා මුලින්ම පෙමින් බැඳුණේ ඒ වන විට හින්දි සිනමාවේ දැවැන්තයකු වූ ජනප්‍රිය නළු දිලිප් කුමාර් බව පැවසෙයි. ‘ගංගා ජම්නා’ චිත්‍රපටයේ දෙදෙන රඟපාද්දි එම ප්‍රේමය ලියලූ බවත් එම සිනමාපටයේ වෛජන්තිමාලා අඳින ලද සෑම සාරියක්ම ඇයට තෝරා දුන්නේ ‍දිලිප් බව ද කියැවේ. හින්දි සිනමා ඉතිහාසය පිළිබඳ විද්වතුන් වූ බනී රුබෙන් හා සන්ජිත් ෆර්වෙකාර් ද එවැනි පෙම් සබඳතාවක් පැවැති බව තහවුරු කරති. කාමිණී කෞෂල්ගෙන් හා මධුබාලාගෙන් පසු දිලිප්ගේ තෙවැනි නිළි පෙම්වතිය වූයේ වෛජන්තිමාලා බව ඔවුන්ගේ මතයයි. කෙසේ වෙතත් එම ප්‍රේමය වැඩි කාලයක් පැවැතී නැත.‘සංගම්’ චිත්‍රපටය වසර හතරක් තිස්සේ රූගත කෙරිණි. 1961 දී ආරම්භ වූ එහි රූගත කිරීම් නිම වූයේ 1964 දීය. ඒ කාලය අතරතුර වෛජන්තිමාලා සහ රාජ් කපූර් අතර ප්‍රේමයක් පැවැති බව සත්‍යයකි. එම පෙම් සබඳතාව අතරතුර වෛජන්තිමාලා තමා හා විවාහ වන්නැයි රාජ් කපූර්ට බල කළ බව ද පැවසෙයි. එහෙත් පසු කලෙක වෛජන්තිමාලා එම පුවත් සියල්ල ප්‍රතික්ෂේප කළාය.“ආර්.කේ.චිත්‍රපට සමාගමේ නිෂ්පාදනයන්ට රංගනයෙන් එක්වූ සෑම නිළියකටම පාහේ එම ඉරණමට මුහුණ දෙන්නට වුණා. එම සමාගමේ නිෂ්පාදනයක් වන ඕනෑම චිත්‍රපටයක ප්‍රධාන නිළිය රාජ් කපූර් හා පෙමින් බැඳිලාය කියන කටකතාව පැතිරවූයේ සමාගමමයි. ඔවුන් එම කටකතා චිත්‍රපටය ජනප්‍රිය කරවීම සඳහා යොදාගත්තා.”වෛජන්තිමාලා එසේ පැවසුවේ ‘සංගම්’ චිත්‍රපටය තිරගත වෙද්දීය. තමාට හා තම සමාගමට එම කතාවෙන් යම් අපකීර්තියක් එල්ල වූවත් රාජ් කපූර් ඊට කිසිම ප්‍රතිචාරයක් දැක්වූයේ නැත. පරණ කුණු ගොඩවල් අවුස්සා ගත යුතු නැතැයි ඔහු සිතන්නට ඇත. වෛජන්තිමාලා නිසා රාජ් කපූර්ගේ පවුල් ජීවිතය බිඳ වැටෙන්නට ඉතා ආසන්න වූ බව බොලිවුඩයේ උදවිය දැන සිටියහ.පළමුව වෛජන්තිමාලා රාජ් කපූර්ව තම අතේ දුරින් තබාගත්තාය. එහෙත් රාජ් එසේ පහසුවෙන් පසුබසින පෙම්වතෙක් නොවීය. ඔහු ඇය පසුපස ලුහුබැඳ ‘සංගම්’ චිත්‍රපටයේ රූගත කිරීම් අතරතුර ඇයව දැලේ දමා ගත්තේය. ප්‍රේමය දලුලා වැඩෙද්දී ඒ බව රාජ් ගේ බිරිය ක්‍රිෂ්ණාට ද දැනගන්නට ලැබිණි. නර්ගීස් මෙන් නොව වෛජන්තිමාලා රාජ් කපූර්ට තමා හා විවාහ වෙන්නැයි බලකරද්දී ක්‍රිෂ්ණා රාජ්ට විරෝධය පාමින් සිය දරුවන් ද සමඟ නිවෙසින් පිටව ගියාය. මුම්බායි හි නැෂනල් හෝටලයේ ඇය සිය දරු තිදෙනා ද සමඟ මාස හතරහමාරක්ම ළැගුම් ගෙන සිටියාය.රාජ් තම පවුල බිඳගන්නට කැමැති වූ‍ෙය් නැත. වෛජන්තිමාලාගෙන් ඈත් වූ ඔහු යළි තම බිරියට හා දරුවන්ට සමීප වූයේය. එම අලකලංචි නිසා ‘සංගම්’ චිත්‍රපටයේ රූගත කිරීම් වසර හතරක් තිස්සේ ඇදී ගිය බව බොලිවුඩයේ ප්‍රකට රහසක් විය.ලබන සතියේ‘දිලිප්ට බිය වූ රාජ් කපූර්’කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av1402098</link>
    <topic>මුල්ම මනමාලියව ඇන්දුවේ සතයක්වත් ගන්නේ නැතිව</topic>
    <author>ටානියා</author>
    <content>මුල්ම මනමාලියව ඇන්දුවේ සතයක්වත් ගන්නේ නැතිව රූපලාවණ්‍යට ආචාර්ය උපාධියක් හිමිකර ගත් ඉන්දු හේවාපතිරණරූපය ගැන සිතන ඕනෑම කෙනෙකුට මම නම් කියන්නේ හැකි හැම විටෙම ස්වභාවික රූපලාවණ්‍ය සත්කාර වලට යොමු වෙන්න කියලයි. ලොකු ගාණක් වියදම් කරලා, තමන්ගේ සමට නොගැළපෙන සත්කාර කරලා අමාරුවේ වැටෙනවාට වඩා තමන්ගේ ගෙවත්තේ තියෙන දේවල් වලින්ම සත්කාර කරන්න පුළුවන්.ප්‍රවීණ රූපලාවණ්‍ය ශිල්පිනි ඉන්දු හේවාපතිරණ මෙරට රූපලාවණ්‍ය ක්ෂේත්‍රයට කළ සේවාව වෙනුවෙන් පසුගියදා ආචාර්ය උපාධියෙන් පිදුම් ලැබූ වාය. ඇය එම ගරු නාමයෙන් පිදුම් ලැබු පළමු රූපලාවණ්‍ය ශිල්පිනිය ද වන්නීය.විසි වසරක තම රූපලාවණ්‍ය දිවියේ තමන් ලැබු උතුම් ම තෑග්ග මෙය බව පවසමින් ඇය අප හා පිළිසඳරකට එකතු වුණාය.මෙරට ආචාර්ය උපාධියෙන් පිදුම් ලැබූ පළමු රූපලාවණ්‍ය ශිල්පිනිය වීමේ වාසනාව ඔබට උදාවුණා?ඔව්. සමස්ත ලංකා නැණ ගුණ පදනමෙන් තමයි කේශාලංකරණ සැකසුම් පිළිබඳ ආචාර්ය උපාධිය මා වෙත පිරි නැමුවේ. රූපලාවණ්‍ය පිළිබඳ මා සතු වසර 20 ක පළපුරුද්ද හා කැපවීම වෙනුවෙන් මට ලැබුණු වටිනාම තෑග්ග තමයි මේ. ඇත්තටම මේක මගේ ජයග්‍රහණයක් කියනවාට වඩා මගේ දෙමව්පියන් සැමියා වැනි සියලු දෙනාගෙන් ලැබූ සහයෝගයේ ප්‍රතිඵලයක්.ඔබ රූපලාවණ්‍ය ශිල්පිනියක ලෙස ක්ෂේත්‍රයට පිවිසෙන්නේ මීට වසර 20 කට පෙර.මම අපේ පවුලේ බඩපිස්සි. ඉතිං අපේ පවුල් පසුබිම ස්ථාවර නිසා මට කිසිම අඩුපාඩුවක් තිබුණේ නෑ. පොඩි කාලේ ඉඳලම අඳින්න පළඳින්න ෆැෂන් කරන්න තිබුණේ පුදුම ආසාවක්. ඒ නිසා මගේ හිත හුඟක්ම යොමු වුණේ රූපලාවණ්‍ය පැත්තට. ඒත් ඒ පැත්තෙන් ඉහළට යන්න පුළුවන් වෙයිද කියලා බයකුත් දැනුණා. මගේ මුල්ම ගුරුතුමා වුණේ ආචාර්ය ප්‍රේමසිරි හේවාවසම්. ඉන්පසු හැරිස් විජේසිංහයන් යටතේ රූපලාවණ්‍ය පිළිබඳ වැඩිදුර හදාරන්න මට අවස්ථාව ලැබුණා. අද මම ඉන්නවා නම් යම් තැනෙක ඒ එතුමා නිසයි.එතකොට ඔබ ඔබේම කියලා ව්‍යාපාරයක් පටන් ගත්තේ?දැන් වසර 20 කට විතර කලින් තමයි. මුලින්ම වසර 06 ක් මම හැරිස් විජේසිංහයන් ළඟ වැඩ කළා. ඊට පස්සෙයි පිටකෝට්ටේ මගේම කියලා සැලෝන් එකක් පටන් ගත්තේ. මම සැලොන් එක පටන් ගත්තේ පිරිත් කියලා. මට මතකයි ගොඩක් අය මට කිව්වා එහෙම කරන්න එපා ප්‍රසිද්ධ නළු නිළියන්ව ගෙන්න ගන්න එතකොට ඔයාට හොඳ පබ්ලිසිටි එකක් ඉබේටම ලැබෙනවානේ කියලා.ඔබේ අතින් මුලින්ම හැඩවූ මනාලිය මතකද?ඔව්. ඒ ගැන හොඳ මතකයක් තියෙනවා. මොකද මං සැලෝන් එක පටන් ගත්තට පස්සේ හා හා පුරා කියලා මං අන්දවන්න භාරගත්තේ බොහොම දුප්පත් මනමාලියෙක්ව. ඒකටත් හැමෝම කිව්වෙ අපෝ ඉන්දු පළවැනි බිස්නස් එකම සවුත්තු කරගන්න එපා. ඔය වගේ කෙනෙක්ව අන්දන එක ඔයාගේ අනාගතේට හොඳ නැහැ කියලා. නමුත් මං ඒ ගෑනු ළමයාව අන්තිමට මගේ වියදමින් ඇන්දුවා. මං එයාගෙන් සතයක්වත් ගත්තේ නැහැ. මට සල්ලිවලට වඩා වටින්නේ තවත් කෙනෙක්ට උදව් කරන එක. ඉතින් ඒ තමයි මගේ අතින්හැඩ වුණු පළමුවැනි මනමාලි. ඒ වගේ දුප්පත් කෙනෙක්ව මුලින්ම ඇන්දුවා කියලා මට වැරදුණේවත් අලාභයක් වුණේවත් නෑ. ඊට වසර 10 කට පස්සේ මගේ සැලෝන් එක මම ලොකුවට පටන් ගත්තා.රූපලාවණ්‍ය ක්ෂේත්‍රයේ වර්තමානය ඔබ දකින්නේ කොහොමද?මේ ක්ෂේත්‍රයේ නියැළී සිටින හෝ ක්ෂේත්‍රයට එන කිසිම කෙනෙක්ට ඊර්ෂ්‍යා කරන කෙනෙක් නෙමෙයි මම. ක්ෂේත්‍රයට එන අය දැනුමක් ඇතිව එනවා නම් හොඳයි. ඒ වගේම ඔවුන්ව බිහි කරන අයත් රූපලාවණ්‍ය ක්ෂේත්‍රය පිළිබඳ නිසි දැනුමක් ලබාදීම වැදගත් වෙනවාමයි.නවකයන්ට සහ රූපලාවණ්‍ය පිළිබඳ වැඩි සැලකිල්ලක් දක්වන අයට ඔබ දෙන උපදේශය?රූපය ගැන සිතන ඕනෑම කෙනෙකුට මම නම් කියන්නේ හැකි හැම විටෙම ස්වභාවික රූපලාවණ්‍ය සත්කාර වලට යොමු වෙන්න කියලයි. ලොකු ගාණක් වියදම් කරලා, තමන්ගේ සමට නොගැළපෙන සත්කාර කරලා අමාරුවේ වැටෙනවාට වඩා තමන්ගේ ගෙවත්තේ තියෙන දේවල් වලින්ම සත්කාර කරන්න පුළුවන්. ඒ වගේම රූපලාවණ්‍ය ශිල්පීන්ටත් මම දෙන උපදෙස නිතරම තමන්ගේ සේවාදායකයාව ස්වාභාවික ප්‍රතිකාරවලට යොමු කරන්න කියන එක. අනෙක් කරුණ ඉවසීම, කැපවීම සහ හික්මීම යන ගුණාංග රූපලාවණ්‍ය ශිල්පියෙන් පුරුදු පුහුණු විය යුතුමයි. මෙය තවත් රැකියාවක්ම නොවෙයි කලාවක්, මුදල් ගැන හිතලා දවසට මනාලියන් තුන් හතර දෙනෙක්වම අන්දවලා ඔවුන්ටත් අසාධාරණයක් කරනවාට වඩා දවසකට මනාලියන් දෙන්නෙක් ලස්සනට අංග සම්පූර්ණව කරන්න උත්සහ ගන්න. ඒ උත්සාහය අපිව ප්‍රවීණයකුගේ තලයට ගෙන එන්න ලොකු සාධකයක් වෙනවා.වසර 20ක පළපුරුද්ද අතර අමතක නොවන සුන්දර සිදුවිම් මතක් කළොත්?ඔව්. එහෙම සිදුවිමක් තියෙනවා. නමුත් ඒ සිදුවිම සුන්දර නම් නැහැ. හරිම සංවේදියි. මිට වසර දෙකකට කලින් මනාලියෙක් විදිහට හැඩවෙන්න තරුණියෙක් මගේ ළඟට ආවා. හැබැයි එයාගේ අතේ තිබුණේ රුපියල් පන්දහයි. එයා ආවෙත් අම්පාර පැත්තේ දුෂ්කර ගමක ඉඳලා. පස්සේ මං තිරණය කළා එයාව මගේ වියදමින් අන්දවන්න. වෙඩින් එක ඉවර වුණාම ඒ ළමයා මට වැඳලා කිව්වේ මිස්ට බුදු බව අත්වෙන්න ඕනේ මාව ලස්සනට ඇන්දුවාට කියලයි. එයා කැන්ඩියන් අඳින්න හරිම ආසාවෙන් හිටපු ළමයෙක්. ඒත් බැදලා දවස් තුන හතරකින් ගමනක් යනකොට හදිසි අනතුරකින් ඒ ළමයා මැරුණා. අන්තිමට කැන්ඩියන් එකක් අඳින්න ආසාවෙන් හිටපු ඒ ළමයාගේ මළ මිනියටත් මම කැන්ඩියන් එකක් ඇන්දුවා. ඒ සිදුවිම කවදාවත් අමතක වෙන්නේ නැහැ.ටානියාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av1402099</link>
    <topic>පැරැණි විරුවාගේ ත්‍රිමාණ ROBO COP</topic>
    <author>කුමාර සිරිවර්ධන</author>
    <content>පැරැණි විරුවාගේ ත්‍රිමාණ ROBO COPඅතීතයේ ජනප්‍රිය වූ සිනමාපටයන් හි නැවත නිෂ්පාදන එළිදැකීම සෑම සිනමාවකම පාහේ සිදුවෙයි. හොලිවුඩයේ එසේ සිදුවූ නැවත නිෂ්පාදනයක් ත්‍රිමාණ චිත්‍රපටයක් ලෙස මේ වන විට ලොව පුරා ප්‍රදර්ශනය අරඹමින් තිබේ. ඒ 1987 දී ඉමහත් ප්‍රේක්ෂක ආකර්ෂණයක් ලබා ගත් විද්‍යා ප්‍රබන්ධ ක්‍රියාදාම චිත්‍රපටයක් වූ ‘රොබෝ කොප්’ හි නැවත නිපැයුමයි.පීටර් වෙලර් ප්‍රධාන චරිතය රඟපෑ රොබෝ කොප් 1987 නිෂ්පාදනය පෝල් වර්හෙවෙන්ගේ නිර්මාණයක් වූයේය. එම චිත්‍රපටය එදා කොතෙක් ජනප්‍රිය වීද යත් එහි දෙවන හා තෙවන කොටස් ද, ‘රොබෝ කොප්’ චරිතය මූලික කරගත් රූපවාහිනී මාලා ටෙලි නාටකයක් ද, සජීවීකරණ රූපවාහිනී මාලා ටෙලිනාටක දෙකක් ද වීඩියෝ ක්‍රීඩා හා චිත්‍රකතා පොත් කිහිපයක් ද එළිදුටුවේය.එම සාර්ථකත්වය සලකා බැලූ ‘ස්ක්‍රීන් ජෙම්’ සිනමා සමාගම මුලින්ම ‘රොබෝ කොප්’ නව නිපැයීමකට සැරසුණේ 2005 වසරේදීය. කෙසේ වෙතත් විවිධ හේතු නිසා ඒ නව නිපැයීම කල් ගිය අතර අවසානයේ 2011 වසරේදී ජොසේ පැඩිල් හා එය නිර්මාණය කිරීමට ගිවිසුම් අස්සන් කළේය.ජොයෙල් කිනමන් ප්‍රධාන චරිත රඟන නව නිෂ්පාදනයේ රූගත කිරිම් 2012 වසරේ සැප්තැම්බරයේ දී ඇරඹිණි.පෙර චිත්‍රපටයේ මෙන්ම මෙහිද කතා පුවත වන්නේ මරණීය තුවාල ලැබූ පොලිස් නිලධාරියකු අර්ධ මිනිස් අර්ධ රොබෝ තත්ත්වයට පත් කොට පොලිස් හමුදාවට එක් කිරීමෙන් අනතුරුව ඇතිවන ගැටුම්ය. ඔමිනිකොප් නමැති බහුජාතික නිෂ්පාදන සමාගම මඟින් ඇලෙක්ස් මර්ෆි නමැති නිලධාරියා රොබෝ තාක්ෂණය යොදා ගෙන එසේ නීතිය සුරකින රොබෝ පොලිස් නිලධාරියකු බවට පත් කරයි. චිත්‍රපටයෙන් කියැවෙන අන්දමට එය සිදුවන්නේ තවත් වසර 14කට පසු 2028 වසරේදීය.විචාරක මතය වී ඇත්තේ 1987 නිෂ්පාදනයට වඩා හොඳ සිනමා නිර්මාණය නව නිෂ්පාදනය ඔස්සේ බ්‍රසීල ජාතික අධ්‍යක්ෂ ජොසේ පඩිලාහ් සමත්ව ඇත යන්නයි. මුල් චිත්‍රපටයට වඩා නව නිෂ්පාදනය ප්‍රේක්ෂක ආකර්ෂණයට ලක්වීමට ඉඩ ඇති හේතුවක් ලෙස ඔවුන් දක්වන්නේ මෙය ත්‍රිමාණ චිත්‍රපටයක් වීමයි. නිවැරැදි කැමරා කෝණ තෝරාගෙන නිර්මාණය කෙරෙන ඕනෑම ත්‍රිමාණ චිත්‍රපටයක් ප්‍රේක්ෂකයන්ට වඩාත් සමීප වන බවත් මෙම නව නිපැයුමේ ක්‍රියාදාම ජවනිකා විශිෂ්ට තත්ත්වයක පවතින බවත් විචාරකයෝ සඳහන් කරති.මිනිත්තු 118ක ධාවන කාලයකින් යුත් ‘රොබෝකොප්’ නව ත්‍රිමාණ චිත්‍රපටයට වැය වී ඇති මුදල ඩොලර් ලක්ෂ 1300ක් බව සඳහන්ය. එහෙත් 1978 චිත්‍රපටය නිමැවීමට වැයවී ඇත්තේ ඩොලර් ලක්ෂ 130ක් පමණකි.පසුගිය ජනවාරි 30 දා මෙම නව චිත්‍රපටයේ තිරගත වීම් තායිවානයෙන් ඇරඹිණි. පසුගිය දා සිට බ්‍රිතාන්‍යයේ තිරගත වීම ආරම්භ වූ ‘රොබෝකොප්’ ඇමෙරිකාවේ සහ මෙරට ප්‍රදර්ශනය අරඹන්නේ මෙම 12 දාය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av14020910</link>
    <topic>මේ දූපතේ කුරුල්ලන්ට පමණයි</topic>
    <author>ඡායාරූප හා සටහන -කුමුදු ගුණසේකර</author>
    <content>මේ දූපතේ කුරුල්ලන්ට පමණයිහිරු මුදුන් වන්නට ඇත්තේ සුළු මොහොතකි. සැඩ කිරණින් දිළිසෙන පරාක්‍රම සමුද්‍රයේ ජල රැළි වෙරළ ඉම සිප ගන්නේ අපූරු රිද්මයකට ය. අසිරිමත් කුරුලු කොදෙව්වක නැවුම්,... වෙනස්තම අත්දැකීමක් විඳ ගැනීමේ අපේක්ෂාවෙන් පෙර මඟ බලා සිටින පස් දෙනකුගෙන් සමන්විත කණ්ඩායමේ මාද සාමාජිකයෙකි. ඔරු දෙකක් එක් කොට තැනූ සිරිපාලගේ ඔරුවට ගොඩ වූයේ සමුද්‍රය මැද පිහිටි කුරුලු දූපත නැරඹීමට ය.අප රැගත් ඔරුව සෙමින් සෙමින් දියඹට ඇදෙයි. බිය මුසු චකිතයකින් පිරි අවිනිශ්චිත සිතිවිලිවලින් සිත පිරී තිබුණේ පළමු ඔරු ගමන නිසාවෙනි. හබල අතට ගත්තේ නව අත්දැකීමක් විඳ ගැනීමේ අපේක්ෂාවෙනි. නුහුරු නුපුරුදු බව දෙඅත්වලට ගෙන ආවේ සියුම් වේදනාවකි. දැඩි අව් රශ්මිය මුළු ගතම දවා අළු කරයි‍. ඉඳහිට හමන සුළඟ වියළි වුවත් එය මහත් වූ අස්වැසිල්ලකි. ධීවර ‍ඔරු කීපයක් ම අපි පසු කෙළෙමු. දැඩි රශ්මිය නොතකා ඔවුහු සුපුරුදු කාර්යයෙහි යෙදී සිටිති. ඔරුවේ ඉබිගමන හමාර කරමින් කුරුලු දූපත අභියසට ළඟා වීමට විනාඩි 40 පමණ කාලයක් ගෙවා දැමීමට අපට සිදුවිය.‍මේ සුන්දර කුරුලු දූපත පිහිටා ඇත්තේ පරාක්‍රම සමුද්‍රයේ මැද කටුවැව ආසන්නයේ ය. (පරාක්‍රම සමුද්‍රය සාදා ඇත්තේ වැව් කීපයක් එකතු කි‍රීමෙනි) දූපත ප්‍රමාණයෙන් කුඩා වූවකි.අක්කරයකට ආසන්න භූමි ප්‍රමාණයක් බැලූ බැල්මට පෙනේ. තැනිතලා නැති භූමිය මැදට වන්නට උස්ව පිහිටයි‍‍. ජලාශ්‍රිත පක්ෂි විශේෂ මෙහි නිත්‍ය පදිංචිකරුවන් වන අතර‍ පන්සියයකට අධික කුරුලු ගහනයක් මෙහි වෙසෙති. ශාක ඝනත්වය එතරම් සරු නැති භූමියේ වැඩි ඉඩ ප්‍රමාණයක් ගිලගෙන ඇත්තේ ගල් පර්වතයකි. විශාල ගස් දෙක තුනක් හැරුණු කොට ඇත්තේ කටු සහිත පඳුරු ශාකය. ඒවා ද අඩි හත අටකට වඩා උස නැත.ශාක තුරු මුදුන් සියල්ලම දියකාවුන්, සුදු දෑ තුඩුවන් (Black Headed ibis) කරවැල් කොකුන් හා රෑ කොකුන් ඇතුළු ජලචර පක්ෂීන්ගෙන් පිරී ගොසිනි. මුළු පරිසරයම ගායන සැණකෙළියක සිරි ගෙන ය. විවිධ ශෛලීන්ගේ ගීත ඛණ්ඩ වලින් මුළු දූපතම ගිගුම් දෙමින් ඝෝෂාකාරී ‍බවක් උසුලයි.බොහෝමයක් පක්ෂීහු රෑන් පිටින් නිල් අහස ස්පර්ශ කරමින් ඒ මේ අත විවිධ රටාවකට නර්තනයක යෙදෙති. ඉඩ කඩ සීමිත බිමේ නැවත ලැගුම් ගැනීමේ දී ඇතිවන්නේ ගැටුමකි. එකකු පරයා තව එකෙක් නැඟී සිටීමට වෙර දරති. හිතුවක්කාරි දඩබ්බර අයත් ඒ අතර නැතුවාම නොවේ. දුබලයෙකුට පහරදී පලවා හැර ස්ථානයක් සතු කර ගැනීමට වෙර දරන උත්සාහයන් ද කුරුලු ලෝකයටත් පොදු ව‍ූ ධර්මතාවයකි.කුඩා භූමියේ සෑම තැනක් ම නෙත් වසඟයට පත් කරවන සුලු ය. සතර අතට විහිදී ගිය වැල් බොහොමයක් වැලි සහිත වූ පොළොව පිටට නොපෙනෙන අයුරින් බදාගෙන ය. නයි හුඹස් කීපයක් ම තැනින් තැන දැක ගත හැකි ය. කටු පඳුරු අතරින් යා යුත්තේ ස‍ීරුවට කල්පනාකාරීව පරෙස්සමිනි. නැතහොත් අනතුරු සිදුවීම වැළැක්විය නොහැකියි. සියලුම ශාක පදුරු වල අතු කුරුලු කැදැලිවලින් පිරී ගොසිනි. කුරුලු ගහනයට සාපේක්ෂව ඉඩකඩ මදිකම උග්‍ර ගැටලුවකි.සෑම කැදැල්ලකම බිත්තර දෙක තුනක් අනිවාර්යය. සුදු දෑ තුඩු පැටවු හුදෙකලාවේ මොර දෙති. දෙපසට විහිදා තටු වේගයෙන් ගසමින් මේ ස‍ුදානම ජීවිතයේ පළමු පියාසර අත්දැකීම ලබන්නට ය. ඒ සඳහ‍ා‍ වෙර දරන්නෝ ද එමට ය. උත්සාහය අසාර්ථක වූවෝ අතු අතර හිර වෙති. දඟලන්නට ගොස් බිම වැටී ආබාධයන්ට ලක් වෙති. ශක්ති වන්තයෝ යළි නැගිටිති. දුර්වලයන්ට සිදුවන්නේ ජීවිතයෙන් වන්දි ගෙවීමට ය. නෙත් විවර කොට නව ලෝකයක් දකින්න පෙරුම් පුරන පැටවු ද ඒ අතර සිටිති.මේ අතරින් වාසනාව ලබන්නේ අතළොස්සකි. ඊළඟ තප්පරයේ ඇති අවිනිශ්චිත භාවයක් අභියෝග කිසිවක් මොවුහු නොදනිති. දැඩි අව් රශ්මියත් මහ වැසි සේම තර්ජනාත්මකයි. ස්වභාවික ආපදා ඉදිරියේ මවු කිරිල්ලියට තම පැටවුන්ගේ ආරක්ෂාව පතා දැඩි අරගලයක යෙදීමට සිදුවේ. දිවා කල බිත්තර හා පැටවුන් රකින රෑ කොක්කු රාත්‍රි කාලයේ ආහාර සොයා පියාඹති.සතුරු ප්‍රහාරයන්ගෙන් ඇති තර්ජන ද අඩුවක් නොවේ. දඩයක්කරුවන්ට නම් හොඳ දඩ බිමකි. ආහාර සුලබ මෙන් ම පහසු වීම ඊට හේතුවයි. දඩයම්කරුවන් අතර මුල් තැන හිමි වෙන්නේ කපුටාටයි. උගේ ඉලක්කය කුඩා පැටවුන් ය. මාංශවලින් පමණක් සෑහීමට පත් නොවන කපුටෝ බිත්තර පවා පැහැර ගැනීමට රුසියෝ ය. දිරා ගිය අත්තකට බර දී ගොදුරකට අවස්ථාව උදාවන තුරු සන්සුන්ව භාවනා කරන්නෝ උකුස්සෝ වෙති. විමසිලිමත් දෑස් ඉතා තියුණු ය.‍ ගොදුර ඩැහැගත් විගස දූපතේ නොයිද ඔවුහු පලා යති.කුරුලු ගහනයේ පාලනයට ස්වභාවයෙන් ම ඉඩ ලැබී ඇති සෙයකි. ස්වභාව ධර්මයේ නීතියට කවුරුත් යටත් ය. ඊට හැඩ ගැසෙනු විනා එරෙහිව යා නොහැක. මේ සියලු දෙය දෙස කුරුලු මවුපියෝ උපේක්ෂාවෙන් බලා සිටිති.කුරුලු ලෝකයේ අතිශය ආකර්ශනීය සුන්දරත්වය බොහෝ වෙලාවක් අපව රඳවා ගෙන තිබු‍ණේ ගෙවී ගිය කාලය නොදැනෙන්නට ය. යා යුතු වෙලාව පැමිණ තිබේ. ඔබත් මේ කොදෙව්වේ සැඟවී ඇති සුන්දරත්වය අත් විඳින්න. මතක තබා ගත යුතු ම දේ, මානව ක්‍රියාවෙන් ඉඳුල් නොවූ පිරිසුදු බිමේ කිසිවක් ඉවත නොදමන්න වග බලා ගන්න. දූපතේ අයිතිය කුරුල්ලන්ට ය. එහි කිසිවක් අපට අයිති නැත.ඡායාරූප හා සටහන -කුමුදු ගුණසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av14020911</link>
    <topic>විජේ මල්ලිගෙ කොලම</topic>
    <author/>
    <content>විජේ මල්ලිගෙ කොලමවිජේ මල්ලිට වීක් එන්ඩ් එකේ, මේ වීක් එක පටන් ගත්ත සඳුදා හැන්දෑවෙ ජීවිතේ සුන්දරයි. ඒ වගේ වෙලාවක කියල හිතෙන ‍ඉවෙන්ට්ස් දෙකක් මතකයට එනවා. පෙබරවාරි 02 සන්ඩේ ලයනල් වෙන්ඩ්ට් එකේදි තමයි ෆස්ට් ඉවෙන්ට් එක. ධනංජයගෙ ඩ්‍රාමා ෆෙස්ටිවල් එක 31 පටන් ගත්තත්, විජේ මල්ලිට ඒ පැත්තෙ යන්න වු‍ෙණ් සන්ඩේ හැන්දෑවෙ තිබුණු ‘ඇසිඩ් වැස්ස'ට තෙමෙන්න විතරයි. ‘බුද්ධිතයගෙ ජීවිතේ’ බලන්න ප්ලෑන් කරගෙන හිටියත් ඈස් යූෂුවල් ප්ලෑන් අප්සෙට් වුණා. ‘වැලන්ටයින් එනකං’, ‘චන්ද්‍රාවතී සමඟ රාත්‍රියක්’, ‘ලාස්ට් බස් එකේ කතාව’ වගේ ප්ලේස් ඉස්සර බලල තිබුණත් ‘බුද්ධිතයගෙ ජීවිතේ’, ‘ඇසිඩ් වැස්ස’ බලන්නම ඕන කියලයි හිතන් හිටියෙ.සන්ඩේ ඊවිනින් වෙන්ඩ්ට් එක ළඟට ගියේ විජේ මල්ලිගෙ තවත් වන් ඔෆ් ද බෙස්ට් ෆ්‍රෙන්ඩ් කෙනෙක් එක්ක. මෑන්ස් ඩ්‍රාමා කැප්ටන් කෙනෙක්. කාර් එක පාක් කර ගන්නවත් පාර්කින් ස්පේස් එකක් හොයාගන්න බැරි තරමට වෙහිකල්ස්. වෙන්ඩ්ට් ලොබියෙ කපල පුරෝල යන්ග් ඕඩියන්ස් එක. විජේ මල්ලිටයි එයාගෙ ෆ්‍රෙන්ඩටයි මාර හැපි ඒ ක්‍රවුඩ් එක දැක්කම. හරියට සෙවන්ටීස් කාලෙ ධම්ම වර්ක්ෂොප් කරන කොට ඩ්‍රාමා ෆෙස්ටිවල් තියෙන කොට වෙන්ඩ්ට් එකේ තිබ්බ ෆෙස්ටිවල් සීසන්ස් මතක් වුණා. ඒ ආතල් මූඩ් එකෙන් තමයි ‘ඇසිඩ් වැස්ස’ යටට ගියේ කුඩයක්වත් නැතුව.ඇසිඩ් වැස්සට තෙමුණද නැත්නම් ඇසිඩ් වලින් ඇඟපත පිච්චුනාද කියල පෝස්ට් මෝටම් තියන්න නම් විජේ මල්ලි ලෑස්ති වෙන්නෙ නෑ. ඒ ජොබ්ස් කරන්න ලයිසන්ස්ඩ්, ඒ කියන්නෙ බලය ලත් ලොක්කො ලොක්කියො ඕන තරම් ඉන්න නිසා අපේ ඩ්‍රාමා, මීඩියා ෆීල්ඩ් එකේ. ‘ඇසිඩ් වැස්සේ’ ඩිරෙක්ටර් මල්ලිම කියාපු කතාවක් මේක. මෑන්ස්ගෙ වචනවලින් මෙහෙමයි. මම හොඳින් දන්නා පරිදි බහුතරයට මෙය අල්ලන්නේ නැත. බහුතරයට නිර්මාණය කර ඇත්තේ ද නැත. කමෝන් ධනංජය, ඔහොම කියන්නකො. දැන් ඉතින් ඕඩියන්ස් එකේ ටර්න් එක.මොකද කියන්නෙ? ඔයගොල්ලො මැජොරිටි ගෲප් එකේද නැත්නම් මයිනොරිටි ගෲප් එකේද කොහොම වුණත් යන්ග් ජෙනරේෂන් එකේ ඩ්‍රාමා එකකට සන්ඩේ ඊවිනින්ග්වල වගේ පැක්ඩ් යන්ග් ඕඩියන්ස් එකත් හිටපු එක තමයි විජේ මල්ලිගෙ නම්බර් වන් ආතල් එක. මේ ඩ්‍රාමා එකට එහෙම ක්‍රවුඩ් එකක් එන්න අපේ පබ්ලික් පර්ෆෝමන්ස් බෝඩ් එකත් ඉන්ඩිරෙක්ට් සපෝට් එකක් දුන්නද කියලත් විජේ මල්ලිට හිතුනෙ මෝර් සූටබල් ෆෝ එඩල්ට්ස් ටැග් එක නිසා. මේක ආපහු ස්ටේජ් කරන්නෙ නැතිවෙයි ද වගේ දෙගිඩියාවක් තිබිලා ෆස්ට් නයිට් එක මිස් කළේ නැද්ද කියලත් දන්නෑනේ. හැබැයි ‘ඇසිඩ් වැස්ස’ පැයයි විනාඩි දහයක් තියෙනව කිව්වට ෆිෆ්ටි මිනිට්ස්වලින් විතර එන්ඩ් වුණාම, ඒක ෂෝට් ප්ලේ එකක් ද කියලත් විජේ මල්ලිට හිතුණා.මෙන්න නෙක්ස්ට් ඉවෙන්ට් එක. ෆෙබ්රවරි තර්ඩ් (3) විජේ මල්ලිලාට හුරු පුරුදු ලුම්බිණි තියටර් එකේ. ඒව නම් කෙළින්ම ෂෝට් ප්ලේස්. යූත් ෆෙස්ටිවල්ස් දෙක එවෝඩ්ස් පිට එවෝඩ්ස් ගහපු ඩ්‍රාමාස්. චාලක රණසූරියගෙ Boxවලට 2010 යූත් ෆෙස්ටිවල් එකේ බෙස්ට් ඇක්ටර් ඇක්ට්‍රස්, මේක් අප්. එතකොට 2010 ෆෙස්ටිවල් එකේදි ස්ක්‍රිප්ට්, මේක් අප්, ඇක්ට්‍රස්, ස්ටේජ් මැනේජ්මන්ට්. දෙවැනි තුන්වැනි ෂෝට් ප්ලේස් දෙකම 2010 යූත් එ‍වෝඩ්ස් ගහපු යන්ග්ස්ටර්ස්ල දෙන්නෙකුගෙ. කෝරලගේ සමන්ගෙ ‘අජරාමර’, තුසිත ලක්නාත්ගෙ ‘අමතක වෙන්න කලින්'. විජේ මල්ලි මේ ෂෝට්ස් ඔක්කොම බලල තියෙන නිසා කමෙන්ට් කරන්න අකැමැති නෑ. මේ තුන්දෙනා ළඟම එක එක වර්ගයේ ටැලන්ට්ස් තියෙනවා හැංගිලා.ශ්‍රී ලංකා යූත් එක යන්ග් ඩ්‍රැමටිස්ට්ස්ට දෙන සපෝට් එක ගැන නොලියාම බැහැ. නිකමට බලන්නකො 2010/12 එවෝඩ්ස් ලැබිච්ච ඩ්‍රාමාස් තාමත් ස්ටේජ් වෙනවා. ඒවට ඕඩියන්ස් එකත් ඉන්නවා. මේ තුන්දෙනාම අපේ ඩ්‍රාමා ෆීල්ඩ් එකට හොඳ ඉන්වෙස්ට්මන්ට් තුනක් විදියට විජේ මල්ලි දකින්නෙ. ඒ වුණාට ස්ටේට් ෆෙස්ටිවල්ස්වලදි ද බෙස්ට් වෙච්ච ප්‍රොඩක්ෂන්වලට එවෝඩ්ස් ගත්තට පස්සෙ මොකද වෙන්නෙ කියල දියවන්නාව පැත්තෙ අටවැනි තට්ටුවෙ ඉන්න බොස්ලා තමයි දන්නෙ. ස්ටේට් බෝඩ්ස් නම් ඔය තියෙන්නෙ කෝටියක් විතර. ඒව ඇක්ටිව් නෑ කියල නෙවි විජේ මල්ලි කියන්නෙ. ඒ ගොල්ලන්ගෙ ලොකුම ඇනුවල් ජොබ් එක ෆෙස්ටිවල් තියන එක කියල හිතාගෙන ඉන්න බෝඩ්ස්වල අපේසෙට් එකයි විජේ මල්ලිට තියෙන ප්‍රොබ්ලම් එක.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av14020912</link>
    <topic>මිනිස්කම මතුකළ දැන්වීම් තුනක් "බයිසිකලේ කැඩුණා නේද?"</topic>
    <author>ගාමිණි සුසන්ත</author>
    <content>මිනිස්කම මතුකළ දැන්වීම් තුනක් "බයිසිකලේ කැඩුණා නේද?""ඔව්, ඒත් ජීවිතේ කඩා වැටෙන්න දෙන්න බැහැනෙ"මෙම දෙබස ඇතුළත් වන්නේ මේ දිනවල බොහෝ රූපවාහිනී ප්‍රේක්ෂකයින්ගේ සිත් ගත් රූපවාහිනී වෙළෙඳ දැන්වීමකය. මෙම දැන්වීම දිවයිනේ එක් ජනප්‍රිය මූල්‍ය ආයතනයක් වෙනුවෙන් JWT ආයතනය මඟින් නිර්මාණය කරන ලද දැන්වීමකි. මෙයට අමතරව තැඹිලි විකුණන තරුණයාගේ කතාව, අඹ සීයාගේ කතාව ඇතුළත් වෙළෙඳ දැන්වීම් දෙක ද එම මූල්‍ය ආයතනය වෙනුවෙන් නිර්මාණය වූ රූපවාහිනී දැන්වීම් දෙකකි.මෙම දැන්වීම් පෙළෙහි ඇති නිර්මාණශීලී බව නිසාම එම දැන්වීම්වල නිර්මාණකරුවන් සහ මේ දැන්වීම් නිර්මාණය වූ ආකාරය සොයා බැලුවෙමු. මෙම දැන්වීම් නිර්මාණය කිරීමේ වගකීම පැවරුණේ JWT දැන්වීම් ආයතනයේ සුමින්ද ගමගේ ඇතුළු කණ්ඩායමටය. අපි සුමින්ද ගමගේ ගෙන් මෙම දැන්වීම් නිර්මාණයට සූදානම් වුණු ආකාරය පිළිබඳව විමසා සිටියෙමු."මෙම වෙළෙඳ දැන්වීම් තුන අප නිර්මාණ කළේ මූල්‍ය ආයතනයක් වෙනුවෙන්. ඔවුන්ට අවශ්‍ය වුණේ, කෙළින්ම ඔවුන්ගේ ආයතනයේ නම ප්‍රචාරය වන වෙළෙඳ දැන්වීම් කීපයකට වඩා මිනිසුන්ට තමන් ගැනම යමක් හිතන්න ඉඩ ලබාදෙන දැන්වීම් කීපයක් නිර්මාණය කරගන්න. එහිදී ඔවුන් අපට කිසිම කොන්දේසියක් පැනෙව්වේ නෑ. දැන්වීම් නිර්මාණ කිරීමේ වගකීම අපේ ආයතනයට පැවරුණාම නාලක වීරසේකර, නයිජින් නුගවෙල, මහේෂ් ගලබඩ ආරච්චි, ශිහාන් වික්‍රමසිංහ, ශංඛ ඇතුළු අපේ කණ්ඩායම මේ ගැන සාකච්ඡා කළා. ඒ දැනුම කිරි තරුණියගේ කතාවේ පිටපත රචනා කළේ මම. නයිජින් නුගවෙල තැඹිලි විකුණන තරුණයාගේ කතාවේ පිටපතත්, අඹ සීයාගේ කතාවේ පිටපත ශිහාන් වික්‍රමසිංහත් රචනා කළා.අද මහා මාර්ගයේ වාහන අනතුරක් සිදුවූ අවස්ථාවක් ගැන හිතල බලන්න. ඒ අනතුර පසු කරගෙන බොහෝ දෙනෙක් විමසල බලන්නෙ අනතුරේ ප්‍රමාණය ගැන. කී දෙනෙක් තුවාල ද, කී දෙනෙක් මැරිල ද කියන එක ගැන. එතැන ඉන්න තුවාල කාරයෙක් රෝහලකට ගෙනියන්න බොහෝ දෙනෙක් උත්සාහ කරන්නේ නෑ. නමුත් ඒ සඳහා ඉදිරිපත් වෙන පිරිසකුත් ඉන්නව. එයින් පේනව අනෙකාට උදව් කිරීමේ ගුණය අපේ මිනිස්සු තුළ තාම තිබෙන බව. මෙන්න මේ මානුෂිය ගුණය ඉස්මතු කර පෙන්වීමයි මෙම වෙළෙඳ දැන්වීම් නිර්මාණය කිරීමේ මූලික අදහස වුණේ. අප ලබාදුන් පිටපත්වලින් ඉතාම නිර්මාණශීලී ආකාරයට මෙම දැන්වීම් නිර්මාණය කරන්න ප්‍රසන්න ජයකොඩි සමත් වී තිබෙනවා."මීළඟට අපි මෙම දැන්වීම් තුනෙහි නිර්මාණශීලී අධ්‍යක්ෂවරයා ප්‍රසන්න ජයකොඩි හමුවීමු. "රූපවාහිනී වෙළෙඳ දැන්වීමක් නිර්මාණය වෙන්නේ කිසියම් වෙළෙඳ භාණ්ඩයක් හෝ සේවාවක් අලෙවි කරන්න. එම මූලික පරමාර්ථය ඉටුකර ගන්නා අතරේ සමාජයට කිසියම් නිර්මාණශීලී පණිවුඩයක් ලබා දෙන්න පුළුවන් අන්දමේ පිටපත් අපට ලැබෙන්නේ ඉතාම අඩුවෙන්. සිනමාවේ නිරත වෙලා ඉන්න අපට එවැනි නිර්මාණශීලී පිටපත් ලැබීම ලොකු ආස්වාදයක්.වෙළෙඳ දැන්වීමක් කරන්න මට කිසියම් පිටපතක් ලැබුණාම එම පිටපත් රචකයාගෙන් සහ දැන්වීම නිර්මාණයට බාරගත් ඒජන්සියෙන් එම පිටපත ගැන වැඩිදුරටත් තොරතුරු විමසලා බලනව. ඒ මොකද, එම පිටපත කියෙව්වාම මගේ හිතේ මැවෙන රූපරාමු පිටපත් රචකයාගේ හිතේ තිබෙන අදහසට ගැළපෙන්නේ නැතිනම්, එම දැන්වීමෙන් අවශ්‍ය ප්‍රතිඵලය ලැබෙන්නෙ නෑ. කෙසේ හෝ මෙම දැන්වීම් නිර්මාණය කිරීමේදී අදාළ මූල්‍ය ආයතනයෙනුත් දැන්වීම් ඒජන්සි ආයතනයෙනුත් මට උපරීම නිදහස ලැබුණා. මෙම දැන්වීම් තුනේ කිසියම් සාර්ථකත්වයක් තිබෙනවානම් එයට ප්‍රධානම හේතුව නිර්මාණකරණයට ලැබුණු උපරීම නිදහසයි.""මෙම පිටපත් තුන ලැබුණාම මගේ හිතේ එක්වරම රූපරාමු කීපයක් මතුවුණා. විශේෂයෙන්ම කිරි ගෙනියන යුවතියගේ කතාවේ පිටපත ලැබුණාම මගෙ හිතේ මැවුණේ දඹුල්ල ප්‍රදේශයේ වැවක්. තත්පර ගණනක් ඇතුළත හොඳ පණිවුඩයක් ලබා දෙන්න රූප රාමුවක පසුබිම ඉතාම වැදගත් වෙනවා. කිරි තරුණියගේ දැන්වීම රූපගත කළේ සීගිරියත් දඹුල්ලත් අතර තිබෙන වැවක වැව් කණ්ඩියේ. තැඹිලි තරුණයාගේ කතාව අප රූපගත කළේ කොළඹ පිටකොටුවේ වේල්ල වීදියේ එක් ස්ථානයක.අඹ සීයාගේ කතාව රූපගත කළේ අතුරුගිරියේ අලුත් නිවාස යෝජනා ක්‍රමයක් අසල. මෙම දැන්වීම් සඳහා රංගනයෙන් සහභාගි වුණේ වේදිකාවේ ඉතාම දක්ෂ ශිල්පීන් සහ ශිල්පිනියන්. නිරූපිකාවක් යොදාගෙන මෙවැනි දෙයක් කළානම්, එය සාර්ථක වෙන්නේ නෑ. එම ශිල්පීන්ගේ සරල, ඒ වගේම දක්ෂ රංගනයන් මෙම දැන්වීම්වල සාර්ථකත්වයට බලපෑවා. විශේෂ ප්‍රයෝග ග්‍රැෆික් නිර්මාණ කිසිවක් මෙම දැන්වීම් සඳහා යොදා ගත්තේ නෑ. ඉතාම සරලව තමයි මේ හැම දෙයක්ම කළේ. මෙම දැන්වීම් පිළිබඳ සමාජයේ ඇතිවී තිබෙන කතාබහෙන්ම වැටහෙනවා අප ගත් උත්සාහය සාර්ථක වී ඇති බව."ගාමිණි සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av14020913</link>
    <topic>Hollywood News</topic>
    <author>සුජීව තේවහෙට්ටිගේ</author>
    <content>Hollywood Newsතට්ට හිසක් ඇති නිළියක් හෙට අනිද්දා වන විට හොලිවුඩ් සිනමාවට එකතු වේවි. මේ රූබර නිළිය තමයි, ක්‍රිස්ටීන් ස්ටුවර්ට්. විසිතුන් වියෙහි පසුවන ඇය පසුගියදා ප්‍රකාශ කළේ ඉතාම ඉක්මනින් තමන්ගේ කොණ්ඩය කපා දමා තට්ට හිස මතුකර ගන්නා බවයි. ඒ විතරක් ද? ඉන්පසුව සිදුකරන්නේ කුමක්ද කියලත් ඇය පැවසුවා....“කොණ්ඩය කැපුවාට පස්සෙ මම මගේ තට්ටයේ පච්චයකුත් කොටා ගන්නවා. මොන හේතුවකින් හරි මම නිළියක් නොවුණා නම් මෙලහකටත් මගේ හිස මීට වඩා ‍ෙගාඩක් වෙනස් වෙන්නත් ඉඩ තිබුණා. එහෙම නම් මම මගේ කොණ්ඩය එක එක විදිහට කපලා පාට කරාවි. තව ගොඩක් දේවල් කරාවි. හෙට අනිද්දා තට්ටෙ ගෑවායින් පස්සෙ මම ආසා කරන පච්චයක් මගේ හිස මැද ඇඳගන්නයි හිතාගෙන ඉන්නෙ.”දේශපාලන මත ගැටුමක් නිසා ජනප්‍රිය නිළි ස්කාලට් ජොහැන්සන් හට ලෝකප්‍රකට සමාජ සේවා සංවිධානයක් වන ‘ඔක්ස්ෆාම් ජාත්‍යන්තර සංවිධායෙන්’ ඉවත්වීමට සිදුවෙලා. ස්කාලට්, මේ රාජ්‍ය නොවන ස්වේච්ඡා සංවිධානයේ කටයුතුවලට සම්බන්ධ වී ලෝක ප්‍රජාව වෙනුවෙන් කැපවී ක්‍රියා කළා.ඒත් මෑතකදී ඇයට එම සංවිධනයෙන් එල්ල වූ චෝදනාවකින් කියැවුණේ ඇය ඊශ්‍රායලයේ පෞද්ගලික සමාගමක් සමඟ කටයුතු කළ බවයි. පලස්තීන අයිතිවාසිකම්වලට එරෙහිව සිටින ඊශ්‍රායලය සමඟ තම සංවිධානය කිසිදු සම්බන්ධයක් නොපවත්වන බවත් එහෙයින් එරටෙහි ඇති කිසිදු වෙළෙඳ ආයතනයක් සමඟ හෝ සම්බන්ධතාවක් නොදක්වන බවත් ඔක්ෆාම් ජාත්‍යන්තරය කියා සිටිනවා.“ස්කාලට්, ඔක්ෆාම් එක්ක අවුරුදු 8ක් වැඩ කළා. එයා ඊශ්‍රායල සමාගමක් එක්ක කටයුතු කරන බව අප කීවාම එයා ගෞරවනීය අන්දමින් ඔක්ෆාම් ජාත්‍යන්තරයෙන් අයින් වුණා.” මෙලෙස කීවේ එම රාජ්‍ය නොවන සංවිධානයේ නිලධාරියෙක්.‍චිත්‍රපටයක චරිතවලට ගැළපෙන හැටියට ඇඳුම් පැලඳුම්වලින් සරසවා, වෙස්ගැන්වීම් කර ඇති නළු නිළියන් බොහෝ විට ආහාර පාන ගැනීමෙන් වැළකී සිටිනවා. ඒ යම් හේතුවකින් ඒ ආහාර තමන්ගේ ඇඳුම් මතට වැටී අවලක්ෂණ වන නිසයි.ඒත් ජෙනිෆර් ලෝරන්ස්ට නම් රූගත කිරීමකට මොහොතකට කලින් පවා කෑම කන්නට හිතුණොත් නිකන් ඉන්නෙ නැහැ. චරිතයට අදාළ ඇඳුම පිටින්ම කෑම බීම ගන්නවා. මේ නිසා ඇගේ ඇඳුම් පැලඳුම් වලට කෑම බීමවල ‘ඉතුරු-බිතුරු’ වැටී ඒවා අයින් කරන්නට සිදුවුණේ වරක් දෙවරක් නොවෙයි.මේ බව හොඳින් දන්නා ඇඳුම් නිර්මාණ ශිල්පියෙකු වන මයිකල් විල්කින්සන්. ඔහු ජෙනිෆර් වෙනුවෙන් එකම වර්ගයේ ඇඳුම් දෙක තුනක් නිර්මාණය කරන්න වග බලා ගන්නවා. හදිසියේ කෑම බීම ගැනීමෙන් ඇගේ ඇඳුම ‘හදිසි අනතුරකට’ ලක්වු‍ණොත් ඒ ඇඳුම වෙනුවට වෙනත් එකක් අන්දවන්න බලාගෙනයි ඔහු සූදානම් වී සිටින්නේ.කොයි රටක සිටින නළුවකු හෝ නිළියක වුණත් කැමැතියි තමන් රඟපෑ චිත්‍රපට වාර්තාගත ආදායම් උපයමින් තිරගත වෙනවා නම්. ඒත්, ජෝජ් ක්ලූනි එවැනි නළු‍වකු නම් නොවෙයි. ඔහු කියන්නේ, තමන් රඟපෑ චිත්‍රපටයක් අඩු ආදායමක් ලබමින් තිරගත වෙනවා නම් ඒ කාරණය සතුටට හේතුවක් වන බවයි!මේ වන විට 52 වැනි වියෙහි පසුවන ජෝජ්, මෙවැනි අසාමාන්‍ය අදහසක් පළ කළේ ඇයි දැයි පැහැදිලි කළේ මෙන්න මෙහෙමයි...“මම රඟපාපු සමහර නිර්මාණාත්මක චිත්‍රපට රූගත කරද්දී විනෝදයක් ලැබුණෙ නැහැ. හැබැයි, මට දීර්ඝකාලීන මිතුරන් ලැබ‍ුණේ මේ ව‍ෙග් චිත්‍රපටවල රඟපාද්දියි. ඒ වගේම මේ චිත්‍රපටවල රඟපාද්දි හොඳ අත්දැකීම් ගොන්නකුත් එකතුකර ගන්න පුළුවන්. ඒ නිසා වාණිජමය පැත්තට බර නොවුණු මේ ව‍ෙග් චිත්‍රපට අසාර්ථක වුණත් මම ඒවට කැමැතියි.”යෞවන ගී රිද්මයෙන් විචිත්‍රවත් වූ ‘වන් ඩිරෙක්ෂන්’ ගායක කණ්ඩායමට වත්මන් යෞවන පරපුරෙන් උණුසුම් ප්‍රතිචාර ලැබෙමින් පවතිනවා. මේ ජනප්‍රියත්වයෙහි තරම කොතරම්දැයි කියාපාන සිදුවීමක් පසුගිය සතියේ අහන්නට ලැබුණා. ඒ තමයි ‘වන් ඩිරෙක්ෂන්’ කණ්ඩායම 2013 වසරේ ප්‍රමුඛතම ගායක කණ්ඩායම ලෙස කිරුළු පැලඳීම.‘වන් ඩිරෙක්ෂන්'ලාට මේ වෙනුවෙන් වූ සම්මානය පිරිනැමුවේ ලෝකප්‍රකට වෙළෙඳ ආයතනයක් වන අයි.එෆ්.පී.අයි.සංවිධානයයි. විශේෂයෙන්ම පසුගිය වසරේ අගබාගයේ දී ‘වන් ඩිරෙක්ෂන්’ කණ්ඩායම විසින් නිකුත් කරන ලද ‘මිඩ් නයිට් මෙමරීස්’ ගීතය ලද සාර්ථකත්වයත් සමඟ ඔවුනට මේ සම්මානය හිමිවී තිබෙනවා. ඒ විතරක් නොවෙයි, මේ ගැටවර ගායක කණ්ඩායම නිර්මාණය කළ ‘බෙස්ට් සෝං එවර්’ සහ ‘ස්ටෝරි ඔෆ් මයි ලයිෆ්’ යන ගීත දෙකට ද අතිවිශාල ප්‍රේක්ෂක ප්‍රතිචාරයක් ලැබී තිබුණා.‘බෙස්ට් සෝං එවර්’ ගීතය අන්තර්ජාලය ඔස්සේ මිලියන 200කට අධික ප්‍රේක්ෂක පිරිසකුත් ‘ස්ටෝරි ඔෆ් මයි ලයිෆ්’ ගීතය මිලියන 100කට අධික පිරිසකුත් නරඹා තිබීමෙන් ඒ බව තහවුරු වී තිබෙනවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av14020914</link>
    <topic>අපේ නිවෙස අනවශ්‍ය බඩුවලින් පුරවගෙන නෑ</topic>
    <author>තුෂාරි නේරංජා වික්‍රමසිංහ</author>
    <content>අපේ නිවෙස අනවශ්‍ය බඩුවලින් පුරවගෙන නෑදක්ෂතාවයත් කැපවීමත් සුන්දරත්වයත් එක්තැන් වූ අප කලා ලොවේ අතළොස්සක් වූ නිළියන් අතරට ඇගේ නාමය ද එක්වන්නේ නිතැතිනි. ඈ සේමිණී ඉද්දමල්ගොඩයි. සේමිණී ගේ සොඳුරු නිවහනේ සුන්දරත්වයේ තොරතුරු ඔබ වෙත ගෙන එන්නට මෙවර ‘අපේ ගෙදර’ විශේෂාංගය වෙන්වෙයි. රාජගිරිය මාදින්නාගොඩ පිහිටි සේමිණීගේ සොඳුරු නිවහනට අපි ගොඩවැදුණේ ඒ නිසයි. සේමිණී ඇගේ නිවහනේ සුන්දරත්වය ගැන අප සමඟ කතාකළේ මේ විදිහට.“මීට වසර හතරකට පමණ පෙරාතුවයි ධම්මිකත් මමත් මේ නිවහන මිලදී ගත්තේ. ඒ වන විට නිවෙසේ අඩක් වැඩ නිම කරලා තිබුණේ. ධම්මිකත් මමත් අපි දෙදෙනාට අවශ්‍ය විදිහට මේ නිවහනේ බොහෝ වෙනස්කම් සිදු කළා.”මහල් හතරකින් යුත් මේ අලංකාර නිවහනේ බිම් මහල වෙන් වන්නේ උද්‍යානය, ආලින්දය, විසිත්ත කාමරය හා ෆැන්ට්‍රිය සහිත ක්‍රමානුකූලව සකසන ලද කෑම කාමරය වෙනුවෙනුයි.“බිම් මහල සැලසුම් කරද්දී ඒ ගැන මම හුඟක් කල්පනාකාරී වුණා. විශේෂයෙන්ම නිවෙසට හොඳින් වාතාශ්‍රය ලැබීමටත් ආලෝකය ලැබීමටත් සැලැස්වීම ඒ අතර ප්‍රධාන අරමුණු වුණා. ඒ සඳහා විසිත්ත කාමරයට (Open glasses) විශාල ජනෙල් කවුළු යෙදුවා. බිත්තියේ වා කවුළු රටාවකට නිර්මාණ කළා. එයින් ලැබෙන හිරු සඳු එළියෙන් නිරතුරුවම ආලෝකය අපේ නිවෙසට ගලා එනවා. ඒ වගේම ධම්මික හරිම ආසයි සුරතල් මසුන්ට. ඒ වෙනුවෙන්ම නිවෙසේ විසිත්ත කාමරයට ගැළපෙන අයුරින් මාළුන්ගෙන් පිරුණු පොකුණක් ද නිර්මාණය කළා. එහි පිරී ඇති ජලයෙන් නිවෙස ඇතුළත සිසිලස රඳා පවතිනවා.” සේමිණී දිය පිරී ගිය පොකුණේ කෙළිදෙලින් එහෙ මෙහෙ පිහිනන මාළුන් පෙන්වමින් පවසයි.‍සේමිණී ගේ නිවෙසේ විසිත්ත කාමරය සඳහා භාවිතා කර තිබෙන අලංකාර සෝෆාව කළුවර දැවයෙන් නිර්මාණය වී ඇත. එලෙසම ඊට යාබදව ස්ථාන ගත කර ඇති පුංචි දියණිය කුමලි ගේ පියානෝව විසිත්ත කාමරයට සුන්දරත්වයක් එක්කරයි.“අපේ ගෙ‍දර විශේෂත්වයක් තමයි ගෘහ භාණ්ඩ අවම අයුරින් භාවිතා කර තිබීම‍. මම කැමැති නැහැ නිවෙසේ අනවශ්‍ය ලෙස ගෘහ භාණ්ඩ පිරී තිබෙනවාට. නිදහසේ නි‍ෙවසේ සුන්දරත්වය විඳින්න මම කැමැතියි. නිවෙසේ ඉඩකඩට සරිලන අන්දමට චාම් ලෙසත් නෙතට ප්‍රිය උපදවන ලෙසත් ගෘහ භාණ්ඩ සැලසුම් කිරීමට එය සැලසුම් කළ ආයතනය මට සහයෝගය ලබා දුන්නා.”මේ සොඳුරු නිවහනේ පියගැටපෙළ සම්පූර්ණයෙන්ම කළුවර ලීයෙන් නිර්මාණය වී ඇත.දෙවන මහල හෝම් තියටර් සිස්ටම් එක සඳහාත් අමුත්තන්ගේ කාමර සඳහාත් සේමිණීගේ ඇඳුම් කාමරය (Dressing room) සඳහාත් වෙන්වෙයි.මෙතැනම ඔවුන් වෙනුවෙන් වෙන්වූ කුඩා පුස්තකාලයක් ද ඇත. සේමිණී මෙය නිර්මාණය කර ඇත්තේ පුංචි කුමලී ගේ අධ්‍යාපන කටයුතු වෙනුවෙනුයි.නිවහනේ තෙවන මහල වෙන්වන්නේ සේමිණීගේත් ධම්මිකගේත්, පුංචි කුමලිගේත් නිදන කාමර වෙනුවෙනුයි. මෙතැන හරිම සුන්දරත්වයකින් පිරුණ තැනකි. ඒ ගැන සේමිණී කතා කිරීමට අමතක නොකළාය.“අපි මේ නිවහන මිලදී ගන්න කොට තුන්වන මහලේ විවෘත ඉඩකඩක් බැල්කනිය වෙනුවෙන් වෙන්කර තිබුණා.ධම්මිකත් මමත් ඒ විශාල බැල්කනිය මාස්ටර් බෙඩ්රූම් එක විදිහට නිර්මාණය කළා. බැලූ බැල්මට එය කිසිවෙකුටත් හිතන්න බැහැ මෙතැන විවෘත බැල්කනියක් තිබුණු බවට. මගේ නිදන කාමරයෙත් විශේෂත්වයක් තිබෙනවා. ඒ තමයි නිදන ඇඳ ඇරෙන්නට වෙනත් කිසිදු ගෘහ භාණ්ඩයක් එහි ඇතුළත නොතිබීම.එය මට මානසික වශයෙන් හරිම සැහැල්ලුවක් ගෙන දෙනවා. අනවශ්‍ය ලෙස බඩු භාණ්ඩ පුරෝගෙන නිදන කාමරයේ සුන්දරත්වය අඩුකර ගන්න ධම්මිකත් මමත් අකැමැතියි.සිවුවන මහල බොහෝවිට අපේ ව්‍යායාම් කටයුතු වෙනුවෙන් වගේම යහළු යෙහෙළියන් පැමිණී විට සතුටු සාමීචියේ යෙදෙන්න තමයි භාවිතා කරන්නේ. ඒ වගේම මගේ නිවෙසට තීන්ත ආලේප කිරීමේ දීත් මම ඒ ගැන හුඟක් දුරට හිතුවා. නෙතට ප්‍රිය උපදවන කල් පවතින ස්පේස් එක හොඳින් පෙනෙන පාටක් වන සුදු පැහැයෙන් තමයි මුළු නිවෙසම වර්ණවත් කර තිබෙන්නේ. අනෙක නිවෙසේ ඉහළ මහලවල සිට පහළ සහ අවට පරිසරය බලන විට කිසිම විදිහකට කොළඹ කියලා හිතෙන්නේ නැහැ.”අවට පරිසරයේ පෙනෙන හරිත වර්ණ කඳු වැටි කුඹුරු යාය පෙන්වමින් සේමිණී තම කැදැල්ල ගැන කතාබහ කළේ හද පිරි සතුටකිනි.තුෂාරි නේරංජා වික්‍රමසිංහඡායාරූප - සුදම් ගුණසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av14020915</link>
    <topic>මම ලකුණු ගන්න පටන් ගත්තෙ හයේ පාරකින්</topic>
    <author>ඉඳුනිල් වීරරත්න</author>
    <content>මම ලකුණු ගන්න පටන් ගත්තෙ හයේ පාරකින්සචිත්‍ර සේනානායකඅද පෙබරවාරි 09 වැනිදා. අපේ ක්‍රිකට් කණ්ඩායමේ සිටින සුවිශේෂී ක්‍රීඩකයකු සිය උපන් දිනය සමරනවා.ඒ සමඟම මේ දිනවල බංග්ලාදේශයේ සංචාරයක නිරත ශ්‍රී ලංකා ක්‍රිකට් කණ්ඩායමේ විස්සයි 20 සහ එක්දින තරගාවලියට එක්වීම සඳහා ඔහු අද එහි පිටත්වීමටත් නියමිතයි.මෑත කාලයේ ශ්‍රී ලංකාවෙන් බිහිවුණු දක්ෂ පන්දු රකින්නකු, පිට දඟ පන්දු යවන්නකු මෙන්ම තරග දිනවන ප්‍රහාරාත්මක පිතිකරුවකු ලෙසත් නමක් දිනා සිටින ඔහු සේනානායක මුදියන්සේලාගේ සචිත්‍ර මධුශංක සේනානායක.අප කවුරුත් ‘සචී’ යන ආදරණීය නාමයෙන් හඳුන්වන ඔහු මෙවර ‘කෙළිබිමෙන් තරුවක්’ වෙත ගෙන එන්නට අපි පන්නිපිටියේ පිහිටි ඔහුගේ නිවහනට ගියෙමු. සචිත්‍රගේ ආදරණීය බිරිය ඉරේෂා. ළඟදීම මවු පදවිය ලබමින් මේ කැදැල්ලට කිරිකැටියකු කැඳවාගෙන එන්නට සූදානමින් සිටින ඇය ළෙන්ගතු සිනාවකින් මුව සරසාගෙන අපව පිළිගත්තාය.පුංචි කාලෙ තොරතුරු වලින්ම කතාව පටන් ගනිමු.මගේ ගම ගම්පහ යක්කල. මගේ තාත්තා සමරපාල සේනානායක. අම්මා ශීලා සේනානායක. අයියා සසංක. අක්කා මනුෂි. ඉස්සෙල්ලාම ගියේ ගම්පහ බණ්ඩාරවත්ත පරාක්‍රම මහා විද්‍යාලයට.මුලින්ම මලල ක්‍රීඩා කළා. දුර දිවීම වගේම දුර පැනීමට ගොඩක් දක්ෂයි. ස්පෝර්ට් මීට්වලදී තරග 3 කින් පළමුවැනියා වෙලා චැම්පියන් වෙනවා. ඒ එක්කම සමස්ත ලංකා තරගවලට ගිහින් ජයග්‍රහණ ලබාගෙන තියෙනවා.සචී ක්‍රිකට් ක්‍රීඩාවට යොමුවෙන්නෙ.6 වසර අවසන් වෙලා මම කොළඹ ආනන්ද මහා විද්‍යාලයට ඇතුළත් වුණා. ඒ සඳහා මට අවස්ථාව ලැබුණේ මම දුර පැනීමට දක්වපු දක්ෂතා නිසා.මම පොඩි කාලෙ ඉඳලම ක්‍රිකට්වලට ආසයි. ඒත් ලෙදර් බෝලයක් හැබැහින් දැකලවත් තිබුණෙ නෑ.මලල ක්‍රීඩාවලට උදේ ග්‍රවුන්ඩ් එකේ ප්‍රැක්ටිස් කරද්දී ක්‍රිකට් ගහන අයගේ බෝලේ ආවම මම දුවල ගිහින් අල්ලගෙන වීසි කරනවා. ඒ තරමට ආසයි. ඒ දවස්වල ආනන්ද හෙඩ් ප්‍රිපෙක්ට් වෙලා හිටිය ශශික අයිය අපේ පැත්තෙ. දවසක් එයාට මම කිව්ව ක්‍රිකට් ගහන්න ආසයි කියලා.එයා මාව ඩී. ඩබ්ලිව්. වෝල්ටර් පෙරේරා සර් ළඟට අරගෙන ගියා. වෝල්ටර් සර් ක්‍රිකට් භාර ගුරුතුමා. අර්ජුන රණතුංගගෙ ඉඳල ආනන්දෙන් ජාතික කණ්ඩායමට ගිය හැම දෙනාම වගේ පුහුණු කරල තියෙන්නෙ එයා. සර් මට ප්‍රැක්ටිස් එන්න කිව්ව. මම හරිම ආසාවෙන් ප්‍රැක්ටිස්වලට ගියා. හැබැයි ඇත්ලටික් කෝච් සර්ට හොරෙන්. 'ඔයා ඉස්කෝලෙට ගත්තෙ ලෝන් ජම්ප් එක කරන්න. ඔයා කොහොමද ක්‍රිකට් ප්‍රැක්ටිස් යන්නෙ' කියල පන්තියට ඇවිත් මට ටොකු අනිනවා. මම ඒව ඉවසගෙන දිගටම ප්‍රැක්ටිස් ගියා. අන්තිම අවුරුද්දෙ මාව 13 න් පහළ කණ්ඩායමට රෙජිස්ටර් කළා.මුලින්ම මාව තරගවලට දැම්මෙ ෆීල්ඩර් කෙනෙක් හැටියට. මගෙ ෆීල්ඩින් හොඳයි කියලා. ඒ දවස්වල මට පෑඩ්ස් දාගෙන දුවන්න බෑ හුරු නැති නිසා ඇදගෙන වැටෙනවා.17 න් පහළ තමයි බෝල් කරන්න පටන් ගත්තෙ. මුලින්ම මම දැම්මෙ වේග පන්දු. පස්සෙ සර් එක්ක මුතුමුදලිගේ පුෂ්පකුමාර අයිය මගේ බෝලිං බලල ඔෆ් ස්ප්‍රින් දාමු කියල කිව්වා. මගේ උසත් එක්ක කවදාහරි තැනකට එන්න පුළුවන් වෙයි කියලා.ඔබට අමතක නොවන තරගය..මම එක්දින වරම් ලබාගත්තෙ 2012 දකුණු අප්‍රිකානු සංචාරයේදී. ජනවාරි 20 තිබුණු මගේ මංගල තරගයේදී මට බැට් කරන්න ලැබුණෙ නෑ. දෙවැනි තරගෙ තමයි මම ඉස්සෙල්ලාම බැට් කරපු ජාත්‍යන්තර තරගය. මම බැට් කරන්න ගියේ අන්තිම ඕවරයේ. විකට් 2 ක් ගිහින් ප්‍රෙෂර් එක අපේ පැත්තට තිබුණේ. දිනන්න ලකුණු 5 ක් ගන්න ඕන බෝල 3 කට. මම පළමු බෝලෙට ඩිෆෙන්ස් කළා. දෙවැනි බෝලෙට 6 පහරක් ගහල මැච් එක දිනෙව්වා. ඒ තමයි මගේ ජාත්‍යන්තර ලකුණ. 6 පහරකින් ගත්තෙ.ඒ වගේම පහුගිය පාකිස්තාන් සංචාරයේදී එක තරගයක දිනන්න ඔන්න මෙන්න වෙනකං ගෙනාවා. 8 වැනි විකට් එකට ලකුණු 88 ක පාට්නර්ෂිප් එකක් දැම්මා සීක්කුගේ ප්‍රසන්නත් එක්ක. ඒක රෙකෝඩ් එකක්. අන්තිම ඕවරයට කලින් ඕවරයේ මම අවුට් වුණා.ඊළඟ මැච් එකේදී අන්තිම බෝල 2 කට ලකුණු 4 ක් තියෙද්දි මම 4 එකක් ගහල මැච් එක ‍දිනෙව්වා. මට ඒ මැච් කවදාක්වත් අමතක වෙන්නෙ නෑ.සචීගේ විවේකය ගත වෙන්නෙ කොහොම ද?මම සින්දු අහන්න ආසයි. ගොඩක්ම කැමැති ශාස්ත්‍රීය සංගීතයට. හින්දි සින්දු අහන්නත් ආසයි. බීච් එක ළඟට වෙලා ඉන්න ආසයි. මහ ගෙදර ඉන්නකොට විවේක තිබුණ වෙලාවට කැරම් ගැහුවා. අයියයි තාත්තයි එක්ක. දැන් වයිෆ්ගේ මල්ලිල එක්ක කැරම් සෙල්ලම් කරනවා. වොලිබෝල් සෙල්ලම් කරන්නත් ආසයි.සචී ආගම දහමට ළැදි කෙනෙක් ද කියල ඇහුවොත්.“ඇත්තටම මම ගමේදී චන්ද්‍රජෝති පන්සලට තමයි ගියෙ. දැන් මෙහෙදි විවේකයක් තිබුණාම බෙල්ලන්විල පන්සලට යනවා. ගමේ යන එන ගමන් කැලණි පන්සලට ගිහින් බෝධිය යටට වෙලා ඉන්නවා.හැමදාම දවස පටන් ගන්නේ බුදු පහන තියලා. ටුවර් එකක් ගියත් බුදු පිළියමක් අරගෙන ගිහින් පහන තියලා වැඳලා තමයි මම දවස පටන් ගන්නෙ.කොහොම ද ඉරේෂා හම්බ වුණේ.ඉරේෂගෙයි මගෙයි පවුල් දෙක හොඳම හිතවත්. එක දවසක් අපට කතා කළා කතරගම ට්‍රිප් එකක් යන්න. ඒ ගියෙත් පින්කමකට. අටපිරිකර 108 ක් පූජා කරන්න තමයි ගියේ. එතනදි තමයි අපි අඳුන ගත්තෙ.ඇත්ත ද මේ කියන්නෙ.මම ඉරේෂාගෙන් ඇසුවෙමි.එදා අපි හඳුනාගත්තා. ඊට පස්සෙ නිතර කතාබහ කරන කොට අපි දන්නෙම නැතුව ළංවුණා. අපි අවුරුදු 7 1/2 ක් විතර ආදරෙන් හිටියා. පස්සෙ ගෙදර අයත් මේක දැනගත්තා ඒ අයගේ ආශිර්වාදයෙන් අපි 2011 දී විවාහ වුණා.ඇත්තටම එයා ක්‍රිකට් ගහනව කියල දැනගත්තෙ හිතවත් වුණාට පස්සෙ. ඒත් මම එයාට කැමැති වුණේ එයාගේ ගතිගුණවලට වගේම කතා කරන විදිහට ආසා හින්දා.කේන්ති යනව ද?හරිම කලාතුරකින් තමයි කේන්ති යන්නෙ. නිතරම විනෝදෙන් නිදහසේ ඉන්න තමයි කැමැති. සංගීතයට හරිම කැමැතියි. එයාගෙ බෙරයක්, ඕගන් එකක් තියනවා. නිදහසේ ඉන්න වෙලාවට ඒව ප්ලේ කර කර සින්දු කියනවා. උණවටුන බීච් එකට ගිහින් ඉන්නත් හරිම ආසයි.එයාගෙ කෑමබීම හැදෙන්නෙ ඔයා අතින් ද?ඔව්, එළියෙ කඩවල් වලින් කෑම කන්න කැමැතිම නෑ. ඉතින් මම එයාට කෑම එක අනිවාර්යයෙන්ම හදනවා. බීට්රූඩ් කන්න හරිම කැමැතියි. බත් එක පාට පාටින් තියෙන්න ඕන.මොකද මේ ඔයාට ජොන්ටි කියන්නෙ.ඉස්කෝලෙදි වෝල්ටර් සර් තමයි මුලින්ම ඒ නම දැම්මෙ. ඒ මගේ ෆීල්ඩින් හොඳ නිසා වෙන්න ඇති. අද වුණත් ඉස්කෝලෙ යාළුවො කියන්නෙ ජොන්ටි කියලා. මගේ ඒ හැකියාව දිගටම තියනවා. අපේ ෆීල්ඩින් කෝච් කරන රුවන් කල්පගේ අයියා මනෝජ් අයියා මට අමාරු දේවල් කරන්න මාව උනන්දු කරවනවා. ඒවයින් මම තවත් ධෛර්යවත් වෙනවා.කැප්ටන් වුණත් මාව ඕන තැනක බය නැතිව ෆීල්ඩින් වලට දානවා.අවසාන වශයෙන් කිව්වොත් ඔයාගේ ක්‍රිකට් ජීවිතයේ සාර්ථකත්වයේ රහසක් තියෙනව ද?2000 අවුරුද්දේ මගේ තාත්තා නැතිවුණා. එතකොට මට අවුරුදු 15 යි. ඉතින් අයිය තමයි තාත්තා වගේ මගේ පස්සෙන් ඇවිත් මාව මේ තත්ත්වෙට ගෙනාවේ. ඒ එක්කම අම්මා මාව තරගවලට යද්දි මා එක්ක ඇවිත් මට ශක්තියක් වුණා.ඉඳුනිල් වීරරත්නඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av14020916</link>
    <topic>විලාසය, විවිධත්වය, වෙනස්කම් අපේ සාර්ථකත්වයයි</topic>
    <author/>
    <content>විලාසය, විවිධත්වය, වෙනස්කම් අපේ සාර්ථකත්වයයිවසර 12 ක් පුරා ‘ශ්‍රද්ධාංජලී’ පිටපත ලියන සරත් විමලසිරි2002 වසරේ සිට මේ දක්වා ශ්‍රී ලංකා ගුවන් විදුලි සංස්ථාවේ ස්වදේශීය සේවය ඔස්සේ සෑම පුර පෝ දිනකම දහවල් 12 ට ප්‍රචාරය වන ශ්‍රද්ධාංජලී ගී සමාධියෙහි පිටපත ලියන ලංකා බැංකු මූලස්ථානයේ සහකාර කළමනාකරුවකු ද වන ප්‍රවීණ කිවිවර ගේය පද රචක වත්මන් අගනුවර තරුණ කවි සමාජයේ සම ලේකම් සරත් විමලසිරි මහතා සමඟ කළ පිළිසඳරෙකි මේ.'ශ්‍රද්ධාංජලී' ගී සමාධියෙහි සමාරම්භය පිළිබඳ යමක් පැවසුවහොත්...ශ්‍රද්ධාංජලී ගී සමාධිය මුලින්ම ප්‍රචාරය වුණේ 2002 වසරේ පෙබරවාරි මස 27 වන දිනට යෙදී තිබුණ නවම් මස පුන් පෝදා මධ්‍යහ්න 12 ට ස්වදේශීය සේවය ඔස්සේ. මංගල ශ්‍රද්ධාංජලී වැඩසටහන පටිගත වුණේ ශ්‍රී ලංකා ගුවන් විදුලි සංස්ථාවේ 9 වන මැදිරියේදී 2002 පෙබරවාරි මස 21 වන දින සවස 4 ට පමණ. ඒ අතීතය මට අද වාගේම මතකයි. එදා ආරම්භක වැඩසටහනේ මුළු පිටපතම රචනා කළේත් එය වාචිකව ඉදිරිපත් කළේත් මම. මුල්ම වැඩ සටහන නිෂ්පාදනය කළේ ගුවන් විදුලි සංස්ථාවේ වත්මන් අධ්‍යක්ෂ (සංගීත) දිනේෂ් බෝගොඩ 'ශ්‍රද්ධාංජලී' කියන නම යෙදුවෙත් එය ආරම්භ කළේත් ප්‍රවීණ සංගීතඥ රංජිත් බාලසූරිය.ඔබ අංශ කිහිපයකම දක්ෂතා දක්වන කලාකරුවෙක්. කවිය, ගීත රචනය, ලේඛනය, ශාස්ත්‍රීය දේශනය ඒ අතර කැපී පෙනෙනව.මගේ මුල්ම කාව්‍ය රචනය පළවෙන්නේ 1977 වසරේදී 'සරසවිය' පුවත්පතින්. ඒ මීට වසර 36 කට පමණ පෙර. එදා-මෙදා තුර මා ජාතික පුවත්පත් හැම එහෙකටම වාගේ කාව්‍ය නිර්මාණ දායාද කොට තිබෙනව. සංඛ්‍යාත්මකව බැලුවොත් පළවූ නිර්මාණ දහසකටත් වඩා වැඩියි. ඊට අමතරව වාර සඟරා, කාව්‍ය ග්‍රන්ථ, ශාස්ත්‍රීය පොත්-පත්, ශ්‍රී, රසවාහිනී, කල්පනා, වැනි සඟරා රාශියකම සදැස් නිසදැස් බේදයකින් තොරව මා ලියූ නිර්මාණ පළවී තිබෙනව. ඒ අතර ශාස්ත්‍රීය ලිපි, විවේචන, විමර්ශන මෙන්ම කෙටිකතාත් කිහිපයක්ම තියෙනව. අන්තර් ජාලය ඔස්සෙ ද මාගේ විවිධ නිර්මාණ සමාජගත කොට තිබෙනව. 1979 දී ‘ශිල්ප සත්වන දවස දක්වමු’ නමින් සමූහ කාව්‍ය කෘතියක් එළි දක්වල තියෙනව. විශේෂයෙන්ම ආරාධිත බෞද්ධ මනෝ විද්‍යාත්මක දේශන සඳහා ලැබෙන ඉඩකඩ අනුව දායක වෙනව. මොකද මම ලංකා බැංකුවෙ වැඩ කරන නිසා ලැබෙන නිදහස බොහොම සීමිතයි.ලංකාවේ ප්‍රවීණතම ගායන ශිල්පි ශිල්පිනියන්ට ගීත රාශියක් රචනා කොට ඇති ඔබ ඒ සඳහා කොහොම ද මුලින්ම අවස්ථාව ලබා ගත්තෙ?1986 වසරේදී මාගේ මුල්ම ගේය පද රචනය විශාරද මාලනී බුලත්සිංහල ගේ ගී හඬින් ගුවන් විදුලි තැටි ගබඩාවට එක් කරන්නට වරම් ලැබූ මට එදා - මෙදා තුර ගේය පද රචනා 100 ක් පමණ ප්‍රවීණ හා නව පරපුරේ ගායක ගායිකාවන්ගේ හඬින් මාධ්‍යයන්ට යොමු කොට තිබෙනව.මීට අවුරුදු 27 කට පමණ පෙර ශ්‍රී ලංකා ගුවන් විදුලි සංස්ථාවේ සිංහල සේවා අධ්‍යක්ෂව සිටි නැසීගිය චිත්‍රානන්ද අබේසේකර සූරින්. එතුමා මේ රටේ සිටිය ජ්‍යෙෂ්ඨතම කවියෙක්. ඒ කාලේ ඔහු අගනුවර තරුණ කවි සමාජයේ සභාපති. මමත් එවකට එහි සිටි කාව්‍යකරණය හා හොඳින් රැඳි සිටි අයෙක්. ඒ අනුව එතුමා කළ ඇරයුමෙන් තමයි මුල්ම ගීත හතර රචනා කිරීමේ අවස්ථාව ලැබුණේ. එදා ඒ ගී සතර ගායනා කළේ මාලනී බුලත්සිංහල, ශිරාණි ජයන්ති මාලා, නීලා වික්‍රමසිංහ හා ත්‍යාගා එන්. එඩ්වඩ්. අද මේ වන විට මහාචාර්ය සනත් නන්දසිරි, ආචාර්ය වික්ටර් රත්නායක, විශාරද එඩ්වඩ් ජයකොඩි, රෝහණ බෝගොඩ, උරේෂා රවිහාරි ගායනා කළ මා ලියු ගීත ඇතුළත් සංගත තැටි දෙකක්ම ගුවන් විදුලිය හරහා කරළියට පැමිණ තියෙනව. පෞද්ගලිකව මගේම ගීත ඇතුළත් සංගත තැටි තුනක් මං මේ වන විට ජනගත කරල තියෙනව.එකම වැඩ සටහනක් වසර 12 ක් වැනි දිගු කාලයක් තුළ ප්‍රචාරය වෙද්දි ඒකාකාරී බවක් හෙම දැනුණේ නැද්ද?අපි විටින් විට ඊට නිසි ප්‍රතිචාර දක්වල තියෙනව. විශේෂයෙන්ම ශ්‍රාවක ප්‍රතිචාර අනුව ඉදිරිපත් කරන විලාසය, පිටපත් රචනයේදී ඇති කරන විවිධත්වය, වැඩසටහනේ අන්තර්ගතය තුළ සිදු කරන විවිධ වෙනස්කම්, කාලයෙන් කාලයට සිදු කරනව. ඒ නිසා අදත් බොහෝ ශ්‍රාවකයින් අපට එවන ලිපි දිහා බැලුවහම අපේ උත්සාහය සාර්ථකයි කියල හිතෙනව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av14020917</link>
    <topic>‘ඉසිවර වෙදැදුරු’ තේමා ගීතය ලීවේ ධම්ම පදය ඇසුරෙන්</topic>
    <author>ජෝජ් රොබ්සන් ද සිල්වා</author>
    <content>‘ඉසිවර වෙදැදුරු’ තේමා ගීතය ලීවේ ධම්ම පදය ඇසුරෙන් අතුල රන්සිරිලාල්සිත සැනසුම දෙන රෝබිය දුරලන මුදු ප්‍රිය වදනින් සැම සරසාලන ඉසිවර වෙදැදුරු නිවයි අඳුරු මිහිබට දෙව්වරු වගෙයි සොඳුරු සිත් සනසා දුක් නිවනා නිරෝගී පරම ලාභ දෙන ඉසිවර වෙදැදුරු ඔබ හෙට දවසේ කාසි නොදුටු බුලත් අතකි ජීවක වෙද පරපුරේ අයෙකි අහස තරම් මහ දැනුමැති මේ හදවත ඔසු උයනකි සැම සුවපත් අපි පොහොසත් පරම ධනය අග තැන්පත් විශ්වාසය දැන් බලවත් අනාගතය හරි පින්වත්  පද රචනය - අතුල රන්සිරිලාල්සංගීතය - උපාලි කන්නන්ගරගායනය - විශාරද නන්දා මාලිනි සතියේ දින පහේම සවස හයයි තිහට මෙරට රූපවාහිනී ප්‍රේක්ෂකයින්ගේ නෙත් සිත් පිනවන "ඉසිවර වෙදැදුරු" ටෙලි නාට්‍යයට මෙන්ම එහි තේමා ගීතයට ද "රසඳුන" පාඨක ඔබේ ආදරය හිමි වී ඇති හෙයින් එහි නිර්මාණකරුවන් වන ගායන ශිල්පිනි විශාරද නන්දා මාලිනී, ගී පද රචක අතුල රන්සිරිලාල් සහ සංගීතඥ උපාලි කන්නන්ගර සමඟ කතාබහකට අපි එක්වීමු. ශ්‍රී ලාංකේය සංගීත ක්ෂේත්‍රයේ පළපුරුදු ප්‍රවීණ නිර්මාණ ශිල්පිනියකගේ හා ශිල්පීන් දෙදෙනකුගේ හැකියාවන් සුසංයෝගීව නිර්මාණය වී ඇති මෙම ගීතය පිළිබඳව ඔවුන්ගේ සිතුවිලි අකුරු වූවේ මෙසේ ය."ජීවක වෙද පරපුරේ වෙදැදුරන්ගේ හදවත් ඔසු උයන් වගෙයි" පවසමින් මුලින්ම අප සමඟ මෙම කතාබහ ඇරඹුවේ මෙම ගී සංකල්පනාවේ හිමිකරු රූපවාහිනී හඬ කැවීම් අංශ ප්‍රධානී, ගී පද රචක අතුල රන්සිරිලාල් ය."මුලින්ම මම මෙම කොරියානු නාට්‍ය කීප වතාවක්ම නැරඹුවා. ඉංග්‍රීසි උපසිරසවත් නොමැතිව මෙය කොරියන් භාෂාවෙන් තිබුණත් සමහර නොතේරෙන තැන් කොරියන් බස දන්නා අයගෙන් අසාගෙන, රූප පිළිබඳ දැනුම එකතු කරගෙන මෙහි කතාව තේරුම් ගැනීමේ හැකියාව මට ලැබුණා. ඉන්පසු මම කල්පනා කළා - 'අපි දිගටම මෙම නාට්‍ය මාලාවේදී සුජාත දියණිය, අභීත දියණිය, දිරිය දියණිය ආදි වශයෙන් දැරියන් මූලිකවම නාට්‍ය කළ නිසා පිරිමියෙක් මුල් කරගෙන වෙනසක් කරන්න ඕනේ' කියලා. අපේ දරුවන්ට විශේෂයෙන් ආයූර්වේද සහ බටහිර වෛද්‍ය විද්‍යාව හදාරන සිසු සිසුවියන්ට බොහොම සමීප හා ගැළපෙන කැපවීම සහ ධෛර්ය හා සම්බන්ධ වැදගත් සිදුවීම් මේක ඇතුළේ ගැබ් වෙනවා. එය හරි වැදගත් වර්තමාන දරු පරපුරට.""බලන්න, දැන් අපේ ගෙවල් ළඟට එන වෑන් රිය වලින් දරුවන්ව පාසල් වලට පිටත් කර යනවා. පාසල නිමවී ආපු හැටියේම නාවනවා, කවනවා. ඒ වගේ සුරතල් තබා තමන්ගේ අම්මා තාත්තාවත් නැතුව දුක් පීඩාවන්ට මුහුණ දීලා වෛද්‍යවරයකු වන දරුවකුගේ කතාන්දරයක් තමයි 'ඉසිවර වෙදැදුරු' කතාවේ තේමා කර ගන්නේ. මේ දවස්වල යන කොටස් වල ඔහුගේ කැපවීම, නොපසුබට ධෛර්ය අපූර්වට ප්‍රදර්ශනය කෙරෙනවා. නොපසුබට ධෛර්යය කියන්නේ වීර්යයටයි. එම වීර්යය එනම් නොපසුබට ධෛර්යය අපේ දරුවන්ට හරි වැදගත් වෙනවා. මොකද අද කාලේ අපේ දරුවන්ට එය ලබා දිය යුතුම දෙයක් වෙලා. බොහෝ මාධ්‍ය වලින් භාෂාව විකෘති කරගෙන යන මෙවැනි යුගයක ප්‍රශස්ත භාෂාවක් භාවිත කරමින් දරුවන් සමඟ මේ ගනුදෙනුව කිරීමේ වගකීම අපට තියෙනවා. ඒ ගැන හිතද්දී මට හිතුණා ඒ සඳහා ගීතයක් යොදා ගැනීම සුදුසුයි කියා. ඒ අනුව කල්පනා කරලා තමයි මම මේ 'ඉසිවර වෙදැදුරු' තේමා ගීතය ලියුවේ."මේ ගීතය පද රචනය කරද්දී ඔබ ධම්මපදය ඇසුරු කරගත් බවට ඇති ආරංචිය සැබෑවක් ද?"ඔව්. නාට්‍යය නරඹා ගීතය ලියන්න කල්පනා කරද්දී මගේ ඔළුවට ආවේ - 'ආරෝග්‍යා පරමා ලාභා - සන්තුෂ්ඨි පරමං ධනං - විශ්වාසා පරමං ඥාතී - නිබ්බාන පරමං සුඛං' කියන ධම්ම පදයයි. මම හරි ආසාවෙන් උන්නේ ධම්මපදය ඇසුරින් ගීතයක් ලියන්න. මොකද ධම්මපදයේ තියෙන මහා වටිනා දේවල් ගීත මාධ්‍යයෙන් ජන ගත කළොත් ප්‍රයෝජනවත් වෙයි කියා මං විශ්වාස කරන හින්දා."ඔබ එම නිර්මාණ කටයුත්ත කළේ කෙසේ ද?"ඒ ගැන නම් වැඩිපුර විස්තර කරන්න වෙනවා. මිනිස්සුන්ට අවශ්‍ය දෙයක් තමයි සිතට සැනසුම. 'රෝ බිය' මිනිසුන්ට බයක්. ඒ බව රෝගීන් බලන්න ගිය අවස්ථා වලදී මම අත්දැක තියෙනවා. "පසුගියදාක රංගන ශිල්පිනී මර්සි එදිරිසිංහ මහත්මිය බලන්න ගිය වෙලාවෙත් මං එය අත්දැක්කා." අපි දැන් මෙහෙම උන්නාට රෝගී වුණාම හරි බයයි. වෛද්‍ය ක්ෂේත්‍රයේ වෛද්‍යවරු, හෙදියන්, සාත්තු සේවක සේවිකාවන් ඇතුළු බොහෝ අය වෛද්‍ය ප්‍රතිකාර, ඖෂධ ලබා දෙමින් මෙන්ම මුදු ප්‍රිය වදනින් ද අපව සනසනවා. පණ්ඩිත විලියම් අල්විස්, දොස්තර නන්දදාස කෝදාගොඩ වගේ මහත්වරු කතා කරන කොටත් ලෙඩ හොඳ වුණු මතකය මට මතක් වුණා. එතුමන්ලා කතා කරන කොට ඔවුන් ගාව සුඛී භාෂණයක් සහ සුව භාෂණයක් තිබුණා. ඔවුන්ට තමයි ඉසිවර වෙදැදුරන් කියන්නේ. මගේ තාත්තාත් ආයුර්වේද වෛද්‍යවරයෙක්. එතුමා ඒ කාලේ රෑ එකට දෙකට අවදි වෙලා හදිසි රෝගීන්ට ප්‍රතිකාර කළ මතකයත් මගේ මනසේ තිබුණා. එතුමා ඒ උදෙසා මුදල් අය කෙරුවේ නැහැ. එමෙන්ම අපේ ටයිටස් තොටවත්ත මහත්මයා අසනීප වෙලා ප්‍රතිකාර ගන්න ගිය ගම්පහ පැත්තේ වෙද මහතා බුලත් අත පමණයි ලබා ගත්තේ. එසේම හොරිවිල වෙද මහතාත්, රුවන් ඒකනායක දොස්තර මහත්මයාත් මේ ගීතය ලියද්දී මගේ ඔළුවට ආවා. තව ඔය පුවත්පත් වල විස්තර පළවන 'විස්කම් සැත්කම්' කළ වෛද්‍යවරුන්වත් මතකයට නැඟුණා. මෙවැනි වෛද්‍යවරු මිහිබට දෙවිවරු කියලයි මං හිතන්නේ. ඉසිවර වෙදැදුරන් කියන්න පුළුවන් ඔවුන්ටයි. ඒකයි මම - 'ඉසිවර වෙදැදුරු නිවයි අඳුරු - මිහිබට දෙවිවරු වගෙයි සොඳුරු' ලෙසින් මෙහිදී පද යොදා ගත්තේ. එසේම 'කාසි නොදුටු බුලත් අතකි - ජීවක වෙද පරපුරේ අයෙකි' වැනි යෙදුම් යොදා ගත්තේත් මගේ මතකය තුළ අවදි වූ මෙම වෛද්‍ය තුමන්ලා නිසාමයි.""තවදුරටත් මෙම ගීතයේ 'සිත් සනසා දුක් නිවනා - නීරෝගි පරම ලාභ දෙන - ඉසිවර වෙදැදුරු ඔබ හෙට දවසේ' යනුවෙන් යොදා ගත් තැනදී තමයි අර ගාථාව ඇසුරු කරගන්නේ. ජීවක වෙද පරපුර කියන්නේ බුදු හාමුදුරුවන්ගේ වෙද පරපුරටයි. 'අහස තරම් මහ දැනුමැති' යනුවෙන් පැවසුවේ පොතේ ඉගෙනීමම නෙමේ, අත්දැකීමෙන් ද ලෙඩ සුව කිරීමේ හැකියාව ලබා සිටීමේ මහිමයයි. විශේෂයෙන්ම මෙවැනි වෙදැදුරන්ගේ හදවත් හරියට ඖෂධ උයන් වගේ. 'ඔසු උයනක්' කියන්නේ හැම ඖෂධයක්ම එහි තියෙනවා නම් නේ. මේ වෙදැදුරුගේ හදවත් ඒ වගෙයි. ඒ නිසයි 'මේ හදවත ඔසු උයනක්' ලෙසින් යොදා ගත්තේ.""එමෙන්ම 'සැම සුවපත් අපි පොහොසත් - පරම ධනය අග තැන්පත්' යෙදුම පිළිබඳවත් සඳහන් කළ යුතුමයි. මෙතැනදිත් මම 'විශ්වාසා පරමං ඥාති' සහ 'සන්තුෂ්ඨි පරමං ධනං' ලෙසින් ඇති ධම්ම පදය ඇසුරු කර ගත්තා. මිනිස්සු පොහොසත් සහ දුප්පත් වීමට ලෙඩ රෝගත් බලපානවා. සමහර ලෙඩ රෝග සඳහා ලක්ෂ 20, 30 වැය වෙනවා. සුව නොවන රෝග තියෙනවා. මුදලින් ලක්ෂ කෝටි ගණනකට වඩා සන්තතුෂ්ඨිය වටිනවා. ඒ සියල්ලත් සමඟ මේ නාට්‍ය බලන අපේ දරුවන්ට 'ඉසිවර වෙදැදුරු' වෙන්න කියා දෙන්න මට ඕනෑ වුණා. ගීතය ස්ථායි කොටසේදී 'ඉසිවර වෙදැදුරු ඔබ හෙට දවසේ' යනුවෙන් යොදා ගත්තෙත් දෙවැනි අන්තරා කොටසේදී 'විශ්වාසය දැන් බලවත් - අනාගතය හරි පින්වත්' යනුවෙන් යෙදුවෙත් ඒ නිසයි. මෙහෙම කැපවීමෙන් වැඩ කළොත් අනාගතය හරි පින්වත් කියන විශ්වාසය තමයි අපි දරුවන්ට දිය යුතු අර්ථය. විශාරද නන්දා මාලිනී ගායන ශිල්පිනිය අපේ කතාබහට එක්වෙමින් මුලින්ම පැවසුවේ "ඉසිවර වෙදැදුරු" ටෙලි නාට්‍යයේ තේමා ගීතය ගයන්න ලැබීම ගැන බොහෝ සතුටු වෙන බවයි."අතුල රන්සිරිලාල් ජාතික රූපවාහිනියෙන් විකාශය වන ටෙලි නාට්‍ය මාලාව ඉතාම හොඳින් හඬ කවනවා. මේ හඬ කැවීම් අංශය ගැන මගේ විශාල පැහැදීමක් තියෙනවා. දරුවන්ට සුදුසු තෝරා ගැනීම් කරනවා. අධ්‍යාපනික වටිනාකමකුත් ඒවායේ තියෙනවා. අතුල ඉතාම ලස්සන, සරල වචන යොදා ගෙන මේ තේමා ගීතය ලියා තිබෙනවා. ඉතාම පැහැදිලියි, දරුවන්ටයි මේ ඔක්කොම. ඉතින් මටත් මේ ටෙලි නාට්‍යයේ තේමා ගීතය ගයන්න ලැබීම ගැන ලොකු සතුටක් දැනෙනවා."අවසන් වශයෙන් අපේ කතා බහට එක්වුණේ සංගීතඥ උපාලි කන්නන්ගරයි. "ගීතයකදී නන්දක්කාට සංගීත අධ්‍යක්ෂණයෙන් දායක වූ පළමුවැනි වතාව වගේම රූපවාහිනී නිර්මාණයක‍ට මං දායක වූ පළමුවැනි වතාවත් මේ තමයි." පවසමින් උපාලි වැඩිදුරටත් මෙසේ සිය අදහස් අප සමඟ පැවසුවේ ය."පද රචනය ලැබුණු ගමන් හරි සතුටක් ඇති වුණා. මොකද මේ පදමාලාවේ ලොකු අර්ථයක් තිබුණා. කෙටි වචන යොදා ගෙන අතුල අපූර්ව නිර්මාණයක් කර තිබුණා. 'ළමයින්ව ඉලක්ක කරගෙන තනුව නිර්මාණය කරන්න' යි මට අතුල කිව්වේ. ටෙලි නාට්‍යයේ කතා තේමාව 'කරුණාව' ගැනනේ. ඒ නිසා මට මෙහි තනුව නිර්මාණය කිරීමත් පහසු වුණා.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=av14020918</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSප්‍රවීණ ඉන්දීය සිනමාකරු කමල් අම්රෝහිගේ පුත්‍රයකු වන ශන්දාර් අම්රෝහි සහ ජනප්‍රිය නිළි ප්‍රීටි සින්ටාගේ ‘කතන්දරයක්’ පසුගිය දිනක ඔබ මේ පිටුවෙන් කියවන්නට ඇති. බොලිවුඩ්පුරයෙන් දැනගන්නට ලැබුණු හැටියට නම් ශන්දාර්, ප්‍රීටිට සැලකුවේ තමන්ගේම දියණියකට සමාන අයුරින්. තමන්ගේ අභාවයෙන් පසුව තමන් සතු දේපළ ප්‍රීටිට හිමිවිය යුතු බවටත් ශන්දාර් ප්‍රකාශ කර තිබුණු බවයි පැවසෙන්නේ. 2011 දී ශන්දාර් මිය ගියාට පසුව ප්‍රීටි ප්‍රකාශ කළේ ඔහුගේ දේපළ කිසිවක් තමන්ට අවශ්‍ය නැති බවයි.ඒත්, කිසිවකු නොසිතූ ලෙස මීට මාස කිහිපයකට පෙර උසාවියෙහි නඩුවක් පවරමින් ප්‍රීටි කියා සිටියේ ශන්දාර් ජීවත්ව සිටි කාලයේදී ඔහුගේ දේපළ ප්‍රතිසංස්කරණයට සහ ඊට අදාළ නඩු කටයුතු වෙනුවෙන් තමන් අතින් වැය වූ රු. කෝටි 2 කට අධික මුදල තමන්ට ලැබිය යුතු බවයි. මෙයට ප්‍රතිචාර දැක්වූ ශන්දාර්ගේ බාල සොහොයුරු ටජ්දාර් ප්‍රීටිගේ චෝදනා තරයේම ප්‍රතික්ෂේප කළා. කාල වේලාව පැමිණි පසුව මෙයට නිසි ප්‍රතිචාරය දක්වන බවත් ඔහුගෙන් කියවුණා. ඔහුට අනුව ඒ ‘කාල වේලාව’ පැමිණි නිසාදෝ පසුගිය සතියේ ඉන්දීය මහාධිකරණය වෙත ප්‍රීටිට එරෙහිව දිවුරුම් ප්‍රකාශයක් ඉදිරිපත් වුණා. මෙය ඉදිරිපත් කළේ, ශන්දාර්ගේ සොහොයුරියක වන රුක්සාර් අම්රෝහි යි.ඇය ප්‍රකාශ කරන්නේ ප්‍රීටි වැය කළා යැයි කියන රු. කෝටි 2 කට අධික ුදලට අදාළ සාක්ෂි අපැහැදිලි බවයි.” ප්‍රීටි කියනවා, එයා මේ සල්ලි වියදම් කළේ ශන්දාර්ගේ දේපොළ වෙනුවෙන් සහ නඩු ගාස්තු වෙනුවෙන් ය කියලා. ඒ බව එයා තහවුරු කරන්න හදන්නෙ එයාගෙ ලෙජර් පොතක සඳහන් වන ‘කමල් අම්රෝහි ප්‍රොජෙක්ට්’ කියන කොටස යටතේ ඇති වියදම් පෙන්නලා.එයා ඒකෙන් හඟවන්නෙ අපේ පවුලේ දේපළක් වන ‘ෆිල්ම්ස්ටාන්’ චිත්‍රාගාරයේ ප්‍රතිසංස්කරණ වැඩවලටත් එයා වියදම් කළා ය කියලයි. එහෙම වියදමක් ඒ ගිණුම් පොත්වල සටහන් වෙලා නැහැ. එයාට කිසිම අයිතියක් නැහැ, අපේ දේපොළ ගැන කතා කරන්න. අපේ තාත්තා (කමල් අම්රෝහි) මැරුණෙ තාත්තගෙ දේපළ හැම එකකම අයිතිය අපි තුන්දෙනාටම පවරලා. ප්‍රීටි, අපේ අයියා (ශන්දාර්) ට ළංවෙලා එයාගෙ හිතට විස පොවලා අපේ මුළු පවුලම භේද කෙරුවා.” රුක්සාර් දැඩි ආවේගයකින් යුතුව පැවසුවා.********************************************************මේ දිනවල ‘ධූම් - 3’ චිත්‍රපටය තිරගත වෙද්දී එහි ප්‍රධාන චරිතයකට පණ පොවන කට්රිනා කායිෆ් ගැන ‘පසුබිම් කතාවක්’ අහන්නට ලැබුණා. මේ ‘ඇත්ත’ කතාවේ තවත් චරිතයක් සිටිනවා. ඒ තමයි, රන්බීර් කපූර්. පසුගිය දෙසතිය තුළ බොලිවුඩ්පුරය උණුසුම් කළ කට්රිනා - රන්බීර් පෙම්වතුන්ගේ කතාවේ තේමාව වුණේ විවාහ යෝජනාවක් සහ එය ඉවත දැමීමේ සිද්ධියක්. මේ විවාහ යෝජනාව ගෙනාවේ රන්බීර්. ඔහු එය කට්රිනාට ඉදිරිපත් කළා. වරක් දෙවරක් සිතා නොබැලූ ඇය, ඒ යෝජනාව පැත්තකට දැමු බවයි ආරංචි වුණේ. ඒත් ඊට පසුව ලැබුණු ආරංචියක සටහන් වුණේ කට්රිනාව දැන්ම කසාඳ බඳින්නට රන්බීර්ගේ අදහසක් නැති ය කියලයි.“කට්රිනාට බොලිවුඩ් සිනමාව තුළ තව ඉදිරියට යන්න පුළුවන්. එයා දැන් වැඩියෙන්ම හිත යොමු කරල තියෙන්නෙ චිත්‍රපට ලෝකයටයි.” රන්බීර්ගෙන් එළිපිට එවැනි කතාවක් පිටවෙද්දී දෙදෙනාගේ ඇතුළත තොරතුරු දන්නා අය පවසන්නේ කට්රිනා, තම විවාහය කල් දැමීමට තවත් හේතුවක් ඇති බවයි. සහෝදර නිළියන් වන කරීනා කපූර් සහ ඓශ්වර්යා රායි විවාහ ජීවිත ගත කරන්නට පටන් ගත් පසුව ඔවුන් වෙත ඊට පෙර තිබුණු ප්‍රේක්ෂක ආකර්ෂණය සිඳී ගිය අයුරු කට්රිනා හොඳින් දැක තිබෙනවා. ඒ හේතුව මත දැන්ම ‘මිසිස් කපූර්’ කෙනෙකු ‍වන්නට බැරි බව ඇය තම හිතවතුන්ට, හිතවතියන්ට කියා තිබෙනවාලු.ලෝක රූ රැජන ලෙස කිරුළු පැලඳි ඓශ්වර්යා රායිට විවාහ වන්නට කලින් සිනමා ලෝකයෙන් ලැබුණේ උණුසුම් පිළිගැනීමක්. ඇය මවු පදවිය ලබා ටික කලකට සිනමාවෙන් ඉවත්ව සිටියා. ළඟදීම ඇය නැවතත් චිත්‍රපටයක රඟන්නට එකඟ වෙලා. ඒ, මනිරත්නම් නම් වූ ජනප්‍රිය සිනමාකරුවාගේ චිත්‍රපටයක. ඒ වුණත් ඓශ්වර්යාට විවාහයට කලින් තිබූ ‘වෙළෙඳ වටිනාකම’ තරමක් දුරට අඩුවී ඇති බවයි පැවසෙන්නේ.කරීනාට සිදුවී ඇත්තේ ද එවැනිම අත්දැකීමකට මුහුණ දෙන්නයි. ඇය, සායිෆ් අලි ඛාන් ගේ බිරිඳ වූ පසුව තරුණ කාලයේ දී ඉල්ලූ රංගන ගාස්තු ගෙවන්නට නිෂ්පාදකවරු කැමැති නැතිලු. මේ නිසා මෑතකදී ඇයට තමන්ගේ ගාස්තු පහළ දමන්නට සිදුවෙලා. මේ අතර දීපිකා පදුකෝන් සහ ආලියා භාට් වැනි තරුණ නිළි පරපුර ඉදිරියට ගමන් කරමින් සිටින්නේ ප්‍රේක්ෂකයන්ගේ උණුසුම් ප්‍රතිචාර මැද්දේ. දීපිකා පදුකෝන්, පසුගියදා පැවැත්වූ 59 වැනි ෆිල්ම් ෆෙයාර් සිනමා උලෙළේදී 2013 වසරේ හොඳම නිළිය ලෙස කිරුළ පැලඳීමෙන්ම ඒ බව තහවුරු වෙනවා. ඒ නිසා, හෙට අනිද්දා විවාහ වීමෙන් පසුව, තමන් ලබා සිටින ජනප්‍රියත්වය අඩුකර ගන්න කට්රිනා ලෑස්ති නැහැ. දැන්, තමන්ට ලැබී තිබෙන ‘වෙළෙඳ වටිනාකම’ අඩුකර ගන්නත් ඇය අකැ මැතිලු.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=am1402091</link>
    <topic>නිදිමතේ වැඩ කිරීමෙන් නින්දයි වැඩෙයි දෙකම හරියට කෙරෙන්නේ නෑ</topic>
    <author>සාකච්ඡා කෙළේ -රමණී සුබසිංහ</author>
    <content>නිදිමතේ වැඩ කිරීමෙන් නින්දයි වැඩෙයි දෙකම හරියට කෙරෙන්නේ නෑමිනිසකුගේ ජීවිත කාලයෙන් තුනෙන් එකක් පමණ ගත කරන්නේ නින්දේ බව ඔබ දන්නවා ද? වටිනා ජීවිතයෙන් මේ තරම් කාලයක් නින්දට වැය කරන්නේ කුමක් සඳහා දැයි ඔබට සිතෙන්නට පුළුවන්. එහෙත් අවදිව සිටීම මෙන්ම හොඳ නින්ද ද මිනිසාට අත්‍යවශ්‍යයි. සුවබර නින්ද කෙනෙක් කායිකවත් මානසිකවත් ප්‍රබෝධයෙන් තබයි. අද සාකච්ඡා කෙරෙන්නේ නින්ද ගැන බොහෝ දෙනකුට බලපාන ගැටලු පිළිබඳවයි.නිරෝගී ජීවිතයක් පවත්වා ගැනීමට සාමාන්‍ය පුද්ගලයකු දිනකට කොපමණ වේලාවක් නිදාගත යුතු ද?එය පුද්ගලයාගෙන් පුද්ගලයාට වෙනස්. වයොවෘද්ධ අය සාමාන්‍යයෙන් නින්දට වෙන් කරන්නේ පැය හයකටත් අඩු කාලයක්. එහෙත් කුඩා දරුවන් දවසේ දිගු කාලයක්. පැය 12 - 16 ක් තරම් නිදා ගන්නවා. තරුණයන් හා වැඩිහිටියන් පැය 7 - 8 ක් නිදා ගැනීම ප්‍රමාණවත්.සමහර අය තමන්ට නින්ද නොයන බව කියමින් වෛද්‍ය ප්‍රතිකාර පවා ලබා ගන්නවා. එසේ නින්ද නොයාමට හේතුව කුමක් ද?හේතු රාශියක් බලපෑ හැකියි. විශේෂයෙන් සෞඛ්‍ය සම්පන්න, ජීවිතයේ කරදර අඩු කෙනෙකුට ‍නින්ද නොයන්නේ ඉතාම කලාතුරකින්. එහෙත්, නිදාගන්නා රටාව වෙනස් වූ විට කෙනෙකුට නින්ද නොයන්නට පුළුවන්.රාත්‍රී වැඩ මුර ඇති අයට, රාත්‍රී කාලයේ වරින් වර ඇහැරෙන්නට සිදුවන අයට නිදා ගැනීමේ අපහසුතා ඇතිවිය හැකියි. එවැනි අය නින්දට පෙර මඳක් උණුසුම් ජලයෙන් ඇඟපත සෝදා ගැනීම, කහට නොදැමු කිරි වීදුරුවක් පානය කිරීම වඩාත් සුදුසුයි. නිදිමත එනතුරු ප්‍රියකරන පොතක්, පත්තරයක් කියවීම මඟින් ද නැවත හොඳ නින්දකට පිවිසිය හැකියි.ව්‍යායාම නොකිරීමත් නින්දට බාධාවක් ද?ඔව්. ව්‍යායාමවල නිරත වන ක්‍රීඩකයන්ට හොඳින් නින්ද යනවාදැයි විමසුවහොත් ඔවුන්ගෙන් ලැබෙන පිළිතුර ඉතාම සුවදායක ලෙස නින්ද යන බවයි. මීට හේතුව කායික ව්‍යායාම නින්දේ ගුණාත්මක බව වැඩි කිරීමයි. ව්‍යායාම කිරීමම නොවෙයි, අවශ්‍ය වන්නේ මොන යම් ආකාරයක හෝ ඇඟ වෙහෙසවීමයි. ගෙදර වැඩ, ගෙවත්තේ කුඹුරේ වැඩ, බයිසිකල් පැදීම, ඇවිදීම සහ නැටීමත් සුදුසුයි. හොඳ පිරිසිදු වාතය ආස්වාස ප්‍රස්වාස කරමින් අඩු තරමින් සතියකට දින තුන හතරක් හෝ පැය භාගයක කාලයක් ව්‍යායාමවල නිරත වීමෙන් සුවදායි නින්දකට පිවිසිය හැකියි.තේ කෝපි වැඩිපුර බීම හා නින්ද නොයාම අතර සම්බන්ධයක් තිබෙනවා ද?ඔව්. කෝපි සහ තේවල අඩංගු කැෆේන් සහ ටැනින් යන සංයෝග නිදිමත නැති කරනවා. ඒ වගේම චොකලට් සහ චීස් වර්ග, රතු වයින්, කෝලා පානයන් නිදිමත නැති කරන ආහාරපාන. මේවා අඩුවෙන් ආහාරයට ගැනීම සහ විශේෂයෙන් රාත්‍රී නින්දට පෙර ආහාරයට ගැනීමෙන් වැළකිය යුතුයි.අධික වෙහෙසත් නින්දට බාධාවක් ද?කලබලකාරී මනසට වරින් වර විවේකය ලබා දීම අත්‍යවශ්‍යයි. දවස තිස්සේ එක දිගට ඇඟපත වෙහෙසවා වැඩ කිරීමත් මිනිසුන්ට කළ හැකි දෙයක් නොවෙයි. සිරුරට ද වරින් වර විවේකයක් ලබා දෙමින් විඩාව මඟ හරවාගත යුතුයි. කෙනෙක් දවසේ එක දිගට වැඩ කොට, වැඩ නිම කළ සැණින්ම නිදා ගැනීමට උත්සාහ කරනවානම් එය ඵලදායී නොවිය හැකියි. මේ අය නින්දට යෑමට පෙර පැයක් හෝ දෙකක් විවේකීව සිටිය යුතුයි. පවුලේ සාමාජිකයන් සමඟ සතුටු සාමීචියේ යෙදීම, නවකතාවක් හෝ වෙනත් කැමති පොතක් පතක් කියවීමෙන් නොදැනුවත්වම පහසුවෙන් නින්ද ළඟා කරගත හැකියි.ආහාර ගැනීමත් සමඟම කෙනෙක් නින්දට යනවා නම් එය ආහාර ජීර්ණයට බාධාවක් ද?නෑ. නුසුදුසු වන්නේ ආහාර ගැනීමත් සමඟම ව්‍යායාම හා ක්‍රීඩාවල නිරත වීමයි. එවිට ආහාර මාර්ග පද්ධතියට, කුඩාන්ත්‍රයට රුධිර සංසරණය වීම අවම වෙනවා. එය ආහාර ජීර්ණයට බාධාවක්. ආහාර ගත් විගස නින්දට යාමෙන් ආහාර ජීර්ණයට බලපෑමක් වන්නේ නෑ. ආහාර ගැනීමෙන් පසු මඳ වේලාවක් විවේක ගැනීම, කට වහරේ කියන ලෙස ඇලවී සිටීම වඩාත් සුදුසුයි.රාත්‍රී ආහාර ගත් විගස නින්දට යෑම නුසුදුසුයි කියන්නේ ඇයි?රාත්‍රී නින්දට පෙර දිරවීමට අපහසු, බර ආහාරයක් ගත් විට සිරුරේ රත්වීම වැඩි වෙනවා. හෘද ක්‍රියාකාරීත්වය ඉහළ යනවා. එය නින්ද අපහසු කරන සාධකයක්. රාත්‍රී නින්දට පෙර අඩුම තරමින් පැය දෙකකට හෝ කලින් රාත්‍රී ආහාර වේල ගැනීමෙන් ඒ අපහසුතාව මඟ හරවා ගත හැකියි.සමහර අය පුරුද්දක් ලෙස දහවල් ආහාරයෙන් පසුව නින්දට වැටෙනවා. මෙය ශරීර සෞඛ්‍යයට අහිතකර ද?ශරීරයේ ජීව විද්‍යාත්මක රටාව පුද්ගලයාගෙන් පුද්ගලයාට වෙනස්. කෙනෙකුට දහවල් ආහාරයෙන් පසු නිදාගන්න අවශ්‍ය නම් නිදා ගත යුතුයි. නිදිමත දැනෙන්නේ සිරුරට නින්ද අවශ්‍ය නිසයි. පැය ගණනක් නිදා ගැනීම අවශ්‍ය නොවුණත් සුළු වේලාවක් හෝ නිදා ගැනීමෙන් ශරීරයට ප්‍රබෝධවත් බවක් ඇති වෙනවා. නිදිමතේ වැඩ කරන්නට යාමෙන් සිදු වන්නේ නින්දත්, වැඩත් දෙකම නිසියාකාරව සිදු නොවීමයි.බර ආහාරයක් ගත් විට වැඩියෙන් නිදිමත දැනෙන්නේ ඇයි.අප ගන්නා ආහාර සැහැල්ලු නොවේ නම්, බර වැඩිනම් ආහාර මාර්ග පද්ධතියට, කුඩාන්ත්‍රයට රුධිර සැපයුම වැඩි වෙනවා. හිසට රුධිර සැපයුම අඩු වෙනවා. එවිට නිදිමත ඇතිවීම ස්වාභාවිකයි. වැල, වරකා, පැණි වැනි ආහාර වැඩියෙන් ගැනීමත් නිදිමත ඇතිවීමට හේතුවක්.භාවනාව නිදිමතට හොඳ ඔසුවක් බව කියන කතාව ඇත්ත ද?එකම විදිහට එකම ඉරියව්වකින් වැඩි වේලාවක් ඉන්නා විට, එකම සිතිවිල්ලක ඉන්නා විට නිදිමත දැනීම සාමාන්‍ය දෙයක්. පොත් කියවීමේදී නිදිමත වැඩියෙන් දැනෙන්නේ ඒ නිසයි. භාවනාවේ දී සිත එක අරමුණක ඇති විට සිතට සැනසිලිදායක බවක් ලැබෙනවා. එයත් හොඳ නින්දකට බලපානවා. වාහනයක ගමන් කරන විට එකම ශබ්දයක් දිගු වේලාවක් ඇසීම නිසා නිදිමත ගතියක් දැනෙනවා. කුඩා දරුවන්ට නැළවිලි ගී කීමේදීත් සිදු වන්නේ එවැනි දෙයක්.දවල් කාලයේ නිදා ගන්නා අයට රාත්‍රියේ නින්ද යනවා අඩු ද?ඔව්. දවල් කාලයේ නිදා ගන්නා අයට රාත්‍රියේ නින්ද යාම අඩුවීම ස්වාභාවිකයි. එමඟින් සාමාන්‍ය නිදා ගැනීමේ රටාව වෙනස් විය හැකියි. බොහෝ වැඩිහිටියන්ට මේ තත්ත්වය ඇති වෙනවා. එය රෝගයක් නොවෙයි.නිදා ගන්නා කාමරයේ දොර ජනෙල් හොඳින් වසා තැබීම සුවබර නින්දකට බාධාවක් ද?සුවබර නින්දකට ඔක්සිජන් සහිත පිරිසුදු වාතය අත්‍යවශ්‍යයි. අතීතයේ නම් විශේෂයෙන් ග්‍රාමීය සමාජයේ වැඩිහිටියන් වැඩිපුරම නින්දට ගියේ ගෙදර පිල්කඩේ. නිරාවරණය වූ පරිසරයේ හොඳින් වාතාශ්‍රය ලැබුණ නිසා ඔවුන්ට සුව පහසු නින්දක් ලැබුණා. නිවසේ කාමරවල දොර ජනෙල් වසා තැබුණේ පවා කලාතුරකින්. ඒත් අද මේ තත්ත්වය වෙනස්. මේ නිසා නිදන කාමරයට හොඳින් වා කවුළු තැබීම ඉතාම වැදගත්.ශබ්ද සහ ආලෝකය ගලා නොඑන පැත්තේ ඇති ජනේල විවෘතව තැබීමෙනුත් නිදන කාමරයට පිරිසුදු වාතාශ්‍රය හොඳින් ලැබෙනවා. ජනෙල් සහ වා කවුළුවලට දැල් ගැසීමෙන් මදුරු කරදරවලින් මෙන්ම සොර සතුරු කරදරවලින් ද බේරී සිටිය හැකිය. නිදන කාමරයට හොඳින් වාතාශ්‍රය නොලැබුණත් හුස්ම ගැනීමේ අපහසුතා ඇතිවී නින්දට බාධා විය හැකියි.ඒ වගේම දරුවන්ගේ හැඬීම, සහකරු ගේ හෝ සහකාරිය ගේ ගෙරවිල්ල, ඝෝෂාකාරී සංගීතය, වාහනවල ශබ්ද සුව පහසු නින්දට බාධා ගෙන දිය හැකියි. තද ආලෝකයක් සමහර අයගේ නින්දට බාධාවක්. මේවායින් වැළකී සිටීමට කාමරයට අඳුරු තිර දැමීම, නිදන කාමරයේ දොර වසා තැබීම ආදිය කළ හැකියි.නිදි උලුක්කු ඇති වන්නේ නිදා ගන්නා ඉරියව්වල ඇති වරදක් නිසා ද?ඔව්. නිදා ගන්නා ඉරියව් වැරදුණ විට නිදි උලුක්කු වගේ ම හන්දිපත් රුදාව, කොන්දේ කැක්කුම, හිසරදය වැනි තත්ත්වයන් පවා ඇතිවිය හැකියි. එය සුව පහසු නින්දට බාධාවක් මෙන්ම ශාරීරිකව දැඩි අපහසු බවක් ඇති කරනවා. මේ නිසා නිදා ගන්නා ඇඳ, මෙට්ටය සහ කොට්ටය නින්දට ගැළපෙන අයුරින් සකසා ගැනීම ඉතාම වැදගත්.ඇඳ ඇතිරිලිවල පවිත්‍ර බව ගැනත් සැලකිලිමත් විය යුතුයි. හොඳින් සෝදා අව්වේ වියළා ගත් ඇඳ ඇතිරිලි, කොට්ට සහ මදුරු දැල් භාවිතයෙන් ලැබෙන ප්‍රසන්න බවත් සුවබර නින්දට බලපානවා.විශේෂයෙන් පුද්ගලයකුගේ ජීවිත කාලයෙන් තුනෙන් එකක් ගෙවෙන්නේ නිදන ඇඳ මත. මේ නිසා එවැනි තැනක පිරිසිදු බව හා ක්‍රමානුකූල බව පිළිබඳව වැඩි සැලකිල්ලක් දැක්විය යුතුයි.මත්පැන් හා දුම්පානය කරන අයට අඩුවෙන් නින්ද යනවා කියන කතාව ඇත්ත ද?ඔව්. මද්‍යසාර හෝ දුම්කොළ සුළු ප්‍රමාණයකට වුවද කෙනෙක් අවදිව තැබිය හැකියි. ඊට හේතුව දුම්කොළ වැනි දේ මඟින් ස්නායු පද්ධතිය උත්තේජනය කිරීමයි. එවිට නිදිමත නැතිව යනවා. මත්පැන් ගන්නා සමහර අයට ඉක්මනින් නිදිමත දැනුණත් ඔවුන් නිදා ගන්නා කාලය අඩුයි. වේලාසනින් ඇහැරුණත් නැවත නින්ද නොයාම කායික, මානසික සුවතාවයට බලපානවා. මත්පැන් හා දුම්පානයට ඇබ්බැහි වූ කෙනෙක් සුවබර නින්දක් බලාපොරොත්තු වනවා නම් කළ යුතු එකම දේ එම පුරුද්ද අත්හැරීමයි.නින්දට බාධා ගෙන දෙන රෝගී තත්ත්වයන් තිබෙනවා ද?ඔව්. හන්දිපත් රුදාව සහ නොයෙකුත් රෝග නිසා හට ගන්නා ඇඟ පතේ වේදනාව, විශේෂයෙන් පිරිමින්ගේ පුරස්ථි ග්‍රන්ථියේ ඉදිමීම නිසා හට ගන්නා මුත්‍ර හිරවීමේ වේදනාවන්, හෘදය, පෙනහලු සහ ආහාර මාර්ගය වැනි ඉන්ද්‍රියයන්ගේ වේදනාවන් නින්දට බාධා කළ හැකියි. උදාහරණ ලෙස ආමාශයේ හා ග්‍රහණියේ තුවාල සුව පහසු නින්දට බාධාවක්. මේ රෝග හඳුනාගෙන එයට සරිලන ප්‍රතිකාර ලබා ගැනීමෙන් මීට විසඳුමක් ලබා ගත හැකියි.ඒ වගේම මානසික කලකිරීමක්, බිය, දුක, කාන්සාව හා නිතර කනගාටුවෙන් සිටින අයට නින්ද යාම ප්‍රශ්නයක් විය හැකියි.නින්ද නොයාමට අමතරව නිතර කේන්ති යාම, ආහාර අරුචිය, ලිංගිකත්වයට ආශාව නැතිවී යාම, සිරුරේ බර අඩුවීම, පපුව ගැහීම, තමන්ගෙන් තම පවුලට හෝ සමාජයට වරදක් වූවා යැයි නිතර සිතට නැඟීම, වෙනත් අය දෙතුන් දෙනකු කතා කරන විට ඒ අය තමන්ට විරුද්ධව කතා කරනවා යැයි සැක සිතීම, ජීවිතය එපා වීම මානසික රෝගයක ලක්ෂණ. මේ අය නිසි වෛද්‍ය ප්‍රතිකාරවලට යොමු වීම වැදගත්.නින්ද නොයන අය පුරුද්දක් ලෙස නිදිපෙති ගැනීම අහිතකර ද?නිදි පෙති ආවට ගියාට බීමට සුදුසු ඒවා නොවේ. නිදි පෙති ගැනීම කළ යුතු වන්නේ රෝගී තත්ත්වයක් හඳුනා ගැනීමෙන් පසු ප්‍රතිකාරයක් ලෙස අවශ්‍ය නම් පමණයි. ඒ පිළිබඳව තීරණයක් ගත හැකි වන්නේ වෛද්‍යවරයකුට පමණයි.නිදිපෙතිවලට හුරු වී සිටින කෙනෙක් ඒ තත්ත්වයෙන් මිදෙන්නේ කොහොම ද?නිදිපෙති මඟින් බොහෝ විට සිදු වන්නේ සිහින තරංග නැති කර දමා සිතුම් තරංග වැඩි කිරීමයි. නිදිපෙති බීම එකවර නවතා දැමීමෙන් සිහින තරංග වැඩිපුර නිපදවීමෙන් භයානක සිහින පෙනීමටත්, නින්දෙන් බිය වී අවදි වීමටත්, පුළුවන්. ඒ හේතුව නිසාම ඒ පුද්ගලයා නැවතත් නිදිපෙති ගැනීමට පෙලඹෙනවා. එහෙත් කළ යුතු වන්නේ ටික දිනක් එම තත්ත්වය ඉවසා දරා ගැනීමයි. නින්ද පහසු කරවන සාධක ඇතිකර ගැනීමත් වැදගත්.ඒ වගේම කාලයක් තිස්සේ කෙනෙක් නිදිපෙති ගැනීමට පුරුදු වී සිටිනවා නම් එය එකවර නතර කිරීම ද නොකළ යුතුයි. කළ යුතු වන්නේ ගන්නා ඖෂධ ප්‍රමාණය ක්‍රමයෙන් ටිකෙන් ටික සති හෝ මාස කිහිපයකින් අඩු කිරීමයි. ඒ සඳහා වෛද්‍ය උපදෙස් ලබා ගැනීම වැදගත්.සාකච්ඡා කෙළේ -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=cr1402091</link>
    <topic>සල්ගස වට කර දැව වැට බැන්දයි ලුම්බිණියේ</topic>
    <author>සිරිසමන් විජේතුංග</author>
    <content>සල්ගස වට කර දැව වැට බැන්දයි ලුම්බිණියේපුරාවිද්‍යාත්මක පර්යේෂණ වලින් තහවුරු වූ සිදුහත් උපතපුරාවිද්‍යා මහාචාර්ය රොබින් කොනිං හැම් මහතා ප්‍රමුඛ නේපාලයේ සහ එංගලන්ත පුරාවිද්‍යාඥ කණ්ඩායම විසින් 2011 වර්ෂයේ ආරම්භ කරන ලද පුරාණ ලුම්බිණි සල්වනයේ මායාදේවි විහාරයට ගිනිකොණ දිගින් කරන ලද පුරාවිද්‍යා කැණීම පිළිබඳව THE MONASER EXCAVATION යන නමින් 2013 ජනවාරි මස 13 වැනිදා නිකුත් ක්රන ලද ප්‍රකාශනයෙහි මෙසේ සඳහන් වේ.“මායාදේවි විහාරයට ගිනිකොණ දෙසින් කරන ලද පුරාවිද්‍යා කැනීමේදී අසෝක රජතුමා එම පුදබිමට පැමිණීමට සියවස් කීපයකට ඉහතදී දැවයෙන් ( ලී වලින්) කරන ලද ඉදි කිරීමක් හඳුනා ගැනීමට ලැබුණි. මේ වසරේ (2013) මෙහි නැ‍ඟෙනහිර පැත්තේ කරන ලද කැනීමෙන් අපේක්ෂා කළේ මායාදේවි විහාරයෙහි නැ‍ඟෙනහිර පැත්තේ පිවිසුම් දොරටුව හඳුනා ගැනීමත් එහි නැවත ඉදිකිරීමත් හඳුනා ගැනීම ය.මහාචාර්ය රොබින් කොනිං හැම් ලුම්බිණි‍ෙය්කැනීම් අතරතුරදීමීටර් 3 දිග සහ මීටර් 2.3 පළල වූ කාරම්වලක් සෑරීමේදී එහි තණකොළ සහිත පස් ඉවත් කරන ලදී. එහි තිබුණු බිත්ති දෙකක් සෙන්ටි මීටර් 30 පමණ යටින් බොරලු සහිත පස් තට්ටුවක් හමු විය. එහි නූතන ගඩොල් ඉදිකිරීමක් ද (ඒවා 1939 කාලයට අයත් ය) ලෝහ කාසි ඇණ වර්ග සහ ටොන් එකකට වඩා බර වූ ගඩොල් ද හමු විය. මෙහි නැ‍ඟෙනහිර සිට බටහිරට දිවෙන බිත්තියක් ද (ගඩොල්) හමු විය.”ඒ කැනීම පිළිබඳ මීට වසරකට පමණ ඉහතදී වාර්තා කරන ලද නිවේදනයක සඳහනකි. මේ වනවිට මහාචාර්ය රොබින් කොනිංහැම් මහතා ප්‍රමුඛ පුරාවිද්‍යාඥයින් විසින් මායාදේවි විහාරයේ කරන ලද පුරාවිද්‍යා කැනීම පිළිබඳ පූර්ණ වාර්තාවක් ඩරම් විශ්ව විද්‍යාලය මගින් නිකුත් කරන ලද ANTIQUITY සඟරාවේ 2013 දෙසැම්බර් මස 87 වෙළුමෙහි අංක 338 යටතේ පිටු අංක 1014 සිට 1023 හි (2013 ‍දෙසැම්බර්) පළකර ඇත.ඒ අනුව සිද්ධාර්ථ කුමාරයා උපත ලද එම පින්බිම සමස්ත ලෝකවාසී ජනතාව විසින් ම එක හෙළා ම පිළිගන්නා පරිදි කිසිදු සැකයකින් තොරව මෙම පුදබිම ගැන (ක්‍රිස්තු පූර්ව 273 - 232) ජම්බුද්දීපයේ රජ කළ මහා අධිරාජයෙකු වූ අසෝක රජුගේ රාජකීය වන්දනා ගමන සිය විසි වැනි රාජ වර්ෂයේ දී සිදු කළ බව ලුම්බිණි (රුට්මින්දෙයි) ටැම් ලිපියෙහිව සඳහන් කර ඇති කරුණකි. එපමණක් ද නොව තමා විසින් ම මෙම පුදබිමට පැමිණි බව ද ලුම්බිණි ග්‍රාමය බද්දෙන් නිදහස් කළ බව ද එහි සඳහන් කර තිබීම අධිරාජයෙකුගේ නියමය පරිදි සිදුකරන ලද්දක් බවට කිසිදු සැකයක් නැත.(දඹදිව සිව් මහ පුදබිම් - පි. 18 (2011) සිරිසමන් විජේතුංග)මෙම පුරාවිද්‍යා කැණීම සිදුකර ඇත්තේ එංගලන්තයේ ඩරම් විශ්ව විද්‍යාලයේ සමාජ විද්‍යාව පිළිබඳ අධ්‍යයන අංශයේ පුරාවිද්‍යා මහාචාර්ය රොබින් කොනිං හැම් සහ නේපාලයේ පශුපති ප්‍රදේශයේ සංවර්ධන භාරයේ පුරාවිද්‍යාඥයෙකු වන කොෂ් ප්‍රසාද් ආචාර්ය මහතා යන දෙදෙනාගේ සම අධ්‍යක්ෂකත්වයෙනි. මේ සඳහා ත්‍රිබුන විශ්ව විද්‍යාලයේ (නේපාලයේ) උපාධි අපේක්ෂකයින් ද එංගලන්තයේ තවත් විද්‍යාර්ථින් රැසක් ද සහභාගි වී ඇත. යුනෙස්කෝව, නැෂනල් ජ්‍යොග්‍රැෆි හා ජපන් බෞද්ධ පදනම ආදී ආයතන රැසක දායකත්වය ලබා දී ඇත‍.මෙම පුරාවිද්‍යා කැණීමේ අවසන් වාර්තාව සඳහන් කරන පරිදි මායාදේවි විහාරය ප්‍රාදේශීය වශයෙන් තිබුණු ආගමක් (සැබවින් ම දර්ශන‍යන්) ලෝක ව්‍යාප්ත බවට පත් කිරීමේදී ඒ මහා පුරුෂයා උපත ලද පුදබිම මෙය බවට සැකයකින් තොරව පුරාවිද්‍යාඥයන් විසින් හඳුනා ගෙන ඇත. මෙම කැනීම පෙර වුව ද මෙම පුද බිමෙහි සඳහන් කුමරු උපන් බව අසෝක රජතුමා විසින් ක්‍රිස්තුපූර්ව තුන් වැනි සියවසේදී පිහිටුවන ලද බ්‍රාහ්මී අක්ෂර සහිත ශිලා ලේඛනය සහිත ශිලා ටැඹ ප්‍රථම පුරාවිද්‍යාත්මක සාක්ෂිය වන්නේය.එපමණක් ද නොවේ. එයින් පසුව මෙම පුද බිමට චීන ජාතික භික්ෂූන්වහන්සේලා තිදෙනෙක් ම පැමිණි බව එම වාර්තා සඳහන් කරයි. ඒ තිදෙනා නම් පාහියන් හියුංෂාං සහ ඉට්සිං යන භික්ෂුන් වහන්සේලා ය. පාහියන් හිමියන් ක්‍රි.ව. 406 දී ද හියුංෂාං හිමියන් ක්‍රි.ව. 634 දී ද ලුම්බිණි පුද බිමට පැමිණි බවත් ඒ අවස්ථාවේදී අසෝක රජුගේ ශිලා ස්තම්භය ද මායාදේවි විහාරය ද මායා දේවිය දරු ප්‍රසූතියට පසුව ස්නානය කළ මායාදේවි පොකුණ ද දුටු බව සිය වාර්තාවල සඳහන් කර ඇත. හියුංෂා චීන ජාතික භික්ෂුන් වහන්සේ සඳහන් කරන ඉතා වැදගත් කරුණක් මෙහිදී අවධාරණය කළ යුතුව ඇත. එනම් අසෝක රජු විසින් පිහිටුවන ලද එම ශිලා ටැඹෙහි මුදු‍ෙණ් අශ්ව රූපය සහිත වූ කොටස කඩා වැටී තිබුණ බව ය. 1970 - 1971 එහි කරන ලද පුරාවිද්‍යා කැණීමේදී එම කැඩුණු අශ්ව රූපය සහිත වූ කොටස් හමුවී ඇති බව වාර්තා වී ඇත. (දඹදිව සිව් මහ පුද බිම් - සිරිසමන් විජේතුංග පි. 101 (2011)1970 - 71 වර්ෂයේදී නේපාල රජයේ අනුග්‍රහයෙන් සිදු කරන ලද එම කැණීම සිදු කළේ මෙම ශිලා ටැඹෙහි සඳහන් වන ලුම්බිණි ග්‍රාමය පිළිබඳ වැඩිදුරටත් තොරතුරු විමසීමට ය. ඒ අනුව මෙම ශිලා ටැඹ ආශ්‍රිත ප්‍රදේශයේ එම කැණීම කටයුතු සිදු කිරීමෙන් සොයා ගන්නා ලද තොරතුරු අනුව අසෝක රජතුමා මෙම ටැඹ පිහිටුවීමෙන් පසුව මෙම පුදබිමෙහි ග්‍රාමීය ජනතාවක් ජිවත් වූ බව ද එයින් හමු වූ පුරාවස්තු කාල නිර්ණයේදී ද ක්‍රිස්තු පූර්ව හය වන සියවසට කාල නිර්ණය කර ඇත. (ARCHAEOLOGICALREMAINS OFLUMBINI KAPILVASTUAND DEVDAHBY B.B/ RIJAL - P. 16 (1979))සැබැවින් ම අසෝක රජතුමා විසින් මෙම පුදබිමෙහි සිය ශිලා ටැඹ පිහිටුවීම විශේෂ වැදගත් කමක් දරන්නේ ඒ ටැඹෙහි මේ පුද බිමේ නාමය පමණක් නොව සිදුහත් උපත මෙහි සිදු වූ බව හිද බුද ජානෙ සාක්‍ය ටුනිතෙ - භගවම් ජානෙනි යනුවෙන් දෙපළකට සඳහන් වී තිබීම ය. මායාදේවි විහාරය හඳුනා ගැනීමට ද එනිසා හැකි වී ඇත. මීට ඉහත දී මෙම ලුම්බිණි පරිශ්‍රයෙහි මායාදේවි විහාරය ආශ්‍රිත ගවේෂණ 1970 - 71 හා 1979 වර්ෂවල සිදුකර ඇතත් මෙම විහාර පරිශ්‍රයේ ප්‍රථම වරට මෙම සල්ගස ආශ්‍රිත කැණීම 2013 දී සිදු කිරීම ඉතා වැදගත් ය.සිදුහත් උපත සිදු වූයේ මෙම සල්ගස සෙවනේදී ය. ඒ සල් වෘක්ෂයේ සල් අත්ත ඇල්ලීමට ‍‍උත්සාහ කරන අවස්ථාවේදී සිදුහත් කුමාරෝත්පත්තිය සිදුවූ බව බෞද්ධ සාහිත්‍යයෙහි (ථෙරවාදී හා මහායාන බෞද්ධ ග්‍රන්ථවල) සඳහන් වී ඇති කරුණකි. එම සල් වෘක්ෂය ආරක්ෂිතව ඒ කාලයේ සිට ම දැව වැටකින් රක්ෂිත කර තිබී ඇත. ඊට පසු අසෝක රජ යුගයේ දි ගඩොල් වලින් ඒ වෘක්ෂය වටා ගොඩනැඟීමක් කර ඇති බව මහාචාර්ය රොබින් කොනිං හැම් ගේ කැණීමේ දී හමුවී ඇති පුරාවස්තු වලින් (ඒ දැව කොටස්) අනාවරණ‍ය වී ඇත. ලුම්බිණි‍ෙය් කැනීම් සිදුකරන ආකාරයඑමෙන් ම ඒ සල් වෘක්ෂය පිහිටි ස්ථානයේ දැව කොටස් අඟුරු හා පුරා විද්‍යාත්මක කාලනිර්ණය සඳහා යොදා ගැනීමෙන් ක්‍රි.පූ. 6 වන සියවසට අයත් බවට සොයා ගෙන ඇත. මෙම කාලනිර්ණය විද්‍යාත්මක කාලනිර්ණ ක්‍රමය අනුව කරන ලද්දකි. 2011 දී ආරම්භ කරන ලද මෙම පුරාවිද්‍යා කැනීම මේ සියවසේදී ලෝක මානව ශිෂ්ටාචාරය පිළිබඳ අනාවරණය වී ඇති සුවිශේෂ කැනීමක් වන්නේ විශේෂයෙන් ම බෙ‍ෟද්ධ සාහිත්‍යයෙහි ඇති යථාවාදී බව සහ සත්‍ය තොරතුරු ඊට ඇතුළත් වී තිබීම ද හේතු කොට ගෙන ය. විදේශික සමහර විද්වත්හු සිද්ධාර්ථ කුමාරෝත්පත්තිය පිළිබඳ විවිධ කාල වකවානු ඉදිරිපත් කර ඇත්තේ බෞද්ධ සාහිත්‍යය හුදු සාහිත්‍ය ග්‍රන්ථයන් පමණක් ම යැයි සිතුවිල්ල නිසා විය යුතු ය. සමහරු මෙම කාල වකවානු බුද්ධ කාලයේ රජවරුන් පමණක් නොව ඊට පසුව භාරත දේශයේ රජවරුන්ගේ කාලවකවානු පවා සමඟ සසඳමින් වාද විවාද සිදු කර ඇත.මේ කිසිම විද්වතෙක් ලංකාවේ හෝ වෙනත් දේශයක සිද්ධාර්ථ කුමාරයා ඉපැදුණේ යැයි පවසා නැත. එසේ පවසා තිබෙන්නේ මේ රටේ සිටින ඉතාමත් අතළොස්සක් වූ ලිං මැඩි දැනුම ඇති මිත්‍යාදෘෂ්ටික පිරිසක් විසින් පමණක් බව මෙහිදී අවධාරණය කළ යුතුව ඇත. සිංහල පුවත්පත් සහ පොත්පත් මගින් මෙම ව්‍යාජය (සිදුහත් කුමරු ඉපදුණේ ලංකාවේ යැයි පැවසීම) සැබැවින් ම වසර දහස් ගණනක් තිස්සේ මහාවංසය වැනි ග්‍රන්ථවල ඉතිහාසය වාර්තා කරණයේ යෙදුණු අපේ පූර්ණ බෞද්ධ යතිවරයාණන් වහන්සේලාට කරන ලද පාපකාරී වූ නිග්‍රහයක් ලෙසින් සඳහන් කළ යුතුව ඇත.2011 සිට 2013 දක්වා සිදු කළ මෙම පුරාවිද්‍යා කැණීම සිදුහත් උපත ලුම්බිණි සල් වනයේ ඒ මායාදේවි විහාරයේ ම සිදු වූ බව තහවුරු කිරීම දෛවය විසින් බුදුන් උපන්නේ මේ ලංකාවේ මිස වෙන කොහිද කියමින් පුරසාරම් දෙඩ‍ූ ඊනියා විද්වතුන් යැයි කියා ගන්නා අයට දුන් අතුල් පහරක් නොවන්නේ ද!කැණීමක් යනු විනාශ කිරීමක් ලෙසින් පුරාවිද්‍යාව හදාරණ විට අපට උගන්වා ඇති කරුණකි. ඊට හේතුව කැණීමකට පෙර ඒ භූමියේ තිබූ පස්වල හා එම ස්තරවල සංයුතිය සම්පූර්ණ ලෙසින් ම වෙනස් ස්වරූපයකට භාජනය වන නිසා ය. අන්තර්ජාලයේ 2011 සිට 2013 නොවැම්බර් තෙක් ම ඒ තොරතුරු පියවරෙන් පියවර ඉදිරිපත් කර තිබීම සැබවින් ම අපට මෙවන් ව‍ූ විමර්ශනයක් සිදු කිරීමට මහෝපකාරී වූ බව සඳහන් කළයුතුව ඇත. පසුගිය වසරේ ඔක්තෝබර් මාසයේ දී මෙම පුරාවිද්‍යා කැණීම පිළිබඳව ලෝකයේ සියලුම ජනමාධ්‍යවලට ලබාගැනීම සඳහා අන්තර්ජාලයට මුදා හැර තිබුණි. එහි සඳහන් කර තිබුණේ ජාත්‍යන්තර සඟරාවක් වූ ANTIQUIT සඟරාවේ 2013 දෙසැම්බර් වෙළුමෙහි අවසාන කැණිම් වාර්තාව පළ කරන ලද බවයි. එය ද දැන් ප්‍රකාශයට පත් කර ඇත. මේ වාතාවරණය මත බෞද්ධ සාහිත්‍යයෙහි (මහායාන හා ථෙරවාදි බෞද්ධ සාහිත්‍යයේ) කරුණු සමඟ මෙම කාලනිර්ණය විද්‍යාත්මක ලෙසින් සිදු කළ මනාව ගැළපෙන බව ය.අසෝක රාජ යුගයට (ක්‍රි.පූ. 273 - 232) පූර්ව යුගයේ දී මෙම මායාදේවි විහාරයේ සල් වෘක්ෂය වටා දැව ආවරණයකින් ද සංරක්ෂණය කර තිබුණි. අප රටේ බෝධිඝර (බෝධීන් වහන්සේලා සඳහා ඉදි කරන ගෙවල්) වලට වහළයක් නැත. ඊට හේතුව එම වෘක්ෂයන් සජීවි නිසා ය. බෝධි ඝරයන් ලෙසින් ම මෙම සල් වෘක්ෂය සිදුහත් උපත සිදුවූ කාලයේදී ම සුද්ධෝදන රජතුමාගේ නියමයෙන් මෙම වෘක්ෂයට වැඳුම් පිදුම් කිරීමටත් ඒ වෘක්ෂය ආරක්ෂා කිරීමටත් ඒ වැඩපිළිවෙළක් සකස් කළාට සැකයක් නැත.ඊට හේතුව සිදුහත් කුමාරයා උපත ලැබීමට පූර්ව කාලයේ සිටම මෙම සල්උයන ලුම්බිණි සල්උයන (රාම්මින්දෙයි - රූපවති) ජනතාව අතර ඉතා ප්‍රකටව පැවැති වන උද්‍යානයක් ලෙසින් පැවැති නිසා ය. මිනිසුන් විනෝද වූ (අශ්ලීල ලෙසින් නොව) ප්‍රදිමෝක්ෂ වනය ලෙසින් ද බෞද්ධ සාහිත්‍යයෙහි සඳහන් වන මෙම වන උයන ඉන්දු දෙවියන්ගේ චිත්‍රලතා උයන මෙන් ඉතා විසිතුරු පක්ෂීන් සමනලයින් හා මී මැසි වර්ගයක් ගැවසෙන මලින් පිරුණු වෘක්ෂයන්ගෙන් සැදුණු සුන්දර පරිසරයක් බව සඳහන් වෙයි.මේ උයන පිහිටියේ ද දෙව්දහ නුවර (මහාමායා බිසවගේ දෙමාපියන්ගේ නගරය) සහ කිඹුල්වත්පුරය අතර ප්‍රදේශයක මහාමාර්ගය අසළ ය. බුද්ධ කාලයට පසුව ද මෙම වෘක්ෂයට වැඳුම් පිදුම් කරන්නට ඇත. අසෝක රජ යුගයට පූර්වයෙන් මෙම මායාදේවි විහාර පරිශ්‍රය දැවයෙන් සාදන ලද බවට මහාචාර්ය රොබින් කොනිං හැට් ගේ මෙම පුරාවිද්‍යා කැණීමෙන් අනාවරණය වී ඇත. (ASOKA - D.R. BHANDARCAR P. 326 - UNIVERSITY OF CULCUTTA - 1925)මහාචාර්ය රොබින් කොනිං හැම් ප්‍රමුඛ පුරාවිද්‍යාඥයින් විසින් The EARLIEST Buddhist HRINE: EXCVATING THE BIRTH PLACE OF THE BUDDHA, LUMBINI (NEPAL) නමින් යුත් එම පුරාවිද්‍යාත්මක ශාස්ත්‍රීය ලිපිය අවසන් කරන්නේ ඉතා පුරාණතම බෞද්ධ වාස්තු විද්‍යාත්මක තොරතුරු මෙන් ම ‍බුදුසමයේ පුරාණ සමය විමසීම සඳහා ඉතා ඈත අතීතයට විමර්ෂණය කළ අවස්ථාවක් ලෙසින් සඳහන් කරමිනි.මේ නිසා මෙම ලුම්බිණි මායාදේවි විහාරයේ කැණීම් මගින් අප රටේ පමණක් නොව ලක්ෂ සංඛ්‍යාත ලෝක බෞද්ධ ජනතාවගේ බුද්ධාලම්බන ප්‍රීතිය වර්ධනය සඳහාත් අවශේෂ විද්වතුන් මේ පිළිබඳව විවිධ මතිමතාන්තර වලට ද නිසි පුරාවිද්‍යාත්මක පිළිතුරක් මෙයින් සපයා ඇති බවත් සඳහන් කළ යුතුව ඇත.අප රටට පැමිණ අනුරාධපුරයේ සල්ගහවත්ත කැණීමට සම්බන්ධවූ මහාචාර්ය රොබින් කොනිං හැම් මෙරට හිටපු පුරාවිද්‍යා අධ්‍යක්ෂ ජනරාල් ආචාර්ය සිරාන් දැරණියගල මහතා අනුරාධපුරයේ සිදු කළ කැණීම් තවදුරටත් කැණීමෙන් ඒ පර්යේෂණයේ සත්‍යතාවය නැවත වරක් ලොවට හෙළි කළ විද්වතෙකු ලෙසින් ද සඳහන් කළ යුතුව ඇත.සිරිසමන් විජේතුංගපුරාවිද්‍යා දෙපාර්තමේන්තුවේහිටපු සහකාර පුරාවිද්‍යා අධ්‍යක්ෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=cr1402092</link>
    <topic>රතු කොළ නිල් මේවා කෙටිකතා ද?</topic>
    <author>සමන් වික්‍රමාරච්චි</author>
    <content>රතු කොළ නිල් මේවා කෙටිකතා ද?පසුගිය දවස්වල ආරියතිලක පීරිස් ගේ රතු කොළ නිල් කෙටිකතා පොත අරබයා පුවත්පත්වල විවිධ දේ පළ විය. හිත හොඳ මිනිසකු වන ආරිට මිතුරු පිරිවර ඇති පදම් සිටින බව නොරහසකි. ඔහුගේ කෙටි කතා පොතට සාධාරණයක් ඉටු නොවූයේ මේ මිතුරුකම් නිසාය. හැමෝම කළේ රතු කොළ නිල් කෘතිය ආරියතිලක පීරිස්ටත් වඩා වූ ඉහළකට ඔසොවා තැබීමය.එබඳු පත්තර මිතුරකුට ආරියතිලක පීරිස් පවසා තිබුණේ තමා ලියූ සමහර කෙටිකතාවක් මෝපසාන්ට් ගේ කෙටිකතාවක් වැනි යයි ජයලත් මනෝරත්න මහතා පවා පාරට්ටු කළ බවයි. මනෝරත්නගේ එම ‍ෙසායාගැනීම ආරියතිලක පීරිස්ට පිරිනමන ලද ගෞරවයකැයි මට පෙනී නොයයි. දහනව වන සියවසේ මැද භාගයේ ජීවත්වූ ලේඛකයකුගේ ලිවීම් විසි එක්වැනි සියවස වෙත ආපසු කැඳවීම විකාරයක් නොවේ නම් ව්‍යාජ වාගාලංකාරයකි.මෝපසාන්ට් බටහිර කෙටිකතාවේ ආරම්භක ලක්ෂය වූ බව ඇත්තය. එහෙත් ඔහු තම ‍කෙටි කතාවල එන පාත්‍ර වර්ගයා වෙත මනෝ විද්‍යාත්මක ලෙස එබී බැලීමට මැළි විය. ඉන් වෙනස්ව ගිය ඔහුගේ එකම කෙටිකතාව වූයේ The Horla පමණකි. උමතු වූවෙකුගේ දින සටහන් ලිවීමක් ලෙස ඉදිරිපත් වූ එම කෙටිකතාව ගැඹුරු මනෝ විද්‍යාත්මක එළඹීමක් විය.සම්ප්‍රදායික ලෙස මෝපසාන්ට් ගේ කෙටි කතාවල තිබෙන්නේ සංයුක්ත ආකෘතියකි (Compact Form). එනම් සිදුවීම් එකටෙක ගැටගැසුණ පරිපූර්ණ බවක් එම කෙටි කතාවල තිබුණ බවය. මේ නිසා කතාවේ එන චරිතවල විස්තර තම කෙටිකතාවේ ආඛ්‍යාතික (narrative) සීමාව තුළ සිදුවිය යුතු දෙයක් ලෙස ඔහු ඇදහීය. මේ නිසා දිගු කලක් තිස්සේම මෝපසාන්ට් සැලකුණේ සමාජ මතුපිට ගැන පමණක් කරදර වීමෙන් චරිතයක අධ්‍යාත්මය හෝ එකී චරිතයාගේ මනෝ භාවයන් ගැන නොසලකා හල නොගැඹුරු ලේඛකයකු ලෙසය.ආරියතිලක පීරිස් ගේ කෙටිකතාවල යම් වටිනාකමක් වේ නම් එය එම කෙටිකතාවලට ලැබෙන්නේ ඒවා ‍ මෝපසාන්ට්ට හේත්තු කිරීමෙන් නොවේ. මෙම කෙටිකතා පොතෙහි එන කෙටිකතා සියල්ලම පාහේ ඛලීල් ජිබ්රාන් ගේ දෘෂ්ටාන්තමය කතාන්තර ශෛලිය අනුගමනය කරමින් ලියැවී ඇත. එසේ ද වුවත් මෝපසාන්ට් මෙන්ම ඔහු ද තමා නිර්මාණය කරන චරිතවල අධ්‍යාත්මික ගැඹුර ගවේෂණය කිරීමට මැළි වන බව අපට පිළිගැනීමට සිදුවේ. නිදසුනක් ලෙස මෙහි එන කිසියම් ස්ත්‍රියකට හෝ පුරුෂයකුට දුක සිතුණ බවට වූ කරුණු අවධාරණය කරනවා හැර අප කෙටිකතා කරුවා එම දුක ආශ්‍රිත මනෝභාවයන් ස්පර්ශ නොකරයි.ආරියතිලක කෙටිකතාවේ ආකෘතික ලක්ෂණ කෙරේ බර නොතැබූ කෙටිකතාකරුවෙකැයි කපිල කුමාර කාලිංග මෙහි පසුවදනෙහිලා කර ඇති සඳහන නිවැරදි නැත. ඇත්ත. ආරිගේ කෙටිකතාවල වාගාලංකාරයක් (rheroric) දක්නට නැහැ තමයි. එලෙස භෂාව අලංකාරොක්තිව නොගෙන සිදුවීම් අතිශය සරල ලෙස වාර්තා කිරීම තුළ ඔහු කෙටි කතාවේ අන්තර්ගතය පමණක්ම මහත්කොට ගත් ලේඛකයෙකැයි කෙනෙකු තර්ක කිරීමට පිළිවණ.ආකෘතිය කෙටිකතාවකට වැදගත් වන්නේ එය එහි අන්තර්ගතයේ කොටසක් වන බැවිනි. ෆ්‍රොයිඩියානු සිහින විචාරයේ දී සිහිනයේ ආකෘතිය (Fromof theDream) සිහිනයේ අන්තර්ගතයම සේ සැලකේ. එනම් සිහිනය තුළ ප්‍රකාශමාන දෙයෙහි පවතින විකාර රූපී අපිළිවෙළ සේම අවරෝධනය එහි ආකෘතිය සේ ගත් විට එයම එහි අන්තර්ගතය ද වන බව පෙන්වා දිය යුතුය.අජිත් තිලකසේන ආකෘතිය මහත් කොට ගත් කෙටිකතාකරුවකු විය. එසේම අජිත් ගේ කෙටිකතාවල අන්තර්ගතය ගැන අමුතුවෙන් කතා කළ යුතු නොවන්නේ ඔහුගේ කෙටිකතාවල ආකෘතිය තුළ එහි අන්තර්ගතය ප්‍රකාශමාන වූ බැවිනි. අපගේ සාකච්ඡාවට ලක්වන කෙටිකතාවල ආකෘතිය ලෙස කෙටිකතාකරුවා තෝරා ගන්නේ දෘෂ්ටාන්තමය (allegorical) ප්‍රකාශනයයි.දෘෂ්ටාන්ත (allegory) යනු යම් කලා කරුවකු යම් දෘෂ්ටිවාදයක් හෝ සංකල්පයක් ඉදිරිපත් කරන සාහිත්‍ය ප්‍රයෝගයකි (Literarydevice). එය බොහෝ විට හඳුනා ගැනෙන්නේ විස්තීර්ණ රූපකයක් (extendedmetaphor) වශයෙනි. ඒ අනුව දෘෂ්ටාන්තය ඒ තුළ ගොඩනඟන සංකේතික චරිත, අවස්ථා සහ පරිකල්පනයන් මඟින් සැඟවුණ පණිවුඩයක් සපයයි. මේ සඳහා කදිම නිදසුනක් නම් එඩ්ගාර් ඇලන් පෝ ගේ Themasque of the Red Death නම් කෙටිකතාවයි. එය කිසිවකුට මරණය මඟ හැර යා නොහැක යන දහම දෘෂ්ටාන්තයක් ලෙස කියවෙන කතාවකි. එම කතාව අවසානයේ දී කතාවේ වීරයා මරණීය රෝගයකින් ගැලවෙනු පිණිස මුද්‍රා තබන ලද මන්දිරයක සැඟව සිටිය දී මරණය වෙස්වළාගෙන ඔහු වෙත පැමිණෙයි. අවසානයේ දී ඔහු මඟ හැර සිටි මාරාන්තික රෝගය එම වේශයෙන්ම ඔහුට මුණගැසෙයි.ආරියතිලකගේ කෙටිකතා ලියවෙන ආකෘතිය එයයි. මෙහි එන සෙබළා‍ගේ බිරිය නම් කෙටිකතාවේ එන ස්ත්‍රිය තම මිය ගිය සැමියා වෙනුවෙන් කැපව සිටීම මහත් කොට ගනී. මේ නිසා ඇය රාත්‍රියේ තමා කරා පැමිණි පුරුෂයාට පහර දී මරා දමයි. සැබැවින්ම ඇය මරා දමන්නේ මිය ගොස් ‍නොසිටි තමාගේම සැමියාය. එය පෝ ගේ කෙටිකතාවේ මාරාන්තික රෝගය එම වේශයෙන්ම පැමිණියාක් බඳුය. අන් පුරුෂයකුගේ බහට අවනත වීමට ඇති බාධාව ඇගේ මියගිය ස්වාමිපුරුෂයාය. ඇය ඔහු දෙවන වර මරා දැමීමෙන් අවිඥානික ලෙස එම බාධාව ඉවත් කරයි.ඛලීල් ජිබ්රාන් ගේ උපමා කතා ශෛලිය මෙම කෙටි කතාවලට බලපා ඇති බව මම ඉහත සඳහන් කළෙමි. ඕනෑම දෘෂ්ටාන්ත රචකයකු තම නිර්මාණ උත්තර සමාජයක් ගොඩනැඟීමේ උදාර අරමුණ වෙනුවෙන් කැප කරයි. ජිබ්රාන් අපේක්ෂා කළේ ද එබඳු උතෝපියානු වෙනසකි. ඛලීල් ජිබ්රාන් ගේ සමහර දෘෂ්ටාන්ත රචනාවක් වාගාලංකාරයෙන් බර වෙතත් එම වචන ඉක්මවා ගිය අරුතක් ඉන් නිරූපණය විය.ආරියතිලක පීරිස් ජිබ්රානියානු දෘෂ්ටාන්ත කලාවෙන් වෙනස් වන්නේ තම ලිවීම තුළ වාගාලංකාරය ප්‍රතික්ෂේප කිරීමෙන් පමණකි. ඔහුගේ සෑම කෙටිකතාවක් පිටුපසම සමාජයට ගෙන යන පණිවුඩයක් ඇත. ‍ෙ‍ම් හේතුව නිසාම ආරියතිලක පීරිස් මෙහි ලා ලියන්නේ කෙටිකතා නොවේ. ජීවිතයේ විෂය මූලක බව (Subjectivity) ඕනෑම දෘෂ්ටාන්ත රචකයකු ගේ ඇඟිලි අතරින් බේරී රූරා යයි. මෙහි එන බොහොමයක් කතාවල චරිතවලට නමක් ගමක් නැත. ඔවුන්ගේ ආත්මීය ගොඩනැඟීම වෙනුවට කතාකරුවාට වැදගත් වන්නේ ඔවුන්ගේ සමාජ සබඳතාවයයි.මෙහිදී අප වටහා ගත යුතු දේ නම් ආරියතිලක පීරිස් එහිදී නම් මෝපසාන්ට් ගේ කතා ශෛලියට සමීප වන බවය. කෙටිකතාකරුවකු ලෙස ඔහු මුහුණ දෙන අර්බුදය ද එයයි. දෘෂ්ටාන්ත කතා කලාව හෝ මෝපසාන්ට් ගේ ප්‍රාථමික කෙටිකතා හරඹය ඉක්මවා යා යුතු නිර්මාණ කරණයක් විසි එක්වන සියවස විසින් අපේ කාලයේ කෙටිකතාකරුවකු වූ ආරියතිලක පීරිස් ගෙන් ඉල්ලා සිටිනු ලැබේ.සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=cr1402093</link>
    <topic>නෙළුම් කුමාරි</topic>
    <author>අසිරු වේදිත කරුණාරත්න</author>
    <content>නෙළුම් කුමාරිනෙළුම් කුමාරි සුන්දර චරිතවත් ගෑනු ළමයකුට දාන්න පුළුවන් ලස්සන නමක්. මට ලස්සනයි කියලා හිතුණ ගෑනු ළමයින්ගෙ නම් ලැයිස්තුවෙ නෙළුම් කුමාරි කියන නමට ඉහළම තැනක් හිමි වෙලා තිබුණා. ඒක ගෑනු ළමයකුට දාන්න ගැළපෙන නමක් උණත් අපේ පාරෙ දුවන බස් එකකට දාලා තිබුණෙත් ඒ නම. නෙළුවෙ ඉඳන් මුලින්ම කොළඹ ආපු මේ බස්එකට ඒක අයිති මහත්තයා ඒ නම දාන්න ඇත්තෙ බස් එක නෙළුවෙ ඉඳන් ආපු නිසා වෙන්න ඇති. රුහුණු කුමාරි, ගාලු කුමාරි වගේ කෝච්චිවල නම් ඒ නම දාද්දි ඒ මහත්තයට මතක් වෙන්න ඇති. දකුණෙ මිනිස්සුන්ට කොළඹ එන්න රුහුණු කුමාරි ලොකු සම්පතක් උණා වගේම නෙළුව, මොරවක පැත්තෙ මිනිස්සුන්ටත් කොළඹ එන්න මේ නෙළුම් කුමාරි ලොකු සේවයක් සැපයුවා කියලා මට හිතෙනවා.දැන් නෙළුවෙ ඉඳලා බස් ගණනාවක් කොළඹ ආවත් අන්තිමට අපේ ඉස්කෝලෙ බස් එක උණෙත්, අර ඉස්සර ඉඳලම කොළඹ ආපු මේ නෙළුම් කුමාරි. අපි හැමදාම ඉස්කෝලෙ ඇරිලා ගෙදර ආවේ මේ නෙළුම් කුමාරිත් එක්ක. දෙකට ඉස්කෝලෙ ඇරුණම මතුගම කඩ මණ්ඩියට දුවගෙන ආපු අපි බලන් ඉන්නෙ නෙළුම් කුමාරි එනකන්.දැලි රැවුල ඇවිල්ලා කොට කලිසම දිගුවෙනකම්ම අපි කවදාවත් බස එකේ පා පුවරුවෙන් ඇතුළට නැගලා නෑ. බස් එකත් එක්ක තිබුණු ළෙන්ගතුකම නිසාම කවුරුවත් අපිට ඇතුළට යන්න කියලා අණ කළේත් නෑ. සාමාන්‍ය පෙළ ඉවර වෙලා උසස් පෙළට එනවත් එක්කම අපිත් පා පුවරුව නැගලා බස් එකේ ඇතුළට එන්න පුරුදු උණේ එහෙම යන එක ලැජ්ජාවක් උණ එකටත් වඩා ලොකු අයියලා පා පුවරුවෙ යන එක පොඩි මල්ලිලට හොඳ ආදර්ශයක් නොවෙයි කියලා හිතුණ හින්දා. ලොකු අයියලට බස් එකේ තවත් වැඩ තිබුණත් ගමේ බස් එක හින්දා මේකෙ නම් ඒ වගේ වැඩ වලට ඉඩ ලැබුණේ නෑ. ඒ නිසාම නංගිලත් තමන්ගෙ පාඩුවේ ආවා ගියා.සුදු පාට වගේම රෝස පාට නෙළුම් තිබුණත් සුදු නෙළුම්වල චාම් පිවිතුරු ගතියක් තියෙන නිසා හුඟක් අය කැමැති ඒවට. සුදු නෙළුමක් වගේ සරල සුන්දර ගතියක් එයාට තිබුණා. එකම ඉස්කෝලෙ මට වඩා පහළ පන්තියක හිටියත් මට එයා නිතර හමුවුණේ නෙළුම් කුමාරියෙ නිසා මම එයාට දාගෙන තිබුණ නමත් නෙළුම් කුමාරි. තෙල් ගාලා පීරලා දෙකට බෙදලා තිබුණ කොන්ඩ කරල් දෙක කුමාරිකාවකට උරුම ලක්ෂණ එයාට හිමි කරලා දීලා තිබුණා. රැලි හදලා මැදලා ඇඳපු සුදු ගවුමට එකතු වුණ කොළපාට ටයි පටිය එයාට එකතු කළේ පිවිතුරු සුන්දර බවක්. සුන්දර සිනාවකින් නිරතුරු පිරිලා තිබුණ එයාගෙ මුහුණ දකින විට මට මතක් උණේ කලා වැවේ ජල තලය මත සුළඟට ලෙළදෙන නෙළුම් මල්.“හරිම හොඳ කෙල්ල” බස් එකේ ආපු ගියපු කවුරුත් එයාව අගය කරේ එයාගෙ තිබුණු යහපත් විනීත හැසිරීමට. තොර තෝංචියක් නැතිව කියවන, දඟලන, විලාසිතා මාලිගාවල් වගේ ගෑනු ළමයි අතරේ වැඩි විලාසිතා නොකරපු මේ පුංචි නෙළුම් කුමාරිට හැමෝගෙම හිත්වල ලොකු වටිනාකමක් ඉතිරි වෙලා තිබුණා. එයාගෙ බාහිර සරල හැසිරීමට හැමෝම වගේ ගරු කරා.පිටින් ඔපේ තිබුණට ඇතුළ එහෙම නෑ කියලා මම අහලා තිබුණට මේ පුංචි නෙළුම් කුමාරිය එහෙමයි කියලා හිතන්න මගේ හිත ඉඩ දුන්නෙ නෑ. ලස්සනට පිපිලා සුවඳ හමන මල් වල සුවඳ බඹරු හොරකම් කරත් මේ මලේ සුවඳ බඹරු අරං යයි කියලා විශ්වාස කරේ නෑ. මේ මල බඹරුන්ට ඒකට ඉඩ දෙයි කියලා මම හීනෙකින් වත් හිතු‍වෙ නෑ. මලක සුන්දරත්වය විඳින්න අපේ හදවත් සොඳුරු වූවත් ඒ මල තලලා දාන්න තරම් අපේ හදවත් රුදුරු උණේ නෑ. හැම හදවතක්ම එහෙම නෑ කියලා එයාට ‍තේරුම් ගන්න ඕන තරම් අවස්ථාව තිබුණත් තාවකාලිකව ලැබෙන රාගික සුවයට, තමන්ව බුදුන් පුදන්න ගන්න මලක් තරම් වටිනාකමක් තියෙනවා කියලා එයාට තේරුම් ගන්න ඕන උණේ නෑ.සති අන්ත දවස්වල මතුගම පාළු පාරවල් දිගේ පරවුණ මේ මලේ සුවඳ එන්න එන්නම නැතිවෙලා ගියා. එක පාරක් රොන් ගත්ත බඹරු තවත් බඹරුන්ට මේ රස රහස කියපු හින්ද ද මන්දා බඹරු රෑනක්ම මේ මලෙ වහලා හිටියා. උදේ පන්ති ඇරුණම වහපු බඹරා වෙනුවට හවස පන්ති ඉවර වෙන වෙලාවට වැහුවෙ වෙන බඹරෙක්. තමන් කිසි අඩුවක් නොකර සාත්තු සප්පායම් කරලා හදපු මේ මල මේ විදිහට පරවෙනවා ඇති එයාගෙ මවු දෙමවුපියන්ගෙ තුන් හිතකවත් තියෙන්න නැතුව ඇති. ඒ මල කවදා හරි මුළු ලෝකෙම සුවඳවත් කරයි කියලා ඒ දෙමවුපියො සතුටු වෙන්න ඇති.නෙළුමක් මඩේ පිපිලා ඉහළට එසවිලා ලෝකෙම සුවඳවත් කළත් මේ නෙළුම පිපෙන්න කලින්ම පරවෙලා ගියා. අකලට පිපෙන්න වෙර දරපු මලේ සුවඳ, වහපු බඹරු ඈතට ගෙනිහින් තිබුණා. බුදුන් වහන්සේට මල් පූජා කරන විට මේ සුවඳවත් වර්ණවත් මල් උන්වහන්සෙගෙ දෙපාමුල පරවෙලා යනවා වගේ හැම දෙයක්ම විනාශ වෙලා යනවා කියලා හැමදාම සිහි කරන නිසා මම ඒ ගැන දුක් නොවී හිත හදා ගත්තා. ලස්සනට පිපිලා ලෝකෙම සුවඳවත් කරන්න තිබුණු මලක් නේද කියලා වෙලාවකට හිතුණත් ඒ ගැන දුක් නොවී නෙළුම් කුමාරියෙන් මම බැහැලා ගියේ උසස්පෙළ ඉවර වුණ නිසා.කාලෙකට පස්සෙ අහම්බෙන් මතුගම ආපු මම නෙළුම් කුමාරියට ගොඩවුණේ පරණ යාළුවො ඇති කියලා හිතාගෙන. වෙනදා දැකලා හුරුපුරුදු මුහුණු වෙනුවට අලුත් නෙළුම් කුමාරයො කුමාරියන් ගෙන් බස් එක පිරිලා තිබුණා. ඒ මල් කුමාරයො කුමාරියො අතරෙ නෙළුම් කුමාරිව දැක්කෙ අහම්බෙන්. “ගැබිනි මාතාවන්ට වෙන්කර ඇත” කියලා සඳහන් කරලා තිබුණ අසුනෙ එයා ඉඳගෙන හිටියෙ. ඒකෙ යන වයසක අය නොහිටියත් ඒ අසුන ලබා ගන්න එයාට සුදුසුකම් තිබුණ හින්දා. නෙළුම් ‍නටුවෙ කටු තිබුණත් රෝසකටු තරම් නෙළුම් කටු සැර නැති හින්දා නෙළුම බේර ගන්න කටුවලට බැරිවෙන්න ඇති. ඒ හින්දම නෙළුමෙ වහපු බඹරු බියක් සැකක් නැතිව මල තලලම රොන් ගන්න ඇති. රොන් ගත්තට පස්සෙ බඹරු රැදෙන්නෑ කියලා මල තේරුම් ගන්න කොට මල පරවෙලා ඉවරයි.වේගයෙන් ඇදෙන බස් එකේ කවුළුවෙන් අනන්තය හොයපු එයාගෙ ඇස් අග වියළි කඳුළු කැට දෙකක් හිරවෙලා තියෙනවා මම දැක්කා. තමන් සමඟම එකම විලේ පිපුණු නෙළුම් පොහොට්ටු ළා හිරු එළියට විකසිත වෙනකොට එයාට ලොකු දුකක් දැනෙනවා ඇති කියලා මට හිතුණා. පිපිලා ලෝකෙ පුරා සුවඳ විහිදුවන්න තමන්ටත් තිබුණා නේද කියලා වගේ හැඟීමක් එයාගෙ විඩාබර මුහුණ අස්සෙ හැංගිලා තියෙනවා වගේ මට දැනුණා.අවරට යන හිරු හමුවේ හැකිළෙන නෙළුම් පොහොට්ටු වගේ මගේ හදවතත් හැකිළිලා ගියා. පිටට පේන සුන්දරත්වය ඇතුළෙ නෑ කියලා තේරුම් ගත්ත මට ඉතිරි උණේ කලකිරීමක් විතරයි. හැම කුමාරියෙක්ම මේ වගේ වෙන්න ඇති කියලා මම කල්පනා කරා. ඒ නිසාම කිසිම කුමාරි කෙනෙක් ගැන යහපත් ආකල්පයක් මගේ හදවතේ ඉතිරි වෙලා තිබුණෙ නෑ.ඒත් නමටම ගැළපෙන නෙළුම් කුමාරියොත් ඉන්නවා කියලා මම තේරුම් ගත්තෙ කොළඹ ටෙක්නිකල් කොලේජ් යන කාලෙ හමුවුණ නෙළුම් කුමාරි හින්දා. හුඟක් විලාසිතා කරපු නවීන පන්නයේ කුමාරිකාවක් උණත් මේ නෙළුම් කුමාරි ගතිගුණ අතින් අනිත් හැම දෙනාටම වඩා හුඟක් ඉස්සරහින් හිටියා. ගෑනු ළමයකුගෙ වටිනාකම යහපත් ගතිගුණ කියලා එයා මුළු ලෝකෙටම ප්‍රදර්ශනය කළා. එයාගෙ ඇත්තම නම නෙළුම් කුමාරි උණ මේ කුමාරි ළඟ වචනයේ පරිසමාප්ත අර්ථයෙන්ම නෙළුමක පිවිතුරු බව රැඳිලා තිබුණා. විලාසිතා කරන හැම කුමාරිම නරක නෑ කියලා මම ඉගෙන ගත්තේ ඒ නෙළුම් කුමාරිගෙන්. බොහෝ හැකියාවන් ජීවිතේට එකතු කරගෙන සාර්ථක ගමනක් ආපු මේ නෙළුම් කුමාරිට නෙළුම් මලකට ලැබෙන වටිනාකම පිවිතුරු බව නිතැතින්ම උරුම වෙලා තිබුණා. ඒ පිවිතුරු කමට සමාජයෙන් ලැබුණු ගරුත්වය දිවි හිමියෙන් රැක ගත්ත නෙළුම් අද මේ රටේ ‍හොඳ තැනක ඉන්නවා. මඩේ පිපුණත් ඉන් ඉහළට එසවිලා ලෝකෙම සුවඳවත් කරපු ඒ නෙළුම් කුමාරිගෙන් ඕනම කුමාරි කෙනෙකුට ජීවිතේට එකතු කරගන්නත් ගොඩක් දේවල් තිබුණා. ඒ නෙළුමෙ සුවඳ මුළු ලෝකෙ පුරාම විහිදෙන්න කියලා මම හදවතින්ම ප්‍රාර්ථනා කරා. සෙලවෙන වැව්තලය මත පිපී සුවඳ හමන සුන්දර නෙළුමක් මගේ සිත තුළ පිපී සුවඳ හමමින් තිබුණා.අසිරු වේදිත කරුණාරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=cr1402094</link>
    <topic>මගේ පළමු රඟමඬල “ඇස් දෙක” බිහිවෙයි</topic>
    <author>මහාචාර්ය සුනන්ද මහේන්ද්‍ර</author>
    <content>මගේ පළමු රඟමඬල “ඇස් දෙක” බිහිවෙයිආනන්ද මහා විද්‍යාලයේ මා උගත් කාලය පිළිබඳ සටහන් කරමින් හිඳ හිටිගමන් ගුවන්විදුලියට මා සම්බන්ධ වී තරුණ සන්නිවේදකයකු වශයෙන් කල්ගෙවූ අයුරු සිහිපත් කරන්නේ මක්නිසාදැයි කෙනකුට ප්‍රශ්නයක් විය හැකිය. එහෙත් ආනන්දයේ සිසුවකු වීමත් ගුවන්විදුලියට සම්බන්ධ වී සිටීමත් අතර මට දැන් පෙනෙන්නේ මටම වටහාගත නොහැකි සම්බන්ධතාවක් තිබූ බවය. එය හැම පාසල් දරුවකුටම නොලැබුණු භාග්‍යයක් වශයෙන් මට දැනුණ ද ඒ සමඟ මගේ ජීවිතයේ කිසියම් මංමුලාවක පසුවූ කාලයක් වශයෙන් ද විටෙක මට දැ‍ෙන්.පාසලක සිදුවන සම්මත ගණයේ අධ්‍යාපන කටයුතු සපුරා ඉටුකිරීමට මට නොලැබිණැයි සිතේ. එහෙත් මා ඉන් අත්පත් කරගත්තේ විකල්ප දැනුමක් නොවේදැයි අනිත් අතට සිතේ. කාර්මික හා තාක්ෂණික දැනුමින් පෝෂණයව පිරිපුන් කෙනෙකු වෙනවා වෙනුවට ඉන් පරිබාහිර වූ සන්නිවේදන ලෝකයකට මම නොපිවිසියෙම් ද? මම පත්තර සඟරා හා පොත්පත් අතට හසුවන පරිද්දෙන් කියවීමට පටන් ගත්තේ කිනම් පදනමක සිට දැයි කිව නොහැකිය.මේ සියල්ල දෙස විමසුම් ඇසකින් බලා සිටි මගේ ගුරුවරයකු මට අහම්බෙන් මුණගැසිණ. ඔහු නම් උත්තුංග සිරුරකින් යුතු වූ, මැනවින් හිස කෙස් පීරා සිටි, ජාතික ඇඳුමින් සැරසී පාසලට පැමිණි තිලක් රත්නකාර මහතාය. විශ්වවිද්‍යාලයෙන් ආර්ථික විද්‍යාව පිළිබඳ ගෞරව උපාධියක් ලැබ සිටි රත්නකාර ගුරුතුමා සිංහල හා ඉංග්‍රීසි බස මැනවින් කතා කළ කෙනකු විය. පසුකළ විද්‍යාලංකාර විශ්වවිද්‍යාලයේ ආර්ථික විද්‍යා අංශයේ අංශාධිපති හා උප කුලපති තනතුරු දැරූ රත්නකාර ගුරුතුමා මහාචාර්ය කෙනකු බවට උසස් වූයේ පොත්පත් ගණනාවක් හා පර්යේෂණ කාර්යයන් කීපයක් මැනැවින් ඉටු කිරීමෙන් පසුය. පාසල් ගුරුවරයකු වශයෙන් මගේ සිත රත්නකාර ගුරුතුමා කෙරෙහි ඇදී ගියේ ඔහු කලා කටයුතු හා ගුවන්විදුලි කටයුතු කෙරෙහි විශේෂ උනන්දුවක් දැක්වීම හේතුවෙනි. මා ගුවන් විදුලි වැඩ සටහන් පිළිබඳව දැඩි උනන්දුවක් දක්වන බව දැනගත් රත්නකාර ගුරුතුමා ඒ හා සම්බන්ධයෙන් මා සමඟ බොහෝ දේ කතා කරන්නට පටන් ගත්තේය. මා තුළ නෝර්වීජියන් ජාතික හෙන්රික් ඉබ්ස් කෙරෙහි දැඩි උනන්දුවක් දැල්වුයේ රත්නකාර ගුරුතුමාය.“ඉබ්සන්ගේ නාට්‍ය කියවල තියෙනවද?” ඔහු මගෙන් දිනක් ඇසුවේය.“නෑ සර්”“මගේ ළඟ Complete Works තිබෙනවා. ගෙදර ආ‍ෙවාත් දෙන්නට පුළුවන්”කෙමෙන් පසු කාලයේ දී මගේ උනන්දුව රංග භූමිය කෙරෙහි ඇදී ගියත් තවමත් මගේ සමීපතාව ගොඩනැඟී තිබුණේ ගුවන්විදුලි මාධ්‍ය කෙරෙහිය. මම ළමා රංග පීඨයෙන් ප්‍රචාරය වීම සඳහා පිටපත් කීපයක් රචනා කළෙමි. අඟහරුවාදා දිනවල ළමා මණ්ඩපයෙන් ප්‍රචාරය වූ ළමා රංග පීඨය ඒ දිනවල සැලසුම් කොට නිෂ්පාදනය කළේ ආනන්ද සරත් විමලවීර මහතාය. ඔහු අප කාටත් ‘සරත් අයියා’ විය. මා මිත්‍ර හැරල්ඩ් කුලරත්න, ළමා රංග පීඨයට රචනා කරන අයුරු මම දැක බලා ගත්තෙමි. මේ අතර වැදි ළමයින්ගේ චරිතාංග ඇතුළත් නාට්‍ය පෙළක්ම රචනා කරන ලද්දේ එකල ප්‍රවීණ පරිවර්තක‍යකු වූ ඒ. පී. ගුණරත්න මහතාය. ළමා රංග පීඨයට ඔහු ලියූ නාට්‍ය පෙළ හඳුන්වනු ලැබුවේ “සොරබොර වැව” නමිනි. ඒ පිටපත් පසු කලෙක මා සෙවූ නමුත් මට එකදු පිටපතක් වත් සොයා ගැනීම අසීරු විය. ඒ. පී. ගුණරත්න මහතා ගුවන් විදුලි සේවය බබළුවාලූ කෙනකු බව කිව යුතුය. ඔහු ඒ කාර්යය පටන් ගත්තේ ලෙනාඩ් වුල්ෆ්ගේ ‘බැද්දේගම’ කෘතියෙනි. ඉන්පසුව ආර්. එල්. ස්පිට්ල් ගේ Where the white Sambhur Roams කෘතිය ‘සුදු ගෝනා’ නමින් ද ස්පිට්ල්ගේම Vanished TraILs ‘මැකීගිය දඩමං’ යනුවෙන් ද, Savage Sanctuary කෘතිය ‘වන සරණ’ නමින් ද ගුවන් විදුලියට සකස් කළේය. ඊට අතිරේකව ජනශ්‍රැතියෙන් ආභාසය ලැබ ආතර්වේලි නම් උගත් පර්යේෂකයා විසින් නිර්මාණය කරන ලද අ‘Monkey’ කෘතිය ‘වානරයා’ නමින් ගුවන් විදුලියට සකස් කළේය.ඒ. පී. ගුණරත්න මහතා මට පෞද්ගලිකව මුණගැසීම මා ලද භාග්‍යයක් කොට සලකමි. ඔහුගේ නිවස පිහිටියේ පරණ කැස්බෑව පාරේය. නුගේගොඩ දුම්රිය පොළේ පන්නිපිටිය පැත්තට හැරුණු රේල් ගේට්ටුව පසුකර පරණ කැස්බෑව පාරේ මඳ දුරක් ගොස් දකුණු අත පැත්තට හැරුණු පටුමඟ කෙළවර වූයේ ඒ. පී. ගුණරත්න නිවසෙනි.ගුණරත්න මහතා ඒ කාලයේ රාජකාරි කටයුතු කළේ කොළඹ විශ්වවිද්‍යාලයට අනුබද්ධව තිබූ සිංහල ශබ්දකෝෂ කාර්යාලයේය. සිංහල සකු පාලි හා ඉංග්‍රිසි උගතකු වූ ගුණරත්න මහතා ගුවන්විදුලි ශිල්පියකු මෙන්ම රංග භූමි නළුවකු ලෙස ද පසිඳු වී සිටියේය. ගුණරත්න මහතා අංග රචනා ශිල්පියකු වශයෙන් ද නිරතව සිටි බව මා දැනගත්තේ මින් ටික කලකට පසුවය.මගේ ගුරුවරයා වූ රත්නකාර මහතාගේ ඇසුර මෙන්ම ගුණරත්න මහතාගේ ඇසුර ද මට දෙයාකාරයකින් බලපෑවේ යයි මම සිතමි. මම රත්නකාර ගුරුතුමා ගැන බොහෝ දේ ගුණරත්න මහතාට කීමි. ගුණරත්න මහතා ගැන බොහෝ දේ රත්නකාර මහතාට කීමි.අධික වෙහෙසීම නිසාදෝ ගුණරත්න මහතාට ‘මොළයේ උණයක්’ ගැනිනැයි මට පසුකළ දැන ගැනීමට ලැබිණ. ඔහු විවේක හවස් භාගයේ දී කොට කලිසමක් ඇඳගෙන නුගේගොඩ නගරයේ ඇවිදිමින් සිටියේය. එහෙත් කිසිවක් නොලීවේය. ඔහු ලියා ඇති දේ ප්‍රමාණවත්ය. ඔහු හෙන්රි පාකර් ගේ ‘ලංකාවේ ගැමි කතා’ වෙළුම් තුනම කියවා “අපේ ජනකතා” නමින් ජනකතා මාලාවක් සමන් මුද්‍රණ ලෙස බිහි කළේය. ‘රන් කැකිර’, ‘රන්මුතු දූව’, ‘නගුල් මුත්තා’ ඉන් කීපයකි. මේ පොත් කියවීමෙන් මම ස්වදේශික ජනශ්‍රැතිය කෙරෙහි ඇදී ගියෙමි. ඒ කෙතරම් ද යත්, කවදා හෝ ජනශ්‍රැතිය (Folklore) හැදෑරිය යුතු යයි අදිටන් කර ගතිමි.ඒ සිහිනය සැබෑවක් බවට තවමත් පත්වී ඇද්දැයි මට සැක සහිතය. එහෙත් යම්තමින් හෝ ඊට අවුරුදු දහයකට පමණ පසුව මම එතෙර සිටිය දී ‘ජනශ්‍රැතිවේදය'ට නැඹුරු වීමට මුල් වූ හේතු කීපයක් පසුව සටහන් කිරීමට කැමැත්තමි. මම හැකිතාක් දුරට ජනකතා හා ජනකවි එකතු කරන්නට පටන් ගත්තෙමි. ගුවන්විදුලි නාට්‍ය වශයෙන් ද ජනකතා කීපයක්ම මම සකස් කළෙමි. ඒ සඳහා මට රුකුලක් වූයේ අපේ තාත්තා විසින් එක්රැස් කර තබන ලද ‘ඥානාදර්ශය’ පරණ සඟරා කියවීමය. මැන්දිස් ගුණසේකර නම් වූ පඬිවරයා විසින් කර්තෘත්වය දරන ලද ‘ඥානාදර්ශය’ බොහෝ විට ඔපවත්වී තිබුණේ ජාතක කතාවලින් සහ ජනකතාවලිනි. අපේ අධ්‍යාපනයේ ප්‍රාථමික අධ්‍යාපනය ලද කා‍ලයේ භාවිතයට ගත් පෙළපොත්වල ද අතිරේක කියවීම් පොත්වල ද ජනකතා ඇතුළත් වී තිබිණි.මින් අපට පුදුමාකාර නිර්මාණාභ්‍යාසයක් ලැබිණි. මහාචාර්ය සරච්චන්ද්‍ර මේ වකවානුවේ දී ගුවන්විදුලි රඟමඬල සඳහා ද පී.වැලිකල මහතා ලවා ජනකතා පදනම් කරගත් ගුවන්විදුලි පිටපත් කීපයක්ම සැපයුවේය. පසුකළ වේදිකා නාට්‍ය ලෙස අප දුටු බොහෝ නාට්‍ය මහාචාර්ය සරච්චන්ද්‍ර අතින් මුලින් බිහිවුණේ ගුවන්විදුලි නාට්‍ය වශයෙනි. ඉන් කීපයක් පටිගත කරන අවස්ථාවලදී මම බලා සිටියෙමි. ‘රත්තරන්’, ‘කදාවළලු’, ‘එළොව ගිහින් මෙළොව ආවා’, ‘පේමතෝ ජායතී සෝකෝ’, ‘ඒකට මට හිනා හිනා’ ඉන් කීපයකි. මේ නාට්‍යවල ගුවන්විදුලි පෙළ මම කෙසේ හෝ වැලිකල මහතාගෙන් ලබා ගත්තෙමි ඒවා කවදා හෝ මට පලදායක වන බව මට දැනුණේ ඉවෙන් මෙනි. පී.වැලිකල මහතාගේ ගුවන්විදුලි රඟමඬල (කලින් එය හඳුන්වනු ලැබූයේ ‘රේඩියෝ රඟ මඬල’ යනුවෙනි) ඔපවත් කළ වැඩිහිටි රචකයෝ කීපදෙනෙක් වූහ. ඔවුන් අතර වෙසසින් කැපී පෙනුණේ ‍ජේ.එච්. ජයවර්ධන, වික්ටර් මිගෙල්, ධර්ම ශ්‍රී මුණසිංහ, ඩබ්ලිව්. ඒ. සෝමදාස, ටී. ඊ. ද ඇස්. ලීලානන්ද, මුදලිනායක සෝමරත්න හා ඒ. පී. ගුණරත්නයන්ය.මරදානේ සිට නු‍ෙග්ගොඩ බලා එන දුම්රියේ දී මැදිරියක කොණක අසුනක වාඩිවී පොතක් හෝ පුවත්පතක් කියවීම මගේ සිරිත විය. මට මතක හැටියට මා පළමු වරට ප්‍රංශ ලේඛක ගී ද මෝපසාන් නිර්මාණ කියැවුණේ එසේ පැත්තකට වී කෙටි කතා සංග්‍රහයක් කියවද්දීය. මෝපසාන් ගේ කෙටිකතාව කියවූ මම බොහෝ වේලාවක් එහි අන්තර්ගත මානව අත්දැකීම් ගැන මෙනෙහි කරන්නට පටන් ගත්තෙහි. ඒ වූ කලි තමන් වෙසෙසින් ඇල්මක් දැක්වූ බැළලියක විසින් තමන්ගේ පෙම්වතියගේ දෑසට ගෙන දෙන ලද පීඩාවක් පිළිබඳ විවරණය වූ පුවතකි. මෙහි එන ඇතැම් බියකරු ජවනිකා ‍මෝපසාන් අතින් විවරණය වී තිබුණේ මනෝ විශ්ලේෂණාත්මක නියරක පිහිටාය. මේ කෙටිකතාව පිළිබඳව දැඩි උනන්දුවක් දැක්වූ මට එහි එන ජවනිකා එකිනෙක මැවී පෙනෙන්න පටන් ගත්තේය. අන්තිමට මගේ අතින් පැය බාගයකට සීමා වන ගුවන්විදුලි නාට්‍යයක් ලියැවිණ. මම ඒ ගුවන්විදුලි නාට්‍යය ‘ඇස් දෙක’ යනුවෙන් නම් කළෙමි. ඉන්පසුව වැලිකල මහතා මුණගැසී බාරදුන්නෙමි.“ම‍ාස තුනකටම නාට්‍ය ෂෙඩූල් කරලයි තියෙන්නේ” ඔහු කීය.“කමක් නෑ. හොඳද කියල බලන්නÓයි මම කීමි.“ඊළඟට ඔහු මට මුණගැසුණු විට කීවේ “අන්න මම අර නාට්‍යය රෙකෝඩ් කරන්න දිනයක් දැම්මා”මම පස්වනක් ප්‍රීතියෙන් පිනා ගියෙමි. ඒ මගේ පළමු රඟමඬල විය.මහාචාර්ය සුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=cr1402095</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්ඩී. එ‍ෆ්. කාරියකරවනසංහාර වේගයමුද්‍රිත මාධ්‍යය හා විද්යුත් මාධ්‍යය යන දෙකෙන් ම භාෂා සංහාරය සිදු වී ගෙන යන වේගය අන් කවර කලෙකවත් නොවූ පරිදි ය‍.මෙහි පළවන්නේ ගිය සතියේ එක් දිනෙක උදේ පාන්දර එක් පැයක් තුළ මට අසන්නට දකින්නට ලැබුණු වැරැදි ය.(1). “සිරියානු භටයින් සහ සටන්කාමීන් ගිවිසුමකට අත්සන් කරයි”මෙහි ලොකු ම වරද භටයින් සහ සටන්කාමීන් යන අනුක්ත දෙපදයට යොදා ඇති ‘කරයි’ යන ආඛ්‍යාත යයි.උක්ත වන හෙයින් ‘භටයෝත් සටන් කාමීහුත්’ යනුවෙන් යෙදිය යුතු වන අතර අවසාන ක්‍රියාව බහු වචනයෙන් විය යුතු ය.“ගිවිසුමකට... කරයි’ යන්න ද වැරැදි ය. මේ වැකිය නිවැරැදිව ලියනු හැකි දෙවිධියක් වේ. ඒ මෙසේයි.(අ). “සිරියානු භ‍ටයෝත්, සටන්කාමිහුත් ගිවිසුමකට බැ‍ඳෙති.”(ආ). සිරියානු භටයෝත් සටන්කාමීහුත් ගිවිසුමක් අස්සන් කරති”(2) “ඉන්දියාවේ මධ්‍යම රජය ඊයේ මදුරාසි මහාධිකරණයට කියයි”මොකක්ද මේ මධ්‍යම රජය? මේ කියන්නේ ඉංගිරිසියෙන් Indian Central Government යන්න ය.Central යන්න දුටු හැටියේ එය ‘මධ්‍යම’ යනුවෙන් පරිවර්තනය කිරීම බොහෝ දෙනකු අතින් සිදුවන වරදෙකි.Central යන්න ‘මධ්‍යම’ යන්නට මෙන් ම ‘මහා’ යන්නට පොදු වදනෙකි‍.Central Government කියන්නේ මහ ආණ්ඩුවට ය. Central Bank කියන්නේ මහ බැංකුව ය.Central Province කියන්නේ මධ්‍යම පළාතයි.ඉහත සඳහන් වැකියේ අනෙක් වරද නම් ‘ඊයේ කියයි’ යන්න ය. ඊයේ අතීත කාලය. ‘කියයි’ වර්තමාන කාල‍ වේ.අතීතයත් වර්තමානයත් යන දෙක එකට ඈදෙන්නේ කෙසේ ද?මේ සාවද්‍ය මාට්ටුව දැන් දැන් බොහෝ සේ දක්නට ලැබේ?3. බාලවයස්කාර ගෑනු ළමයෙකු දූෂණය කිරීම නිසා පොලොන්නරුවේ දෙදරු පියෙක් අත්අඩංගුවට ගෙන තිබේ.”“බාලවයස්කාර ගෑනු ළමයෙකු” යන්න “බාලවයසේ දැරියක” යනුවෙන් නිවැරැදි විය යුතු ය.“දෙදරු පියෙක් අත්අඩංගුවට ගෙන තිබේ” යන්න ද වැරැදි ය. එය “දෙදරු පියකු අත් අඩංගුවට ගෙන ඇත” යනුවෙන් ද කියනු හැකි ය.ලොකුම වරදඉහතකී වැකියේ ඇති ලොකුම භයානකම වරද නම් “දූෂණය කිරීම නිසා” යන්න ය.ඒ තැනැත්තා ඒ දැරිය දූෂණය කළේ යැයි පුවත්පතෙකින් කියනු බැරිය. පුවත්පත්වල මේවා කිය යුතු විලාශයක් තිබේ” ඒ සංශයාර්ථයෙනි.එය කියන ඉංගිරිසි වචනය Alleged ය. එයට ගැළපෙන සිංහල වචනය ‘ලදැයි’ යන්න ය. ‘ලදැයි’ යන්න යොදා ඉහත කී වැකිය නිවැරැදිව ලියනු හැක්කේ මෙන්න මෙසේ ය.“බාලවයස්කාර දැරියක දූෂණය කරන ලදැයි පොලොන්නරුවේ දෙදරු පියෙක් අත්අඩංගුවට ගනු ලැබී ය.‘ලදැයි’ නැතිවවෙනත් බොහෝ වැරැදි සම්බන්ධයෙන් වාර්තාකරණයේදී මෙන් ම සංස්කරණයෙහිත් අතිශයින් පරිස්සම් විය යුතු ය.සැකපිට අත්අඩංගුවට ගත් පමණින් යමකුට වරද කරු යැයි කිය හැකි නොවේ.චෝදනා කරනු හැකි ය. එහෙත් චූදිත හැම දෙන ම වැරැදිකරුවෝ නොවෙති.යමකු වරදකරු ද නිවැරැදි කරු ද යන්න තීරණය වන්නේ නඩු විභාගයේදී ය.නිවේදනවලදීඋදේ පාන්දර පුංචි තිරයේ නිවේදනවල ‘අපූරු යෙදුම්’ අසන්නට දකින්නට ලැබේ.“මන්නාරම් දකුණු දෙසට කඩා වැදුණු ත්‍රස්තවාදීහු පිරිසක් කළ බෝම්බ ප්‍රහාරයක් නිසා ගම්වාසීන් තුන් දෙනකු ද රණවිරුවන් හය දෙනකු ද ජීවිතක්ෂයට පත්විය.මෙහි ‘ත්‍රස්තවාදීහු’ ත්‍රස්තවාදීන් විය යුතු ය. ‘පිරිසක්’ ‘පිරිසකගේ’ යි විය යුතු ය. වැකියේ දෙවැනි භාගය “ගම්වාසීහු තුන් දෙනෙක් ද රණවිරුවෝ හය දෙනෙක් ද ජීවිතක්ෂයට පත්වූහ.” යනුවෙන් විය යුතු.වියරණය අමතක කොට කතා කරන බසින් නිවේදනයෙහි යෙදෙන්නේ නම් මෙවන් වැරැදි අවම කැර ගත හැකි ය.අසම සම විරාමයඒ ප්‍රවෘත්ති නිවේදන අස්සේ අසන්නට ලැබුණු තවද අපභ්‍රංශයෙකි අසම සම විරාමය.‍විරාමය මා මතු කරන්නට පෙර දකින්නට ලැබුණේ වියරණ පොත්වල පමණි. දැන් මෙ වදන හැම තැනම හැම විටම පට්ටා ගසනු ඇසේ - පෙනේ.මේ විරාමයට පෙරටුව නොගැ‍ළපෙන වයිවාරන්න වදන් යොදනු පෙනේ. ඇසේ ශෝභනීය විරාමයක් ස්වර්ණමය විරාමයක්, උත්කෘෂ්ට විරාමයක් යන ආදී විකාර විද්යුත් මාධ්‍යයෙන් අසන්නට ලැ‍ෙබ්.ඒවා අතුරෙන් ඉතාම නෝබිනා යෙදීම අසමසම විරාමයක් යන්න ය. අසමසම යනු අසදෘශ ය. සමාන කරනු බැරි යන්න ය.බුදුන්වහන්සේට යෙදුණු තැන් සිට අසමසම යන්න උත්තරීතර ආගමික වචනයක් වී ඇත.මේ අසමසම යන උත්තරීතර යෙදුම විරාමයටත් ගත යුතු එකක් ද?වහරන උදවියට මේවා නොපෙනුණත් විද්යුත් නාළිකා හිමියනට මේවා නොපෙනෙන එකයි කරුමෙ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=cr1402096</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ඔබේ ප්‍රියතම ප්‍රබන්ධ කෘතිය...තිලකරත්න කුරුවිට බණ්ඩාරමහගම සේකරයන්ගේ ‘තුං මං හන්දිය'.ප්‍රබන්ධ නොවන කෘතිය...මහාචාර්ය එදිරිවීර සරච්චන්ද්‍රයන්ගේ සිංහල ගැමි නාට්‍ය කලාව පිළිබඳ පර්යේෂණ ග්‍රන්ථයක් වන ‘සිංහල ගැමි නාටකය'.මේ දිනවල ඔබ කියවන්නේ...මංජුල වෙඩිවර්ධනගේ ‘මගේ ආදරණීය යක්ෂණී'. එය අපූරු නවකතාවක්. ප්‍රේමය සහ යම් සමාජ විචාරයක් එහි තිබෙනවා.කෙනකුට කියවන්න යැයි ඔබ නිර්දේශ කරන කෘතීන් තුනක්...මහාචාර්ය සරච්චන්ද්‍රයන්ගේ ‘මළ ගිය ඇත්තෝ'. එහි ඇති කාව්‍යමය භාෂාව ඉතාමත් රසවත්.ඊළඟට ‘උම්මග්ග ජාතකය'. එවක තිබූ දියුණු තාක්ෂණය පිළිබඳ නවකතා ස්වරූපයෙන් මේ ග්‍රන්ථයේ දක්වා තිබෙන හැටි හරිම විශිෂ්ටයි. එහි භාෂාව හසුරුවා තිබෙන්නේ ඉතාමත් රසාලිප්තව.මහාචාර්ය ඒ. වී. සුරවීරයන්ගේ ‘නවකතා නිර්මාණය සහ අවබෝධය’ කෘතියත් කෙනකු කියැවිය යුතුම ග්‍රන්ථයක්. මොකද නවකතාව ලියන අයට විතරක් නෙවෙයි, ඒවා කියවන රසවිඳින අයටත් මේ කෘතිය තුළ ගත හැකි දේ බොහෝයි.බොහෝ දෙනෙක් නවකතා ලිව්වට කියෙව්වට, නවකතාවට ආවේණික ගුණාංග හඳුනන්නෑපොතක ඔබ වඩා වැදගත්කොට සලකන්නේ රචනා ශෛලියද? අන්තර්ගතය ද නැතිනම් අවසානයද?මේ කාරණා තුනම පොතක එකිනෙක හා බැඳී තිබෙන්නේ වෙන් කරන්න බැරි ලෙසින්. ඒවා ඇත්තටම, සමස්ත කෘතියක අඟපසඟ. ඒ නිසා මේ කාරණා තුනම මා එක සේ වඩාත් වැදගත් කාරණා ලෙසයි සලකන්නේ.ඔබ ළමා කාලයේ කියැවූ හොඳම පොත...රොබින්සන් කෲසෝඔබ කියැවීමට කැමැති විශේෂ වර්ගයක ග්‍රන්ථ තිබෙනවාද...නැහැ. මට දැනුම ලැබෙන, රසවිඳිය හැකි සෑම වර්ගයකම පොත් කියැවීමට මා කැමැතියි.මෙතෙක් ඔබ කියැවූ පොත්වලින් ජීවිතයට ලැබුණු දේ...ජීවිතාවබෝධ. ඒ වගේම බොහෝම සුඛනම්‍ය ලෙස භාෂාව භාවිතා කිරීමේ හැකියාවක් ලැබුණා.ඔබට අනුව ‍ෙපාතකින් තැනුණු හොඳම චිත්‍රපටය...ඩොක්ටර් ෂිවාගෝ.ඔබ ඉහළින්ම අගයන කතුවරයා...නූතන යුගයේ නම්, ලිය‍නගේ අමරකීර්ති.ඔබේ ප්‍රියතම සම්භාව්‍ය කෘතිය...ධම්ම පදයඔබේ ප්‍රියතම පරිවර්තන කෘතිය...නිකොලෝයි ගොගොල්ගේ ‘Dead Souls’ හෙවත් සිරිල් සී. පෙරේරා සිංහලයට පරිවර්තනය කළ ‘මළ මිනිස්සු’ කෘතිය. එහි ඇති උපහාසයට මං ඉතාමත් කැමැතියි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=cr1402097</link>
    <topic>කව් සිළුමිණ</topic>
    <author/>
    <content>කව් සිළුමිණසංස්කරණය - රත්න ශ්‍රී විජේසිංහසට­හන : සාම්ප්‍ර­දා­යික ඡන්දස් - ආකෘති මෙන් ම සෘජු කථන ක්‍රමය ඇසුරු කරන කවි මග ඇසුරු කර­මින් රචිත මේ කව, තබ්බෝවේ වික්‍රම ලියූ­වකි. අත්දැ­කීම සුලභ වුව ද, අපූ­ර්වතා භීන වූවද, සක්ක පද­ව­ලින් තොරව, මුල් එළි­වැ­ටට ද එක­ඟව කවියා ව්‍යක්තව කවිය ගොඩ­න­ගන අයුරු කදි­මය. ලොව තිබිය යුත්තේ එක්බඳු ම කවි­යක් නොවේ. තම තම නැණ ද, ශක්‍යතා ද පම­ණින් කවියෝ පෙළ­හර ගත්වා!උඳු වප් දුරුත්තේ සීතල අරුණ උදේ මදු මල් ඇහැ­රුණ ත් නෑවී තුසර පොදේ බුදු හිමි ගෙදර නොමැ­තිව අප විඳින වදේ රිදු වයි හඳු­න්පත උප­දියි කඳුළු හදේ අක් කණ්ඩි­යගේ රන්මා­ලය විය සින්න පැක් ටේරි­යට යනවා උදයෙ ම මෙන්න දැක් ක ම කෝටු අත­පය බෑ ඉව­සන්න ලොක් කයිය ත් මළා මවු වෙනු­වට උන්න “උඹ ඉස්කෝලෙ පල­යන්!” කිය කිය රැව්වා “අඹ විකු­ණලා පොත්පත් ගනිමු” යි කිව්වා සිඹ පොඩි නළල් අප ව ත් ගුරු­ගෙට යැව්වා ඇඹ ණිය බනිද්දි ත් ඔහු අප ගැන සෙව්වා වඩු පට්ට­ලෙන් හව­සට බුකි­යට යනවා ගුඩු ගුඩු ගගා බෝතල් දෙක තුන බොනවා බඩු වැඩි උනොත් අගු­පි­ල්වල වැති­රෙ­නවා නඩු නැත තාත්ත­ට­නම් ඉර පාය­නවා මැද පෙර­දි­ගට වැඩි දා සිට ගෙදර බුදුන් හද වත් අපේ විය මේ ගිනි­ගො­ඩට බඳුන් විඳ විඳ මෙදුක ලොව අන් කිසි­ව­කුට නුදුන් සඳ නැති අපට මල් පිපි­යන්! සුවඳ සඳුන් සම්මා සම්බු­දුන් පිදු­මට සුවි­සුද්ද නිම්මා නැති ව මල් පුබු­දන මුත් බැද්ද වම්මා පිනි කඳුළු අහස ත් වැල­පෙද්ද? අම්මා නැතුව මොකට ද මේ අවු­රුද්ද?තබ්බෝවේ වික්‍රම  පුංචි දුවේ උඹෙ පා පොඩි සැලෙන විට මගෙ හිත දුව­නවා අපේ පොඩි සන්දි­යට උඹේ හප­න්කම් කර­ළියෙ දකි­න­කොට මගෙ ඇස් අඬ­නවා ඒ සතු­ටට - දුකට අගුණ කොළේ අපේ පුංචි ඉස්කෝලේ මුළු ගුරු මණ්ඩ­ලේට ම දෙන්නයි උන්නේ මුල් ගුරු­තු­මයි තාලෙට බෙර පද ගැහුවේ ගුරු මෑණි­යන් වට කර­ගෙන අපි නැටුවේ තර‍ඟෙට යන්න ගිය දවසේ කලාපේ තනියා ඇවිත් කෙරුවේ මහා විනාසේ ගුරු ගෙයි කැණි­ම­ඬල යට නැගි විලාපේ තව­මත් රැව් නග­නවා ගම පළාතේ පෙර අත් බවේ අපි කළ පින් මදි හංදා සර­ස්ව­තිය නික්ම ගියා අපි හැර දා සර­සවි වරම් ලැබ දෝණියෙ උඹ මතු දා සිහි­නය සැබෑ කර­පන් මා දුටුව එදාකමල් පෙරේරා  සම්බුදු පහස ලද සිරි­ලක බිම පැමිණි සුදු­මුදු සිතැ­ත්ත­න්ගෙන් නිර­තුරු ගිහිනි පුද ලදු නිර­තු­රුම සුර'සුර බඹ වෙතිනි පින්සිදු වෙයි වරක් වැන්දෝ­තින් කැලණි ලොව පැර­ණිම පුරය ලෙස බුහු­ම­නට යෙදී නව තාව­යෙන් දැය නිති මෙහෙ­ය­වන ලදී රුව සේ ගුණෙන් යුත් විරු දරු පුවත දිදී සුව සේ ගලා­යයි තව­මත් කැලණි නදී අසි­පත් ගැටුණු යුක්තිය උදෙසා නිතර අනු­දත් ජය­බි­මයි දෙස් විදෙ­සුන් අතර කව­දත් පසි­ඳ­ලන මනු­දම් හා දබර තෙද­වත් විභී­ෂණ සුරි­ඳුන් රැඳි පවර දිය­නද මහිමි දෙසු මන­රම් දහ­ම් කඳ රොද­බැඳ මිහිඳු අනු බුදු හිමි පැමිණි සඳ පිළි­බඳ සැදී පැහැදී බැති සිතිනි පුද සකි­සඳ දුරුතු නුඹ බැබ­ළෙයි කැලණි සඳපුෂ්පා­නාත් ජය­සිරි මල්ලි­කා­රච්චි  පැතුම් රැහැන් පොදි බැඳ තවරා මුදු මෙළෙක සිත තබා පුද­සුන මත බෝ සෙවණ හිස නමා පුදන සමා­ධිය... සිනිඳු සුදු - මුදු වැලි තලය පිස හමන මඳ සුළඟ සිහි­ලස පහස ලැබ උතුම් මද­හස ලැබ ලොව උතුම් සෙනෙ­හස... සුවඳ විහිදා තුරු සිරස ජීවය ලැබ ලොව සන­සන පසක් කර උතුම් ජීවන දහම පර­වන නෙක මල් පුද­සුන...දමිත් සඳ­නු­වන් කීර්ති  හඳ බලන්න හිතා ගෙනයි අහස දිහා බැලුවේ තරු උම­තුව හඳ වහ­ගෙන ඕජස් එළි ගැලුවේ බෝම­ළු­වට වෙල් එළි­යට මගෙ තනි­යට නිදි යහ­නට එදා මට ම පායපු හඳ සොයා ගන්න මං යනවා හිතේ එළිය දල්වා ගෙන ආපසු ඒ ගමන යන්න මං ආසයි පටන් ගන්නධර්ම­පාල පති­රණ  අ‍ඳෝනා දුක් පීඩා අතර ජීවි­තය ඉල්ලා යදින ගිලන් දන අතර රෝහල් ඇඳක් මත සිසිල් මද ‍පවනක් සේ වරෙ­න්යැයි අඬ ගසයි සතු­ටට තැවෙන දැවෙන සිත පිබි­දුණේ ඇයි දුටුව විට ඇගේ රත් පැහැ වටොරකපිල ජය­වි­ලාල් හේරත්  වෙරළේ, සිතක ගින්දර - කඳුළු.... දියඹේ කොණක දැල්වෙන අයුරු!පිය­න්කා­රගේ බන්දුල ජය­වීර  සුදු වැලි මළුවේ දැල් වූ පහනේ එළි­යෙන් දුටු­වෙමි ඔබ හද ම‍ඩලේ ගුණ කඳ මහිමේ බෝපත් සෙවණේ හද­වත ගැහෙනා සිලි සිලි හඬ අතරේ... ඇසුණා සමිදේ ඔබ දෙසු බුදු බණ මා නහවා සිසිලේ... පිපි මල් පුද කළ සමි­ඳුන් අබි­යස අඩ­වන් වූ දෙනෙතේ‍... සැබ­වින් දුටු­වෙමි යා යුතු මග ගැන වේ දිගු සංසාරේ...ගයාන් සී. රූප­සිංහ  උජා­රු­වට මේසය උඩ නුඹ වැඩ ඉඳ පා සර­දම් බහ නොදන්න අපට කියන කවිය හරි ම හරි මන­රම්මාලනී සී. වන්නි­සේ­කරනැවතී අසන්න මිනි­සුන් කෑ ගසන හඬ... ප්‍රීති ඝෝෂා නගා මහා වැසි නැව­තිලා යුද්ධ­යත් නිම වෙලා බිම තබා තිබේ අවි උන් යළිත් මොහො­ත­කට එහෙත් නව­තින්න, නව­තින්න එපා පිටු පා යන්න උන් කපටි යක්ෂයෝ නිද­හස නොවන වග පැමි­ණියේ යදම් මැද මිනි­සුන්ට දැනුම් තේරුම් කර දෙන්නෙ කවු­රුන් ද? සැබෑ නිද­හස උදා වන දින ඇත්ත­ටම කවදා ද?නයිවු ඔසා­හොන් විසින් රචිත INDEPENDENCE නමැති කාව්‍ය නිර්මා­ණය ඇසු­රිනි)පරි­ව­ර්තන - අජිත් නිශාන්තනයිවු ඔසා­හොන්සම­කා­ලීන නයි­ජී­රි­යානු කවි­යකු වන නයිවු ඔසා­හොන් උපත ලැබුවේ අප්‍රි­කාවේ බෙනින් ප්‍රදේ­ශ­යේ­දීය. වසර දහ­ය­කට ආසන්න කාල­යක් එංග­ල­න්තයේ ලීඩ්ස් කොලී­ජිය, ලිව­ර්පූල් සහ සැල­ෆර්ඩ් යන විශ්ව විද්‍යාල වැනි උසස් අධ්‍යා­පන ආය­ත­න­යන්හි අධ්‍යා­පන කට­යු­තු­වල නියැළි සිටි ඔහු පසු කලෙක විවිධ කලා ක්ෂේත්‍ර­යන් රැසක දස්කම් පෑවේය. චිත්‍ර ශිල්පි­යකු, කවි­යකු, නාට්‍ය රච­ක­යකු මෙන්ම පුව­ත්පත් කලා­වේ­දි­යකු ලෙස ද ප්‍රසි­ද්ධි­යට පත්ව සිටින ඔහු, දුප්ප­තුන්ගේ සහ සූරා කෑමට ලක්වූ­වන්ගේ ගැල­වු­ම්ක­රුවා ලෙස ඇතැ­මුන් විසින් හඳු­න්වනු ලබයි. THE CLIMATE OF DARKNESS, NO ANSWER FROM THE ORACLE, BLACK POWER, THE AFRICAN PREDICAMENT, SEX IN A NIGGER, A NATION IN CUSTODY වැනි ග්‍රන්ථ රැසක් ලියා පළ කළ ඔහු THIRD WORLD FIRST සඟ­රාවේ සංස්කා­ර­ක­ව­රයා ද වෙයි.නිවුණු සිත­කින් කරමි නික්මන් එදා මෙන් නෑ සිතේ ආලය වැල­ඳ­ගත් ඔබ අත­හ­රි­න්නෙම් රාග­යෙන් සිතා මුදා හරි­මින් හඳු­න­ගත්තේ පෙම්ව­තුන් සේ මත­ක­යන් නොමි­යේය කිසි­දින නමුත් දැන් ඇත සිතේ ශක්තිය අත­හ­රි­න්නම් ඔබේ මත­කය තුන් දොරම මගෙ පහන් වී ඇත තුන්සි­වුර ඇත ගතේ ඔප­යට වැල­ඳ­ගත් ඔබ අත් හරි­න්නම් රාග­යෙන් සිත මුදා හරි­මිනසරෝ­ජනී මල්කාන්තිකර්තෘ : රුවන් බන්දු­ජීව ප්‍රකා­ශ­න­ය : කර්තෘ ප්‍රකා­ශ­න­යකි.සිංහල කාව්‍ය ක්ෂේත්‍ර­යට මෑත දී පිරි­නැ­මුණු අපූරු තිළි­ණ­යක් වන් රුවන් බන්දු­ජීව, සයි­බර් අව­කා­ශයේ වැඩි­පුර පෑ පෙළ­හ­රින් පසුව, එළි­ද­ක්වන ඔහුගේ පළමු කවි සර­ණි­යයි, ‘මී ළඟ මිවිත.’ රුවන්ගේ කවි­යෙහි ලාක්ෂ­ණික අපූ­ර්ව­ත්වය වන්නේ සම්මත කාව්‍යා­නු­භූ­තීන්ට හසු නොවන, විකල්ප අරුත් ඩැහැ­ග­න්නට ඔහුට ඇති අපූරු හැකි­යා­වයි. එකී විකල්ප අරුත්, අරු­තම ප්‍රමුඛ වන පරිදි ප්‍රසාද ගුණ­යෙන් අනූන කවි ඔබට පෙර­ළ­න්නට නිසඟ මුහුටි කමක් ඔහු සතුය. ‘සැල­ළි­හි­ණියෝ උඹට කොහොම සතු­ටක් ඇත්ද?’ නම් කවිය වුව ඔහුගේ යට කී ප්‍රති­භාව හඳු­නා­ග­න්නට ප්‍රමා­ණ­වත්ය.‘උල­කු­ඩය දේවි­යට පුතෙක් ලැබිල ලු අන්න සැල­ළි­හි­ණියෝ උඹට කොහොම සතු­ටක් ඇත්ද...?’ දැන් ඉතින් රජ­තුමා උඹට සල­කයි හොඳට පොත ලියු හිමි­න­මට බොහොම ගරු සත්කාර අද ඉඳන් දින හතක් කෝට්ටේ හැම­තැ­නම මහා සැණ­කෙළි රැසක් පැවැ­ත්වෙයි එක දිගට.”එහෙත් සැල­ළි­හි­ණි­යාගේ පිළි­තුර සතු­ටු­දා­යක නැත. ඌට කෑම බීම ද නින්ද ද ගමනේ දී ලැබී නැත. රාජ­කා­රිය ඉටු­කොට ඇත්තේ අසී­රු­වෙනි. ඌ ගෙදර එන විට ගැරඬි පත­යෙක් පැමිණ ගෙදර වනසා තිබේ. පොඩි දුවගේ පියා­පත් බිම වැටී තිබිණ. ඒ සොවින් බිරිය ද මිය ගොසිනි.උල­කු­ඩය දේවි­යත් රජ­තු­මත් හිමි නමත් සෝක පණි­වුඩ තුනක් එවා තිබුණා මිසක මගේ හිත හැදෙ­න්නට පුංචි­යට හරි යමක් කියා යන්නට කියා ආවෙ නෑ මළ ගෙදරප්‍රභූන් වෙනු­වෙන් කඹු­රන වන්දීන්ට හිමි වන්නේ ව්‍යාජ ශෝක පණි­වුඩ මිස අන් කුමක් ද? ‘කුණ්ඩල කේසි’ රුවන්ගේ සංය­ම­ශිලී වූත්, ඖචි­ත්‍ය­යෙන් පිරුණා වූත් තවත් අපූරු කවි­යකි.මාල කඩ­නවා සන්තුක - කංස බෙද­නවා සන්තුක රාජ පුරු­ෂ­යන් නිත­රම පැලට පනීවි බතක් මාළු­වක් බැඳ­ගෙන - පියාඹා ගිහින් වැලි­කඩ කසෙන් තැලුම් කෑ සන්තුක - සන­සපු දේවීඅභි­නව ගුප්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=cr1402098</link>
    <topic>පොත් පුවත්</topic>
    <author/>
    <content>පොත් පුවත්මාධ්‍ය­වේදී නිව්ටන් ගුණ­සේ­කර මහතා විසින් ජෝශප් මර්ෆිගේ The Power of your Mind කෘතිය පාදක කොට ගෙන රචිත ‘විස්ම­ය­ජ­නක මිනිස් සිත’ ග්‍රන්ථය මේ මස 11 වැනිදා අඟ­හ­රු­වාදා උදේ 10.00ට කොළඹ මර­දානේ, දයා­වංශ ජය­කොඩි සහ සමා­ගම‍යේ නව පොත් ප්‍රද­ර්ශ­නා­ගා­රයේ දී දොරට වඩී.තම ජීවන යාත්‍රාව සැබැ­වින්ම ජය ටැඹ කරා පද­ව­න්නට ශක්තිය ලැබේ නම් එය කෙත­රම් ආශ්ච­ර්ය­වත් ද? ධනා­ත්මක චින්ත­නය පාදක කොට ගෙන ‘ජීවි­තය ජය ගන්නා කලාව’ ඉතා සර­ලව හා හෘද­යාං­ගම බසින් ඔබට පහදා දෙමින් නිව්ටන් ගුණ­සේ­කර මහතා ‘විස්ම­ය­ජ­නක මිනිස් සිත’ නමැති මෙම ග්‍රන්ථය රචනා කොට ඇත.නිව්ටන් ගුණ­සේ­කර මහ­තාගේ අස්සන සහි­තව ‘විස්ම­ය­ජ­නක මිනිස් සිත’ ග්‍රන්ථය එදින දවස පුරා විශේෂ අඩු මිල­කට පාඨ­ක­යින්ට ලබා ගැනී­මට අව­ස්ථාව සලසා ඇති බව ප්‍රකා­ශක දයා­වංශ ජය­කොඩි මහතා පව­සයි.කර්තෘ - සන්ධ්‍යා කුමු­දිනී ලිය­නගේ මිල - රු. 250 ප්‍රකා­ශ­නය - ඇස්. ගොඩගේ සහ සහෝ­ද­රයෝකතු­ව­රිය ගේ දෙවැනි කාව්‍ය නිර්මාණ සංග්‍ර­හ­යයි. ඇගේ කාව්‍ය­මය අත්දැ­කීම් බොහෝ නූතන කවි කිවි­ඳි­යන්ට වස්තු විෂය සප­යනු අත්දැ­කීම් වුව ද කිවි­දිය සිය අන­න්‍ය­තා­වය සප­ය­මින් ඒවා ඉදි­රි­පත් කර ඇත.කර්තෘ - බී.එම්.ඒ. සිල්වා මිල - රු. 300 ප්‍රකා­ශ­නය - උදය පොත් ප්‍රකා­ශ­කයෝඉංග්‍රීසි භාෂාවේ ක්‍රියා­ප­ද­යෙන් තැනෙන සම්ප්‍ර­දා­යික වදන් හා සම­රූපී වදන් ඇතු­ළත් මේ කෘතිය ඉංග්‍රීසි භාෂාව උගන්නා සිසු සිසු­වි­යන්ට හා ඉංග්‍රී­සි­යෙන් උසස් අධ්‍යා­ප­නය ලබන අයට විශේ­ෂිත වූ කෘති­යකි.කර්තෘ සුනිල් ගුණ­ව­ර්ධන මිල - රු. 250 ප්‍රකා­ශ­නය - සර­සවි ප්‍රකා­ශ­කයෝසමා­ජයේ විවිධ තල­වල මිනි­සුන් ගේ මිනි­ස්කම් සිත්තම් කළ මේ කෙටි­කතා සංග්‍ර­හය කිය­ව­න්නට ආසා හිතෙයි. කතු­ව­ර­යාගේ ගීත­වත් බස කෙටි­කතා රස විඳී­මට රුකු­ළක් වෙයි.ප්‍රකා­ශ­නය -ඇම්.ඩී.ගුණ­සේන සමා­ගම මිල - රු. 400සිංහල භාෂාව හදා­රන අයට පාසල් සිසුන්ට ඉතා වැද­ගත් වන මේ ශබ්ද­කෝ­ෂයේ තෝරා­ගත් හා අලු­තින් සිංහල භාෂා­වට එක්වූ වදන් රාශි­යක් අර්ථ­වත් කර­මින් සංස්ක­ර­ණය කරන ලද්දකි. සිංහල බසෙහි ද අප නොදන්නා බොහෝ වදන් ඇති බැවින් මෙය කාටත් ප්‍රයෝ­ජ­න­වත්ය.කර්තෘ - අර්නස්ට් සඳ­මාලී සුර­වීර මිල - රු.300 ප්‍රකා­ශ­නය - ඈපා පොත්හල සහ මුද්‍රණ සමා­ගමයොවුන් සඟ­රා­වක කොටස් වශ­යෙන් පළවූ ආදර කතා­වකි. යොවුන් ප්‍රේමයේ පරම පිවි­තුරු බව හා එයට ජාති භේද, ආගම් කුල භේද නැතැයි හඟ­වන මේ නව­ක­තාව උත්ත­රී­තර ප්‍රේම­යක කඳුළු කතා­න්ද­ර­යකි.කර්තෘ - රාජ ශ්‍රී පීරිස් මිල - රු.250 ප්‍රකා­ශ­නය - සුරස ප්‍රකා­ශනරාජ ශ්‍රී පීරිස් ගේ තෙවන යොවුන් නව­ක­තා­වයි. ලීලා­වතී රැජින සමයේ අති ප්‍රබල භූත ආත්ම­යක ගරුඬ වෙස් ගන්වා දිය­මන්ති මුද්ද­කට බන්ධ­නය කරයි. වසර අට­සී­යක් පුරා ‍මේ මුද්ද සමා­ජයේ සැරි­සරා අව­සා­නයේ යෞව­න­යන් දෙදෙ­නකු අතට පත්වේ. ඔවුන්ට අත්වි­ඳී­මට සිදු­වන ත්‍රාස­ජ­නක අත්දැ­කීම් මේ කතා­වට පාදක වේ.කර්තෘ - ඊ.ඩබ්ලියු. කන්න­න්ගර මිල - රු. 350 ප්‍රකා­ශ­නය - අ.රෝ.පි.අබේ­සිංහරජ­තුන් කට්ටුව ශ්‍රී ලංකා­වාසී හැම දෙනා­ටම පාහේ අති වැද­ගත් මූල­ධර්ම මෙන්ම අතී­තය හා වර්ත­මා­නය තේරුම් ගෙන තම තමාගේ අනා­ග­තය හා මතු පර­ම්ප­රාව සකස් කර­ගැ­නී­මට මාලිමා යන්ත්‍ර­යක් යැයි පෙර­ව­ද­නෙහි සඳ­හන් වේ.කර්තෘ - හි.ග. පිය­තිස්ස මිල - රු. 120 ප්‍රකා­ශ­න­ය - කර්තෘ ප්‍රකා­ශ­න­යකි.කුඩා දරු­වන් සඳහා ලියැ­වුණු ළමා ගී හා කව් පොතකි. විවිධ මාතෘකා කීප­යක් යටතේ දරු­වන්ට උචිත සරල බස් වහ­ර­කින් ලියැවී ඇත. තුන හතර ශ්‍රේණි­වල දරු­වන්ට උචිත අති­රේක ග්‍රන්ථ­යකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=ay1402095</link>
    <topic>මං වෙස් බැන්දේ පොලීසියට පැමිණිල්ලක් දාලා මටත් ගුරුන්නාන්සේටත් මරණ තර්ජන ආවා</topic>
    <author>සුනිල් මිහිඳුකුල</author>
    <content>මිරැන්ඩා හේමලතාඔබේ සම්පූර්ණ නම?දේවගේ දෝන මිරැන්ඩා හේමලතාඋපන්නේ?1938 නොවැම්බර් 15 වැනිදාකොහෙද?කැලණිය දළුගම. ඒත් පප්පගෙයි අම්මගෙයි ගම නම් පාණදුර.මව?යක්දෙහිකන්දගේ නන්දාවති කොස්තාපියා?දේවගේ දොන් හර්මන්ඇයි අම්මට මම්ම නොකියා තාත්තාට විතරක් පප්පා කියන්නෙ?අපි බෞද්ධ වුණාට හැදුණේ වැඩුණේ දැඩි කතෝලික පරිසරයක. ඒකයි ඒ. කැලණිය දළුගම කතෝලික ගම් පළාතක්නේ.පියා වෘත්තිමය වශයෙන් මොනව ද කළේ?සී. ටී. බී. එකේ ගණකාධිකාරිවරයෙක්. මට පිහිටලා තියෙන්නෙ පප්පගේ ගතිගුණ. එයා හරි සෘජුයි. හොඳ පිටකොන්දක් තිබුණා. එක්තරා විගණන පරීක්ෂණයකදී කෙනෙක් පප්පට රුපියල් පනස්දාහක සල්ලි මිටියක් ගෙනත් දුන්නා. පප්පා ඒක පාරට විසි කරලා බැහැපන් එළියට කියලා අර පුද්ගලයාට බැණ වැදුණා.පවුලේ කී දෙනයි ද?පිරිමි තුනයි; ගැහැනු තුනයි.කලාවට සම්බන්ධ ඔබ විතර ද?මල්ලි කෙනෙක් බටහිර නැටුම් කලාව උගන්වනවා. ඊට කලින් එයා ලංකාවේ හිටපු ප්‍රසිද්ධම භෞතික විද්‍යා ගුරුවරයා.මොකද්ද නම?එයා කැමැති වෙයි ද දන්නෙ නැහැනේ එයාගේ නම කියනවට.ඔබ පාසල් ගියේ?මම පාසල් හතරකට ගියා. මුලින්ම හෙට්ටිමුල්ල බණ්ඩාරනායක මහ විද්‍යාලය. ඇත්තටම ඒක හදන්න පප්පත් හවුල් වුණා. ඒක මගෙත් පළමු ශ්‍රමදාන අත්දැකීම. ඊළඟට වලාන මහානාම විද්‍යාලය. තුන, පාණදුර ශාන්ත අන්තෝනි. අන්තිමෙට පාණදුර යහපත් ‍එඩේරාගේ කන්‍යාරාමය.නැටුම්වලට ඔබේ හිත ගියේ කොහොම ද?ඒකට පසුබිම සැකසෙන්නේ ශාන්ත අන්තෝනි විද්‍යාලයෙන්. ‘ත්‍රී ජිප්සීස්’ කියන ඔපෙරාවේ මම අහිගුණ්ඨික ගැහැනු ළමයකුගේ චරිතයක් රඟපෑවා. ඊට පස්සේ ශේක්ෂ්පියර්ගේ ‘කුණාටුව’ (ටෙම්පස්ට්) නාට්‍යයේ ප්‍රධාන චරිතය වන මිරැන්ඩා ලෙස රඟපෑවෙත් මේ මම.ඇත්තටම මොකද්ද ‘මිරැන්ඩා’ කියන වචනයේ තේරුම?ඒක ග්‍රීක වචනයක්. ඇඩ්මිරබල්. ඒ කියන්නේ ප්‍රශංසනීය කියන එකයි ඒකේ අර්ථය. හේමලතා කියන එක නම් සංස්කෘත. ‘රත්තරන් වැල’ නැත්නම් ‘රන්ලතාව’ කියන්නෙත් හේමලතාට නේ.නැටුම්වලට සම්බන්ධ වීම නිසා ඔබේ නෑදැයෝ ඔබ පිටුදුටුවා කියලා මං අහලා තියෙනවා.ඔව් ඒක ඇත්ත. ඔය ජයවීර කුරුප්පු. ප්‍රථම සංස්කෘතික ඇමැතිවරයාව හිටියේ. එයා මගේ මාමා. එයා දැන හිටියේ නැහැ මං ගැන. මගේ මහත්තයාගේ මළගම දවසේවත් මගේ නෑයෝ ආවේ නැහැ අපේ ගෙදර. ඒ තරමටම ඔවුන් මට විරුද්ධවයි හිටියේ.ඔබ රජයේ ලලිත කලායතනයේ නැටුම් ශිෂ්‍යාවක්?මම රජයේ ලලිත කලායතනයට බැඳුණේ 1954 දී. 1959 දී බණ්ඩාරනායක රජය ගැසට් නිවේදනයකින් කියා සිටියා, නැටුම් / සංගීත ගුරුවරු බඳවා ගන්නවා කියලා. ඒ අනුව මට ගුරු පත්වීමක් ලැබුණා.ගුරු වෘත්තියේ ඔබේ අත්දැකීම් කොහොම ද?මම පාසල් කීපයකම ඉගැන්වූවා. කොටින්ම කොළඹ වනාතමුල්ලේ පවා ඉගැන්වූවා. ඒ වනාතමුල්ල විද්‍යාලයේ. දුප්පත් ළමයින්ව වේදිකාවට නග්ගනවා කියලා එහි හිටපු විදුහල්පතිවරයා අපිටත් බැණ වැදුණා. හැබැයි උප විදුහල්පති හොඳ මනුස්සයා. ඔහුට වුවමනාව තිබුණා පාසල දියුණු කරල ගන්න. එදා වනාතමුල්ල පාසලට ආවේ දුප්පත් ළමයි. හුඟ දෙනකුට තාත්තලා නැහැ. උප්පැන්න සහතිකයේ තිබුණේ මවගේ වාසගම්. මට ඉහළ පැළැන්තිය ගැන පුදුම වෛරයක් ඇතිවුණේ එතැනදි. මම එදා හිතාගත්තා, කවදාක්වත් සල්ලිකාර පවුලකින් නම් විවාහයක් කරගන්නෙ නැහැ කියලා.ඔබ පසු කලෙක ගුරු අභ්‍යාස විදුහල්වල කථිකාචාර්ය තනතුරු පවා දැරුවා.ඔව්. පොල්ගොල්ල, ගිරාගම වගේ තැන්වල මං සේවය කළා.ඔබ ඉන්දියාවට ගිහින් නැටුම් කලාව වැඩි දුරටත් ඉගෙන ගන්නවා?1963 දී කොළඹ ක්‍රමය යටතේ මට ශිෂ්‍යත්වයක් ලැබෙනවා ඉන්දියාවට යන්න. ‘කලා ක්ෂේත්‍ර’, ‘නාට්‍යාලය’ වැනි ආයතනවලදී මං නැටුම් කලාව වැඩිදුර හැදෑරුවා.වෘත්තිය ක්ෂේත්‍රයේදී ඔබ නොයෙක් අගතීන්ට, ඒ වගේ ම නොයෙක් පළි ගැනීම්වලට ගොදුරු වූ කාන්තාවක ලෙස ප්‍රසිද්ධයි.අවුරුද්දකට තියෙන්නේ මාස 12 යිනේ. ඒත් සමහර අවුරුදුවල මට මාරුවීම් 22 ක් ලැබිලා තියෙනවා. අද මඩකළපුවේ නම් හෙට යාපනයේ වැඩ කරන්න දාලා තියෙනවා.එහෙම වුණේ ඔබ හුදෙක් කාන්තාවක වීම නිසාම ද?ඒක තමයි පළමුවැනි හේතුව. කාන්තාවක ඉහළ තැනක ඉන්නවට හුඟ දෙනෙක් කැමැති නැහැනේ. වරක් මට ප්‍රදේශ 4 ක වැඩ කරන්න සිද්ධ වුණා. ඒ කළුතර, ගාල්ල, මාතර හා තංගල්ල. කෙනෙක් මගෙන් අහනවා පුළුවන් ද කියලා. මම කිව්වා ගැහැනියකට රටක් පාලනය කරන්න පුළුවන්නම් මට ප්‍රදේශ හතරක් පාලනය කරන්න බැරි ද කියලා.ඔබ විශ්‍රාම යන්නේ ජාතික අධ්‍යාපන ආයතනයේ අධ්‍යක්ෂවරිය (සෞන්දර්ය) ලෙස?ඔව්. ඒ කාලේ මේක දියුණු කරගෙන එනකොට පැරිෂුට් එකකින් ආවා මනුස්සයෙක්. එයා සෞන්දර්ය අධ්‍යාපනය සම්පූර්ණයෙන්ම කාලා දැම්මා.ඔබ ඔය කියන්නේ එක්තරා ප්‍රකට සංගීතඥයෙක් ගැන නේ?නම කිව්වම අඳුන ගන්නවනේ.එයා තමයි අපේ රටේ බිහිවුණු වඩාත්ම නිර්මාණශීලී සංගීතඥයා.නිර්මාණාත්මකව වැඩ කරන්න පුළුවන් තැනක් නෙමෙයිනේ ජාතික අධ්‍යාපන ආයතනය කියන්නෙ? සෞන්දර්ය අධ්‍යාපනයට කිසිම සේවයක් වුණේ නැහැ එයාගෙන්.ඔහු අති විශිෂ්ට සංගීතවේදියෙක්? (මම වඩාත් අවධාරණයෙන් කීවෙමි)එයාට ස්වර ලියන්න දන්නව ද? බැහැනේ? ස්වර ලියන්න දන්නෙ නැත්නම් කොහොම ද අධ්‍යාපනය කරන්නෙ? ගීතයකට ස්වරයක් ලියාගන්න බැරි කෙනෙක්. අවුරුදු පහක් යනකම් එයා මට විශ්‍රාම වැටුපවත් ගන්න දුන්නේ නැහැ.ඔබ වෙස් බැන්ද නර්තනවේදියෙක්?මට කලින් චන්ද්‍රලේඛා, මීරියම් පීරිස්, වගෙ අය වෙස් බැඳලා තියෙනවා. ලීලා තෙවරප්පෙරුමත් වෙස් බැන්දා. හැබැයි ජටාව තිබ්බෙ නැහැ.ගැහැනු වෙස් බැන්දම කිල්ලට අහුවෙනව කියන එකයි ප්‍රකට මතය?කිල්ලට අහුවෙනව කියනව නම් වැදුම්ගෙයි කිල්ලනේ ලොකුම කිල්ල. කිසිම පිරිමියෙක් නැහැ ඔය කිල්ලට අහුවෙච්ච නැති. ඔයගොල්ලොත් එහෙමයි. කිලි කියන්නේ විෂබීජනේ. පිරිමි වෙස් බැඳගෙන බොනවා, දුරාචාරයේ හැසිරෙනවා. ඒවා වැරැදි නෙමෙයි ද? ඔවුන්ට එහෙම පුළුවන්නම් මස් මාළු නොකන මට ඇයි බැරි වෙස් බඳින්න?දන්ත ධාතුන් වහන්සේ වැඩම කෙරෙව්වේ හේමමාලි කුමරියගේ කෙස් කලඹේ සඟවාගෙන බව නොදන්න කෙනෙක් නැහැනේ. ඒක කිසි කෙනකුට ප්‍රශ්නයක් වුණේ නැහැ. ඒත් කරඬුවක අනුරුවක් කදුරු ලීයෙන් කපලා හිසේ තිබ්බම වස් වදිනවලු. මේවට හිනා නොවී ඉන්න පුළුවන් ද හැබෑටම.හොඳයි ඔබ වෙස් බැන්ද වෙලාවේ මොනව ද ඔබට ආපු ප්‍රශ්න?වෙස් බන්දන්න හිටපු ගුරුන්නාන්සේට එක්තරා විශ්ව විද්‍යාලයක ළමයි 20 ක් විතර ගිහිල්ලා මරණ තර්ජනය කරලා තියෙනවා එන්න එපා කියලා. මම ඒ ගිය ළමයි කවුද කියලා හඳුනනවා. මට ඇමැතුමක් ආවා පාරේ දුරකථන කුටියකින්. මට බැන්නේ අමු තිත්ත කුණුහරුපෙන්. මට ඇහුණා පිටිපස්සේ ඉඳන් එක්තරා මහාචාර්යවරයකු බනින ළමයාට උගන්වනවා, කියන්න ඕනැ දේවල්.කවුද ඒ මහාචාර්යවරයා?පුද්ගලයා නම් කරලා ඔහුට අවමාන කරන්න මං කැමැති නැහැ. එයා දන්නවනේ මං මේ කියන්නේ කවුරු ගැන ද කියලා. සෞන්දර්ය කලා විශ්ව විද්‍යාලයට එන්න එයාට උදව් කළේ මං. ඒ ගොල්ලෝ නැඟු ඉණිමඟට පයින් ගහපු අය.කොහොම වුණත් ඔබ එදා වෙස් බැන්දා?කෝකටත් කියලා මම කොහුවල පොලීසියට ගිහින් පැමිණිල්ලක් දාලා හිටියා. මං වෙස් බැන්දේ බෙල්ලන්විල පන්සලේ. බෙල්ලන්විල විමලරතන නායක හාමුදුරුවෝ මට ලොකු ශක්තියක් වුණා. උන්වහන්සේ කිව්වා මැතිනිය බය වෙන්න එපා, මගේ පන්සල ඇතුළේ විශ්ව විද්‍යාලයේ කිසිම කෙනකුට ඇවිල්ලා නගරං පාට් දාන්න මං ඉඩ ති‍යන්නෙ නැහැ කියලා.ඉතිං ඔබට වස් වැදුණේ නැහැනේ?ඔව්. මුලින්ම මට එපායැ වස් වදින්න. 2001 දී මං වෙස් බැන්දේ. අද වෙනකල් මුකුත් වෙලා නැහැ. ඔය මිනිස්සුන්ගේ ඔඩොක්කුවේ වාඩිවෙන ජෝගි නෝනා කෙනෙක් වෙස් බැන්දා නං ඔය මොනම ප්‍රශ්නයක්වත් මතුවන්නේ නැහැ. ඒකයි ඒ අය මාත්තෙක්ක මේ තරම් තරහ.අද නැටුම් කලාව අන්තයටම පිරිහිලා.ඔව්. ඒකට වග කියන්න ඕනැ චිත්‍රසේන - වජිරා දෙන්නා.ඔබ කොහොම ද එහෙම කියන්නෙ?අඩනිරුවත් නැටුම් වේදිකාවට ගෙනාවේ ඔවුන්. මං මේ කියන්නේ රංග වස්ත්‍රාභරණ සම්බන්ධයෙන්. චිත්‍රසේන නැති කාලෙක මං මේවා කතා කරන එක වැරැදියි. ඒත් ඔහු ජීවතුන් අතර ඉද්දිත් මේක කියලා තියෙනවා. බුදවත්තලා, චන්නලා පස්සේ අනුගමනය කළේ චිත්‍රසේනගේ වජිරාගේ මේ සම්ප්‍රදාය.චිත්‍රසේන - වජිරා යුවළ නර්තන කලාවට අතිවිශිෂ්ට සේවාවක් ඉෂ්ට සිද්ධ කළ පුරෝගාමි දෙදෙනෙක්.ඒක මම පිළිගන්නවා. මුද්‍රා නාට්‍යවලට තේමා තෝරා ගැනීම, රංග වින්‍යාසය හා ආලෝකකරණය (මහින්ද ඩයස් සමඟ එක්ව) සම්බන්ධ ඔහු කරපු මෙහෙවර මා අගය කරනවා. බටහිරින් ඔහු හුඟක් දේ ගත්තා. ඒ ඥානය ඔහු දේශීය මුද්‍රා නාට්‍ය කලාවේදී මැනැවින් භාවිත කළා. ඒත් වස්ත්‍රාභරණ තමයි ප්‍රශ්නය. ඔහුගේ මුද්‍රා නාට්‍ය කොළඹට විතරක් සීමා වුණේ ඒකයි. ඒවා ගමට ගියේ නැහැ.චිත්‍රසේනට සාපේක්ෂව වජිරා?චිත්‍රසේනට කිට්ටු වෙන්නවත් බැහැ. එයා පස්සේ කාලෙක චිත්‍රසේනගේ ‘චණ්ඩාලිකා’ මුද්‍රා නාට්‍යය යළි නිෂ්පාදනය කළා. ඒක දුර්වල නිර්මාණයක්. එදා ඒ නිෂ්පාදනය දැකපු සමහරු මගෙන් ඇහැව්වා, වජිරට පිස්සු ද කියලා.නැටුම් කලාව පිරිහිලා නම් කොයි විදියට ද ඒක වෙලා තියෙන්නෙ?අද සදාචාර සම්පන්න පවුල්වල ළමයි නැටුම්වලට එවන්නේ නැහැ. මොකද, අද මේ ක්ෂේත්‍රය ගණිකා වෘත්තියක මට්ටමට ඌනනය වෙලා. එකක් ලිංගිකත්වය හුවා දැක්වීම. අනෙක තිරයෙන් පිටුපස වෙන අසෝබන දේවල්. ලිංගිකත්වය හුවා දක්වමින් නටනකොට ඇතිවන්නේ භාව ප්‍රකෝපනයක්. විකෘතිතා ඇතිවෙනවා. මානසික රෝගීන් බවට පත්වෙනවා. අද පාසල් සිසුන්ගෙන් 70% ක් මානසික විකෘතිතාවලින් පෙළෙන බව මනෝ වෛද්‍යවරුන් කියනවා. ඒ නිසා අද රටේ වැඩිම ඉල්ලුම තියෙන්නේ මනෝ වෛද්‍යවරුන්ට.මේ දූෂිත තත්ත්වය වෙනස් කරන්න මොනව ද කළ යුත්තෙ?මේ වගේ තත්ත්වයක් තමයි අපි රජයේ කලායතනයේ ඉගෙන ගනිද්දිත් තිබුණේ. අපි කුලරත්න කොමිසම ඉල්ලුවේ ඒකටයි. එතැනදි කියැවුණේ හේමලතාලා වගේ තව දහදෙනෙක් ඉන්නවානම් මේ වගේ දූෂණ වෙන්නෙ නැහැ කියන එකයි. අද නැටුම් කලාව ගැන, මුද්‍රා නාට්‍ය කලාව ගැන ලොකු කතිකාවක් අවශ්‍ය වෙලා තියෙනවා.මහාචාර්ය තිස්ස කාරියවසම් හා මහාචාර්ය මුදියන්සේ දිසානායක එක්ව පොතක් ලියලා තියෙනවා ‘ශ්‍රී ලාංකේය නව නර්තන කලාවේ පුරෝගාමියෝ’ කියලා. ඒත් ඒ පොතේ ඔබ ගැන වචනයක්වත් නැහැනේ?පේනවනේ ඒ ගොල්ලෝ අපිට දීලා තියෙන තැන.ඇයි ඔබ ආචාර්ය උපාධිය නොකළේ?ඒකට හේතුව මේකයි. මට දුන්නු මහාචාර්යවරයා හද්ද හපුටු මහාචාර්යවරයෙක්. මං කිව්වා එයත් එක්ක වැඩ කරනවට වැඩිය හොඳයි PHD එක නොකර නිකං ඉන්න එක කියලා එතැනම ලියුම ඉරලා විසි කරලා දැම්මා.එතකොට සමහරු නිකං ආචාර්ය පදවි දෙන්නෙ?නාට්‍ය හැදුවට, සින්දු හැදුවට ආචාර්ය උපාධි දෙන්න බැහැනේ. ඒවා කවුරුත් හදනවනේ. අද 60% ක් ආචාර්ය උපාධි දීලා තියෙන්නේ නුසුදුසු අයට. ගන්න කෙනාට සම්මානයක්, දෙන කෙනාට අවමානයක්.ඔබේ සැමියා?එයාගේ නම ජී. වී. මුදියන්සේ. වෘත්තියෙන් නීතිඥයෙක්. එයා හද්ද පිටිසර ගමකින් ආපු කෙනෙක්. කොටින්ම ඒදණ්ඩයකින් තමයි ගමට යන්න තියෙන්නේ. මට ඔයාට පෙන්නන්න මඟුල් පින්තූරයක්වත් නැහැ. මොකද අපි උත්සවයක් ගත්තේ නැහැ.මහත්තයා දැන් කෝ?එයා මැරිලා අවුරුදු 27 ක් 28 ක් විතර වෙනවා. ඇක්සිඩන්ට් එකකින් මැරුණේ. මං ලෝකේ කොහේ හිටියත් එයා මැරුණු මාර්තු 12 වැනිදා එයා ඉතාම ගරු කරපු හාමුදුරුවරු ඉන්න පන්සලකට මං දානයක් දෙනවා.ඔබේ දරුවන්?අපිට ළමයි නැහැ. බැඳලා ඉක්මනින්ම මහත්තයා නැති වුණානේ. ඊට පස්සේ වෙන කසාදයක් ගැන මම හිතුවේ නැහැ. එක ගැහැනියකට එක පිරිමියයි කියන සංකල්පයයි මා තුළ තිබුණේ. ඉන් එහාට ගියොත් ඒක ගණිකා වෘත්තිය විදියටයි මං දැක්කේ.ඔබේ විනෝදාංශ මොනවා ද?මං හරි ආසයි සින්දු අහන්න. ගුණදාස කපුගේට මං හුඟක් කැමැතියි. ඒත් එයා කියන ‘ඔබ පෙම් කරන ඔබේ කුමාරි’ සින්දුවට නම් මං කැමැති නැහැ. එයින් සිදුවන්නේ කාන්තාව කෙරෙහි වෛරයෙන් බැලීමක්. තමා පෙම් කළ ගැහැනිය වෙන විවාහයක් කරගෙන ඇයට දරුවකු ද ලැබුණු පසු පරණ පෙම්වතා කියනවා ‘පෙර දිනයක මා පෙම්කළ යුවතිය සිය පුතු නළවනවා’ කියලා. බලන්න, අමරදේවයන් ගයන ඒ ගීතයේ තියෙන්නේ මොන තරම් උපේක්ෂා සහගත බැල්මක් ද? මිල කරන්න බැරි සෙනෙහසක් එතැන පේනවා. එය දිව්‍යමය ප්‍රේමයක් ලෙසයි මම දකින්නේ.මොනව ද ඔබට ලැබුණු සම්මාන?කිසිම ආණ්ඩුවක් දෙන සම්මාන ගන්න මං සූදානම් නැහැ.එතකොට මේ මොකද්ද? මේකත් රාජ්‍ය සම්මානයක් නේ? (මම සම්මානයක් දෙස අත දිගුකර කීවෙමි)ඕක ‘රත්නාවලි’ නාට්‍යයේ රංග වින්‍යාසයට මට ලැබුණු සම්මානය. ඒක ගත්තට මං අද දුක් වෙනවා. ඒත් ඒ සමඟ ලැබුණු මුදල් මං මගේ අවශ්‍යතා සඳහා යොදා ගත්තේ නැහැ. මොකද මට කොන්දක් තියෙනවා. ඒක හරි පාඩුයි. මොකද කොන්දක් තියෙන මිනිසුන්ට කොච්චර දක්ෂ වුණත් දියුණුවක් නැති නිසා.ඔබ ජ්‍යෝතිෂය විශ්වාස කරනව ද?මට කේන්දර වුණත් බලන්න පුළුවන්. මං එක උපදේශයක් දෙන්නම්. කේන්දර බැලුවට කමක් නැහැ. ඒත් ඒකට ගැතිවෙන්න එපා.මොනව ද ඉදිරියේදී කරන්න හිතන් ඉන්නෙ?මැරෙනකම්ම සේවය කරනවා. හැම කෙනාටම නෙමේ මගෙන් සේවයක් අවශ්‍ය අයට. මනස සෙමෙන් වැඩෙන දරුවන් සඳහා මම දැන් හොස්ටල් එකක් හදනවා. ඒ කිදෙල්පිටියේ. ඇවිත් බලන්න අපි මොනව ද කරන්නේ කියලා.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=ay1402091</link>
    <topic>රැජන ලංකාවට ආ වේලේ උත්සව සැරසිලි විතරක් නොවේ කෑම මේසේ සැරසුවෙත් මම</topic>
    <author>ඉනෝකා සමරවික්‍රම</author>
    <content>- මහාචාර්ය සරත් ඥානසිරිආයුර්වේද වෛද්‍ය සභාව, ආයුර්වේද යෝග සංග්‍රහ කමිටුව, සිද්ධාලේප වෙද මහත්තයා මෙන්ම රයිගම් ලාංඡන ඔහුගේ නිර්මාණ වේ. මූර්ති කලාව පිළිබඳ මෙරට ප්‍රථම පශ්චාත් උපාධිධාරියා වන ඔහු මහාචාර්ය සරත් ඥානසිරි නම් වන්නේය.කෑගල්ල දිස්ත්‍රික්කයේ දෙහිඕවිට, මල්දෙනිය ගමෙහි උපන් සරත් ඥානසිරි පාසල් කිහිපයකම ඉගෙනුම ලැබුවේය. තම පියා ප්‍රදේශ කිහිපයකම ඉඩම් මිලට ගැනීම නිසා විටින් විට ඔහු‍ගේ පාසල් ද මාරු විය.යෝගම කනිෂ්ඨ විද්‍යාලයෙන් මූලික අධ්‍යාපනය ලද සරත් ඉන්පසුව පල්ලේබැද්ද මහා විද්‍යාලයෙන් ද ඇඹිලිපිටිය මහා විද්‍යාලයෙන් ද අවසන ඇහැලියගොඩ මධ්‍ය මහා විද්‍යාලයෙන් ද ඉගෙනුම ලැබුවේය. ඔහු උසස් පෙළ හදාරන්නේ ඇහැලියගොඩ බුළුගහපිටිය පිරිවෙනෙනි. ඉන් අනතුරුව 1978 දී කැලණි විශ්වවිද්‍යාලයේ සෞන්දර්ය අධ්‍යයන අංශයට ඇතුළත් වන ඔහු 1981 දී ඉන් පිටවන්නේ ලලිතකලාවේදී උපාධියට වැඩිම ලකුණු ලබාගත් ශිෂ්‍යයා ලෙසය. ඔහු ඒ සඳහා සම්මානයක් ද දිනා ගත්තේය.තාවකාලික පත්වීමක් ලෙස හොරණ ශ්‍රීපාලියට මුල්ම පත්වීම ලද ඔහු ආධුනික කථිකාචාර්යවරයකු ලෙස කලක් සේවය කළේය. එතැන් පටන් මේ දක්වා ඔහු වසර 32ක් පුරා විවිධ භූමිකා නියෝජනය කරමින් දිගු ගමනක් පැමිණියේය.පාසල් වියෙහි සිටම චිත්‍රයට කලාවට ඇලුම් කළ සරත් පවසන්නේ තමන් කුඩා කළ ජීවත්වූ පරිසරය තමන් කලාව කෙරෙහි යොමුවීමට ඉවහල් වන්නට ඇති බවකි.“අපේ ගම හරිම සුන්දරයි. ගේ ඉදිරිපිට සිට බැලුවම කඳුවළල්ල පෙනෙන්නේ. අපි පාසල් ගියේ ඔරුවෙන් එගොඩවෙලා. අපේ ගමට විදුලිය ලැබුණේ මෑතකදි. අපි ඉගෙන ගත්තේ පාඩම් කළේ කුප්පි ලාම්පු එළියෙන්. මගෙ තාත්තා වෙළෙඳ ව්‍යාපාරයක් පවත්වාගෙන ගියේ. අපේ පවුලේ බාලයා මම. පාස‍ල් වියේ සිට මගේ මුල්ම චිත්‍ර ගුරුවරයා වුණේ ‍ගම්ලත් පියදාස මහතා. ඒ කාලේ රත්නපුර දිස්ත්‍රික්ක උසස් පෙළට චිත්‍ර විෂය හැදෑරූ එකම ශිෂ්‍යයා මම.”එක්දහස් නවසිය අසූඅටේදී පශ්චාත් උපාධිය හැදෑරීම සඳහා ඉන්දියාවේ බැරෝඩා විශ්වවිද්‍යාලයට ඇතුළත් වන ඔහු ඉන් පිට වන්නේ මූර්ති ශිල්පය පිළිබඳව අපේ රටේ පශ්චාත් උපාධියක් ලැබූ පළමුවැන්නා ලෙසටය. තමන් ඉගෙනගත් දෙයට අමතරව ඔහු යම් යම් ආයතනවල ලාංඡන නිර්මාණය කිරීමට ද පෙළඹුණේය.සිද්ධාලේප නිෂ්පාදනයේ වෙද මහත්තයා සරත් ගේ නිර්මාණයකි. එමෙන්ම ඔහු 1982 සිට සිරිපා සමයේ ගඟුලතැන්නේ සිද්ධාලේප කුටිය ද නිර්මාණය කළ අතර එකල ගම්උදා භූමියේ ඉදි කරන ලද සිද්ධාලේප වෙළෙඳ කුටිය ද නිර්මාණය කළේ ඔහුය.“මං මේ හැම දේකින්ම මුදල්වලට වඩා බලාපොරොත්තු වන්නේ මගේ දැනුම රටට දායාද කිරීමයි. මම එක්දහස් නවසිය අනූව දශකයේ තමයි රයිගම් ලාංඡනය නිර්මාණය කළේ. රයිගම් ව්‍යාපාරයේ හිමිකරු වන රවි ලියනගේ මගේ ඥාතියෙක් වෙනවා. ඔහු දවසක් මාව සොයා නිෂ්පාදනය ගැන බලන්න එක්කගෙන ගියා. ඒ ගිය ගමනෙදි තමයි ඔහු මට ලාංඡනයක් අවශ්‍ය බව කිව්වේ.මම ඒ සඳහා තෝරාගත්තේ තහවුරු වන වචන. ඒ කියන්නේ චලන නොවන අකුරු තමයි යොදාගත්තේ. අකුරක තිබෙන ශක්තිය තමයි නමට ශක්තියක් වෙන්නේ. එමෙන්ම මම මේ සඳහා කහ රතු යොදාගත්තේ. මූලික වර්ණ වන රතු කහ නිල් ප්‍රධාන වර්ණ ඇහැට ගෝචර වන වර්ණයන්. අමිශ්‍ර වූ වර්ණයන්වල ශක්තිමත් බව වැඩියි. එදා ඇඳපු ඒ ‘රයිගම්’ තාමත් රටවටා යනවා.මීට අමතරව මම ආයුර්වේද වෛද්‍ය සභාවේ සහ ආයුර්වේද යෝග සංග්‍රහ කමිටුමේ ලාංඡනය ද නිර්මාණය කර තිබෙනවා.”විශ්වවිද්‍යාල සිසුවකුව සිටින අවදියේ ද සරත් දැන්වීම් පුවරු ආදිය නිර්මාණය කළේය. එමෙන්ම රැජන ලංකාවට පැමිණි ගමනේ දී බණ්ඩාරනායක සම්මන්ත්‍රණ ශාලාවේ පැවැති උත්සවයේ සියලු සැරසිලි කළේ ද කෑම මේසයේ සැරසිලි කළේ ද සරත් ඥානසිරි විසිනි.“කෝට්ටේ පාර්ලිමේන්තුවේ ධාතුන් වහන්සේ තැන්පත් කරන උත්සවයේ දී එහි අඩි තිහක් උස අඩි හැටක් මකර තොරණක් නිර්මාණය කිරීමට මට අවස්ථාව ලැබුණා. ඒ දවස්වල මට ඒ වෙනුවෙන් රුපියල් හත්දහසක් ලැබුණා. නමුත් එය අද කාලේ හැටියට රුපියල් ලක්ෂ හතක විතර වටිනාකම් තියෙන මුදලක්.චිත්‍ර ඇන්ද ද පාට කළ ද සරත්ගේ විෂය මූර්තිය. ඔහු මෙරට විසූ ජනප්‍රිය පුද්ගලයන් කිහිපදෙනකු මූර්තියට නැඟුවේය. ඒ අතර දේශපාලන පිළිරූ මෙන්ම ශ්‍රීමත් අනගාරික ධර්මපාල පිළිරුව, කෝට්ටේ ආනන්ද විද්‍යාලයේ ඉදිකර ඇති ඊ.ඩබ්ලිව්.අදිකාරම්තුමාගේ පිළිරුව, හෝමාගම පිටිපන බෞද්ධ විශ්වවිද්‍යාලයේ මහාචාර්ය වල්පොල රාහුල හිමියන්ගේ පිළිරූ මේ අතර සුවිශේෂී වේ. ඊට අමතරව ඕස්ට්‍රේලියාවේ තානාපති කාර්යාලයේ ඇති සඳකඩ පහණ ද ඔහුගේ නිර්මාණයකි.මේක කළේ 2012 අවුරුද්දේ. මම මෙහෙ මෝල්ඩ් එක හදලා එහෙට යැව්වා. ඕස්ට්‍රේලියාවෙදි තමයි සාදා නිම කළේ. මීට අමතරව මම මාකුඹුර අඩි 180ක හිටි පිළිමයක් නිර්මාණය කරනවා. මේ වන විට එහි මූලික වැඩ කටයුතු අවසානයි. මූර්ති නිර්මාණය කරනවා කියන එක ආවාට ගියාට කරන්න බැහැ. එයට නියමිත මිනුම් තියෙනවා. ඒ වගේම බිත්ති බඳිනවා වගේ එක දිගට කරන්නත් බැහැ. යම් නිර්මාණයක් කිරීමේ දී එය ටික දවසකට අතඇරලා අමතක කරලා දානවා. එහෙම කරන්නේ එහි වැරදි අඩුපාඩු බලා හොඳින් නිර්මාණය කිරීමටයි.”විශ්වවිද්‍යාලයේ උගන්වන අතරේ ලැබෙන කාල වේලාව බෙදා ගැනීමෙන් ඔහු බාහිර කටයුතුවල ද යෙදේ. ඉකුත් වසරේ මෙරට පැවැති චොගම් උත්සවයේ දී කටුනායක සිට මෙරටට පැමිණෙන රාජ්‍ය අමුත්තන් පිළිගැනීම සඳහා ඉදිකර තිබූ තොරණ ද ඔහු විසින් නිර්මාණය කළ එකකි.ඒ සඳහා යොදා ගත්තේ දේශීය මෝස්තර. උඩරට පහතරට නැටුම්, ජාතික කොඩිය යට සිංහල දෙමළ මුස්ලිම් ප්‍රජාව, රටවල් 54 ජාතික කොඩි ඒ වටා දැමීමේ සාධකය. එයින් අදහස් කළේ මුළු ලොවම එකට එක්කළා කියන අදහස. එමෙන්ම අනුරාධපුර පොලොන්නරු සහ මහනුවර යුගයන් නි‍යෝජනය කරමින් තමයි තොරණ නිර්මාණය කළේ. චිත්‍ර ලයින් කළේ මම. ශිෂ්‍යයෝ, පිටස්තර අය දාසයක් මෙම කටයුත්තට සහභාගි වුණා. දවස් 20ක් විතර ඒ කටයුත්තට ගියා.ගමේ සිට කොළඹට පැමිණි සරත් ඥානසිරි තමන් ආ ගමන් මඟ පිළිබඳව සතුටු වෙයි. එමෙන්ම ඔහු කුඩා කල කළ ඇට්ටර වැඩක් අද ද සිහිපත් කරයි.මට අවුරුදු එකොළහක් විතර කාලේ අයියයි මමයි ගෙදර අයට හොරෙන් බීඩියක් බිව්වා. ඒත් ඒක බීලා කලන්තෙ හැදුණ මදිවට තාත්තා හොඳටම ගැහුවා. ආයෙම දවසක් ග‍ඟේ නටලා නටලා රෑ උණ වගේ නිසා පහුවදා ඉස්කෝලේ ගියේ නැහැ. තාත්තාගෙන් ඊළඟ දවසේ ඉස්කෝලේ යන්න ලියුමක් ඉල්ලුවම ලියලා දුන්නා මෙහෙම.“මහත්මයාණෙනි,මේ ළමයා ඊයේ පාසල් නාවේ හොරට. සුදුසු දඬුවමක් දෙන්න..”තාත්තා ලියාපු ලියුම ඉස්කෝ‍ෙල් යන ගමන් මම රබර් වත්තෙදි දිග ඇරලා බලලා ගුළි කරලා වීසි කලා. මං දැනගෙන හිටියේ නැහැ තාත්තා මුල්ගුරු තුමාට මා අත ලිපියක් එවූ බව කියා තිබුණා කියලා. එදා විදුහලේදි මුල් ගුරුතුමා නොපැමිණිය ළමයිගෙන් ලිපි විමසුවා. මම කිව්වා ගෙනාවේ නැහැ කියලා. ඒත් ගුරුතුමා තාත්තා දුන්න ලියුම කෝ කියලා අතට වේවැලෙන් දෙකක් ගැහුවා. මම කිව්වා ලියුම විසිකළා කියලා. ඒ ගමන ලියුම ගේන්න කියලා පස්ස පැත්තට දෙකක් ගැහුවා.රබර් වත්තේ තිබිලා අහුලගෙන ආව ලියුම බලලා ගුරුතුමා තවත් පාරවල් දෙකක් ගැහුවා. එදා මට ලැබුණ අවවාදය තමයි බොරු කියන්න සහ හොර වැඩ කරන්න එපා කියන එක. මම‍ වේවැල් පහර පහක් කෑවේ බොරු කිව්වට. එදා ඒ ලැබුණ අවවාදයයි දඬුවමයි මගේ ජීවිතය යහපත් කරන්න හේතුවක් වුණා.අපි ගම්වල ඉඳලා විශ්වවිද්‍යාලයට ඇවිත් ඉගෙන ගත්තේ බොහොම අමාරුවෙන්. ඒ කාලේ විශ්වවිද්‍යාලයේ ඉගෙන ගන්න විට ණය‍ දෙනවා. ඒ ණය ගෙවා ගන්නේ විශ්වවිද්‍යාලයෙන් පිටවීමෙන් පසු අපට ලැබෙන රස්සාවෙන්. මම මගේ මුල්ම රස්සාවෙන් මාසිකව රුපියල් 550 ණය ගෙව්වා. කාලයක් යන විට ඒ ණය ගෙවුණා. මම මේ ගමන ආවේ මම හොයාගෙන. ඒ ආව ගමන දිහා ආපහු හැරිලා බලද්දි මට දැනෙන්නේ සතුටක්.ගමෙන් පිටමං වී කොළඹට පැමිණි ඔහු අද දහස් ගණනක් සිසුන්ගේ නෙත පාදා ඇත්තේය. එමෙන්ම නිර්මාණශීලී ඇසකින් ලොව බලන්නට හුරු කර ඇත්තේය. මේ සියලු දේ අතරේ ඔහු චිත්‍ර අඳින්නේය. මූර්ති නෙළන්නේය. ඔහු ජීවිතය විඳින්නේ ඒ වැනි දේවලිනි.ඉනෝකා සමරවික්‍රමඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>02</month>
      <day>09</day>
    </date>
    <link>http://www.silumina.lk/2014/02/09/_art.asp?fn=ay1402092</link>
    <topic>තරමක් උනන්දුව අඩු සතියක්</topic>
    <author>තාරක වික්‍රමසේකර</author>
    <content>සතිය ආරම්භක සඳුදා වෙළෙඳ පොළ ගනුදෙනු සංඛ්‍යාව දැක්වුණේ 6571 ක් ලෙසිනි. ඒ පෙර සතිය අවසන් සිකුරාදා දැක්වුණු ගනුදෙනු 11748 සැලකිය යුතු ලෙසින් අඩු විමකි. පෙර සතිය අවසානයේ දේශීය ආයෝජකයන් 11315 ක් ගනුදෙනු හා සම්බන්ධ වූ අතර විදේශීය ආයෝජකයන් 433 දෙනකු ඒ සඳහා දායකත්වය ලබා දී තිබුණි.එහෙත් සතිය ආරම්භක 3 වැනිදා සඳුදා එම සංඛ්‍යාව දැක්වුණේ 213 ක් ලෙසිනි. සඳුදා මිලියනය ඉක්මවා ගනුදෙනු සිදු වූ සමාගම් අතර ඇක්සස් ඉංජිනියරින් (1094763), බ්ලූ ඩයමන්ඩ් (2835837), එක්ස්පෝ ලංකා (8412976), ජේ කේ එච් (1601997), නේෂන් ලංකා (1645302), එස් එම් බී ලීසිං (11047725), සෙලාන් බැංකුව (ඡන්ද බලය රහිත) - 1204225, ඔරියන්ට් ගාමන්ට් (2478180), සමාගම් කැපී පෙනුණි.දිනයේ මිල ඉහළ ගිය සමාගම් අතර එලායන්ස් (33.00), සිංහපුත්‍ර ෆිනෑන්ස් (26.00), ආර්පිකෝ (16.50), සමාගම් කැපී පෙනුණු අතර මිල පහළ ගිය සමාගම් අතර සෙලින්කෝ ඉන්ෂුවරන්ස් (29.90), ඉන්ඩස්ට්‍රියල් ඒ එච් පී එච් (10.30), ෂර්ලිමාර් (94.60), ජී එස් ෆිනෑන්ස් (70.90), කැපී පෙනුණි. මෙදින සුළු වශයෙන් කොටස් අලෙවි වු සමාගම් කැපී පෙනුණු අතර බොහෝ විට ආයෝජකයන් ඒ සඳහා උනන්දු වී ඇත්තේ වාර්ෂික වාර්තා ලබා ගැනීම උදෙසා සමාගම්හි එක් කොටසක් හෝ මිල දී ගැනීමය.පසු දින එනම් 4 වැනිදා නිදහස් දිනය වූ බැවින් එදින ගනුදෙනු සිදු නොවූ අතර බදාදා දින 6 වැනිදා වෙළෙද පොළ ගනුදෙනු යළි 7557 ක් දක්වා ඉහළ ගියේය. දිනයේ මිලියනය ඉක්මවා කොටස් අලෙවි වූ සමාගම් ගණන 10 ක් වූ අතර ඒ අතර එස් එම් බී ලීසිං ඡන්ද බලය සහිත හා ඡන්ද බලය රහිත සමාගම් ද විය. එම සමාගම් අතර බ්ලූ ඩයමන්ඩ් (1119882), එක්ස්පෝ ලංකා (1577198), ජේ කේ එච් (1034346), එස් එම් බී ලීසිං (25593456), එස් එම් බී ලීසිං (ඡන්ද බලය රහිත) - (50922847), පී සී එච් හෝල්ඩින්ග්ස් (1962137), ටෙස් ඇග්‍රෝ (ඡන්ද බලය රහිත) - 2162613, ටච්වුඩ් (6627766) සමාගම් විය.බදාදා දින මිල ඉහළ ගිය සමාගම් අතර එලායන්ස් (20.00) සමාගම කැපී පෙනුණු අතර මිල පහළ යාම් අතුරින් සිලෝන් ටුබැකෝ (7.40) සමාගම කැපී පෙනුණි. ඔටෝඩ්‍රොම් කොටසක් රුපියල් 91.70 කින් පහළ ගියද අලෙවි වුයේ සමාගමේ කොටස් 53 ක් පමණි. සෙරන්ඩිබ් හොටෙල්ස් (ඡන්ද බලය රහිත) සමාගමේ කොටසක මිල රුපියල් 292.30 කින් පහළ ගියද අලෙවි වූයේ සමාගමේ කොටස් 2 ක් පමණි.පෙර සතිය අවසන් සිකුරාදා (ජනවාරි 31), සමස්ත කොටස් මිල දර්ශකය ඒකක 6248.08 ලෙස දැක්වුණු අතර සතිය ආරම්භක සඳුදා එය දැක්වුණේ ඒකක 6219.34 ක් ලෙසයි. එය 5 වැනිදා බදදා දැක්වුණේ ඒකක 6175.63 ක් ලෙසිනි.එස් ඇන්ඩ් පී එස් එල් දර්ශකය පෙර සතිය අවසානයේ දැක්වුණේ ඒකක 3443.25 ක් ලෙසිනි. සතිය ආරම්භක සඳුදා එය දැක්වුණේ ඒකක 3431.22 ක් ලෙසිනි. එය බදදා දැක්වුණේ ඒකක 3382.82 ක් ලෙසිනි.වෙළෙඳ පොළ ගනුදෙනු 10000 ඉක්මවා අලෙවි වූ පසුගිය සතියන්ට වඩා මේ දෙසතිය තුළ වෙළෙඳ පොළ ගනුදෙනු සම්බන්ධයෙන් කරමක් උනන්දුව අඩු වූ බව පෙනේ. කෙසේ වුවද මේ වන විට දිගින් දිගටම මහ බැංකුව මඟින් බැංකු පොළී අනුපාත අඩු කර ඇති හෙයින් වෙළෙඳ පොළ කරා ඇදී එන ආයෝජකයන් ගේ සංඛ්‍යාව වැඩි වනු ඇතැයි ද අපේක්ෂා කෙරේ.විශේෂයෙන් ඉදිකිරීම් හෝටල් හා රෝහල් සම්බන්ධ කොටස් මිල සැලකිය යුතු ලෙසින් ඉදිරියේදී වර්ධනය වනු ඇතැයි අපේක්ෂා කෙරේ.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post></root>