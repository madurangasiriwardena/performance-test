<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=af1101092</link>
    <topic>“දෙනුවර මිතුරෝ”</topic>
    <author>කරුණාතිලක හඳුන් පතිරණ</author>
    <content>ලොව විවිධ ය, විෂමය යැයි අපි කියමු. සොබාදහමේ අපූර්ව නිර්මාණ දෙස ඕනෑකමින් හා හැඟීමෙන් බලන විට මේ විවිධත්වය නිසා ඊට ලැබී ඇති සුන්දරත්වය අවබෝධ කරගැනීම අපහසු නැත. එකම වනාන්තරයක හඳුනාගත හැකි ගස් වැල් විවිධ හැඩතල හා වර්ගවලින් කෙතරම් සමන්විතවේද? සතුන්, සිව්පාවුන්, පක්ෂීන් එකිනෙකා අතර සබඳතා හා වෙනස්කම් කෙතෙක්ද? කළු කපුටා උගේ කළු පාටට කැමැති ය. ඌ උගේ හඬට ද කැමැතිය. කොවුලා, සැළලිහිණියා, මයිනා, බට්ටිත්තා, දෙමලිච්චා,... කහ කුරුල්ලා, සිවුරු හොරා.. මේ ආදී කුරුලු ලෝකයක් ම අපට හඳුනාගැනීමට ඇත. ඔවුන් එකිනෙකාට ලැබී ඇති පාට, හැඩ, හඬ ආදී ලක්ෂණ වෙනස්ය. විවිධ ය. අපට ප්‍රිය කහකුරුල්ලා හෝ වෙනත් එක් වර්ගයක් පමණක් නොවේ. මේ හැම වර්ගයක් ම සිටිනවා නම් අපේ කුරුලු ලොව වඩාත් සුන්දර ය, අලංකාර ය.එසේ ම ලොව නිර්මාණය වී ඇති අනෙකුත් සියලු ජීව අජීව හැම දේක ම ඇති විවධත්වය තුළ වූ සුන්දරත්වයක් අපට තේරුම් ගැනීම අපහසු නැත. මානව වර්ගයා ගැන සැලකීමේ දී ද සත්‍යය එයම ය. කුරුලු පාරාදීසයක් හෝ කුරුලු ලොවක් අපට සුන්දර වන්නාසේ ම මිනිස් ලොවක්, මනුෂ්‍ය ලෝකයක් ද සුන්දර වෙයි. එසේ වන්නේ ඒකීයත්වය තුළ වූ විවිධත්වය හේතුවෙනි. එනම් “මිනිස්” යන සංකල්පය තුළ පිහිටා භාෂාව, සංස්කෘතිය, ආගම, රට, හමේ වර්ණය, කරන රැකියාව.. උපත ලද පරම්පරාව, වංශය මේ ආදී විවිධත්වයන් නිසා මනුෂ්‍යයාට යම් සුන්දරත්වයක් වින්දනය කළ හැකිය. දෙමළ සංස්කෘතික අංග, කලා නිර්මාණ සිංහල අයට රසවිඳිය නොහැකි ද? කර්ණාටක සංගීතය කථක් නැටුම සිංහල අප මහත් ආශාවෙන් ඉගෙන ගන්නේ ඇයි? ඒ අයගේ ආහාර වර්ග අප ආශාවෙන් අනුභව කරන්නේ නැද්ද?මඩු කලාපයේ සිසු සිසුවියන් බිංගිරියෙන් පිටත්ව යාමට සැරැසෙමින්...ඒ ඒ අය අතර ඇඳුම් පැලඳුම් වෙනස්කම් ද අපට අමුතු වුවත් වෙනස් වුවත් එහි ඇති අපූර්වත්වය, අමුතු බව හරියට කවියක්, ගීතයක්, නැටුමක් වැනි කලා නිර්මාණයක් රස විඳින්නාක් මෙන් විඳීමට අපට හැකි ය. ඒ සඳහා ඒ අලුත් බව, අමුතු බව අප තේරුම් ගත යුතුය. අලුත් සංස්කෘතියක් මට නම් අලුත් කවියකි.ලෝක ඉතිහාසයේ බිහිසුණු ම යුද්ධයට වගකිවයුතු ඇඩොල්ෆ් හිට්ලර් කල්පනා කළේ ලොව පාලනය කළ යුත්තේත් ලොව සිටිය යුත්තේත් ජර්මානුවන් පමණක් බව ය. එහෙත් ඔහු ද ජර්මන් ජාතිකයකු නොවී ය. ඔහු ඔස්ටි‍්‍රයාවේ උපන් ඔස්ට්‍රියානු ජාතිකයෙකි.විශිෂ්ට නායකයෙක්ලොව දහස් ගණන් භාෂාවන් කතාබහකරන, ඒ තුළින් කවි, ගී ලියන කලා නිර්මාණ, විද්‍යාත්මක සොයාගැනීම් කරන විවිධ සංස්කෘතීන් ආගම් දහම්වලට අයත් මිනිසුන් පිළිබඳ අවබෝධයකින් බලන්නට තරම් සෞන්දර්ය ලැදිකමක් එවන් නරුම ගති ඇති අය තුළ ඇත්තේ නැත.සිංහල හා දෙමළ යන මේ ද්වී පාර්ශ්වයන්ගේ දක්නා ලැබෙන සුවිශේෂ වූ අනන්‍යතා ලක්ෂණ යථාර්ථවාදී හා සෞන්දර්යවාදී ලෙස අගය කරමින් දකින්නට, විඳින්නට යනවා වෙනුවට උනුන් වෙත වෛරයෙන් කෝපයෙන් පිළිකුලෙන් බලන්නට ජනතාව මෙහෙය වූයේ හිට්ලර්, ප්‍රභාකරන් වැනි මතධාරී සුළුතරයකි. ඔවුන් අවුළුවාලූ ගින්න දශක තුනක් ඇවිලගොස් නිවී ගියත් අළු යට ගිනිපුපුරු නැතැයි කිව නො හැකි ය.එල්ටීටීඊ මතවාදී බෙදුම්වාදීන් සිංහල දෙමළ යැයි දෙපිල්කර සිට පසුව මුස්ලිම් ජනතාව ද ගැටුමට ඈඳා ගත් නමුත් ත්‍රිවිධ හමුදා හා සියලු ජනතා බලවේග ඒකරාශිකර ගනිමින් ඔවුන්ට අන්ත පරාජයක් අත්කර රට නිදහස් කර ගන්නට ජනතාවාදී විශිෂ්ට නායකයකු ලෙස මහින්ද රාජපක්ෂ ජනාධිපතිතුමාට හැකි විය. එල්ටීටීඊය විසින් සිය උතුරු නැඟෙනහිර දෙමළ ජනතාව කෙතරම් නම් පීඩනයට, දුකට වේදනාවට පත්කර තිබුණේ ද යන්න නිදහස ලබා සිටින එම ප්‍රදේශවල දෙමළ ජනතාවගේ හද ගැස්මට සවන් දෙන විට තේරුම් යයි. එහෙත් ඇතැම් විට ඔවුන් විසින් සිය දුප්පත් ජනතාවට සිංහල ජනතාව කෙරෙහි ඇතිකර තිබූ වැරැදි ආකල්ප තවමත් ඔවුන් තුළින් සම්පූර්ණයෙන් ඉවත්ව ගොස් නැත. තාමත් ඔවුන් තුළ සිංහල ජනතාව ගැන බිය, සැක පවතී.මේ පිළිබඳව හොඳීන් අවබෝධ කර ගන්නට හොඳ අවස්ථාවක් අපට උදාවිය. ඒ බිංගිරිය විද්‍යා පීඨයේ දී පුරා සතියක් නේවාසිකව පැවති “දෙනුවර මිතුරෝ” වැඩසටහනට සහභාගි වීම නිසා ය. මේ සඳහා මන්නාරම මඩු කලාපයේ පාසල් දහයක හා කුලියාපිටිය කලාපයේ පාසල් 11ක නියෝජිත ගුරුවරු හා සිසුහු සහභාගි වූහ. වැඩසටහන සැලසුම් කරමින් සංවිධානය හා මෙහෙයවීම භාරව සිටියේ අධ්‍යාපන අමාත්‍යාංශයේ සහකාර අධ්‍යාපන අධ්‍යක්ෂ බී.ඒ.ඩබ්.ආර්.පද්මශාන්ත මහතා ය. සම්බන්ධීකරණය සහකාර අධ්‍යාපන අධ්‍යක්ෂ සරත් ධර්මසිරි මහතා ය. මෙහෙයවීම වයඹ පළාත් සහකාර අධ්‍යාපන අධ්‍යක්ෂ එච්.එම්.වසන්ත හේරත් ය.සමුගන්නා උද්වේගකර මොහොත මිතුරුකමේ සබැඳියාවජනතා අවශ්‍යතාමහින්ද රාපක්ෂ ජනාධිපතිතුමා පුන පුනා කියන දෙයක් නම් රජයේ නිලධාරීන් තම නිලතලවල බලතල භුක්ති විඳිමින් ජනතාවගෙන් ඈත්වූ නිලධාරීන් ලෙස නොසිට ජනතාවගේ අවශ්‍යතා සොයා බලන ජනතාවගේ වැටුප් ලබන ;ස්වකයින් ලෙස කටයුතු කළ යුතුª බවය.”දෙනුවර මිතුරෝ” වැඩසටහන ආරම්භයේ සිට ම මට පසක් වූයේ ඒ කියමනට සියයට සියයක් ම මේ වැඩසටහනට සම්බන්ධ නිලධාරීන් හා සහායක පිරිස ගැළපෙන බව ය. වැටුපකට, මුදලකට සේවය කරන සාමාන්‍ය සේවකයිනට වඩා එහාට ගිය, ලාභ අපේක්ෂා ඉක්මවා ගිය උදාර වූ සේවාවක් මේ “දෙනුවර මිතුරෝ” මෙහෙයවන අයගෙන් සිදුවන බව සඳහන් කළ යුතුය. හැමවිට ම ගුරු සිසු සැම ගැන විමසිලිමත් වෙමින් ඔවුන්ගේ අවශ්‍යතා දුක සැප සොයා බලමින් සැමදෙනා ගැන ම අවධානයෙන් කරන මේ සද්ක්‍රියාව සැමගේ ම හැඟීම් දැනීම් ආකල්ප වෙනස් කරන්නට බලපෑ බව මම සිතමි.දිනක් වැඩසටහන් නිමාකර මැදියම් රැය ළංව තිබිය දී සහකාර අධ්‍යක්ෂ පද්මශාන්ත මහතා සමඟ මම සාකච්ඡා කරමින් සිටි අතර හදිසියේ ම එතැනට දුවගෙන ආ ශිෂ්‍යයෙකු බැරෑරුම් ලෙස කීවේ තම කාමරයේ මිතුරකුට පපුවේ අමාරුවක් බවය. හුස්ම ගන්නට අමාරු බවය.පද්මශාන්ත මහතා හදිසි අවස්ථාවකට සූදානම් කැර තිබූ වෑන් රථය වෙත පිම්මේ පැන දිව ගොස් ළමයා සමඟ රෝහලට ගියේ ඇසිල්ලකිනි. ඔහු දුවගිය හැටි මා දුටුවේ කුඩා ළමයෙකු පරිද්දෙනි. පැය භාගයකින් පමණ ඔහු පැමිණ, “බයවෙන්න දෙයක් නෑ කියල ඩොක්ටර් කිව්ව... මහන්සිය වැඩිකමටලු... කෝකටත් ළමය වාට්ටුවෙ නැවැත්තුව..”යි කීවේ යම් අස්වැසිල්ලක් ලද අයුරිනි.එක් පාසලකින් ශිෂ්‍ය ශිෂ්‍යාවන් දහ දෙනකු හා ගුරුවරුන් දෙදෙනා බැගින් මන්නාරම - මඩු කලාපයෙන් ළමයින් 100 ක් හා ගුරුවරුන් 20 ක් ද කුලියාපිටිය කලාපයෙන් සිංහල හා මුස්ලිම් ළමයින් ඒ හා සමාන ප්‍රමාණයක් ද මේ සඳහා සහභාගි කරවනු ලැබිණ. පළමු දිනයේ පිළිගැනීම හා ආහාර පාන සංග්‍රහවලින් පසු විවේක ගැනීම් ද පසු දින එකිනෙකා හඳුනා ගැනීම හා කණ්ඩායම්වලට වෙන්වීම ද සිදු කෙරුණි. ඉන් පසු කණ්ඩායම් ක්‍රියාකාරකම් ය. සැන්දෑවේ රාත්‍රිය තෙක් වේදිකාවේ ඔවුනොවුන්ගේ හැකියා ඉදිරිපත් කිරීම් ය. තුන්වන දිනයේ බිංගිරිය හා කුලියාපිටිය අවට පාසල් හා ගම්බිම් ප්‍රදේශවලට සංචාරය කරමින් ඒ ඒ පාසල් හා ගම්වල පිළිගැනීම්වලට සම්බන්ධ වුණි. බොහෝ පාසල්වල තූර්යවාදක කණ්ඩායම් පෙරටුව උණුසුම් පිළිගැනීම් සංවිධානය කර තිබුණ අතර ළමයින්ට විශේෂ ත්‍යාග හා සිහිවටන ද පිළිගන්වනු ලැබිණ.උණුසුම් පිළිගැනීමක්ඊළඟ දිනයේ මුන්නේශ්වරම් කෝවිල හා ඓතිහාසික පඬුවස්නුවර රාජධානි ප්‍රදේශය නැරඹීමට හා ඒ අත්දැකීම් ලැබීමට ඉඩකඩ දෙනු ලැබිණ. එදින සැන්දෑවේ කුලියාපිටිය නගර සභාව හා නගර වැසියන් ඇතුළත් ප්‍රදේශයේ ප්‍රභූවරුන්ගේ උණුසුම් පිළිගැනීමක් හා ආහාර පාන සංග්‍රහයක් පැවැත්වුණි. මේ හැම තැනකදීම දෙමළ මිතුරකු හෝ මිතුරියක සිංහල මිතුරකු හෝ මිතුරියක සමඟ අත්වැල් ගෙන ආවේ ගියේ තම තමන්ට අලුත් අන් බසක රස හඳුනා ගන්නට උත්සුක වෙමිනි.ඊළඟ දිනයේ සිංහල දෙමළ මුස්ලිම් කවුරුත් එකමුතුව තම භාෂා භාවිතයෙන් නාට්‍යානුසාරයෙන්, ගායනයෙන් හෝ වෙනත් රංගන ශිල්ප ක්‍රමයකින් යම් ඉදිරිපත් කිරීමක් කළ යුතු විය. ඒ සාමූහික උත්සාහයක ප්‍රතිඵලයක් ලෙස ය. කලා හා සංස්කෘතික දැක්මක් හැටියට ය. ඊටත් පසු දින සැන්දෑවේ සිංහල දෙමළ මුස්ලිම් හා බර්ගර් මනාල යුවළක් අන්දවා ඉදිරිපත් කිරීමේ අවස්ථාව ය. මෙහිදී දෙමළ පිරිමි ළමයකු ඇඳිය යුත්තේ සිංහල, මුස්ලිම් හෝ බර්ගර් මනාලයකු හැටියට ය. සිංහල ශිෂ්‍යයකු ඇඳිය යුත්තේ දෙමළ හෝ මුස්ලිම් හෝ බර්ගර් මනාලයකු හැටියට ය. ගැහැනු ළමයින් ද එසේ ම ය. දෙමළ ගැහැනු ළමයා ඇඳිය යුතු වූයේ සිංහල; මුස්ලිම් හෝ බර්ගර් මනාලියක ලෙස ය.සිංහල සිරිත් විරිත් අනුව එක් දිනක දෙමළ මිතුරු මිතුරියන්ට සංග්‍රහ කරන අතර දෙමළ සිරිත් විරිත් අනුව සැකසෙන මුරුක්කු, තෝස, වඩේ, ආදියෙන් සිංහල මිතුරු මිතුරියනට ඊළඟ සංග්‍රහ අවස්ථාවේ සැලකීම ද සිදුවිය.මෙයාකාරයෙන් සතියක් පුරා ආගම දහම, සංස්කෘතිය, භාෂාව, කලාව මේ ආදිය එකිනෙකාට හඳුනා ගන්නට ලබාදුන් ඉඩකඩ ප්‍රයෝජනවත් ලෙස උකහා ගෙන ඇති බව අන්තිම දිනයේ ගුරු සිසු සැමගේ හැඟීම් ප්‍රකාශන දෙස බලන විට පෙනී යයි. කුලියාපිටිය හා බිංගිරිය ප්‍රදේශවල පුරා සතියක අත්දැකීම් හේතුවෙන් මහත් උද්දාමයට පත්ව සිටි මන්නාරම මඩු කලාපයේ කරුන්කන්දාල් රෝමානු කතෝලික දෙමළ මහා විද්‍යාලයේ 9 වැනි පන්තියේ ඉගෙනුම ලබන සොන්නීක්ලස් සනූජන් ශිෂ්‍යයා මේ වැඩසටහනේ අවසන් දින සමු ගැනීමේ රාත්‍රියේ දී උත්සව සභාව අමතා කීවේ, “මේක මට නම් හරි අපූරු සුරපුරයක් වගේ... සංවර්ධිත මං මාවත්, සුඛෝපභෝගී වාහන, හරි ලස්සනයි... හොඳට නිල ඇඳුම් ඇන්ද ළමයි.‘5’ ඉ පස් විධ සංකල්පය කියල හොඳ පිළිවෙළකට තියන පිරිසිදු පාසල්... ඒත් අපේ ජීවිතත් අවට පරිසරයෙ හැම දේමත් අබලන් වෙලා. කැඩී බිඳී සුණුවිසුණු වී ගිහින්... අපිට උපන්තේකට කුරුලු හඬක් අහන්න ලැබිල තිබුණෙ නෑ. සත්තුන්ගෙ හඬවල් අහල නෑ. මේ ප්‍රදේශයට ඇවිත් ඒ හඬවල් අහ ගත්ත. කොච්චර මිහිරි ද? අපි ඇහුවෙ අමිහිරි වෙඩි සද්දයි. අපේ පළාතෙ ගස්වැල්වල කොළ අතු මුදුන් නෑ. මිනිස්සුන්ගෙ අතපය ඇස් කන් යුද්ධයට ගොදුරු වුණා වගේ ගස්වැල් ගොඩනැගිලි පාරවල් පාලම් මේ හැම එකක් ම සුන්බුන් වෙලා”, සනූජන්ගේ කතාව හැඟුම්බර විය. ඔහු කතා කරන අතර වරින් වර දෑස් කෙවෙනි පිස දැම්මේ ය. කවුරුත් වේදිකාව දෙස දෑස් යොමා ගෙන දැඩි නිහඬතාවෙන් සවන් දුන්හ. ඔහු දිගට ම කතා කළේ ය. දෙමළෙන් කළ කතාව සිංහලට නැගුවේ භාෂා පරිවර්තිකා බාලචන්ද්‍රන් මහත්මියයි.“සිංහල මිතුරන් අපට කෑම කවන විට මේ පතාගෙන ආ ආදරයක් කියා මට හිතෙනව... මගේ ලේවලට ඒ බව ඇතුළුවෙලා වගේ දැනෙනව. මං මෙහි එන්න පිටත්වෙන විට මට හරි බයක් සැකක් දැනුණා... ඒත් පුදුමයි... දැන් මට බය ආපහු ගෙදර යන්නයි. මම සිංහල, මුස්ලිම් යාළුවොත් එක්ක බස් එකක් මැදට වෙලා සින්දු කියමින් එනවිට මට නින්ද යන්න ආව... මගේ සිංහල යාළුව මාව එයාගෙ ඔඩොක්කුව උඩ තියාගන මට නිදාගන්න දුන්න... මට මගෙ අම්ම මතක් වෙලා හැඬුම් ආව... දැන් මට හිතෙන්නෙ මේ දෙනුවර එක නුවරක් ම කියලයි...අපි එක නුවරක මිතුරෝ කියලයි... දැන් අපේ වෙන්වීමේ අවස්ථාව ටික ටික ළං වෙනවා. ඒත් සමඟ ම දෑසට කඳුළු උණනවා... අපේ මේ දෙමළ, සිංහල, සංස්කෘති දෙක ගැන හිතද්දී මට දැන් කල්පනාවෙන්නෙ සිංහල සංස්කෘතිය වඩා හොඳයි කියල... සිංහල සංස්කෘතිය සාමයට ලැදි සංස්කෘතියක්... මොරඟනේ මහා විද්‍යාලයට ගිය වෙලාවෙ අපි දුටුව ඛ්ඳුනාගත්ත සිංහල සංස්කෘතික අංග හරි අපූරුයි. අපට ආදරයෙන් ගෞරවයෙන් සලකන මේ සිංහල යාළුවො එක්ක මේ වගේ සුන්දර පරිසරයක, මහ විශාල ගොඩනැගිලිවල සතුටින් ඉන්න අපට නැහැ. මේ සුරපුරය දාල අපි ආයෙත් ඔයාලගෙන් වෙන් වෙලා අපට උරුම දුකින් කඳුළින් පිරුණු සියල්ල ම අබලන් වූ ප්‍රදේශයට යනව... මම ප්‍රාර්ථනා කරනව අපටත් කවදා හෝ මේ වගේ පහසුකම් තියන හොඳ මිතුරො ඉන්න ලස්සන සුරපුරයක් ලැබේවා කියල... යැයි සනූජන් සිය කතාව හමාර කළේ කාගේත් හදවත් හැඟුම්බර කරමිනි.හෙළ සිරිත් විරිත්මොරඟනේ විදුහලේ ආචාර්ය අජිත් මහතා සංවිධානය කර තිබූ සිංහල සංස්කෘතිකාංග ඇතුළත් හෙළ සිරිත් විරිත් දැක, දැන, විඳ ගැනීමේ උත්සවය දෙමළ මුස්ලිම් පමණක් නොව සිංහල කාටත් අලුත් අත්දැකීම් එක් කළේ ය. නෙළුම් කොළයේ බෙදා ගත් ආහාර දෙමළ සිංහල මුස්ලිම් ළමයින්, ගුරුවරුන් එකමුතුව එකම පතේ බෙදාගෙන කෑම ද එකිනෙකාට කැවීම ද ඔවුනොවුන් අතර හැඟීමෙන් ම කරනු දක්නට ලැබුණි. ඒවා හුදෙක් වැඩසටහනක් සඳහා කියාපාන ප්‍රදර්ශනාත්මක ඒවා නොවීය. සිංහල කිරි අම්මලා ආරච්චිලා දෙමළ දැරියන්ගේ දෑතින් අල්ලා රබන් ගැසීමට පුරුදු කරන අවස්ථා ද දැකිය හැකි විය. කෙතට ඇඹුල ගෙන යන හැටි ඔවුහු දැක විඳ ගත්හ. යුද්ධයට ඍජුව ම මුහුණ දී අත්දැකීම් ලත් මන්නාරම, මඩු ප්‍රදේශ වැසි මේ මිතුරන් සමඟ යුද්ධය ගැන කතා නොකරන ලෙස අප දැනුම්වත්ව හිටියත් ඒ අයගෙන් ම වටින් විට මතු වූ යුද්ධයේ අත්දැකීම් කීපයකට සවන්දීම මට මග හැරිය නොහැකි විය. ඔවුන් ඒවා සිරකර තබාගනු වෙනුවට කාට හෝ ප්‍රකාශ කිරීම තුළින් හිතට මානසික සැහැල්ලුවක් ලබා ගන්නවා ඇත. සමුගැනීමේ අවසන් උත්සව අවස්ථාවේ වේදිකාවට නැගුණු මන්නාරම මඩු කලාපයේ කරුන්කන්දාල් රෝමානු කතෝලික දෙමළ විදුහලේ ජේ. කෙනත් කිවානි ශිෂ්‍යාව කළ කතාව ද කාගේත් හිත් සසල කළාට සැක නැත.“මම දැන් මගෙ ජීවිතේ අවුරුදු 13 ක් ගෙවා අවසන්. ඒ මගේ ළමා කාලය යි. ඒත් ඒ කාලය තුළ ම කුරුල්ලෙක් සමනලෙයක්, සතෙක් දැකගන්න තරම් මට වාසනාවක් තිබුණෙ නෑ... ඒ හැම දෙයක් ම මේ දවස් හතට මෙහේදි අත් වින්ද... මට හොඳට හුරුපුරුදු වෙඩි සද්ද; බෝම්බ, ෂෙල් පිපිරුම්, ගුවන් යානාවල කන් බිහිරි කරවන හඬ... ඒව හරි අමිහිරියි. අපි අපේ ළමා කාලයට ම කී වතාවක් හිනාවෙලා ඇද්ද? ඒක හිතන්නත් බෑ. අපි හැම පවුලකම කවුරුන් හෝ කෙනෙක් වත් යුද්ධයට බිලිවුණා... අත පය, ඇස් කන් නාස් අවයව අහිමි වුණා... යුද්ධය විසින් අපට උරුම කර දුන් සිහිවටන ඒව යි. ඒව දැකල, ළං කරන් සතුටු වෙන්න පුළුවන් සිහිවටන නො වෙයි.සැබෑ සිහිවටන අපට ලැබුණේ මේ “දෙනුවර මිතුරෝ” තුළිනු යි. මට පුදුමයි මෙහේ සමහරු දුම් බොනව... සල්ලිත් වියදම් කරල යි බොන්නෙ... මම නම් දුමක් දකින්න වත් ආස නෑ. හරි ම පිළිකුල්... මම පහුගිය කාලෙ වෙඩි බෙහෙත්වලින් පිට කරපු විෂ දුම් හුස්මට ගන්න වුණේ කැමැත්තෙන් නො වෙයි. එයින් බේරෙන්න අපට බැරි වුණා. අප ව වසාගෙන පැතිර තිබුණේ දවස පුරාම ඒ විෂ දුම් රොටුවලින්... මේ වගේ විශාල ලස්සන ගොඩනැගිලි දැක්ක පළමු වතාවයි මේ. මේව දැකලවත් නැති කොච්චර අපේ අය යුද්දෙන් මිය ගියා ද? මට මේ වගේ ලස්සන ශාලාවක ඉන්න කොට මට මතක් වෙන්නෙ මම මෙහි එන්න පිටත්වුණු ඒ මගේ නිවස ගැනයි. ඇත්තට ම ඒක අඩි දහයක් දිග පළල අඩි හයක් උස පුංචි කූඩාරමක්. අපේ අවතැන් කඳවුරේ අපේ පවුලට උරුම ඒකයි.කලා නිර්මාණමම මෙහි එන්න උදේ පාන්දර පිටත්වන විට ඒ ගේ ඇතුළෙ ජල මට්ටම අඩි හතරක්. අඩි හතරක් උසට ඒ ගේ වතුරින් පිරිල. දැන් මම ඔබෙන් සමුගෙන ආයෙත් ඒ ගෙට යා යුතුයි. ඔයාලට තේරුම් ගත හැකිද අපේ දෙනුවරක වෙනස... මෙහේ සිටින ඔයාල දිව්‍ය සැප සම්පත් විඳින අය කියලයි මට හිතෙන්නෙ...”මන්නාරම ඉල්ලුප්පකකන්දවායි මහ විදුහලේ නවකීතා කදිරවේලු ශිෂ්‍යාව යුද බිමේ දී අත්දුටු සිදුවීමක් විස්තර කළේ මෙසේ ය.“යුද්ධය වේලාවෙ හමුදාවෙන් අපට දැනුම් දීල තිබුණ පුදුමාතලන් ආරක්ෂිත ප්‍රදේශයට යන්න කියල... අපේ කට්ටිය හැංගි හැංගි බිම බඩ ගගා ඒ පැත්තට යමින් හිටිය... එල්ටීටීඊ එකේ අය අපේ ගමන වළක්වන්න වෙඩි තිබ්බ. ෂෙල් දැම්ම... අපිත් එක්ක ආ බබෙක් වඩා ගත්ත අම්ම කෙනෙක්. ඒ අම්මගෙ බඩට එකපාරට ම ෂෙල් වෙඩිල්ලක් වැදුණා. බඩ පුපුරල බඩවැල් එහෙම ඇතුළෙ තිබුණ ඒව එළියට විසිවුණා. බබාවත් වඩාගෙන ම ඒ අම්ම බිම වැටුණා. එයා එතනම මැරුණා. ඒ බබා, මැරිල හිටිය අම්මගෙ පපුවට තුරුල් වෙලා කිරි ඉරුවා... අපිත් එක්ක ආව කෙනෙක් ඒ දරුවව අරන් ආව... මාත් කිරි බොන පුංචි කාලෙ අපේ අම්ම යුද්දෙන් බේර ගන්න කොච්චර වාරයක් මාව අරන් දුවල, හැංගිලා ඇද්ද?”දෙනුවර මිතුරන් කණ්ඩායමත් සුන්දර ගැමි පරිසරයක පිහිටි කුඹල්වල දේවාලය දැකබලා ගන්නට ගිය අවස්ථාවේ වෙල් එළිය පිස එන සුළං හා පොරබදන පුංචි සමනල රෑනක් දැක එනුවර මිතුරියක ඊට වශී වී බලා සිටි අයුරු මට සිහි වෙයි.සමනළ රෑනක්දෙනුවර මිතුරෝ වැඩසටහන ගැන අදහස් දැක්වූ කුලියාපිටිය ප්‍රදේශයේ ශිෂ්‍යාවක කීවේ තම මනස සම්පූර්ණයෙන් ම අනෙක් පිට පෙරළූ බවකි. සුබ රාත්‍රියක් නො කියා නින්දට යාමට සිත් නො දෙන බව ය. බාලදක්ෂ, ශිෂ්‍ය නායක වැඩ මුළු රැසකට සහභාගි වී ඇගේ ජීවිතේ වඩාත්ම සතුටට පත් නියම සතුට හඳුනා ගත් වැඩසටහන මෙය බව කීවේ කාංචනා ශිෂ්‍යාව ය.මන්නාරම් - මඩු අධ්‍යාපන කලාපයේ නියෝජ්‍ය අධ්‍යාපන අධ්‍යක්ෂ ජේ. ඒ. කෲස් මහතා පැහැදිලි කළේ මේ වැඩ සටහනට මුල්ම දිනයේ ඒමට ළමයින් පමණක් නොව ගුරුවරුන් ද බිය වූ බව ය. ඔවුන් ද හැඩු බව ය. එහෙත් අද ඔවුන් වෙන්ව යාමට බැරි බව පවසමින් ගුරු සිසු දෙපිරිස ම හඬන බව ය. දින හතක් පුරා එකට එක්ව කමින් බොමින් පරිසරය අත්විඳිමින් විවිධ ක්‍රියාකාරකම් කරමින්, උනුන් දැන හඳුනා ගනිමින්, සමරු සටහන් ලියා ගනිමින් සංස්කෘතික දායාද රස විඳිමින් කලා නිර්මාණවලට මුසු වෙමින් ඇති තරම් නටමින් ගයමින් වයමින් හඬමින් සිනාසෙමින් ගෙවා දැමු දින හත තුළ එක්රැස් වූ හැඟුම් අවබෝධය වෙන්ව යාමේ මොහොත ළං වන විට වඩාත් තීව්‍රව පෙනුණි.එකම පවුලේ අය මෙන් එකිනෙකා බදා වැලඳ ගනිමින් වෙන් වන්නට බැරිව සිටින මොහොත පුදුම සහගත ය. යුද්ධය විසින් අප වෙතින් උදුරාගෙන ගියේ මේ තරම් සියුමැලි හදවත් ය. මන්නාරම බලා පිටත්ව යාමට ලංගම බස් රථ දෙකක් සූදානම් ව තිබුණේ පෙ. ව. 10.30 ට ය. දැන් ප. ව. 2.30 ත් ඉක්ම ගොස් ය. ඒත් තාම උනුන් හා බැඳීම් ලිහිල් නො වේ. තව තවත් තද වෙන බවකි. රියැදුරෝ ද මෙහෙයුම්කරුවෝ ද අධ්‍යක්ෂවරු ද මේ හැඟීම්වලට බාධා නො කළේ ඔවුහු ද හැඟීම්බර ව සිටි බැවිනි. අවසානයේ එකා දෙන්නා බස්වලට නැග ගනිමින් බස් රථ පිරුණත් රියැදුරෝ ද ඉක්මන් නො වූහ. ඔවුහු ද හෙමින් රිය පණ ගන්වමින් කන්දක් අමාරුවෙන් අද්දවන අයුරින් පිටත්ව යන මිතුරන් දෙස මේ නුවර මිතුරෝ බලා සිටියහ.මේ බැලුම් හා හැඟුම් අතරින් දෙනුවර මිතුරන්ගේ හදවත්වලට දීප්තිමත් අනාගතයක, සාමකාමී ජීවන රටාවක ආලෝක කදම්බයක් පතිත වූවාට සැක නැත.කරුණාතිලක හඳුන් පතිරණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=af1101091</link>
    <topic>ගල් පැළෙන වෙබ් බොරු</topic>
    <author>කේ.සී.ජේ.රත්නායක</author>
    <content>මේ මීට වසර දහයකට පමණ පෙර අන්තර්ජාලයේ පැතිර ගිය ප්‍රවෘත්තියකි. ඒ “ප්‍රවෘත්තිය” තව දුරටත් සනාථ කිරීම සඳහා සඳ මත ගොඩ බැස්ස වූ යානයේ ඡායාරූප නැවත පළ කරමින් ඒවා කිසියම් විශේෂඥතාවකින් යුතුව විශ්ලේෂණයකට ද භාජනය කැර තිබිණ. බැලු බැල්මට නම් කතාව ඇත්තය. ඡායාරූප විශ්ලේෂණය ද වෘත්තීය මට්ටමින් සිදු කැර ඇති බැව් පෙනෙයි. එහෙත් මේ උණුසුම් “ප්‍රවෘත්තිය” ලෝකයේ කිසිම ප්‍රධාන ධාරාවේ මාධ්‍ය ආයතනයක් විසින් ප්‍රචාරය කරනු ලැබුවේ නැත. හේතුව; ඇත්ත ලෙස පෙනෙන මුත් මේ “අපූරු ප්‍රවෘත්තිය” අපේ‍්‍රල් පළමුවැනිදා වර්ගයේ බොරුවක් වීමය.“මහින්ද රාජපක්ෂ ජනාධිපතිතුමා ඇමෙරිකා ජනාධිපති බැරැක් ඔබාමා සමඟ ඡායාරූපයකට පෙනී සිටියේ නැත. ‘දිනමිණ’ පත්‍රයේ පළ වූයේ බද්ධ කළ ඡායාරූපයකි.”අමු කෙබරමේ ටික දිනකට පෙර අන්තර්ජාලයේ පැතිර ගිය තවත් ප්‍රවෘත්තියකි. ඇතැමුන් “දිනමිණ” පුවත්පතේ පළ කැර තිබු ඡායාරූපය අන් අයට ද පෙන්වමින් එහි හැඩතල, දේහ ලක්ෂණ, ඉරියව් හා ප්‍රතිබිම්භ සසඳමින් කිසියම් “විශේෂඥතාවකින්” කියා සිටියේ එකී ඡායාරූපය ව්‍යාජ එකක් බවයි. එහෙත් මේ “ප්‍රවෘත්තියට ද” ආයුෂ තිබුණේ ටික කලකි. හේතුව නම්; එය ද අමු කෙබර කතාවක් වීමය.තරුණ, ජනපි‍්‍රය දේශපාලනඥයෙක් නැගෙනහිර පළාතේ සංචාරයක යෙදෙමින් සිටින අතරතුර එහි පැවති සී සෑමේ අවස්ථාවකට ද සහභාගී විය. ටැක්ටර් රෝදවලින් විසීවෙන මඩ නිසා ඔහුගේ කමිසයේ තැන් කිහිපයක පැල්ලම් ඇති විය. මේ ඡායාරූපය එක්තරා වෙබ් අඩවියක පළ කෙරිණ. “එම දේශපාලනඥයාට නැඟෙනහිර පළාතේ දෙමළ ජනතාව මඩවලින් පහර දුන් බවත් කමිසයේ තැවරී ඇත්තේ එම මඩ පහරවල සළකුණු බවත් “ප්‍රවෘත්තියෙන්” කියැවිණ. අන්තර්ජාලයේ හැටි එහෙමය. ඕනෑම බොරුවක් ඇත්තක් ලෙස පෙන්විය හැකිය. ඒ බොරුව ලෝකයේ ඕනෑම දුරක් දක්වා තත්පර කිහිපයකින් ප්‍රචාරය කිරීමට ද බාධාවක් නැත.ලෝකයේ ප්‍රසිද්ධ හා ජනපි‍්‍රය චරිතවල ඡායාරූප විකෘත කිරීම, ඒවා අවශ්‍ය පරිදි තවත් තැන්වලට බද්ධ කිරීම, අන්තර්ජාලයේ කාලයක සිට පවතින සෙල්ලමකි. ලෝකයේ අතිශය ගෞරවාදරයට පත් ආගමික නායකයකු නිරුවතින් ලිංගික කාර්යයෙක යෙදෙන බැව් දැක්වෙන ඡායාරූප කිහිපයක් මගේ විද්යුත් තැපෑලට ලැබී තිබිණ. බැලු බැල්මට නම් ඒ ඡායාරූප ඇත්ත ඒවා ලෙස පෙනෙයි. අවශ්‍ය නම් එහි වීඩියෝ පටය ද අන්තර්ජාලයෙන් ම දැක බලා ගැනීමට ද අවස්ථාව සලසා තිබිණ. එහෙත් එය සම්පූර්ණයෙන්ම ව්‍යාජ ව්‍යාපෘතියකි. මේවා නිකං ඉන්න බැරිකමට කරන කොල්ලන්ගේ සෙල්ලම් වැඩය. ඒ සෙල්ලම් ඇත්ත ලෙස ගෙන අප අපවම අන්දා ගතහොත් සෙල්ලම ලෙල්ලමක් වී ඇස් රතු වන්නේය.“ශ්‍රී ලංකාවේ අග විනිසුරු ඉල්ලා අස් වූ බවට” පසුගියදා පැතිර ගිය ප්‍රවෘත්තිය ද එවැනිම අතේ රෝලකි. ශ්‍රී ලංකාවේ කටයුතු සම්බන්ධයෙන් ඉතා උද්යෝගයෙන් ප්‍රවෘත්ති පළ කරන වෙබ් අඩවි දෙක තුනක් ඇත. (අනවශ්‍ය ප්‍රචාරයක් ලැබෙන හෙයින් ඒවායේ නම් සඳහන් නොකරමු.) මේ වෙබ් අඩවිවලින් දිනපතාම ශ්‍රී ලංකාව පිළිබඳ මවිත කරන පුවත් පළ කැරෙයි. ඒ ප්‍රවෘත්ති “ගවේෂණාත්මක ය”, “සාධක සහිත ය”, “මූලාශ්‍ර” පිළිගත හැකි සුලුය. එහෙත් ඒ ප්‍රවෘත්තිවලට ආයුෂ ඇත්තේ ඉතා ටික කාලයකි. මේ වෙබ් අඩවි මඟින් ප්‍රචාරය කළ ආකාරයට කරුණු සිදු වූයේ නම් එක්සත් ජනතා නිදහස් සන්ධාන ආණ්ඩුවේ ප්‍රබල ඇමැතිවරු දොළොස් දෙනෙක් පමණ එජාපයට එකතු වීම සිදු විය යුතුව තිබුණේ මීට මාස හත අටකට පෙරය. “ශ්‍රී ලංකා නිදහස් පක්ෂයේ ප්‍රබලයෙක් පසුගිය ජනාධිපතිවරණ සමයේදී මුස්ලිම් කාන්තාවක ලෙස වෙස් වළාගෙන ගොස් සරත් ෆොන්සේකා සමඟ ඉතා රහසිගත සාකච්ඡාවක් පවත්වා ඇත.”අරාබි නිසොල්ලාසයඑක්තරා වෙබ් අඩවියක පළවූ මේ “ප්‍රවෘත්තිය” ඒ කාලයේ බොහෝ දෙනා ගේ කතාබහට ලක්විය. එහෙත් මෙවැනි සිදුවීම් ඇත්තේ අරාබි නිසොල්ලාසය වැනි ප්‍රබන්ධ කතාවල පමණක් බැව් වටහා ගැනීමට වැඩි කාලයක් ගියේ නැත. ශ්‍රී ලංකාව සම්බන්ධයෙන් ගවේෂණාත්මක හා ආන්දෝලනාත්මක ප්‍රවෘත්ති පළ කරන එක්තරා තවත් වෙබ් අඩවියක් විසින් තුට්ටු දෙකේ හොරකමක් කරන ලදී. එනම් මෙරට ප්‍රධාන ධාරාවේ මාධ්‍ය ආයතනයක පුවත්පත්වල පළ කැරෙන ප්‍රවෘත්ති හා විශේෂාංග එකී වෙබ් අඩවිය මඟින් නැවත ප්‍රචාරය කිරීමය. එහි අරමුණු දෙකක් විය. පළමුවැන්න නම් තමන්ටම කියා ප්‍රවෘත්ති නැතිකමේ අඩුව වසා ගැනීමය.දෙවැන්න ශ්‍රී ලංකාවේ පිළිගත් හා නමගිය පුවත්පත්වල ප්‍රවෘත්ති පළ කරන අතරේ එකී වෙබ් අඩවියේ මඩ හා අතේ රෝල් ප්‍රවෘත්ති ද පළ කිරීම මඟින් සමස්තයක් වශයෙන් සුජාතභාවයක් ලබා ගැනීමය. මෙය බුද්ධිමය මංකොල්ලයකි. අදාළ මාධ්‍ය ආයතනය විසින් නිසි පියවර ගනු ලැබීම නිසා යට කී වෙබ් අඩවියේ තුප්පහි වෑයම ලත් තැනම ලොප් විය. එල්ටීටීඊ හා එන්ජීඕ ගැති නොවන මාධ්‍යවේදීන්, කලාකරුවන් හමුදා නායකයන් හා ප්‍රසිද්ධ චරිත තෝරාගෙන ඔවුන්ගේ චරිත ඝාතනය කිරීම මේ වෙබ් අඩවිවල තවත් ව්‍යාපෘතියකි. චේතනාන්විතව අමූලික බොරු පළ කිරීම තවත් ව්‍යාපෘතියකි. ඒ ප්‍රවෘත්තිවල ඇත්ත හා විශ්වසනීයත්වය හඳුනාගැනීමට වැඩිදුර යා යුතු නැත. එම වෙබ් අඩවිවල අද පළකර ඇති ප්‍රවෘත්තිය හා ඊයේ හෝ පෙරේදා පළ කළ ප්‍රවෘත්ති කියවා බලන විට බොරුව මොනවට පෙනෙයි.පරස්පර පුවත්හේතුව එකම වෙබ් අඩවියේ යම් පුද්ගලයෙක් හෝ සිද්ධියක් සම්බන්ධයෙන් අද ඊයේ පෙරේදා හෝ ඊටත් පෙර පළ කැර ඇති ප්‍රවෘත්ති සපුරාම එකිනෙකට පරස්පර වීමයි. ආණ්ඩුවේ ප්‍රබල චරිතයක් වෙනම කණ්ඩායමක් හදාගෙන විපක්ෂයත් සමඟ එක් වී මහින්ද රාජපක්ෂ ජනාධිපතිතුමාට එරෙහි දේශපාලන ව්‍යාපෘතියක යෙදී සිටින බැව් කියැවෙන ප්‍රවෘත්ති ගණනාවක් එක් වෙබ් අඩවියක පළකැර තිබිණ. මේ “ප්‍රවෘත්ති” දකින විට කෙමෙන් පාඨකයාගේ මනසට ඔහු නොදැනුවත්වම ඒත්තු යන්නේ ආණ්ඩුවේ බරපතළ දෙදරීමක් අද හෙටම දකින්නට ලැබෙන බවයි. මේ ආකාරයෙන් තවත් සතියක් දෙකක් ගතවිය.එක්තරා දවසක උන්හිටි ගමන් එම වෙබ් අඩවියෙන් එකී දේශපාලනඥයාට එරෙහිව ප්‍රහාරාත්මක ප්‍රවෘත්තියක් පළ කැර තිබිණ. එම “ප්‍රවෘත්තියෙන්” කියා තිබුණේ අදාළ දේශපාලනඥයා එ.ජා.ප.යේ මන්ත්‍රී කණ්ඩායමක් ආණ්ඩුවට එකතු කැර ගෙන 18 වැනි සංශෝධනය සම්මත කැර ගැනීමට උත්සාහ ගත් බවයි.තොරතුරුමෙසේ දිගින් දිගටම නිදසුන් ගෙනහැර දැක්විය හැකි මුත් හෝද හෝදා මඩේ දැමීම ද තේරුමක් නැති වැඩකි. තොරතුරු තාක්ෂණයේ සුපිරි මාර්ගය යැයි කීව ද අන්තර්ජාලයේ සැරිසරන්නේ ද මේ ලෝකයේම මනුසත්තුය. එහෙත් සාමාන්‍ය සමාජයේදී නොලැබෙන නිදහසක්, අවස්ථාවත් හා බලයක් සයිබර් ලෝකයේදී ඕනෑම කෙනකුට ලබාගත හැකිය. රුපියල් දෙතුන්දාහක් වැය කළ හැකි නම් ඕනෑම පුද්ගලයකුට වෙබ් අඩවියක හිමිකරුවකු වීමට පුළුවන. ඉන්පසුව තමන් කැමැති ඕනෑම දෙයක් ඒ මඟින් ලෝකය පුරා පතුරුවා හැරීමට කිසිම බාධාවක් නැත. පුද්ගල නිදහස හා තොරතුරු තාක්ෂණය එකට අත්වැල් බැඳගෙන එකම කාසියේ දෙපැත්ත බවට පත්ව ඇත.මෙය නිදහස ප්‍රිය කරන හැම පුද්ගලයකුගේම ජයග්‍රහණයකි. එහෙත් වඳුරකුගේ අතට දැලි පිහියක් ලැබුණොත් ඌ තමන් ද කපාගෙන අනුන් ද කපන්නේය. වඳුරෙකුට කණ්ණාඩියක් ලැබුණොත් එය එකම විකාරයක් වන්නේය. අන්තර්ජාලයේ ද එවැනි වඳුරෝ සිටිති. වඳුරන් සිටින නිසා කණ්ණාඩි හා දැලි පිහි භාවිතය තහනම් කළ යුතු බව කිසිවෙක් කියන්නේ නැත. සයිබර් ලෝකයේ ද වඳුරන් සිටිනා නිසා අන්තර්ජාලයට වැට බැඳිය යුතු යැයි කියන කෙනෙක් ද නැත. කළ හැකි එකම දෙය නම් වඳුරන්ගෙන් පරෙස්සම් වීමය. විශේෂයෙන්ම ආරක්ෂා විය යුත්තේ සයිබර් ලෝකයේ මාධ්‍යවේදීන් ලෙස පෙනී සිටින වඳුරන් ගෙනි.මාධ්‍ය නිදහසලෝකයේ ඕනෑම රටක පුවත්පත්වලට හා රූපවාහිනී, ගුවන්විදුලිය යන විද්යුත් මාධ්‍යයට ක්‍රියාකළ හැකි සීමාවක් තිබේ. සීමාන්තික ජනමාධ්‍ය නිදහසක් ලෝකයේ කවර රටකවත් නැත. තමන් පළකරන ප්‍රවෘත්තියේ වගකීම අදාළ මාධ්‍ය ආයතනය විසින් බාර ගත යුතුව තිබේ. එහෙයින් ප්‍රධාන ධාරාවේ මුද්‍රිත හා විද්යුත් මාධ්‍යයන්ට සයිබර් ලෝකයේදී මෙන් හිතෙන හිතෙන හැටියට ඕනෑම දෙයක් ප්‍රසිද්ධ කළ නොහැකිය. වැරදුණොත් නීතිය ක්‍රියාත්මක වෙයි. වෙබ් අඩවිවලටද ඒ නීතිය පොදුය. එහෙත් නීතිය ක්‍රියාත්මක කිරීම තරමක් දුෂ්කරය. ශ්‍රී ලංකාව සම්බන්ධයෙන් ආන්දෝලනාත්මක ප්‍රවෘත්ති පළ කරන එක් වෙබ් අඩවියක් ක්‍රියාත්මක වන්නේ එංගලන්තයේ සිටය. එල්.ටී.ටී.ඊ. මුදලින් යැපෙන එවැනි වෙබ් අඩවි වගකියන්නේ ශ්‍රී ලංකා රජයට හෝ මෙහි නීති ක්‍රමයට නොවේ. ඇතැම් විට ශ්‍රී ලංකාව සම්බන්ධයෙන් හාස්‍යය හා මවිතය දනවන සුළු ප්‍රවෘත්ති එවැනි වෙබ් අඩවිවල පළ කැරෙන්නේ ද වගකීමක් නැතිකමේ වරප්‍රසාදයට මුවා වෙමිනි.වගකියන්නෙ කාටදසයිබර් ලෝකයේ වඳුරු මාධ්‍යවේදීන්ගේ හැටි එහෙමය. ඔවුන් තමන්ටවත් අනුන්ටවත් වගකියන්නේ නැත. එහෙත් ඔවුන් පළකරන ප්‍රවෘත්ති ඒ හැටියටම ගෙන ඇඳගන්නට ගියහොත් ලැබෙන්නේ වඳුරන්ගෙන් බණ ඇසුවා වැනි ප්‍රතිඵලයකි. කොටි ත්‍රස්තවාදය පරාජය කිරීමත් සමඟම මෙරටින් පැනගිය කොටි ගැති කණ්ඩායමක් මෙවැනි වෙබ් අඩවි කිහිපයකට ලිපි හා “ප්‍රවෘත්ති” සපයමින් ජීවනෝපාය සලසා ගනිති. එය ජීවත්වීම සඳහා කරන්නාවූ කර්මාන්තයකි. ප්‍රවෘත්ති හා තොරතුරු දැනැනීමේ අයිතිය අපයෝජනීයව ආරක්ෂා කළ යුතුය. එහෙත් වගකීමක් නැති වඳුරු මාධ්‍ය භාවිතය හා තොරතුරු දැනගැනීමේ අයිතිය යනු දෙකකි.අපට කළ හැකිවතිබෙන්නේ ඇත්ත තොරතුරු දැනගැනීම සඳහා විශ්වසනීය මාධ්‍යයන් වෙත යොමු වන අතරේ ඉඳහිට ඉඩක් තිබුණොත් විනෝදය පිණිස සයිබර් ලෝකයේ වඳුරන්ගේ වැඩ ද දැක බලා ගැනීමය. ඒවා දැක සිනාසීමට මිස ඔරවන්නට දෙයක් නැත්තේය. මන්ද සිහි මොළේ ඇති කිසිවෙක් වඳුරන්ගෙන් බණ අසන්නේ නැති නිසාය.කේ.සී.ජේ.රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=af11010910</link>
    <topic>පවතින අධ්‍යාපන ක්‍රමය වෙනස් විය යුතුද?</topic>
    <author>සාකච්ඡාකෙළේ සුභාෂිණී ජයරත්න අරුණි මුතුමලී</author>
    <content>අධ්‍යාපන ඇමැති බන්දුල ගුණවර්ධනශ්‍රී ලංකාවේ අධ්‍යාපනයේ ව්‍යුහගත ගැටලුවක් තියනවා. පේදුරුතුඩුවේ සිට දෙවුන්දරතුඩුව දක්වා මේ අධ්‍යාපන යාන්ත්‍රනයට වසරකට ලක්ෂ 3 ත් 3 1/2 ත් ඇතුළු වෙනවා. අපේ රටේ තියෙන්නේ බ්‍රිතාන්‍යයන් සකස් කළ අධ්‍යාපන ක්‍රමයක්. ඒ විභාග කේන්ද්‍රීය අධ්‍යාපන ක්‍රමයක්. ශිෂ්‍ය කේන්ද්‍රීය අධ්‍යාපන ක්‍රමයක් ගොඩනැඟී නැහැ. බොහෝ රටවල් තම රටවල මුලින් තිබූ විභාග කේන්ද්‍රීය අධ්‍යාපන ක්‍රමය වෙනස් කර ශිෂ්‍ය කේන්ද්‍රීය අධ්‍යාපන ක්‍රමයකට හරවා ගත්තා. අපේ රට විභාග කේන්ද්‍රීය අධ්‍යාපන ක්‍රමය දිගින් දිගටම ගෙන ආවා. අදටත් ළමයින්ගේ ජීවිත හැඩ ගස්වන්නේ විභාග තුනකින්. මුලින් ශිෂ්‍යත්ව විභාගයෙන් පටන් ගෙන ඊළඟට සාමාන්‍ය පෙළ හා උසස් පෙළ විභාග වලින් මේ ජීවිත තීරණය කරනවා.පාසල තුළදී දරුවාගේ විවිධ දක්ෂතා හඳුනාගෙන ඇගැයීමට ලක් කර මෙහෙයවීමක් සිදුවන්නේ නැහැ. සාමාන්‍ය පෙළ විභාගයට පෙනී සිටින ශිෂ්‍යයන්ගෙන් හරි අඩක් ම පාරට ඇඳ දමන ආකාරයටයි, මේ විභාග කේන්ද්‍රීය අධ්‍යාපනය සැකසී තියෙන්නේ. මේ සියල්ල පාරට ඇද දමන්නේ කිසිදු වෘත්තිය පුහුණුවක් හෝ නිපුණතාවයක් වර්ධනය කර නොගෙනයි. එතැනින් පසු උසස් පෙළ විභාගයේදී තවත් ලක්ෂ ගණනක් එලෙසින් ම පාරට ඇඳ දමනවා. වසරකට උපාධිධාරීන් විශ්ව විද්‍යාල වලින් පිටවෙන්නේ 20000 ත් 22000 ත් අතර පිරිසක්. පළමු ශ්‍රේණියෙන් අධ්‍යාපන යාන්ත්‍රනයට වසරකට ලක්ෂ තුනකට අධික පිරිසක් ඇතුල් කර වසර 17 ක් 18 ක් වැනි කාලයක් ගොස් විශ්ව විද්‍යාල අධ්‍යාපනයෙන් උපාධිධධාරින් 20,000 ක් පමණ පිටවන විට ලක්ෂ 3 කට අධික පිරිසක් පාරට ඇද වැටෙනවා.මේ ජීවිත වලට යන එන මං නැහැ. මේ පිරිස වසර 10 ක දී ලක්ෂ 30 ක් වෙනවා. ඉන්පස්සේ මේ පිරිස රටේ අවාසනාවන්තයන්, අසමත්, කාලකණ්ණි ලෙසින් හඳුනාගත් කුලකයකට පත්වෙනවා වගේ ම සමාජ වෛරක්කාරයන් බවට ද පත්වෙනවා. ඔවුන් මේ සමාජ ක්‍රමය සම්පූර්ණයෙන් ම වෙනස් කිරීමට ආයුධ අතට ගන්නවා.උතුරේ යුද්ධය නිසා දශක තුනකදී 1, 20, 000 ක මිනිස් ජීවිත ජාතියට අහිමිවුණා. මිනිස් ජීවිත පාරට ඇද නොදමා මවුපියන්ට, ගුරුවරුන්ට, රටට, ජාතියට හිතවත් මානව ප්‍රාග්ධන බවට පත් කිරීම අධ්‍යාපනයෙන් සිදුවිය යුතුයි. ජනාධිපතිතුමාගේ උපදෙස් මත අධ්‍යාපන අමාත්‍යාංශයත්, උසස් අධ්‍යාපන, වෘත්තීය පුහුණු, ක්‍රීඩා අමාත්‍යාංශ හතර එකතු වෙලා ජ්‍යෙෂ්ඨ අමාත්‍යවරයාගේ ප්‍රධානත්වයෙන් මිනිස් ජීවිත මෙලෙසින් පාරට ඇද දැමීම වළක්වන්න අවශ්‍ය පියවර ගන්න උපදෙස් දුන්නා.ඒ අනුව අපි දැනටමත් මෙතෙක් කල් නොසලකා හරින ලද කොන් කෙරූ ලක්ෂ සංඛ්‍යාත ජීවිත දක්ෂ පිරිසක් බවට පත් කරන්න සියලු සැලසුම් සකස් කර අවසානයි. මෙමඟිනුත් නව අධ්‍යාපන ප්‍රතිසංස්කරණ තුළිනුත් ඉදිරියේදී අධ්‍යාපන ක්ෂේත්‍රයේ සියලු ගැටලු නිරාකරණය වේවි.රාජ්‍ය පරිපාලන හා ස්වදේශ කටයුතු අමාත්‍ය ඩබ්ලිව්.ඩී.ජේ. සෙනෙවිරත්නඅපේ රටේ අධ්‍යාපනය ගැන කතා කරන කොට සතුටුදායක සාක්ෂරතාවයක් තියෙනවා. සියයට 94 – 95 කට ලිවීමේ කියවීමේ හැකියාව තියනවා. ඒ වගේ ම සියයට 10 - 12 අතර පිරිසකට තමන්ගේ මවු භාෂාව පමණක් නොව වෙනත් භාෂා කතා කිරීමේ හැකියාවත් පවතිනවා. අද අපේ අධ්‍යාපනය සැකසී තියෙන්නේ විභාග මත. සාමාන්‍ය පෙළ විභාගයට මුහුණ දෙන පිරිසෙන් සියයට 50 ක් අසමත් වෙනවා. මේ අයගේ අනාගතයත් අඳුරුයි. මේ තත්ත්වය බරපතලයි. මේ පිරිසට රජයේ රැකියාවලට යන්න බැහැ. ජීවන මාර්ගයන් සොයා ගැනීමේ ගැටලුත් පැන නඟිනවා. මේ ගැන වහාම අවධානය යොමු කළ යුතුයි. සාමාන්‍ය පෙළ විභාගයෙන් අසමත් වන පිරිසගේ ජීවන කුසලතා සංවර්ධන වැඩ පිළිවෙළකට යායුතුයි. මේ පිරිසගේ සහජ හැකියා පාසල තුළින් මුවහත් විය යුතුය. මම හිතන්නේ මේ කරුණ මුල් කරගෙන අධ්‍යාපනය නැවතත් සකස් විය යුතුයි කියලා.හොඳින් අධ්‍යාපනය ලබා විභාග සමත් වන අය සඳහා පමණක් නොව විභාග අසමත් වන අය ආකර්ශනය කරගන්නා වැඩපිළිවෙළක් සකස් විය යුතුයි.විෂය ධාරා තෝරා ගැනීමේදී ගම්බද ශිෂ්‍යයන් සිටින්නේ ඉතා අසරණ තත්ත්වයකයි. නාගරික පාසල්වල විෂය ධාරා 4 ම තිබුණත් ගම්බද පාසල්වලට උරුම බොහෝ විට කලා විෂය ධාරාව පමණයි. භෞතික හා මානව සම්පත් වල විශාල හිඟයක් තියෙනවා.ඒ වගේ ම අද අධ්‍යාපනයේ ඉතාමත් නරක අංශයක් තමයි ටියුෂන්. ටියුෂන් පහසුව ලැබෙන්නෙත් නාගරික දරුවන්ට පමණයි. ඇතැම් විෂයන් සඳහා අතිරේක පන්තිවලට අම්පාර ඉඳලා කොළඹට එන අය පවා ඉන්නවා. ටියුෂන් වර්තමාන අධ්‍යාපනයේ ප්‍රබල අංශයක් වෙලා. මේ ටියුෂන් නැඹුරුව වහාම ඉවත්කළ යුතු බවයි මගේ අදහස.අධ්‍යාපනයෙන් ඉංගිරිසි දැනුම වගේ ම තාක්ෂණ දැනුමත් ලබාදීමට දරුවන් යොමු කරවිය යුතුයි.ගම්බද වගේ ම නාගරික පාසල් අතර සම්පත් බෙදීයාමේ විෂමතා දකිනවා. මේ නිසා හැම අංශයකින් ම පිටිසර පාසල් දියුණු කිරීමේ, නඟා සිටුවීමේ වැඩපිළිවෙළකට යා යුතුයි.උසස් පෙළ විභාගයට අද ලක්ෂ 2 1/2 ක් පමණ පිළිතුරු ලියනවා. ලක්ෂ 2 ක් සමත් වුණත් විශ්ව විද්‍යාල වලට යන්න ලැබෙන්නේ 22,000 ක සුළු පිරිසකට පමණයි. අති බහුතරයකට මේ අවස්ථාව ලැබෙන්නේ නැහැ. රජය දැනට පෞද්ගලික විශ්ව විද්‍යාල ඇති කරන්න තීරණය කර තියෙනවා. මම හිතන්නේ පෞද්ගලික විශ්ව විද්‍යාල ඇති නොකිරීමෙන් පහර වදින්නේ අඩු ආදායම් ලාභී පවුල් වලටයි. සල්ලි තියෙන අයට විදේශ රටවලට ගිහින් ඉගෙන ගන්න පුළුවන්. අපේ රටේ පෞද්ගලික විශ්ව විද්‍යාල ඇති කළොත් අඩු වියදමකින් අඩු ආදායම් ලාභී පවුල් වල දරුවන්ටත් මේ අවස්ථාව ළඟා කරගන්න පුළුවන්.මාතර දිස්ත්‍රික් පාර්ලිමේන්තු මන්ත්‍රී බුද්ධික පතිරණකවර රජයක් පත් වුණත් පළමුවැනි වසරේ සිට විශ්ව විද්‍යාලය දක්වා දරුවන්ට නොමිලේ අධ්‍යාපනය ලබා දිය යුතු බව අපේ ස්ථාවරයයි. එය ළමයින්ගේ හැකියාව, දක්ෂතාව හා කුසලතා මත පදනම් වෙනවා.නිදහස් අධ්‍යාපනය ලබන දරුවන්ට පෙළපොත්, දිවා ආහාර සහ නිල ඇඳුම් ලබාදීම එක්සත් ජාතික පක්ෂ රජය මඟින් ආරම්භ කළ අතර එය දිගටම ක්‍රියාත්මක වීම සතුටක්.නමුත් නිදහස ලබා වසර 63 ක් පිරෙන 2011 වසරේදිත් අපේ රටේ ක්‍රියාත්මක වෙන්නේ යටත් විජිත අධ්‍යාපන ක්‍රමයෙන් එහෙන් මෙහෙන් සොයාගෙන අලවා ගත් ක්‍රමවේදයක්. එහි ප්‍රතිඵලය තමයි රැකියා විරහිත තරුණ පිරිසක් මෙන්ම අනාගතය නොපෙනෙන පරිසරයක් බිහිවීම සහ එහි ප්‍රතිඵලයක් ලෙස රට හැර යාමට ජනතාව දරන උත්සාහය. ඒ වගේම සමහර රැකියා පිළිබඳව බරපතළ ආකල්පමය ප්‍රශ්නයක් ඇති වීම නිසා රැකියාවල පන්ති භේදයක් ඇති වී තිබෙනවා. මෙයින් මා අදහස් කරන්නේ නෑ පැවැති ආණ්ඩු අධ්‍යාපනය වෙනුවෙන් කිසි දෙයක් කළේ නැහැ කියා. නමුත් මේ විවේචනය මේ වසර 63 තුළ පත් වූ සියලු රජයන්ට එල්ල වෙනවා. ඒ නිසා ඇති වූ ප්‍රතිඵලය 1971 සහ 1988 කාලවල උතුරෙන් නැඟෙනහිරින් මෙපිට ඇති වූ රාජ්‍ය විරෝධී කැරලි, ඒ වගේම උතුරේ වසර 30 ට අධික කාලයක් හරියටම කීවොත් 1975 සිට 2009 දක්වා වාර්ගික අරගලයක් ඇතිවීමට පදනම වුණේත් අධ්‍යාපන ක්‍රමයේ සංකූලතාවන්.බොහෝ මවුපියන් අධ්‍යාපනය යනුවෙන් හිතන්නේ විද්‍යාව, ගණිතය, ඉංගිරිසි ආදිය ඉගැන්වීමයි. එමඟින් සහතික ගොන්නක් තුරුලු කරගත් ළමයින් පිරිසක් පමණයි බිහි වන්නේ.අධ්‍යාපනයේ පරමාර්ථ තුනක් තිබෙනවා.ප්‍රජානන හෙවත් දැනුම සංවර්ධනය, ආවේදනය හෙවත් ආකල්ප සංවර්ධනය සහ මනෝචාලක හෙවත් කුසලතා සංවර්ධනය යනුවෙන්. නූතන අධ්‍යාපනඥයන් ඒ බව කියන්න කලින් අපේ පැරැන්නන් ගුණ නැණ බෙලෙන් යුතු පුතු කියා කීවෙත් ඒ ගැනම තමයි.වත්මන් අධ්‍යාපනය 5 H ක්‍රමයට වර්ධනය වී තිබෙනවා. ඒ තමයි Head, Heart, Hand, Habit, Health යනුවෙන්. ඒ කුසලතා හා පුරුදු යනුවෙන් තවත් පරමාර්ථ එකතු කරමින්. මේ සියල්ල සමග අප කල්පනා කළ යුත්තේ අපේ අධ්‍යාපනය වෙනස් කළ යුත්තේ කෙසේද යන්නයි. අධ්‍යාපන කෝට් එකක් මහලා සමස්ත ළමා පරපුර ඒකට හරියන අයුරින් වෙනස් කරන්න හදන එක නෙමෙයි සිදුවිය යුත්තේ. සමාජයට, අවශ්‍ය අයුරින් ගැලපෙන කෝට් එකක් මැසීමයි. ඒ ක්‍රමයට අධ්‍යාපනය සිදු නොවූ නිසා තමයි අද අධ්‍යාපන ඇමැතිවරයාට පළමු ශ්‍රේණියට ඇතුළත් වන 350000 ක් දරුවන්ගෙන් විසි තිස් දහසක් ජාතික පාසල්වලට ඇතුළත් කරගන්න බැරිව ඉන්නේ.අනෙක අදටත් මගේ ප්‍රදේශයේ අකුරැස්ස කෙහෙල්වල අඩාරදෙනියේ සහ මාරඹ ඉංගිරිසි ගුරුවරයෙක් නැති පාසල් තිබෙනවා. මේ පහසුකම් ලබාදීම සමානව බෙදී යා යුතුයි. නැත්නම් ගමට කැකිරි සංකල්පයෙන් මිදෙන්න අපට බැරි වෙයි.අධ්‍යාපන ක්ෂේත්‍රයේ පෙර පාසල්, දහම් පාසල්, පාසල්, ද්විතියික, තෘතීයික, විශ්ව විද්‍යාලයීය හා වෘත්තීය යන සියලු තලවල අධ්‍යාපන ක්‍රමවේදය රැකියා ඉල්ලුමට ගැලපෙන පරිදි වෙනස් විය යුතුයි. ඒ වගේම ඒ. ඒ. ටී., සිමා වැනි අධ්‍යාපන ක්‍රමවේද සඳහා දුප්පත් දරුවන්ට රජයෙන් ලබාදෙන වවුචර ක්‍රමයක් හෝ ඇති කළ යුතුයි. රාජ්‍ය නොවන විශ්ව විද්‍යාල වඩාත් විධිමත් ආකාරයෙන් ඇති කළ යුතු අතර එනිසා රාජ්‍ය විශ්ව විද්‍යාලවලට කිසිදු අඩුවක් නොවිය යුතුයි.ඒ විතරක් මදි අධ්‍යාපන ක්ෂේත්‍රයේ නියැලෙන්නන්, ගුරුවරුන්, කථිකාචාර්යවරුන් පවා මේ ක්‍රම පිළිබඳව සංතෘප්ත දැනුමකින් පසුවිය යුතුයි.මේ සියල්ල අතර වසර 13 ක් ඉගෙන ගන්නා දේ පැය තුනකදී අගයන ක්‍රමයත් යම් වෙනසක් විය යුතුයි. මොකද එයින් ඇගැයිය හැක්කේ දැනුම පමණයි. කට පාඩම් කර, වැඩිපුර පසුගිය විභාග ප්‍රශ්න පත්‍රවල පිළිතුරු වැඩියෙන් ලියන ළමයින්ට විභාග සමත් වීමට පහසු ක්‍රමයක් දැන් පවතින්නේ.අඛණ්ඩව දැනුම හා බුද්ධිය යන දෙකම ඇගැයීමට ලක් කෙරෙන අයුරින් විභාග ක්‍රමය වෙනස් විය යුතුයි. විධිමත්, අවිධිමත් හා නොවිධිමත් අධ්‍යාපන ක්‍රමවලින් මවු කුසේ සිට මිහි කුසට යනතුරු ඉගෙන ගැනීමේත් ඒ උගත් දෙය ප්‍රයෝජනයට ගෙන ලෝකයේ මෙන්ම රටේ රැකියා වෙළෙඳපොළට ගැලපෙන දැනුම හා හැකියා වර්ධනය කර ගැනීමටත් එයින් අවස්ථාව ලැබිය යුතුයි.බුදු රජාණන් වහන්සේ දේශනා කළේ නිවන් දකින්න පවා තුලිත මනසක් ඇතිවිය යුතු බවයි. අපේ ළමයින්ට අද තුලිත අධ්‍යාපන ක්‍රමයකින් තුලිත මනසක් ඇති වී නැති නිසා තමයි ප්‍රශ්නයකට මුහුණ දීගන්න බැරුව සිය දිවිනසා ගන්නේ.ආර්ථික, අධ්‍යාපන, අධ්‍යාත්මික සංවර්ධනය තමයි රටක සංවර්ධනයට වැදගත් වන්නේ.අපේ රටේ තිබෙන්නේ ලෝකයේ පැරැණිම අධ්‍යාපන කාර්යාල තුනෙන් එකක්. ඇමෙරිකාව හා ජපානය අනිත් රටවල් දෙකයි. ඒ රටවල් සමග සසඳද්දී අපේ රට අද තිබෙන්නේ කොහෙද?ඒ නිසා මා විශ්වාස කරනවා පෙර පාසලේ සිට විශ්ව විද්‍යාලය දක්වාත් සියලු අධ්‍යාපන තලවලත් අධ්‍යාපන ක්‍රමවේදය රටේ ආර්ථිකයට, සංවර්ධනයට, රැකියා වෙළෙඳපොළට ගැලපෙන අයුරින්, රට ලෝකයෙන් හුදෙකලා නොවන අයුරින් දැනුම හා බුද්ධිය පදනම් කරගෙන සැලසුම් සහගතව වෙනස් විය යුතුයි කියා.කන්නන්ගර මැතිතුමා මන්ත්‍රණ සභාවේදී කීවා කවියක්,බකමූණු දහවල් - නොදකී කවුඩු රෑ කල්නොනුවණ දන සියල් - ගොසින් නොදකී දිවා රෑකල්අපේ අධ්‍යාපනයත් අදට ගැලපෙන අයුරින් සකස් නොවුණොත් අත්වන ප්‍රතිඵලය එයයි. ඒ නිසා මේ අධ්‍යාපන ක්‍රමවේදය නිවැරැදිව සකස් කිරීමට පක්ෂ පාට භේදයෙන් තොරව සියලු දෙනා එක්වීම ජාතික වගකීමක් යැයි මා විශ්වාස කරනවා.සාකච්ඡාකෙළේ සුභාෂිණී ජයරත්න අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=af1101093</link>
    <topic>රසිකා මරා දෙවියන්ට කියන්න ගිය පුංචා</topic>
    <author>කීර්ති මෙන්ඩිස් ඡායාරූප - සුලෝචන ගමගේ</author>
    <content>“පුංචා”දහනව හැවිරිදි තරුණයෙකි. පුංචාගේ මවත් පියාත් විරසකව වෙන්ව ජීවත් වෙති. කල්පිටියේ පදිංචිව සිටි පුංචා ගියේ ද කල්පිටිය පැත්තේ පාසලකටය. වැඩිදුර අධ්‍යාපනය ලබන්නට වරම් නොලැබු ඔහු නවය වසරේදීම පාසලට ආයුබෝවන් කීවේය. ඉන්පසු ඔහු කළේ තැන තැන කුලී වැඩය.කල්පිටියේ සිට පුංචා කොළඹට ආවේ කුමක් හෝ රස්සාවක් සොයා ගැනීමේ අදහසිනි. කොළඹ මීතොටමුල්ලේ වඩුගොඩවත්ත පැත්තේ, පුංචාගේ ලොකු අම්මා කෙනෙක් පදිංචිව සිටී.ලොකු අම්මාගේ පුතකු ද කල්පිටියට පැමිණ මාළු ව්‍යාපාරයේ යෙදෙන්නේය. පුංචා ලොකු අම්මාගේ ගෙදර පදිංචියට ආවේ මීට වසර තුනකට පමණ පෙරය. කෙසේ හෝ පුංචාට රස්සාවක් ද ලැබුණේය. ඒ ඔරුගොඩවත්තේ රේගු ආයතනයේ කම්කරුවකු ලෙසටය. පුංචා ලොකු අම්මාගේ ගෙදර සිටම රස්සාවට යන්න ගත්තේය. ලොකු අම්මාත් ලොකු තාත්තාත් පුතුන් දෙදෙනාටත් අමතරව එක් පුතකුගේ තරුණ බිරිය ද නිවෙසේ සිටි අය අතර වූවාය. ඇය රසිකාය. විසිතුන් හැවිරිදිය.දරුවන් සියල්ලම උදේ රස්සාවට ගිය පසු නිවසේ ඉතිරි වන්නේ ලොකු අම්මාත් රසිකාත් පමණකි. ලොකු තාත්තාත් රස්සාවකට යන්නේය. කවුරුත් එකම නිවසේ සතුටින් තම තමන්ගේ පාඩුවේ රස්සාව කරමින් ජීවත් වූහ. මීට සතියකට පමණ පෙර ලොකු තාත්තා කල්පිටියට ගියේ කිසියම් වැඩකටය. ඊට දවස් හතරකට පසුව ලොකු අම්මාත් කල්පිටියට ගියාය.නිවෙසේ ඉතිරි වූයේ ලොකු අම්මගේ පුතුන් දෙදෙනාත් රසිකාත් පුංචාත් පමණි.දිනය පසුගිය ජනවාරි මස 4 වැනිදාය. සුපුරුදු පරිදි අවදි වූ සියල්ලෝම වෙනදා මෙන් රැකියාවට ගියහ. අයියලා දෙන්නාම වැඩට ගිය පසු නිවසේ ඉතිරි වූයේ පුංචාත් රසිකාත් පමණි.“මට එදා වැඩට යන්න හිතුණේ නැහැ... ඒ නිසා මම ගෙදර නතර වුණා...”“පුංචා” කියන්නේ ය. පුංචා ගෙදර නතර වුවත් ඔහු සාමාන්‍යයෙන් රසිකාත් සමඟ කතාබහට යන කෙනකු නම් නොවීය.“එදා අපි තනිවුණු මුල්ම දවස...”පුංචාත් රසිකාත් තම තමන්ගේ පාඩුවේ සිටියහ. කාලය ගෙවී ගියේය. වේලාව දහවල් දොළහට පමණ ඇත. පුංචා දවාලට කෑම ද කා ඊට එහායින් තිබෙන ශාන්ති අක්කලාගේ ගෙදරට ද ගොහින් යළි ගෙදර ආවේය. ඒ වන විට වේලාව දහවල එකයි තිහ පසුවී තිබිණි. ලොකු අම්මාගේ පුතකු ගෙදරට ආවේ ඔය අතරය.“තවම කෑවේ නැද්ද”නුගේගොඩ කොට්ඨාස බාර පොලිස් අධිකාරී දේශබන්දු තෙන්නකෝන්“නැහැ” පුංචා කීය.කඩයකට කොල්ලෙක් යැවු ඔහු කෑම දෙකක්ම පුංචාට ගෙනත් දුන්නේය. ඒත් පුංචා එය කෑවේ නැත. අනික් කෑම එක රසිකාට දුන්නේය.හවස තුනට පමණ ලොකු අම්මාගේ පුතා ද වැඩට ගියේය. ගෙදර තනි වූයේ පුංචාත් රසිකාත් පමණකි. පුංචා සාලයේ වාඩි වී රූපවාහිනිය නරඹමින් සිටි අතර රසිකා කාමරයේ බිම නිදා සිටියාය. කාමරේ දොර විවෘතව තිබු නිසා පුංචාට කෙළින්ම රසිකාව පෙනුණේය.“මං ටී.වී. බලනවාට වඩා බැලුවේ ඒ පැත්ත දිහා... මට රසිකා ගැන ආශාවක් ඇතිවුණා... මම එය දිහා බලාගෙන හිටියා...”පුංචාට නොයෙක් සිතිවිලි පහළ විය. සාලයෙන් නැගිට ගත් පුංචා කෙළින්ම ගියේ රසිකා ළඟටය. බිම නිදා සිටි රසිකා ළඟ ඔහුද ඇලවිය. මින් රසිකා කලබලයට පත්වූවාය.“මේ මොකද... පලයන්... පලයන්...” රසිකා ඔහු තල්ලුකර දැමුවාය. ඒත් පුංචා එතැනින් ඉවත් නොවීය.“ළඟට එන්න එපා... පලයන්... පලයන්...”රසිකාගේ කෑ ගැසීමෙන් බියට පත්වූ පුංචා ඉන්පසු හැසිරුණේ වියරු වැටුණු ලෙසය. රසිකා ග්‍රහණයට ගත් ඔහු ළඟ තිබූ පිහිය ඇගේ පපු පෙදෙසට තබා මරණ බවට තර්ජනය කළේය. තමාව මරා දමනු ඇතැයි බියට පත් රසිකා බිරාන්තව බලා සිටියාය.ඉන් පසුව සිදුවූ දේ දන්නා පුංචා පමණකි. ගොදුර ඩැහැගන්නට පුංචා උත්සාහ කළේය. රසිකා බියට පත්වූ පුංචි හා පැටවකු සේ වෙව්ලුවාය.ගතවූයේ මොහොතකි. පුංචාගේ දෑත් ඉවතට තල්ලු කළ රසිකා එතැනින් දිවයන්නට තැත් කළාය.“හිටපන් මං උඹට හොඳ වැඩක් කරනවා... මං මේක ඔක්කොටම කියනවා...”ඇය හඬා වැලපෙමින් කීවාය. මින් පුංචා තැති ගත්තේය. තමා කළ වැරැද්ද ඔහුට තේරුණේ ප්‍රකෘති තත්ත්වයට පත්වූවායින් පසුවය. වැල්ලම්පිටිය පොලිස් ස්ථානාධිපති රංජිත් සමරනායක“ඉඳපන්... අද උඹ...?” හඬමින් කියන ඇගේ කතාව පුංචාගේ හිතට මහත් වදයකි. ඇය සිය ඥාති සොහොයුරන්ට හෝ ලොකු අම්මාට මේ වගක් ඛ්වහොත් මහත් විනාශයක් වන බව ඔහුට වැටහුණේය. ඔහුගේ හිස යකාගේ කම්හල මෙනි.ඔහු වහා පැන ඇය අතින් ඇද තමා ළඟට ඇද ගත්තේය. ඒ සැණින් දකුණතේ තිබුණු උල් පිහිය ඇගේ ගෙල හරහා ගියේය. ගෙලෙන් පිටවූ රුධිරයෙන් පුංචා ද නැහැවිණි. ගෙල කැපුණු රසිකා මොහොතක් දඟලා නිසොල්මන් වූවාය.එහෙත් ඇගේ ගෙලින් රුධිරය ගලා එන්නට විය. එය බලා සිටිය නොහැකි තැන ඇගේ යට ඇඳුමක් රැගෙන ඇගේ අත් දෙක බෙල්ල පැත්තට තබා ගැටගැසු පුංචා ඇගේ සිරුර වැහෙන්නට එතැන තිබු සරමක් ද ඇඟට දැම්මේය.“මගේ ඇඟ හැම තැනම ලේ තිබුණා සර්... මං වතුර පයිප්පය ළඟට ගියා අත් හෝදගන්න... පයිප්පෙන් වතුර ආවේ නැහැ... ඉන් පස්සේ එතැන තිබුණු වතුර බේසමෙන් අතයි මුහුණයි හෝදාගෙන ටී ෂර්ට් එකකුත් දාගෙන එතනින් ආවේ සර්...” පුංචා පොලිසිය හමුවේ කියාගෙන ගියේය.රසිකා මරා දැමුවද සිත පුංචාට වද දුන්නේය.“මට ඕනැ වුණා මගේ අතින් වුණු වැරැද්ද කාටහරි කියන්න... හොඳම දේ තමයි දෙවියන්ට කියන එක කියල හිතලා මට කතරගම යන්න හිතුණා...”කතරගමට යන්නට පුංචාට මුදල් තිබුණේ නැත. පුංචා දසඅතේ කල්පනා කළේය.“ඉතින් කොහොමද කතරගම ගියේ...”“මම හෙට්ටිවීදියේ කඩයකට මාලයක් හදාගන්න රුපියල් හත්දහස් පන්සියක් දීලා තිබුණා. මං කඩේට ගිහින් ඒ සල්ලි ඉල්ලුවා. මට හාරදාහක් දුන්නා. ඉතිරි තුන්දහස් පන්සිය තව දවස් දෙකකින් දෙන්නම් කිව්වා... මං ඒ සල්ලිත් අරගෙන පිටකොටුවෙන් බස් එකේ නැගලා කතරගමට ගියා...”පුංචා කතරගමට ළඟා වෙද්දි පසුදා අලුයම හතරට පමණ ඇත. ඔහු කෙළින්ම ගියේ කතරගම දේවාලයටය. ඔහු තමා කළ දේ දෙවියන් හමුවේ පවසා බාරයක් ද විය. තමා කළ වරදින් බේරගන්නා ලෙස ඔහු දෙවියන්ගෙන් අයැද සිටියේය.මේ වන විට සියල්ල සිදුවී හමාරය. හවස් වරුවේ නිවෙසට පැමිණි ලොකු අම්මගේ පුතෙක් රසිකා මරා දමා සිටි අයුරු දැක්කේය. ඔහු වහා ඒ බව වැල්ලම්පිටිය පොලිසියට දැනුම් දුන්නේය.ස්ථානාධිපති රංජිත් සමරනායක ඇතුළු කණ්ඩායමක් සිද්ධිය වූ තැනට යන්නේ ඉන් පසුවය.ඒ වන විට පුංචා අතුරුදන්ව සිටීම නිසා කාගේත් සැකය ඔහු වෙත එල්ල විය. පොලිසිය පුංචා ගැන කරුණු සොයන්නට විය.“ඔය අතරේ තමයි අපිට ගෙදර කට්ටිය කිව්වේ මිනිහා සල්ලි වගයක් බැඳලා තියනවා හෙට්ටිවීදියේ කඩයකට කියලා.”අපි එතැනට ගිහින් ඇහුවාම කතාව හරි. මිනිහා එතැනට ඇවිත් සල්ලිවලින් කොටසක් අරන් ගිහින් ඉතුරු සල්ලි ගන්න දවසකින් දෙකකින් එන්නම් කියලා තිබුණා. අපි කඩ හිමියා දැනුවත් කළා සැකකරු පැමිණි ගමන් අපිට දන්වන ලෙස.”පොලිස් ස්ථානාධිපති සමරනායක මහතා කීය.ඊට අමතරව රසිකාගේ ඥාති සොහොයුරන් ද ඔවුන්ගේ දුරකථන අංක කඩ හිමියාට දුන්නේ ඔහු පැමිණි වහා අමතන ලෙස දන්වමිනි.මේ අතර රසිකාගේ අවසන් කටයුතු ද සූදානම් කෙරිණ. අතේ තිබු මුදල් වියදම් වූ පුංචා ඉන්පසු කළේ යළි ඉතුරු සල්ලි ගන්නට හෙට්ටිවීදියට පැමිණීමය.කඩ හිමියා ඔහු සාදරයෙන් පිළිගත්තේය.“පොඩ්ඩක් ඉන්න ඉතුරු සල්ලි දෙන්නම්.”මුදලාලිගේ ගැටයට ඔහු හසුවිය. ඔහු එතැන තිබු පුටුවකට බර විය. කඩ හිමියා හීන් සැරේ මේ බව දුරකථනයෙන් පුංචාගේ ඥාති සොහොයුරන්ට දැනුම් දුන්නේය.“මිනිහා තියාගන්න... අපි විනාඩියෙන් එනවා.”කිව් පරිදි ගතවූයේ විනාඩි දෙක තුනකි. ත්‍රී රෝද රථ දෙකක් රන්බඩු කඩය අසල නතර විය. ඥාතින් දුටු “පුංචා” කලබලයට පත්ව එතැනින් යන්නට සූදානම් වුවද ඔහුට පලා යන්න කවුරුත් ඉඩ නොතැබූහ. පුංචා ත්‍රීවීලරයට දමා ගත් ඔවුන් කෙළින්ම ගියේ මීතොටමුල්ලටය. ඔවුහු පුංචාට හොඳහැටි පහර දුන්හ.වැල්ලම්පිටිය පොලිස් ස්ථානාධිපතිවරයා එතැනට ගොස් ගුටිබැට කන පුංචා බේරා ගත්තේ මහත් පරිශ්‍රමයක් දරමිනි. සැකකාර පුංචා පොලිසියට ගෙනා පොලිස් ස්ථානාධිපතිවරයා පුංචාගෙන් රසිකා මරා දැමීම ගැන ප්‍රශ්න කරන්නට විය. අවසානයේ පුංචා සිදුවූ සියල්ල හෙළි කළේය.නුගේගොඩ කොට්ඨාස බාර පොලිස් අධිකාරී දේශබන්දු තෙන්නකෝන් මහතාගේ උපදෙස් මත සහකාර පොලිස් අධිකාරී නිශාන්ත ද සොයිසා මහතාගේ මෙහෙයවීමෙන් වැල්ලම්පිටිය පොලිස් ස්ථානාධිපති රංජිත් සමරනායක මහතා ප්‍රමුඛ අපරාධ විමර්ශන අංශයේ උප පරීක්ෂක චන්ද්‍රදාස සැරයන් වරුන් වන චන්දන (24003) ලාල් (46235) හා කොස්තාපල් ජයලත් ඇතුළු කණ්ඩායමක් මේ පිළිබඳ පරීක්ෂණ පැවැත්වූහ.සැකකරු පොලිසියට දුන් ප්‍රකාශය හා පොලිසිය කළ විමර්ශනය අනුව ලිපිය සැකසිණි.කීර්ති මෙන්ඩිස් ඡායාරූප - සුලෝචන ගමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=af1101094</link>
    <topic>තනි කළේ නැත කිසි දිනේ</topic>
    <author>- ඉසවි</author>
    <content>මෙහි පැමිණියේ ආබාධිතයෙක් ලෙසිනි. මා මෙයින් පිටව යන්නේ ආබාධිතයකු නොවන්නකු ලෙසිනි”ජනාධිපතිතුමා හමුවූ මොහොතකයුද්ධය නිසා ජීවිතයේ බොහෝ දේ අහිමිව අනාගතය පිළිබඳව බලාපොරොත්තුවක් නොමැතිව සිටි අවස්ථාවක ‘ලක්විරු සෙවණ’ට ඇතුළත්ව එහිදී වෘත්තීය පුහුණුව ලබා පිටව ගිය ආබාධිත රණවිරුවකුගේ උදාන වාක්‍යයකි ඒ.කුමක්ද මේ ලක්විරු සෙවණ. කවුද එහි නිර්මාතෘ. ඔබට නිතැතින්ම ඇසෙනු ඇත.උතුරු නැඟෙනහිර යුද්ධය ඇරැඹි මුල් යුගයේ සිට යුද්ධයෙන් ආබාධිත වූ සෙබළුන්ගේ අනාගතය සුරක්ෂිත කිරීම සඳහා නිරන්තරවම ඉදිරිපත්වූ සංඝපීතෘවරයෙකි ඇල්ලේ ගුණවංශ හිමිපාණෝ. උන්වහන්සේ ජාතිය, ආගම වෙනුවෙන් හැමවිටම ඉදිරිපත් වූහ.උන්වහන්සේගේ ජාතික ව්‍යාපාරය ආරම්භ වන්නේ එක්දහස් නවසිය හැත්තෑව දශකයේදීය. සිංහල තරුණ සංවිධානය බිහිකරමින් දුෂ්කර ප්‍රදේශවල ඉගෙනුම ලබන ශිෂ්‍ය ශිෂ්‍යාවන් වෙනුවෙන් ලකුණු ප්‍රමිතිකරණය ලබාගැනීමට සටන් කිරීමේ තැන් පටන් පසුගිය දා නිමා වූ යුද්ධය දක්වාත්, ඉන්පසුත් හමුදා සෙබළුන්ගේ සුබසාධනය හා විශේෂයෙන්ම උතුරු නැඟෙනහිර යුද්ධයෙන් ආබාධිත වූ සෙබළ තරුණයන්ගේ සුබසාධනය සඳහා කැපව කටයුතු කළහ.උතුරු නැඟෙනහිර යුද්ධය දලුලා ඇවිලෙමින් පැවැති 1990 වකවානුවේ දී යුද පෙරමුණේ සිටි සෙබළුන් දිරිමත් කිරීම සඳහා ඔවුන්ගේ චිත්ත ධෛර්යය වැඩීම සඳහා “බළ සෙනඟට සමර ගී” කැසට් පටයක් නිකුත් කළ අතරම උන්වහන්සේ රණ ගී සාහිත්‍යයක් බිහිකිරීමට ද සමත් වූහ. ගුවන්විදුලි සංස්ථාව සමඟ එක්ව කළ “බළසෙනඟට සමරු ගී” කැසට්පටයෙන් ලද මුදලින් යුද්ධයේ දී ආබාධිත වූ සෙබළුන්ට කෘත්‍රිම පාද ලබාදීමට කටයුතු කළහ. එතැනින් ඇරැඹි ගමන් මඟ අද “ලක්විරු සෙවණ” දක්වා පුළුල්ව ව්‍යාප්තව ඇත්තේය.”ලක්විරු සෙවණ ආබාධිත වෘත්තිය පුහුණු මධ්‍යස්ථානය ආරම්භ කරන ලද්දේ දෙදහස් එක වර්ෂයේ ජූනි මස විසිවැනිදා. මෙහිදී අපි යුද්ධය නිසා ආබාධිත වූ රණවිරුවන් සඳහා පරිගණක පුහුණුව සිංහල, ඉංග්‍රීසි යතුරුලියනය, කොණ්ඩා කැපීම, සැරසිලි කිරීම, ඇඳුම් මැසීම (පිරිමි) සම්භාණ්ඩ නිෂ්පාදනය, ආහාර සැකසීම, පිළිගැන්වීම, විදුලි කාර්මික ශිල්පය, තැපැල් කාර්යාලීය හා සන්නිවේදනය, සංගීතය ආදී විෂයයන් පිළිබඳව හයමාසික පාඨමාලාවන් ආරම්භ කළා. එදා මෙදා තුර අපේ ආයතනයෙන් පිටව ගිය සෙබළුන්ගෙන් ඇතැම් අය තමන්ගේම ආයතන ආරම්භ කර තිබෙනවා. සුළු ආබාධ සහිත අය හමුදාව තුළම සේවය කරනවා. මීට අමතරව මියගිය හමුදා සෙබළුන්ගේ පවුල්වල දරුවන්ටත් වෘත්තිය පුහුණුව ලබාදීමට කටයුතු කර තිබෙනවා.”ලක්විරු සෙවණ වෘත්තීය පුහුණු මධ්‍යස්ථානයේ පුහුණුව ලැබූ සෙබළුන් විසින් නිෂ්පාදනය කරනු ලබන අත්කම් නිෂ්පාදන සඳහා ඉහළ වටිනාකමක් ලබාදීම ඇල්ලේ ගුණවංශ හිමියන්ගේ අරමුණය. මෙම නිෂ්පාදන අලෙවි කිරීම සඳහා බත්තරමුල්ල පාර්ලිමේන්තු පාරේ අංක 272 හි ලක්විරු සෙවණ ආබාධිත රණවිරු නිෂ්පාදන අලෙවි සංකීර්ණය විවෘත කිරීම හෙට (10) සවස 3.30ට සිදුකැරේ.රණවිරු පාසලේ ඉගෙන ගත් සෙබළුන් මෙන්ම හමුදා කඳවුරුවල සිටින ආබාධිත සෙබළුන් විසින් කරනු ලබන විවිධ නිෂ්පාදන අලෙවි කිරීමටත්, ඒකල පිහිටි ගොවිපලේ ඵලදාව අලෙවි කිරීමත් මෙම වෙළෙඳ සංකීර්ණයේ දී සිදුකරනු ලබනවා. ඉතා උසස් තත්ත්වයේ ප්‍රමිතියෙන් ඉහළ භාණ්ඩ මෙහි දී අලෙවි කරනු ලබනවා. වෙළෙඳ පොළේ මිලට වඩා මිල අඩුවෙන් අලෙවි කිරීමයි අපේ අරමුණ.මෙම අලෙවිසලෙන් ලැබෙන මුදල්වලින් රණවිරුවන්ගේ සුබසාධන කටයුතු කිරීමට යොදා ගැනෙනවා. එමෙන්ම මෙහි ආදායම යුද හමුදා ගිණුමකටයි බැරවන්නේ. යුද්ධය අවසානය. එහෙත් ඇල්ලේ ගුණවංශ හිමියන්ගේ සටන් ව්‍යාපාරයේ අවසානයක් නැත. යුද්ධයෙන් සුළු ආබාධිත තත්ත්වයට පත්වූ සෙබළුන් යොදවා ගොවිපළක් ආරම්භ කිරීම උන්වහන්සේ ආරම්භ කළ අලුත්ම කාර්යයි.ආබාධිත රණවිරු පාසල ආරම්භ කරමින්ඒකල පිහිටි ගුන්විදුලි සම්ප්‍රේක්ෂණ කුළුණ ආශ්‍රිත වල්බිහි වූ ඉඩම අද කාගෙත් සිත් ඇද බැඳගන්නා සරුසාර ගොවිපලකි. ගොවිපලේ තැනෙක ඇත්තේ වැටකොළු වැල් යායකි. තවත් තැනෙක රාබු, කැරට්, මඤ්ඤොක්කා පාත්ති කිහිපයකි. මේ අතර පැණි කොමඩු මෙන්ම විවිධ එළවළු වර්ග රාශියක් වගාකර ඇත. ගොවිපළේ එක් පසකෙ ඇත්තේ පිච්ච මල් වගාවකි.මම මේ ඉඩම බලන්න ගිය මුල් දවස්වල දැක්කා වතුසුදු මල් හැදිලා තියෙනවා. මට හිතුනා මෙහි පිච්ච මල් වවන්න ඕන කියලා. කොළඹ තියෙන කෝවිල් වලට විශාල වශයෙන් පිච්ච මල් අවශ්‍යයි. ඇතැම්විට ඉන්දියාවෙනුත් පිච්ච මල් ආනයනය කරනවා. මේ ඉල්ලුමට ඇයි අපට පිච්ච මල් වගාකරන්න බැරි? හමුදා තරුණයන්වත් යොදාගෙන අනෙකුත් දේ වගාකරන අතරේ පිච්ච මල් වගාවත් ආරම්භ කළා. අපේ ගොවිපළේ රසායනික පොහොර වර්ග යොදාගන්නේ නැහැ. කාබනික පොහොර පමණයි යොදාගනු ලබන්නේ” ගුණවංශ හිමියෝ පවසන්නාහ.ලක්විරු සෙවණ අලෙවි සංකීර්ණයතුවක්කුවට හුරු වූ දෑත්වලින් ගහට වැලට සාත්තුªකර නෙලාගන්නා පලදාව සරු සාරය. නොසන්සුන් හා දුකින් තැවෙන ආබාධිත සෙබළ තරුණයන්ගේ පමණක් නොව හසරක් නොදැන අයාලේ යාමට ඉඩ තිබූ මල් කැකුළු පොකුරකට ද උන්වහන්සේ මාවත පෙන්වා දුන්හ.නව මාවතකට ගත්හ. ඒ ‘ලක්විදු විදුහල’ යි. වීදි දරුවන්ගේ අනාගතය සෞභාග්‍යමත් සමෘද්ධිමත් එකක් කිරීම සඳහා ආරම්භ කරන ලද වීදි දරුවන්ගේ පාසලේ මේ ගෙවීයන්නේ දෙවන වසරයි. අධ්‍යාපනය ලබන දරුවන්ට ඇඳුම් පැලඳුම් පොතපත පමණක් නොව දිවා ආහාරය ද නොමිලේ ලබාදෙන්නේය.සියලු සද්කාර්යයන් කෙරෙනුයේ ඇල්ලේ ගුණවංශ හිමියන්ගේ උත්සාහයෙනි; ධෛර්යයෙනි.- ඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=af1101095</link>
    <topic>උසස් පෙළ බාධක ඉවතට</topic>
    <author>සුභාෂිණී ජයරත්න</author>
    <content>සමස්ත දරු පරපුරේම අනාගතය ගොඩ නැඟෙන්නේ අධ්‍යාපනයෙන් වුවත් එහි පවත්නා විෂමතා නිසාම අද බහුතරයක් දරු පරපුර අනාගතයට පියමං කරන්නේ අතරමං වූවන් ලෙසිනි. සෑම වසරකම ලක්ෂ 3 1/2 කට ආසන්න දරු පිරිසක් උසස් අධ්‍යාපන ක්ෂේත්‍රයට අවතීර්ණ වුව ද විභාග කේන්ද්‍රීය අධ්‍යාපනය ක්‍රමය තුළින් ගමන් කර විශ්ව විද්‍යාල අධ්‍යාපනය දක්වා යනවිට ඒ ලක්ෂ 3 1/2 න් ලක්ෂ 3 ක් පමණ එක් එක් කඩ ඉම්වලදී හැලී උසස් අධ්‍යාපන කඩඉම ට ළඟාවීමේ මං අහුරා ගනිති. වරද ඇත්තේ කා අතේ ද? යන්න කොයි කවුරුත් තේරුම් ගත යුතු කරුණකි.ශිෂ්‍ය කේන්ද්‍රීය අධ්‍යාපන ක්‍රමයක් මත අධ්‍යාපනය ගොඩනැගිය යුතු වුවත් අද අපේ අධ්‍යාපනය ගොඩ නැඟී ඇත්තේ විභාග කේන්ද්‍රීය අධ්‍යාපනය මත ය. දරුවාගේ සියලු නිපුණතා, සාධන හැකියා මනින්නේ විභාගයෙනි. විෂය මාලා සැකසීමේ පටන් පංති කාමරයේ අධ්‍යාපන කටයුතු මෙන් ම සියලු ඉගැන්වීම් කරන්නේ විභාගය අරමුණු කරගෙන ය. මෙලෙස දරුවන් ලක්ෂ 3 ක් පමණ වසරකට මං මුලාවන්නේ මේ විභාග කේන්ද්‍රීය අධ්‍යාපන ක්‍රමය නිසා ය. මේ නිසා හැකි ඉක්මනින් ම විභාග කේන්ද්‍රීය අධ්‍යාපන ක්‍රමය වෙනසකට ලක්විය යුතු කාලය එළඹ ඇත.අප හැමෝගෙම සතුටට කරුණක් වශයෙන් එළැඹෙන හෙට දිනයේ මේ සැබෑ වෙනසකට මුහුණ දී සිසුන්ගේ මනසට, වයසට ගැලපෙන විෂයමාලාවන්ගෙන් යුතු, සිසුනට අනවශ්‍ය බරක් නොපැටවෙන පරිදි විභාග ක්‍රමයත්, අධ්‍යාපන ක්‍රමයත් වෙනස් කරන්නට අධ්‍යාපන අමාත්‍ය බන්දුල ගුණවර්ධන මහතා සියලු අංශ වෙත මේ වනවිටත් උපදෙස් දී ඇත. ජනවාරි පළමු වැනිදා සිට ම ආරම්භ කෙරුණු මේ වෙනසකට ලක් කිරීමේ සැලසුම සඳහා අදාළ අංශ දැන් සිට ම සූදානම් ය.වසරකට ලක්ෂ 3 ක් පමණ පළමු වසරට ඇතුළත් වුවත් ඒ පිරිසෙන් සරසවි වරම් ලැබෙන්නේ 20000 ක් 22000 ක් අතර පිරිසකට ය. මින් අතරමං වන්නන්ට සලසන සේවාව සොයා බලන්නට දැනටමත් අධ්‍යාපන අමාත්‍යාංශය, උසස් අධ්‍යාපන අමාත්‍යාංශය, වෘත්තීය පුහුණු අමාත්‍යාංශය මෙන් ම ක්‍රීඩා අමාත්‍යාංශය සමඟ අත්වැල් බැඳගෙන ඇත. ලබන වසරේ සිට ම මේ දරුවන්ට අස්වීමේ සහතිකය වෙනුවට නිපුණතා සහතිකයක් ලබාදීමට සූදානම් කර ඇත. උසස් පෙළ සුදුසුකම් නොලැබූ දරුවන් පාසල තුළ ම රඳවාගෙන නිපුණතා සංවර්ධනය කර වෘත්තිකයන් බවට පත් කිරීමේ සැලැස්ම මේ වසරේ සිටම ක්‍රියාත්මක ය.අධ්‍යාපන අමාත්‍ය බන්දුල ගුණවර්ධන මහතාගේ උපදෙස් පරිදි අධ්‍යාපන අමාත්‍යාංශයත්, ජාතික අධ්‍යාපන ආයතනයත් එකතු වී සාමාන්‍ය පෙළ හා උසස් පෙළ විෂය මාලාවන්හි පවත්නා අන්තර්ගතය දරුවන්ට ග්‍රහණය කරගැනීමට හැකි පරිදි සරල කිරීම්වලට අදාළ සාකච්ඡා මේ වනවිට පවත්වා අවසන් ය. (සාමාන්‍ය පෙළ විෂය මාලාව වෙනස් කිරීමට අදාළ සාකච්ඡා පැවැත්වූයේ පසුගිය සිකුරාදා නිසා ඒ පිළිබඳ තොරතුරු අනාවරණය නොවීය) මෙම සාකච්ඡාවන් සඳහා අධ්‍යාපන මනෝ විද්‍යාඥයින්ගේ සහාය ද ලබා ගැනිණි.උසස් පෙළ නව විෂය නිර්දේශය යටතේ සිසුන් විභාගයට මුහුණ දෙන්නේ මේ අගෝස්තුවේ ය. විභාගයට ඇත්තේ තව මාස 07 ක කාල ප්‍රමාණයකි. දැනටමත් උසස් පෙළ විෂය නිර්දේශය මුල් කරගෙන ඔවුන්ට ඇත්තේ විශාල විභාග භීතිකාවකි. විශ්ව විද්‍යාල උපාධි ලබා ගැනීමේ විභාගයන්ට අදාළ ගැටලු ද මේ විෂය මාලාවන්ට අන්තර්ගත කර ඇත. පාසල තුළ මේ විෂය මාලාව ආවරණය කරන්නට කාලය මදි ය. එපමණක් නොව ගුරුවරුන්ට ද ඒ ඉගැන්වීම ගැන ප්‍රමාණවත් පුහුණුවක් නැත. අනිත් පැත්තෙන් දරා ගැනීමේ හැකියාව උපරිමයෙන් උපරිමයට පත්වීම නිසා දරුවෝ දැඩි මානසික ආතතියට පත්වෙති. මෙයින් ලාභ උපයන්නේ ටියුෂන් අයිතිකරුවන් ය. පාසල්වල දරාගත නොහැකි මේ විෂය නිර්දේශය හරි හැටි නොකරන නිසා දරුවෝ ද දෙමව්පියෝ ද ටියුෂන් ගුරුවරුන්ගේ පිහිට පතති. එසේ ම අමතර කාලයක් යොදාගෙන සමහර විට පාසල් වේලාව තුළ ද මේ අසීමිත බර කෙසේ හෝ නියමිත කාලයට පෙර දරුවන් මත පටවති. දරුවන් මානසිකව දැඩි ලෙස විභාග ආතතියට මුහුණ දෙමින් උදේ සිට රාත්‍රිය වනතුරු ටියුෂන් වල පිහිට පතන්නේ ඉතාමත් කනගාටුදායක ලෙස ය. වරද ඇත්තේ කා අතේ ද?දැනටමත් උසස් පෙළ විෂය ධාරාවේ සිදු කළ යුතු වෙනස්කම් සිදු කරමින් පවතී. එනිසා ම ජාතික අධ්‍යාපන ආයතනයේ අධ්‍යක්ෂ ජනරාල් මහාචාර්ය ඩබ්ලිව්.එම්. අබේරත්න මහතාගෙන් අපි මේ ගැන විමසීමක් කළෙමු.එතුමාගේ අදහස් දැක්වීමට අනුව මේ මොහොත වන විට ඉතා කඩිනම් ව අධ්‍යාපන අමාත්‍යවරයාගේ හදිසි නියෝගයකින් විෂය නිර්දේශවල පවත්නා අඩුපාඩු සෙවීම සඳහා විෂය භාර අධ්‍යක්ෂකවරුන් කැඳවා ඒ පිළිබඳව අධීක්ෂණයක් කිරීම ආරම්භ කර ඇත. 2011 න් ආරම්භ වන නව නිර්දේශයෙන් ම ළමයින් විශාල ප්‍රමාණයක් අනාථ නොකර විෂය මාලා සම්බන්ධයෙන් ගත යුතු සියලු අනවශ්‍ය කොටස් ඉවත් කිරීමේ කටයුතු පිළිබඳ ජාතික අධ්‍යාපන ආයතනයේ අවසන් වාර්තාව මේ මස අවසානයේ අධ්‍යාපන අමාත්‍යවරයාට (31 දා වනවිට) බාරදීමට නියමිත ය. විෂය නිර්දේශයේ දිග වැඩිවීම, සමහර පාඩම් සඳහා සීමාවන් නොමැති වීම, විශ්ව විද්‍යාලවල ඉගැන්වීම් කරන කොටස් මෙන් ම විශ්ව විද්‍යාලවලවත් නූගන්වන කොටස් පවා ඇතුළත් ව තිබේ නම් ඒවා සියල්ල ඉවත් කිරීම ආදී අංශයන්ගෙන් උසස් පෙළ විෂය ධාරා 40 ක් පිළිබඳව යළි සලකා බැලීම මේ වන විටත් සිදු කරමින් පැවැතීම දැඩි සතුටට කරුණකි.ඒ අනුව විෂය අධ්‍යක්ෂකවරුන් විසින් සිදු කරන්නා වූ සියලු විෂයන් පිළිබඳ ස්වයං අධ්‍යයන වාර්තාව මේ මස 15 වැනිදාට පෙර ජාතික අධ්‍යාපන ආයතනයේ අධ්‍යක්ෂ ජනරාල්වරයාට බාරදීමට නියමිත ය. එපමණක් නොව උගන්වන ගුරුවරුන් ලවා ද මේ පිළිබඳ සමීක්ෂණ වාර්තා ගනිමින් පවතී. ඉගැන්වීමේ හැකි - නොහැකියාව, කාලය පිළිබඳ ගැටලු මෙන් ම තමන්ට ඇති පුහුණුව සම්බන්ධයෙන් ද පංති කාමරයේදී තමන් මුහුණදුන් ප්‍රායෝගික ගැටලු පිළිබඳ වාර්තාවක් ද 20 වැනිදා ට පෙර ලබාදීමට නියමිත ය. මේ අනුව අවසන් වාර්තාව සැලසුම් අංශය හරහා අධ්‍යක්ෂ ජනරාල්වරයා විසින් අධ්‍යාපන අමාත්‍යවරයාට බාරදුන් පසු අධ්‍යාපන අමාත්‍යවරයා විසින් කඩිනම් ක්ෂණික ප්‍රතිපත්තිමය තීන්දුවක් ගනු ඇත. එළැඹෙන උසස් පෙළ විභාගයට ඇත්තේ තවත් මාස 07 ක් වැනි සුළු කාලයක් නිසා අධ්‍යාපන අමාත්‍යවරයා ඉතා ඉක්මනට මේ තීන්දුව ගනු ඇත.ජාතික අධ්‍යාපන ආයතන තොරතුරුවලට අනුව මේ වන විටත් උසස් පෙළ නව නිර්දේශ විෂයයන් 3 ක සමීක්ෂණ අවසන් කර ඇත. සංඛ්‍යාත්මකව දත්ත අපට ලබා නොදුන්න ද අවසන් ප්‍රතිඵල මෙසේ වී ඇත. සමීක්ෂණය සිදු කළ ගණකාධිකරණය , රසායන විද්‍යාව, ආර්ථික විද්‍යාව යන ප්‍රධාන විෂය ධාරා 3 අවසන් නිගමනය වූයේ මේ විෂයන් 3 ම විෂය නිර්දේශ ඉතා දිග වැඩි බවයි. එසේ ම අනවශ්‍ය වූ කරුණු කාරණා ද අන්තර්ගත වී ඇති බව ඔප්පු විය. කාලය ද ඉගැන්වීම සඳහා ප්‍රමාණවත් නැති බව ද ප්‍රකාශ විය. ගුරු පුහුණුව ද නොමැති වීම තවත් අඩුපාඩුවකි. කෙසේ හෝ තමන්ගෙන් කලකට පෙර සිදුවූ වැරදි කලකට පසුව හෝ අවබෝධ වීම හා එය නිවැරදි කිරීමට උත්සාහ කිරීම අගය කළ යුත්තකි.කෙසේ වෙතත් මේ වන විට 2011 උසස් පෙළ නව විෂය නිර්දේශයේ ප්‍රශ්න පත්‍ර ධ් සඳහා ඉගැන්වීම් බොහොමයක් අවසන් ය. ධ්ධ් පත්‍රය ඉගැන්වීම් ආරම්භ කර ඇත. අධ්‍යාපන අමාත්‍යවරයාගේ ප්‍රතිපත්ති තීන්දුවෙන් අනතුරුව අදාළ වෙනස්කම් විභාගයට කලින් කරන්නට (අනවශ්‍ය පාඩම් ඉවත් කරන්නට) ජාතික අධ්‍යාපන ආයතනය දැන් සූදානම් ය.විෂය නිර්දේශයේ පවත්නා ගැටලු නිසා දරුවන් අද පාසලින් ඉවත් වී ටියුෂන්වලට යොමු වී ඇත. ගුරුවරයාගේ ආත්මාභිමානය හීනවී ඇතුවා සේ ම ගුරු වෘත්තිය පවා ඔවුනට එපා වී ඇත. දෙමව්පියන් දුක් මහන්සි වී හම්බ කරන දෙයින් සියයට 60 කටත් වඩා වියදම් කරන්නේ දරුවන්ගේ පෞද්ගලික පංතිවලට ය. නිදහස් අධ්‍යාපනය මෙසේ කාබාසිනියා කර දැමීම ගැන දැන්වත් බලධාරීන් ගේ ඇස් ඇරීම අගය කළ යුතු ය.තවත් මාස කිහිපයකින් නව නිර්දේශයේ උසස් පෙළ ප්‍රශ්න පත්‍ර සැකසීම ආරම්භ වෙයි. පසුගිය වසරේ උසස් පෙළ විභාගයට සිසුන් 2, 30,000 ක් පෙනී සිටියත් මෙයින් විෂයන් 3 ම සමත් වූයේ 141000 යි. ‘එස්’ සාමාර්ථයක් වත් ගන්නට බැරිව 90,000 ක් අසරණ වූහ. සාමාන්‍ය පෙළ පවා හොඳින් සමත් වූ මේ පිරිස උසස් පෙළ ‘එස්’ සාමාර්ථයක්වත් නොගෙන අසමත් වූයේ විෂය නිර්දේශයේ ගැඹුර මෙන් ම ප්‍රශ්න පත්‍රයේ පවත්නා අසීරුතාව නිසා බව රටේ කතාබහට ලක් විය.විභාග කොමසාරිස් ජනරාල් අනුර එදිරිසිංහ මහතා ද අපේ සංවාදයට එක්විය. විභාග කොමසාරිස් ජනරාල් වරයා පවසන පරිදි විෂය නිර්දේශයේ පවත්නා ගැඹුර නිසා ප්‍රශ්න පත්‍රය අමාරු ය. විශේෂයෙන් ම බොහොමයක් විෂයන්වල අන්තර්ගත කරුණුවල සීමාවන් පවා නොමැත. බොහෝමයක් කරුණු සීමාවකින් තොරව ඉදිරිපත් කර තිබීම නිසා ප්‍රශ්න පත්‍ර සැකසීමේදී එය වඩාත් අසීරු කරුණක් වෙයි. මේ නිසා ඔහු පවසන්නේ පැරණි නිර්දේශය යටතේ සිදුවූ වැරදි නව නිර්දේශය යටතේත් සිදුවීමට ඉඩ නොතැබිය යුතු බවයි. ශිෂ්‍ය හිතකාමී ප්‍රශ්න පත්‍ර සමූහයකට යා යුතු බවයි. විෂය නිර්දේශය මෙන්ම ඒ විෂය නිර්දේශය යටතේ සකස් කරන ප්‍රශ්න පත්‍රය දරුවන්ට අමාරු බව විභාග කොමසාරිස් ජනරාල්තුමා ද පිළිගනියි. ඔහු පවසන්නේ ලන්ඩන් උසස් පෙළ විභාග ප්‍රශ්න පත්‍රයට වඩා අපේ ප්‍රශ්න පත්‍රය දෙගුණයක් අමාරු බවයි. මෙසේ වන්නේ ඇයි? අපි ඔහුගෙන් ම දැනගනිමු.ළමයාට ඉගෙන ගැනීමට අනවශ්‍ය කරුණු විෂය මාලාවට ඇතුළත් කර ඇත. සමහර ඒවා විශ්ව විද්‍යාලවල උගන්වන දේ ය. තවත් සමහර දේවල් විශ්ව විද්‍යාලවලවත් නූගන්වන කරුණු ය. ඔහු සඳහන් කරන පරිදි භෞතික විද්‍යාවට අදාළ අලුතින් හඳුන්වා දුන් නැනෝ තාක්ෂණය හා මූලධර්ම පාඩම ඉගැන්වීමට දන්නා ගුරුවරු නැත. ඒ විෂය ඉගැන්වීමට විශ්ව විද්‍යාලවල සිටින්නේ ද ටික දෙනෙකි. පාසල් පද්ධතියේ උගන්වන්නට ගුරුවරු නොමැතිව මෙවන් මෝඩකම් කිරීම විහිළුවට මෙන් ම කනගාටුවට ද කරුණකි.විභාග කොමසාරිස්වරයා පවසන පරිදි උසස් පෙළ තාක්ෂණවේදයට ද ඇත්තේ එවැනි ම කනගාටුදායක තත්ත්වයකි. උසස් පෙළ තාක්ෂණවේදයට විෂයන් 6 ක් ඇත. මේ එක් ප්‍රශ්න පත්‍රයක් සැකසීමට විශ්ව විද්‍යාල ආචාර්යවරු 4 ක් අවශ්‍ය වෙයි. උත්තර පත්‍ර බලන්නත් ආචාර්යවරු 4 ක් අවශ්‍යය. එසේ නම් මේ විෂය ගැන ඉගැන්වීමට ගුරුවරුන් සෙවීම ගැන කවර කතා ද? ගණකාධිකරණ ප්‍රශ්න පත්‍රය පවා නිපුණතා පාදක කරගෙන ඉදිරියට යා යුතු ය.මේ අසීරුතා එකක් දෙකක් පමණි. ඉවත් කළ යුතු දේ ද එක් කළ යුතු ;ද් ද ඉතා ඉක්මනින් කළ යුතු ය. නමුත් තවමත් අවසන් තීන්දුවකට පැම්ණ නැත. ඒ අවසන් තීන්දුව කඩිනමින් ගනු ඇතැයි අපි අපේක්ෂා කරමු.විභාග කොමසාරිස් ජනරාල් අනුර එදිරිසිංහ මහතා පවසන පරිදි ප්‍රශ්න පත්‍රවලින් ගැඹුරු කරුණු කාරණා ඉවත් වුවත් ප්‍රශ්න පත්‍රයේ ගුණාත්මක බවත්, ජාත්‍යන්තර ප්‍රමිතියත් කිසිදාක ඉවත් නොවේ. සිසුන් අගාධයට ඇද දමන අධ්‍යාපන ක්‍රමයේ ගැටුම ඇත්තේ උසස් පෙළට පමණක් නොවේ. ශිෂ්‍යත්වයෙන් පටන් ගෙන සාමාන්‍ය පෙළ දක්වා ද දරුවන්ට පැටවෙන අනවශ්‍ය බර ද ඉවත්විය යුතුමයි. දරුවා මේ අනවශ්‍ය බර පැටවීමෙන් ටිකෙන් ටික පාසලින් ඉවත් වීමේ ප්‍රවණතාව අඩු කළ යුතු ය.මෙතෙක් සිදු නොකළ වෙනස්කම් රාශියක් සිදු කිරීමට අධ්‍යාපන අමාත්‍යවරයා දැනටමත් සූදානම්ව ඇත. ඒ අනුව මෙම වසරේ සිට ගණිතය අසමත් වන සිසුන්ටත් උසස් පෙළ කලා විෂය ධාරාව හැදෑරීමේ අවකාශය උරුම වෙයි. එය සැමට සැනසුම් සුසුමක පෙර නිමිත්තකි. ඒ අනුව සාමාන්‍ය පෙළ ගණිතය අසමත් වූවත් කලා විෂය ධාරාව යටතේ විෂයන් 35 ක් හැදෑරිය හැකිවීම භාග්‍යයකි.එපමණක් නොව සාමාන්‍ය පෙළ ගණිතය ධ්ධ් ප්‍රශ්න පත්‍රය සම්බන්ධව සිසුන් නගන අදෝනාවට ප්‍රතිචාරයක් ලෙසත් දරුවන් අතර ගණිත උනන්දුව වැඩි කිරීමටත් පසුගිය සාමාන්‍ය පෙළ විභාගයේ සිට ගණිතය ධ්ධ් ප්‍රශ්න පත්‍රයට ලබාදෙන කාලය පැය 2 1/2 දක්වා දීර්ඝ කර ඇත. අධ්‍යාපන අමාත්‍යවරයාගේ මැදිහත් වීමෙන් උසස් පෙළ හදාරන දරුවන්ට තවත් සහනයක් සලසා ඇත. මෙතෙක් උසස් පෙළ විෂය ධාරා ලෙස ඇත්තේ කලා, වාණිජ, ගණිත, විද්‍යා යන විෂය ධාරාවන් 4 පමණි. මේ වසරේ සිට විෂය ධාරාවට තවත් විෂයයන් එක්කර ඇත. එය තාක්ෂණ විෂයයි. මීට අමතරව පාසල් මට්ටමේ සිට දරුවන්ව ජන ජීවිතයට අවතීර්ණ කිරීම සඳහා ජීවන කුසලතා විෂය එක්කර ඇත. තමන් ජීවත් වන ප්‍රදේශයන් අනුව මේ විෂය යටතේ කෘෂිකර්මය, තාක්ෂණය හා ව්‍යවසායකත්වය යන කුමන හෝ අංශයකින් තම හැකියාවන් නංවා ගැනීමට දරුවන්ට හැකිවේ. මෙවන් ප්‍රායෝගික අංශ කරා දරුවන්ව යොමු කිරීම වඩාත් කාලෝචිත පියවරකි.මීට අමතරව ගම්බද ප්‍රාථමික පාසල් නගා සිටුවීමත්, පාසල් අතර විෂමතාව දුරු කිරීමත්, සැමට සම අධ්‍යාපන අවස්ථා ලබා දීමත් එමෙන් ම ජනප්‍රිය පාසල් වලට දරුවන් ඇතුළු කිරීමේ තරගය නිමා කිරීමත් අරමුණු කරගෙන මේ වසරේ සිට ද්විතියික පාසල් 1000 ක් ගුණාත්මකව ඉහළ නැංවීමේ වැඩපිළිවෙළ ක්‍රියාවේ නැංවීමට යෝජිත ය. මේ වන විටත් පළාත් ලේකම්වරු සමඟ සම්බන්ධ වී පාසල් සිතියම් ගත කිරීම් කටයුතු ආරම්භ කර ඇත.මෙතෙක් කිසිවකුගේ අවධානයට නතු නොවූ අධ්‍යාපනය තුළ දරුවා රඳවා ගැනීම සඳහා කළ යුතු වූ වෙනස් කම් සිදු කළ යුතු වූ අංශ ගණනාවක් ගැන අධ්‍යාපන අමාත්‍යවරයාගේ අවධානයට නතු වී තිබීම අප කාගේත් සතුටට කරුණකි.සුභාෂිණී ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=af1101096</link>
    <topic>පොත් කියවන්නෝ ශාස්ත්‍රවන්තයෝය</topic>
    <author>විශ්‍රාම ලත් විදුහල්පති</author>
    <content>එදා පාසල් ශිෂ්‍යයන් වන අපට තුන් වන වාරාවසාන දිනය වැදගත් ය. මුල්ගුරු තුමා ලකුණු පොතක් අරගෙන පංතියට එයි. නම් කියවමින් ශිෂ්‍යයන් පෙළ ගස්වයි. එසේ පෙළ ගැස් වූ සිසුන් සමත් වූවෝය. නම නොකියැවුණු දෙ තුන් දෙනා අසමත් වූවෝය. සමත් වූ ශිෂ්‍යයන් ඊළඟ පංතියට පේළියට යති.පංති කාමරයට ගිය පසු පංති භාර ගුරු තුමා හෝ ගුරුතුමිය පැමිණ ඇත. අපට මුලින් ම කියන්නේ ඊළඟ අවුරුද්දේ පොත් ලැයිස්තුව ගැනය. එය කලු ලෑල්ලේ ලියා ඇත. කියවීම් පොතක්, ගණන් පොතක්, ස්වභාව අධ්‍යයන පොතක්, ඉංගී‍්‍රසි පොතක්, ආගම පොතක්, කවි පොතක් ඒ අතර විය. ගල්ලෑල්ලේ ලියන අයට ගල්ලෑලි හා ගල්කූරු ගැන සඳහන් විය. ඒ අතරට තනිරූල් කොපිපොත්, කොටු රූල්, ඩබල්රූල්, කලු ඩ්‍රෝවින් පොත්, සුදු ඩ්‍රෝවින් පොත්, පාට පැන්සල් සහ දිය සායම් පෙට්ටි ද විය.පොත් ලැයිස්තුවේ සඳහන් අලුත් පොත් මිලදී ගැනීම ශිෂ්‍යයන්ගේ මහත් සතුටට හේතුවකි.එදා පොත් පරිහරණය ඉතා හොඳ මට්ටමක පැවැතුණි. පොතට පිටකවරයක් දැමීම අනිවාර්ය විය. ඒ කාලයේ පොලිතින් නොතිබූ නිසා ‘බ්‍රවුන් පේපර්’ හෝ හොඳට පිස දා ගත් සිමෙන්ති මලු වල කවර වලින් පිට කවර දැමිණි.අද මෙන් විචිත්‍ර මෝස්තර ඇති දැවැටුම් පත් වලින් එදා පිටකවර දැමුවේ නැත. තමන් සතු පොත මහාර්ඝ වස්තුවක් සේ සලකා පොත මැදට සුවඳ හමන පුයර වර්ගද, බෝ පත් ද දමා පූජනීය මට්ටමෙන් පොත් සුරැකීමට එදා සිසුවෝ කටයුතු කළහ. පංති භාර ගුරුතුමාගෙන් ද පොත් ගැන උපදෙස් ලැබුණි. පොත්වල කොළ නවන්න එපා, පැන්සල් ඉරි, පෑන් ඉරි අඳින්න එපා, පොත් විසි කරන්න එපා, පොත් බිම දමන්න එපා, පොත් පෑගෙන්න දෙන්න එපා, පාඩම් කළාට පසු පොතට වැඳ අම්මාට තාත්තාට මෙන් පොත්වලට ගෞරව කරන්නැයි එදා ලැබුණු ගුරූපදේශ විය. එහෙත් පොත්වලට වර්තමානයේ ඇතැම් ළමයින් දක්වන සැලකිල්ල ප්‍රමාණවත් නැත.පංති කාමරවල පොත් ඉරා දැමීමට පවා ඇතැම් ශිෂ්‍යයෝ පෙළඹෙති. අතන මෙතන වීසි කරන පොත් ද දක්නට ඇත. රජයෙන් තිළිණ වශයෙන් ලැබෙන පොත්වලට ආදරය කරන්නට ශිෂ්‍යයන්ට පුරුදු කළ යුතුය.අතීතයේ මෙන් නොව අපේ පාසල් දරුවන් වාසනාවන්තයෝය. පංතිවල වර්ෂාවසාන විභාගවලින් අසමත් වන්නේ නැත. සියල්ලෝම පාහේ සමත් වෙති. පොත් මුදලට ගත යුතු නැත. පෙළ පොත් පංති කාමරයට ම ගෙනැවිත් දෙනු ලැබේ. අලුත් අවුරුද්දේ පාසල් යන්නට අලුත් ඇඳුම් කට්ටලයක් ද ලැබේ. මේ සියල්ලම කරන්නේ හෙට දවස රට බාර ගන්නට සූදානම් වන දරුවන් ආචාරශීලී ලෙස, සංවර ලෙස, උගතුන්, වියතුන් සහ රටට වැඩදායි පිරිසක් බවට කිරීමටය.රජයෙන් ලැබෙන මේ පෙළ පොත් ගැන යමක් කිව යුතුය. මේ පොත් ආදරයෙන්, සැලකිල්ලෙන් පරිහරණය කළ යුතුය. පොත් අවලස්සන කිරීමට විවිධ කුරුටු ගෑම්, නොකළ යුතුය. පොත්වල අවසන් පිටුවල, පිට කවරවල, දුරකතන අංක, විවිධ නම් ගම් ලිපින, නානාප්‍රකාර ගීත කොටස් යනාදිය නොලිය යුතුය. පොත්වල පිටු නොකැඩිය යුතුය. පොත්වල ඡේද යටින් ඉරි ඇඳීම් සටහන් යෙදීම් නොකළ යුතුය.එපමණක් නොව පොත් බෑගයට දමන විට ද පොත්වල පිටු ඉරෙන්නේ නැති අයුරින් පොත් පොඩි නොවන අයුරින් ක්‍රමානුකූලව කළ යුතුය. පොතක පිටු පෙරලන ආකාරයද ඉගෙන ගත යුතුය. මේසයක් මත නොවේ නම් තම වම් අත්ල මත පොත තබාගෙන පිටු අංකනය කළ කෙළවරින් පොඩි නොවන පරිදි, ඉරෙන්නේ නැති පරිදි, ශබ්දයක් නොනැගෙන පරිදි පොත් පිටු පෙරළිය යුතුය.මොන ම හේතුවක් නිසා හෝ අතේ දබර ඇඟිල්ලේ ‘කෙළ’ තවරා පිටු පෙරළීම නොකළ යුතුය.වරක් හිතවත් විද්‍යාර්ථියකු සමඟ නිබන්ධයක් සඳහා දුර්ලභ ගණයේ පොතක් සොයන්නට පන්සලකට ගියෙමු.’ඉස්කෝලෙ මහත්තයා මොකද මේ පැත්තේ’’ලොකු හාමුදුරුවනේ මේ මගේ හිතවතෙක්, පොතක් පුස්තකාලයේ තියේදැයි බලන්නයි ආවෙ.’ලොකු හාමුදුරුවන් වහන්සේ සාමණේර නමකට කතාකොට පොතක් හා පුස්කොළ පොතක් රැගෙන එන ලෙස උපදෙස් දුන්හ. උන්වහන්සේ පොත් දෙක මගේ මිත්‍රයාට දුන් අතර ඔහු මුද්‍රිත පොත රැගෙන දබරැඟිල්ලේ ‘කෙළ’ තවරා පෙරලන්නට විය.’මහත්තයා පොතක් පෙරළන්න දන්නේ නැති පාටයි.’ උන්වහන්සේ කීහ. සිදුවූ වරද ගැන උන්වහන්සේගෙන් සමාව ඉල්ලීමෙන් පසු නැවත පොත ලබාගන්නට හැකිවිය.මා මේ කතාව ඉදිරිපත් කළේ පොත් වලට මොන තරම් ආදරයක්, ගෞරවයක් දැක්විය යුතුදැයි පෙන්වා දීමටය. මා පාසල් යන කාලයේ අම්බලන්ගොඩ ධම්මකුසල හාමුදුරුවෝ ධම්ම පදය ඇසුරෙන් සද්ධර්ම සාගරය නම් වූ මහා ධර්ම පුස්තකයක් මුද්‍රණය කොට ගෞරව සහිත පෙරහරකින් වැඩම වූ සැටි අදත් මතකයට නැඟෙන්නේ පොත් වලට දක්වන ගෞරවය කොපමණද යන්න ගැන සාකච්ඡා කරන විටය. පොත්වලට ආදරය කරන්නේ ශාස්ත්‍රවන්තයන් ය. පොත් ඇසුරු කරන්නේ ද ශාස්ත්‍රවන්තයන් ය. පොත් ඇසුරු කරන්නට අපේ දරුවන් පුරුදු පුහුණු කළොත් උගත් වියත්, බහුශ්‍රැත පරපුරක් බිහිවනු ඇත.මේ නිසා පුස්තකාල ඇසුර අපේ දරුවන්ට පුහුණු කළ යුතුය. පාසලේ පුස්තකාලය පමණක් නොව නාගරික මහජන පුස්තකාලවලට ද දරුවන් යොමු කරන්නේ නම් එය ප්‍රශස්ත පියවරක් වනු ඇත.බෝවන රෝග වැලඳුනු විටෙක සම්පූර්ණයෙන් සුව වන තෙක් පුස්තකාල පරිහරණයෙන් දරුවන් වැළකිය යුතුය. පුස්තකාලයකින් පොත් තෝරා ගන්නා අයුරු ද පාසල් දරුවන්ට ඉගැන්විය යුතු දෙයකි. අතොරක් නැතිව පොත් අල්මාරිවල ඇති පොත් පෙරලා දමමින් පොත් තොරතුරු ගත යුතු නොවේ.අධ්‍යයන කාර්යයක් හෝ පැවැරුමක් සඳහා හෝ පොතක් අවශ්‍ය නම් පුස්තකාල භාර නිලධාරින් වෙතින් විමසා බලා අදාළ පොත් අල්මාරිවලින් පොත් තෝරා ගැනීම අවශ්‍ය ය. විශේෂයෙන් පොතක් ගැනීමට පෙර මූලාශ්‍රයට සුදුසුම විෂය අන්තර්ගතයක් ඇති පොතක් පටුන බලා තෝරා ගැනීමට පාසල් දරුවන් පුහුණු කිරීම අවශ්‍යතාවකි.පුස්තකාල පොත්වල පිටු ඉරා දැමීම, විවිධ සටහන් යෙදීම, කිළිටි කිරීම නුසුදුසුය. රජයෙන් බෙදා හරින අභ්‍යාස පොත් ගැන දෙමවුපියන් ද දැඩි අවධානයක් යෙදිය යුතුය.ඇතැම් මවුපියෝ තම දරුවන්ට ඉරී ගිය, පිටු ගැලවී ගිය පොත් දෙන බවට මැසිවිලි නඟති. බොහෝ විට එසේ පාසල්වල දෙන්නේ අලුත් පොත් තොගය ලැබෙන තුරු පංතිවල ඉගෙනුමට ආධාර කර ගැනීමටය.ඒ කෙසේ වෙතත් මේ පොත් නොසැලකිල්ලෙන් භාවිතා කළේ කවුද? පොත්වල විවිධ විකාර රූප ඇඳ විනාශ කළේ කවුද? යන්න සොයා බැලිය යුතුය.සතියකට වරක් දරුවාගේ පොත් බෑගය ලඟට ගන්න. රජයෙන් ලබා දුන් පොත් දහයක් නම් දහයම තිබේදැයි බලන්න. තම දරුවා විසින් පොත්වලට හානිකර දෙයක් කළේ නම් වරද පෙන්වා නිවැරැදි කරන්න. තවත් දරුවකුට පාවිච්චි කළ හැකි පරිදි පොත්වල ඉරී ගිය තැන් පිට කවර දමා සකස් කර දෙන්න.පොත් බෑගයේ ඇති පෙළ පොත් පමණක් නොව අභ්‍යාස පොත් ගැන ද බලන්න. දිනය යොදා එදිනෙදා ඉගැන්වූ දේ සටහන් කර ඇත්දැයි බලන්න. සියලුම අභ්‍යාස පොත්වල පිටු අංකනය කරවන්න. පොත්වල පිටුවක් ඉරා දමා ඇත්නම්, හිස් පිටු තිබේ නම් විමසා බලන්න. එක්කෝ පාසල් ගොස් නැත. නැතිනම් පාසල් ගොස් පංතියේ රැඳී සටහන් ලියාගෙන නැත. වහාම ඒ ගැන පිළියම් යොදන්න. තමන් ඒ ඒ විෂයයන් ගැන දැන නොසිටියද මේ කාර්යය කළ යුතුම බැව් සිතන්න.පොත් බෑගය ගැන ද අවධානය යොමු කරන්න. කාලසටහනට අදාළ නොවන පරිදි සියලුම පෙළ පොත් බෑගට මා ගන්නා ශිෂ්‍යයන්ඒ අතරට ‘ටියුෂන්’ පංතියේ පොත් ද දමා ගෙන, වතුර බෝතල්, කෑම පෙට්ටි ආදී අනවශ්‍ය බරක් කරේ එල්ලා ගෙන යාම වර්තමානයේ සාමාන්‍ය සිද්ධියක් බවට පත්ව ඇත. ඒ නිසා රාත්‍රී නින්දට පෙර හෙට දවසට අදාළ පොත් බෑගයට දමා ගන්නා ලෙස ගෙදර වැඩ කාල සටහනේ දවසේ අවසන් කාර්යය ලෙස ළමයින්ට පුරුදු පුහුණු කළ යුතුය.අතීතයේ ශිෂ්‍යයන් ගෙන ගියේ පන් මල්ලකි. පොත් කිහිපය දැමූ මල්ලේ වතුර බෝතලයක්, ඉරටු මිටි කිහිපයක් සමඟ පාසලට අවශ්‍ය දේ රැගෙන ගිය පා ගමන අතිශය සුන්දර එකක් විය. ළඳු කැලෑ අතරින්, දිය කඩිති පනිමින්, කුරුලු කූඩු දෙස බලමින්, පලතුරු ගස්වලින් කඩා කමින්, කෙළි දෙලෙන් ගත කළ අපේ පාසල් සමය භෞතික සහ සමාජයීය දියුණුවත් සමඟ වත්මන් ශිෂ්‍යයන්ට අහිමි වී ඇත.සමහර පාසල් ඉදිරියේදී වෑන් රියෙන් බසින දරුවා පොත් බෑගය රෝද සවි කළ බෑගයකින් බිම දිගේ ඇද ගෙන යනු මා දැක ඇත. පොත් බෑගය තියා කුඩා අත දරුවා පවා තුරුලු කරගෙන නො යන මේ යුගයේ පොත් බෑගය ගැන කවර කතා ද?පොත් තුරුලු කරගෙන යාමෙන්ද මානසික තෘප්තියක් මෙන්ම ගෞරවයක් ද ඇති වනු ඇත.නව විද්‍යා තාක්ෂණය හමුවේ පරිගණක තාක්ෂණය සෑම පාසල් දරුවකුට ම අවශ්‍ය වේ. එහෙත් පාසල් නිම වූ පසු පරිගණකය ඉදිරියේම අසුන් ගෙන ගත කරන කාලය එතරම් හිතකර නොවේ. දරුවන් කය වෙහෙසන ක්‍රියාකාරකම්වලට ද හුරු කිරීම අවශ්‍යය.සමහර දරුවන් ගෙදර ආවේ කවුද? සිදු වූයේ කුමක්ද? පැමිණි නෑයන් කවුද නොදැන පරිගණකය හෝ රූපවාහිනිය ඉදිරියේ සිටින පිළිවෙත තරමක් දුරට වෙනස් කොට ඥාති සබඳතා, මානව සබඳතා ගැන ද අවධානය යොමු කළයුතු බව පෙනේ. අවසන් වශයෙන් අපේ පාසල් දරුවන් නිසි දැනුමෙන් හැඟුමෙන්, බුද්ධියෙන් පිරිපුන් පිරිසක් කිරීමට හොඳ පොත පත බිහි කරමින් එම පොත් කියවීමට දිරි ගන්වමු.විශ්‍රාම ලත් විදුහල්පතිඩී.සී.ද. සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=af1101097</link>
    <topic>දෑවැදි දීගේ</topic>
    <author>සුමේධා නවරත්න</author>
    <content>මවුපියන් කිහිප දෙනෙකු එක්රැස් වූ තැනක ඔවුනොවුන් බොහෝවිට කථාබහ කරනුයේ තමන්ගේ දරුවන් පිළිබඳවය. දරුවන්ගේ අනාගතය, අධ්‍යාපනය, ආහාර පාන යනාදිී බොහෝ මාතෘකා ඒ අතර වේ. පසුගිය දිනක එක් පියකු තම දරුවන් වෙනුවෙන් ඉතිරි කරන සැටි ගැන යමක් කී අයුරු මා හට සිහිවූයේ මේ මාතෘකාව ගැන යමක් රචනා කළ යුතුª යැයි තීරණය කළ මොහොතේමය.”මම හැම මාසෙම මගේ පඩියෙන් දරුවන්ගෙ බැංකු පොත්වලට මුදලක් ඉතිරි කරනවා. පුතාලා දෙන්නට රුපියල් පන්සියය ගණනේ ඉතිරි කරනවා. දුවට රුපියල් දහසක් ඉතිරි කරනවා” ඔහු කීවේය.”දරුවො හැමෝම එක සමානයිනෙ. දුවට විතරක් වැඩියෙන් මොකද?”එලෙස ප්‍රශ්න කෙරුවේ අවිවාහක ස්ත්‍රියකි.”ඇයි ඔයාගෙ තාත්තා ඔයාට දෑවැද්ද දෙන්න, එහෙම ඉතුරු කළේ නැද්ද කියලා අහලා බලන්න” යැයි එවිටම අර කී පියා කීවේය. ඔහු තවත් යමක් පැවැසීය. ඒ මෙසේය.”කොල්ලො නම් මොනවා හරි කරගනියි. කෙල්ල බාලයා. දුවගෙ අනාගතය ගැන මට බයක් තියෙනවා. ඒ නිසා මම දුවට වැඩියෙන් ඉතිරි කරනවා”.එතැන සිටි මවුපියන් බොහෝ දෙනෙකු මේ පියාගේ අදහස අනුමත කළේය.දියණියන්ට දෑවැදි දීම ගැන කථාබහ ඇති වුණේ ද දෑවැදි දුන්නේ ද අද ඊයේක නොවේ. ඉතිහාසය විමසා බලන විට දියණියන්ට යම් යම් දායාද දුන් වගට ඉඟි ඇතැම් අවස්ථාවක පළවී තිබේ. කෙසේ වෙතත් මේ දෑවැද්ද ගැන පැහැදිලි චිත්‍රයක් මවාගත හැකි ඉතිහාසයේ ප්‍රධාන අවස්ථාවක් ලෙස විජය කුමරාගේ රාජ අභිෂේකය මූලික තැනක් දරන බව පැහැදිලි වේ. ඒ මෙසේය.විජය කුමරු ලංකාවට ගොඩ බැස කුවේණියගේ සහය ලබා බලය ගෙන ජනපද ද පිහිටුවා ගත්තේය. ඉන්පසු ඔහුගේ ඇමැතියන් කියා සිටියේ රජකමෙහි අභිෂේකයට කාලය පැමිණැති බවකි. එහෙත් ක්ෂත්‍රිය කන්‍යා කුමාරිකාවගෙන් තොරව රාජ අභිෂේකයට විජය කුමරා කැමැත්තක් දැක්වූයේ නැත. එබැවින් ඇමැතියෝ දකුණු මධුරා පුරයේ පණ්ඩු රජුගේ දියණිය ලබා ගැනීමට, දූතයන් එහි පිටත් කර හැරීමට කටයුතු කළහ. එමෙන්ම ඇමැතිවරුන්ට අනෙක් දියණියන් ද සහචරයන්ට භාර්යාවන් ද සොයා දූතයින් යැවූ බව මහාවංශයේ සඳහන්ය. පණ්ඩු රජු මේ ඉල්ලීමට ප්‍රතිචාර දැක්වූ සැටි මහාවංශයේ සඳහන් වන්නේ මෙලෙසිනි.”පවුල්වලට අවශ්‍ය දේ සපයා, රජු සන්දේශයක්, සතුරන් පරාජය කළ විජයට යවන්නේ සියලු ආභරණයෙන් සැරසූ සහ පුද්ගලික ධනය සහිතව තම දියණියත්, අනෙක් කන්‍යාවන් ද නිසි පරිදි සරසවා යැවුයේය. ඔවුන් සමඟ රජුන්ට උචිත වූ ඇතුන්, අශ්වයන්, රථ, ශිල්පීන් සහ දහඅට ශ්‍රේණියක දහසක් පවුල් ද යවන ලදී. මේ සියලුම පිරිස මහාතිත්ථයෙන් නැව්වලින් ගොඩ බටහ.”.... පණ්ඩු රජුගේ දූතයෝ විජය කුමාරයාට ගෙනා පඬුරු මෙන්ම, කුමාරිය ද අනික් අයද, බාර දුන්හ.”(මහාවංශය)ලංකාවේ මුල්ම රජු සිය බිරිඳගෙන් හෙවත් අගමෙහෙසියගෙන් දෑවැදි ලැබූ වග නම් එලෙසය.මහාවංශය ඇසුරුකොට ගෙන ජර්මන් ජාතික මහාචාර්ය විල්හෙල්ම් ගයිගර් මහතා විසින් සම්පාදිත මධ්‍යකාලීන ලංකා සංස්කෘතිය (පරිවර්තනය – ආචාර්ය ඇම්.බී.ආරියපාල) නැමැති ග්‍රන්ථයේ ද දෑවැදි ගැන මෙබඳු සටහනක් වේ.”මනාලිය පොහොසත් කෙනෙකුගේ ගෙදරක උපන් තැනැත්තියක් වී නම්, ඈ තම අලුත් ගෙදරට හිස් අතින් පැමිණියේ නොවේ. ඈ පැමිණියේ දායාදයක් (දෑවැද්දක්) ද රැගෙනය. පළමු වැනි මොග්ගල්ලාන (මුගලන්) සිලාකාලයනට තම සොයුරිය විවාහ කර දුන්නේ සෑහෙන (තෑගි) බෝගාදිය ද සමඟය. දෙවැනි උපතිස්ස රජු සිය දියණියට ඒ ආකාරයෙන් ම දායාදයක් සැපයීය. දෙවැනි පරාක්‍රමබාහු රජතුමා, ඉන්දියාවෙන් තෑගි බෝගාදියත් සමඟ රාජකුමාරියන් ලංකාවට ගෙන ඒම ගැන පුරසාරම් දොඩයි.”රජවරුන්ගේ දෑවැදි කථා එලෙසය. මෙහිදී ලංකාවේම රහතුන් වහන්සේලාගේ අත්දැකීම් හා ලංකාවේම සිදුවීම් ඇසුරින් ලියැවුණ සිහලවත්ථුප්‍රකරණය කෘතියේ ද විවාහය හා දෑවැද්ද ගැන කියැවෙන කථා කිහිපයකි. මහාචාර්ය පල්ලියගුරු මහතා පවසන්නේ බුදු සමය මෙරට පැතිරීමෙන් පසුකාලීනව ලංකාවට පමණක් ආවේණික වූ සිදුවීම්, අත්දැකීම් ඇසුරෙන් මේ ග්‍රන්ථය ලියැවී ඇති බැවින් එය ලංකාවේ ඉතිහාසය ගැන ඉතා වැදගත් කෘතියක් බවය. මේ කෘතිය මුලින්ම ලියැවී තිබුණේ පාලි භාෂාවෙනි.”ලංකාවේ පැරණි විවාහ චාරිත්‍ර” යන මැයෙන් (1964) රසවාහිනිය සඟරාවට ලිපියක් ලියන ගුන්නෑපාන එස්.කේ.ජයවර්ධන නැමැති ලේඛකයකු සිහලවත්ථුප්‍රකරණයේ එන කථා කීපයකින් ද ඊට තොරතුරු ඇතුළත් කර තිබුණි. දෑවැද්ද පිළිබඳ ඉන් උකහාගෙන තිබූ කරුණු ඔහු සටහන් කර තිබුණේ මෙලෙසිනි.”සිහලවත්ථුප්‍රකරණයේ (2 – හරිතාලතිස්ස කථාව) විවාහ වන වයස 16 බව කියයි. වයස 16 යේදී තරුණියක් විවාහකර දෙන විට ඇයට දුන් දායාද නම් සහල් නැලියක්, මෝල්ගහක්, වංගෙඩියක්, පියන සහිත කලයක් හා බත්කන භාජනයකි. ..... (61 කථාව) සද්ධාතිස්ස රජු කල “ලම්පකදණ්ඩ” නම් යුද්ධභටයා තමා තෝරා ගත් දැරියක් දායාද සහිතව පාවා ගනියි..”සිහලවත්ථුප්‍රකරණ ග්‍රන්ථය දෑවැදි ගැන කියන කථා එසේ තිබියදී මීට වසර හාරසිය පනහකට පෙර වසර විස්සක් තිස්සේ මෙරට සිරකරුවකු බවට පත්ව සිටි රොබට් නොක්ස් ද සිය එදා හෙළ දිව කෘතියේ (පරිවර්තනය - ඩේවිඩ් කරුණාරත්න) දෑවැද්ද ගැන ලියන්නට අමතක නොකළේය. ඒ දෑවැද්ද සිහලවත්ථුප්‍රකරණයේ හරිතාලතිස්ස කථාවේ තරුණියට ලැබෙන දෑවැද්දට වඩා පොහොසත් ය. ඒ මෙසේය.”තරුණියක විවාහකොට දීමේදී මව්පියෝ තමන්ගෙ වත්කමේ සැටියට හරකුන් කීප දෙනෙකු හෝ සේවකයන් හෝ මුදල් හෝ තම දූ දරුවන් හට දායාද වශයෙන් ප්‍රදානය කරති. විවාහ ඉදින් වෙනස් වන්නේ නම් ඒ දෑවැද්ද ඇය සමඟ ආපසු එවිය යුතු වන්නේය. ඉක්බිති ඕ තොමෝ වෙනින් පුරුෂයකුට සුදුසු වන්නීය.සිංහල තරුණිය මව්පියන්ගෙන් ලද දායාද ගැන රොබට් නොක්ස් දුටුවේ එලෙසය.මංගල සිරිත් 5 ක්සිංහල සිරිත් ගැන මහාචාර්ය ඩී.ඊ. හෙට්ටිආරච්චි මහතා විසින් සංස්කරණය කරනු ලැබූ “සිංහල සිරිත් සංග්‍රහය” සිංහල සිරිත් ගැන ලියැවී ඇති අගනා කෘතියෙකි. එහි විවාහ මංගල සිරිත් ගැන ඇති කොටසේ විවාහ මංගල සිරිත් වර්ග පහක් ගැන ලියැවී ඇත. ඊට අනුව පස්වෙනි විවාහ මංගල සිරිත වන්නේ කතබැඳි මංගල්‍යය නොහොත් දෑවැද්ද දීමේ මංගල්‍යයයි. එහි සඳහන් ආකාරයට මව්පියෝ සිය දියණියට දෙන දායාද මෙබඳුය.”... මව්පියෝ පැමිණි පිරිසට ප්‍රණීත ලෙස කෑම්බීම් ආදිය දීමෙන් සංග්‍රහකොට අවසානයේදී තම දුවණියට දායාද වශයෙන් චංචල නිශ්චල බඩුද... මී හරක්ද අසවල් ගොඩ මඩ ඉඩම් ද දුන් බව කියති. ඒවාට එම මොහොතේ පටන් කැමැත්තක් කරගත්තාට කිසිම බාධාවක් නැති බවද කියති.”මෙනයින් බලන කල අපේ දෑවැද්දේ ඉතිහාසය මෙන්ම දෑවැද්ද ද ලෙහෙසි පහසු නොවන්නේ ය.කෙසේ වෙතත් 1898 වසරේ ඉපැදුණ ගාලුගේ මේරි තෙරේසා ප්‍රනාන්දු නම් වූ සිය මිත්තණිය දෑවැද්ද පිළිබඳ කළ කථාවක් මහජන බැංකු නිලධාරිනියක වූ මාරි කුරේ මහත්මිය වරෙක අපට පැවසුවේ මහජන බැංකුවේ මුදල් කෞතුකාගාරය ගැන ලිපියක් සකස් කිරීමට ගිය අවස්ථාවකදීය. ඇගේ මිත්තණිය විවාහ වී ඇත්තේ වයස දහසයේදී. සිහලවත්ථුප්‍රකරණයේ එන කථාවල හැටියට තරුණියකගේ විවාහ වන වයසද අවුරුදු දහසයකි. ඒ අනුව මේ මිත්තණිය විවාහ වී ඇත්තේ 1914 දී පමණය. එනම් වයස 16 දීය. එකල දෑවැද්ද ලෙස යම් තරුණියකට ශත හැත්තෑපහක දායාදයක් ලැබෙන්නේ නම් දීගයක යාමට එය හොඳටම ප්‍රමාණවත් බවය ඇය පවසා තිබුණේ. කළුතර, කලමුල්ල විසූ ඇයගේ මේ කථාව වසර සීයකට එහා මුදලේ ඇති වටිනාකම ද කියා පායි.ප්‍රධාන මාතෘකාවක්මේ දෑවැද්ද මෙරට සංස්කෘතියෙහි මහා ඉඩක් ගෙන ඇති බව දෑවැද්ද අරබයා ඇති වූ සමාජමය ගැටලු, සංවාද මතවාද, විවාහ සංස්ථා බිඳ වැටීම මෙන්ම ගොඩනැගීම යනාදි කරුණු දෙස බලන කල මැනැවින් පෙනී යන්නකි. එය මෙරට සාහිත්‍ය ද ආක්‍රමණය කළේ එබැවිනි. රටේ උසස්ම යැයි හඟින ලේඛකයන්ගේ ඇතැම් කෘතිවල දෑවැද්ද ප්‍රධාන මාතෘකාවක් වූයේ ද එබැවිනි. නවකතාව, කෙටිකතාව, කවිය, ගීතය පමණක් නොව සිනමාව, ටෙලිනාට්‍ය, වේදිකා නාට්‍ය යනාදි සියලු කලා කෘතිවලදි දෑවැද්ද ප්‍රධාන මාතෘකාවක් විය.දෑවැද්ද ප්‍රධාන මාතෘකාවක් කර ගනිමින් බිහි වූ සාහිත්‍ය කෘති ගැන සිහියට නගනවිට ගුණදාස අමරසේකරයන්ගේ දෙපා නොලද්දෝ කෘතිය මා මතකයට නැගෙන්නේ නිතැතිනි. එම කෘතිය බිහිවුණේ් 1961 වසරේදීය. වසර පනහක ඇවෑමෙන් ශත හැත්තෑපහ රුපියල් දහස් ගණනකට පෙරළුණ හැටි මේ පොතෙහි සඳහන්ය.එම කෘතියේ ප්‍රධාන චරිතය වන පොඩි මහත්තයා සිය පවුලේ අඟහිඟකම් ද සිය නැගණියන්ගේ විවාහය හා දෑවැද්ද පිළිබඳ වූ කාරණා මත බොහෝ සෙයින් පීඩා විඳින්නේය. දෙපා නොලද්දෝ කෘතිය පුරාම දියණියක නිවසක සෙස්සන්ට විශාල වගකීමක් වන සැටිද ඒ වගකීමෙන් නිදහස් වීමේදී දෑවැද්ද ප්‍රධාන සාධකය වූ ආකාරය ගැන ද සඳහන් වේ.දෙපා නොලද්දෝ කථාව ඇරඹී හයවන පිටුවට එනවිටම දෑවැද්ද ගැන කථා කරන්නට පොඩි මහත්තයාට සිදුවේ.”එසේ ගෙනෙන යෝජනාවලින් මගේ සිතට සරිලන එකම එක, පෝද්දලින් ගෙනෙන ලද්ද පමණි. එහෙත් ඔහු දෑවැද්ද වශයෙන් මුදලින් දහදාහක් ඉල්ලුවේය.”(දෙපා නොලද්දෝ)ඊළඟ පිටුවේදී පොඩි මහත්තයාගෙ නැගණියට තවත් යෝජනාවක් එයි. එයද මඟ හැරෙන්නේ දෑවැදි ප්‍රශ්නය මතය.”වලවෙ නැන්දාගේ පුතා - ස්කෝලයා ඈට යෝජනා කළ වේලෙහි මා එය ප්‍රතික්ෂේප කළේ, ඔහුට උවමනාව ඇත්තේ නැගණිය නොව මා සතු මේ ගෙයත්, වත්තත් ලියවා ගැනීම බව ඒත්තු ගිය බැවිනි.”දෙපා නොලද්දෝහි, පොඩි මහත්තයා දෑවැද්ද නිසා මුහුණ පෑ ගැටලුමය තැනක් තවදුරටත් විස්තර වන්නෙ මේ අයුරිනි.”මද්දුම නගාගේ මඟුල වේලෙහි එයම (රබර් ඉඩමකි) තව වරක් උකසට යටකොට තවත් රුපියල් දෙදාහක් ලබා ගැනීමට සිදු විය. ඒ මුදල අවශ්‍ය වූයේ ඇගේ දෑවැද්ද සඳහාය.”පොඩි මහත්තයා සිය නැගණියන්ගේ දෑවැද්ද ගැන එසේ කථා කරමින් ඇපොතිකරි විභාගය සමත් වූ සිය මලණුවන්ට, පියා විසින් කරදීමට සිටි විවාහය ගැන කියන්නේ් මෙවැන්නකි.”විශාල දෑවැද්දක් සමඟ හොඳ කටයුත්තක් ඔහුට කර දීම තාත්තාගේ බලාපොරොත්තුව වුවද ඔහු වෛද්‍ය විද්‍යාලයේ දී හාද වූ තවත් දොස්තර නෝනා කෙනෙකු සමඟ සුළු කලකින්ම විවාහ විය.”මේ ආකාරයෙන්, දෙපා නොලද්දෝ නවකථාව “දෑවැද්ද” හරහා විශාල සමාජීය පැතිකඩක් අප හමුවේ තබන්නේය. නැගණියන් හෝ අක්කාවරුන් පවුලේ පියාට මවට මෙන්ම සහෝදරයන්ට විශාල බරකි. යම් හෙයකින් සිය දියණියන් වෙනුවෙන් යුතුකම් ඉටුකිරීමට පියෙකුට නොහැකි වුවහොත් එහි සම්පූර්ණ වගකීම වැටෙන්නේ සහෝදරයාගේ කර මතය. ඒ වගකීම් නිසා ගෙදරට නාකි වූ සහෝදරයෝ එකල සිටියහ. මෙකලද සිටී. අලුත්ම පරම්පරාවේ ද සිටී. සහෝදරියන් වෙනුවෙන් සිය මංගල්‍යය කල් දමන විට සහෝදරයාගේ පෙම්වතිය වෙනකෙකු හා සරණ ගොසිනි. ඇතැම් විට වගකීම්වලින් නිදහස් වන ඔහු සිය තරුණ වයස ගෙවී ගිය පසු විවාහයක් කර ගනිත්. ඇතමෙකුට සදහටම උරුම වන්නේ තනිකඩකමය.ගෙදරට මහලු වීමසිය දියණිවරු දෑවැදි නොමැතිවීම හේතුකොටගෙන ගෙදරට මහලු වෙන විට ඇතැම් මව්පියෝ තම පුතණුවන්ට සල්ලිකාර මනාලියක කැඳවා එන්නේ මහත් කැමැත්තෙනි. එහිදී මනාලියගේ පාර්ශවය තුටු පඬුරු සිය බෑණා වෙත පුදන්නේ තම දියණියගේ්ම සුබසෙත සඳහාය. එහෙත් ඇගේ දෑවැද්දෙන් සිය නෑනාවරු (සැමියාගේ සහෝදරියන්) දෑවැදි සාදාගෙන දීගතල යන්නේ ඇයට කිසිවක් ඉතුරු නොකොටය. ඇගේ වාසනාව ඇයට අවාසනාව උදා කරන්නේ එලෙසය. ඇතැම් මව්පියන් සිය ණය තුරුස් ගෙවා දමන්නේ ද ලේලියගේ් දෑවැද්දෙනි. ඇතැම්විට විවාහක බිරියගෙන් ණයතුරුස් ගෙවා දමන සැමියෝ ද වෙති. ඇතැම්විට මෙවැනි අවස්ථාවල විවාහ දෙදරා යයි.ඉහළට ඉගෙන ගෙන, උසස් රැකියා ලබන ඇතැම් තරුණයන් කරනු ලබන්නේ ගම දී හාද වූ තරුණිය අමතක කර දමා වැදගත් පෙළපතකින් සල්ලිකාර දියණියක කසාද බැඳ ගැනීමය. ඇතැම් උගත්හු මෙන්ම ක්‍රමයෙන් දියුණුවට පත්වෙන ඇතැම් ව්‍යාපාරිකයන් ද සිය සහකාරිය ලෙස තෝරා ගන්නේ එබඳු ම සල්ලිකාර දියණිවරුන්ය.සිංහල සංස්කෘතියේ ඇතැම් සීමා ඉක්මවා ගිය ඇතැම් තරුණියක වෙනත් විවාහයකට ඇතුළු කිරීමේ දී ලැබෙන දෑවැද්ද වැඩිය. එමෙන් ම රූපයෙන් දුප්පත් නම් කල වයස ගෙවී ගොස් ඇත්නම් සල්ලිකාර මවුපියෝ සිය දියණියගේ සහකරුට අත දිග ඇර දායාද දීමට සූදානම් ය.එවැනි මවුපියවරුන් රවටා සල්ලි ගරා දියණියන් අතැර දමන වංචාකාරී බෑණාවරු ද අද සමාජයේ එමට ය.කෙසේ වුව ද තම බිරිඳ වෙනුවෙන් රජකම අතැර දැමූ සාලිය කුමාරවරු එදා සමාජයේ ද සිටියා සේ ම අද සමාජයේ ද නැත්තේ ම නොවේ.මහගම සේකරයන් ගේ බෝඩිම පද්‍ය කෘතියෙහි එන බෝඩිම නැමැති කවිය වරින් වර මේ සමාජ පැතිකඩ විවරණය කරයි.“... කොච්චර හඳහං බැලුව ද රන් රුව අරං ගියා රට පුරා ම ඒ උණාට මං තනියෙං නංගිලාව දීග දීලා මල්ලිලාට උගන්නලා රස්සාවල් හොයලා දීලා අම්මගෙ අසනීපෙට බේත් කරලා තාත්තාගේ භූමදානෙ ඉවර කරලා නිදහස් වී බලන කොටත් සනි ඉස්සර හිටි තැනමයි...”බෝඩිම කවියේ සිරිමාන්නගේ චරිතය විග්‍රහ කරන්නේ වැඩිමහලු සහෝදරයකු මුහුණ දෙන වගකීම්වල අර්බුදයයි.“නංගිලාව දීග දීලා” යන පදයෙන් දෑවැද්ද ගැන ව්‍යංගාර්ථ දනවයි. සිරිමාන්නගේ අර්බුදය එලෙස වුවත් දියසේනගේ පරිසරය ඊට වෙනස් ය. ඔහු දෑවැද්දක් සමඟ කර ගත් කසාදය ඔහු වැනි ඇතැම් ව්‍යාපාරිකයන් ගේ සැබෑ තත්ත්වය හෙළි කරයි.“... බෙලි කැපුවා දිය රෙද්දෙං ගත්තා කුරුණෑගල පොල් ඉඩමක් බැන්දා කසාදයක්ගෝරි මන්ද සිටාණන්ගේ වැඩිමල් දූ...”ඔහුගේ බිරිඳ වූයේ කවුරු වුව ද සිටාණෝ කෙනෙක්ගෙ දුවකි. සිටාණෝ කිසිවිටෙක (මේ මසුරු සිටාණෝ කෙනෙක් නොවෙති) සිය දියණිය හිස් අතින් නොයවයි.විවාහය ගැන එකල ගැමියා ද ජන කවිය, ජනකථා මාර්ගයෙන් බොහෝ තොරතුරු අපට ඉතිරි කර තිබේ. ආචාර්ය දයා අමරසේකර ජන කවිය සහ ගැමි සමාජය නැමැති සිය පර්යේෂණ කෘතියේ විවාහය හා සම්බන්ධ වූ ජනකවි කීපයක් ම ගෙන හැර පායි.විවාහ වයසඑකල සමාජයේ වයස දහසය තරුණියක විවාහ වන වයස යැයි පිළිගත්තා සේ ම වයස දහ අට, විස්ස යන තරුණයකු විවාහ දිවියට ඇතුළත් වන වයස බව පිළිගැනුණි. විසි විය එළැඹි එකල තරුණයකු ගැයූ ජන කවියකින් මේ පද්‍ය ඛණ්ඩය උපුටා ගනු ලැබුවේ.“...විසි විය ලැබිලත් අඹුවක් නැති කොට ගෙයක් කුමට දැයි මට සිතුණැයි කළු මාමාගේ දුව ගන්නට ලැබුණොත් අඹුවත් ගෙදරත් එක තැනමයි.” (ජන කවිය සහ ගැමි සමාජය - දයා අමරසේකර)ගෙදරින් පිටමං කරනු ලැබූ තරුණයකු බිරිඳක් මෙන් ම සිය හිසට සෙවණක් ද පතයි. ඔහු ඒ සෙවණ පතන්නේ බිරිඳට ලැබෙන ගෙය නම් වූ දායාදයෙනි.ජනකවි හා ගැමි සමාජය සම්බන්ධ පර්යේෂණයක යෙදෙන දයා අමරසේකර මහතා සිය කෘතියේ දෑවැද්ද ගැන මෙබඳු සටහනක් තබයි.“විවාහ වන අවස්ථාවේදී දෑවැද්දක් දීම ජන කවි සමාජයට පුරුදු නොවූ සිරිතක් බව සිතිය නොහැක. විවාහ වන දියණියගේ අලුත් දිවියට ඵලදායක විය හැකි යම් යම් දෑ දෙමාපියන් ඇයට සතුටින් ප්‍රදානය කරන්නට ඇත. මේ දෑ අතර ඉඩකඩම් ගේ දොර හරකා බාන මුල් තැනක් ගත්තේ ය. එහෙත් කල් යාමේදී මෙබඳු දෑවැද්දක් දීම තරුණියක් විවාහ කර දීමට අවශ්‍ය ම බව ඇඟවෙන තැන් එමට ය.”අමරසේකර මහතා සිය මතය තහවුරු කරන්නේ පහත ජන කවිය ගෙන හැර පාමිනි.“නැන්දේ නුඹේ දුව දෙනවද බක් මහට කාසි මුදල් නැත බෑනෝ දුව දෙන්ට කාසි මොටද ගහකොළ නම් හොඳයි මට ඒ බව කියාපන් නැන්දේ මාමාට”විවාපත් වීමට ආසන්න වයසේ සිටින යම් දුරට අධ්‍යාපනය හැදෑරූ සහ උසස් අධ්‍යාපනය හැදෑරූ, රැකියාවක නියුතු තරුණියන් කීප දෙනෙකුගෙන් දෑවැද්ද ගැන විමසා සිටීමට මට සිත් විය.දෑවැද්ද පතන තරුණයකුගේ අත ගැනීමට ඔබලා කැමැති ද? මම ඔවුන්ගෙන් ඇසුවෙමි. ඔවුන් මට ද සැර දමා පැවසුවේ දෑවැදි ඉල්ලන එවන් උන් සමඟ තමන් කිසිසේත් දීග නොයන බවය. මේ අතර විවාහ වීමට නියමිත වයසේ සිටින තරුණයෝ කීප දෙනෙකුගෙන් ද මා අසා සිටියේ ඔබ පෙම්වතියගෙන් දෑවැද්දක් බලාපොරොත්තු වනවාද යන්න ගැනය. ඊට අදහස් කීපයක් මතු විය.“දෑවැද්දක් මම ඉල්ලන්නෙ නැහැ. ඒත් දුන්නොත් එපා කියන්නෙත් නැහැ. එහෙම දෙයක් ලැබෙනවට අපිත් කැමැතියි.”“මොකද අකමැති. ඒකෙන් තමයි අපේ විවාහයේ ණය තුරුස් ටික ගෙවා ගන්න වෙන්නෙ.”“ලොකු දෑවැද්දක් අරගෙන ජීවිතේ ම විනාශ කරන බිරිඳක් ලැබෙනවා නම් වැඩක් නැහැනෙ.ඒ නිසා දෑවැද්ද නැතත් බිරිඳ වෙන අය ගුණවත් නම් එපමණයි. හැබැයි හොඳ ගති ඇති ලස්සන නෝනා කෙනෙක් එක්ක දෑවැද්දකුත් ලැබෙනවා නම් එපා කියන්නෙ නැහැ.”මම නම් මට වඩා මහා ඉහළින් ඉන්න පවුලක කෙනෙක් විශාල දෑවැද්දක් එක්ක කවදාවත් විවාහ කර ගන්නෙ නැහැ. මොකද මට නෝනට විතරක් නොවෙයි ඒ සනුහරේටත් යටත් වෙලා ඉන්න වෙනවා.”මේ තරුණයන් සතර දෙනෙකු අප ඉදිරියේ තැබූ මත වේ.අප කථා බහ කළ ඉතිරි තරුණයන් කීප දෙනා ද මීට වඩා වෙනස් අදහස් දැරුවේ නැත.මෙය මෙරට සමස්ත ප්‍රජාව දෑවැද්ද ගැන දරන මතයමැයි අපට කිව නොහැක්කේ එය පුළුල් සමීක්ෂණයක් නොවූ බැවිනි. එහෙත් යම්තාක් දුරට දෑවැද්ද ගැන ඔවුන් දරන අදහස ඉන් අපට වටහා ගත හැකිය.මේ ලිපිය ලියන්නට ගත් මොහොතේ සිට මගේ මතකයට නැගුණේ මගේ ලොකු නැන්දාගේ විවාහයයි.මීට වසර තිහකට පමණ පෙර වූ ඒ විවාහයේදී දෑවැද්ද ලෙස ලොරියකට පැටවුණ බොහෝ දෑ අතරින් කීපයක් මට මතකය. අල්මාරි, ඇඳ, පුටු, මේස, මහන මැෂින්, වට්ටි, පෙට්ටි, පැඳුරු ආදී මෙන් ම සහල්, පොල්, කරවල, ද ඒ අතර විය. පසුකලෙක මට දැනගන්නට ලැබුණෙ අල, ලූණු, තුනපහේ යනාදී සියල්ලමත් එහි තිබූ බව ය.වසර පහක පමණ දැරියකව සිටි මා එදා සිතුවේ මේ සියලු බඩු මුට්ටු ආදිය සමඟ නිවැසියන් ද ඇගේ මනමාලයාගේ නිවසෙහි නවතින්නට යන බවකි.මන්දයත් ඔවුන් සියල්ලන් ද රථ පෙරහර සමඟ එහි ගිය නිසා ය. නමුත් පෙරළා පැමිණි ගමනේ දී ඒ අදහස වැරැදි බව ද තේරුම් ගන්නට මට හැකි විය.දයානන්ද ගුණවර්ධනයන්ගේ නරිබෑනා වේදිකා නාට්‍යය ද මේ ලිපිය අවසන් කරන මොහොතේ මගේ මතකයට නැඟෙයි.මේ වේදිකා නාට්‍යයේ ගම දුව කැඳවාගෙන යන නරියාට දෑවැදි ලෙස ලැබෙන්නේ දඩෝරියෙකි. දෑවැදි ලෙස බල්ලෙකු ලබන නරියා විමසා සිටින්නේ,පිං ඇති නැන්දේ පිං ඇති මාමේ මෙහෙමද උඹලා දෑවැදි දෙන්නේ? යනුවෙනි.නරියාගේ ඇවිටිලි හා දුව හා බල්ලා නරියාගෙන් ප්‍රතික්ෂේප වෙන විට ගමරාල ගම මහගේ හා කපුරාල නටමින් ගයන්නේ මෙවැන්නකි.“දුව දෙනවයි කිව්ව හින්ද අපි ඈ දුන්නා දෑවැද්දත් ඉල්ලු හින්දා ඒකත් දුන්නා දුවයි දෑවැදියි සේරම දුන්නා බෑණා ඒව ආපසු දුන්නා ඉතිං අපි මක් කරම් ද වරෙං දුවේ ගෙදර යන්න  සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=as1101091</link>
    <topic>බකිංහැම් ඇත්තන්ගේ සිත් සනසන අපේ ඇත්තා</topic>
    <author>ඉනෝකා සමරවික්‍රම</author>
    <content>බකිංහැම් ඇත්තන්ගේ සිත් සනසන අපේ ඇත්තාදලයි ලාමා හමු වූ මොහොතක්තරගකාරි ලෝකයේ මිනිසුන් සිටින්නේ විටෙක මානසික ආතතියෙනි. මෙය අපේ රටවල පමණක් නොව ලෝකයේ බොහෝ රටවල මිනිසුන් අද වන විට මුහුණ පා ඇති ගැටලුවකි.මානසික ආතතියෙන් ඔවුන් මුදවාලීමටත්, ජීවිතය සාර්ථක කර දීමටත් උපදෙස් මෙන්ම මඟපෙන්වීම් කරන්නෝ ද බොහෝ වෙති. කලකට පෙර අපේ රටෙන් එංගලන්තයට නැවේ නැග්ග මහාචාර්ය සුනිල් කාරියකරවන මහතා වර්තමානයේ එරට සැලකිය යුතු චරිතයකි. ඔහු එංගලන්තයේ රාජකීය හමුදාව ඇතුළු රාජ්‍ය ආයතනවල බෞද්ධ උපදේශකයා ලෙස කටයුතු කරන්නේය.සුනිල් කාරියකරවන මහතා උපන්නේ හිනිදුම් පත්තුවේ සිංහරාජ වන සීමාවේ ගමක් වන ලේල්වල නම් හද්දා පිටිසර ගමේය. ආර්ථික දුෂ්කරතා තිබුණ ද සුනිල්ගේ මව තම දරුවන්ට හොඳ අධ්‍යාපනයක් ලබා දීමට නිරන්තරවම වෙහෙසුණාය.“අපේ ගම හරිම ලස්සනයි. පුංචි කාලේ හොඳ පහසුකම් නොතිබුණත් ගමේ සුන්දරත්වය සමඟ ගැටෙන්න අපට අවස්ථාව තිබුණා. මගේ පවුලේ සහෝදරයෝ තුන්දෙනයි. සහෝදරියෝ තුන්දෙනයි අපේ අම්මට පුංචි තේ ඉඩමක් තිබුණා.ඒකෙන් ලැබෙන ආදායමෙන් තමයි අපව රක්ෂා කළේ. මේ වෙනකොට අම්මගෙ වයස අවුරුදු අසූ හතයි. මා ඉස්සෙල්ලම ඉගෙන ගත්තේ ලේල්වල ගමේ පාසලේ. පසුව ගාල්ල ඇලෝසියස් විද්‍යාලයට ඇතුළත් වෙලා ඉගෙන ගත්තා. 1978 අවුරුද්දෙදි උසස් පෙළ විභාගයෙන් මුළු දිවයිනෙන්ම කලා විද්‍යා අංශ දෙකෙන්ම වැඩිම ලකුණු ලබා ගත්තේ මම.ඒ කාලේ ලකුණු කියන්නේ නැහැ. මට විශ්ව විද්‍යාල අධ්‍යාපනය නිම වන තුරු රුපියල් දාහක ශිෂ්‍යත්ව මුදලක් ලැබුණා. මම කැලණිය විශ්ව විද්‍යාලයට ඇතුළත්ව උසස් අධ්‍යාපන කටයුතු ආරම්භ කළා.”1979 වසරේදී කැලණිය විශ්ව විද්‍යාලයට ඇතුළුව ඉගෙනුම ආරම්භ කළ ඔහු වාග් විද්‍යා විෂයට වැඩිම ලකුණු ලබාගත්තේය. එක්දහස් නමසිය අසු තුන වසරේ විශ්ව විද්‍යාල අධ්‍යාපනය නිමාවීමත් සමඟම ඔහුට කැලණිය විශ්ව විද්‍යාලයේ වාග් විද්‍යා අධ්‍යයන අංශයේ ආධුනික කථිකාචාර්යවරයෙක් ලෙස කටයුතු කිරීමේ අවස්ථාව ලැබුණේය.එම කටයුතු කරගෙන යන අතරේම ඔහුට ශිෂ්‍යත්ව තුනක් ලැබුණේය. ඉන් කාරියකරවන මහතා සහකාර කථිකාචාර්යවරයෙක් වශයෙන් කැනඩාවට යෑමට තීරණය කළේය.“මම එක්දහස් නවසිය අසූහත වසරේදී ඔටාවා විශ්ව විද්‍යාලයෙන් ශාස්ත්‍රපති (වාග් විද්‍යා) උපාධිය ලැබුවා. ඉන් පසුව මම ඇමරිකාවේ සුප්‍රසිද්ධ කෝනේල් විශ්ව විද්‍යාලයේ සහකාර ආචාර්යවරයෙක් සහ දර්ශනපති විද්‍යාර්ථියෙක් ලෙස ඉගැන්වීමේ හා ඉගෙනීමේ කටයුතුවල යෙදුණා.”තමන්ට එම රටේ හොඳ රැකියා අවස්ථා තිබුණ ද ඔහු එක්දහස් නවසිය අනුදෙක වසරේදී සියල්ල අතහැර තම මවු රටට පැමිණියේය.“මට හැම විටම හිතුණ දෙයක් තමයි මම නිදහස් අධ්‍යාපනයේ ඵල ප්‍රයෝජන ලබාගත් කෙනෙක් කියන එක. ඒ නිසා මං හිතුවා ඉගෙන ගත්ත දේවලින් මගේ රටට ප්‍රයෝජනයක් ලබා දෙන්න. මම වසර හතක කාලයක් ජ්‍යෙෂ්ඨ කථිකාචාර්යවරයෙක් ලෙස කැලණි විශ්ව විද්‍යාලයේ වාග් විද්‍යා අංශයේ කටයුතු කළා.”එම කාලය තුළදී කාරියකරවන මහතා භාෂා පරිවර්තකයෙක් ලෙසත්, සායනික වාග් විද්‍යාව, භාෂා දර්ශනය ඇමරිකාවේ සුප්‍රසිද්ධ වාග් විද්‍යා නෝම් චොම්ස්කි නමැති විද්‍යාඥයා මෙරටට හඳුන්වා දුන්නේය. මේ කාලය තුළ ඔහු වාග් විද්‍යා අංශයේ ලෝකයේ අලුත් දේ බොහොමයක් අප රටට හඳුන්වා දුන්නේය.දෙදහස් දෙක වර්ෂයේදී අධි ශිෂ්‍යත්ව දෙකක් ලැබ ජපානයේ සහ එංගලන්තයේ විශ්ව විද්‍යාල කිහිපයකම ඉගැන්වීමේ හා ඉගෙන ගැනීමේ භාග්‍යය ඔහුට උදා වූයේය. මේ කාලය තුළ ඔහු පර්යේෂණ කටයුතු කිහිපයකම නියැළුණේය. එම කාලය තුළදී ඔහු පශ්චාත් උපාධි කිහිපයක්ම ලබා ගත්තේය. ඈත ගමක සිට කොළඹට පැමිණි ඔහු කොළඹින් එපිට මුහුදෙන් එතෙර යමින් තම අධ්‍යාපන වටපිටාව සකස් කර ගත්තේය.මහාචාර්ය සුනිල් කාරියකරවන මහතා පසුව එංගලන්තයට ගියේය. එම ගමන ඔහුගේ ජීවිතය නව ඉසව්වක් කරා ගෙන ගියේය. විශ්ව විද්‍යාලයේ ඉගැන්වීම් කටයුතුවල නිරත වන අතරම මහාචාර්ය කාරියකරවන බෞද්ධ ධර්මය පිළිබඳව දේශන ද පැවැත්වූයේය. ඔහුගේ දේශනවලට බොහෝ දෙනෙකු සහභාගි වූහ.දෙදහස් පහ වසරේදී ඔහු අලුත් පත්වීමක් ලැබුවේය. ඒ එංගලන්තයේ ත්‍රිවිධ හමුදාවට සහ රජයට උපදෙස් දීම සඳහා මහාචාර්ය කාරියකරවන තේරී පත් වීමය. එය සිදුවූයේ අපූරු ආකාරයකටය.එංගලන්තයේ ත්‍රිවිධ හමුදාවල ලක්ෂයකට වැඩි පිරිසක් ඉන්නවා. මේ අය අතර විවිධ ජාති ආගම්වල අය ඉන්නවා. බෞද්ධ අය ඉන්නවා. විශ්ව විද්‍යාලයේදී මම දුටුවා “ද ගාඩියන්” පත්තරේ දැන්වීමක් පළ කර තිබෙනවා එරට රජයට බෞද්ධ උපදේශකවරයෙක් අවශ්‍යයි කියලා. එංගලන්තයේ බෞද්ධ නායකයන්ගේ ඉල්ලීම මත මමත් එම තනතුර සඳහා ඉල්ලුම් පත්‍රයක් යොමු කළා.ඔවුන්ට අවශ්‍යව තිබුණේ ආධ්‍යාත්මික උපදේශකවරයෙක්. එංගලන්තය ඇතුළුව රටවල් දහඅටක බෞද්ධ උපදේශකවරු මෙයට ඉල්ලුම් කර තිබුණා. අවසානයේදී රටවල් දහඅටක ඉල්ලුම්කරුවන් අතුරින් එම තනතුර සඳහා මා තේරී පත්වුණා. මෙහිදී අධ්‍යාපන සුදුසුකම් බැලුවා. විවිධ වාර්තා බැලුවා. ඒ වගේම අවුරුදු තිස් දෙකක් මා පිළිබඳව ලංකාවේ ඉතිහාසය සොයා බැලුවා.කෙසේ හෝ මේ පත්වීම ලබා දෙන්න මාස නවයක කාලයක් ගතවුණා. එංගලන්ත මහ ආණ්ඩුවෙන් වසර සියයක් යනතුරු මා සහ පවුලේ අයව රැක බලා ගන්නවා.මහාචාර්ය සුනිල් කාරියකරවනඔබට නිල ඇඳුමත් දී තිබෙනවා ද? අපි ඇසුවෙමු. නැහැ. මෙහිදී නිල ඇඳුමක් භාවිත කරන්නේ නැහැ. නිල ඇඳුමක් නැතත් මම ඉන්නේ කර්නල් වරයකුගේ තත්ත්වයේ හා එම වැටුප් තලයේ. මම ත්‍රිවිධ හමුදාවේ අයව හමු වෙනවා.මානසික පීඩනයෙන් මිදීමට ඔවුන්ට අවශ්‍ය උපදෙස් ආදිය ලබා දෙනවා. මම ඔවුන්ට භාවනාව උගන්වනවා. බුදුදහම ඇසුරින් මා ලැබු දේ ඔවුන්ට කියා දෙනවා. මෙය පූර්ණකාලීන වෘත්තියක්.බෞද්ධ උපදේශකවරයකු ලෙස කටයුතු කරන අතරේ මහාචාර්ය කාරියකරවනට දෙවරක් එලිසබත් රැජන මුණ ගැසීමේ අවස්ථාව ලැබී ඇත්තේය. එමෙන්ම චාල්ස් කුමරු මුණ ගැසීමට ද අවස්ථාව ලැබී ඇත්තේය. ඊට අමතරව එරට අගමැතිවරයා සහ මැති ඇමැතිවරු මුණ ගැසීමට ඔවුන්ට අවශ්‍ය උපදෙස් ලබා දීමට අවස්ථාව උදා වී ඇත්තේය.රාජකීය හමුදාව පමණක් නොව සිර ගෙවල් හමුදා කඳවුරු ආදියට ද යමින් කාරියකරවන මහතා අවශ්‍ය උපදෙස් හා මානසික සුවය ලබා ගැනීමට බුදුදහම ආශි‍්‍රතව ඔවුන් දැනුවත් කරන්නේය.“රාජකීය හමුදාවේ කිසිම ආගමකට අයත් නැති අය ඉන්නවා. ඔවුන්ට ඕනෑම ආගමක් ගැන තීරණයක් ගන්න පුළුවන්. නමුත් මේ කිසිම ආගමකට කැමති නැති, අයත් නැති අය බොහෝ විට තෝරා ගන්නේ මාව. මම ඔවුන් සමඟ කතාබහ කරනවා.ඔවුන්ගේ ගැටලු පිළිබඳව සාකච්ඡා කරනවා. මම ලංකාවේ ඉන්න කාලේ බුදුදහම පිළිබඳව උනන්දුවෙන් හිටියත් මම භාවනාව ප්‍රගුණ කළේ ඇමරිකාවෙදි. එහිදී මට අවබෝධ වුණු දෙයක් තමයි සිතේ සහනයෙන් ඉන්න නම් භාවනාව කොපමණ වැදගත් ද කියන එක.”තම උපන් ගමේදී ස්වාභාවික පරිසරය තුළ ලැබු අත්දැකීම් ඔහු තැන්පත් මිනිසකු බවට පත් කළේය. පාසලේදී විශ්ව විද්‍යාලයේදී මෙන්ම ලෝකයේ වෙනත් රටවලදී ලද දැනුමින් ඔහු ජීවිතයට එකතු කරගත් දෑ බොහෝය. ඒ සියල්ලටම වඩා බුද්ධාගම පිළිබඳව ඔහු ලැබු ඉගැන්වීම්, හැදැරීම් හා පර්යේෂණ ඔහුගේ රැකියාවට මහත් පිටිවහලක් වූයේය.“අද මගේ ජීවිතේ මේ ආව ගමන් මඟ දිහා ආපහු හැරිලා බලනකොට මට හිතෙනවා ලෝකයේ සිටින වාසනාවන්තම මිනිසා මම කියලා.”“ඇයි ඔබ එහෙම කියන්නේ?”මම ඉපදුණේ කොළඹින් ඈත දුෂ්කර හද්දා පිටිසර ගමක. ඉගෙන ගන්න කාලේ මම බොහෝ දුෂ්කරතාවලට මුහුණ දුන්නා. නමුත් අද මම ඉහළ තැනක ඉන්නවා. මම මගේ ජීවිතය ජය අරගෙන තිබෙනවා.ලංකාවේ දුෂ්කර ගමක ඉපදුණත් ලෝකයේ අතීශය දියුණු විශ්ව විද්‍යාලවල ඉගෙන ගෙන එම විශ්ව විද්‍යාලවල ඉගැන්වීමට අවස්ථාව ලැබිලා මේ ගෙවන ජීවිතය මගේ රටට ආඩම්බරයක් ගෞරවයක් හැටියටයි මම සලකන්නේ. මං විශ්වාස කරන දෙයක් තමයි ලංකාවේ ඉගෙන ගෙන තමන්ට උත්සාහය ධෛර්යය තිබෙනවා නම් ලෝකයේ ඕනෑම තැනක ගිහිල්ලා ඕනෑම විශ්ව විද්‍යාලයක ඉගෙන ගෙන අපට වැඩ කරන්න පුළුවන්. මම මගේ ජීවිතය ජය අරගෙන තිබෙනවා. එහෙම බැලුවම ලෝකයේ සිටින වාසනාවන්තම කෙනා මම ය කියන සතුට මට තිබෙනවා.”කාරියකරවන මහතා සැබැවින්ම වාසනාවන්තයෙකි. ඔහු බොහෝ මිනිසුන්ගේ සිත් සුවපත් කරන්නේය. ඉඳහිට මවු රටට පැමිණෙන්නේය. උපන් ගමට යන්නේය. අසූහත් වියැති මවගේ සෙවණේ රැඳෙන්නේය. ආදරණිය මව, බිරිය ශි‍්‍රයානි, දියණිය ශෂිවදනා, පුංචි පුතු සුදම් ගාරව ඔහුගේ ලෝකයයි.“ලංකාව වගේ රටකින් ලෝකයට දෙන්න තියෙන්නේ තේ පොල් රබර් පමණක් නොවෙයි. මේ දේවල්වලට වඩා වටින දෙයක් අපේ මවු රටේ තිබෙනවා ලෝකයට දෙන්න. ඒ තමයි බුදු දහම.එංගලන්තයේ මිලියන ගණනක බෞද්ධ පිරිසක් ඉන්නවා. ඇමරිකාවෙත් එහෙමයි. වර්තමානයේ ලෝකයේ බටහිර රටවල වැඩිම වශයෙන් ව්‍යාප්ත වන ආගම බෞද්ධාගම. ඒ නිසා ථෙරවාදි බුදුදහම රැකගත් රටක් හැටියට ශ්‍රී ලාංකිකයන් වන අපට සුවිශේෂි වගකීමක් තියෙනවා ලෝක ඉල්ලුමට සරිලන පරිදි පිරිසුදු බුදුදහම ලෝකයට දෙන්න.”සුනිල් කාරියකරවන මහතා බුදු දහම පිළිබඳව පමණක් නොව කලකට ඉහත අපේ රටෙන් නැව් නැග්ග පැරැණි පුස්කොළ පොත් ආදි දේ පිළිබඳව ද අප හා පැවැසුවේය.මේ තත්ත්වය නම් හරිම කනගාටුදායකයි. හියු නෙවිල් කියන පුද්ගලයා මීට බොහෝ කාලයකට පෙර ලංකාවෙන් පුස්කොළ පොත් නැවක් ගෙනිහිල්ලා තියෙනවා. මේවා එංගලන්තයේ පුස්තකාලයේ පැත්තක තියෙනව. මේ දේවල් වටින්නේ අපේ රටට. මේ අතර වෙදකම ගැන ලියැවෙච්ච පුස්කොළ පොත් තියෙනවා. මේවා අපේ රටේ සම්පත්. ඒ රටේදී මේවා නිසි ලෙස සංරක්ෂණය වුණා ද ඒ දෙවල්වලින් ඵල ප්‍රයෝජන ගන්න කෙනෙක් නැහැ.මේ දේවල් වලින් ප්‍රයෝජනය ගන්න පුළුවන් අපේ රටේ විද්වතුන්ට පමණයි. මං කැමතියි මේ පිළිබඳව වගකිවයුතු ආයතනවලට කියන්න. කරුණාකරලා ඒ රටවල්වල ගොඩගහලා තියෙන අපේ සම්පත් අපේ රටට ගෙන්වා ගන්න. ඒ සඳහා කළ හැකි දෙයක් කරන්න මම සූදානම්.”ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=as1101096</link>
    <topic>කඩේකින් ලූනු හොරකම් කළ දවසේ අම්මා පාර දිගේ මාව ඇදගෙන ගියා</topic>
    <author>උපාලි සමරසිංහ</author>
    <content>කඩේකින් ලූනු හොරකම් කළ දවසේ අම්මා පාර දිගේ මාව ඇදගෙන ගියා- විශාරද නන්දා මාලිනීඑදා නීග්‍රෝධ සාමණේරයන්ගෙන් බුදුන් වදාළ ධර්මය අසා ධර්මාශෝක වූ අශෝක රජතුමාට ඒ මහා කරුණාව ඇති තෙදවත් බලවත් සම්මා සම්බුදුරජාණන් වහන්සේගේ ශ්‍රී මධුර ස්වරය ඇසීමේ ආශාවක් ඉපැදිණි.එතුමා එය ඉටු කැර ගත හැක්කේ කෙලෙසකදැයි පෙරෙවි බමුණන් විමැසීය. පිළිතුරු ලැබුණේ ඒ සම්බුද්ධරාජයාණන්ගේ හඬට කිසියම් ආකාරයකින් අංශු මාත්‍රයකින් හෝ සමාන විය හැක්කේ හිමාලයේ වසන කුරවි කෙවිල්ලන්ගේ හඬ පමණක් බවයි. හිමාලයේ වුවද ඉතාම දුර්ලභ මේ පක්ෂියකු අල්ලා ගැනීමේ මෙහෙයුම ඇරඹිණ. කෙසේ හෝ අල්ලා ගත් එක් කිරිල්ලක කූඩුවක සිරකර ගත් රජු ඒ සතාට විළඳ පලතුරු ආදී සියල්ලක් පිරිනමා හඬ අසනු රිසියෙන් සතුටු කළේය. හිටිඅඩියේ කිරිල්ල අත්තටු ගසා මහ හඬින් නද දුන්නේය.එදා පැළලුප් නුවර වැසියෝ මේ හඬ අසා උන් තැනම නැවතිණ. වට්ටි පෙට්ටි හිසින් ගත් කම්කරුවෝ ඒ වට්ටි පෙට්ටි හිස මතම තබාගෙන නිසොල්මන්ව සිටියහ. කරත්ත තල්ලු කළ ඇතැමෙක් එසේම නැවතී සිටියහ. සියල්ලෝ කරන්නා වූ රාජකාරි එලෙසම මොහොතක් නැවැතී සමාධිගතව සිටියහ. ඒ එම කන්කලු රාවය එතරම් මැ විරල මනෝහර හඬක් වූ බැවිනි.විශාරද නන්දා මාලිනියගේ පැමිණීම ද සිංහල ගී ක්‍ෂේත්‍රයට කුරවි කෙවිල්ලකගේ පැමිණීම වැන්න. ගුවන්විදුලි ළමා පිටියෙන් පැමිණ ගායනා ලොව එකලු කළ නන්දා ශ්‍රී ලංකාවේ මෙතෙක් බිහිවූ විශිෂ්ටතම ගායිකාව බව ද අවිවාදිතය.හුදු ගායිකාවකට වඩා ජනතාවගේ පැත්තේ සිට හඬ නැඟූ මේ ගායිකාව චාම් බවේද සංකේතයකි. පුරා අවුරුදු 40ක් ඈ සැරසෙන්නී සුදු වතිනි. දරිද්‍රතාවයේ පත්ලේ සිට මඩ ගොහොරුවෙන් නැඟි අරවින්දයක් සේ ඇය ගී ලොව විකසිත වූයේ තම මෑණියන් හා පියාගේ දයාලූ ශක්තිය හේතුවෙන් බව කියයි. අපි ඇගේ මෑණියන්ගේ ඒ වතගොත විමසමු.මගෙ අම්මා ලියනගේ එමලි පෙරේරා. අලුත්ගම වැලිපැන්න ලෙව්වන්දූව ඇගෙ ගම් පළාත. මගෙ තාත්තා ටේලර් කෙනෙක්. මිරිහාන ආරච්චිගේ වින්සන්ට් පෙරේරා. ගම එහෙ වුණත් අපේ පවුල් කුටුම්භය පැවතුණේ කොටහේන කාසෙට්ටිවත්තෙ. මේ වත්තෙ ලයිම් ගෙවල් 58ක් තිබුණා. අපි හිටියේ පුංච් පැලක් වගේ ගෙයක. දර මඩුවට ගිහින් දර ගෙනාපු, කීර කොටුවට ගිහින් කීර ටික ගෙන ආපු, බාල්දියෙන් නාපු අහිංසක දරිද්‍රතාවයෙන් පෙළුණු දිවියක් අපට තිබුණෙ.අපේ පවුලෙ දරුවන් 9යි. දැන් එක්කෙනෙක් අප අතර නෑ. ට්‍රොලිබස්වල, ට්‍රෑම් කාර්වල, තට්ටු බස්වල ගමන් කරන නාගරික පරිසරයක් වුණාට අපි ඒ සමාජයේ වෙනස් පවුල්වලටත් වඩා දුප්පත්ම පවුලක්. තාත්තාට බොහෝ අය කීවෙ “කෝට් බාස් උන්නැහැ” කියලයි. ඒකට හේතුව ‘හයිද්‍රාමනි’ කොම්පැණිය වෙනුවෙන් කෝට් මැසීම කළේ මගෙ තාත්තා නිසයි. අම්මගෙ ගමත් හරිම දුෂ්කරයි. වෙල්, ඉපනැලි, කමත්, කුඹුරු, වනවදුල, තුරුලතා පිරි සුන්දර ගම්මානයක් වුණත් මේ ගමට අදටත් බස් එකක් යන්ඩ බැරි තරම්. අදත් බස් නෑ.අපේ අම්මාගෙ ගෙදරට අදත් වාහනයක් ගෙන යන්ඩ බෑ. අලුත්ගම වැලිපැන්න මතුගම ආදී බස්වලින් ගිහින් අම්මලගෙ ගමට යන්ඩ නම් ලෙව්වන්දූව ස්කෝලෙ ළඟින් බැහැලා තවත් කිලෝ මීටර 3ක් විතර පයින්ම යන්ඩ වෙනවා. අපේ අම්මලගෙ මහගෙදර තිබුණෙ විශාල ගල්තලාවක් අයිනෙ. කමත, බැත, කෙත, කුඹුර, නියර, ලියැද්ද, එළහරකා, මීහරකා මටත් හොඳට හුරුයි පුරුදුයි.නිවාඩු කාලෙට කොන්ක්‍රීට් වනාන්තරේ අර ලයිම් පේළියෙන් ඉගිලිලා අපි යන්නෙ අම්මගෙ මේ ලස්සන ඒ වගේම දුෂ්කර ගමට. දන්නා හැටියට නම් අම්මගෙයි තාත්තගෙයි විවාහය සිදුවෙලා ඇත්තේ යෝජිත ක්‍රමයට. වචනයේ පරිසමාප්ත ආකාරයෙන්ම අම්මා හරිම අහිංසක මාතාවක්. ස්වාමි භක්තිය ඈ තුළ ඉතිරුණා.මට මතකයි මා පාසල් යැවූ පුංචි දවස. කොටහේන ගුණානන්ද විද්‍යාලයට තමයි මං අකුරු කරන්න අම්මා යැව්වෙ. පාණදුරාවාදය මෙහෙයැවූ වාදීභසිංහ මිගෙට්ටුවත්තේ ගුණානන්ද හිමියන් වැඩ සිටි බිමේ ස්කෝලය පිහිටි නිසා ඒ නම විදුහලට ලැබුණා උන්වහන්සේ අනුස්මරණය කරන්න. මං පවුලෙ දරුවන් අතර තුන්වැන්නා. මට උඩින් අයියයි අක්කයි හිටියා. මගෙ මාපියන් කොච්චර දුප්පත් ද කියනවා නම් ඒ අයට අපේ හැකියාවන් තිබුණත් මතුකැර දෙන්න තරම් වියදමක් දරන්න බැරිවයි හිටියෙ. ඒ නිසා ඔවුන් ඒ ගැන හිතුවෙත් නැති තරම්.මට මතකයි තාත්තා කෝට් මහලා ඉතිරිවෙන රෙදි කෑලිවලින් පුංචි කලිසම් ෂර්ට් වගෙ දේ මහනවා. හැබැයි! මේවා මහන්නෙ ලයිමේ වත්කම් ඇති පවුල්වල දරුවන්ගෙ ඇඳුම්වල මිමි ගැන ඉව අල්ලලයි. ඊට පස්සෙ හොඳ බොත්තම් කාස එහෙම දාලා ඇඳුම් හරිගස්සලා මට කියනවා දුවේ මේකෙ හොඳ බොත්තම් අල්ලලා තියෙන්නෙ. හොඳට බොත්තම් මහලා තියෙනවා. එහෙම කියලා අර අහවලාගේ ගෙදර ළමයට නම් ගැළපෙනවා කියලා. අම්මා තමයි මේ ඉව හරියටම අල්ලන්නෙ. ඊට පස්සෙ මේ ඇඳුම් අරගෙන යන්නෙ මමයි. සමහර තැන්වල අපට ගේට්ටුව අරින්නෙ නෑ. ගෙට ගන්නෙත් නෑ. ගෙයි පිළිකන්නෙ ඉඳන් අර ඇඳුම් විකුණ ගන්නවා. මුදල් වුණත් ලැබෙන්නෙ තුන් හතර වතාවකට. අම්මා ඉතින් ගෙදර ඉඳන් ලුණු ඇඹුල් ඇතිව කියනවා. කඩේට ගියත් යමක් ගෙනෙන්න වුණත් බොහේ විට යන්නෙ මමයි. ගෙදර පිළිවෙළ දන්නා නිසා පිරිමහලා ගෙනෙන්න පුළුවන් බව අම්මා හොඳට දන්නවා. කොච්චර නැතිබැරි වුණත් නරක වැඩ, පව් වැඩවලට දරුවන් යවන්න අම්මාත් තාත්තාත් කැමැති නෑ. අනුන්ගෙන් දෙයක් ඉල්ලන්ඩත් පුරුදු කරන්නෙ නෑ.ලැබෙන්නෙ රුපියල් දහය ද ඒ දහයෙන් ජීවත්වෙන්ඩ බලනවා. මං දවසක් පුංචිකමට කඩේ මුදලාලිගෙන් ලූනු ගෙඩි දෙකක් හොරකම් කරගෙන ගෙදර ආවා. ගෙදර ලූනු බිකක්වත් නැති නිසයි එදා වුණත් මා එම හොරකම කළේ. මුදලාලි දැක්කෙ නෑ. අම්මා ලූනු කොහෙන්ද කියලා ඇහුවාම මං ඇත්තම කීවා. අම්මට එතරම් තදින් කේන්ති ගිය දවසක් මට මතක නෑ. ඇය අපට කවරදාවත් නියපිටින් පහරක් ගහල නෑ. ඒත් එදා අම්මට මහ කේන්තියක් ආවා. “ගනිං ඔය ලූනු” කීවා. මාත් ගත්තා මගෙ අතින් අල්ලාගෙන පාර දිගේ බැන බැන මාව එක්ක ගියා කඩේට. මගෙ කනත් මිරිකුවා.“මුදලාලි සමාවෙන්න, මේ කෙල්ල ලූනු ගෙඩි තුනක් හොරකම් කරලා. බලන්න මේ දරුවො හැදෙන හැටි”. එහෙම කියපු අම්මා ළූනු ඒ පෙට්ටියටම මගෙ අතින් උදුරලා දැම්මා. යන එන මඟ මිනිස්සු බලාගෙන හිටිය. මුදලාලිටත් හිනා. ඒත් කවුරුත් අම්මගෙ මේ ක්‍රියාව අගය කළා. එදා - මෙදා මා කවරදාවත් අන්සතු දෙයක් හොරෙන් නම් ගත්තෙ නෑ. එදා අම්මා එහෙම නොකළා නම් මට වැරැදි පූර්වාදර්ශයක් ලැබෙන්නෙ.මට ඉස්කෝලෙ කීවෙ ‘කවි නන්දා’ කියලයි. හේතුව ලෝවැඩ සඟරාවෙ කවි, සුභාෂිතයෙ කවි, මං හැඩ දාලා ඉස්කෝලෙ රැස්වීමේදී කියනවා. මගේ කලා ජීවිතයේ තිඹිරි ගෙය ඇත්තටම පාසල. පාසලේ සිල්වෙස්ටර් මාස්ටර් මෙහිදී අමතක නොකළ හැකි නමක්. එතුමා ප්‍රසිද්ධ වේදිකා නාට්‍ය ශිල්පියෙක් වන වික්ටර් වික්‍රමගේ මහතාගේ තාත්තා. මං ඉස්කෝලෙ කලා හැකියාව මුලින්ම දියුණු කළේ කවියෙන්.ඊළඟට රංගනයෙන් කිවහොත් ඔබ පුදුම වේවි. මුලින්ම පාසලේ හදපු වෙස්සන්තර නාට්‍යයේ ක්‍රිෂ්ණජිනාගේ චරිතය රඟපෑවේ මමයි. ඊළඟට විදුර ජාතකයේ විදුර පණ්ඩිතයන්ගේ දුව ලෙසත් රඟපෑවා. මේවා බලන්ට මගෙ රත්තරං අම්මට ආසාව උනන්දුව තිබුණත් එවැනි තැනකට එන්ඩ තරම් වත් පොහොසත් ඇඳුම් ඇයට තිබුණේ නෑ. ඈ එවැනි ඇඳුම් ලොකු දේවල් ලෙස සැලකුවෙත් නෑ.ඒත් දරුවාට ලැජ්ජාවේවි කියලා ඉදිරියට ඇවිත් වාඩිවුණෙත් නෑ. ගෙදර ආවම අම්මා මේවා ගැන කළ කී දෙයින් මට අම්මා ඒවා බලලා තියෙනවා කියලා හැඟුණා. මා ඒ පිළිබඳව දිගින් දිගටම ප්‍රශ්න කළාම ඇය කීවෙ මෙහෙමයි.”දුවේ මං උඹට හරි ගුරුවරුන්ට හරි නොපෙනෙන්න උඹේ දක්ෂකම් බලන්ඩ ආවා. මං හැංගිලා උඹේ දක්ෂකම් බලලා අපූරු රසයක් වින්දා” අම්මා එහෙම කියනකොට මගෙ හදවත ඈ වෙනුවෙන් කරුණාවෙන් ඉපිලුණා. අපේ ගෙදර ‘ලයිට්’ නෑ.එක පෙළට දරුවන් වාඩිවුණාම ගෙයි තවත් ඉඩ නෑ. අම්මා නොවේ බත් බෙදන්නෙ ලොකු අක්කා. ඇයි? අම්මට බත් ටික බෙදන්ඩ දුන්නොත් බත් මුට්ටියෙ දංකුඩ ටිකවත් තියාගන්නෙ නැතිව දරුවන්ට බෙදනවා. ගෙදර අමාරුකම නිසාම ලැබෙන ආහාර පත විතරක් ගන්න ඕනෑ. තව ඉල්ලන්න ඉඩක් නෑ. ඉතින්! අක්කා පිඟන්වලට බත් බෙදනකොට ඒ පිඟන් ගැටෙන සද්දෙ අපේ හිතට නඟන්නෙ පුදුම මිහිරියාවක්.] ඇයි! තව ටිකකින් බත් ටිකක් ලැබෙන බව දන්නවනෙ. අපෙ අම්මාටත් හොඳට කවි කීමේ හැකියාව තිබුණ. අම්මගෙ ගමේදි අත්තම් ක්‍රමේට ගොවිකම් කටයුතු කරන කොට කියපු කවි ගී අම්මා නිතර සිහිපත් කළා. මං පවුලෙ තුන්වැන්නා නිසා මට පස්සෙ හිටි හැමදෙනාම ඉපදිලා නැළවෙන හඬ මට ඇහුණා. ඒ මියුරු ස්වරය අපේ ගේ පුරා රාත්‍රියට ලැගුම් ගත්තා. මටත් මුලින්ම කවි කීමේ අගය වැටහුණේ අම්මාගෙන්.අපේ ස්කෝලේ එන්.මාග්‍රට් පෙරේරා මිස් මතක් කරන්න ඕනෑ. එතුමිය මට උදව් කළා. සමස්ත ලංකා කවි ගායනා තරගවලින් පළමුවැනි ස්ථානය මට ලබාදීලා ස්කෝලෙටත් ගෞරවයක් ලබාදෙන්න හැකිවුණේ ඒ නිසයි. කරුණාරත්න අබේසේකරයන් ළමා පිටියෙ ගී සින්දු කියන්න මට අවස්ථාව ලැබුණේ ඩී.ඩී.ඩැනී මාස්ටර් ඒ හරහා මට අවස්ථාව ලබාදුන් නිසයි. මා එහිදී කී ‘බුදු සාදූ’ ගීය අතිශය ජනප්‍රිය වුණා. ගුවන්විදුලියෙ මේ ගී වාදනය වන හඬ අහලා අම්මා පුදුමාකාර සතුටක් වින්දා.මේ විදියට ගමන යනකොට අමරදේව සර් මගේ හැකියාව හඳුනාගත්තා. එතුමා මා මධුවන්ති ‘කෝරස්’ කියන්ඩ ගත්තා. ඒ විතරක් නොවේ එතුමා සංගීත අධ්‍යක්ෂණය කළ ‘රන්මුතු දූව‘ චිත්‍රපටයේ ‘ගලන ගඟකි ජීවිතේ’ ගීය නාරද දිසාසේකර සමඟ ගයන්නත් ගත්තා. ඒක තමයි 1963 පළමුවැනි සරසවිය උළෙලේ මා ලබපු පළමුවැනි සම්මානය.රාජගිරිය බෝගහ ළඟින් බැහැලා මාස්ටර් එක්ක අපි මුලින්ම ගියේ ශේෂා පලිහක්කාර මහත්තයගෙ ගෙදරට. මං කිසිම කෙනෙක් හඳුනන්නෙ නෑ. සුද්දෙක් හිටියා. පස්සෙ හඳුනාගන්නකොට ඒ මයික් විල්සන් මහත්තයා. තිස්ස ලියනසූරිය මහත්මයත් හිටියා. තවත් කොලුගැටයෙක් හිටියා. පස්සෙ තමයි දැනගත්තෙ ඩොනල්ඩ් කරුණාරත්න. මේ කට්ටිය අතර අර දුගී පැලෙන් ආපු මං ඒ ගීතයට සූදානම් වුණා විජය ස්ටුඩියෝ එකේ ගලන ගඟකි ජීවිතේ පටිගත කළේ.එමලි පෙරේරා මෑණියෝමගෙ අම්මා අපිට අධ්‍යාපනය විතරක් නොවේ නැණ නුවණත් දුන්නා. ගාථා කියලා දරුවන් මාපියන්ට වඳින්ඩ ඕනෑ. ඒක අම්මා අපට පුරුදු කළේ වැඳුම් ගන්ඩ නොවේ.මගෙ අම්මාගෙ ජීවිතේ වැදගත්ම දේ චාම් බව. සරල බව. ඒ වගේම අරපරෙස්සම. කිසිම දෙයක් ගැන වැඩි ආශාවක් නැතිකම. ඒක මට විතරක් නොවේ පවුලේ කාටත් පුරුදු වුණා. ඇය අපට කෘතවේදිත්වය උගැන්නුවෙ ඇගෙ මහගෙදර ඇත්තන් සමඟ බක්මහ සැණකෙළියකදි. ඒ ළිඳත් සමඟ ගනුදෙනු කරන්න උගන්වලා. ගිය අවුරුද්දෙ ගත් වතුර කළය ළිඳට හලලා අලුත් කළය ඈ ගත්තෙ. අම්මා පාන්දරම නැඟිටිනවා. මටත් ඒ පුරුද්ද ඒ විදිහටම ආවා. අපෙ ඇඳුම් ලොකු මහත් වන තුරුම මැහුවේ අම්මා.අම්මා වරුනේ අම්මා වරුනේ - සම්මා සම්බුදු අම්මා වරුනේ දරුවන්ගේ දුක් කඳුළු දකිනදා - සුරලොව සිට අත පා - ඒ කඳුළැලි පිසිනා අම්මාවරුමයි සංසාරේ මතු බුදුවෙන්නේ.ගමගේ මහත්මයා ලියූ මා ගැයූ මේ ගීයට පවා අම්මා ප්‍රතිචාර දැක්වූයේ උපේක්ෂාවෙන්. ඇය කිසිම දෙයකින් අනවශ්‍ය සතුටකට පත්වන්නේවත් අනවශ්‍ය දුකකට පත්වන්නේවත් නැති ගැහැනියක්. අපේ තාත්තා සිගරැට්, බීඩි, අරක්කු මේ මොනම දෙයක්වත් කටේ තිබ්බෙ නෑ. ඒත් මා “බුදු තාත්තෙ බොන්න එපා’ ගීතය ගැයුවම මිනිස්සු අහලා “විනී අන්කල් අපට බොරු දැම්මට හොඳට අඩි ගහනවනේ.ඒකනේ දුව අර ගීතය කීවේ” කියලා. තාත්තා මේකෙන් කම්පා වෙලා මට කීවා ඇයි දුවේ ඒ ගීතය කීවෙ කියලා. ඒත් ඒක පොදු ජන ගීතයක් කියා ඒ අය දැන සිටියෙ නෑ. ඒ තරම් ඒ අය සංවේදියි. “ශ්‍රවනාරාධනා”, “සත්‍යයේ ගීතය”, “පවන” මේවා මහචාර්ය සුනිල් ආරියරත්නයන් ඇසුරින් කරද්දි අම්මා සතුටු වුණා. ගීතය ප්‍රබල මාධ්‍යයක් බව මට වටහා දුන්නේ එතුමා. දුක් විඳින මිනිස්සුන්ගේ පැත්තෙ අම්මා කවදත් හිටියෙ.ඒ නිසා ඒ ගී සමුච්චය ඇයට අස්වැසිල්ලක්. ඇය බිය ගත්තෙ නෑ. ඒත් මරණ තර්ජන ඇවිත් අපේ ගී ගුවන්විදුලියෙ තහනම් කරන කොට නම් අම්මා තරමක් බයවුණා. ඒත් මගේ සමාජවාදී අදහස් ඇය අගය කළා. කීර ගන්න ගියත් සත 5ක් 10ක් ගන්න ඒ මිනිස්සු විඳින දුක දැකලා ඊට වඩා යමක් දෙන්න බැරිව ඇය දුක්වුණා.ගුවන්විදුලිය විශේෂ ශ්‍රේණියේ ගායිකාවක් ලෙස රතන් ජංකර් පඩිතුමාගෙන් ශ්‍රේණිගත වීම සිදුවූ දවසේ අම්මා පුදුමාකාර සතුටක් ලැබුවා.මගෙ විවාහය ගැන, ඒවා කෙළවර කැර නැවත පැමිණීම වගේ දේවල් මං කතාකරන්න කැමැති නෑ. ඒ ජීවන පිටුව මා ගලවලයි තියෙන්නෙ. මගෙ අම්මා තාත්තා යම්බඳු දුරකට කම්පා කළ යමක් ඇත්නම් ඒ වරද කළේ මමයි කියලා මා නොපිරිහෙළා හිතනවා.අද වගේම එදත් ජනප්‍රිය ගුවන්විදුලි වැඩසටහන් තිබුණා. මේ ‘ස්ටාර්’ලා තෝරන. ඒකෙ නම ‘එයාර්ෂිප්’ ගුවන් නැව සිංහල තේරුම. නිවේදකයා වශයෙන් වැඩ කළේ ප්‍රොස්පර් ප්‍රනාන්දු. ආරියසිරි මිල්ලවිතානච්චි වැඩසටහන් නිෂ්පාදක වශයෙන් කටයුතු කළා.මතකයි. මේ තරගයේ ජයග්‍රාහිකාව ලෙස මට ගෞරවය ලැබෙන කොට අම්මා කීවා “දුවේ උඹේ හඬ අද මුළු මහත් ලංකාවටම ඇහෙනවා. මට හරිම සතුටුයි. මේ වගේ තැනක ඉඳන් දුව අද ගිහින් තියෙන දුර දැක්කම. වෙසක් දවසට වුණත් දුවගෙ හඬ ;නාඇසෙන පින්කම් පොළක් පන්සලක් අද නැති තරම්” කියලා. එදා ‘ගලන ගඟකි’ කියන්න ඉස්සෙල්ලා මා පටිගත කළ මුල්ම ගීතය බෞද්ධ ගීයක්.ඒ ‘බුද්ධදිවාකරයාණෝ’ ගීතය. මේ තරගයේ දෙවැන්නා වුණේ ප්‍රවීණ ගායන ශිල්පි වික්ටර් රත්නායක. වික්ටර් පවා මේක කියා තිබෙනවා. මට එතකොට යන්තම් අවුරුදු 19යි. මේකෙ ජයග්‍රාහකයාට බොම්බායට ගිහින් එන්න ටිකට් එකක් නොමිලයේ ලැබෙනවා. මට මොන බොම්බාය ද? මට අපේ පුංචි පැලට ‘ලයිට්’ ගන්න එක සිහිනයක්.තාත්තා පිඹ පිඹ රත්කරන පොල්කටු ස්ත්‍රික්කය වෙනුවට විදුලි ස්ත්‍රික්කයක් ගන්න එක සිහිනයක්. මේවා කරගන්ට පුළුවන් නේද සල්ලි ගත්තා නම් කියලා මං එදා ඒ ගුවන් ටිකට්පත් නිකුත් කරන කාර්යාලයේ මහත්වරුන්ට කීවා තාත්තා එක දිගටම කෝට් මහනකොට අමතක වෙලා ඇල්වතුර වන තේ එක ගැනත් මට තිබුණෙ දුකක්. ඒ නිසා මේ මුදල අතට ආවොත් මේ සියල්ලම කරන්ඩ පුළුවන් කියලා මට හිතුණා. මං මේ අදහස ඒ මහත්තුරුන්ට ඉදිරිපත් කළාම ඒ අය කීවා පැය දෙකක් ඉන්ඩ පුළුවන්නම් ඒ ගුවන් ටිකට් පත වෙනුවට මුදල් දෙන්නම් කියලා.මේ ආයතනය තිබුණේ ජනාධිපති කාර්යාලය පිහිටි ඔරලෝසු කණුව ළඟමයි. උදේට හරියට කාලා බීලා නැති නිසා අපට බඩගිනියි. තාත්තයි මායි කතාවුණා දැන් මොකද කරන්නෙ තවත් පැය දෙකක් ඉන්ඩ වෙනවා කියලා. තාත්තා කීවා ‘හයිද්‍රාමනී’ කොම්පැණිය ළඟනේ. එහෙ ගිහින් මහත්තුරුන්ගෙන් යමක් ඉල්ලගෙන සරුවත් එකක් බීලා එමු කියලා.ඒ අනුව අප එහෙට ගිහින් මුදලක් ඉල්ලාගෙන සරුවත් එකක් බීලා වෙලාවට ආවා. මට ලැබුණු මුදල මතක නෑ. කොහොම හරි අපේ දුප්පත් ගෙදරට ලයිට් අරගෙන, තාත්තට ස්ත්‍රික්කයක් අරන්, උණුවතුර බෝතලයකුත් ගන්ඩ ඒ මුදල සෑහුණා. අම්මාගේ දෙනෙත්වල කඳුළු කැට ඒ ලයිට් එළියෙන් දිළිසෙනවා මා දැක්කා. ඉතිරි සුළු මුදලකින් අම්මට ගවුමක් ගෙන ගියා මතකයි.අලුත් අවුරුද්දට අපේ තාත්තා ගෑස් පුරවපු බැලුමක් හැම වතාවෙම ගුවනට පා කරනවා. ඒක ලස්සනට අලවන්නෙ අම්මා. මට මතකයි ඒ අවුරුද්දේ ඒ බැලුම ඇලෙව්වෙ ඒ එළියෙන්. 1985 කළු ජූලියෙදි අපේ වත්තෙ දෙමළ පවුල් ගණනාවක් මරණයෙන් බේරාගත්තෙ අම්මයි තාත්තයි. 1989 මාත් රටින් පැන ගියා. මරණ තර්ජනවලට බයේ. මගේ දරුවන් බලාගත්තේ ඒ වෙලාවෙත් මගෙ අම්මා.‘කුංකම පොට්ටු’ නමින් දෙමළ කවි ඇසුරින් කළ ඒ කැසට් පටයෙ සාර්ථකත්වයට අප අතර තිබුණු සහජීවනය ජීවිත අත්දැකුම තවත් හේතුවුණා. ජීවිතය සැලසුම් කිරිම පිළිබඳ මුල්ම පාඩම මට කියා දුන්නෙ අම්මා. මගෙ ජීවිතේ චාම්කම, සියල්ල විඳදරා ගැනීම, උපේක්ෂාව, අරපරෙස්සම, මේ හැමදේම මා ලැබුවෙ ඒ අම්මාගෙන්. මගෙ පොඩි දූ අමාගේ පළමුවැනි දරු ප්‍රසූතියේදි මට ඒ අය පදිංචි ලන්ඩන්වලට යන්ඩ සිදුවුණා. අම්මා ඒ කාලෙ හිටියෙ බාල නංගි ළඟ. ඒ අය තමයි හොඳින් රැක බලා ගත්තෙ.මං එහෙ ගිහින් මාස 3කට පස්සෙ නැවත එන්නම් කියා අම්මට කීවම අම්මා කීවෙ දුවේ උඹ එනකම් මං මැරෙන්නෙ නෑ කියලයි. පැය 5ක් එයාර්පෝට් එකේ රස්තියාදු වෙලා මාස 3කට පස්සෙ ලංකාවට එන ගමනෙදි කෙළින්ම අම්මා බලන්ඩ නොයා ඊට පහුවෙනිදා ඇය බලන්ඩ යන අදහසින් මං ගෙදර ගියා. එදා රාත්‍රියේ අම්මට අමාරුයි කියන වේදනාබර වචනය මට දුරකථනයෙන් ඇසුණා. අනේ මං යනකොටත් අම්මා නංගිගේ ඔඩොක්කුවේ සිට අපව අතැර ගිහින්. ඒත් මගෙ අම්මා කීවා වගේම මා ලංකාවට එනතුරු මැරුණෙ නෑ.එය සදාකාලිකව මට වේදනාවක්. ඇගේ ඇස් පියවෙන්න කලින් මට එතුමිය ළඟ අන්තිම මොහොතේ ඉන්ඩ බැරිවුණා.උපාලි සමරසිංහඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=as1101092</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චියාපනය නැරඹීමට යෑමේ ආසාව අප සිත් තුළ ද ඇති විය.අපි එකොළොස් දෙනෙක් ලකලෑස්ති වීමු. එක් අයෙක් චීන ජාතික තරුණයෙකි.ඔහු කොළඹ සරසවියෙන් සිංහල ඉගෙන ගනු පිණිස ශිෂ්‍යත්වයක් ලැබ දිවයිනට පැමිණ සිටින්නෙකි.අපි ගමන පිටත් වීමු.ඕමන්ත මුරපොළේ දී අප පිරික්සුමට බඳුන් විය. යාපනයට ඇතුළු වනු පිණිස සිංහල අපට අවසර ලැබුණ ද චීන තරුණයාට අවසර නොලැබිණ. ඒ සඳහා ඉදිරිපත් කළ යුතු ව තිබූ විදේශ කටයුතු අමාත්‍යාංශයෙන් නිකුත් කැරුණු අවසර පත්‍රයක් ඔහු සතු නොවී ය.අපි ගැටලුවකට මුහුණ දීමු. විදෙස් මිතුරා ආපසු හරවා එවීම අපට නොකළ හැකි විය. ඔහුට අප සමඟ යෑමට අවසර දෙන ලෙස අපි නිලධාරීන්ට කංකෙඳිරි ගෑවෙමු.අප හමුදා ප්‍රධානයකු හමුවට යැවිණි. චීන මිතුරා සම්බන්ධයෙන් වගකීම දරන බව ලිඛිතව දිය හැකි නම් බුරුලක් කළ හැකි බව අපට පැවසිණි. ඒ ලිපියට චීන මිතුරාගේ ගමන් බලපත්‍රයේ ඡායා පිටපතකුත්, වගකීම දරන්නා ගේ ජාතික හැඳුනුම් පතෙහි ඡායා පිටපතකුත් ඇමිණිය යුතු විය.ඡායා පිටපත් ගැනීම සඳහා ආපසු වවුනියාවට යෑමට සිදු විය. චීන මිතුරාත්, වගකීම දරන මිතුරාත් වෑන් රියේ නැඟී වවුනියාව බලා ගියහ. අපි ඔවුන් ආපසු එනතුරු රැඳී සිටියෙමු.ගිනියම් හිරු රැසින් දහවල දැවෙමින් තිබිණි.ගරා වැටුණු ගෙයක බැම්මක් මත හිඳගත් අපට සුවිසල් කොහොඹ රුකක් සෙවණ සැලසීය.අපි බලා සිටියෙමු: බලා සිටියෙමු: බලාසිටියෙමු.කොහොඹ තුරු සෙවණෙහි පිකප් රියක් නවතා තිබිණ. මගේ ඇස් එදෙස ගියේ ය. එතුළ සිටි රියදුරා දෙස මම බැලීමි. ඔහු මා හා සිනාසුණේ ය. මම ද සිනාසීමි.මා නොදැනුවත්ව ම ඔහු වෙත ඇදිණ.“ඔයා යාපනේ ද?” මම දෙමළෙන් ඇසීමි.“ඔව්. මං යාපනේ තමා. ගමත් යාපනේ” ඔහු කීවේ ය.“කොහෙද වැඩ කරන්නෙ?”“එන්.ජී.ඕ. එකක. පිටරටින් ආපු දොස්තර මහත්තුරු තුන් දෙනෙක් අරගෙන යාපනේ යනව. මහත්තේල කොහෙද යන්නෙ?”“අපි යාපනේ බලන්ඩ යනව!“ඇයි මෙතන ඉන්නෙ? චෙක් කරල ඉවර නැද්ද?”“අපි නං ඉවරයි. ඒත් අපිත් එක්ක ආපු පිටරට යාළුවෙකුට අවසර ගන්ඩ වෙලා තියනව. එයයි තවත් කෙනෙකුයි වව්නියා ගියා පාස්පෝට් එකේ ෆොටෝ කොපියක් ගන්ඩ”“අප්පා!... මහත්තේලට හුඟාක් වෙලා ඉන්ඩ වෙයිනේ!”“ඔව්. හුඟක් වෙලා ඉඳන් තමයි ඉන්නෙ. දැන් දෙකත් පහු වුණා. තාමත් ආවෙ නෑ. බඩගින්නෙම ඉඳල දැන් මගෙ ඇඟටත් පණ නෑ!”ඔහු මදෙස වුවමනාවෙන් බැලුවේ ය. එය ළෙන්ගතු බැල්මකි.“මහත්තයට හුඟක් බඩගිනියි නේද?” ඔහුට මගේ අමාරුව තේරිණ.“මහත්තය, මගෙ නෝන මගේ දවල් කෑමට ඉඳී ආප්පයි, රස මාළුවකුයි හදල දීල තියනව. ඒක මං මහත්තයට දෙන්නං. මහත්තය කන්ඩ! මට තව ටිකකින් යාපනේ ගියාම කන්ඩ බැරියැ.”මම කිසිත් නොකීමි.“කමක් නෑ. මහත්තය කන්ඩ! මම සතුටින් දෙන දේනේ.” ඔහු සිය කෑම පාර්සලය මට දිගු කෙළේ ගන්නැයි පෙරැත්ත කරමිනි.“ඔයාට බොහොම ස්තුතියි. ඒත්, මට තනියම කන්ඩ බෑනෙ. තවත් අය ඉන්නවනේ! ඔයාට තේරෙනවනේ” මම කීමි.ඊළඟ මොහොතේ අපි උතුරා යන මිනිස් හැඟුමින් යුතුව එකිනෙකා දෙස බලා සිටියෙමු.එතැන සිංහලකමක් හෝ දෙමළකමක් නොවීය. තිබුණේ මිනිස්කම පමණි.යාපනයට ගිය දෙවැනි දින අපේ සගයන් දෙදෙනකුට තල් මී විත තොල ගෑමේ ආසාවක් ඇති වී තිබිණ. ලද උපදෙස් අනුව අපි හොඳ තල් රා සොයා යාපනයෙන් ඈත ගම්මානයකට ගියෙමු.රා ලෝලීන් නික්ම ගිය පසු මම පාර අයිනේ වූ ගලක් මත හිඳ ගතිමි. තල් අතු වැටින් හැංගුණ කුඩා නිවෙස් ද උළු සෙවිළි කරන ලද නිවෙස් ද දක්නට ලැබිණ. එවේලේ මට බරපතළ ශාරීරික අවශ්‍යතාවක් ඇති විය. ඒ ගැන මිතුරකු දැනුම්වත් කළ මම යාබද නිවෙසක් ඉදිරියට ගියෙමි.මැදිවියේ මවක් ඉදිරියට ආවා ය. මම ඇගේ බසින් ඈ ඇමතීමි.“මහත්තයට පේනවනේ අපේ ගෙදර කැඩිල හදාගෙන යනව කියල. දැනට අපිට වැසිකිළියක් නෑ. අපිත් යන්නෙ එහා ගෙදර තියන නංගිලගෙ වැසිකිළියට. ඒක එච්චර හොඳ නෑ. අන්න අර ඈත පේන ලොකු ගෙදරට යන්ඩ! ඒ ගොල්ලො හරි හොඳයි” ඇය ගෙයක් වෙත අත දිගු කළා ය.ඇයට තුති පිදූ මම අර ගෙදර කරා හනි හනික ගියෙමි.ඒ වත්තේ ළිඳක් ළඟ මැදිවියේ කතක් රෙදි සෝදමින් සිටියා ය. මට සවන් දුන් ඇය ළිඳෙන් වතුර බාල්දියක් ඇඳ එය ලොකු බාල්දියකට හළා සිය යොවුන් පුතු ලවා එය වැසිකිළියට යැව්වා ය. එය එහි තබා ආ පුතු එහි යන්නැයි මට කීවේ ය.මගේ කාරිය නිම වූ පසු බාල්දිය ආපසු රැගෙන ආ මම එය ළිඳ ළඟින් තබා මවට තුති පිදුවෙමි.වර්ගවාදී යුද්ධය නිසා අප දෙපසට වී සිටි බව සැබෑ ය. එහෙත් යුද්ධය නමැති තාවකාලික විනාශයට අප මුළුමනින් දෙපසට කළ නොහැකි වී ඇත. බොර දිය පහ වී පැහැදුල් වූ දියෙහි මැණික් දිස් වෙන්නා සේ අපේ අතීත සංස්කෘතික බැඳීම් තිබූ ආකාරයෙන් ම සවි වන්නේ ය.මේ සියල්ලත් සමඟ මා පසක් කර ගත් දිවි මතුරක් තිබේ. “සිංහල ජනතාව දෙමළ ද දෙමළ ජනතාව සිංහල ද උගත යුතුම ය.මාන්කුලමේ මේජර් විජය ගුණවර්ධන, යාපනේ මේජර් යසලාලක මහත්වරුන්ට තුති පුදමි.  පන්නිපිටියේ, දෙපානම, ගයාදාස පරණවිතාන මහතා විසින් යොමුකරන ලද ලිපියක් ඇසුරිනි.මඤ්ඤොක්කා වත්තක් අයිනේ ලැමිනේටින් කර එල්ලා ඇති දැන්වීමකට මගේ ඇස ගියේ ය.එහි වූයේ මෙබඳු දෙයකි.“මඤ්ඤොක්කා හොරෙන් ගලවන මහත්වරුනි, නෝනාවරුනි, මේ වගාවේ ගස්වල අල තවමත් මෝරා නැත. ඒවා මෝරන්නට තව දෙතුන් මසක් ගත වනු ඇත. එසේ තිබියදීත් ඔබලා මේ වගාවේ මඤ්ඤොක්කා ගස් කිහිපයක් හොරෙන් ගලවා තිබේ. කරුණාකර හොරෙන් ගලවන්න එපා! ඒවා උගුල්ලන අවස්ථාවේ දී ඔබලාට නොමිලේ ලබා ගත හැකියි. වගාව වෙනුවෙන් දිවා රෑ වෙහෙස මහන්සි වූ මට ඔබලා හොරෙන් ගස් ගලවා හානි කරනු දකින විට ඇති වන වේදනාව මෙතෙකැයි කියා නිම කළ නොහැකියි.”දැන්වීම සවිකර තිබුණේ හික්කඩුව - බද්දේගම පාරේ, ආරච්චිකන්දේ, පැරමවුන්ට් සිටි වෙන්දේසි වත්තේ එක් කොටසක ය.එහි හිමිකරු බෝදාගොඩවත්තේ, සාම විනිසුරු ජයන්ත සිරිවර්ධන මහතා යැයි දැනගත් මම ඔහු සොයා ගියෙමි.මා පිළිගත් ඔහු සිය මඤ්ඤොක්කා වත්තේ වත්මන් කතාව සමඟ අතීත කතාව ද සම්බන්ධ කර කීවේ ය.“මං ඔය ඉඩමෙ මීට කලිනුත් කුලීකාරයො දම්මල වළවල් 250 ක් කප්පල මඤ්ඤොක්කා හිටෙව්ව. එක වළකට රුපියල් හැටපහක් වැය වුණා. ඒ වතාවේදීත් පඳුරු 48 ක් හොරු ගැලෙව්වා. එහෙම තියෙද්දීත් මං ගමේ තිස් හත් දෙනෙකුට නොමිලේ ම මඤ්ඤොක්ක දුන්න. මේක මගෙ දෙවෙනි වගාව. මේ වගාවට තාම මාස තුනයි. ඒත් හොරු ගලෝල! මං ඔය දැන්වීම එල්ලුවෙ හිතේ තියන වේදනාවටමයි” සිරිවර්ධන මහතා කීවේ ය.“දැන්වීම ගැහුවට පස්සෙ කොහොමද ප්‍රතිචාර?” මම ඇසීමි.“හැබැයි ඉන් පස්සෙ නං තාම හොරු ගැලෙව්වෙ නෑ” ඔහුට පොඩි හිනාවක් ගියේ ය.  ගෝනාපීනුවල, කළුවගහවත්තේ, කළුවගහ ජනපදයේ සාම විනිසුරු, එඩ්මන් කණ්ඩම්බිගෙයි මහතා විසින් යොමු කරන ලද ලිපියක් ඇසුරිනි.අප නිවෙස අවට පරිසරය සුන්දරව පැවතිණි. අපි දු එය රැක ගැනීමට මහන්සි ගතිමු.අප නිවෙස අසල හිස් ඉඩමක් තිබේ.දිනක් එහි කුණු මල්ලක් තිබිණි.අපි එය පුළුස්සා දැමීමු.තවත් දිනෙක කුණු මලු කිහිපයක් එහි තිබිණි.අපි ඒවා ද පුළුස්සා දැමීමු.මෙපරිද්දෙන් කුණු මලු වැඩි විය. අපේ පිළිස්සීම ද වැඩි විය.කලක් ගත වන විට කුණු මලු එකතු කොට ගිනිලෑම අප ගේ දිනචරියාවේ කොටසක් බවට පත් විය.’අර බලන්ඩකො!’ දිනක් මා සැමියා මගේ අවධානය ගේට්ටුව දෙසට යොමු කළේය.එහි වූයේ ලොකු කුණු මල්ලකි.’හරි ප්‍රශ්නයක්නෙ. දැන් මොකද කරන්නෙ?’ මට කියැවිණ.’මොනව කරන්ඩද දැනට පැත්තකට දාල පුච්චන වෙලාවෙ ඒකත් පුච්චල දාමු!’ සැමියා ගේට්ටුව දෙසට ගියේ ය.ඔහු කුණු මල්ල උසුලා ගත්තා පමණි.පොලිස් නිලධාරියෙක් ඔහු අල්ලා ගත්තේ ය.’හඞ පාරට කුණු දානව නේද? තමා දන්නව නේද පාරට කුණු දැමීම වරදක් කියල?’ පොත අතට ගත් නිලධාරියා මා සැමියා ගේ නම විමසීය.’නෑ රාළහාමි මේක ලොකු වැරදීමක්. පොඩ්ඩක් ඉන්ඩකො වෙච්ච දේ කියන්ඩ!’ මා සැමියා කරුණු පහදා දෙන්නට කොපමණ උත්සාහ කළ ද නිලධාරියා එය ගණනකට නොගත්තේය.මා සැමියාගේ නම ගම ලියාගත් ඔහු පාරට කුණු දැමීමේ වරදට රුපියල් පන්දහසක දඩයක් ගෙවිය යුතු බව අවධාරණය කොට පසුදා උසාවියට එන ලෙස නියෝග කළේ ය.පසුදා රුපියල් පන්දහසක් ගෙවා අපි චෝදනාවෙන් නිදහස් වීමු.’කුණු’ නීතිය අපේ මානසික සුන්දරත්වය කෙලෙසීය.එතැන් පටන් අපි පාර අයිනේ කුණු මලු පිළිස්සීමට නොගියෙමු.දැන් අපේ ගේ අවට පරිසරය කුණු මලුවලින් පිරී ඇත.  හෝමාගම, ගලවිලවත්තේ, කුසුම් තිලකරත්න මහත්මිය විසින් යොමුකරන ලද ලිපියක් ඇසුරිනි.අධික රුධිර වහනය නිසා මම බියපත් වීමි. උදරයේ වේදනාව ද දැරිය නොහැකි විය.ඒ මහ පාන්දර සැමියාත්, දියණියත් මා රෝහලට ගෙන ගියහ.අලුයම දෙකට පමණ ඇත.කාසල් රෝහලේ සේවාවේ නිරතව සිටි වෛද්‍යවරිය වෙත අප සමීප වූයේ අසරණයන් ලෙස පිහිට පතා ගෙන ය.රුධිර වහනය හේතුවෙන් රෝහල් ගත නොකරන බව ඇය පැවසුවා ය. මා ඉදිරිපත් කළ වෛද්‍ය වාර්තා ද නොකියවූ ඇය අවශ්‍ය නම්, ෆාමසි විවෘත ව තිබේ නම් මිල දී ගන්නට බෙහෙතක් ලියා දුන්නා ය.රෝහලින් පිටතට ආ මම රෝහල් බිම පඩියක් මත හිඳ ගත්තේ අපහසුවෙනි. මා සැමියා ද, දියණිය ද කළ යුත්තේ කුමක් දැයි සිතා නොගත හැකි ව ප්‍රශ්නයකට මැදි ව සිටියහ.අලුයම තුනට පමණ අප ද සොයිසා රෝහලට ගියේ බලාපොරොත්තු රහිත ව ය.එහි වෛද්‍යවරයෙක් සිටියේ ය. අපි ඔහුට කරුණ කීමු. ඔහු වෛද්‍ය වාර්තා එකිනෙක කියවමින් මට හොඳින් කන් දී රෝගය පිළිබඳව මූලික අවබෝධයක් ලබා ගත්තේ ය.අවසානයේ ඔහු මා ප්‍රතිකාර පිණිස යොමු කෙළේ ය.එක ම වෛද්‍ය උපාධිය ලද වෛද්‍යවරියක ගේ ද වෛද්‍යවරයකු ගේ ද වෙනස අහසට - පොළොව සේ ය.රෝගියකු තමා හමුවට එන්නේ ඉතාමත් අසරණ අඩියකට පත්ව සිටිය දී බව වෛද්‍යවරයා මෙන්ම වෛද්‍යවරිය ද හොඳින් දන්නී ය. එහෙත් ඇය කළේ රෝගී මා පිටමං කිරීම ය.අගහිගකම් ඇති ගැමි වෛද්‍ය සිසුන් තිදෙනකුට අපි මාස්පතා මුදල් ආධාර ද කරමු. එබඳු සමාජ හිතකාමී පුරවැසියන් වූ අපට මෙබඳු සැලකිල්ලක් දැරිය නොහැකි ය.කොළඹ ද සොයිසා රෝහලේ වෛද්‍ය ගුණරත්න මහතාණනි, ඔබ අපට සැනසිල්ල ද, ප්‍රතිකාර ද ලබා දුන්නෙහි ය.ඔබට යහපත සැලසේවා!  කෙසෙල්වත්ත, ගොරකානේ රංජනී ෆොන්සේකා මහත්මිය විසින් යොමු කරන ලද ලිපියක් ඇසුරිනි.මා ගමන් කරමින් සිටි බසයට ජුබිලි කණුව බස් නැවතුමේ දී කලිසම් සූට්වලින් සැරසුණු තරුණ ජෝඩුවක් නැගුණෝ ය.තරුණිය ගැබිණියකි.මා සිටි අසුනට ඉදිරි අසුනේ හිඳ සිටි තරුණියක් වහා නැඟිට ගැබිණියට සිය’සුන පිරිනමා හිට ගත්තා ය.ගැබිණිය ගේ සැමියා ද හිටගෙන ගමන් කළේ ය.බසය ටික දුරක් ගියේ ය.යාබද අසුනක හිඳ සිටි අයෙක් බැස යෑමට නැගිට්ටේ ය. අසුන පිහිටියේ හිටගෙන යමින් සිටි තරුණියට කිට්ටුවෙනි. ඇය එහි හිඳ ගැනීමට සූදානම් වූවා ය.එහෙත් සිදු වූයේ අනෙකකි. අර ගැබිණි ලියගේ තරුණ පුරුෂයා වහා පැන එහි හිඳ ගත්තේ ය.තරුණිය ලජ්ජාවට ද, අපහසුතාවට ද, කලකිරීමට ද පත් වූවා ය.සියලු දේ දුටු මගීහු ඒ දේ ද දුටහ. එහෙත් නොදුටුවා සේ ම සිටියහ.ගැබිණිය ද ඒ දේ දුටුවා ය. එහෙත් නොදුටුවා සේ ම සිටියා ය.‘ඔයා හරි නරකයි තාත්තෙ! ඔය නැන්දට සීට් එක දෙන්න! අපේ අම්මට ඉඳ ගන්ඩ සීට් එක දුන්නෙ එයානෙ’ තරුණ මව ගේ කුසෙයි වැඩෙන බිලිඳු එසේ කීවේ නැත. නොකීවේ තව ම ඉපදී නැති නිසා ය.එහෙත් අපි මනුෂ්‍යයෝ වම්හ. අර තරුණිය මිනිස්කම ප්‍රදර්ශනය කළා ය. තරුණ අඹු සැමි යුවල මිනිස්කම සඟවා ගෙන සිටියහ.මේ තිදෙනාට ම හද සාක්කි තිබේ. අසුන පිරිනැමු තරුණිය ගේ හද සාක්කිය පැහැදිලිය. තරුණ ජෝඩුව සිය හද සාක්කියට වංචා කළෝ ය. එය එසේ - මෙසේ වංචාවක් නම් නොවේ. හෙට දින බිහිවීමට සිටින බිලිඳකු ද වංචාකාරයකු බවට පත් කරවන සාහසික වංචාවකි.  වත්තේගම, උඩුගොඩ, දයා නුගේකොටුව මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=as1101093</link>
    <topic>යව්වන උයන</topic>
    <author>තොරතුරු පෙළ ගැස්ම</author>
    <content>යව්වන උයනආදරණීය චතූන් වෙත,මගේ මුළු ජීවිතයම ඔය හිනාවේ ආලෝකයෙන් වැහිලා. අවුරුදු දෙකක් පුරා මහා මෙරක් තරමට බලාපොරොත්තු වලින් මගේ හිත පිරෙව්වා ඔයා. මම ඔයාට අවංක වෙද්දීත් ඔයා මට වංක වුණා. ඔයාගේ ආදරණීයම සැමරුම් අද මටම දරන්න බැරි දුක් කන්දරාවක් වෙලා. ජීවිතය ගැන මං දැක්ක, හීන, බලාපොරොත්තු, අරමුණු මේ සියල්ල හීනයක වෙලා හිත පතුලේම විතරක් ඉතිරි වුණා.අතීතයේ කොච්චර දේවල් සිද්ධ වුණාද? ඒ රත්තරං අතීතය දෝතින්ම අරගෙන සිනාසෙන්නට හැකි නම්... ගෙවන හැම තත්පරයකම ඔය රුව දැකීමට පාරමී පුරනවා. මගේ මුළු හිතම එකම තැන නතර වෙලා චතූන් අයියේ. මට ආදරය කරන අතර, ඇයි වෙන කෙනෙකුට ඔය හදවත පිදුවේ. ඔයා ගැන තිබිච්ච විශ්වාසය. ඒ හැම දෙයක්ම එක මොහොතකින් ඔයා විනාශ කළා.ඇයි මේ අසරණ හිතට හීන පිරෙව්වේ. මගේ අයට වඩා මං ඔයාව විශ්වාස කළා. ඔයාට ආදරේ කරන්න පටන් ගත්තු දවසේ ඉඳන්, වෙන ;කනෙකුට වඩින්න බැරි වෙන්න හිතේ දොරගුළු දැම්මා. අදටත් මට හිතාගන්න බැරි කිසිම හිතක් ලඟ නොසැලුණු මගේ හිත ඔයා ළඟ පමණක් සැලුණේ ඇයි කියලා? ජීවිතය ජීවත් කරවන්නේද, නැති කරවන්නේද බලාපොරොත්තුවයි.රත්තරං මගේ ජීවිතයට ප්‍රේමය ආවේ වේදනාව සඟවාගෙනය. රත්තරං අපේ අතීතයේ වුණ හැම සිදුවීමක්ම මගේ හදේ ජීවමානව පවතී. දවසක අපි කොහේදී හෝ තැනකදී හමුවෙයි. එදාට අපි අපේ ආගිය විස්තර කතා කරමු. එදාට මම අඬන්නෙ නෑ. හයියෙන් හිනාවෙලා යනවා. යළි කවදාවත් දක්නට නොලැබෙන ඔයාගේ හිනාව, මුහුණ, ඇස් අහන්න නොලැබෙන කටහඬ හද තුළ රඳවාගෙන මම තනියම ජීවත් වෙනවා. ඇතුගල තරමටම ස්ථීරයි.මීට ආදරණීයරි....අපේ ආදරය අපූරු ගීතයකි.නන් විරිත් වලින් නොයෙක් රසයන් මතු කරමින් ගැයිය හැකි. එහෙත් ඒ ආදර ගීතයේ සියලු රසයන් අතරින් වැඩිපුරම මතු වූයේ ශෝකී රසයයි. දෑස් කඩාගෙන කඳුළු වැටුණු රාත්‍රීන් සුලබය. දෑස් රතුවන තුරු සිනාසුණු අතීතය සිහිනයක් ය. අද ‘සතුට’ අප පුරනා පාරමිතාවකි. හීන පොතේ පිටු කඳුළින් ලීවේ කවුද? සුවඳ පොතේ පිටු ඉරා දැමුවේ කවුද? නොදනිමි එය අදටත් මම. ඔබ මා හිනැහෙන එක් තත්පරයක්වත් ආයෙ නොඑන බව දනිමි. එය මට දැනෙයි.බිඳී ගිය සිහිනයන් තුළින් මම උගත්තෙමි ආදරය. ඔබට නොඇසුණු මගේ හඬ ගෑම ආපසු හැරී එයි. අහසේ තරු කැටවල හැපී, .... විනාශ වූ මගේ ලොවේ පාලු ඉවුරුවල හැපී...ඉලේකා රුවන්පතිරණගම්පහඔහු නිසල විල් තෙරට පියමැන්නේ කිසිදු අරමුණකින් තොරව ය. නමුත් හද කොණෙහි තිබූ ඇගේ රූපය ඡායාවක් මෙන් ඔහු ඉදිරියේ මැවෙන්නට විය. හිරු අවරට ගොස් හෝරා කිහිපයක් ගත වී තිබිණි. කුඩා තරු කැට නුබ ගැබ අරන් ගත්තත්, හිරු මෙන් ප්‍රබල ආලෝකයක් දෙන්නට සමත් නොවී ය. ඔහු ගේ ලෝකය මෙන් ම මුළු පරිසරයම අන්ධකාරයෙන් වෙළී ගොස් ය.අඳුරු ලෝකයට පෑයූ තාරකාවක් මෙන් ඔහුට හුරු පුරුදු සංසාරගත සේයාරුව එවිට තුරු අතරින් මතුවන්නට විය. ඔහු දිගු සුසුමක් හෙළුවේ ය. එහි බර කොතෙක් දැයි කියතොත් ඔහු වත ඉදිරිපිට තිබූ කුඩා ඉත්තක් ලතාවට පැද්දිණි. ඇය තමා වෙත ළංවත් ම ඒ සුපුරුදු සුවඳ ඔහුට දැනෙන්නට විය. එහි ආශ්වාදය නිදහසේ විඳින්නට එදින ඔහුට හැකි නොවී ය. ඇය ඔහුගේ සීතල අත ගෙන උණුසුම් හාදුවක් දීමට තැත් කළා ය. ඇගේ හාදුවට පෙර උණු කඳුළු ඔහු අත සිප ගත්තේ ය. ඔවුන් එකිනෙකාට වෙලී හෝරා ගණනාවක් ගත කරන්නට ඇත. ඔවුනට එය එක් නිමේශයක් ම පමණක් විය. එකඳු වදනක් හෝ ඔවුන් නොදෙඩුවේ ය. නමුදු හද ගැස්ම, කඳුළු කැට, ස්පර්ශය එදින අදහස් හුවමාරු කළේ ය.ඇය ඔහුගේ ඇකයෙන් මිදී මලානිකව සිටගත්තා ය. ඔවුහු දෙදෙන මුහුණට මුහුණ බලා ගත්තේ ය. අමාවක සීතල මැදියම් රැයේ ඔහු විල් තෙරෙහි තනිකර දමා ඇය තුරු කඳන් අතරින් නික්ම යන’යුරු ඔහු තෙත් වූ දෙනෙතින් බලා සිටියේ ය.සුනේත්‍රා කල්්‍යාණි බණ්ඩාරහිත හෙමින් මුමුණන මියුරු ගී අමුණලා මැවූ සිහින් සීනු හඬ ඇත යළිත් පිබිදිලාමුව අගට මෝදු වුණු කැලුම් යළි ඉඟි කළා ගඟක් වී ගැලූ කඳුළු නියං කළ හිස් වෙලාප්‍රේමයේ මාවතක ඇත කඩුලු බිඳලලා පය ගැටෙන වැලි කැටත් සන්සුන්ව හැසිරුණාහැර ප්‍රේම ද්වාරය එන්න නුඹ පියඹලා නොඉඳුල්ම උයන්තෙර ඇත අමුතු වෙස් අරාරෑ අහස ගනඳුරට පෙම් බඳින සඳ වෙලා අමාවක හැර යළිත් නුඹ මගේ සඳ වෙලා  ඒ. තිලණි තිලකරත්නගලිගමුව නගරයගොරහැඩි ගල් කුලකට කටු මිටි පහර දී හද බැතියෙන්...අත - නෙත - සිත එක් තැන් කොට කැටයම් භාවනාවෙන්...මැවූ අපූරුව ශාන්ත සුන්දර මහා කාරුණික සෙල් මහ පිළිම සමාධි, අවුකන ආදී...විස්මිත ගල් වඩුවාණෙනි...! ඔබ ද මහ විස්මයෙකි වත්මන් දනන් හට...පිළිම පාමුල ඔබ නම නො කෙටූ හෙයින් ම...ටී.එච්. සරත්මහනුවරජීවිතය යනු, මැනීමට අවස්ථාවක් නොමැති දැනට ඇදගෙන යනු ලබන සිතුවමකි... විටෙක ඒ සිතුවම හැඩ ගැන්වීමට සතුට නැමැති සරල රේඛා ද, සිතුවමේ කඩතොලු ඇති කිරීමට දුක නැමැති සංකීර්ණ රේඛා ද එක්වෙයි සිත්තම තුළ නොයෙක් රටා මැවීමට නම් ඉතා සියුම්ව පැන්සල් තුඩ හැසිරවිය යුතු යඑලෙසින් ම අපගේ ජීවන සිතුවම ද සුදුසු රේඛා, හැඩතල හා වර්ණ රටා එක් කරමින් ඉතා සියුම්ව හැඩ කර ගත යුතු ය එවිට ජීවිතය නැමැති දැනට ඇඳගෙන යන සිතුවමට ලොවේ පවතින නේක වර්ණ ගලපා වර්ණවත් කර අවසන් වූ විට නිසුන්ගේ හද තුළ සදා නොමැකෙන සිත්තමක් බවට ඔබේ සිතුවම පත්වනු නොඅනුමාන ය...ඒ.ඩබ්. තමාලි මල්ෂානි,තෙලිකඩ, බද්දේගම මැයි ගහේ එදා වගේ ම අදත් මල් පිරිලා. රතු ම රතු පාටයි. හරියට බල්බ් වගේ. කොච්චර සුන්දර ද? මම එක පාරටම මතක් වුණා. ඔයාට මතක ද මංදා. මට මතක් වෙන්නේ ලියෝ පරිසරයේ සොඳුරු බව රස වින්ද ආකාරය. ඔයා ඒ තරමට ම පරිසරයට ළං වුණා ද? මං ඒ මතකයේ ජීවත් වෙන්න ආසයි.මැයි මල් පිරුණ කාලවලට අපි දෙන්නා ගොඩක් වෙලා මැයි ගහයට එක දෙක මැයි මල් අපේ කොණ්ඩෙට වැටුණා.මේ මැයි මලක්“ම්හ්”“මේ තවත් මලක්”“මේක කොණ්ඩෙ මේ පැත්තට ගහ ගන්න”“අනේ මට බැහැ”මං මැයි මල කොණ්ඩෙන් ගලවලා විසි කළා. හුළං පාරට අහුවෙලා මැයි මල ඈතට ඈතට ඈතට ම ගියා. මං බලාගෙන හිටියා.“ඒ ඇයි එහෙම කළේ”ඔයා මට සැර වුණා. මං මුකුත් කතා කළේ නෑ.“කියන්න. අපි එහෙම කෙළේ”ඔයා තවත් හයියෙන් කෑගැහුවා. මං බිම බලාගත්තා.“ඔයා හරිම නපුරුයි”මං බිමට නැමිලා තවත් මැයි මලක් ඇහිලුවා.“මට එපා”ඔයා මගේ අතේ තිබුණ මැයි මල විසික් කළා.“අපරාදෙ ඒ මල”මං සුසුමක් හෙලුවා.“ඒ මල විතරක් නෙවෙයි අර මලත් අපරාදෙ”මං තවත් මලක් ඇහින්දා“දානවා ඕක එහාට”“මේ මොකද ඔයාට ගොඩක් කේන්ති ගිහිල්ලා”මතදද? එතකොට ඔයා ළංවෙලා මගේ හිස අත ගෑවා. මැයි මලක් වගේ ම ඔයාගේ ඇස් දෙක දීප්ති වෙලා. හිතේ තිබුණ දේ ඇස් දෙකේ ලියවිලා තිබුණා.“ඔයා මැයි මල්වලට ආසයි නේද?”“ටිකක් විතර”“මං මැයිමල කොණ්ඩෙ ගහගන්න ගමන් කිව්වා”“ඇයි එහෙනං එදා මැයි මල විසි කෙරේ”“ඒ එදානේ”“මං මැයි මල්වලට කැමැතියි”“මේ හදිස්සියෙ”“හදිස්සියේ නෙවෙයි මමත් ටිකක් හිතලා බැලුවා.”“මැයි මල් ලස්සනයිනේ”“ම්හ්”මං හිස වැනුවා.මැයි මලුත් ඔයාගේ ඇස් දෙක වගේ දීප්තිමත්ඒක මට හිතිලා ගොඩක් කල්”“ඒ කිව්වේ”මං මැයි මල් වලට ආස කෙළේ ඔයාගේ ඇස් දෙක වගේ දීප්තිමත් නිසා.“ඇත්තටම...”එදා වගේ ම අදත් මැයි මල් පිරිලාඒත් ඔබ...මීටරුවිනානෙතේ කඳුලැලි බොඳ වුණා වැහි වලාවක් යා වුණා විදුලි කොටමින් ගිගුම් හඬ දී දුකක මහ වැසි පීදුණා පෙරුම් පුරමින් බොහෝ කල් සිත පැතූ පැතුමන් විසිරුණා ඔබට බැඳි පෙම කැඩපතක් සේ ඇඳ වැටී බිම කූඩුවුණා කුරුළු ගීතය ගොළුවුණා පිපුණු මල් පෙති ගිලිහුණා අමාවක සඳ සැඟවුණා ප්‍රථම ප්‍රේමය සියපතක් වී පිපෙන්නට පෙර පරවුණා  දිනිත සඳමල් රාජකුලතුංගකැලණිය සරසවියපොල්තෙල් පහන් සිළුව නටයි ඒ අතට මේ අතට මැවෙයි සෙවණැලි අපූරු රූප ලෙසින් පැමිණියේ කඩිමුඩි තද සුළඟක් නිවුනි පහන් සිල හාත් පසම අඳුරේ ගිල්වමින්...ජේ.එම්. නයනි ජයමාන්නවැලිවේරිය.”ඉකිබින්දෙමි ඔබට ඇසේයැයි සිතා... විශ්වාස කළෙමි ඔබේ සුවඳවත් මට දැනෙයි කියා... සුසුම් හෙළුවෙමි ගතින් ඔබ මට දුරස් නිසා... පසක් වුණෙමි මා ඔබේ වන්නට බොහෝ කල් ඇත කියා... සැනසුමක් ඇතිවිය සිතින් අප අපට හිමි නිසා...”එච්.ටී. නිලංග ප්‍රසාද්විලේගොඩඇහැලියගොඩඇරඹුමම සතුටක් වුණාඒ... ඔයා වගේ කෙනෙක්ගෙ ආදරේමට ලැබුණු නිසා...මේ ලෝකෙ අවංක ආදරයක් නෑ කියල හිතපු මංඔයා ලැබුණට පස්සෙ ඒ තීරණෙත් වෙනස් කළා...ආ දුර බෝමයි, විඳි සෙනෙහෙ අපමණයිඒ... ඔයා වගේ කෙනෙක් මට හිමිවූ නිසා...මිල මුදලට, රාගයට ලොල් වූ සමාජයෙඔයා මට මැණිකක් වුණා...ඔයා මගෙ ජීවිතෙට ආවමමගෙ කවියෙ ඉතුරු පදෙත් සම්පූර්ණ වුණා...මගෙන් ලැබුවාටත් වඩා ආදරයක් ඔයා මට දුන්නඔයාට මං කවදාවත් මගෙන් ඈතටයන්න දෙන්නෙ නෑඒ... ඔයා වගේ කෙනෙක් මට ආයෙලබාගන්න බැරි නිසා...”රසාංගි ලියනගේමාටුවාගල,කිරිඇල්ල- රවීන්ද්‍ර රන්දෙණියයෞවනය තරම් සොඳුරු කාලයක් ආයිත් කවදාවත් එන්නෙ නැහැ. පාසල් කාලෙදි විවිධ ආකාරයේ ක්‍රියාකාරකම්වලට යොමුවුණා. කෙටි නාට්‍ය විවිධ ප්‍රසංග, මේ හැම දෙයක් සඳහාම සහභාගි වුණා. ඒ කාලෙ තමයි ජීවිතය විඳින්න ලැබෙන එකම වකවානුව. ගෙදරින් මේ හැම දෙයකටම නිදහසක් ලැබුණා. ඒ නිදහස මම භුක්ති වින්ඳෙ සීමා මායිම් දැනගෙන. සමහරදාට පාසලේ හවස් වෙනකම්ම හිටියා. යාලුවොත් එක්ක එකතුවෙලා පොදු වැඩසටහන්වල යෙදුනා.මනසට ලැබුණ විවේකය විනෝදය කවදාවත් අමතක වෙන්නෙ නැහැ. මං ගොඩක් කැමැතියි පරිසරය රස විඳින්න. මම පරිසරයට ආදරය කළා. අපේ කාලේ තාරුණ්‍ය අත්වින්ඳෙ අද වගේ නෙවෙයි. බොහොම නිදහස්ව. ඒ කාලෙ පොරක් වෙන්න නම් නාට්‍ය බලන්න ඕන. ඒක හරිම රසවත් දෙයක්. වේදිකා නාට්‍යයක් බලන්න තියෙනවා නම් ඒ තරම් දෙයක් නෑ.සමහරවිට ත්‍රාසජනක අත්දැකීම් ලබන්න මං ආසා කළා. ඒ ඔස්සේ බොහෝ දේවල් ගවේෂණාත්මකව අත් විඳින්න මගේ සිත සූදානම් වුණා. බොහෝවිට නිර්මාණකරණයට යොමු වුණේ මම ලබාගත් අත්දැකීම්. වෙලාවකට මට පුදුමත් හිතෙනවා. ඒ වෙලාවට පුදුම හිතනට පස්සේ ඇති වුණේ සතුටක්. දිය ඇලි කැලෑවල්වල රංචු පිටින් යාළුවොත් එක්ක යනවා. රසවත් අත්දැකීම් සම්භාරයක් අපි අත්දකිනවා.කවුරුත් අපිට තහංචි දාන්න හිටියේ නැහැ. මට මතකයි දවසක් හෝටන් තැන්නෙ අපි අතරමං වුණා. සීතලෙ වෙව්ල වෙවුල අපි හිටියේ ජීවිතයත් මරණයත් අතරේ. ඒ වගේ අන්තරායක අත්දැකීම් පවා මං අත්වින්ඳා. මං හිතනවා පසු කාලෙක නිර්මාණයක් කරන්න හේතු වුණේ ප්‍රතිඵල කියලා. අත්දැකීම් වලින් තමයි ජීවිතයට ශක්තිය ලැබෙන්නේ. තරුණ කාලයේ ලැබෙන එවැනි අත්දැකීම් ජීවිතය ජීවත් කරනවා. කලාකාරයෙක් නෙවෙයි ඕනෙම කෙනෙක් අත්දැකීම් වලින් සන්නද්ධ වෙන්න ඕනෙ. එතකොට තමයි අභියෝග වලින් ඉදිරියට යන්න හැකියාව ලැබෙන්නෙ.මට නිර්මාණකරණයට පාර කියුවෙ මා ලද අත්දැකීම්. ඒ වගේම කැපවීම. තරුණ වියේදී හොඳ අත්තිවාරමක් දැමුවොත් ඒක ඉදිරියේදී අපිට නෙලා ගන්න පුළුවන් වෙනවා. නිර්මාණයක් එකවිටම සාර්ථක වෙන්නෙ නැහැ. ඒවත් නිර්මාණකරණයට පිවිසෙන්න ලේසි වුණාට එහි රැඳී ඉන්න හරි අමාරුයි. ඒකට හේතුවක් තියෙනවා. හොඳ ශක්තිමත් අඩිතාලමක් දමා නොගැනීමයි.මුලින්ම අපි අපේ දක්‍ෂතාව හඳුනාගන්න අවශ්‍යයි. ඒකකට අවශ්‍ය තරුණ කාලය. ඒ හඳුනාගත් දක්‍ෂතාවන් වැඩි දියුණු කර ගැනීමත් අවශ්‍යයි. නෛසර්ගික ප්‍රතිභාව තිබූ පමණින්ම නිර්මාණකරුවෙක් වෙන්නෙ නැහැ. ඒක හරියට ඔප මට්ටම් කරගන්න ඕනෙ. මං හිතන්නෙ තාාරුණ්‍ය දක්‍ෂතාවයන් ඔප මට්ටම් කරගන්න හොඳ කාලයක් කියලා. යෞවනය විඳින්න ඉගෙන ගන්න අපිට හැකි වෙන්න ඕනෙ. ඒක උදාකරගන්න පුළුවන් යෞවනයන්ට විතරයි.යෞවන අත්වින්දෙ නැත්නම් වැඩක් නැහැ. බහුවිධ දැනුම් සම්භාරයක් වගේ ගවේෂණාත්මක අත්දැකීම් ගොනුකර ගැනීම යෞවනයේ වගකීමක්.තොරතුරු පෙළ ගැස්මරූපාන්ති බුලත්සිංහලඔබේ නිර්මාණාත්මක ලිපි කවි, සංකල්පනා, විනෝද කතා, සත්‍ය අත්දැකීම් මේ ලිපිනයට එවන්න.සංස්කාරක ,යව්වන උයන, සිළුමිණ, ලේක්හවුස් ,කොළඹ 10.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=as1101094</link>
    <topic>සැහැල්ලු ජීවන රටාවකට හුරු නොවීම නිසා ආර්ථික පීඩා වැඩිවෙලා</topic>
    <author>සාකච්ඡා කළේ -රමණී සුබසිංහ</author>
    <content>සැහැල්ලු ජීවන රටාවකට හුරු නොවීම නිසා ආර්ථික පීඩා වැඩිවෙලාකොළඹ නව කෝරළයේ ප්‍රධාන සංඝනායක ගල්කිස්ස බෞද්ධායතනාධිපතිදිවියාගහ යසස්සි නාහිමි“ධම්මෝ හවේ රක්ඛති ධම්මචාරී”ධර්මයෙහි හැසිරෙන පුද්ගලයා ධර්මය විසින් ම ආරක්ෂා කරන බව බුදු දහමේ ඉගැන්වේ. සැබෑ බෞද්ධයා නම් තම ජීවිතය හසුරුවා ගන්නේ බෞද්ධ ඉගැන්වීම්වලට අනුකූලවය. මෙලොව දියුණුව මෙන් ම පරලොව සුගතිය පිළිබඳව කල්පනා කරන ඔහු ඒ සඳහා සුදුසු මඟ ධර්ම මාර්ගයම පමණක් වන බව අවබෝධ කර ගනී.පුද්ගලයා ගේ මෙලොව ජීවිතය අර්ථවත් කර පරලොව සුගතියට මඟ පාදන ප්‍රධාන කරුණු හතරක් පිළිබඳ බුදුරජාණන් වහන්සේ දේශනා කොට වදාළහ. ඉන් පළමුවැන්න උට්ඨාන සම්පදාවය.සාගරය පරයන මහා වැව් බැඳි අප ගේ මුතුන් මිත්තන් මේ රට කෘෂි කර්මාන්තයෙන් සශි‍්‍රක දේශයක් කළ බවට අපි ආඩම්බර වෙමු. ඔවුන් මේ සා විස්කම් පෑවේ අනලස්ව, දහදිය වගුරා වැඩ කිරීමෙනි. එහෙත් අද දවසේ තරුණ දරුවෝ කුඹුරකට බසින්නට තබා කැත්තක් උදැල්ලක් ඇල්ලීමටවත් මනාප නොවෙති. ඔවුහු එය ලජ්ජාවට කරුණක් සේ සලකති.එදා බුද්ධ කාලීන භාරතයේ ද කෘෂි කර්මාන්තය උසස් කර්මාන්තයක් කොට සැලකීය. අප සිදුහත් බෝසතාණන් වහන්සේගේ පිය රජු ‘සුද්ධෝදන’ රජුය. ජනතාවට පිරිසුදු බත් දෙනවා යන අරුතින් හෙතෙම ‘සුද්ධෝදන’ නම් විය. තමන් ගේ නම පවා කෘෂි කර්මාන්තය හා සම්බන්ධ කොට යෙදීමෙන් එදා රජවරු ගොවිතැනට ප්‍රමුඛතාවයක් දී ඇති බව වටහා ගත හැකිය. එකල රජවරු වප් මඟුලට සහභාගි වූයේ තම දරුවන් ද සමඟිනි.සුද්ධෝදන රජු සිදුහත් පුත් කුමරු දඹගස් සෙවණේ හිඳුවා සී සාන්නට කුඹුරට බැස ගත් බව බෞද්ධ සාහිත්‍යයේ සඳහන්ය. එහෙත් අද බොහෝ පියවරු තම දරුවන් හේනට, කුඹුරට රැගෙන යන්නේ නැත. අඩුම තරමේ මිදුලේ වැවුණ තණකොළ ටික ගලවා ශුද්ධ පවිත්‍ර කිරීමටවත් ඉඩ දෙන්නේ නැත. ‘පුතා ගෙට ගිහින් පොතක් බලාගන්න.’ ‘මට මගේ දරුවන් ගේ උදව් එපා. මම කොහොම හරි කන්න අඳින්න දෙන්නම්. පාඩම් කරල විභාගෙ පාස්වෙන්න.’ සමහර පියවරුන් ගේ ආකල්පය එයයි. ඒ පිය සෙනෙහසයි. එහෙත් මේ ක්‍රියාකාරකම් ඔස්සේ දරුවන් ගේ ජීවිතයට වටිනා අත්දැකීම් එක්වන බව මේ පියවරුන්ට අවබෝධයක් නැත.බුදුරජාණන් වහන්සේ දේශනා කොට වදාළේ ගහකොළ සිටුවීම පින් ලැබෙන ක්‍රියාවක් ලෙසටය. දිය අගල් තනා මනාව සැකසු කුඹුරක ආකෘතියෙන් භික්ෂුන් වහන්සේ ගේ සිවුර සැකසීම මැනවයි උන්වහන්සේ දේශනා කොට වදාළහ. සිදුහත් බෝසතාණන් ගේ උපත, සම්මා සම්බුද්ධත්වයට පත්වීම, සම්බුද්ධ පරිනිර්වාණය යන තෙමඟුල සිදුවූයේ ද රුක් සෙවණේය.අනුරාධපුර යුගය, බුදු දහම අනුව යමින් තම ජීවිතය සකසා ගත් ජනතාවගෙන් පරිපූර්ණ වූ කාල වකවානුවකි. එදවස තැනුණ මින්නේරි වැව අක්කර 4670 ක් තරම් සුවිශාලය. කලාවැව අක්කර 6380 ක සුවිශාල භූමි ප්‍රදේශයක් පුරා පැතිරුණේය. රට සියලු අංශයන්ගෙන් ම සශි‍්‍රක විය. එදවස ජීවත් වූ අපේ මුතුන් මිත්තෝ ‘දෙන දෙයියෝ ගෙට ගෙනැවිත් දෙන්නේ ය’ යි බලා සිටියේ නැත. තමන් ගේ ආහාරය තමන්ම සරිකොට පී‍්‍රතියෙන් ජීවත් වූහ.එදවස, අපේ රටේ ධාන්‍ය පිටරට පවා යැවු බව දෙමළ බසින් ලියැවුණු පට්ටෙනප්පාලෙයි, සිලප්පදිකාරම් වැනි පොත්වල සඳහන්ය. අද අප සතු මිල මුදල් බැංකුවල තැන්පත් කළත් එකල වී, මුං ඇට, වැනි ධාන්‍ය බැංකුවල තැන්පත් කළ බව ‘තෝනිගල’ ශිලා ලේඛනයේ සඳහන් වෙයි.මෙවන් සශි‍්‍රක දේශයක ජීවත්වුණ අපිට සිදු වූයේ කුමක් ද? යුරෝපීයයන් ගේ ආගමනයත් සමඟ මේ ආර්ථික ක්‍රමය සම්පූර්ණයෙන් ම උඩු යටිකුරු විය. මෙරට ජන ජීවිතයට බලපෑ කෘෂි ආර්ථිකය නවතා දමා සිය දේශයන්ට අවැසි තේ, රබර්, කුරුඳු ආදි වගාවන් වලට ජනතාව හුරු කළහ. අදත් අපගේ රටේ නිෂ්පාදන පිටරට යැවේ. එය ඉතා අගය කළ යුත්තකි.එහෙත් හෙට දවසේ වෙනත් නිෂ්පාදනයක මුවාවෙන් අපේ රටට ම ආනයනය කැරෙන්නේ අපි යැවු නිෂ්පාදනයන්මය. අප ගේ මුදල් පිටරට යැවෙන්නේ එලෙසය. අප ගේ දියුණුව ලබන්නට නම් රටේ දියුණුව ලබන්නට නම් වෙහෙසී කටයුතු කළ යුතු බව තේරුම් ගත යුතුය. තමන්ට පමණක් නොව මේ සමාජයට තමන්ගෙන් යුතුකම් ප්‍රමාණයක් ඉටුවිය යුතු බව තේරුම් ගත යුතුය. ඒ සඳහා අනලස්ව ශ්‍රමය කැප කළ යුතුය. එය ආර්ථිකයට මෙන් ම ශරීර සෞඛ්‍යයට ද වැඩදායක ය.උනන්දුවෙන්, උත්සාහයෙන් ධනය උපයනවා සේ ම එය මනාකොට පරිහරණය කිරීමේ අවශ්‍යතාව ද බුදුරජාණන් වහන්සේ පෙන්වා දී ඇත්තාහ. ආරක්ඛ සම්පදා යනුවෙන් දෙවනුව හඳුන්වා දුන්නේ එයයි. අද සමාජයේ බොහෝ දෙනෙක් ධනය ඉපයීම සඳහා විවිධ රැකියාවන්හි නිරත වෙති. එහෙත් වැඩි පිරිසකට ගැටලුව වී තිබෙන්නේ උපයන ධනය ප්‍රමාණවත් නොවීමය. බුදුරජාණන් වහන්සේ දේශනා කොට වදාළේ“අයංච භෝගානං විධිත්වා වයංච භෝගානං විධිත්වා”අය වැය මැනවින් තේරුම් ගෙන විය පැහැදම් කරන ලෙසට ය. බොහෝ දෙනෙකුට ආර්ථික අපහසුතා පැන නැඟී තිබෙන්නේ තම අවශ්‍යතා නිවැරැදිව තේරුම් ගෙන විය පැහැදම් නොකිරීම නිසා ය. ජීවත්වීම සඳහා ප්‍රධාන අවශ්‍යතා හතරක් සම්පූර්ණ කර ගත යුතුය. කුසගින්න නිවා ගැනීමට ආහාර, විළි වසා ගැනීමට ඇඳුම්, ලෙඩ රෝග සඳහා බේත් හේත් සහ වාසස්ථාන ය.පුද්ගලයා අපහසුතාවයට පත්වන්නේ මේ අවශ්‍යතා වැරැදි ක්‍රියාමාර්ගවලින් සපුරා ගැනීමට යාම නිසා ය. දරුවන් දෙතුන් දෙනකුගෙන් යුතු පවුලක් සඳහා කාමර දෙක තුනක් සහිත නිවෙසක් හොඳටම ප්‍රමාණවත්ය. මෙය තේරුම් නොගත් සමහරෙක් තම ආදායමට ප්‍රමාණවත් නොවන ලෙස සුවිශාල ගෙවල් දොරවල් තනා ජීවිත කාලයම ණයකරුවෙක් ලෙස ජීවත්වන ආකාරය අපි දකිමු.සමහර නිවෙස්වල අවශ්‍ය ප්‍රමාණයට වඩා, පාලනය කළ නොහැකි තරමට ගෘහ භාණ්ඩය. වැඩි දෙනකුට අවශ්‍ය වී තිබෙන්නේ මේ භාණ්ඩ මඟින් තමන් ගේ ඇති හැකි බව අන්‍යයන්ට පෙන්වීමට ය. එහෙත් බෞද්ධයා ගේ ජීවිතය සරල විය යුතු බව සැහැල්ලු විය යුතු බව අප මැනවින් අවබෝධ කරගත යුතුය.මහරෙක් උපයන ධනය විනාශ කරගන්නේ සුරාවට ඇබ්බැහි වීම නිසා ය. මේ සඳහා වැඩි වශයෙන් වියදම් කරන්නේ සාමාන්‍ය ධනයක් උපයන පිරිස් බව සමීක්ෂණවලට අනුව පැහැදිලිය. ගිය වසරේ වෙසක් පුර පසළොස්වක පොහොය නිමිත්තෙන් දින ගණනක් සුරාසල් වසා තිබුණි. එහෙත් මේ දින කිහිපයේ සුරාබදු දෙපාර්තමේන්තුව මඟින් මත්පැන් භාවිත කළ අය 1521 ක් අත්අඩංගුවට ගෙන තිබුණි. රුපියල් ලක්ෂ අසූවක දඩ මුදල් අය කරගෙන තිබුණි.දිනකට ලංකාවේ බෝවෙන රෝග නිසා රෝගීන් 400 ක් පමණ රෝහල්වලට ඇතුළත් කරන බව සෞඛ්‍ය අමාත්‍යාංශ වාර්තාවල සඳහන් ය. එයින් වැඩි කොටසක් දුම්පානය නිසා විවිධ රෝගයන්ට ගොදුරු වූ පිරිස් ය. ඔබ කල්පනා කළ යුතු වන්නේ කුමක් ද? තමන් දුක් මහන්සියෙන් උපයන ධනය සුරාවට, දුම්පානයට වැය කිරීමෙන්, තමන්ට පමණක් නොව තමන්ගේ දරුවන් ඇතුළු සමාජයටම අනර්ථයක් සිදුවන බවය. තමන්ගේ ආර්ථිකය, ශරීර සෞඛ්‍යය පිරිහෙනවා පමණක් නොව ජීවත්වන්නට තිබෙන කාලය ද අඩුවන බවය.අද බොහෝ දෙනෙක් ආර්ථික දුෂ්කරතාවන්ට මුහුණ දී සිටින්නේ සැහැල්ලු ජීවන රටාවකට හුරු නොවීම හේතුවෙනි. වැඩි පිරිසක්, ඇඳුම් පැලඳුම්, යාන වාහන, සුවිසල් මන්දිර හිමි වූයේ නම් එය දියුණුව සේ සලකති.පුද්ගලයා භෞතික සංවර්ධනය කරා ළඟා විය යුතු බව සත්‍යයකි. එහෙත් ඔහුගේ අභ්‍යන්තර සංවර්ධනය ද ඇති කරගැනීම අත්‍යවශ්‍යය. බුදු දහම උසස් කොට සලකන්නේ ක්‍රමවත් වූ බුද්ධි සංවර්ධනය තුළින් පුද්ගලයා කෙරෙහි ඇතිවන්නා වූ අධ්‍යාත්මික ප්‍රගතියයි. එය ලබා ගැනීම සඳහා ධනයට නොව ගුණයට මුල් තැන දිය යුතුය.පුද්ගලයාගේ දියුණුව කරා යන ගමනේ දී, බුදුරජාණන් වහන්සේ දේශනා කොට වදාළ කල්‍යාණ මිත්‍ර සම්පත්තිය ඉතා වැදගත් වේ. අද වැඩි පිරිසක් කලණ මිතුරන් සේ සලකන්නේ කවුරුන් ද? තමන් අනුන්ට කරන්නා වූ හිංසාකාරී, පීඩාකාරී ක්‍රියාවන් අනුමත කරන පුද්ගලයින් ය. අඩුපාඩු පෙන්වා නොදෙන්නන් ය. තමන් ගේ පාපකාරී ක්‍රියාවන් අනුමත කොට තව තවත් ඒ සඳහා පොළඹවන පිරිසය. කෙනෙක් තමන් ගේ අකටයුතුකම්වලට උදව් උපකාර කරනවා නම් මේ මගේ හොඳම මිතුරා යැයි පිළිගන්නට වැඩි දෙනෙක් කැමැතිය. අප ගේ බුදුරජාණන් වහන්සේ මෙසේ දේශනා කොට වදාළහ.“අන්ධ භූතෝ අයං ලෝකෝ තනු කෙත්ත විපස්සති”මේ ලොව බොහෝ දෙනා අන්ධය. මනාව පෙනෙන්නේ ස්වල්ප පිරිසකටය. මෙයින් අදහස් කළේ අප ගේ ඇස් නොපෙනෙනවා යන්න නොවේ. එහි ගැඹුරු අර්ථයක් වේ. එනම් මෙලොවත්, පරලොවත් ප්‍රඥා නමැති ඇසින් නිවැරැදිව දකින්නට නොහැකි වීමය. වැරැදි වැඩ කරන්නේ එසේ මෙලොව, පරලොව ප්‍රඥාව නමැති ඇසින් නොදකින අන්ධ පුද්ගලයින්ය.මෙසේ පාපකාරී ක්‍රියාවන්හි නිරත වන පිරිස් කවර මොහොතක හෝ නීතියේ රැහැනට හසුවීමට පුළුවන. යම් හෙයකින් එයින් නිදහස් වූයේ වුණද, මෙලොව ගැලවීම ලැබුණෙ වුවද තමන් කළ වරදෙහි විපාක පරලොවදීත් තමන් පසුපස ලුහු බඳින බව අමතක නොකළ යුතුය. වැරැදි කරන පුද්ගලයාට පරලොව දී බලාපොරොත්තු වන කිසිදු සැපතක් ලැබෙන්නේ නැත. අප ගේ යුතුකම හා වගකීම වන්නේ කුමක් ද? යම් පුද්ගලයෙක් වරදක්, අයහපතක් කරනවා නම් එය අවංකවම පෙන්වා දී අවබෝධ කරවීමය. ඒ පුද්ගලයා වරදින් නිදහස් කර ගැනීමට උත්සාහ ගැනීමය. කල්‍යාණ මිතුරන් වන්නේ එසේ ක්‍රියා කරන පුද්ගලයින්ය.ඕනෑම කෙනකුට එවැනි පුද්ගලයින් ආශ්‍රය වැදගත් ය. පුද්ගලයකුගේ දියුණුව සඳහා ‘සමජීවිකතාව‘ ද අත්‍යවශ්‍ය බව බුදුරජාණන් වහන්සේ දේශනා කොට වදාළහ. අනණ සුඛය හෙවත් ණය නොවී සැපවත් ජීවිතයක් ගෙවිය හැකි වන්නේ, තරාදියෙන් බඩු කිරන පුද්ගලයෙක් එය සමව සිදු කරනවා සේ ජීවිතයේ ලැබෙන සම්පත් අනුව තෘප්තිමත් වී සමව පවත්වාගෙන යාමට කටයුතු කරන තැනැත්තාටය.බෞද්ධයින් ලෙස අප පළමුව තුනුරුවන් කෙරෙහි ප්‍රසාදය ඇති කොට ප්‍රඥාවන්තව කටයුතු කළ යුතුය. වැරැදි ක්‍රියාවන්ගෙන් ඉවත්ව අඩුම තරමේ පංච ශීලය හෝ ආරක්ෂා කළ යුතුය.තමන් රැස් කරන්නා වූ ධනයෙන් කොටසක් අනුන්ගේ යහපත සඳහා ද යොදවමින් හොඳ නරක මැනවින් විමසා යහපත් චර්යාවන්හි නිරත විය යුතුය. එවිට මෙලොව මෙන්ම පරලොව ද අපමණ සැප ලබා ගත හැකි බව ව්‍යග්ඝ පජ්ජ සූත්‍රයේ දී බුදුරජාණන් වහන්සේ පෙන්වා දුන්හ.සාකච්ඡා කළේ -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=as1101095</link>
    <topic>වහා රැකගත යුතු කොස්ගොඩ ගණේගොඩැල්ල පුරාණ රජමහා විහාරය</topic>
    <author>ඡායාරූප-විමල් කරුණාතිලක</author>
    <content>වහා රැකගත යුතු කොස්ගොඩ ගණේගොඩැල්ල පුරාණ රජමහා විහාරයකොස්ගොඩ, ගණේගොඩැල්ල පුරාණ රජමහ විහාරය දකුණු පළාතේ, ගාල්ල දිස්ත්‍රික්කයේ, කොස්ගොඩ නම් ග්‍රාමවරයේ පිහිටි වසර 800 කටත් වඩා පැරැණි විහාරස්ථානයකි. මෙම ඉපැරණි ආරාමය ඉදි කළේ දඹදෙණි යුගයේ රජ කළ දෙවැනි පැරකුම්බා රජුගේ නියමයෙන් දේවපතිරාජ නම් අමාත්‍යවරයාය. එහි තුන්මහල් පිළිමගෙයක් ද බෝධිය, චෛත්‍යය ප්‍රාකාර සහිතව ඉදි කරවූ බවයි.එදා කළ ඒ තුන්මහල් විහාරය පෘතුගීසීන්ගේ හා ලන්දේසීන්ගේ සතුරු ආක්‍රමණවලට හසු වී විනාශ වී ගිය නිසා මහනුවර යුගයේ එය ප්‍රතිසංස්කරණය කළ බව කියවේ. මහනුවර අසරණ සරණ වැලිවිට සංඝරාජයන්ගේ ශිෂ්‍ය පරම්පරාවට අයත් සිසුන් මෙහි වාසය කොට ඇත.දැන් මේ විහාරය පුරාවිද්‍යා දෙපාර්තමේන්තුවට අයත් වන්නකි. චෛත්‍යයද ඒ අයුරින්ම අදත් දක්නට ලැබේ. මෙම විහාරයේ ඇඳ ඇති චිත්‍ර දඹදෙණි හා මහනුවර යුගවල චිත්‍ර සම්ප්‍රදාය කියා පායි. එහි පුරාවිද්‍යා වටිනාකම කියා නිම කළ නොහැක.මෙම විහාරස්ථානය 1929 වර්ෂයේ දී තායි රජකුමරෙකුගේ ආධාරයෙන් නැවත ප්‍රතිසංස්කරණය කොට ඇත. එකල විහාරාධිපතිත්වයට පත්වූ කොස්ගොඩ සිරි සුධම්මානන්ද අනුනායක ස්වාමින්ද්‍රයන් වහන්සේ වොන් චෛත්‍යකොන් නම් සියම් රජකුමරා ලවා මුල්ගල තබා සුවිශාල විහාර මන්දිරයක් ඉදිකොට ඇත.සුධම්මානන්ද නාහිමියන්ගේ අපවත්වීමෙන් පසු එහි වැඩ නිම කළේ උන් වහන්සේ ගේ ශිෂ්‍ය කොස්ගොඩ වජිරඥාණ නායක ස්වාමින්ද්‍රයන් වහන්සේයි.විහාරයේ ඉදිකොට ඇති අගනා නිර්මාණයක් වන ධර්ම චක්‍ර මුද්‍රාවෙන් නිර්මිත බුද්ධ ප්‍රතිමා වහන්සේ බලපිටිය ගරුමුනි වලව්වේ විසූ හිටපු පාර්ලිමේන්තු මන්ත්‍රීවරයකු වන ඉයන් ද සොයිසා මහතාගේ ධන පරිත්‍යාගයෙන් ඉදි කරවූවකි. එහි ඇති දර්ශනීය චිත්‍ර හා මූර්ති අද විනාශ වෙමින් පවතී. මේ පිළිබඳව රජයට දැනුම් දුන්න ද එයින් පලක් නොවී ය. මෙම විහාරය ද සුරැකිය යුතු අගනා විහාර මන්දිරයකි.විශාල කිරිගරුඩ බුදු රුවක් ද, තවත් විහාර ගෙයක් මෙම විහාරස්ථානයේ ම ස්ථාපිතව පවතී. එය බුරුම රජයෙන් විහාරස්ථානයට ලැබුණු පරිත්‍යාගයකි. එහි වටමාලයේ ජාතක කථා සිතුවම් කොටා ඇත. එය ද ප්‍රතිසංස්කරණය කළ යුතු ය.භික්ෂූන් වහන්සේ ගේ විනය කර්ම කිරීමට ඉදි කළ සීමා ගෙය ද තවමත් වැඩ නිම කිරීමට නොහැකිව අතරමග නැවතී ඇත. මෙම විහාරය සතු නින්ද ගම් එදා තිබුණ ද අද කිසිත් නැත. විහාර භූමිය අක්කර 04 කට පමණ සීමා වී ඇත.මේ විහාරය ජාතිය සතු අගනා වස්තුවකි.එය ආරක්ෂා කිරීම බෞද්ධාගමික සියල්ලන්ගේ ම යුතුකමක් සේ සලකමි. දානපතියන්ගේ අවධානය මේ විහාරස්ථානයට යොමු වුවහොත් එය ජාතිය ලබන ජයග්‍රහණයකි. බුද්ධ ශාසනයේ චිර පැවැත්මට ඉවහල් වන්නකි. එහි වෙසෙන දුප්පත් ජනතාවට කෙරෙන උපකාරයකි.  දර්ශනපතිකොස්ගොඩචන්ද්‍රජෝති හිමිශ්‍රී ජයවර්ධනපුර විශ්ව විද්‍යාලයේසිංහල හා ජන සන්නිවේදන අධ්‍යයන අංශයේජ්‍යෙෂ්ඨ කථිකාචාර්යඡායාරූප-විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=as1101097</link>
    <topic>මංජේශ්වරී</topic>
    <author/>
    <content>මංජේශ්වරීමෙතෙක් කතාවචාමික සෙනෙවිරත්න ශ්‍රී ලංකා නාවික හමුදාවට බැඳී පසුව පුහුණුවක් සඳහා ඉන්දියාවට යයි. එහිදී ඉන්දියානු ජාතික, හින්දු ආගමික මංජේශ්වරී නම් විශ්ව විද්‍යාල ශිෂ්‍යාවකට බොහෝ තහංචි මැද ඔහු ආදරය කරන්නට පටන් ගනී. මංජේශ්වරීට ආදරය කරන නළුවකු වූ ක්‍රිෂ්ණදේව ඈ තමන්ට නතු කර ගැනීමට සීමාව ඉක්මවා යමින් උත්සාහ දරයි. චාමික සෙනෙවිරත්නට හමුදා නීති අනුව විදේශික තරුණියක හා විවාහය තහනම් ය. ඒ හැරුණු විට මංජේශ්වරීට සිංහල බෞද්ධයකු හා කෝවිලේ දී විවාහය ද තහනම් ය. මේ දෙදෙනාට උදව් කරන්නේ එල්.ටී.ටී.ඊ. සාමාජිකයකු හා විවාහ වූ චින්තා නම් තරුණියකි. මංජේශ්වරී චාමිකගෙන් ඈත් කිරීම සඳහා ක්‍රිෂ්ණදේව විවිධ උපක්‍රම යොදයි.අද එතැන් සිට...සියල්ල ඉතාමත් සන්සුන් ලෙස විසඳී තිබීම ගැන මා තුළ වූයේ දැඩි සතුටකි. චින්තා ලෙඩ වූවා යයි උදයකුමාර කී බොරුව විමසන්නට මම උත්සාහ නොකළෙමි. අවස්ථාව අනුව කිසිවකුටත් හානි නොවනසේ සම්‍යක් - ප්‍රයෝග ඇද බෑම, අප කාගේත් පුරුද්දය. චින්තා ලෙඩ වූයේ එක්කෝ මගේ හොඳට ය. එසේ නොවේ නම් උදයකුමාරගේ හොඳට ය. මම ආපසු ආවේ සිතපුරා සතුට උතුරා යද්දී ය.දින දෙකකට පසු හැන්දෑවීගෙන එද්දී මම යළිත් මංජේශ්වරී හමුවීමට ‘නේවාසිකාගාරයට ගියෙමි. එදින රාත්‍රිය ගත කළ අන්දම ගැනත් චින්තා ගැනත් මට බොහෝ දේ දැන ගැනීමට අවශ්‍යව තිබිණ. මා පැමිණි බව කියවෙන පණිවිඩය ලද සැනින් මංජේශ්වරී පැමිණියා ය.“චින්තට අසනීපයක් නෑ නේද? එදා රෑ මොකද වුණේ.”“අසනීපය කියල චින්ත උදයකුමාරට බොරු කියල.”“ඒ මොකද?”“එහෙම වුණා නම් උදයකුමාර අපිත් එක්ක යන්න එනවනෙ. චින්තට ඕන වෙලා තිබුණෙ. අපි දෙන්නව තනි කරන්නලු.”“ඕකෙ අනික් පැත්තකුත් ඇති”“සමහරවිට”මංජේශ්වරී එසේ කියමින් උස් හඬින් හිනැහුණා ය.“ආපහු මං ගෙදර යන්න හිතන් ඉන්නෙ.”මංජේශ්වරී තවත් කතාවකට මුල පුරමින් කීවාය.“ඇයි ඒ”“යමු අපි අර ගහමුලට ගිහින් වාඩිවෙලා කතා කරමු”අප මාරගහ මුලට ඇවිදගෙන ගියෙමු. රෑ බෝවෙමින් තිබූ නිසා ගල් බංකු බොහොමයක් හිස් ය. හිස් අවකාශයේ ද තිබුණේ තරු දෙක තුනක් පමණි. මගේ සිතට ද හිස් බවක් දැනිණ. මංජේශ්වරීගේ සිත හඳුනා ගන්නට මට අවකාශයක් නොවී ය. එහෙත් ඈ දෑසින් හිනැහෙයි. අසතුටක් හෝ හිස් බවක් දෑසින් නම් පෙනෙන්නට නැත. අපි මඳක් ඈතට ගොස් විදුලි පහන් එළි නොවැටුණු තැනක වූ ගල් බංකුව ඉඳ ගතිමු.“හොස්ටල් එකේ කෑම එච්චර හොඳ නෑ චාමික. පුංචි අම්මගෙ කෑම වලට අහලකින් තියන්න බෑ. අනික දැන් ක්‍රිෂ්ණදේවගෙ ප්‍රශ්නෙකුත් නෑනෙ. හොස්ටල්වල ඉන්න කොට නිකන් අනාත වෙච්ච ගතියක් දැනෙනව. පුංචි අම්මයි බාප්පයි නම් මං ගෙදර එනවට උඩින් කැමතියි.”“එතකොට අපි හමුවෙන්නෙ කොහොමද?”“ඇයි ගෙදරදි හමුවෙන්නත් පුළුවන් මෙහේදි හමුවෙන්නත් පුළුවන්. දේශන නැති වෙලාවට අපට කොහේ හරි යන්න පුළුවන්.”එයට මගේ සිත එකඟ විය. මංජේශ්වරී දැන් මගේ ම ජීවිතයේ කොටසක් මෙන් මට දැනේ. ආදරය දවසින් දවස ලියලා වැඩෙයි. ඈ වෙතින් හමා එන ජීවන සුවඳ දැන් මගේ ජීවිතයෙන් ඈතට නොයයි.“චාමික තව අවුරුදු කීයක් මෙහේ ඉන්නවද?” බොහෝ වේලාවකට පසු ඈ ඇසුවා ය.“තව අවුරුදු තුනක්”“හරි තව අවුරුදු දෙක හමාරකින් මට උපාධිය ලැබෙනව““ඊට පස්සෙ”“ඊට පස්සෙ සදහටම මං ඔයාගෙ“ඈ මගේ උරහිසට හේත්තුවෙමින් පැවසුවා ය.“එතකොට මාත් එක්ක ලංකාවට යනව““ඔව් ඉතින් බැන්දට පස්සෙ තමන්ගෙ ස්වාමි පුරුෂයා එක්ක යන්න එපායැ”“එතකොට අම්ම තාත්ත බාප්ප පුංචි අම්ම. ඒ සේරම දාල යනවා”මගේ ප්‍රශ්නයට මංජේශ්වරී නිරුත්තරව මොහොතක් බලා සිටියා ය. ඇගේ දෑස කඳුළු පිරී දිලිසෙන්නට විය. එහෙත් ඒ කඳුළු කම්මුල් දිගේ බේරෙන්නට ඈ ඉඩ නොදුන්නාය. අහස දෙස බලා සිටියේ කඳුළු යටපත් කරමිනි.“ඔයා යන්නෙ රටකින් රටකට”“මං දන්නව““සැරෙන් සැරේ එන යන එක අමාරුයි”“මං දන්නව“විවාහය ගැන කතා කළ යුතු නැතැයි මට සිතේ. ඒ ගැන සිතද්දී මගේ සිතට කිසියම් අපහසුවක් දැනෙයි. විවාහ නො වූව ද සංචාරක වීසාවකින් ඇයට මා සමඟ යා හැක. එහෙත් ඒ මාස තුනකට පමණි. ඉන්පසු මටත් සිතන්නට බොහෝ දේ තිබේ. ඉන්දියන් ගැහැනියක බිරිඳ කරගත් පසු මා මගේ දෙමාපියන්ට මුහුණ දෙන්නේ කෙසේද?”“චාමික මං ලංකාවට යන්නෙ ඔයාගෙ නිත්‍යානුකූ®ල බිරිඳ වශයෙන්. එහෙම නේද? ඔයාගෙ අම්ම තාත්ත මාව බාරගනී නේද?”“ඔව්...”මම ගොත ගැසුවෙමි. එයට වැඩි යමක් කීමට මගේ සිතට ශක්තියක් නොවී ය.“එහෙම නම් අපි මේ ළඟ තියෙන තව කෝවිලකට ගිහින් අහමු.”“මොකක්ද?”“අපි දෙන්නට ඒ කෝවිලේ හරි විවාහ වෙන්න පුළුවන් ද කියල”“හොඳයි. බෑ කිව්වොත්”“බෑ කිව්වොත් මොකක් හරි ක්‍රමයක් හොයාගමු.”මා සිටියේ බිම බලාගෙන ය. දැන් විවාහය මහා ප්‍රශ්නයක් වී තිබේ. හින්දු ආගමේ දැඩි නීති රීති වලට හින්දු භක්තිකයන් සියලු දෙනා ම යටත් විය යුතු ය. මුස්ලිම් ආගමේ නීති රීති මෙයටත් වඩා දැඩි ය. මනාලයා මනාලිය දකින්නේ විවාහ මංගල උත්සවයේදී ය. විදේශගතව රැකියාවක් කළ මගේ මිතුරකු මනාලිය දැක තිබුණේ පින්තූ®රයකිනි. කිසිදාක දැක නොතිබුණු මනාලිය ඔහු කැන්දාගෙන ආවේ සතුටිනි.ආගම හා චාරිත්‍ර විවිධ ය. සමහරක් චාරිත්‍ර මිනිසුන්ට දරා ගැනීමට බැරි තරම් ය. සිංහල බෞද්ධයන් වූ අප මුහුණදෙන චාරිත්‍ර වාරිත්‍ර අනෙක් ආගම් හා සසඳන විට ඉතාමත් ලිහිල් ය. අපේ විවාහ මංගල උත්සවයකදී භික්ෂූන් වහන්සේ හෝ වෙනත් ශාස්තෘවරයකු ඉදිරිපත් නොවෙයි. දානයක් දී හෝ වේල් පිරිතක් කියවීම හැර වෙනත් දෙයක් සිදු නොවේ.අනෙක් හැම ආගමකම විවාහ මංගල්‍යයට ඒ ඒ ආගමේ පූජකයකු ඉදිරිපත් වෙයි.“අපේ ආගමේ හැටියට නම් විවාහයට කිසිම තහංචියක් නෑ. විවාහ ලේකම් ඉදිරියේ අස්සන තබනව විතරයි.”මංජේශ්වරී අසා සිටියේ නොදන්නා යමක් අසන කුතුහලයෙනි.මංජේශ්වරී ආපසු නිවසට පැමිණීම ගැන මා තුළ වැඩි කැමැත්තක් නොවී ය. ඒ හමුවීමේ නිදහස අධිෂ්ඨාන ශක්තිය නිසා මම සෑම දෙයක් ම කැමැත්තෙන් ඉවසුවෙමි. මංජේශ්වරීට පුංචි අම්මාගේ නිවස පාරාදීසයකි. මල් ගස්වලට සාත්තු කරමින් මල් කඩා පූජා කරමින් සිටීම ඇයට ලොකු සතුටකි.“චාමික දැකල නෑනෙ. අපේ ගේ පිටිපස්ස පැත්තෙ නෙළුම් පොකුණක් තියෙනව“එක් හැන්දෑවක අප ඇවිදගෙන නිවසට ළඟා වෙද්දී මංජේශ්වරී පැවසූ වදන්වලින් මම මහත්සේ පුදුමයට පත්වීම.“මානෙල්, ඕලු, කුමුදු මේ සේරම මල් ජාති තියෙනව““හැබෑවටම”“ඔව් පොකුණ හැදුවෙ මං මෙහාට ආවට පස්සෙ. බාප්ප හරි කැමතියි. ඒත් පුංචි අම්ම කියනව මොනව හරි වවා ගන්න තිබුණු මිදුලෙ ඉඩ ඇහුරුණාය කියල.”ඈ දිගටම කියාගෙන යද්දී අපි නිවෙස අසලටම පැමිණ සිටියෙමු.“හැමදාම එන එක හරි නෑ”අනාගතය සුබවාදී විය යුතු බැවින් මම ආපසු හැරුණෙමි.“හෙටත් එනවද?”“බලමු”“බලමු කියල දෙපැත්තට වැහෙන්න බෑ. එනවනං එනව. නැත්තං නෑ”මංජේශ්වරී මගේ අතින් අල්ලාගෙන එසේ කියමින් හිනැහුණා ය. සෙම්බුවක් හිස මත තබාගෙන පොට්ටනියක් ද අතැතිව ගැහැනියක් අප පසු කරමින් යන්නට ගියා ය. මං ජේශ්වරී ඈ දෙස බැලුවේ තරමක සැකයකිනි.“කවුද ඒ”මාද ඇසුවේ සැක සිතිනි.“අපේ රෙදි නැද්ද. රෙදි හෝදන්න දිය කඩිත්තට යනවා.”“ඔයා මගේ අතින් අල්ලගෙන ඉන්නව දකින්න ඇති”“හ්ම් මං යන්නම්. හෙට එනව නේද?”“හ්ම්”“ඒ පාර බකමූණෙක් වගේ හ්ම් ගානව““එන්නම් එන්නම්”“මං බලන් ඉන්නවා”මංජේශ්වරී කිංකිණි හඬ නංවමින් යන්නට ගියා ය. දෙපාවල ගිගිරි හඬ මෙන් ම හිනා හඬ ද එකසේ ය. ඈ යන දෙස මොහොතක් බලා උන් මම ද ආපසු හැරුණෙමි.මගේ සගයන් පසුදින හැන්දෑව පාපන්දු තරගයකට වෙන් කරගෙන තිබුණි. මා එයට සහභාගි වනවාද නැද්ද තීරණය කර නොතිබුණ ද ඔවුන්ගේ ලැයිස්තුවේ මගේ නම ද විය.“උඹ හෙට සෙල්ලම් කරනවද?”මා නිවහනට පැමිණි අවස්ථාවේ උදය කුමාර ඇසූ ප්‍රථම ප්‍රශ්නය ද එයම විය.“මම තවම හිතනව““හිත හිත ඉඳල බෑ. සෙල්ලම් කරනවද නැද්ද කියල අද රෑට කියපං.පාසලේදී පාපන්දු ක්‍රීඩාවට මා තුළ වූ ආශාව තවමත් එසේ ම ය. වොලිබෝල් ක්‍රිකට් ආදී ක්‍රීඩාවන් පසෙක තබා මා මෙහිදී ක්‍රීඩා කිරීම සඳහා පාපන්දු තෝරා ගත්තේ එබැවිනි. එහෙත් ප්‍රථම තරගය මට මග හරින්නට සිදුව තිබේ.“මං බලන් ඉන්නවා....”මංජේශ්වරීගේ කටහඬ මගේ සවනත හිරවී තිබෙන්නාක් වැන්න.රාත්‍රි කෑම මේසයේදී හෙට පාපන්දු ක්‍රීඩාවට සහභාගි වන අයගේ නම් ලැයිස්තුව කියවිණ.“මේ අය ක්‍රීඩාව මග ඇරල හෙට එහෙ මෙහෙ ඇවිදින්න යනව හෙම නෙවෙයි”පුහුණුකරු ගේ උස් කටහඬ මට ම එල්ල කළාක් වැන්න.පසුදා හවස මංජේශ්වරී ගැන සිත සිතා මම ක්‍රීඩාවට සහභාගි වුණෙමි. සිත ඔද්දල් වූ නිසා මට දැඩි වෙහෙසක් දැනිණ. මා ක්‍රීඩා කළේ ඕනෑවට එපාවට ය.“චාමිකට මොකද වේලා තියෙන්නෙ.”පුහුණුකරු කිහිපවරක් ම ඇසුවේ ය.අසනීප ගතියක් දැනෙනව නම් වෙන කෙනෙකුට අවස්ථාවදීල අයින් වෙන්න.”මගේ සිතේ මලක් පිපුණක් වැන්න. එහෙත් මා හොඳටම ප්‍රමාද ය. කළුවර වැටීගෙන එයි. එහෙත් පොරොන්දු වූ පරිදි ඈ හමුවීමට යායුතු යයි මට සිතුණ. එහෙත් මා එහි යනවිට මංජේශ්වරී දේශන අවසන් වී නික්ම ගොස් තිබිණ. නිවසට යායුතු යයි සිතූ මම බස් රියකට ගොඩවීමි.මා මංජේශ්වරීගේ නිවසට පා තැබුවේ සැක බිය දෙකම ඇවිලෙද්දී ය.රාමචන්ද්‍රන් පැමිණ ගේට්ටුව ඇරියේ මවිතයෙනි.“මේ ළමයනෙ. මංජේශ්වරී තවම ආවෙ නෑ. මමත් මේ බලන් ඉන්නෙ මේ දරුව එනකං.”“හොඳටම රෑ වෙලා. කොහෙ ගිහින්ද?”මගේ ප්‍රශ්නයට රාමචන්ද්‍රන්ගෙන් පිළිතුරක් නොවීය. අපි දෙදෙනා ම ගෙතුළට නොගොස් ගේට්ටුව ළඟට වී බලා සිටියෙමු. සෙවනැල්ලක් මෙන් මංජේශ්වරී ඈත එනු පෙනිණ.“මොකද දුවේ රෑවුණේ.”මට ප්‍රථමයෙන් රාමචන්ද්‍රන් ඇසුවේ ය.“කෝවිල් ගියා බාප්පොච්චි”පිළිතුරු දුන් නමුත් මංජේශ්වරීගේ මුහුණේ සතුටක් නොවී ය. එහෙත් කෝවිල් ගිය බවට ලකුණු නළලේ පෙනෙන්නට තිබිණ. නළලත තිලකයට අමතරව පූජා කුඩුවලින් ඉරි තුනක් ඇඳෙන්නේ කෝවිලේ දී ය. පෙර දින හවස ඈ මා පොරොන්දු කරවා ගත්තේ මේ ගමන යන්නට විය යුතු ය. තනිව යන්නට සිදුවූ නිසා ඈ සිටින්නේ මා සමඟ අමනාපයෙන් යයි මට සිතිණ.“විභාගෙට බාරයක් වෙන්න ද ගියේ”“නෑ බාපොච්චි අර නිබන්ධනයට කරුණු ටිකක් හොයා ගන්නයි ගියේ. ඒත් වැඩක් වුණේ නෑ. දැන් චාමික ආපු එකේ මට ඒ ගැන ටිකක් සාකච්ඡා කරන්න පුළුවන්”මංජේශ්වරී එසේ කියමින් පොත් බෑගයත් අතැතිව ගෙට රිංගුවා ය.“අම්මා තේ තන්නි...”රාමචන්ද්‍ර කුස්සියට ඇදුණේ අපට තේ හදන්නට තම බිරිඳට අණ කරමිනි.“එහෙනම් තේ ටිකක් බීලම වැඩ පටන් ගන්නකෝ...”රාමචන්ද්‍රන්ගෙන් සාකච්ඡාවට පූර්ණ අනුග්‍රහය ලැබිණ. මඳ වේලාවකින් ඔහු කඩපොළට පිටත්ව ගියේ රාත්‍රි ආහාර සඳහා විශේෂ යමක් ගෙන ඒමට විය යුතුයි. සකුන්තලා දේවි ද කුස්සියට ම වී සිටියා ය. වඩේ බැදෙන සුවඳ නහයට දැනිණ. මංජේශ්වරී තේ කෝප්ප දෙකක් රැගෙන සාලයේ වේදිකාවක් වැනි තැනට පිවිසියා ය.“දෝනි - වඩේ වඩේ”සකුන්තලා දේවිගේ කටහඬ කුස්සිය දෙසින් ඇසිණ. මංජේශ්වරී කුස්සියට පිවිසියේ වඩේ තසිමක් ද රැගෙන ආපසු ආවාය. ඉන්දියන් කෑම අතර වඩේ ප්‍රධාන තැනක් ගනී. නාවික හමුදා නේවාසිකාගාරයේ රාත්‍රි කෑම සඳහා ලැබෙන පාන්. ඉඳි ආප්ප, ආප්ප, රොටී ආදියට වඩා මංජේශ්වරීගේ නිවසේ සෑදෙන කෑම රසයෙන් මෙන් ම ගුණයෙන් ද වැඩි ය.“වඩේ කියන්නෙ පරිප්පු එහෙම නේද?”මම විහිළුවට මෙන් මංජේශ්වරීගෙන් ඇසුවෙමි.“දවස ගානෙ කෑවත් පරිප්පු අගුණ නෑ. ඇඟට හොඳ හයියක් ලැබෙනවා. පෝෂණය අතින් උසස්.”මගේ විහිළුවට මංජේශ්වරීගෙන් ලැබුණේ බරපතල පිළිතුරකි.“ඒක නෙවෙයි ඔයා එක්ක කෝවිල් යන්න එන්න බැරි වුණාට තරහද? පාපන්දු තරගයකට නම දීල තිබුණ. ඒකෙන් ගැලවිල ආවෙ හරි අමාරුවෙන්.”“පිරිමි පොරොන්දු කඩ කරන්න හරි දස්සයි. එහෙමනේද? එනව කිව්වට එන්නෙ නෑ”“සමාවෙන්න. ආයෙ එහෙම වෙන්නෙ නෑ”“දැන් මාව බඳිනව කියල වෙච්චි පොරොන්දුවත් ඔහොම ගියහම කැඩෙයි ද දන්නෙ නෑ”මගේ සිතට දැනුණු වේදනාව නිසාම මම මංජේශ්වරීගේ අත තදකර අල්ලා ගතිමි.“එහෙම වෙන්නෙ නෑ”අතේ ග්‍රහණය ගිලිහී ගියේ සකුන්තලා දේවි කුස්සියෙන් මෑතට එනු දුටු නිසා විය යුතු ය. ඈ ඇගේ බසින් මොන මොනවාදෝ පැවසුවා ය. ඇයට සවන් දුන් මංජේශ්වරී ද මොන මොනවාදෝ පැවසුවා ය.“චාමිකට රෑට කෑම කාල යන්න ඉන්නලු”සකුන්තලා දේවිගේ පණිවිඩය මංජේශ්වරී මට තේරුම් කළා ය.“ඇත්තටම අපේ සම්බන්ධය පුංචි අම්මයි බාප්පොච්චියි දැනගත්තොත්...”“දැන ගත්තත් නැතත් අපට අපේ ආගම අනුව තවම බඳින්න අවසර නෑනෙ.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=as1101098</link>
    <topic>ඔළුව විකාර කරන බොරු ලග්න පලාපල</topic>
    <author>සටහන</author>
    <content>ඔළුව විකාර කරන බොරු ලග්න පලාපලනව වසරක් උදාවන විට පැරණි දිනපොත් හා දින දර්ශන පැත්තකට වීසි වෙයි. අලුත් දින දර්ශන හා දිනපොත් භාවිතයට ගැනෙයි. ඒ ආකාරයටම ගෙවල් දොරවල් පවා අලුත් වෙයි. එහෙත් ජීවිතයත් ඒ ආකාරයෙන්ම අලුත් වන්නේද? බොහෝ දෙනා කුමකින් හෝ ජීවිතය අලුත් කැර ගැනීමට වෑයම් කරති. ඒ අතරින් වැඩි දෙනෙකු ගුරූපදේශය ලෙස ගනු ලබන්නේ ජන්ම පත්‍රය හා ග්‍රහචාරයයි.මුද්‍රිත හා විද්යුත් මාධ්‍ය ඔස්සේ වාර්ෂික ලග්න පලාපල අසන්නට දකින්නට ලැබෙන්නේ හුදු සම්ප්‍රදායක් වශයෙන් පමණක් නොව මේ කාලයේදී ග්‍රහචාරය ගැන දැන ගැනීමට පුදුමාකාර ඉල්ලුමක් ඇති නිසාය. එහෙත් මේ වාර්ෂික ලග්න පලාපල විස්කර කථනය වැඩකට නැති වචන ගොඩක් පමණක් බව කියන්නේ ද ප්‍රවීණ ඡ්‍යොතිෂවේදියෙකි. ඔහු මීපේ ගණිතගේ චන්ද්‍ර භාරතී මහතාය.මීපේ ගණිතගේ චන්ද්‍ර භාරතී”... අධිමානය හා හීනමානය කියන දෙකම රෝගයක්. සමහරු ලග්න පලාපල අහලා දැකලා අධිකව සතුටු වෙනවා. තවත් සමහරු අධිකව දුක් වෙනවා. අවුරුද්ද මුලදීම මේ විදිහට ඔළුව විකාර කර ගත්තම මුළු අවුරුද්දම වගතුවක් නැති කාලයක් බවට පත්වෙන්නත් පුළුවන්. ග්‍රහචාරය හොඳටම හොඳයි කියලා හිතට අර ගෙන සමහරු වාසනාව දෙපා ළඟටම එනතුරු බලාගෙන ඉන්නවා.තවත් සමහරුන් ග්‍රහචාරය නරකම නරකයි කියලා හිතාගෙන ඔහේ බලාගෙන ඉන්නවා. මේ දෙකෙන්ම සිද්ධ වෙන්නේ සාමාන්‍ය මිනිහෙක් ළඟ තියෙන්න වුවමනා උද්යෝගය, බාධක මැඬගෙන ඉදිරියට යෑමේ අධිෂ්ඨානය දුර්වල වෙලා නිකම්ම නිකං නිකමකු බවට පත්වීමයි. ඇත්ත දෙයක් නම් හිතට ගත්තත් කමක් නෑ.මේ පොදුවේ කියන වාර්ෂික ලග්න පලාපල කියන්නේ වැඩකට නැති දෙයක්. ඔය විදිහට හැමෝටම ගැලපෙන්න පොදු ලග්න පලාපල කියන්න බෑ. ඒක ඡ්‍යොතිෂයේ මූලික පදනමට පවා විරුද්ධයි..””.... අවුරුද්දක සිද්ධවෙන ප්‍රධාන ග්‍රහ මාරුවීම් අරගෙන වාර්ෂික ලග්න පලාපල කියනවා. 2011 වසරේ නොවැම්බර් 15 ශනි තුලා රාශියට යනවා. 2011 ජූනි 06 රාහු වෘශ්චික රාශියට එනවා. මේවා ප්‍රධාන ග්‍රහ මාරු මන්දගාමී ප්‍රධාන ග්‍රහයන් දිහා බලලා, ලග්නයේ තියෙන පොදු ලක්ෂණ සැලකිල්ලට අරගෙන සමහරුන් වාර්ෂික ලග්න පලාපල කිව්වට ඒවායින් සියයට එකක්වත් ඇත්ත වෙන්නේ නෑ.ඒ විතරක් නොවෙයි ලෝකයේ මිනිස්සු දෙන්නෙක් ගේ ඇඟිලි සලකුණු සමාන වෙන්නේ නෑ වගේම එක හා සමාන ජන්ම පත්‍ර දෙකක් තියෙන්නත් බෑ. එක කුසේ උපන් නිවුන්නු දෙන්නෙකුගේ වුණත් ජන්ම පත්‍ර එක හා සමාන වෙන්නේ නෑ. එහෙම නම් කෝටි දෙකක් ජීවත්වන ලංකාවේ හැම මනුස්සයකුටම ගැලපෙන්න පොදුවේ ලග්න පලාපල කියන්නේ කොහොමද?”... මේ එක්කම මම තවත් කතාවක් කියන්න කැමතියි. ජන්ම පත්‍රයේ තියෙන හැටියට කරුණු සිද්ධ වෙන්නෙත් නෑ. කෙනෙකුගේ ජන්ම පත්‍රයේ තියෙන ග්‍රහ බලය විපාකදීම වෙනස් කෙරෙන තවත් සාධක තියෙනවා. අවුරුද්ද මුලදීම ලග්න පලාපල දැකලා ඔළුව විකාර කරගන්න එපා කියන්නේ ඒ නිසයි”වාර්ෂික ලග්න පලාපල ඡ්‍යොතිෂ නියමයන්ට පටහැණි වෙන හැටි ගැන මම දැන් උදාහරණ දෙක තුනක් දෙන්නම්. ලංකාවේ ජීවත්වන සියලු දෙනා ලග්න දොළහට බෙදුවයි කියමු. ඒත් නවාංශක වෙනස් වුණ හැටියේ ලග්න ස්ඵුටය වෙනස් වෙනවා.එතකොට ලග්න හැටියට පලාපල කියන්න බෑ. තවත් විදිහකට ගත්තොත් තේරකාණ වෙනස් වෙනවා. රාශ්‍යාර්ධ හෝරාව ගමන් කරන නැකත වෙනවා. එක හා සමාන ග්‍රහචාරයක් ඇති දෙන්නෙක් හොයා ගන්න බැහැ කියන්නේ ඕකයි. එහෙම නම් පොදුවේ මේෂ – මිථුන – ධනු හැටියට අරගෙන ලග්න පලාපල කියන්නේ කොහොමද? එකම ලග්නයේ උපන් දෙන්නෙකුගේ ග්‍රහචාරය වෙනස්. එක ග්‍රහයකුට දොළොස් වාරයක් වෙනස් වෙන්න පුළුවන්.එක භාවයක පිහිටන ග්‍රහයන් ගණන වෙනස්. මෙහෙම ගත්තොත් ග්‍රහ පිහිටීම්වල විවිධාකාරත්වය අනන්තයි. තව උදාහරණයක් කියන්නම්. වල්පොල රාහුල හිමියන්ට හා අගමැති බණ්ඩාරනායක මහතාට පිහිටලා තිබුණේ එකම යෝගයක්. ඒත් ඒ එකම යෝගය පලදුන්නේ දෙවිදියකටයයි.යෝග තිබුණ පලියටම ප්‍රතිඵල ලැබෙන්නේ නෑ. සමහරුන්ට යෝගයත් එක්කම යෝග නාශක යෝගත් තියෙනවා. එතකොට කරන්නේ අහෝසි කර්ම කීවා වගේ ප්‍රතිඵලය එක්කෝ ශූ®න්‍ය වෙනවා නැතිනම් හොඳ – නරක කියන දෙකම හඳහනේ හැටියටම විපාක දෙන්නේ නෑ.තවත් සමහරුන්ට යෝග එක්කම යෝග උද්දීපන යෝගත් යෙදෙනවා. එතකොට මොකද වෙන්නේ ප්‍රතිඵලය තවදුරටත් ප්‍රබල කරනවා. ගුරු හංස යෝගය තියෙන ජන්ම පත්‍ර දෙකක් ගන්න. එක ජන්ම පත්‍රයක චන්ද්‍රයා ගුරු දැක්කොත් අර යෝගය උද්දීපනය වෙනවා. නමුත් ගුරු හංස යෝගය තියෙන ජන්ම පත්‍රයක කේමධ්‍රැම යෝගය යෙදුණෙත් අර මහා වාසනාවන්ත යෝගය අහෝසි කෙරෙනවා. එහෙම කෙනෙක් රජ වුණත් හිඟා කනවා.දැන් බලන්න රාජ යෝග තිබුණ පලියටම රජ වෙන්න බෑ. ධනයෝග, පිරිස් යෝග, ග්‍රහ යෝග, වගේ තවත් පරිවාර යෝග යෙදෙන්න ඕනේ. පැවිදි යෝග තිබුණ පලියටම කෙනෙක් ශාසනයට නුසුදුසු නොවෙන්නෙත් ඒ අනුවමයි. බුද්ධි යෝගය තියෙන ජන්ම පත්‍රයක රාහු නරකට හිටියොත් අර බුද්ධි යෝගයෙන් වැඩක් නෑ.ඇත්තටම ඡ්‍යොතිෂවේදියාට තුන්වැනි ඇහැක් තියෙනවා. හරියට දිවැස් බලනවා වගේ. ඒ තමා උගත් ශාස්ත්‍රය වෙන රැකියාවක් කරලා විශ්‍රාම ගියාට පස්සේ වෙන කරන්න දෙයක් නැති කමට ඡ්‍යොතිෂය රක්ෂාව කරගන්න අයත් ඉන්නවා. ඒත් තුන්වැනි ඇහැ තියෙන්නේ හොඳ ගුරු ගෙදරකින් ඉගෙන ගන්න ඡ්‍යොතිෂවේදියෙකුට විතරයි.කේන්දරේ දිහා විතරක් නෙවෙයි අපි පලාපල කියන්න කලින් දූත ලකුණුත් බලනවා. පුද්ගලයාගේ හැසිරීම අනුවත් කේන්දරේ පලාපල වෙනස් වෙනවා. ඒ විතරක් නෙවෙයි ස්ත්‍රී පුරුෂභාවය අනුවත් පලාපල වෙනස් වෙනවා. ස්ත්‍රියකුට හා පුරුෂයෙකුට එකම යෝගයක් තියෙනවා කියලා හිතමු. ඒත් ස්ත්‍රී - පුරුෂ භාවය අනුව ඒ යෝගය පල දෙන්නේ දෙවිදිහකටයි. තවත් කාරණයක් තමා වයස.වයස අනුවත් පලපල විවිධාකාර ස්වරූප ගන්නවා. ඒ විතරක් නෙවෙයි වාසය කරන දේශගුණය එහෙමත් නැත්නම් පාරිසරික සාධක අනුවත් ප්‍රතිඵල වෙනස් වෙනවා. සමාජ ආශ්‍රය අනුවත් ග්‍රහචාරයේ ප්‍රතිඵල දෙන හැටි විවිධාකාර ස්වරූප ගන්නවා. තමන් අදහන ආගම අනුවත් ග්‍රහචාරයේ විපාක දෙන විදිහ නොයෙක් ආකාර ගන්නවා. මේකට හොඳ නිදසුනක් තමා සත්ව ඝාතනය. බෞද්ධාගමේ සත්ව ඝාතනයට කිසිම ඉඩක් නෑ. නමුත් සමහරුන් ආගමික භක්තිය කියමින් සත්ත්ව බිලි පූජා පවත්වනවා. තමන් මේ භවයේදී කරන කුසල් අකුසල් මත ජන්ම පත්‍රයේ එවන ග්‍රහචාරය විපාක දෙන විදිහ, ප්‍රමාණය අනිවාර්යයෙන්ම වෙනස් වෙනවා. ඔබ පුදුම වෙයි ජන්ම පත්‍රයක ග්‍රහ පිහිටීම් කොයි විදිහට තිබුණත් ඒ රටේ බලපාන දේශපාලන හා සමාජ වාතාවරණය අනුවත් අර ග්‍රහචාරය ක්‍රියාත්මක වෙන්නේ වෙනත් ආකාරයකටයි.එකම කුසේ උපන් නිවුන්නු දෙන්නෙකු ගේ රූපය එක හා සමාන වුණත් ගතිගුණ අහසට පොළොව වගේ වෙන්න පුළුවන්. නිවුන්නුන්ගෙන් එක්කෙනෙක් පොහොසත්. අනිත් කෙනා දුප්පත් එකම ලග්නයේ එකම ග්‍රහචාරයේ උපන්න මේ දෙන්නා දෙවිදිහක් වෙන්නේ කොහොමද? එහෙම වෙන්නේ ඇයි කියන කාරණය හොඳට දකින්න පුළුවන් ඡ්‍යොතිෂයෙන්ම විතරයි.මොකද එක හා සමාන ජන්ම පත්‍ර දෙකක් නෑ වගේම එකම ග්‍රහචාරය ගත කරන දෙන්නෙකුට ඒක පලදෙන ආකාරයත් එකිනෙකට වෙනස්. ජන්ම පත්‍රය දිහා විතරක් බලලා නිවැරැදි පලාපල විස්තරයක් කරන්න බැරි ඒකයි. හොඳ ගුරු ගෙදරකින් ඉගෙන ගත්ත ඡ්‍යොතිෂවේදියෙක් නම් ජන්ම පත්‍රය අතට ගත්ත පමණින් පලාපල කියන්නේ නෑ.මීට කලින් විස්තර කළ අනෙක් සාධක ගැනත් අවබෝධයෙන් ක්‍රියා කළ යුතුයි. ඡ්‍යොතිෂය මේ තරම් සියුම් හා සංකීර්ණ විෂයයක් බව දැන් පැහැදිලි ඇති. එහෙමනම් පොදුවේ ලග්න දිහා බලලා ග්‍රහ ගමන දිහා බලලා කරන පලාපල විස්තර වැදගැම්මකට නැති ශාස්ත්‍රීය පල් හෑලි බවත් අමුතුවෙන් කියන්න ඕනේ නෑ. අපල කාලයක විදේශගත වුණොත් අපලය අඩුවෙන බව සමහරුන් කියනවා. මෙතන ඇත්ත හා බොරුව කියන දෙකම තියෙනවා. කර්ම බලය නතර කරන්න කාටවත් බෑ. කොතනක කොහොම හිටියත් පල දෙනවා නම් ඒක වළක්වන්න බෑ. සමහර අපල මඟහරවන්න විදේශගත වීම හොඳයි. පෘථිවිය අංශක 23ක් ඇලවෙලා පිහිටීම නිසා උතුරට කර්කටක ඬවර්ථනයත්, දකුණට මකර නිවර්ථනයත් දකින්න ලැබෙනවා.නිවර්ථන රටක ජීවත්වන කෙනෙක් අපල මඟහරවන්න නිවර්ථන කලාපයේම තවත් රටකට ගියොත් සිද්ධ වෙන්නේ විපාක දෙන කාලය වෙනස්වීම විතරයි. මොකද ග්‍රහ පිහිටීම වෙනස් වෙන්නේ නෑ. නමුත් නිවර්ථන කලාපයේ රටක ඉන්න පුද්ගලයෙක් මකර නිවර්ථන කලාපයේ රටකට ගියොත් ග්‍රහ පිහිටීම වෙනස් වෙන නිසා ප්‍රතිඵලයත් වෙනස් වෙනවා. ජන්ම පත්‍රයක තියෙන ග්‍රහ බලය විපාකදීම වෙනස් වෙන තවත් අවස්ථාවක් තමා අහඹු සිදුවීම්. පහන දැල්වෙනවා. තිරය හා තෙල් තියෙනවා. ඒත් කොහෙන් දෝ එන සුළං පහරක් නිසා තිරය හා තෙල් තිබුණත් පහන නිවෙන්න පුළුවන්. මේකට හොඳම උදාහරණය සුනාමිය. ඒ විනාශයෙන් නැතිවුණ හැමෝටම මාරක අපල තිබුණද? නෑ. එහෙම දෙයක් නෙවෙයි සිදු වුණේ.ජන්ම පත්‍රයක කුමන ග්‍රහ පිහිටීමක් තිබුණත් යන්ත්‍ර, මන්ත්‍ර ග්‍රහ පූජා, මේ භවයේ කරන කුසල් අකුසල්, ජීවත්වෙන පරිසරය වගේ කාරණා අනුව විපාක දෙන ආකාරයත් විවිධ ස්වරූපයන්ට පරිවර්තනය වෙනවා. ඒ කියන්නේ ග්‍රහ පිහිටීම් ඒ තිබෙන ආකාරයටම හොඳ නරක විපාක දෙන්නේ නෑ. නමුත් කර්ම ශක්තිය නම් ඒ විදිහට වෙනස් කරන්න බෑ. කොතන හිටියත් ක්‍රියාත්මක වෙනවා. මේ උදාහරණ සියල්ල ගෙන හැර පෑවේ 2011 නව වසර හැමෝටම සුබ නව වසරක් කරගන්න හැටි පෙන්වා දීමටයි. මම මුලින්ම කිව්වේ ජනමාධ්‍යවලින් අහන්න දකින්න ලැබෙන වාර්ෂික ලග්න පලාපල බලලා අධිකව සතුටුවීම හා අධිකව දුක්වීම කියන දෙකම නිෂ්ප්‍රයෝජනයි. මොකද ඒ වාර්ෂික ලග්න පලාපල විස්තරය ඇත්තක් නෙවෙයි.දෙවැනි කාරණේ තමන්ගෙම ජන්ම පත්‍රය පෞද්ගලිකව පරීක්ෂා කළොත් තමන්ගේ නියම ග්‍රහ පිහිටීම දැන ගන්න පුළුවන්. ඒ ග්‍රහ පිහිටීම පවා විපාක දෙන හැටි වෙනස් කරගන්න පුළුවන්. අවසන් වශයෙන් අවධාරණය කරන්න කැමැතියි. ජන්ම පත්‍රය, ග්‍රහ පිහිටීම කොහොම වුණත් තමන් කරන කුසල්, ඇසුරු කරන අය, දෙමවුපියන්ගේ හොඳ පුරුදු, ජීවත්වෙන පරිසරය යනාදිය මත අපල සඵල කර ගන්නත් පුළුවන් කියලයි.සටහනකේ.සී. ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=as1101099</link>
    <topic>නෑයෝ ආවහම තැන්පත් හිත එහෙ මෙහෙ දුවනවා</topic>
    <author>ටෙක්ලා පද්මිණී කාරියවසම්</author>
    <content>නෑයෝ ආවහම තැන්පත් හිත එහෙ මෙහෙ දුවනවාහැන්දෑවේ ඉර බැහැගෙන යන්න ළංවෙලා තිබුණා. භාවනා වැඩ සටහන ඉවරවෙලා වැඩිහිටි අම්මලා තාත්තලා තේ පානයට සූදානම්.හවසට තේ පිළිගන්වන්න ආපු ඇත්තෝ ඉතා සතුටින් ඊට සහභාගී වී හුන් බව හැසිරීම්වලින් දැනුණා.”අලුත් අවුරුද්දක් ලබන කොට මෙතැන ඉන්න අම්මලා තාත්තලට සියලුම ඇඳුම් පැලඳුම් පරිහරණය කරන බඩු බාහිරාදිය අපි අලුතෙන් දෙනවා. පරණ ඇඳුම් වාර්ෂිකව ඉවත් කිරීම නිසා මෙතැන පිරිසුදුව තියාගන්න පුළුවන් වෙලා තියෙනවා. වැඩිහිටියන්ගේ ඇඳුම් පරණ වුණහම තමයි දුර්ගන්ධයක් ඇති වෙන්නේ.” සහන උදය වැඩිහිටි ආශ්‍රමය බාර හාමුදුරුවො කීවා.මෙතන පරිසරය නිස්කලංකයි. නිදහස්. හිත සන්සුන් කරනවා. ඇත්තටම මෙතනට “විවේකාශ්‍රමය” කීවට වරදක් නැහැ.මට කතා කරන්න හම්බ වුණේ පියදාස කියන තාත්තා. ටිකක් අසනීපෙන් ඉන්න බව පෙනුණා. කැඩුම් බිඳුම්, ඔත්පලවීම්, මහලුවියට සාමාන්‍ය දේවල්.මෙහේ ආවේ කොහොමද? කියලා මම ඇහුවා. ඒත් මම හිතුවේ නැහැ හොඳ කල්පනාව ඇති කියලා.මම මෙහේට ආවේ 2002 මැයි පළමුවැනිදා. පත්තරේ තිබුණු දැන්වීමක් දැකලා තමයි මම ලියුමක් එව්වේ. ඒ ලියුමට උත්තරයක් එවලා තිබුණා. මම ඇවිත් කතා බහ කරලා ගිහින් සතියක් යනකොට මට එන්න කියලා ලියුමක් එවලා තිබුණා. ඉතිං මම ආවා. එතකොට මම බොරැල්ලේ කොම්පියුටර් වැඩ කරන ඔෆිස් එකක සුළුවැඩ කර දෙමින් කාලය ගත කළේ. එතන ඇත්තො බොහොම හොඳට මට සැලකුවා.තාත්තා හොඳට ඉගෙන ගෙන ඇති?”මම... හඞ හඞ” කියල පියදාස මහත්තයා හිනා වුණා.”මම ඉගෙන ගන්න ගියේ වීදියගොඩ ඉස්කෝලෙට. ඒ දවස්වල මට අවුරුදු අටක් දහයක් ඇති. සිරිපාදේ වඳින්න යන්න කියලා ගුරුතුමීගෙන් නිවාඩුවක් ඉල්ලුවා. ඉතිං නිවාඩුව ලැබුණා. මම ගෙදර ළඟ කට්ටියක් එක්ක සිරිපාදේ ගියා. අපි ගියේ කාර් එකේ තේවතු මැදින්. එහේ බොහෝම හීතලයි. කුරුඳුතෙල් ගාලා කන වැහෙන්න ඔලුවේ ලේන්සු බැඳලා, උණුසුම් ඇඳුම් අන්දලා එක්ක ගියේ. මම පොඩි ළමයා නිසා මගෙන් ගමනට සල්ලි ගත්තේ නැහැ. ඔක්කොම පස් දෙනයි ගියේ. අපේ නඩේට ගුරෙක් හිටියා.එයා කියනවා නඟින්න නඟින්න උඩට යන්න කියලා. ආයේ පස්ස බලන්න දෙන්නෙම නැහැ. මම ටිකක් නඟිනවා. හැරිලා බලනවා. ගුරා බණිනවා. ඔහොම උඩට ගියා. මම ඉතිං කෝඩුකාරයා. ඔය පිළිවෙත් දන්නේ නැහැ. හැමෝම වඳිනවා. ගිහින් ඝණ්ටාරේ ගහනවා. ඉතිං මමත් එල්ලිලා ඝණ්ඨාරේ ගහගෙන ගහගෙන ගියා. කෝඩුවට ගියහම ඝණ්ටාරේ ගහන්න දෙන්නේ නැහැලු. මාව කව්දෝ ඇදගෙන ආවා. ඊට පස්සේ ආයෙත් බැහැලා තේවතු අස්සෙන් අස්සෙන් කොළඹට ආවා. ඒ නිවාඩුවෙන් පස්සේ මං ඉස්කෝලේ ගියේ නැහැ.ඊට පස්සේ අම්මගේ අක්කා කෙනෙක්ගේ ගෙදර ආවා. ඒ බාප්පා මාව විජේරාමේ හාමුදුරුවන්ට බාර දුන්නා. අකුරු උගන්නන්න ලොකු හාමුදුරුවො (ජිනරතන හාමුදුරුවො) වේලා පත්කඩේ බලලා කීවා මට අකුරු සාස්තරේ පිහිටන්නේ නෑ කියලා. ඒත් මම පොතක් පතක් කියවගන්න දාම්පේ හාමුදුරුවන්ගෙන් ඉගෙන ගත්තා. ඒක තමයි මට ප්‍රයෝජනෙට හිටියේ. ඔන්න මගේ අද්දියාපනේ...””සහෝදරයෝ සහෝදරියෝ නැද්ද?””මොකද නැත්තේ මට අයියලා දෙන්නෙක් හිටියා. දැන් දෙන්නම නැහැ. මටත් දැන් අවුරුදු 80 ක්, 1930 ඉපදුණේ. ඒ වුණාට තාම දතක්වත් වැටිලා නැහැ. මේ කකුල ටිකක් අමාරුයි. මාව නාන කාමරේ වැටුණා. කාමරේ ඉන්න යාළුවා තමයි බත් අන අන කටට දැම්මේ. තෙල් බෙහෙත් ගෑවේ. අනෙක් කාමරේ ඉන්න යාළුවා තමයි කසාය උණු කළේ පත්තු මැල්ලුම් හදලා බෙහෙත් කළේ. එයාලා නොහිටිය නම් මම තාම ඇඳ උඩ. තාමත් එයාලා මාව එහාට මෙහාට යනකොට අල්ලගෙන යනවා.””ඇයි මෙහාට ආවේ? දරුමල්ලො නැද්ද?””මට දරුවො නැහැ. මම විවාහ වුණේ නැහැ. මම තමයි අපේ අම්මව බලා ගත්තේ. පහුවෙන කොට අම්මා ලෙඩ වුණා. අපේ ගෙදර වැස්සියෝ දෙන්නෙකුයි ගොන් නාම්බෙකුයි හිටියා. ගොන්නාම්බා කරත්තේ බැන්දා. වැස්සියෝ දෙන්නගෙන් කිරි ගත්තා. අඹ ගහ මුල හෙවණේ බැඳලා හිටිය ගොන් නාම්බට වතුර දෙන්න ගියහම ඌ අම්මට ඇනලා. අම්මගේ ඔලුව තුවාල වෙලා තිබුණා. වම් ඇහැ පේන්නැතුව ගියා.මම එතකොට දෙල්කඳ වඩුමඩුවක් දාගෙන හිටියේ. මම ඉතිං අම්මාවත් එතැනට ගිහින් තියාගෙන සැලකුවා. පිට කෙනෙක් ආවහම අම්මගේ වැඩ කරන්න කැමැති වෙයිද? නැද්ද? කියලා හිතාගන්න බැරිව ගියා.අම්මගේ වැඩපළ කරන්න කැන්දගෙන එන කෙනා අකමැති වුණොත් පවුලත් කඩාකප්පල් වෙනවා. ඉතිං මම මගේ අතින්ම අම්මට සැලකුවා.මම හිටියේ අයියගේ ගෙදර. අය්යාත් මළා. අක්කා (නෑනා) ත් මළා. දරුවො මට සැලකුවා. ඒත් තැනක ඉන්නකොට දැනෙනවනේ එතන මිනිස්සු අපි ඉන්නවට කැමතිද නැද්ද කියලා. මම ඉතිං අම්මා තාත්තාගෙන් උරුම වුණු දේපළ දරුවන්ට දීලා මෙහෙට ආවා. මාව බලන්න නිතරම එන්නේ ලොකු අයියගේ බාල පුතා. ඒ පුතා මේසන් බාස්, මම වඩුබාස්. ඉතිං ඒ පුතාගේ ගේ හැදුවේ පුතයි මායි එකතු වෙලා. ඒකට කෘතගුණ සලකන්න තමයි පොඩි පුතා මාව හොයාගෙන එන්නේ.ඒත් මම කියන්නේ මාව බලන්න එන්න එපා කියලා. මට කරන ලොකුම උදව්ව මාව බලන්න නොඑන එක කියලා. නෑයෝ කියලා ඉඳලා වැඩක් නැහැ. මෙහේ ඉන්නකොට අපේ හිත තැන්පත් වෙනවා. නෑදෑයෝ ආවහම තැන්පත් වෙලා තියෙන හිත ආපහු එහේ මෙහේ දුවනවා. ආයේ එක අරමුණකට ගන්න අමාරු වෙනවා. මම කුඹුරු වැඩ ගොවිතැන් වැඩ කරගෙන හිටියේ. ඊට පස්සේ තමයි කම්පියුටර් වැඩපළේ වැඩ කළේ. ඒ අවුරුද්දක් දෙකක් විතර. මට පැන්ෂන් නැහැ. මට දෙමාපියන්ගෙන් උරුම වුණු දේපළත් අත හැරදාලා තමයි මම මෙහේට ආවේ.මම ඒ දවස්වල හම්බ කරපුවා ඉතුරු කරන්න කියලා හිතුවේ නැහැ. අයියලගේ දරුවන්ට තමයි හම්බ කරපුවා ඔක්කොම දුන්නේ. ඒත් මට හිතුණා කව්රුත් මා ගැන බලන එකක් නැහැ කියලා. ඒක ඉතිං හරියට ම හරි එහෙම තමයි. කරත්තේ බැඳපු ගොනා වගේ වැඩ කරනවා. අන්තිමට ගොන් මස් කඩේට දක්කනවා. දැන් මස් කඩේට දක්කලා තියෙන්නේ.”අම්මා තාත්තා කීවේ නැද්ද පිළිවෙළක් වෙන්න කියලා?””මං තාත්තා දැකලවත් නැහැ. තාත්තා මාව කරේතියන් ගියා කියලා අහල පහල උදවිය කියනවා. ඒ වුණාට මට මතක නැහැ.”අම්ම නම් මට කීවා. ඒත් ඉතිං මම හිතුවේ අම්මට නොසැලකුවොත් කියලා. මෙහේ ඉන්න එක දූ දරුවො නැති අපි වගේ උදවියට හොඳයි. දූ දරුවෝ ඉන්න ඇත්තෝ නම් ඉන්න ඕන දූ දරුවො ළඟ. දූ දරුවෝ සලකනව නම් “දූ දරුවෝ අම්මා තාත්තා කියලා හිතාගෙන හිටියට වරදක් නැහැ.” වයසට ගියහම අපට මොනවත් කර කියාගන්න බැහැනේ. දරුවො ළඟ ඉන්න එක දෙමවුපියන්ට සතුටක්, දරුවන්ටත් සතුටක්, පිනක්. හාමුදුරුවෝ සියක් නමකට දානයක් දුන්නා වගේ දෙමාපියන්ට සලකන එක. බුදු හාමුදුරුවො කියලා තියෙන්නේ ගිලානෝපස්ථානය බුදුන්ට කරන උපස්ථානයක් හා සමානයි කියලා.දරුවො ඉන්න දෙමවුපියන්ට මෙතැන ඉඳලා හිත හදාගන්න අමාරුයි. දරුවො හැදුව හැටි, දරුවන්ට සැලකුව හැටි, කැව්ව පෙව්ව හැටි, හිත හිතා දුක් වෙනවා. ඉතින් ඒක එලොවටත් හොඳ නැහැ. මෙලොවටත් හොඳ නැහැ.දරුවෝ අම්මා තාත්තට සලකන්න ඕන. පුළුවන් තරම් සලකන්න ඕනැ. රස්සාවල් කරලා රට ගිහිල්ලා සල්ලි එව්වට වැඩක් නැහැ. තමන්ගේ අතින්ම සලකන්න ඕනැ. බුදු හාමුදුරුවොත් කියලා තියෙනවා “ගෙන් ගෙට බුදුන් අම්මා තාත්තා” කියලා, දෙමවුපියන්ට සලකපු පිනට තමයි මම මෙහෙම සැනසිල්ලෙ සතුටින් ඉන්නේ. දෙමවුපියන්ට නොසැලකුවොත් අපිට සදාකාලිකවම පසුතැවිලි වෙන්න සිද්ධ වෙනවා.මම කවදාවත් කාගෙන්වත් මොනවත්ම බලාපොරොත්තු වුණේ නැහැ. මං ගාව තියෙන දේවලුත් අතහැර දාලා මං ආවා. දැන් බණක් අහගෙන භාවනාවක් කරගෙන මම සතුටින් ඉන්නවා.හැමදෙනාම සතුටින් ඉන්න ඕනැ. මම හිතන්නේ එහෙමයි.ඒ හැන්දෑව ගෙවිලා රාත්‍රිය එළඹෙමින් තිබුණා. දිවියේ සැඳෑ සමය ගෙවමින් සිටිය මේ වැඩිහිටියන් ගෙන් සමුගෙන එන්න මං පිටත් වුණා. ඔවුන් මට ඉක්මනටම ගෙදර යන හැටි කීවා. රාත්‍රිය එළඹි බව දැක කලබල වුණා. ඒ වැඩිහිටියන්ගේ මවුපියන්ගේ හැටි. ඔවුන්ගේ සෙනෙහස නන්නාඳුනන මාව එළැඹි මොහොතේ තමන්ගේ දරුවෙක් කර ගන්න ඔවුන්ට හැකි වුණා. ඒ සෙනෙහස හදවතේ පුරවාගෙන ඒ අම්මලා ආදරණීය තාත්තලා මඟ බලාන හිටියා. කව්රු එනතුරුද?ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av1101091</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතා’ඊයෙ රෑ හන්දියෙ පික්චර් හෝල් එකේ ඉංග්‍රීසි චිත්‍රපටයක් බලන්න ගිහින් අපේ ගෑනිට සිහිනැති වුණා මචං’ රමේෂ් කාර්යාලයේ විදුලි සෝපානයේදී තමා සමඟ සේවය කරන කොට කරූ සමඟ කීවේය.’තමුසෙට ඕක හොඳ පාඩමක්. ගෑනු උදවියව ඕනෙ නැති විගඩම් බලන්ඩ එක්ක යනවට.’ සාම්ප්‍රදායික මිනිසකු වූ කරූගේ පණ්ඩිත කතාවට රමේෂ්ට යකා නැග්ගේය.’උඹ මේ බම්බුවක් කියවනවා. මම හිතා ඉන්නෙ අද රෑ ෂෝ එකට අපේ නැන්දම්මව එක්ක යන්න.’ රමේෂ් කීවේ තරහිනි.’ඊයෙ මහ රෑ මගේ ජීවිතේ බේරුණේ අනූනමයෙන්.’අරුණ උදේ කාර්යාලයට පැමිණි සැණෙකින් ඉදිරි මේසය අසල වාඩිවී සිටි චම්පා හට කීවේය.’ඇයි මොකද වුණේ?’ චම්පා තමා සකස් කරමින් සිටි වැටුප් ලේඛනය පසෙක දමා විමසුවේ කුතුහලයෙනි.’ඊයෙ මහ රෑ නිශාන්ති පයින් ඇනලා මට හදිසියෙම ඇහැරුණා. බලනකොට දොර මුල්ලෙ මොකක්දෝ සුදුපාටට වැනෙනවා. මම කොට්ටේ යට තිබුණු පිස්තෝලෙ අරගෙන කළුවරේම ඒ දිහාට වෙඩි තිබ්බා. ලයිට් එක දාලා බලන කොට ඒක දොරේ එල්ලලා තිබුණු මගෙ කමිසයක්’ අරුණ කතාව හමාර කළේ සිනාසෙමිනි.’ඉතින් ඇයි ඔයා බේරුණේ අනූනවයෙන් කියල කිව්වේ?’ චම්පා නොසිඳුනු කුතුහලයෙන් විමසුවාය.’ඇයි හලෝ ඒ වෙලේ මම ඒ කමිසෙ ඇඳගෙන එහෙම හිටියනං වෙඩිල්ල වදින්නෙ මට නෙ’ අරුණ කීවේ ඇස් හකුලමිනි.ඔයාගෙ හස්බන්ඩ් ඔයාට කොච්චර ආදරේද? මාලා අල්ලපු ගෙදර සෝමා ගෙන් ඇසුවේ මිදුලේ කතා කරමින් සිටියදීය.’ඇයි ඔයා එහෙම ඇහැව්වේ?’ සෝමා එම පැනයට තම නොකැමැත්ත මුහුණෙන් පෙන්වමින් මාලාගෙන් ඇසුවාය.’නෑ මට හිතුණා එයා මට වඩා ඔයාට ආදරේ ද කියල දැනගන්ඩ. ඒ මිසක් මම වැරදි දෙයක් ඇහුවා නෙමෙයි අනේ’ මාලා කීවේ සිනාසෙමිනි.’තාත්ති ඔයා කරුවලට ගොඩක් බයයි නේද?’ කුඩා තිළිණි තම පියා වූ නවරත්න ගෙන් ඇසුවේ නිවෙසේ ආලින්දයේ සෙල්ලම් කරමින් සිටියදීය.’නැහැ දුව. ඇයි ඔයා එහෙම ඇහැව්වේ?’ නවරත්න ඇසුවේ, බලමින් සිටි පුවත්පත ඈත් කරමිනි.’එහෙනං තාත්ති හැමදාම අම්මි ළඟ තුරුල්වෙලා නිදාගන්නෙ’ කුඩා තිළිණි කට උල්කොට කීවාය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av1101092</link>
    <topic>ග්‍රේෂන් විතරද බිව්වෙ?</topic>
    <author>හේමාලි විජේරත්න</author>
    <content>ග්‍රේෂන් විතරද බිව්වෙ?සමන් චන්ද්‍රනාත් වීරසිංහ අසයිඅපේ සංගීත ක්ෂේත්‍රයේ දීප්තිය විහිදුවමින් දැල්වුණු පහනක් පසුගියදා සදහටම නිවී ගියා. ඔහු ගායකයකු වශයෙන්, සංගීත අධ්‍යක්ෂවරයකු වශයෙන් වාදකයකු වශයෙන් ආදී වූ විවිධ භූමිකා තුළ සිය කුසලතා ප්‍රකට කරමින් බැබළුණේය. එහෙත් පසුගිය සතියේ එක් දුක්බර සැඳෑවක මේ සියලු භූ®මිකාවලින් මිදී ඔහු දෙව්මව් තුරුලේ සැතපුණේ ය.හේ ග්‍රේෂන් ආනන්ද නම් වූයේ ය.කන්ද උඩරට සෙංකඩගල පුරවරයෙන් කොළොම් තොටට පැමිණි ග්‍රේෂන් ගේ ජීවිතය දෙස විමසිල්ලෙන් බලන කල අනාගයට ගත හැකි පාඩම් බොහෝ ය.බොරැල්ල කනත්තේ පැවැති අවමංගල උත්සවයේදී ප්‍රවීණ ගී පද රචක සමන් චන්ද්‍රනාත් වීරසිංහ මහතා අපූරු කතාවක් ඔහු වෙනුවෙන් පැවැත්වූයේ ය. ග්‍රේෂන් සමඟ දීර්ඝ කාලීනව ඉතා ළඟ මිතුරු ඇසුරක් පවත්වාගෙන ගිය ඔහු පසුගිය දිනෙක මට මුණ ගැසුණේ ලේක්හවුස් ආයතනයට ගොඩ වූ මොහොතක දී ය.ග්‍රේෂන් අපෙන් නික්ම ගොසිනි. එහෙත් ඔහුගේ මරණය අපට කතා කරන්නට බොහෝ දේ ඉතිරි කළේ ය. අපට ඉගෙන ගන්නට බොහෝ පාඩම් ඉතිරි කළේ ය. මේ ඒ පිළිබඳ සමන් චන්ද්‍රනාත් වීරසිංහයන් දැක් වූ අදහස් ය.ග්‍රේෂන් ආනන්ද ඉස් ඉස්සරලම සමන් චන්ද්‍රනාත් හට මුණ ගැසී ඇත්තේ ඔහු පැරැණි ලංකාදීප කර්තෘ මණ්ඩලයේ සේවය කරන අවදියේ දී ය. එවකට ඔහු සුළු සුළු සංගීත කටයුතුවලට සම්බන්ධව සිටි අයෙකි. ඉන් පසු ග්‍රේෂන් බොහෝ දුර ගමනක් ගිය තරුණයෙක් වූයේ ය. බොහෝ දෙනෙක් නොදන්නා කරුණක් වුණත් ග්‍රේෂන් පියානෝ වාදනය පිළිබඳ ලන්ඩන් උපාධිධරයෙකි.“ග්‍රේෂන් ආනන්ද ගේ මරණය මේ රටේ සිනමා වංශ කතාවේ ගායනය පිළිබඳ වූ දෙවැනි මරණය විදියට මම දකිනවා. පළමු වැනි මරණය වුණේ එච්.ආර්. ජෝතිපාලයන් ගේ මරණය. හැබැයි බොහෝ දෙනා ග්‍රේෂන් ගැන කියන්නේ ඔහු ජෝතිපාලට පසුව නැගී සිටියා කියලා. ඒත්, සත්‍යය ඒක නෙවෙයි. ග්‍රේෂන් නැගිට්ටේ ජෝති ඉන්දැද්දි. ඒ කාලේ වෙන කාටවත් එහෙම නැගිටින්න පුළුවන් වුණේ නෑ.එවකට චිත්‍රපට පසුබිම් ගීත ක්ෂේත්‍රයේ දැවැන්ත ප්‍රතිරූපය වූ ජෝතිපාලයන් සමඟ එක්ව ගීත ගයමින් ක්ෂේත්‍රයේ ස්ථාවරත්වයක් ගොඩනගාගත් ග්‍රේෂන් ආනන්ද ගේ අකල් වියෝව ගැන නොයෙක් දෙනා නොයෙක් අදහස් පළ කරන්නට පටන් ගත් බව කාටත් නොරහසක්. බොහෝ දෙනා ඔහුගේ මධුවිත පානය පිළිබඳ වැඩිපුර කතාබහට ලක් කළා. එහෙත් ඊට සාපේක්ෂව මධුවිත සමඟින් ම ඔහු මේ ක්ෂේත්‍රයට කළ මෙහෙවර පිළිබඳවත් අපි අවධානය යොමු කළ යුතු නේදැයි නොයෙක් වර අපට සිතුණා.“ඔය කියන ග්‍රේෂන් ආනන්ද සරල ලෙස ආපු, SMS වලින් සුපිරි තරුවක් වුණ කෙනෙක් නෙවෙයි. ඔහු සදාකාලික බබළන දීප්තිමත් සුපිරි තරුවක්. මම පැහැදිලි ලෙස ම කියන්නේ ජෝතිපාලට කළා වගේ ග්‍රේෂන්ට තව ටික දවසකින් දෙවැනි වර කියැවීමක් කරන්න එපා කියලයි. මුලින් කරන්න බැරි වුණ දේ පස්සට කරලා වැඩක් නෑ. ග්‍රේෂන් ගේ මරණේ දවසේ මම කිව්වා.ග්‍රේෂන් ආනන්ද විතරක් නොවෙයි ස්ටැන්ලි පීරිස්, තවමත් ජීවතුන් අතර ඉන්න සරත් ද අල්විස් වැනි අය ගැන මේ රටේ විශ්ව විද්‍යාල අධ්‍යාපන පරිපාටිය තුළ පරිච්ඡේදයක් නොවෙයි වාක්‍යයක් වත් නෑ. එතකොට එතැනින් ලබා ගන්න විචාරය සහ දැනුම බිංදුවයි. නමුත් ජනතාව ඊට වඩා ඉස්සරහට ගිහින් ඒ අයව පිළි අරන් තිබෙනවා. සංගීතය හා ගායනය පිළිබඳ නිසි විචාරයක් නැතිවීම නිසා ග්‍රේෂන් ලා සම්මන්ත්‍රණ වල මාතෘකා නොවෙයි. ග්‍රේෂන් නැතුව චිත්‍රපටි කිරීමේ අසීරුතාවක් තිබෙනවා.ග්‍රේෂන් මධුවිතට පෙම් කළ බව මුළු රටම දන්නා කාරණාවක්. එහෙත් ඒ වෙනුවෙන් ඔහු කලාවට කළ මෙහෙය අවතක්සේරු කළ හැකි ද? ඔහුගෙන් හිස් වූ හිදැස වෙනත් කෙනකුට පිරවිය හැකි ද? ග්‍රේෂන් නික්ම ගියේ එවන් හිදැසක් ඉතිරි කර ය.“ඇත්තම කියනවා නම් ග්‍රේෂන් විතර ද බිව්වේ. ඒ කාලේ ජෝතිපාලටත් ඔය චෝදනාව තිබුණා. වෙන බොන අය නැත්ද? කලාකරුවකු ගේ හොයන්න ඕන ඔහු බිව්ව ඩ්‍රෑම් ගණන ද? එහෙම නැත්නම් ඔහු කලාවට කළ මෙහෙයද? ඩ්‍රෑම් ගණන හොයන අයත් අඩියක් ගහල තමයි හොයන්නේ. ඔය විදියට කතා කරන කොට බීමත්කම තමන්ගේ ජීවිත කෙටි වෙන්න උදව්වුණු කලාකරුවන් හිටියෙ නැද්ද? මහගමසේකරට බීමත්කම ජීවිතයට බාධාවක් වුණේ නැත්ද? ශ්‍රී චන්ද්‍රරත්න මානවසිංහට බාධාවක් වුණේ නැත්ද? සයිමන් නවගත්තේගමට බාධාවක් වුණේ නැත්ද? කරුණාකර කලාකාරයෝ ගැන කතා කරත්දී බීපු ප්‍රමාණය ගැන කතා කරන එකෙන් වළකින්න. මේ මරණයත් එක්ක අපි කතා කළ යුත්තේ ඔහුගේ බීමත්කම ගැන නොවෙයි.මිය යන මොහොත වන විටත් ඔහුට නිවෙසක් තිබුණේ නෑ. ග්‍රේෂන් මිය ගිය ආරංචියට ඔහුගේ පුතාට මම කතා කළා. ඔහු එකපාරටම කිව්වේ අනේ සමන් අන්කල් තාත්තව අපි තියන්නේ කොහෙද? කියලයි ඇහුවේ.ග්‍රේෂන් ආනන්දගේ දක්ෂතා ගැන කතා කළොත් ඔහු ඉතා දක්ෂ වාදකයෙක්. ගායකයෙක්. හොඳ ගී තනු නිර්මාණ ශිල්පියෙක්. ග්‍රේෂන්ට බටහිර වගේ ම දේශීය සංගීතය ගැනත් හොඳ දැනුමක් තිබුණා. ඒකට හොඳ උදාහරණයක් තමයි එඩ්වඩ් ජයකොඩි ගයන ‘තෙදිනි විරාජ’ ගීතයේ ගී තනුව සහ සංගීතය. ඒක ග්‍රේෂන්ගේ. ඒ වගේ කලා කරුවන්ට මේ වගේ සලකන එක හරි නෑ.මේ රටේ කලාවේ නාමයෙන් ආණ්ඩුවෙන් ගෙවල් දොරවල් අරගත්තු සමහර කලාකාරයෝ ඒවා විකුණුවා. ඒ විකුණනකොට එහෙම කෙනෙක්වත් ග්‍රේෂන් ආනන්දට විකුණුවේ නෑ. ග්‍රේෂන් ගේ මිනිය තියන්න ගෙයක් තිබුණේ නෑ. මේ ආරංචිය ජනාධිපතිතුමාට ලැබුණට පස්සේ එතුමාගේ මැදිහත්වීමෙන් තමයි ග්‍රේෂන්ගේ අවසන් කටයුතු කෙරුණේ.හේමාලි විජේරත්නසතිස්චන්ද්‍ර එදිරිසිංහයන් පුරා අඩ සිය වසරකට අධික කාලයක් කලා ක්‍ෂේත්‍රයට කළා වූ මහඟු මෙහෙවර අගය කිරීමේ උළෙලක් “සතිස්චන්ද්‍ර එදිරිසිංහ ප්‍රතිභාවලෝකනය” නමින් මෙම 16 වැනි දින ප.ව. 6.00 ට කොළඹ 10 ආනන්ද විද්‍යාලයීය කුලරත්න ශාලාවේදී පැවැත්වේ. ටෙලි නිර්මාණවේදීන්ගේ සංසඳය සංවිධානය කරනු ලබන මෙම උත්සවයට සතිස්චන්ද්‍රයන් නිර්මාණය කළ සිනමා හා ටෙලි නාට්‍යයන්හී ගීත හා සංස්කෘතික අංග ඇතුළත් කලාකරුවන් විශාල පිරිසකගේ සහභාගීත්වයෙන් පැවැත්වෙන ප්‍රසාංගික ඉදිරිපත් කිරීම් රැසක්ද, එමෙන්ම ඇගයීම් හා සම්මාන පිරිනැමීම් ආදී අංග රැසක්ද ඇතුළත් වේ.මෙම උත්සවයට සමගාමීව “සතිස්චන්ද්‍ර ප්‍රත්‍යාවලෝකනය” නමින් සාරගර්භ ලිපි සහ දුර්ලභ ඡායාරූප විශාල ප්‍රමාණයක් ඇතුළත්ව ග්‍රන්ථයක් ප්‍රකාශයට පත් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av1101093</link>
    <topic>මගේ ළඟ බර වචන නෑ මේක නෙහාරා ස්ටයිල් එක</topic>
    <author>ගාමිණී සුසන්ත</author>
    <content>මගේ ළඟ බර වචන නෑ මේක නෙහාරා ස්ටයිල් එකනෙහාරා පීරිස්අද ‘සතුටු සාමීචිය’ ජනප්‍රිය දක්ෂ රංගන ශිල්පිනියක වන නෙහාරා පීරිස් සමඟ ය. ඇය නොකඩවා තෙවරක් ම ජනප්‍රියම රූපවාහිනි නිළිය ලෙස සම්මාන ලැබුවා ය. බොහෝ දෙනකු ඇය හඳුන්වන්නේ ‘මුතුකිරිල්ලී’ ලෙස ය.කලා කටයුතු නිසා ඔබ මේ දිනවල කාර්ය බහුල ද?ඔව්. මේ දිනවල ‘රුවන් මාලිගා’ සහ ‘අමන්දා’ කියන ටෙලිනාට්‍යවල රූපගත කිරීම්වලට දිගටම සහභාගි වෙනවා. ඒ වගේ ම දෙරණ රූපවාහිනියේ ‘ටී පාටි’ වැඩසටහනේ නිවේදන කටයුතු කරනව. ශ්‍රී එෆ්.එම්. ගුවන් විදුලි නාලිකාවේ ‘සාගරේ සේ ආදරේ’ ගුවන් විදුලි නාට්‍යයටත් සහභාගි වෙනව. ඊට අමතරව නර්තන සහ ගායන ප්‍රසංගවලටත් සහභාගි වෙනව. ඒ නිසා කාර්ය බහුලයි.ඔබ ක්ෂේත්‍රයට පැමිණි ආකාරය...?2007 අවුරුද්දෙ ජූලි මාසෙ දවසක මට සන්ධ්‍යා මෙන්ඩිස් මහත්මිය හමුවුණා. ඇය මට ටෙලිනාට්‍යයක රඟපාන්න ඇරයුම් කළා. මම කිව්ව බැහැ කියල. ඒ මගෙ තාත්තා කැමැති නැති නිසා. පස්සෙ කොහොම හරි තාත්තව කැමැති කරවා ගත්ත. කැමැත්ත දුන්න වෙලාවෙ තාත්තා කිව්ව ඕක පළමු සහ අවසාන රඟපෑම වෙන්න ඕන කියල. හැබැයි මම තාමත් රඟපානව.මගෙ පළවැනි ටෙලිනාට්‍යය නාලන් මෙන්ඩිස් ගෙ ‘සෙනෙහසට ආදරයෙන්’. ඊට පසුව ටෙලිනාට්‍ය කීපයකම රඟපෑවා. ප්‍රධාන චරිතයක් මම මුලින් ම නිරූපණය කළේ ‘මුතු කිරිල්ලී’ ටෙලිනාට්‍යයේ. රෝයි ද සිල්වා ගේ චිත්‍රපටයකත් මම රඟපෑවා. ඒ වගේ ම ‘ඩාන්සින් ස්ටාර්’ වැඩසටහනටත් සහභාගි වුණා. ඔය විදියට තමයි මම ක්ෂේත්‍රයට ආවෙ.‘මුතු කිරිල්ලී’ ටෙලිනාට්‍ය පිළිබඳව ඔබේ අත්දැකීම...?මගෙ රංගන ජීවිතයේ සන්ධිස්ථානය තමයි ‘මුතු කිරිල්ලී’ ටෙලිනාට්‍ය. ශ්‍රී ලංකාවෙ පමණක් නෙමෙයි විදෙස් රටවල ඉන්න ලාංකිකයනුත් මාව හඳුනාගත්තේ ‘මුතු කිරිල්ලී’ ටෙලිනාට්‍යයෙන්. එම ටෙලිනාට්‍යයට සම්බන්ධ වනවිට මම ආධුනිකයෙක්.ඒකෙ මුලදී ද්විත්ව රංගනයක් කරන්න තිබුණ. මා ගැන විශ්වාසය තියල ‘මුතු කිරිල්ලී’ ටෙලිනාට්‍යයට මාව සම්බන්ධ කරගැනීම ගැන මම ‘මුතු කිරිල්ලී’ අධ්‍යක්ෂ තුමාට ස්තුතිවන්ත වෙනවා. ‘මුතු කිරිල්ලී’ මට ගොඩක් දේවල් ලබල දුන්න. ඒ ගැන මට තියෙන්නෙ නිහතමානී ආඩම්බරයක්.රසික රසිකාවියන්ගේ ආදරය ඔබට කරදරයක් ද?අනේ කවදාවත් ම නෑ. රසිකයින් මට දක්වන ආදරයට, ගෞරවයට මමත් ආදරය කරනවා; ගරු කරනවා. එයාලගෙ ලිපි වලට මට ඉඩ ලැබෙන වෙලාවලට පිළිතුරු ලියනවා. ජ්චජඥ ඕධධඬ එකේදී ගොඩක් දෙනෙක් මට හමුවෙනව. මග තොටේදී හමුවුණාම මට කතා කරන හැම කෙනා එක්කම වචනයක් හෝ කතා කරන්න මම උත්සාහ කරනව.කොහොමද විවාහ ජීවිතේ?ඉතාම සතුටින්, සැහැල්ලුවෙන් විවාහ ජීවිතේ ගෙවනව. මම අම්ම තාත්තා ළඟ ඉන්න කාලෙ මට ගොඩක් තහංචි තිබුණා. ඒ ඒගොල්ල මට ගොටක් ආදරේ නිසා. හැබැයි විවාහ වුණාට පස්සෙ මගෙ ආදරණීය සැමියා මට ගොඩක් නිදහස ලබා දීල තියෙනව.මගෙ කලා කටයුතු වලදී මට වඩා උනන්දු වෙන්නෙ මගෙ සැමියා. මම සමහර වැඩ කරන්න බැහැ කිව්වම ඔයාට ඒක කරන්න පුළුවනි කියල මාව දිරිමත් කරන්නෙ මගෙ සැමිය. විවාහ ජීවිතේ ලොකුම බලාපොරොත්තුව තමයි මවක් වීම. හැබැයි ඒකට තව ගොඩක් කල් තියෙනව.කට කතාවලට ඔබ බයද?ජනප්‍රිය පුද්ගලයින්ට අනිවාර්යයෙන් ම කට කතා හැදෙනව. මටත් ඕන තරම් කට කතා හැදිල තියෙනව. මම ඒවයින් සැලුනෙ නෑ; දිරිමත් වුණා. මට හිතෙන්නෙ කට කතා කියන්නෙ ජනප්‍රිය වීමට ලැබෙන පැකේජ් එකක් කියල. හැබැයි ගොඩක් පහත් විදියට හිතා මතා මගෙ නම විනාශ කරන්න කවුරු හරි උත්සාහ කළොත් ඒකට විරුද්ධව උපරිමයෙන් මම ක්‍රියාත්මක වෙනව.ඔබ එක වගේ චරිතවලට කොටුවෙලා කියල හිතෙන්නෙ නැතිද?ඇත්තෙන් ම මටත් ඒක හිතෙනව. මට ලැබෙන්නෙම පොහොසත් පවුලක දඟකාර දියණියගේ චරිතය. ඒ මගේ හැසිරීම් රටාව නිසා වෙන්න ඇති. හැබැයි වෙනත් දෙයක් කිරීමේ හැකියාව මට තියෙනව. මම ගොඩක් කැමැතියි ගැමි චරිතයක් රඟපාන්න.තාම ඒකට අවස්ථාවක් ලැබුණෙ නෑ. මේ කාලෙ ටෙලිනාට්‍ය කලාව යන්නෙ එක රැල්ලකනෙ. එයින් මිදෙන්න අමාරුයි. අපි ඒ රැල්ලට ගියෙ නැති නම් අපේ තැන ගන්න ඕන තරම් අය ඉන්නව. මම මෙහෙම කියන්නෙ මගෙ කුහකකම නිසාවත් තණ්හාව නිසාවත් නෙමෙයි. ඇත්ත තත්ත්වය ඕකයි. අනාගතයේදී මෙගා ටෙලිනාට්‍යවලින් ටිකක් ඉවත් වෙන්න මගෙ බලාපොරොත්තුවක් තියෙනව.නිවේදිකාවක් ලෙස ඔබේ ගමන් මඟ සාර්ථකයි කියල හිතනවද?මම වෘත්තිය නිවේදිකාවක් නෙමෙයි. දෙරණ ‘ටී පාටි’ වැඩසටහනේ මම නිවේදන කටයුතු කරන්නෙ හරිම කැමැත්තෙන්. මගෙ ළඟ බර වචන නෑ. මට ඉතාම සැහැල්ලුවෙන් ඒ වැඩේ කරන්නේ. ඒක මගේ ශෛල‍්‍රිය; නෙහාරා ස්ටයිල් එක. ඒකටත් කැමැති පිරිසක් ඇතිනෙ.රංගනයේදී ඔබ විශාල මුදලක් අය කරනවා නේද?ඇත්තෙන් ම ඔව්. මේ වනවිට මට ජනප්‍රිය ටෙලිනාට්‍ය නිළියගේ සම්මාන තුන් වරක් ලැබිල තියෙනව. එතැනින් එහා ජනප්‍රියත්වයක් නැහැනෙ. ඉතින් මට ජනප්‍රිය වෙන්න ගොඩක් ටෙලිනාට්‍යවල රඟපාන්නත් අවශ්‍ය නැහැ. කීපයක් කළාම ඇති. ටෙලිනාට්‍ය නිෂ්පාදනයේදී කෙරෙන්නෙ වාණිජමය ක්‍රියාවලියක්. ඒක බොහෝ දෙනෙකුගෙ ජීවන වෘත්තිය. එතැන දී මගෙ රංගනයට යම් වටිනාකමක් මම නියම කරල තියෙනව.යම් තරමක් දුර ඉදිරියට ආව සෑම කලාකරුවෙකු ම තමාගේ වටිනාකම ගැන හිතන්න ඕන කියලයි මම හිතන්නෙ. ඒ නිසයි මගෙ රංගනයේදී වැඩි මුදලක් කියන්නෙ. වරදවා හිතන්න එපා ඒ මුදලට ඇති කෑදරකම නෙමෙයි; අපිට ඇති වටිනාකම.මොනවද අනාගත බලාපොරොත්තු?විශාල බලාපොරොත්තු මගෙ ජීවිතේ නෑ. කරන දේ හරියටම කිරීමයි මගේ බලාපොරොත්තුව.නෙහාරා පීරිස් කොයි වගේ කෙනෙක් ද?නෙහාරා පීරිස් කියන්නෙ බොහොම සැහැල්ලුවෙන් ජොලියෙ ඉන්න කැමැති ඉතාම මිත්‍රශීලී අවංක කෙනෙක්.ගාමිණී සුසන්තඡායාරූපය - ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av1101094</link>
    <topic>සේකර නොමැති ජීවිතය මට පදවැලක් නැති ගීයක් වගෙයි</topic>
    <author>සුනිල් මිහිඳුකුල</author>
    <content>සේකර නොමැති ජීවිතය මට පදවැලක් නැති ගීයක් වගෙයිආචාර්ය පණ්ඩිත් අමරදේව‘ගී පොතයි – මීවිතයි’මහගමසේකරයනුත් ආචාර්ය පණ්ඩිත් අමරදේවයනුත් කලා ලෝකයේදී හැඳින්වුණේ එලෙසය. ඔවුන් දෙදෙනා ඒකාත්මිකයන්ව නිර්මාණය කළ ගීත, සිංහල සුභාවිත ගීත කලාවේ සම්භාව්‍ය කෘති ලෙස බුහුමන් ලබයි.සේකරගේ වියොවින් තමා බෙහෙවින් හුදෙකලා වූ බව අමරදේවයෝ පසුකලෙක මහත් විස්සෝපයෙන් යුක්තව කියා සිටියහ. ඔහු නොමැති ජීවිතය පදවැලක් නොමැති කවියක්, නාදයකට නොනැඟුණු සංගීතයක් ලෙසිනි අමරදේවයන් සංකේතාත්මකව දක්වා සිටියේ.සේකරයනුත් අමරදේවයනුත් පළමු වතාවට නිර්මාණාත්මකව එක්වූයේ ගුවන්විදුලියේ ‘මධුවන්ති’ සංගීත වැඩසටහනෙනි. 1959 දී අමරදේවයන්ට ගුවන්විදුලියේ වාදක මණ්ඩල ප්‍රධාන තනතුර පිරිනැමිණි. ඊට වසරකට පසු සේකර ගුරු වෘත්තිය අතැර නිබන්ධ සම්පාදකයකු ලෙස ගුවන්විදුලියට බැඳුණේය.එසේම 1960 දී සිංහල සංගීතය උසස් කිරීම සඳහා කරුණු සොයාබලා වාර්තා කිරීමට ගුවන්විදුලිය විසින් මහාචාර්ය එදිරිවීර සරච්චන්ද්‍රයන්ගේ මූලිකත්වයෙන් විශේෂ කමිටුවක් පත්කරන ලදී. ‘මධුවන්ති’ බිහිවූයේ මේ කරුණු සියල්ල පසුබිමේ තිබියදීය. (මෙවන් ප්‍රබුද්ධ සංගීතමය වැඩසටහනක් ඉදිරිපත් කිරීමට යෝජනා කෙරුණේ මහාචාර්ය සරච්චන්ද්‍රයන් වෙතින් බවක් පැවසේ.)වරක් ප්‍රවීණ කලාකරු සෝමබන්දු විද්‍යාපති ‘සේකරත් සමඟ එක්ව අලුත් යමක් කරන්නැ’යි අමරදේවයන්ගෙන් ඉල්ලා සිටියේය. ‘මධුවන්ති’ සංගීතමය විචිත්‍රාංගයට එකී නම යොදන ලද්දේ අමරදේවයන් විසිනි. උත්තර භාරතී රාග පද්ධතියේ මධුවන්තී නමින් රාගයක් පවතින බව මෙහිලා සිහිකටයුතුය.’මළ ඉර බසිනා හැන්දෑ යාමේ’ ගීතය අමරදේව - සේකර නිර්මාණ සුසංයෝගයේ පළමු ඵලය වෙයි. කෙසේ වෙතත් තමාගේත් සේකරගේත් නිර්මාණ සුසංයෝගයේ අග්‍රඵලය ‘ඈත කඳුකර හිමව් අරණේ’ ගීතය බව අමරදේවයෝ කියති.එය නිර්මාණය වූයේ චිත්‍රසේනයන්ගේ ‘නළ දමයන්ති’ මුද්‍රා නාටකය වෙනුවෙනි. එය එම ඉඟි නළුවේ තේමා ගීතය විය. එම අතිවිශිෂ්ට ගීතය බිහිවූයේ රාජගිරියේ මාදින්නාගොඩ කුඩා කඳු ගැටයක් මත පිහිටි ශේෂා පලිහක්කාරගේ නිවහනේදීය. කොටින්ම නිවෙස වටා සුදුවැලි අතුල මිදුලේය. එම මහරු අවස්ථාව අමරදේවයන් සිහියට නඟන්නේ මෙපරිදිය.”සුදු වැලි මතින් සඳරැස් ගලා බසී. සේකරත් මාත් දැන් සඳකැන් සිඹිනා සුදු වැලි මතය. සේකර මුමුනන්නට වූයේය. මුවින් එක් එක් පද ගිලිහිණි. අපි දෙදෙනා ඇසිල්ලකින් එක් කුටියක යහන මතට වීමු. සේකර කඩදාසියක් රැගෙන කුරුටු ගාන්නට විය. දැහැනින් අවදි වූ හේ මා අත තැබූ කඩදාසියෙහි මෙය දිස් විය.ඈත කඳුකර හිමව් අරණේ සීත චන්දන ළපලු හෙවණේ සුළං රැල්ලේ පාව එන්නේ ඔහුගෙ නාමය වේදිනක් එක්තරා රාත්‍රියක සේකර ගම්පහ ලීලා පොත්හලේ අධිපති කේ.එන්.ඕ.විජේදාස (ඔහු මහාචාර්ය කේ.එන්.ඕ.ධර්මදාසගේ සොහොයුරෙකි) සමඟ මෝටර් රියක නැඟී අස්ගිරිය වෙල්යාය අසබඩින් ගමන් කරමින් සිටියේය. හදිස්සියේම වාහනය නැවැත්වූ සේකර කළුවරේම වෙල දෙසට ගමන් කළේය. ඔහු මඳ වේලාවක් අහස දිහා බලා සිටියේය.ඔහු ‘පාළු අඳුරු නිල් අහස මමයි’ ගීතය ලිව්වේ ඉන් හටගත් අසීමිත චමත්කාරයෙනි. එසේ වුවත් ඒ ගීතයට පාදක වූ එක්තරා අනුභූ®තියක් ද සේකර සතුව තිබිණි. ගුවන්විදුලි වැඩසටහනක දී සේකර ප්‍රවීණ වැඩසටහන් සම්පාදකවරයකු වූ පාලිත සමරසිංහ සමඟ කියූ ආකාරයට එය ප්‍රේමයේ බිඳවැටීමක් පිළිබඳ වූ අනුභූ®තියකි.”පාළු අඳුරු නිල් අහස මමයි’ ගීතය මගේ ජීවිතයේ එක්තරා අත්දැකීමක් කියලා කියන්න පුළුවන්. තරුණ වියේදී කාලාන්තරයක් තිස්සේ මම පෙම්කළ යුවතියකගේ අතගන්න බැරිවුණා. කුලමල, සිරිත් විරිත් ප්‍රශ්න නොසිතපු අන්දමට හරස්වුණු නිසා.”මහගමසේකරයන්, අමරදේවයන් නිර්මාණ සුසංයෝගය චිත්‍රපට ක්ෂේත්‍රයට ද විශිෂ්ට ගීත සම්ප්‍රදානයක් බිහිකිරීමට හේතුභූත වූයේය. ‘සත්සමුදුර’ (සිනිඳු සුදු මුතු තලාවේ), ‘පරසතුමල්’ (තොලින් තොලට වෑහෙන ගී සින්දූ), ‘රන්සළු’ (සිරිපා පියුමේ), ‘බිනරමලී’ (රටකින් රටකට පාර අසාගෙන) වැනි ගීත ඊට නිදසුන්ය. ගුවන් යානයක නැඟී ඇමෙරිකාව බලා ගිය ගමනකදී කවුළුවෙන් දිස්වූ පුළුන් අතුරා ලූවාක් වැනි සුදු පැහැ වලාකුළු තට්ටුව නෙත ගැටි සේකරට ඉබේටම වාගේ මේ ගීතයේ පදවැල් සිහියට ආවේය.අමරදේවයන් මේ ගීයට තනුව යෙදුවේ අඹේපුස්සට නුදුරු ගමක පිහිටි ගල් කුළින් හා නිල් තුරුලියෙන් සැදි උස් කඳු මුදුනකය. සේකර ද ඒ අවස්ථාවේ එහි සිටියේය. සේනාසනයක පවත්නා වැනි සාන්ත ස්වභාවයක් එහි වූ බව සේකර කියා ඇත.තමාගේ ‘තුංමං හන්දිය’ චිත්‍රපටයට ප්‍රේක්ෂකයන් වෙතින් ලැබුණ ප්‍රතිචාර කෙරෙහි සංවේදී වූ සේකර අතින් කවියක් ලියැවිණි. ඒ මෙ පරිද්දෙනි.මා මියගිය දවසක සොහොන් කොතේ ලියන්න පෙම් ගීයක් නොදන්න අත් අකුරින් අඩ සඳ පායා එන සීතල රැයක රැහැයියන්ගේ රැව් මැද එතකොට ඒ ගී හඬ මට ඇසේවි මේ ලොවේ යම් කිසිවකු මා හට පෙම් කළ බව එතකොට ඒ ගී හඬ මට කියාවිපසුව එයින් ගීතයක් පබැඳූ සේකර එය අමරදේවයන් වෙත මෙබඳු කෙටි සටහනක් ද සමඟ මෙසේ යොමු කෙළේය.ප්‍රිය අමරේ;පහත සඳහන් ගීය සරල ගී වැඩසටහනකට සුදුසු යැයි සිතේ. ගීයේ තේමාව මෙයයි. කාගෙන් හෝ ආදරයක් බලාපොරොත්තු වෙමින් මුළු ජීවිත කාලයම ගෙවා - එහෙත් ඒ නොලැබී ගිය මිනිසෙකුගේ සිතුවිල්ලකි. රාත්‍රියක සොහොන් පිටියක ඇති නිහඬතාව - කලකිරීම – පාළුව - ශෝකාකූල ගතිය ආදී හැඟීම් දනවන සංගීතයක් සුදුසු යයි සිතේ.මා මළ පසු සොහොන් කොතේ දුක් ගීයක් ලියනු මැනව නන්නාඳුනනා ඔබගේ අත් අකුරින් දුක් ගීයක් ලියනු මැනවඅඩසඳ බැසගෙන යන සඳ රෑ යාමේ රෑහි අඬන රැව් අතරින් එතකොට ඒ ගී රාවය යාන්තමින් මට ඇසේවිමේ ලොව යම් කිසිවකු මා හට පෙම්කළ බව එතකොට ඒ ගී රාවය හීන් හඩින් මට කියාවිඅමරදේවයන් පූර්වෝක්ත ගී පද තම නිර්මාණයේදී තම අභිමතය පරිදි සංශෝධනය කරගත් ආකාරය එම ගීතය අසන ඔබට මැනැවින් පසක් වනු නොඅනුමානය.කෙසේ වෙතත් අමරදේවයන්ට ලියූ ගී අතරින් සේකර පෞද්ගලිකව වඩාත් ප්‍රිය කළේ ‘චන්දෝ මා බිළිඳේ’ ගීතයටය.සේකරගේ අවමඟුල් උත්සවයේදී සියලු කලාකරුවන් වෙනුවෙන් අවමඟුල් සභාව ඇමතුවේ අමරදේවයන්ය. සෑයට ගිනි ඇවිලෙද්දී වා තලයට මුසු වූයේ සේකර ලියූ අමරදේවයන් ගැයූ මේ ගීතයයි. (එය සේකර අමරදේවයන්ට ලියූ මුල්ම ගීතය ද වූයේය) ඉතාම ශෝකී ස්වරයෙන් යුක්තව එය ගායනා කෙරිණි.”මළ හිරු බසිනා හැන්දෑ යාමේ ඔබගෙන් සමුගන්නම් අඳුරේ සැඟවී – අඳුරට ඉඩදී ඔබගෙන් වෙන්වී මම යන්නම්”සංසාරික මිතුරාගේ දේහය රැගත් සෑය දැවී අළුවී ගිය මොහොතේ පටන් අමරදේවයන්ගේ හුදෙකලා ජීවිතය ආරම්භ වූයේය.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av1101095</link>
    <topic>ඔයා හැමදාමත් අපේ තාත්තා</topic>
    <author>ටානියා මෝසස්</author>
    <content>ඔයා හැමදාමත් අපේ තාත්තාග්‍රේෂන්ගේ ආදරණීය පුතු- මරියෝ අබේකෝන්මරියෝ ආනන්ද අබේකෝන් නමින් ඔබේ පුතු වී මම මේ ලොවට බිහි වූ දවස මගේ දිවියේ සොඳුරුතම දවසයි. ඒ මම ඉපදුණේ සාමාන්‍ය පියකුගේ පුතකු විදිහට නෙමෙයි.මේ රටේ දැවැන්ත ප්‍රතිරූපයක් ගොඩනගා ගෙන සිට දුප්පත් පොහොසත් ඕනෑම කෙනෙකුගේ ආදරයට පාත්‍ර වුණු ප්‍රවීණ ගායන ශිල්පි ග්‍රේෂන් ආනන්දයන්ගේ එකම පුතණුවන් විදිහටයි. ඒ විතරක් නොවෙයි කරුණාවන්ත අම්මා කෙනකුත් සුන්දර සහෝදරියකුත් තාත්තා මට දායාද කොට දුන්නා.ඒත්... පුංචි කාලේ ඉඳලා මට දැනුම් තේරුම් තියෙන දවසක් වෙනකන් තිබුණු අපේ ලස්සන පුංචි පවුලට මොකද වුණේ තාත්තේ? අපේ ලස්සන පවුල කඩා ඉහිරුණේ තාත්තාගේ වරදින්ද? නැත්නම් අම්මාගේ වරදින්ද? නැහැ.ඔය දෙන්නාගේම නෙමෙයි. අපි ජීවත් වුණු බාහිර ලෝකය... ඔව් අපිට අපේ තාත්තා ජීවත්ව හිටපු කාලේදිත් ඔහු අපෙන් වෙන් කළේ අපේ වටා හිටපු මිතුරන් කියාගෙනම සිටි පිරිසයි.තාත්තේ... ඔබේ තිබුණු එකම දුර්වලකම බීමත්කමයි, තාත්තා ඕනෑවටත් වඩා අහිංසක වීමයි. ඒත් හැමදාමත් ඔයා අපේ තාත්තා... වසර පහකට පෙර අම්මයි තාත්තයි වෙන් වුණත් අපි කෙරෙහි ඔබ තුළ තිබුණු දරු සෙනෙහස කවදාවත් වෙනස් වුණේ නැහැ. නමුත් ඒ ආදරය අපිට ලබා දෙන්නත්, ඒ ආදරය විඳින්නත් අපි වගේම තාත්තාටත් අවස්ථාවක් ලැබුණේ නැහැ. සමහර විට ඒකත් හේතුවක් වෙන්න ඇති, තාත්තයි අපියි අතර කිසිදු බැඳීමක් නැතුව ගෙවුණු වසර දෙකක් පුරා තාත්තා වඩාත් මත්පැනට ලොල් වුණේ.මේ කාලේ පුරාවට ඔයයි අම්මයි ගැන මිනිසුන් මොන තරම් දේවල් කිව්වාද? කොයි තරම් අභූත චෝදනා කළාද? පිරිසක් හිතුවා තාත්තා නිසයි අම්මා අපිවත් අරගෙන තාත්තා දාලා ගියේ කියලා, තවත් අය හිතුවේ අම්මා තාත්තාට සැලකුවේ නැහැ කියලා. නමුත් ඇත්ත කවුරුත් දැනගෙන හිටියේ නැහැ. තාත්තේ, ඔයා අපිට හොඳ අධ්‍යාපනයක් ලබා දුන්නා, හොඳ පාසලක්, හොඳ ආගමික පරිසරයක් තුළ අපිට හැදී වැඩෙන්න ඉඩ සැලසුවා.නමුත් තාත්තාගේ බීමත්කම නිසා කලින් කල අපට මුහුණ දෙන්න වුණු ප්‍රශ්නවලදී පහුගිය වසර 20 පුරාවටම අම්මයි අපිව රැක බලා ගත්තේ, තාත්තගේ බීමත්කම නිසා මඟ හැරුණු පවුලේ වගකීම් සියල්ලක්ම කරට ගත්තේ අම්මයි.සමාජේ ඒ ගැන නොදැන සිටියත් තාත්තා ඒ ගැන දැනන් හිටියා. ඒකයි තාත්තාට බයක් සැකක් නැතුව ජීවත් වෙන්න ශක්තියක් වුණේ. මොකද තාත්තා දැන හිටියා අම්මා ළඟ අපේ රැකවරණය ඕනෑවටත් වඩා තිබුණා කියලා. කාලයකදී අපිට අපි හිටපු තැන් පවා අහිමි වුණා. ඒත් ඒ වෙලාවේ පවා අපේ අම්මා පුදුම ඉවසීමකින් කටයුතු කළේ. ඇත්තටම ඇයට තිබුණ ඉවසීම මෙතෙක් යැයි මට කියා නිම කරන්නට බැහැ.ඇයි තාත්තේ අපිට මෙහෙම වුණේ... තාත්තා හැම වෙලේම අපි වගේම තාත්තා වටා ඉන්න අය ගැනත් හිතුවා. ඒ නිසාම තාත්තා බීමට ඇබ්බැහි කරලා තාත්තාගෙන් අයුතු ප්‍රයෝජන ගන්න බොහෝ අය පුරුදු වුණා.තාත්තා බොන්න පුරුදු වුණේ ඔබේම වරදින්ද? නැහැ. මම එහෙම කියන්න කැමති නැහැ. අපේ තාත්තා මේ ක්ෂේත්‍රයට එද්දි තාත්තාට ආශ්‍රය කරන්නට වුණේ මේ ක්ෂේත්‍රයේ හිටපු ප්‍රවීණයෝ. ඒ නිසාම එයාලාගේ අදහස්වලට හිස නොනමා ඉන්නට තාත්තාට බැරුව ගියා... ඔවුන් හිතුවේ මත්පැන් දිව ගාන්නේ නැත්නම් මේ ක්ෂේත්‍රයේ රැඳී ඉන්න බැහැ කියලයි.නමුත් අනේ! ඔබ එදා තීරණයක් අරන් තිබුණා නම් මම බොන්නේ නැහැ කියලා අද අපේ ජීවිත කොච්චර ලස්සන වෙයි ද? කමක් නැහැ පමා වෙලා හරි ඔයා ඒක තේරුම් ගත්තානේ, මම කවදහරි මේ රටටම ඔප්පු කරලා පෙන්නනවා ග්‍රේෂන් ආනන්ද කියන අසහාය ගයකයාගේ පුතා විදිහට මේ ක්ෂේත්‍රයේ රැඳී ඉන්න, හොඳ අනන්‍යතාවක් ගොඩනඟාගන්න මත්පැන් ඕනේ නැහැ කියලා. තාත්තේ ඒක මම ඔබට වෙන පොරොන්දුවක්.මට මතකයි මම අ.පො.ස සා/පෙළ කරන කාලෙදි තමයි අම්මා මට තනියම ගමනක් බිමනක් යන්න ස්වාධීනව තීරණ ගන්න පූර්ණ නිදහස දුන්නේ. ඉතින් මම කළේ වසර දෙකක් පුරාවට දකින්නටවත් අවස්ථාවක් නොලැබුණු මගේ තාත්තා මුණ ගැසුණු එක තමයි.මගේ ආදරණීය තාත්තා මුණගැහී ඉන්පසු අපි අප දෙදෙනාව තේරුම් ගන්න කොටයි මට හරියටම අවබෝධ වුණේ මගේ තාත්තා කොච්චර උතුම් පුද්ගලයෙක් ද කියලා. දෙවියන් වහන්සේගෙන් ඔහුට ලැබුණු උතුම්ම දායාදය එනම් ඒ අසහාය හඬ ඔහු කවදාවත් අසාධාරණ ලෙස යොදා ගත්තේ නැහැ.නාලිකාවලින් බිහි වූ සුපිරි තරු තාත්තාගේම ගීත ගායනා කරලා විශාල මුදලක් අය කරද්දි තාත්තා ගී ගයලා ඉල්ලුවේ රුපියල් දහදාහක් පහළොස් දාහක් වැනි සුළු මුදලක්. අපේ තාත්තා එතරම් නිහතමානියි. පුහුමාන්නය ඔහුට කවදාවත් තිබුණේ නැහැ. ලොකු මිනිහාගේ වගේම පොඩි මිනිහගේ කරට අතක් දාගෙන කතා කරන්න පුළුවන් තරම් බැගෑපත්කමක් ඔහුට තිබුණා.ජීවිතයේ මොන විදිහේ හැලහැප්පීම් හමුවේ වුණත් නොසැලි තම නිර්මාණ කටයුතු කළමනාකරණය කරගෙන කරන්න තරම් ආත්ම ශක්තියක් ඔහුට තිබුණා. ඔබ තුළ තිබූ ඒ ආත්ම ශක්තිය වෙන්න ඇති තාත්තේ අද අපි තුළත් ඉදිරියට අපේ ජීවිත ගොඩනඟා ගන්න ශක්තියක්, ආදර්ශයක් වෙලා තියෙන්නේ.තාත්තා අසනීප වෙලා උන්නු අන්තිම කාලේ අපි හිතුවේම තාත්තා නැවතත් නැගිටලා අප සමඟ එක් වෙයි කියලයි. තාත්තාට ඕනෑ වුණෙත් ඒකමයි! තාත්තා මගෙන් ඇහුවා නේද? ‘පුතේ මම ගෙයක් හැදුවොත් අම්මවත් එක්කරගෙනම ඔයාලා ආයිත් මගෙත් එක්ක ජීවත් වෙන්න එනවද කියලා” ඔව්! අපි එනවා තාත්තේ.අනිවාර්යෙන්ම අපෙත් කැමැත්ත වුණේ තාත්තයි අම්මයි නැවතත් එකතු වෙනවා දකින්නයි...ඒත් දෙවියන් වහන්සේගේ කැමැත්ත වුණේ වෙන දෙයක්. සමහරවිට ඔබ උන්වහන්සේ කෙරෙහි පූර්ණ විශ්වාසයක් තිබූ හොඳ කතෝලික බැතිමතෙක් නිසාමදෝ ඔබ කෙරෙහි උන්වහන්සේගේ විශේෂ සැලැස්මක් තිබුණා වෙන්න ඇති.මට මතකයි මට ඕනෑ වුණා තාත්තායි අක්කා ලව්වා ගීතයක් ගායනා කරන්න. ඒත් ඒ දවස්වල අක්කා තාත්තා එක්ක බැඳීමක් නොතිබුණ නිසා අක්කා ලව්වා මම ගීතය පටිගත කර ගත්තා. පස්සේ තාත්තාගේ හඬත් එකතු කරලා යුග ගීතයක් කළා.’රෑ තරුවක් පායලා’ කියලා ඔබ දෙපළ ගැයූ ඒ එකම ගීතය ඔබට මතකයි නේද තාත්තේ...? අක්කා ඒක දැන ගත්තේ ගොඩක් පමා වෙලා. කලක් තාත්තා සමඟ කිසිම විදිහකින් බැඳීමක් ඇති කරගන්න අකමැතිව සිටි අක්කා ඒවන විට තාත්තාගේ දැවැන්ත සෙවණැල්ලක් වෙලා අවසන්. තාත්තාගේ අවසන් කාලයේදී තාත්තාගේ හොඳම මිතුරන් වුණේ අපි දෙන්නයි.තාත්තාට උවමනා වුණේ තාත්තාගේ කලා ජීවිතයට 35 වැනි වසර එළැඹෙන මොහොතේදී මාවත් තාත්තාගේ ක්ෂේත්‍රයට හඳුන්වාලා දෙන්න... කමක් නෑ මම තාත්තාගේ කැමැත්ත ඉටු කරනවා. මට කවදත් මගේ වයසේ අනෙක් ළමයි විනෝද වෙනවා වගේ විනෝද වෙන්න අවස්ථාවක් ලැබුණේ නැහැ. මම හැම විටම වෙනස් ළමයෙක් වුණා.දැනුම් තේරුම් ඇති කාලේ ඉඳලම මගේ ජීවිතේ තිබුණේ අභියෝග, හැලහැප්පීම්. පසුගිය වසරේ මම අ.පො.ස උ/පෙ මුහුණ දීමට නියමිතව තිබුණත් විභාගය කරගන්න බැරි වුණේ මට තාත්තා ළඟ ඉන්න ඕනෑ වුණු නිසා. ඒත් ඒ කිසි දෙයක් මම කරදරයක් කරගත්තේ නෑ. ඒවා මට හොඳ අත්දැකීම් වුණා තාත්තේ.අද තාත්තා අපි ළඟ නැහැ. මෙතරම් ඉක්මනට, නොසිතු මොහොතක ඔබ අප හැර යයි කියලා අපි මොහොතකට වත් හිතුවේ නැහැ.ඔබ අද අප අතර නැතත් ඕනෑම තැනක ගොස් ඔබේ නම කියා ඕනෑම වැඩක් කර ගැනීමට තරම් අනන්‍යතාවයක් ඔබ අප වෙනුවෙන් ගොඩනඟා ගොස් තියෙනවා.අද අපිට ජීවත් වෙන්න විදිහක්, ආර්ථික ස්ථාවරත්වයක් නැහැ. ඒත් තාත්තේ ඔබ ඉතුරු කර ගිය ආත්ම ශක්තිය අප අතර සදා රැඳී තිබේවි.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av1101096</link>
    <topic>සිනමාවෙන් සමුගත්තා කියලා මට කනගාටුවක් නැහැ</topic>
    <author>හේමාලි විජේරත්න</author>
    <content>සිනමාවෙන් සමුගත්තා කියලා මට කනගාටුවක් නැහැඑදා රසිකයන් ඔකඳ කළසරාගී ගිනි සිළුවහෙලන් කුමාරිසිංහල සිනමා ඉතිහාසයෙන් මිදෙන්න අපි කාටත් අසීරුයි. ඒ අතීත මතක සටහන් තවමත් අපේ හිතට රැගෙන එන්නේ ආනන්දයක්. චිත්‍රපට නරඹපු ප්‍රේක්ෂකයන් විදියට ඒ අතීතය තවමත් අපට ආනන්දයක් නම් සිංහල සිනමාවේ චිත්‍රපට රැසකට රංගන දායකත්වය ලබාදුන් නිළියකට ඒ අතීතය කොයිතරම් සොඳුරු වෙයිද?අතීතය මතක් කරද්දි ඇගේ මුවමත පිපුණු සුන්දර සිනහව තවමත් මට මතකයි. මේ අතීත සිහිවටනය සොයාගෙන පසුගිය දිනක අපි ඇගේ නිවෙසට ගියා.හෙලන් කුමාරි... මේ නම තවමත් සිනමා ලෝලී රසික රසිකාවියන්ට අමතක නැතුව ඇති. රිදී තිරය එකලු කළ ඇගේ රංගනයේ අපූර්වත්වය තවමත් මතක් වෙනවා.ඈ මුණගැසුණේ මාලිගාවත්ත මහල් නිවාසවල පිහිටි ඇගේ නිවහනේදී. එදා දුටු සුන්දර රූ සපුවේ ශේෂයන් තවමත් ඈ සතුයි.”මම නටන්න පටන් ගත්තේ අවුරුදු 07 ඉඳලා. ඒ කාලේ වේදිකා සංදර්ශනවලත් මම නැටුවා. මම දෙමළ වුණාට ගෙදරින් ඒකට විරුද්ධත්වයක් ආවෙත් නෑ. මගේ පවුලේ හිටියේ අයියයි, අක්කයි, මමයි නංගියි. ඒ අය කවුරුත් මේ ක්‍ෂේත්‍රයට නැඹුරු වුණේ නෑ. මට වයස අවුරුදු 17 – 18 කාලෙදි වගේ තමයි මම නටපු ස්ටේජ් ෂෝ එකක් බලන්න එම්.වී.බාලන් ආවේ.ඔහු මගේ නැටුම් දැකලා මට චිත්‍රපටයකට නටන්න කතා කළා. ඉතින් මමත් කැමැති වුණා. ඒ චිත්‍රපටය තමයි ‘ඔක්කොම හරි’ චිත්‍රපටය. මම නැටුවෙ එම්.වී.බාලන් එක්ක. ඒක තමයි මගේ පළමු චිත්‍රපටය. මගේ දෙවැනි චිත්‍රපටය වෙන්නෙත් ‘පේනව නේද’. ඒකේ නැටුම් විතරක් නොවෙයි දෙවන ප්‍රධාන චරිතය රඟපෑවා. ප්‍රධාන නිළිය වුණේ අනුලා කරුණාතිලක.උපතින්ම නර්තන හැකියාව අරන් ආපු හෙලන් කුමාරි පුංචි කාලෙදිම නර්තනය ඉගෙනත් ගන්නවා. නර්තන කණ්ඩායමත් සමඟ යාපනයට ගිය මොහොතක ඇය එහිදී භරත නාට්‍ය ද ඉගෙන ගන්නවා. භරත නාට්‍ය ඉගෙන ගනිත්දි තමාගේ වයස අවු. 8-10ක් ඇති කියලයි ඇය කිව්වේ. ඇය බටහිර නර්තනය ඉගෙන ගන්නේ සිනමාවට පිවිසුණාට පස්සෙයි. ඒ ප්‍රකට චිත්‍රපට නැටුම් අධ්‍යක්ෂවරයකු වන රොනල්ඩ් ප්‍රනාන්දුගෙන්.පළමු, දෙවැනි චිත්‍රපටයෙන් පසු හෙලන් කුමාරිට චිත්‍රපට ගලා එන්නට විය. නීල් රූපසිංහ හා සරත් රූපසිංහ නිෂ්පාදනය කළ චිත්‍රපට රැසක්ම ඇයට ලැබුණි. ඇගේ තුන්වැනි චිත්‍රපටය වූයේ ‘සුළිසුළං’ය. මේ චිත්‍රපටයේ නර්තන අධ්‍යක්ෂවරයා වූයේ රොනල්ඩ් ප්‍රනාන්දුය. හෙලන් මෙහි ඉදිරිපත් කළේ ක්ලබ් ඩාන්ස් ය.’සූරයන්ගෙත් සූරයා’, ‘එදත් සූරයා අදත් සූරයා’, ‘දැන් මතකද’, ‘ඔහොම හොඳද’, ‘ලස්සන කෙල්ල’ වැනි චිත්‍රපට රැසක මම රඟපෑවා. නැටුම් දෙකම කළා.’දැන් මතකද’ චිත්‍රපටයේ ජනප්‍රිය සින්දුවක් වන ‘ආදරේ හිතෙනව දැක්කම’ ගීතයට නටන්නේ මමයි ඩොමී ජයවර්ධනයි. මේ බොහෝ චිත්‍රපටවල නැටුම් ශිල්පිණිය වගේ ම නැටුම් අධ්‍යක්ෂවරිය ලෙසත් මම කටයුතු කළා. ගාමිණී, මාලිනී ආදීනුත් ඒ චිත්‍රපටවල මගේ නැටුම්අධ්‍යක්ෂණයට නැටුවා.ජෝ දේව් ආනන්දගේ ‘සුජීවා’ චිත්‍රපටයේ ඇය එච්.ආර්.ජෝතිපාලයන් සමඟ නර්තනයට එක්වෙනවා. ‘සුනේත්‍රා’ චිත්‍රපටයේ ‘හද සන්තානේ ඇති සන්තෝෂේ’ ගීතයට ඈ නටන්නේ ටෝනි රණසිංහ සමඟ. ‘සුනේත්‍රා’ චිත්‍රපටයෙත් නැටුම් අධ්‍යක්ෂවරිය වෙන්නෙත් හෙලන්මයි.’සූකිරි කෙල්ල’, ‘කස්තුරි සුවඳ’, හෙලන්ගේ ආදරණීය රැගුමින් නැටුමින් හැඩ වූ ඒවා. ගණන් කර බලන විට සිංහල චිත්‍රපට 36ක හෙලන් රංගනය, නර්තනයට දායක වෙලා තියනව කියලයි කීවේ.සිංහල චිත්‍රපට විතරක් නොවෙයි මේ සුන්දර රූමතිය ‘මංජල් කුංකුමම්’, ඒමාලිගයල් තෙන්ඩුලුම් පුයලුම්, නෙංජිතු තෙරියුම්, එනක්ක එන්ඩ්‍රෝ උලගම් ඇතුළු දෙමළ චිත්‍රපට 07ක ද රඟපා තිබෙනවා. මේ අතරින් ලෙනින් මොරායස් අධ්‍යක්ෂණය කළ ‘නෙංජිතු තෙරියුම්’ චිත්‍රපටයේ ඇය ප්‍රධාන චරිතය රඟපෑ අතර එය ප්‍රදර්ශනය වී නොමැත.ඈ අවසන් වරට රඟපෑ සිංහල චිත්‍රපටය වූයේ ‘අජාසත්ත’ය. රජු ඉදිරිපිට අපූරු නර්තනයක් ඉදිරිපත් කරන්නී ඇයයි.මේ සුරූපී නළඟන සිනමාවෙන් ඉවත්වන්නේ සිය පෞද්ගලිත ජීවිතයේ ඕනෑ එපාකම් වෙනුවෙනි. එවකට ජැෆර්ජි බ්‍රදර්ස් සමාගමේ සේවකයකු වූ රාජසේකරන් හෙලන් කුමාරි මුණගැසීමට ඉස් ඉස්සරලාම පැමිණෙන්නේ ඈ සමඟ සම්මුඛ සාකච්ඡාවකටය.ඔහුත් ඒ වන විටත් කලාවට කැමැති, කලාවත් සමඟ වැඩ කරමින් සිටි පුද්ගලයෙක් විය. ඔහුත් සමඟ එක්ව නාට්‍ය සංගමයේ කටයුතු කළ සාමාජිකයකු අහිමිවීමෙන් පසු ඇය හෙලන් කුමාරි සොයා ආවේ මේ නාට්‍ය සංගමයේ වැඩ කටයුතු දිගටම කරගෙන යන්නට ඊට හවුල් වන්නට ඈට ආරාධනා කරන්නටය.මේ හමුවෙන් පසු හෙලන් කුමාරි – රාජසේකරන් හා පෙමින් බැදී 1985 දී විවාහ දිවියට ඇතුළත් වුණා.”අපේ සම්බන්ධෙට ගෙදරින් විරුද්ධ වුණා. ඒකට හේතුව වුණේ එයා හින්දු. මම කතෝලික වීම. අන්තිමේ අපේ ගෙදර අය කැමැති කරගෙන අපි බැන්දා. ඊට පස්සේ මගේ සැමියා මම චිත්‍රපටවල රඟපානවට, නටනවට කැමැති වුණේ නෑ. මටත් ඕන වුණේ හොඳ පවුල් ජීවිතයක් ගෙනියන්න. ඒ නිසා මම සිනමාවෙන් අයින් වුණා. ඒත් කලාවෙන් අයින් වුණේ නෑ. සැමියත් එක්ක එයාගේ නාට්‍ය සංගමේ අදටත් මම වැඩ කරනවා. ඒ සංගමයෙන් අපි නාට්‍ය ගණනාවක් කළා. ඒවයේ අදටත් මම රඟපානවා.හෙලන් – රාජසේකරන් යුවළට දරුවන් දෙදෙනෙකු සිටිනවා. පුතා වික්‍රම් ඉන්දියාවේ බැංගලෝර් විශ්වවිද්‍යාලයේ පරිගණක තාක්ෂණ ඉංජිනේරුවෙක් ලෙස අධ්‍යාපන කටයුතු කරනවා. දියණිය ‘කාර්තිගා’ හැටන් නැෂනල් බැංකුවේ සේවය කරනවා.”අපේ ගෙදර සියලු වැඩ කටයුතු ඉටුවෙන්නේ මගේ අතින්. මහත්තයා විවාහ රෙජිස්ටාර්වරයෙක්. ඒ වගේම ‘වික්‍රම්’ කියලා අපට ප්‍රින්ටින් ප්‍රෙස් එකක් තිබෙනවා. මේ කටයුතුත් එක්ක එයා කාර්යබහුලයි.දැනටත් රූපවාහිනියේ පරණ පික්චර් යන කොට මම බලනවා. දැන් හැදෙන සිංහල ඒවා නම් බලන්න ලැබෙන්නේ නෑ. වැඩිපුර බලන්නේ දෙමළ චිත්‍රපට. මම ඉස්සර ගොඩාක් නැටුවේ ක්ලබ් ඩාන්ස්නේ. ඉතින් ඒවා අපේ දෙමළ සංස්කෘතියට ගැළපෙන්නෙ නෑ. බැන්දට පස්සේ ගෞරවනීය පවුල් ජීවිතයක් ගෙනියන්න ඕන. ඒ කාලෙත් මම ක්ලබ් ඩාන්ස් කළත් මගේ ඇඳුම ගැන මම හොයලා බැලුවා. ටේලර් ගාවට ගිහින් කියනවා වැඩිය කර කපන්න එපා කියලා. කොටට ඇන්දට කකුල් දෙකටම Stokins  දැම්මා.එදා සිනමාවෙන් සමුගත්තා කියලා මට කිසි කනගාටුවක් නෑ. මට හොඳ සැමියෙක් ලැබුණා. හොඳ දරුවෝ දෙන්නෙක් ලැබුණා. සන්තෝසෙන් ජීවත්වෙනවා.හේමාලි විජේරත්නඡායාරූප – දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av1101097</link>
    <topic>මං වින්ද, විඳින ආදරය මගේ ජීවිතයයි...!</topic>
    <author>ජෝජ් රොබ්සන් ද සිල්වා</author>
    <content>මං වින්ද, විඳින ආදරය මගේ ජීවිතයයි...!රොෂාන් ප්‍රනාන්දු කියයිපිනි වැටුණට සුදු නෙළුමට බර වැඩි වෙන්නෑ මල් පිපුණට පිනි බිඳුවල වෙනසක් වෙන්නෑ ළඟ නොමැතිව දුර හිටියට අමතක වෙන්නෑ ඔයාගේ ඔය පුංචි හිතට දුකක් දෙන්න බෑ...!ආදර හිත් අමතන ආදරණිය ගීත රාවයක් ගුවන් තලාවේ පාවී එනවා. හැම කාලයකදීම ආදර හිත් අමතන, හඬවන, සනසන ගී රාව රැව් දුන් ගුවන් තලයේ මේ කාලයේ රැව් දෙන්නේ ඔහුගේ හඬින් ගීතවත් වූ ගී මුතු වැල්. ආදර හිත් ස්පර්ශ කරමින් ගැයෙන ඔහුගේ ගී හඬ මුසු වූ සිහිලැල් පවන් හමා දිවි ගමනේ විඩා නිවාලන යාමයේ ඔහු මා හා ‘රසඳුන’ වෙනුවෙන් පිළිසඳරේ.ඔහු, මේ කාලයේ ආදරවන්තයන්ගේ ආදරණීය ගායකයා - රොෂාන් ප්‍රනාන්දු.“රොෂාන් මේ වන විට ආදර ගීත රාශියක්ම ගායනා කර ඇති ගායන ශිල්පියෙක්. ඒ නිසා අපි මුලින්ම ආදරය ගැන කතා කරමු. ඇයි ආදර ගීතම ගායනා කරන්නේ?”“මම වින්ද, මං විඳින ආදරය මගේ ජීවිතය. ආදරය ජීවිතයට, ජීවත් වෙන්න අවශ්‍යමයි. ජීවත් වෙන්න හුස්ම ගන්නවා වගේ, ජීවත් වෙන්න ආදරයත් ඕනමයි. අපි කොහේ කොහොම උන්නත් දැනෙන ආදරය, අපිට අමතක කරන්න බැරි හිතවතෙක් වගේ. සමහරු සසල වෙනවා. දරුණු වෙනවා. නැළවෙනවා, සැනසෙනවා ආදරය හින්දා.මිනිස්සු මොන තත්ත්වයෙන් උන්නත් ආදරය විඳින්න කැමැතියි. මේ කාලයේ සමාජීය සහ පරිසර රටාව නිසා කාර්ය බහුල ජීවිත ගත කරන මිනිස්සු සරල ක්‍රමවේදයන්ට තමා වැඩිපුර කැමැති. අන් සියල්ලටම මෙන්ම ගීතයට සංගීතයටත් එය පොදුයි. ආදර සංවේදනා ඇතුළත් සරල ගීත අහන්න විඳින්න කැමැති පිරිස වැඩියි. ඉතින් ගායකයෙක් විදිහට ආදරය වෙනුවෙන් ගීත වැඩි ගණනක් ගායනා කරන්න මටත් සිදුවෙලා තියෙනවා.අනික ආදරය කියන්නේ හැම පුද්ගලයකුගේම සිත්වලට ඉතාම සමීප හැඟීම. මමත් ඒ හැඟීම දෙන ආදරය වින්ද, විඳින කෙනෙක් විදිහට ආදර ගීත ගායනා කරනවා. මගේ ගීත රසිකයින් සමඟ සාර්ථක ලෙස මේ ගනුදෙනුව කරගෙන යාමට හැකි වී තිබෙන නිසා මා ගායනා කළ හැම ආදර ගීතයක්ම වාගේ ජනපි‍්‍රය වී තියෙනවා. ආදරය භාවනාවක් වගෙයි. ඒ භාවනාවට සම වැදී තවත් ආදර ගීත ගායනා කරන්න මම බලාපොරොත්තු වෙනවා.”සුළඟ වගේ දඟ කරන එතී එතී ළඟ රැඳෙන ඔයා වගේ හිත නිවන භාවනාවක් කොහෙද...!ජීවිතයම ආදරයෙන් පුරවා ගත්ත රොෂාන්ගේ ආත්මයේ එතී එතී ළඟ රැඳෙන ආදරවන්තිය තිළිණි, රොෂාන්ගේ ආදරණිය බිරිඳ දුව රොමාෂා සහ පුතා ෂෙරොන් රොෂාන්ගේ සැබෑ ආදර ලෝකයයි.“මිනිසකුට ජීවිතයේ ලබන්න හැකි දේ ටිකයි. එහෙත් මම ජීවිතයේ බොහෝ දේ ලැබුණු වාසනාවන්තයෙක් කියලයි මම හිතන්නේ. මට මේ ජීවිතයේදී ලැබෙන්න ඕන හැමදේම ලැබුණා. සාර්ථක සංගීත කණ්ඩායමක්, ගී නිර්මාණ, ඒ ගී නිර්මාණවලට රසික පිරිස්, යහපත් පවුලක්, බිරිඳක්, දරුවෝ, මිතුරු මිතුරියෝ, ගේ දොර, යාන වාහන විතරක්ම නොවේ මා වැනි කලාකරුවකුට අවශ්‍යම කරන මානසික හා ශාරීරික නිදහස ආදි හැම දෙයක්ම ලැබුණා මට. හැබැයි මේ සියල්ල ලබන්න ආවේ පහසු ගමන් මඟක නම් නොවේ.බොහෝ කටුක අත්දැකීම් විඳ දරාගෙන ආ ගමනේ සාර්ථක ප්‍රතිඵල අද ලබා තියෙනවා. ජීවිතය කියන්නේ මීටත් වඩා වෙන මොන විදිහේ දෙයකට ද? ඇත්තෙන්ම ජීවිතය ආදරෙන් සතුටින් සැහැල්ලුවෙන් ගත කරන්න මට මගේ තිළිණිගෙන් ලැබෙන සහයෝගය නම් අගේ නොකරම බැහැ. හැමදේම කරන්න මුලින්ම දිරිය ලැබෙන්නේ තිළිණි ලබා දෙන සෙනෙහසින් සහ සහායෙන්.සුපෙම් සුවඳක් අරන් - ඇවිත් සුළඟක් ලෙසින් සදා රැඳෙමි සිතේ - ඔබයි මගේ ජීවිතේ හිනා අහුරක් අරන් - නැවුම් පැතුමක් ලෙසින් සදා රැඳෙමි සිතේ - ඔබයි මගේ ජීවිතේ...!රොෂාන් “සුපෙම් සුවඳක් අරන්” ගීතය ගැයුවේ ඔහුගේ ආදරණීය බිරිඳ තිළිණි සමඟින්ය. මේ ගීතයට රසිකාදරය ලැබුණත් තිළිණි ඉන්පසු ගීත ගායනා කළේ නැත. “තිළිණිට ගායන හැකියාව තියෙනවා. එයා දීපිකා පි‍්‍රයදර්ශනී යටතේ ගායනය ඉගෙන ගත් සිසුවියක්. මගේ පවුලේ වැඩ කටයුතු හින්දා තිළිණි කාර්ය බහුල ජීවිතයක් ගෙවන්නේ.ඔබට තියෙන ආදරේ කියාගන්න බෑ ඔබට තරම් මේ වගේ කාටවත්ම නෑසසර සරණ තුරු ලොවේ - මෙහෙම ඉන්න බෑ ඔබට දුන්නු ජීවිතේ නැවත ගන්න බෑ...!මට රොෂාන්ගේ තවත් ගීතයක් සිහියට නැඟේ.සුදු මල් හැඬුවා ඔබ නැති මේ රෑ බඹරුන් හැඬුවා ඔබ නැති මේ රෑ සඳ තරු හැඬුවා ඔබ නැති මේ රෑ මා සිත හැඬුවා ඔබ නැති මේ රෑ...!නොනැවතීම රොෂාන්ගේ හඬින් ගීතවත් වූ ගීත ශ්‍රවණය කරමින් අපි අපේ කතාබහ කරගෙන යන අතර ඔහු අපේ ‘රසඳුන’ පාඨක ඔබ වෙනුවෙන් ඔහුගේ දිවියේ නවතම තොරතුරු පවසන්නට ද අමතක නොකළේය. “2011 දී මගේ අලුත් ගීත එකතුව නිකුත් කිරීමට මේ දිනවල සූදානම් වෙනවා. දැනටමත් ගීත අටක් සූදානම්.හිත හිරි වට්ටන ඔය ලොකු ඇස් දෙක ලියාගන්න සින්නක්කර නිදන් කරන්න ද මං මගේ පණ ටික අහංකාර ඔය හිත යට ලියාගන්න සින්නක්කර දෙනවද මට ඔය ඇස් දෙක...!අපේ පිළිසඳර ඉන් නිමා කර රොෂාන් අපෙන් සමුගත්තත් ඔහුගේ ගී හඬ ගුවන සිසාර නින්නාද වන සේය. ඒ නිසා රොෂාන් ගයන ලෙසින්ම තවත් දවසක ඔහු හමුවන්නට ඇත්නම් කියා අපටත් හැඟෙනවා නොවේ ද?තව එක සැරයක් ඔබ හමුවන්නට ඇත්නම් නොසඟවා පවසන්නම් ඔබට ආදරෙයි මං...!ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av1101099</link>
    <topic>ගුවනේදී හමුවූ ‘ගමන් සගයා’</topic>
    <author> කපිල කුමාර කාලිංග</author>
    <content>ගුවනේදී හමුවූ ‘ගමන් සගයා’බැස යන හිරු තම අවසන් රැස් දහර නොමසුරුව විසුරුවමින් සිටී. සිංගප්පූරුවේ ගුවන් තොටුපළින් අහසට නඟින්නට යන ගුවන් යානයක් ධාවන පථය දිගේ වේගයෙන් දිව යයි.ටොන් 326ක් බරැති මෙම යානයේ මගීන් 379 දෙනෙකි. ඊට අමතරව ‘සිංගප්පූර් ගර්ල්ස්’ නමින් ලොව පුරා ප්‍රකට ගුවන් සේවිකාවන් ද ඇතුළත් 17 දෙනෙකුගෙන් යුත් කාර්ය මණ්ඩලයකි. සහාය නියමුවන් හා ප්‍රධාන නියමුවන් දෙදෙනා බැගින් සිව් දෙනෙකි. ගුවන් බසින් මෙබඳු නියමු ගණයක් හැඳින්වෙන්නේ “හෙවී කෲ” යනුවෙනි.මෙම නියමුවන්ගේ ප්‍රධානයා වූයේ ශ්‍රී ලාංකිකයකු වූ කපිතාන් එල්මෝ ජයවර්ධනයන්ය. අත්දැකීම් බහුල, ‘ගුවන් වැඩිහිටියකු’ වූ ඔහු සිය විවේකය ගත කරන්නේ සාහිත්‍යාම්බරයේ පියාසැරීමටය.පාඨක විචාරක දෙපාර්ශවයෙහිම අවධානය දිනාගත් ග්‍රන්ථ කීපයක්ම රචනා කළ එල්මෝ සිය ප්‍රථම නවකතාව වන සෑම්ගේ කතාව (Sam’s Story) සඳහා ග්‍රේෂන් සම්මානය ද ‘සිංහලේ අවසන් රජ දහන’(The Last Kingdom of Sinhale) සඳහා 2005 වසරේ මෙරට හොඳම ඉංග්‍රිසි නවකතාව සඳහා වන රාජ්‍ය සම්මානය ද හිමිකර ගත්තෙකි. ඔහු පිළිබඳව තීරු ලිපි දෙක තුනක් වුව ලිවිය හැකි දෑ ඇතත් අපි එය පසුවට තබා නැවතත් සිංගප්පූරු ගුවන් යානයට පිවිසෙමු.දෙපැයක පමණ ගමනින් පසු මගී ආසන ඉදිරියෙහි ඇති රූපවාහිනී තිර (Personal TV Screens) එක්වරම ක්‍රියා විරහිත වුණි. මඟීහු නොසන්සුන් වූහ. යානයේ ගමනාන්තය ලන්ඩන් නුවරය. එය පැය 12ක පමණ දුර ගමනකි. රූපවාහිනී දසුනින් තොරව එතරම් වේලාවක් ගතකිරීම ගුවන් මඟීනට තරමක් අපහසු කටයුත්තකි.වහා යමක් කළ යුතුව ඇත. චන්ද්‍රිකා දුරකථනය මඟින් සිංගප්පූර් ගුවන් තොටුපළේ ඉංජිනේරු අංශය ඇමතූ කපිතාන් එල්මෝ මෙම ‘රූප දෝෂය’ ගැන ඔවුන් දැනුම්වත් කරමින් උපදෙස් පැතුවේය.නියමු කණ්ඩායම ද දන්නා ‘ශිල්ප’ සියල්ල යෙදූ නමුත් ‘යක්ෂයාගේ පෙට්ටිය’ විරවාගෙන සිටියේය.මෙය සිංගප්පූරු ගුවන් සේවාවේ හොඳ නමට කැළලක් වන බව කපිතාන්ට පැහැදිලිය. හැකි ඉක්මනින් මෙම දෝෂය සකස් කර දෙන බව මඟීනට නිවේදනය කළ ඔහු ඔවුන් සිත් සනසන වෙනත් උපක්‍රමයක් ගැන කල්පනා කරන්නට විය.මොහොතකට පසු ගුවන් සේවිකාවන් ඇමතූ ඔහු මඟීන් සියල්ලන්ටම කඩදාසි සහ පෑන් බෙදා දෙන ලෙස පැවැසීය. ඉන්පසු ඔහු යළිත් නිවේදනයක් කෙළේය.නෝනාවරුනි, මහත්වරුනි, මම ඔබේ කපිතාන් එල්මෝ ජයවර්ධන. රූපවාහිනී තිර යළි ක්‍රියාත්මක කෙරෙන තුරු කාලය ගත කිරීම සඳහා විනෝදාත්මක තරගයක් පැවැත්වීමට මා අදහස් කළා. මේක කවි තරගයක්. හැමෝටම ආරාධනා කරනවා, කවියක් ලියන්නට. පළවැනියට සහ දෙවැනියාට සිංගප්පූර් එයා ලයින්ස් වෙතින් තෑගි දෙකක් පිරිනැමෙන බවත් සතුටින් දන්වා සිටිනවා.”යානය තුළ සිනාහඬ මුසු කසුකුසුවක් පැතිර ගියේය. මෙහි සිටින සමහරු ජීවිතේටම කවියක් ලියා නැතුවාට සැකයක් නැත. එසේම ඔවුන් කවි කියවන්නට ඇත්තේ ද පාසල් යන කාලයේ පමණක්ම විය හැකිය. කෙසේ වෙතත් ගුවන් කාලය ගෙවා ගැනීම සඳහා ලැබුණ අවස්ථාව ගැන සැවොම තුළ වූයේ උනන්දුවකි.දැන් - සියලු දෙනාම පෑන් පැන්සල් අතැතිව සුදු කඩදාසි ඉදිරිපස ‘මේස තට්ටුවේ’ තබාගෙන කල්පනාවෙහි නිමග්නව සිටිති. මෙතෙක් වේලා තමන්ගේ ගමනේ ව්‍යාපාරික අරමුණු, කාර්යාල කටයුතු, බැංකු ගිණුම් හා අඹු දරුවන් ගැන සිතමින් සිටි නොයෙකුත් ජාතියේ මඟියෝ හිටි හැටියේ ඒ සියල්ල අමතක කර කවි සිතිවිලි හා උපමා රූපක සොයමින් සිත වෙහෙසන්නට පටන්ගෙනය.සහාය නියමුවන් වෙත යානයේ පාලනය බාර දුන් කපිතාන් එල්මෝ මඟී ආසන අතර සක්මන් කරන්නට වූයේ විභාග නිරීක්ෂකයෙකු මෙනි. තම ගුවන් මඟීන් අතරින් වර්ඩ්ස්වර්ත්ලා, යේට්ස්ලා, එලියට්ස්ලා බිහිවේදැයි ඔහු බලා සිටියේ මන්දස්මිතයකින් යුතුවය.පුළුන් වලා හා මිහිදුම් බුමුතුරුණු මතින් ගුවන් යානය ඉදිරියට ඇදී යයි.මුලින්ම කවි ලියා නිම කළ මඟීහු, තම ‘නිර්මාණ’ ගුවන් සේවිකාවන් අතට පත් කරන්නට වූහ. පළමු පන්තියේ ගමන් කරමින් සිටි මඟියෙක් තම කවිය භාර දෙමින් කපිතාන්ට මෙසේ කීවේය.”මම කවියෙක් නං නෙවෙයි. .. මට ඕන වුණේ මේ වැඩේට සහභාගි වෙන්න විතරයි.”මවක් සහ දුවක් මෙසේ පැවසූහ.”අපි තෑගි බලාගෙන ලිව්වා නෙවෙයි. ඒත් අපි කවදත් කවිවලට කැමැතියි.”සමහරු ලියා තිබුණු කවි, කවි නොලිවිය යුත්තේ කෙසේද යන්නට හොඳ උදාහරණ විය.කෙසේ වෙතත් අවසානයේදී 56 දෙනෙක්ම තමන් ලියා නිම කළ කවි කපිතාන්වරයා අතට බාර දුන්හ. මේ අංකුර කවීන් සියලු දෙනාම තමන් ලද අපූරු අත්දැකීම පිළිබඳව පසුවූයේ සතුටිනි. දැන් සෑම දෙනාටම රූපවාහිනී තිරය අමතකව ගොසිනි.කවි කියවා බැලූ කපිතාන් එල්මෝ පළමු සහ දෙවැනි ස්ථාන නිවේදනය කළේය. ජයග්‍රාහකයින්ට තම නිර්මාණ අනෙක් අයට ඇසෙන සේ කියැවීමට ද ආරාධනා කෙරුණි.අඩි 36000ක් උස ගුවන් තලාවකදී ලියැවුණු මෙම කවි සියල්ලම තම ගුවන් දිවියේ අපූරු සිහිවටන රැසක් සේ සලකමින් අනෙක් “සැමරුම් තිළිණ” අතරම තබා ගන්නට කපිතාන් එල්මෝ කටයුතු කළේය. පසු කලෙක ඔහු මෙම අත්දැකීම පිළිබඳව ලියූ ලිපියක සිරස්තලය ලෙස යොදා තිබුණේ ”Poetry in the sky” යන්නය.කවිය කොතරම් සුන්දර ගමන් සගයෙක්ද? ඇතැම් විට ගුවන් යානා දෝෂයක් පවා මඟහරවා දෙන්නට එය සමත්ය.’ කපිල කුමාර කාලිංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av11010910</link>
    <topic>ගීතාගේ කැලැන්ඩර් කලාවට 20 වසරයි</topic>
    <author>තුෂාරි වික්‍රමසිංහ</author>
    <content>ගීතාගේ කැලැන්ඩර් කලාවට 20 වසරයිඅතිශය ආකර්ෂණීය සහ ජනප්‍රිය රංගන ශිල්පිනියක ලෙස කලා ලොවට පිවිසුණු ඇය අද සිය සිනමා ජීවිතයේ මෙන්ම සමාජ ජීවිතයේත් ප්‍රබලතම සන්ධිස්ථානයකට පැමිණ සිටියි.සුන්දරත්වය, ජනප්‍රියත්වය ඉක්මවා ගිය ප්‍රවීණත්වය ඒ හා මුසුවූ පරිණත බව සහ පරිපූර්ණත්වය ඇගේ සිනමා රංගන ජීවිතයත් සමාජ ජීවිතයත් ඒකාලෝක කර ඇත්තේ අපූර්ව ලෙසිනි.ඇය ශ්‍රී ලාංකේය සිනමා වංශකතාවේ අමිල මැණිකක් වන්නේ එබැවිනි. මෙරට සිනමා අඹරේ පෑයූ දීප්තිමත්ම තාරකාවිය ගීතා සමන්මලී කුමාරසිංහ තවත් අතකින් අපට සුවිශේෂී කාලකාරියක බවට පත්ව තිබේ.ඒ සෑම නව වසරක් ආරම්භයේදී ම ගීතා ඇගේ සොඳුරු රුව සහිත දර්ශනීය සුවිසල් ප්‍රමාණයේ වෛවර්ණ කැලැන්ඩරයක් මුද්‍රණය කරනා බැවිනි.අපේ ආදරණීය සිනමා තාරකාව ගීතා සමඟ යෙදුණු මේ පිළිසඳර දිගහැරෙන්නේ වසර විස්සකට වැඩි කාලයක් මුළුල්ලේ නොකඩවා මුද්‍රණය වන මෙම කැලැන්ඩරය පිළිබඳ ව සහ ලැබුවා වූ නව වසරේ ඇගේ නවතම තොරතුරු හා හා පුරා කියා ඔබ වෙත සමීප කරනා අරමුණෙනි.සෑම නව වසරකදීම දර්ශනීය කැලැන්ඩරයක් මුද්‍රණය කර ජනතාව අතට පත්කරන මෙරට සිටින එකම කලාකාරිනිය ඔබයි. මෙවැනි දෙයක් සිදුකරන්නට අදහස් කළේ ඇයි?මේ කැලැන්ඩරය මුද්‍රණය කරන්න පටන් ගත්තේ දැනට අවුරුදු 20කට පමණ පෙර සිටයි. මුල් කාලයේදී මේ කැලැන්ඩර් මුද්‍රණය ආරම්භ කළේ මගේ ‘රන්මළු’ ආයතනයේ සොයුරු සොයුරියන් වෙනුවෙන්. නව වසර ආරම්භයේ දී ම මගේ රුව සහිත දින දර්ශනයක් ඔවුනට තිළිණයක් ලෙස ලබාදුන්නා.මුල් කාලයේ එය තරමක් කුඩා ප්‍රමාණයේ කැලැන්ඩරයක් ලෙස තමයි මුද්‍රණය වුණේ.පසුකාලයේදී මගේ රුව සහිත ඒ කැලැන්ඩරය ‘රන්මළු’ ආයතනයේ සොයුරු සොයුරියන්ට නැතිවම බැරි දෙයක් බවට පත්වුණා. මේ කැලැන්ඩරය වසරක් පාසාම ලබාදෙන ලෙස ඔවුන් දිගින් දිගටම ඉල්ලා සිටියා.මෙයට ඔවුන්ගෙන් විතරක් නෙමෙයි මගේ ඥාතීන්, යහළු යෙහෙළියන්, රසික රසිකාවියන්ගෙනුත් විශාල ප්‍රතිචාරයක් ලැබුණා. අද වෙන කොට මගේ කැලැන්ඩරය ලෝකෙ රටවල් ගණනාවකටම යනවා. මොකද ලෝකෙ වටා ඉන්න මගේ ඥාතීන්, යහළු යෙහෙළියන්, රසික රසිකාවියන් මෙය ඔවුනට ලැබෙන කල් බලාගෙන ඉන්නවා. මේ හින්දම මට සෑම වසරකම කැලැන්ඩර් විශාල ප්‍රමාණයක් තැපැල්කර හරින්නට සිදුවෙනවා.මේ දර්ශනීය කැලැන්ඩරය නිර්මාණය කිරීමේදී ඒ වෙනුවෙන් ඔබට සැලකිය යුතු පිරිවැයක් දරන්නට සිදුවෙනවා ඇති?මේ එක කැලැන්ඩරයක් සඳහා රුපියල් දෙදහස් පන්සියයක් පමණ වැය වෙනවා. ඒ අනුව බලනකොට මේ සඳහා මට විශාල පිරිවැයක් දරන්න සිදුවෙනවා. මට ආදරය කරන රසික ජනතාවගේ ඉල්ලීම වෙනුවෙන් මෙවැනි දෙයක් නිර්මාණය කරන්නට හැකිවීම මට සතුටක්.විවිධ පරිසර, විවිධ හැඩතල යොදාගනිමින් ඔබේ රුව විචිත්‍ර ලෙස මෙම කැලැන්ඩර්වල නිරූපණය වෙනවා. මේ ඡායාරූප ලබාගැනීම සිදුකරන්නේ කොහොමද?මුල් කාලයේ දී ලංකාවේ ජනප්‍රිය තලයේ සිටින ප්‍රවීණ කැමරා ශිල්පීන් ගේ සහාය මේ සඳහා යොදා ගත්තා. ලංකාවේ විවිධ සුන්දර ස්ථානවල සිට මම ගත් ඡායාරූප මේ සඳහා භාවිතා කළා. පසුකලෙක මම විදේශයන්හි සංචාර සඳහා ගිය අවස්ථාවලදී ලබාගත් විවිධත්වයෙන් යුතු ඡායාරූප මේ සඳහා භාවිතා කළා. මේ වසරේ මුද්‍රණය කරන කැලැන්ඩරය සඳහා යොදාගත්තේ මම තායිලන්තයේ සිට ගත් ඡායාරූපයි.කොපමණ කැලැන්ඩර් ප්‍රමාණයක් මුද්‍රණය වෙනවාද?මේ වසරේ කැලැන්ඩර් තිස් දහසක් පමණ මුද්‍රණය වේවි. තවමත් ඒවා මුද්‍රණයේ පවතින්නේ.පසුගිය වසර ඔබට අතිශය කාර්යබහුල වසරක් බවට පත්වුණා. ඒ ඔබත් දේශපාලන වේදිකාවට අවතීර්ණ වීම නිසා. අද වන විට ඔබේ දේශපාලන ජීවිතය මොන වගේද?ඇත්තටම මම විශ්වාස කරනවා මිනිස්සු දේශපාලනයට පැමිණිය යුත්තේ ජනතා සේවයට ළැදිවයි කියන කාරණය. මැතිවරණයෙන් ජයග්‍රහණය කරලා පාර්ලිමේන්තුවට ගිය අයට වඩා වැඩි වැඩ කොටසක් අද වෙනකොට මම මගේ ජනතාවට සිදුකරනවා. සිදුකරමින් පවතිනවා. අද වෙන තුරු මම රජයෙන් කිසිදු වරප්‍රසාදයක්, සතපහක දෙයක් අරගෙන නැහැ.අල්පෙනෙති තුඩක දෙයක් අරගෙන නැහැ. ඉල්ලලත් නැහැ. එනිසා මම මේ රජයට ණය නැහැ. මම ජනතාවට සේවය කරන්නේ මා උපයා ගත් දෙයින්. මම ඡන්දෙන් පැරදිලත් මගේ ජනතාවට එදා දීපු පොරොන්දුවලට වඩා ඊටත් වැඩියෙන් වැඩ කොටසක් අද වෙනකොට ඉටු කර දෙන්නට මට හැකිවෙලා තියෙනවා. මම මැතිවරණයෙන් පැරදුණාය කියලා අදටත් මම නම් විශ්වාස කරන්නේ නැහැ. මගේ ජනතාවත් එහෙමමයි.මම මේ අවස්ථාවේදී අතිගරු ජනාධිපතිතුමාව ගෞරවයෙන් යුතුව සිහිපත් කරනවා.අදටත් එතුමා මා කෙරේ විශ්වාසය තබලා බෙන්තර ඇල්පිටිය ප්‍රධාන සංවිධායක ලෙස එම ප්‍රදේශයේ ජනතාවට සේවය කරන්න මට අවස්ථාව ලබාදීම පිළිබඳව.ඔබ දේශපාලනයට පිවිසීමේ දී බලපෑ මූලික අරමුණ වුණේ කුමක්ද?මූලිකම අරමුණ වුණේ මිනිසුන්ට උදව් කරන එක. බෙන්තර ඇල්පිටිය මගේ උපන් ගම. මම පාසල් ගියේ හැදුණේ වැඩුණේ මේ ගමේ.මම කලාකාරියකට වඩා ජනතාවාදී ගැහැනියක ලෙස මගේ සහෝදර ජනතාවට වැඩ කරන්න කැමැතියි. මම සතියකට දවස් හතරක් පහක් අනිවාර්යයෙන්ම ඉන්නෙ ඇල්පිටියෙ ජනතාවත් සමඟ. 74000ක ජනතාවක් ඉන්න ආසනයක් එය.ඒ ජනතාවගේ අවශ්‍යතා ඉටුකර දෙන්න අවුරුදු 20කින් ඒ ප්‍රදේශයට මන්ත්‍රී කෙනෙක් පත්වෙලා නැහැ. ඒ අසරණ, අහිංසක ජනතාව ඒ අඩුව මගෙන් පිරවෙයි කියා බලාපොරොත්තු වුණා.ඒ ජනතාවගේ බලාපොරොත්තු බිඳ වැටෙන්න මම ඉඩදෙන්නේ නැහැ. ඒ ජනතාව වෙනුවෙන් සේවය කරන්නට මම නොපැකිළවම ඉදිරිපත් වෙලා අවසන්.විශේෂයෙන්ම කාන්තාවන් දේශපාලනයට පිවිසීමේ දී සහ දේශපාලනයේ නිරතවීමේදී විවිධාකාරයේ මඩගැසීම් තර්ජන ගර්ජන සහ සිත් රිදීම්වලට නිතර ලක්වෙනවා. ඔබටත් මෙවැනි අත්දැකීම් ඇති?කාන්තාවක් දේශපාලනයේ නියැලීමේදී එල්ලවන මඩ ප්‍රහාර නම් අනන්තයි. නොයෙක් ප්‍රශ්න එනවා. මගේ ගැහැනුකමට අපහාස කරනවා. මොනවා හරි කතන්දරයක් හදන්න උත්සාහ කරනවා. බොරු චණ්ඩි, තර්ජන ගර්ජන මේ හැමදෙයක්ම මටත් එනවා. නමුත් ඒ කිසිම දෙයක් අභියස සසල වන ගැහැනියක් නොවෙයි මම. මම හැම අතින්ම ශක්තිමත් ගැහැනියක්.ඔබේ ආදරණීය සැමියා, දියණිය ගැනත් කතා බහ කරමුද?මගේ සැමියා වැඩිපුරම ඉන්නේ ස්විට්සර්ලන්තයේ. දියණිය දැන් ඇමෙරිකාවේ ලොයෙලා විශ්වවිද්‍යාලයේ ඉගෙනගන්නවා.ඇය එහි දෙවන වසරේ සිසුවියක්. ඇය ඉතිහාසය පිළිබඳ විශේෂඥවරියක් වීමටයි බලාපොරොත්තු වන්නේ. ඇත්තටම ඇය ඉතාම හොඳයි කියා කියන්න පුළුවන් දියණියක්.තුෂාරි වික්‍රමසිංහඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av11010911</link>
    <topic>බොම්බායේ නර්තනාංගණ</topic>
    <author>නීල් විජේරත්න</author>
    <content>බොම්බායේ නර්තනාංගණමාමෙන් සෝනියා ෆැලෙයිරෝ නම් වූ ලේඛිකාව ද බොම්බායේ වර්ණාලේපිත වටපිටාවෙන් ප්‍රහර්ෂයට පත් වන්නට ඇත. මා මෙන් ඇය ද එම වෛවර්ණ කඩතුරාවෙන් එපිට සැබෑ බොම්බාය සොයා එපුර වීදි සංචාරයේ නිරතවන්නට ඇත.එමෙන් ම මා මෙන් ඇය ද බොම්බායේ රාත්‍රි ජීවිතය සමඟ බැඳුණු නර්තනාංගණ (ඩාන්ස් පාලර්) සොයා අඳුරු මාවත්හි නාම පුවරු සහ අංක තහඩු පිරික්සන්නට ඇත. එනමුත් මෙහි වෙනස වන්නේ, ගෝවේ උපත ලබා ඇමෙරිකාවේ ජීවත්වන සෝනියා රාත්‍රි නර්තනාංගණ සොයා ගිය සංචාර හුදෙක් මතකයක් පමණක් වන්නට ඉඩ නොහැර එය ග්‍රන්ථාරූඪ කිරීමට උත්සුක වීමයි.මේ දිනවල ඉන්දියාවේ පොත් සාප්පු රාක්කවලට අලුතින් එක්වුණු කෘතිය වන්නේ සම්මානනීය පුවත්පත් කලාවේදිනියක වූ සෝනියා ෆැලෙයිරෝ විසින් රචිත “බියුටිෆුල් කින්ග්” නමැති කෘතියයි. එමඟින් ඇය බොම්බායේ රාත්‍රි නර්තනාංගණ ඔබ්බේ ඇති ගුප්ත ලෝකය මහ අපූරුවට එළිදරව් කරයි.ලාහෝරයේ හීරාමණ්ඩියේ කාන්තාවන් ගැන ලුයීස් බ්‍රවුන් නමැති ලේඛිකාව ලියූ සමාජ විද්‍යාත්මක කෘතිය මෙන් මෙය ද ‘ප්‍රබන්ධ නොවන’ ගණයට වැටෙන ප්‍රබන්ධයක් තරමට ම රසවත් කෘතියකි. ලුයීස් බ්‍රවුන්ගේ කෘතියේ කතා නායිකාව ‘මහා’ නමැති මැදිවියේ නළඟනකි. ‘ලීලා’ නමැති නර්තන අවන්හල් නළඟන සෝනියාගේ කෘතියේ කතා නායිකාව වන්නීය.ඉන්දියාවේ උත්තර ප්‍රදේශ්හි උපත ලද ලීලා කැඩුණු පවුලක සාමාජිකාවකි. මහ නරක කෙල්ලකැයි ගම්මුන්ගෙන් හංවඩු ගැසෙන්නී තම නරක කෙල්ලකැයි ගම්මුන්ගෙන් හංවඩු ගැසෙන්නී තම පියාගේ පොකැට්ටුවෙන් දුම්රිය ගාස්තුව සොරාගෙන එනුයේ බොම්බායට ය. ඒ ඇය නන්නාඳුනන නගරයකි. පාර ඇසූ කාන්තාවක ලිලාගේ උදව්වට පැමිණියේ ඇය ගණිකා මඩමකට බාර දෙමිනි.දින කීපයකට පසු ජනේලයකින් පැන එතැනින් පිටවන ඇයගේ ඊළඟ නවාතැන වනුයේ ‘නයිට් ලවර්ස්’ නම් වූ රාත්‍රි නර්තනාංගණයයි. එතැන් සිට ඇය සෑම රාත්‍රියකම බොලිවුඩ් සංගීතයට රඟමින් විවිධ තරාතිරමේ පිරිමින් පිනවන නැට්ටුක්කාරියක වන්නීය. කෙතරම් පිරිමින් ඇසුරු කළ ද තම සැබෑ නම ගනුදෙනුකරුවන්ට දැනගන්නට ඇය ඉඩ නොතබයි.කරීනා කපූර්ගේ චිත්‍රපට දර්ශන ගීත අනුව රැඟුම් දක්වන රාත්‍රියක ඇය කරීනා කපූර් වන්නීය. රාණි මුකර්ජිගේ චිත්‍රපට දර්ශන ගීත අනුව රැඟුම් දක්වන රාත්‍රියක ඇය රාණි මුකර්ජිම වන්නීය. ඇගේ අඩනිරුවත් රංගනයෙන් මුසපත් වන සළෙළුන් ඈ දෙසට සල්ලි වීසි කරනුයේ එක් රාත්‍රියක ඇය ‘කරීනා’ නමින් හඳුන්වමිනි; තවත් රාත්‍රියක ‘රාණි’ නමින් හඳුන්වමිනි.ලීලාගේ කතාව කියන අතරතුර සෝනියා ලේඛිකාව බොම්බායේ රාත්‍රි නර්තනාංගණ ඉතිහාසය ද හාරා අවුස්සන්නීය. ඇයට අනුව මෙහි ඉතිහාසය 1970 තරම් ඈතට ඇදෙන්නෙකි. රාත්‍රි අවන්හල් සේවය සඳහා කාන්තාවන් බඳවා ගැනීමත් සමඟ මෙය ඇරඹිණැයි කියති. මුල් කාලයේ හින්දි ගීත නාදයට රැඟුම් දැක්වූවෝ සාරි ඇඳි කාන්තාවන් ය. ක්‍රමක්‍රමයෙන් මේ සාරිය දුහුල් ඇඳුම දක්වා ළිහිල් විය; කෙටි විය.මේ නැටුම් ශාලා සහ දාමරික කල්ලි අතර කිට්ටු සබඳතාවන් වෙතැයි සෝනියා කියයි. කප්පන් කල්ලි සමඟ ඇති ගනුදෙනුව ද එයාකාර ය. ඇතැම් විට ‘නයිට් ලවර්ස්’ නර්තනාංගණ හිමි ෂෙට්ටිට මේ දාමරිකයන් තම සේවිකා නළඟනන් අඳින - පලඳින පෞද්ගලික කාමර කරා ගෙන යාමට ද සිදුවේ. මේ සියල්ල අහඹු සිදුවීම් නොවේ. බොම්බායේ වෛවර්ණ දීර්ඝ රාත්‍රිය වටා බැඳුණු ඒවා ය.එක් කලෙක ‘අවසරලත් ලැගුම්හල්’ නමින් හැඳින්වුණ ස්ථාන කාලයක් ගත වෙත් ම ‘රාත්‍රි නර්තනාංගණ’ බවට පත්වූ ආකාරය සෝනියා සවිස්තරාත්මකව සඳහන් කරයි. ඇයට අනුව 1984 දී මුළුමහත් මහාරාෂ්ට්‍ර ප්‍රාන්තයට ම තිබුණේ ලියාපදිංචි කළ රාත්‍රි නර්තනාංගණ විසි හතරකි. දස වසරක් ඇවෑමෙන් එය දෙසිය ගණනක් විණි. 2005 වසර වනවිට එම සංඛ්‍යාව එක්දහස් පන්සියය ඉක්මවා තිබිණ. එම 2005 වසරේදී, ‘නයිට් ලවර්ස්’ වැනි සාමාන්‍ය මට්ටමේ නර්තනාංගණයක රැඟුම් පෑ නළඟනක් එක් රැයකදී ඉපැයූ ආදායම, එපුරවරයේ සාමාන්‍ය ගෘහ සේවිකාවකගේ මාසික වැටුපට සමාන විණැයි මෙහි සඳහන් ය.සෝනියාගේ කෘතිය දෙකොටසකට වෙන් කර ඇත. මුල් කොටස ‘2005 ජනවාරි’ නමි. ඒ බොම්බායේ රාත්‍රි නර්තනාංගණ එපුර රාත්‍රිය හා උපරිම බොම්බායේ රාත්‍රි නර්තනාංගණ එපුර රාත්‍රිය හා උපරිම ආකාරයකට බැඳුණු අවස්ථාවයි. කෘතියේ දෙවැනි කොටස ‘2005 සැප්තැම්බර්’ යනුවෙන් හඳුන්වා දී ඇත. ඒ ඉන්දියානු බලධාරීන් මේ නර්තන අවන්හල් පවත්වාගෙන යාම තහනම් කළ අවස්ථාවයි.මේ හේතුවෙන් ලක්ෂයකට අධික නළඟනුන් පිරිසකගේ එකම ආදායම් මාර්ගය අහිමි වූ බව ඒ දිනවල පළ වූ පුවත්පත් වාර්තාවල සඳහන් ව තිබිණ. මේ අවස්ථාවට ලීලා කෙසේ නම් මුහුණ දෙන්නට ඇද්ද සෝනියා තම කෘතියේ දෙවැනි කොටසින් විමසනුයේ ඒ තීරණාත්මක කාල වකවානුවයි.ලීලා සේවය කළ නර්තනාංගණයේ අයිතිකරු ෂෙට්ටි නමැත්තෙකි. මේ ස්ථානය ඔහුට පිය උරුමයෙන් අයිති වූවකි. සාමාන්‍ය මට්ටමේ අවන්හලක් ඔහු නර්තනාංගණයකට හැර වූවිට එය ලාබ දායි ව්‍යාපාරයක් බවට පත් කරවමිනි. දිනපතා රාත්‍රි හත පමණ වනවිට ෂෙට්ටිගේ නර්තනාංගණය ගනුදෙනු කරුවන් ගෙන් පිරී යයි. ඒ වනවිට ඔහුගේ නර්තන සේවිකාවන් රැඟුම් බිමට පා තබන්නට ලකලෑස්ති වී හමාර ය.නරඹන්නන් කුල්මත් කරමින් රංගනය උච්චාවස්ථානයට පත් වන විට, ෂෙට්ටි ඔවුන් අතරට පිවිස මෙසේ කෑගසයි. “මිත්‍රවරුනි! එහා මෙහා යන්නැතුව ඔබේ අසුන් වලම රැඳී ඉන්න. ඒ මොකද කීවොත් ඔබ දැන් නරඹන්නට යන්නේ...”ඒ කිසි විටෙක ෂෙට්ටි තමා කියන්නට ගිය දේ සම්පූර්ණ නොකරන බව කතුවරිය සඳහන් කරන්නීය. ඒ මන්දැයි කියතොත් සිදුවිය යුතු සියල්ල ඒ වනවිට රැඟුම් බිම සිදුවී ඇති බැවිනි.නීල් විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av11010912</link>
    <topic>විජේ මල්ලිගෙ කොලොම් එක</topic>
    <author/>
    <content>විජේ මල්ලිගෙ කොලොම් එකවිජේ මල්ලි හරියට බිසී වුනා නේ මෙයාලා ලාස්ට් වීක් එකේ. ෆීල්ඩ් එකේ වැඩ කිව්වම කෝටියයි. කොලොම් එකට ලියන්න බඩු කෝටියයි. ඒ වුනාට කෝටියක් සීන්ස් ගැන කොහොමද මෙයාලා මේ පුංචි කොලම්ස් කෑල්ලක ලියන්නෙ. එක පැත්තකින් රවිබන්දුගෙ ඩාන්සින් පැනල් එකේ ෆෙස්ටිවල් එක. මෙන්න ඊට පස්සෙ තමයි නියම ෆෙස්ටිවල් එකක් සෙට් වෙන්නෙ.ස්ටේට් ඩ්‍රාමා ෆෙස්ටිවල්. ඒ කියන්නෙ ඩ්‍රාමා කට්ටිය සැම අවුරුද්දෙම බලාගෙන ඉන්න රාජ්‍ය නාට්‍ය උත්සවේ. ඔයගොල්ලෙ දන්නවනේ දැන් කවුද ඔය ඩ්‍රාමා පැනල් එකේ ලොක්කා කියලා. මෑන්ස් නම් නියම පොර ඇක්ටින්වලට. ස්ටේජ් එක ද, ටෙලිවිෂන් ස්ක්‍රීන් එක ද, ෆිල්ම් ස්ක්‍රීන් එක ද ඔය මොක වුණත් මෑන්ස්ට ගානක් නෑ. ඇක්ටින් නම් ඇක්ටින්ම තමයි. තවත් මොකටද මෑන්ස් මෑන්ස් කියන්නෙ ශ්‍රියන්ත මෙන්ඩිස් කියලම සීන් එකට එන්ටර් වෙමුකො.ශ්‍රියන්ත මෙන්ඩිස් ලොක්කා අපේ නම්බර් වන් ඇක්ටර් කෙනෙක් කිව්වොත්, විජේ මල්ලි අත් දෙකම උස්සල ඒකට සපෝට් කරනවා. ඒත් මෙන්ඩිස් ලොක්කා, ඔය ඇක්ටිං කෙරිල්ලයි, ඩ්‍රාමා පැනල් එකක චෙයාර්මන් ජොබ් එක රන් කෙරිල්ලයි නම් දෙකක් පුතෝ. ඇක්ටිංවල කැප්ටන්ල වුණා කියලා ඔය අනම් මනම් පැනල්ස්වල, බෝඩ්ස්වල බොස් වෙන්න බෑ ශ්‍රියන්ත බොස්.ගාමිණී ෆොන්සේකා ලොක්කා ඇක්ටින් සක්විති. ඒ වුණාට ෆිල්ම් කෝපරේෂන් බොස් වුණේ නෑනේ. ශ්‍රියන්ත මෙන්ඩිස් ඩ්‍රාමා සීන් එකේ බොස්වෙලා පටන් ගත්ත ෆස්ට්ම ෆෙස්ටිවල් එකේදීම ඉන්විටේෂන් යවන ජොබ් එක මෑන්ස් බාරදුන්නලු ඩ්‍රාමාස් ප්‍රොඩියුසර්ස්ලට. ඒ කියන්නෙ මෙන්ඩිස් ලොක්කයි එයාගෙ හයිෆයි ටීම් එකයි දැන් ලියුම් බෙදන ජොබ්ස් එක ෆෙස්ටිවල් ෆයිනල්ස්වලහිටපු ප්‍රොඩියුසර්ස්ලට දුන්නලු.මේක නම් මෙන්ඩිස් ලොක්කා මාර අප්සැට් කේස් එකක් නේ.විජේ මල්ලිගෙ ප්‍රොබ්ලම් එක මේකයි. ෆෙස්ටිවල් එකට කට්ටියට ඉන්වයිට් කරන ජොබ් එක කරන්න පැනල් එකට, ඩිපාර්ට්මන්ට් එකට, මිනිස්ට්‍රියට බැරි වුණේ මොකද කියලයි විජේ මල්ලි අහන්නෙ. මෙන්ඩිස් ලොක්කට තනියෙන් ඔය ජොබ් කරන්න බැරි බව විජේ මල්ලි දන්නවා.ඒ වුණාට කෝ ලොක්කා ටීම් එක! තව මෙන්ඩිස් කෙනෙක්, වටගෙදරල, පතිරාජල, අලහකෝන්ල, සිල්වල, රවීන්ද්‍රන්ල, මාරපනල විතරක් නෙවි රවුෆ්ල ලා, අධිකාරිල වගේ ෆුල් බැටෑලියන් එකක් හිටියලු නේ මෙන්ඩිස් ලොක්කගෙ ටීම් එකේ. කෝ වැඩ කිඩ?ඉන්විටේෂන්ස් ටික යවාගන්න බැරි අප්සෙට් පැනල් එකක්?එවෝඩ්ස් නයිට් එකට ඉන්විටේෂන් ලැබුණෙ නැති ඩ්‍රාමා ෆීල්ඩ් එකේ පරණම පරණ පොරවල් ලොට් එකක්ම හිටිය කියන්නෙ. සෙවන්ටීස්වල ඉඳල ප්‍රොෆෙසර් සරච්චන්ද්‍රගෙ ‘සිංහබාහු’ ගෙ රෝල් එක කරන නිශ්ශංක දිද්දෙණිය වත් ඩ්‍රාමා කාරයෙක් විදියට සලකල නෑනේ. ඒක මොකක්ද බෙස්ට් කොස්ටියුම් ඩිසයිනර් එවෝඩ් එක ගිය සුවිනීතා පෙරේරා මැඩම්ටවත් ඉන්විටේෂන් එකක් යවන්නෙ නැති කොට.මෙන්ඩිස් ලොක්කගෙ පැනල් එකේ පොරවල් දේවි, අපි ප්‍රොඩියුසර්ස්ලට ඉන්විටේෂන් දුන්න ඒ ගොල්ලන්ගෙ කට්ටියට දෙන්න කියලා වගේ ගොන්පාට් උත්තරයක්. ඒ කියන්නෙ නිරිඇල්ල තැපැල් පියන්ගෙ ජොබ් එක කරන්න ඕන ඩ්‍රාමා හදනවට අමතරව. ජනක කුඹුකගේ, ඉන්දික ෆර්ඩිනන්ඩ්ස්, ජෙරොම් ඩි සිල්වා, බුද්ධික දමයන්ත, රාජරත්නම්, කිංස්ලිල, මේ කට්ටියම ඉන්විටේෂන් බෙදන ජොබ් එක කරන්න ඕන.මේක නම් මාර ඩ්‍රාමා තියරි එකක් නේ. ස්ටැනිස්ලවුස්කිගෙ මෙතඩ් ඇක්ටින්වලත් මේව නෑ. ඔය ඉන්විටේෂන් ලිස්ට් එක ගැන විජේ මල්ලි වෙනමම කොලොම් එකක් ලියනවා - හැබැයි විජේමල්ලි කියාපු දේවල් ගැන මෙන්ඩිස් ලොක්කා අප්සෙට් ගහන්න රෝන්ග් ෆීලින්ග් තියාගන්න බෑ ඕන්න.මේ සීන් එක නම් ඩ්‍රාමා ෆෙස්ටිවල් සීන් එකට වෙනස්. මාර ත්‍රිල් ස්ටෝරියක්. මේකේ වීරයෙක් ඉන්නවා, ඒ කියන්නෙ හීරෝ. වීරවරියක් ඉන්නවා. හෙරොයින්. වීරයා වෙනින් කවුරුත් නෙවි අයි. ටී. එන්. බොස් රොස්මෑන් සේනාරත්න. වීරවරිය කිව්වට එහෙමමත් ගන්න බැරි වුණත්, ස්ටෝරියේ කතානායිකාව උදාරි වර්ණකුලසූරිය. රොස්මෑන් බොස් කියනවා පහුගිය ‘රසඳුන’ට උදාරිගෙ මොකක්ද කේස් එකක් නිසා එයාව ‘බොඳ මීදුමින්’ අයින් කරන්නෙ නෑ කියලා. මෙන්න විජේ මල්ලිගෙ සැලියුට් එක. රොස්මෑන්ස්ට. බොස්ල ඉන්න ඕන ඔන්න ඔය විදියට.උදාරි කියන්නෙත් තවත් එක ගර්ල්ස් කෙනෙක් විතරයි. උදාරිගෙ කේස් එකේ හරි වැරදි හොයන එක විජේ මල්ලිගෙ ජොබ් එක නෙවි. ඒ වුණාට උදාරි වගේ ෆීල්ඩ් එකට අලුතින් ඇවිත් පොපියුලර් කැරැක්ටර් එකක් වෙන සයිස් එකට ඇක්ටිං ටැලන්ට් එක පෙන්නපු ගර්ල්ස්ට, ඔය ලේඩීස් කෙනෙකුටම අයත් ෂොප් එකක සෙක්කො දුන්නු ට්‍රීට්මන්ට් එකයි, ඒ නිව්ස් එක අල්ලගෙන ආතල් ගත්තු මීඩියා කාරයොයි, ඒ වගේ දෙයක් ගර්ල්ස් කෙනෙකුට වෙනකොට ඒ හැරස් කෙරිල්ල ගැන කටවල් වහගෙන හිටපු ලේඩීස් ෆී‍්‍රඩම් ෆයිටර්ස්ලයි, විජේ මල්ලිට පේන්න බෑ කියලා තමයි කියන්න වෙන්නෙ.ඔය ‘බොඳ මීදුමද’ ‘සුදු මීදුම’ ද විජේ මල්ලිට වැඩක් නෑ. හැබැයි උදාරි ගර්ල්ස්ට ඇක්ටිං සයිඩ් එකෙන් හදාගන්න පුළුවන් ටැලන්ට් එකක් තියෙනව කියන එක එයා ඇක්ට් කරපු ෆිල්ම් එකකදිත් විජේමල්ලි දැක්කා. මොකක්ද මේ ‘පායා එන්න හිරු සේ වගේ’ ෆිල්ම් එකක.මේ ලෝකෙ ගෑනියෙක් කරන ආනන්තර්ය පාප කර්මෙද මොකක්ද විජේ මල්ලි දන් නෑ, ඒ වගේ ක්‍රයිම් එකක් කරපු සයිස් එකට උදාරිව ෂයිඩ් එකක තියලා ඒ ළමයගෙ ෆියුචර් එකම ඩැමේජ් කරන්න හදපු වෙලාවක අයි.ටී.එන්. බොස් වගේම ඩිරෙක්ටර් චන්දික විජේසේන ළඟ තිබිච්ච ගට්ස්වලට විජේ මල්ලි ආපහු තෑන්ක් යූ ලොක්කා කියල සැලියුට් කරනවා. උදාරිට පළවැනි ගල වීසිකරන්න පව් නොකරපු කව්රුවත්ම ඉන්න විදියක් නෑ කියලයි විජේ මල්ලිගෙ ෆයිනල් තීන්දුව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av11010913</link>
    <topic>මහ රැජිනටත් තොප්පි</topic>
    <author/>
    <content>මහ රැජිනටත් තොප්පිඑංගලන්තයේ මේ දවස්වල පුදුම සීතලයිලු. ඒත් බකිංහැම් මාලිගාව නම් හොඳටම රත්වෙලා. එංගලන්තයේ රාජකීය තැපෑල පෞද්ගලික සමාගමකට විකුණුවා. දැන් බයක් ඇතිවෙලා මුද්දරවලින් එලිසබෙත් මහ රැජිනගේ මුහුණ ගැලෙවයි ද කියලා.තවත් පැත්තකින් ඇන්ඩෲ කුමාරයා එංගලන්තයේ මහජන මුදල් මිලියන ගණන් වැය කරලා සුකුමාර විදේශ ගමන් යනවාය කියලා දැන් ප්‍රසිද්ධියේ චෝදනා නැඟෙනවා. අද ලෝකෙම බලන් ඉන්නේ විලියම් කුමාරයා ගේ හා කේට් මිඩ්ල්ටන් ගේ රාජකීය විවාහය ගැනයි.මේ විවාහය නිමිත්තෙන් පසුගිය සතියේ විශේෂ කාසියක් නිකුත් කළා. විලියම් කුමාරයා සහ කේටි ගේ මුහුණු යොදලා. ඒත් දැන් එංගලන්තයේ මිනිස්සු ඇස් උඩදාගෙන අහනවා ඒ කාසියේ විලියම් එක්ක ඉන්න අනිත් කාන්තාව කවුද කියලා. කාසියේ කේටිගේ රූපය ඇදලා තියෙන්නේ විකෘති කරලලු.”මේක රාජකීය හා ඉතිහාසගත වටිනාකමක් තියෙන කාසියක්. හැබැයි ඒකේ විකෘතියක් තියෙනවා නම් ඒකත් රාජකීය හා ඓතිහාසික විහිළුවක් වෙනවා”එංගලන්තයේ උසස් නිලධාරියෙක් එහෙම කිව්වා.ඒ මංගල කතාව අතර නත්තල ආවා. එලිසබෙත් මහ රැජින, චාල්ස් කුමාරයා, කැමිලා ෆාකර්, වගේ රාජකීයයෝ දේව මෙහෙයට ගියා. ඒ අය ඇඳගෙන ආව ඇඳුම් දැකලා සත්ත්ව අයිතීන් සුරකින සංවිධාන මොරහඬ දීලා විරෝධය පළකළා. එංගලන්තයේ රාජකීයන් සත්ත්ව ලොම්වලින් හදපු තොප්පි පැලඳීම ගැන ඔවුන් තදින් විවේචනය කළා.එලිසබෙත් රැජින එදා දාගෙන හිටියේ නරි සම්වලින් කළ තොප්පියක්. කැමලා ෆාකර් ගේ තොප්පියත් එහෙමයි. එංගලන්තයේ සත්ත්ව ලොම් නිෂ්පාදනය තහනම්. සත්ත්ව ලොම්වලින් හා සම්වලින් භාණ්ඩ නිපදවීම ගැන සත්ත්ව අයිතීන් සුරකින්නෝ කාලයක ඉඳලම විරුද්ධයි. එහෙම තියෙද්දී එංගලන්තයේ රාජකීයයන් සත්ත්ව ලොම්වලින් හදපු තොප්පි දාගෙන ආවම සමාජයට දෙන ආදර්ශය මොකක්ද කියලා තදින් විරෝධය පළ වුණා. මේ විලාසිතාව දැකලා ආපහු සත්තු මරලා තොප්පි හදන ව්‍යාපාරය පණ ගහලා එයි කියලයි විවේචකයෝ වඩාත් ම බයවෙලා ඉන්නේ.”රාජකීයන් අනුන්ට ආදර්ශයක් වෙන්න ඕනේ. මෙහෙම තොප්පි දාගෙන පල්ලි යන්න ගත්තම අනිත් ඈයොත් ඒක කොපි කරන්න ගත්තොත් සත්තුන්ට මොකද වෙන්නේ” කියලා දිගින් දිගටම ප්‍රශ්න මතුවෙද්දී රැජිනගේ ප්‍රකාශකයෙක් මාධ්‍යයට මෙන්න මෙහෙම කිව්වා.”ඒ තොප්පි ඇත්තටම සත්ත්ව ලොම්වලින් හදපු ඒව ද කියල රැජින දන්නේ නෑ”මේ උත්තරයත් එක්ක ප්‍රශ්නය තව ටිකක් නරක තැනට ආවා. විශේෂඥයන් එකහෙළා තහවුරු කළා නත්තල් දේව මෙහෙයට එලිසබෙත් රැජින හා කැමිලා ෆාකර් ආදිපාදවරිය ඇඳගෙන ආවේ සත්ත්ව ලොම්වලින් කළ තොප්පි කියලා. ඒ විතරක් නෙවෙයි දෙන්නම එදා දාගෙන ආවේ රුසියානු හා කොසැක් පන්නයේ තොප්පි බවත් කිව්වා.කැමිලා ෆාකර් නම් මීට කලිනුත් සත්ත්ව ලොම්වලින් හදපු තොප්පි දාගෙන කැනඩාවට ගිහිං නොසෑහෙන්න බැණුම් ඇහුවා.ඒ වුණාට සත්ත්ව ලොම්වලින් හදපු තොප්පිවලට කැමිලා ෆාකර් කැමැතියිලු. මේ වගේ සිද්ධිවලින් පෙනෙන්නේ රාජකීයයෙක් වීම විශිෂ්ට වෙනවාටත් වඩා රාජකීයයන් සේ හැසිරීම අති විශිෂ්ට තත්ත්වයකට පත්වෙනවාය කියලයි.රාජකීය අය තත්ත්වයට නොගැළපෙන වැඩ කරත්දී හැම පැත්තකින්ම තොප්පි වැටීමත් පුදුමයක් නෙවෙයි.කොහොම වුණත් පසුගිය නත්තල් දවසේ එංගලන්තයේ එලිසබෙත් මහ රැජින තමන්ගේ නත්තල් පණිවුඩයෙන් මෙන්න මෙහෙම කිව්වා.”සෝපාවල හාන්සිවෙලා ඉන්නේ නැතිව නැගිටලා පුළුවන් හැටියකට නටාපල්ලා”සෝපාවල කම්මැළිකමට ගුලිවෙල ඉන්නේ නැතිව ක්‍රීඩා කිරීම හා ව්‍යායාම්වල යෙදීම ඇඟටත් රටටත් හොඳයි කියලයි රැජින කිව්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av11010914</link>
    <topic>රට බේරාගත්  රණවිරුවන් සමඟ එකට කටයුතු කිරීම භාග්‍යයක්</topic>
    <author>වසන්ත ජයසිංහ ආරච්චිගේ</author>
    <content>රට බේරාගත්  රණවිරුවන් සමඟ එකට කටයුතු කිරීම භාග්‍යයක්‘රණවිරු රියල් ස්ටාර්’ ගෙන එන චන්දික නානායක්කාරරාජ්‍ය ආරක්ෂක අමාත්‍යාංශයේ සංවිධානත්වයෙන් ජාතික රූපවාහිනිය ඔස්සේ විකාශය කෙරෙන ‘රණවිරු රියල් ස්ටාර්’ රියලිටි වැඩසටහනේ අනුග්‍රාහක භවතුන් සහ ශ්‍රී ලංකා රූපවාහිනී සංස්ථාව අතර ගිවිසුම් අස්සන් කිරීම පසුගියදා රූපවාහිනී සංස්ථාවේ දී සිදු කෙරිණි.මෙහි අනුග්‍රාහකයන් ලෙස සවි බලයෙන් ඩයලොග් ආසියාටා, පෝෂණ සහකරු ලෙස (ඇන්කර්) ෆොන්ටේරා ආයතනය, රැකවරණය සඳහා ශ්‍රී ලංකා රක්ෂණ සංස්ථාව, බැංකු සහකරු ලෙස ජාතික සංවර්ධන බැංකුව මෙන් ම සාදර අනුග්‍රාහකත්වයෙන් සිලෝන් බිස්කට් ලිමිටඩ් එක් වූහ.ශ්‍රී ලංකා රූපවාහිනි සංස්ථාවේ සභාපති නීතිඥ සරත් කෝන්ගහගේ මහතා සහ අදාළ ආයතනවල නියෝජිතයන් අතර ගිවිසුම් අස්සන් කිරීමේ අවස්ථාවට යුද, ගුවන් සහ නාවික හමුදා නියෝජිතයෝ ද එක්ව සිටියහ. දැනට සෑම සිකුරාදා හා සෙනසුරාදා දිනකම රාත්‍රි 10.00 ට විකාශය කෙරෙන ‘රණවිරු රියල් ස්ටාර්’ නව වසරේ සිට අදාළ දිනවල රාත්‍රි 9.00 ට විකාශය වේ.දැන් දැන් හැම රූපවාහිනී නාලිකාවක්ම රියැලිටි වැඩසටහන් පටන් අරන්. එහෙත් ඒ අතරට එක්වුණ වෙනස්ම ආරක රියැලිටි වැඩසටහනක් ‘රණවිරු රියැල් ස්ටාර්’. ජාතික නාලිකාව ඔස්සේ මේ දිනවල ඔබට දකින්නට ලැබෙන රණවිරු රියැල් ස්ටාර් ලෝකයේ ප්‍රථම මිලිටරි රියැලිටි අත්දැකීමයි. ඒ අතරම ඔබට අපට හමුවූ රියැලිටි වැඩසටහන්වල පූරකයන් වුණෙත් බොහෝ විට රංගන ශිල්පීන්මයි. කමල් අද්දරආරච්චි, රවින්ද්‍ර රන්දෙණිය, අමිල අබේසේකර, ධනංජය සිරිවර්ධන වැනි ප්‍රවීණ මෙන්ම නවක රංගන ශිල්පීන් අතරට එක්වූ චන්දික නානායක්කාරයි රණවිරු රියැල් ස්ටාර් නවතම පූරකයා විදිහට ඔබට මුණ ගැහෙන්නේ.චන්දික මේ අත්දැකීම ගැන අපි කතා කරමු.ඔව් මම මේ සඳහා සම්බන්ධ වුණු පළමු කාරණය රණවිරුවා කියන තත්ත්වයට මා තුළ තිබුණු ගෞරවය නිසයි. මම රංගන ශිල්පියෙක්. මේ දවස්වල ඒ වැඩ කටයුතු උපරීමයෙන්ම මට තියෙනවා. නමුත් මට මූල්‍යමය වාසියක් හෝ ප්‍රසිද්ධිය හෝ ලබාගැනීමේ වුවමනාවක් නැහැ. මේ කාලයට මා එය යම් දුරකට සමීප කරගෙන තියෙනවා.නමුත් මේ රියැලිටි වැඩසටහන පුදුමාකාර අත්දැකීමක්. මෙතුවක් කලක් ඔවුන් අත තිබුණ අවි ආයුධ පසෙකලා ඔවුන් සහෝදර පිරිසක් විදිහට එකම වේදිකාවට ගොඩ වෙනවා. ඉතිං අපේ රට බේරාගත් ඒ වීරෝදාර රණවිරුවන් සමඟ එකට කටයුතු කරන්න ලැබීමම ලොකු භාග්‍යයක් කියලා මම කියන්න ඕන.වැඩසටහන් නිවේදකයෙක් කියන එක ඔබට අභියෝගයක්.මේක ලොකු අභියෝගයක්. මීට කලින් මම කවදාවත් පූරකයෙක් හෝ නිවේදකයෙක් විදිහට කටයුතු කරලා නැහැ. නමුත් මෙම වැඩසටහනේ අධ්‍යක්ෂ දේවින්ද කෝන්ගහගේ කතා කලා මට ඒ සඳහා දායක වෙන්න.ඇත්තටම මට මුල් අදියරේදි දායක වෙන්න නොලැබුණේ ඒත් රණවිරු සිනමාපටයක් වෙනුවෙන් දායක වෙන්න වුණ නිසයි. ‘සෙල්වම්’ කියන චිත්‍රපටය දින 30 ක් තිස්සේ රූගත වුණේ යාපනය ප්‍රදේශයේ. ඒ නිසයි මුලදි සම්බන්ධ වෙන්න නොලැබුණේ. ඒත් මේ අභියෝගය මට අභියෝගයක් විදිහට ලැබෙද්දි මම හිතුවා එය භාරගන්න ඕනම කියලා.දැන් කොහොමද ලැබෙන ප්‍රතිචාර.ඔව් හොඳ නරක දෙකම තියෙනවා. සමහරු කැමැතියි රණවිරු වැඩසටහනක් නිසා මේ යන ක්‍රමයට. තවත් සමහරු කියනවා තව ටිකක් හදාගත්තොත් හොඳයි කියලා.මේක මට අලුත්ම අත්දැකීමක්. කොහොම වුණත් නිවේදන ක්ෂේත්‍රයේ අත්දැකීම් ඇති සුරංගි කොඩිතුවක්කු සමඟ අපි දෙන්නම මේ වැඩසටහන කරන්නේ. ඉතිං ඇය මම මේ ක්ෂේත්‍රයට ආධුනිකයි කියලා හිතන්නේ නැහැ. ලොකු ශක්තියක් මට ලබා දෙන්නේ. ඒ ගැනත් මම යමක් කියන්න ඕන.හොඳයි මීට කලින් රවින්ද්‍ර, කමල්, අමිල, ධනංජය වැනි රංගන ශිල්පීන් මෙවැනි රියැලිටි වැඩසටහන්වල පූරකයන් විදිහට අපි දැක්කා. මේ තත්ත්වය ඔබට කොහොම බලපායි ද?ඔබ ඔය සඳහන් කළ හැමෝම රියැලිටි වැඩසටහන් කරනව මම දැක්කා. ඇත්තටම ඔවුන් නිවේදකයින් නෙවෙයි. මේක අපේ රටේ පමණක් නොවෙයි විදෙස් රටවල පවා රියැලිටි වැඩසටහන් කළේ නිවේදකයින් නෙමෙයි.බොහෝ විට රංගන ශිල්පීන්. මේ හැම දෙනාටම ආවේණික ශෛලියක් තියෙනවා. මෙතැනදි කවුරුත් කාවවත් අනුකරණය කළේ නැහැ. ඔවුන්ගේ එකිනෙකට වෙනස් ශෛලීන් තිබුණේ. මටත් තියෙන්නේ මගේම ශෛලියක්. මේක මිලිටරි රියැලිටි වැඩසටහනක්. ඒ නිසා ඒ ගරුත්වය රැකගෙන වැඩසටහන ගෙනයන්න වෙනවා. සරල වෙන්න බැහැ.අනෙකුත් රියැලිටි වැඩසටහන්වලට වඩා රණවිරු රියැල් ස්ටාර් වෙනස් වෙන්නේ කොහොමද කියමු.මේකේ තියෙන එකම වෙනස මම දකින්නේ ලෝකයේ ප්‍රථම වතාවටයි මෙවැනි දෙයක් සිද්ධ වෙන්නේ. රියැලිටි වැඩසටහන් සිදු කරලා තිබුණත් හමුදා රියැලිටි වැඩසටහන් සිදුවෙලා නැහැ.විශේෂයෙන් ආරක්ෂක අමාත්‍යාංශය, ජාතික රූපවාහිනිය, ඩයලොග් ආයතනය මතක් කරන්න ඕන. විශේෂයෙන්ම මේ සංකල්පය ගෙන ආව ආරක්ෂක ලේකම් ගෝඨාභය රාජපක්ෂ මැතිතුමා. තවත් දෙයක් මේ සියලු දෙනා දරුණු යුද පසුබිමක් ගෙවලා ඉන්නේ. ඔවුන් ලෝකයේ දරුණුම ගරිල්ලා සංවිධානය පරාජය කළ වීරයින්. නමුත් මේ නිල ඇඳුමට යටින් ඉන්න සුන්දර කලාකරුවා අද දවසේ අපට මුණ ගැහෙනවා. ඒ දෙස ලෝකයාම බලන් ඉන්නවා.වසන්ත ජයසිංහ ආරච්චිගේඡායාරූපය - ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av11010915</link>
    <topic>නුවරඑළියට පෙරදිග සංගීතය හඳුන්වා දුන්</topic>
    <author/>
    <content>නුවරඑළියට පෙරදිග සංගීතය හඳුන්වා දුන්ඇන්ටන් මිලාන් අමරතුංගගායකයකු හා සංගීතඥයකු වන ඇන්ටන් මිලාන් අමරතුංග සුවිශේෂ වන්නේ නුවරඑළිය ප්‍රදේශයට පෙරදිග සංගීතය හඳුන්වා දීමට පුරෝගාමී වූ කලාකරුවා ලෙසිනි. ඒ හැටේ දශකය මුල් භාගයේදීය. එතෙක් නුවරඑළියේ ප්‍රචලිතව පැවතියේ බටහිර සංගීතයයි.1962 වසරේ සිට නුවරඑළියේ වෙසක්, පොසොන් භක්ති ගී ඉදිරිපත් කිරීමට මූලික වූයේ ද ඇන්ටන්ය. 1966 ගුවන්විදුලියේ ‘මැලිබන් ගුවන් තොටිල්ල’ නම් වූ සංගීතමය වැඩසටහනට අසහාය ගායක එච්.ආර්.ජෝතිපාලයන්ගේ ‘පායා ඇයි හිනැහෙන්නේ’ ගීතය ගයා ඉදිරියට ආ ඇන්ටන් ඉන්පසු ගායකයකු ලෙස නුවරඑළිය ප්‍රදේශයේ ජනප්‍රියත්වයක් හිමිකර ගත්තේය.ධර්මදාස වල්පොල වෙතින් ඔහු බටනලා වාදනය ද හදාරා ඇත.තම දූ පුතුන් පස්දෙනා යොදාගෙන ‘මිලාන්ස්’ නමින් සංගීත කණ්ඩායමක් පිහිටුවා ගත් ඇන්ටන්, මිලාන් මියුසිකල් නයිට්’, ‘මිලාන් ගී සඳැල්ල’, ‘මිලාන් ෆාස්ට් නම්බර්’ යනාදී නම්වලින් විවිධ ප්‍රංසග ද පැවැත්වූයේය. හෙලන් ආශා, මාලන්, ජේම්ස් කාමන්, මිලානි නූටාන්, කාමිණී ශෙරෝන්, ඇන්ටන් දූදරුවෝ පස්දෙනා වෙති.පසු කලෙක (1985) දී ‘වීණා ගී’ නමින් ඒක පුද්ගල ගී ප්‍රසංගයක් ඉදිරිපත් කළ ඇන්ටන් එහිදී භාෂා තුනකින් ගීත ගායනා කළේය.ඇන්ටන් වේදිකා නාට්‍ය ශිල්පියෙක් ද වෙයි. ‘ණයකාරයා’, ‘වංචාව‘, ‘කුෂානි’, ‘ගැහැනියක් නිසා’ ඔහු රචනා කරමින්, රංගනයේ යෙදෙමින් හා සංගීතය සපයමින් නිෂ්පාදනය කළ නාට්‍ය කීපයකි.නුවරඑළිය සංස්කෘතික මධ්‍යස්ථානයේ මංගල සංගීත ප්‍රසංගය ඉදිරිපත් කළේ ඇන්ටන්ය. ඔහු වසර හතරක් එහි සංගීත උපදේශක පදවිය දැරුවේය. 1983 – 87 වකවානුවේ ඔහු නුවරඑළිය නගර සභාවේ මන්ත්‍රීවරයකු වශයෙන් ද කටයුතු කර ඇත.128/1, උඩුපුස්සැල්ල පාර, හාවාඑළිය ඇන්ටන් මිලාන් අමරතුංගගේ ලිපිනයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av11010916</link>
    <topic>රාජ සභාවට සියයයි</topic>
    <author>ගාමිණී සුසන්ත</author>
    <content>රාජ සභාවට සියයයිරාජ සභාවේ රජතුමා ගනු ලබන තීන්දු බොහෝ විට කැකිල්ලේ තීන්දු වැනිය. පුරෝහිත ද රජතුමාට දෙවැනි නැත. රජතුමාත් පුරෝහිතත් රටේ ප්‍රශ්න විසඳන ආකාරය ඉතා රසවත්ය.මීට කලකට පෙර ස්වර්ණවාහිනියෙන් විකාශය වූ ‘රාජ සභාව‘ හාස්‍යමය රූපවාහිනී වැඩසටහන පේ‍්‍රක්ෂකයින්ගේ සිත් දිනාගත් වැඩසටහනක් විය. කලකට පසුව “රාජ සභාව“ වේදිකා නාට්‍යයක් බවට පත්විය. මෙහි පිටපත රචනා කරන්නේ රාජ සභාවේ රජතුමාගේ චරිතය නිරූපණය කරන රජරටින් බිහිවූ දක්ෂ කලාකරුවකු ද වන මදුරසිංහ ගුණතිලකය.පුරෝහිතගේ චරිතය නිරූපණය කරන්නේ මහින්ද පතිරගේය. ඔහු ද රජරටින් බිහිවූ කලාකරුවෙකි. ‘රාජ සභාව‘ වේදිකා නාට්‍යයේ සියවෙනි දර්ශනය ජනවාරි 14 වැනිදා සවස මහරගම යොවුන් රඟහලේදී පැවැත්වීමට නියමිතය.රාජ සභාව රූපවාහිනී වැඩසටහන ඇතිවූ ආකාරය පිළිබඳව සහ දර්ශන සියයක් දක්වා ආ ගමන පිළිබඳව මදුරසිංහ ගුණතිලකගෙන් අපි විමසා සිටියෙමු.“රාජ සභාව මුලින්ම අපි ඉදිරිපත් කළේ ස්වර්ණවාහිනී නාලිකාවට. එය සජීවී වැඩසටහනක්. පක්ෂ භේදයකින් තොරව දේශපාලන ලෝකයේ සිදුවීම් උපහාසාත්මකව කතා කිරීමයි අපේ අරමුණ වුණේ.මෙහිදී ඇමැති කෙනෙකුගෙයි ලේකම් කෙනෙකුගෙයි චරිත දෙක මේ සඳහා භාවිත කළා නම් ඒක වර්තමානය වෙනවා.එහෙම නැතිව අපි මෙහිදී රජ කෙනෙකුගෙයි පුරෝහිත කෙනෙකුගෙයි චරිත යොදා ගත්තා. අපි හිතනව අපේ උත්සාහය සාර්ථක වුණා කියලා. පේ‍්‍රක්ෂකයෝ ආදරයෙන් රාජ සභාව වැළඳ ගත්තා. මෙහි පිටපත රචනා කළේ මම. වැඩසටහන ඉදිරිපත් කළේ සජීවීව.අපි දෙන්නට පිටපතට අනුව පුහුණු වෙන්න කාලයක් තිබුණෙ නෑ. රූපවාහිනී වැඩසටහන සජීවීව විකාශය වෙන්නෙ ඉරිදා. අපි අනුරාධපුරේ ඉඳල කොළඹ එන්නෙ සෙනසුරාද රෑ තැපැල් දුම්රියෙ.කෝච්චියෙදි තමයි අපි පුහුණුවීම් කටයුතු කළේ; ඒකත් දෙබස් පුහුණුවක් පමණයි. ස්වර්ණවාහිනියට පැමිණ වැඩසටහන පටන්ගත් විට මහින්ද පතිරගේ රඟපෑමෙන් මොනව කරනවද කියල මම දන්නෙ නෑ. මම මොනව කරනවද කියල මහින්ද දන්නෙත් නෑ. ඒක අපි දෙන්නගෙ අවබෝධය මත සිදුවුණු දෙයක්. අපි හිතනව ඒ උත්සාහය සාර්ථක වුණා කියලා.”මෙහිදී මහින්ද පතිරගේ පළ කළේ මෙවන් අදහසකි.“රාජ සභාව සජීවී වැඩසටහනක් වුණත් ස්වර්ණවාහිනී කාර්ය මණ්ඩලය කවදාවත්ම පිටපත කලින් ඉල්ලුවෙ නෑ. අපි ගුවන් විදුලි ශිල්පීන් නිසා මාධ්‍ය සදාචාරය පිළිබඳ හොඳ අවබෝධයක් අපිට තියෙනව. ස්වර්ණවාහිනියත් අපි ගැන විශ්වාසය තිබ්බා. ඒ අනුවයි අපි මේ වැඩේ කළේ. මෙහිදී පිටපත මතකයේ රඳවා තබා ගැනීම අවශ්‍ය වුණා. නමුත් සමහර අවස්ථාවල පිටපත අමතක වුණු අවස්ථාවනුත් තිබුණා.එහිදී කොහොමහරි තැනට ඔබින දෙබස් කියල වැඩසටහන ඇදගෙන ගියා. ඒ පිළිබඳ රසවත් සිදුවීම් ගණනාවක්ම තියෙනව. රූපවාහිනී වැඩ සටහනින් පසුව රාජ සභාව වේදිකා නාට්‍යයක් බවට පත් කරන්න අපි උත්සාහ කළා. එම වේදිකා නාට්‍යයත් රට පුරාම සිටින පේ‍්‍රක්ෂකයින් ආදරයෙන් වැළඳ ගත්තා. ලංකාවේ සෑම ප්‍රදේශයකම වාගෙ අපි රාජ සභාව වේදිකාගත කරල තියෙනව. ලබන 14 වැනිදා පැවැත්වෙන්නෙ එහි සියවෙනි දර්ශනය.”ගාමිණී සුසන්තඡායාරූපය - මාලන් කරුණාරත්නමේ මස 15 වැනි දිනට යෙදෙන සිංහල සිනමාවේ මහා නිළි රැජන හා ගීත කෝකිලාවිය, රුක්මණී දේවියගේ 87 වැනි ජන්ම දිනය නිමිත්තෙන් ‘ශ්‍රී ඩ්‍රීම්ස්’ රුක්මණී දේවී කලායතනය සංවිධානය කරන සැමරුම් උළෙල හා ‘ස්වර්ණ ගී සරණිය’ මේ මස 16 දා සවස 5.30ට ලුම්බිණී රඟහලේ දී පැවැත්වේ.මෙහි සංගීතය මෙහෙයවීම, ගොඩගම රිදම් ෆ්ලෑෂ් ගෙනි. කථනය ධර්මපාල සුදුමල්කන්දගෙනි. නර්තන නිර්මාණ ශ්‍රී ඩ්‍රීම්ස් රුක්මණී දේවී කලායතනයයි. නුවන් විජය ශ්‍රී සමඟ නිර්මාල් ජීවන්ත මෙය සංවිධානය කරයි.රාජ්‍ය සම්මානලාභී නාට්‍ය අධ්‍යක්ෂ ගයාන් කණිෂ්ක රාජපක්ෂ “කොහේද යන්නේ හොරන් වගේ” මැයෙන් ඕස්ට්‍රේලියාවේ මෙල්බර්න්හි දී කෙටි නාට්‍ය උළෙලක් පැවැත්වීමට මේ දිනවල පුහුණුවීම් කටයුතු සිදුකරමින් සිටී.’කොහේද යන්නේ හොරෙන් වගේ’ ඇතුළු කෙටි නාට්‍ය ත්‍රිත්වයකින් සමන්විත මෙම කෙටි නාට්‍ය උළෙල සඳහා මෙල්බර්න් හි වෙසෙන ශ්‍රී ලාංකික සහෘද කලාකරුවන් රැසකගේ සහාය ගයාන්ට ලැබෙනු ඇත. රුක්මල් නිරෝෂ්, භානුක මනෝරත්න, ගාමිණී රණසිංහ, රත්නා ගුරුසිංහ, මන්ජිත් චන්ද්‍රජිත්, ලලිත් චූලරත්න, අජිත් ද සිල්වා, දර්ශන අන්තෝනිගේ, සෙව්වන්දි මීගහකොටුව, සුදේශ් ගොඩහේනගේ, සුජිත් බණ්ඩාර, වසන්ත කස්තුරිආරච්චි, නලින් ද සම්පත් ලියනගේ, සරත් බණ්ඩාර මේ කෙටි නාට්‍ය උළෙල හැඩගැන්වීමට දායක වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av11010917</link>
    <topic>ශ්‍රී ලංකාව මංගල එක්දින ජය ලබයි</topic>
    <author>ඉඳුනිල් වීරරත්න</author>
    <content>ශ්‍රී ලංකාව මංගල එක්දින ජය ලබයිරෝයි ඩයස්ගෙන් පහරක්තව දින 41 කින් 10 වැනි ලෝක කුසලාන ක්‍රිකට් තරගාවලිය ඇරැඹෙයි. එහි සත්කාරක රටක් ලෙසින් ශ්‍රී ලංකාව ඉතාමත් ඉහළ විශ්වාසයකින් යුතුව මෙවර කුසලානය දිනා ගැනීමේ අධිෂ්ඨානයෙන් යුතුව සූදානමින් සිටී. එහෙත් ඕස්ට්‍රේලියාවේ රිකී පොන්ටින් මෙවරත් ලෝක කුසලානය තමන්ගේ රටට රැගෙන යාම අපේක්ෂාව බව පවසමින් වහසි බස් දොඩා තිබේ.කෙසේ වෙතත් 1996 ලෝක ශූරතාව හිමිකර ගත්, පසුගිය තරගාවලියේ ඉතාමත් අවාසනාවන්ත ලෙස කිරුළ අහිමි වුණු ලොව එක්දින ක්‍රිකට් අනුශූරයන් වුණු ශ්‍රී ලංකා කණ්ඩායමේ එදා මෙදා තුර පැවැති එක්දින තරගාවලි ගමන් මඟ දුෂ්කර මාවතක් ඔස්සේ පරෙස්සමින් තැබු පියවරයන්හි ප්‍රතිඵලයක්.ඒ අනුව අද ලොව දෙවැනි එක්දින ලෝක කුසලාන ක්‍රිකට් තරගාවලිය පිළිබඳව මෙසේ තොරතුරු දිග හැරෙයි.පළමු ලෝක කුසලානයේ මෙන්ම දෙවැනි ලෝක කුසලානයේ තරග සඳහා සත්කාරක රට වූයේ එංගලන්තයයි. මේ සඳහා ද අනුග්‍රහය දැක්වූයේ පෘඩන්ෂල් මූල්‍ය සමාගම බැවින් දෙවැනි ලෝක ක්‍රිකට් කුසලානය ද නම් කෙරුණේ ර්‍ථපභඤඥදබඪචත ඛ්භන ලෙසින් 1979 ජූනි 09 වැනිදා සිට 23 වැනිදා දක්වා තරග 17 ක් පැවැත්වුණු මෙම තරගාවලියේ ඒ කාණ්ඩය යටතේ එංගලන්තය, පාකිස්ථානය, ඕස්ට්‍රේලියාව සමඟ කැනඩාව ද, බී කාණ්ඩය යටතේ බටහිර ඉන්දීය කොදෙව්, නවසීලන්තය, ශ්‍රී ලංකාව සමඟ ඉන්දියාව ද තරග වැදිණි.සමස්ත තරගාවලිය පුරාම ප්‍රතිඵල අතර ඕස්ට්‍රේලියාව සමඟ එංගලන්තය තරග වැදුණු පළමු තරගයේ ඕස්ට්‍රේලියාව කඩුලු 9 කට ලකුණු 159 ක් ලබාගත් අතර කඩුලු 4 කට ලකුණු 160 ක් ලබා ගනිමින් එංගලන්තය ජය ගත්තේය.කැනඩාව සහ පාකිස්ථානය අතර තරගයෙන් පාකිස්ථානය කඩුලු 8 ක ජයක් ලැබීය. (කැනඩාව 139/9 පාකිස්ථානය 140/2)ඉන්දියාව - කොදෙව් අතර තරගය - ඉන්දියාව සියල්ලම දැඩී 190 යි. කොදෙව්වන් 194/1 යි. කොදෙව්වන්ට කඩුලු 9 ක ජයක්.ඉන්දියා - නවසීලන්ත තරගය ඉන්දියාව සියල්ලන්ම දැවී 182 යි. නවසීලන්තය කඩුලු 2 ක් පමණක් දැවී ලකුණු 183 යි. නවසීලන්තයට කඩුලු 8 ක ජයක්.පාකිස්ථාන - ඕස්ට්‍රේලියා තරගය - පාකිස්ථානය කඩුලු 7 කට 286 යි. ඕස්ට්‍රේලියාව සියල්ලන්ම දැවී 197 යි. පාකිස්ථානයට කඩුලු තුනයි ලකුණු 69 ක ජයක්.කැනඩා - එංගලන්ත තරගය - කැනඩාව සියල්ලන්ම දැවී ලකුණු 45 යි. එංගලන්තය කඩුලු 2 කට 46 යි. එංගලන්තයට කඩුලු 8 ක ජයක්.කැනඩා - ඕස්ට්‍රේලියා තරගය - කැනඩාව සියල්ලම දැවී 105 යි. ඕස්ට්‍රේලියාව කඩුලු 3 ට 106 යි. ඕස්ට්‍රේලියාවට කඩුලු 7 ක ජයක්.එංගලන්ත - පාකිස්ථාන තරගය - එංගලන්තය කඩුලු 9 ට 165 යි. පාකිස්ථානය සියල්ලම දැවී 151 යි. එංගලන්තයට ලකුණු 14 ක ජයක්.කොදෙව් - නවසීලන්ත තරගය - කොදෙව්වන් කඩුලු 7 කට 244 යි. නවසීලන්තය කඩුලු 9 ට 212 යි. කොදෙව්වන්ට ලකුණු 32 ක ජයක්.මූලික වටයේ තරගවලින් ඒ කාණ්ඩයෙන් එංගලන්තය සහ පාකිස්ථානය පෙරමුණ ගත් අතර බී කාණ්ඩයෙන් කොදෙව්වන් සහ නවසීලන්තය පෙරමුණ ගත්තේය. ඒ අනුව 1979 ජුනි 20 පැවැති අවසන් පූර්ව තරග දෙකෙන් පළමුවැන්න එංගලන්තය සහ පාකිස්ථානය අතර පැවැත්විණි. එහිදී නවසීලන්තය කඩුලු 9 ට ලකුණු 212 ක් ලැබු අතර එංගලන්තය කඩුලු 8 කට ලකුණු 221 ක් ලබා ගනිමින් අවසන් තරගයට සුදුසුකම් ලැබීය.දෙවැනි තරගයේදී කොදෙව්වන් කඩුලු 9 ට ලකුණු 293 ක් ලබාගත් අතර පාකිස්ථානයට ලබාගත හැකි වූයේ 250 ක් පමණි.දෙවැනිවරටත් ලෝක ශූරයන්වූ සතුටමේ අනුව එංගලන්තය සහ බටහිර ඉන්දීය කොදෙව්වන් අතර අවසන් තරගය 1979 ජූනි 23 වැනිදා පැවැති අතර කොදෙව්වන් පළමුව පන්දුවට පහර දෙමින් කඩුලු 9 ට ලකුණු 286 ක් ලබා ගත්තේය. සත්කාරක රට වූ එංගලන්තය ඉමහත් බලාපොරොත්තු සහිතව පන්දුව පහර දුන්න ද ලකුණු 194 කට සියල්ලන්ම දැවී ගියේ ලෝක ශූර කොදෙව්වන්ට යළිත් කිරුළ හිමිකර දෙමිනි.දෙවැනි ලෝක කුසලාන තරගාවලියට සහභාගි වූ ශ්‍රී ලංකා කණ්ඩායමට බන්ධුල වර්ණපුර නායකත්වය දුන් අතර රන්ජන් ගුණතිලක කඩුලු රකින ක්‍රීඩකයා විය.සුනිල් වෙත්තමුනි, අනුර තෙන්නකෝන්, රෝයි ඩයස්, දුලිප් මෙන්ඩිස්, සෝමචන්ද්‍ර ද සිල්වා, සුනිල් ජයසිංහ, සුදත් පැස්කුවල්, ටෝනි ඕපාත, ස්ටැන්ලි ද සිල්වා, අජිත් ද සිල්වා, රන්ජන් මඩුගල්ල කණ්ඩායමේ සෙසු ක්‍රීඩකයන් විය.‘බී’ කාණ්ඩය යටතේ ලෝක කුසලාන තරගවලට සහභාගි වූ ශ්‍රී ලංකා කණ්ඩායම මූලික වටයේ තරග තුනකට සහභාගි වූ අතර ඉන් පළමුවැන්න වූයේ 1979 ජූනි 09 වැනිදා ටෙන්ට්බ්‍රිජ් හිදී නවසීලන්තය සමඟ පැවැති තරගයයි.මෙම තරගය 2 වැනි ලෝක කුසලාන තරගාවලියේ 2 වැනි තරගය මෙන්ම 62 වැනි එක්දින ජාත්‍යන්තර තරගය ද වෙයි. මෙහිදී නවසීලන්තය කාසියේ වාසිය දිනා පන්දුවට පහර දීමට ශ්‍රී ලංකා කණ්ඩායමට ආරාධනා කළේය. එහිදී ශ්‍රී ලංකා කණ්ඩායම සියල්ලන්ම දැවී ලකුණු 189 ක් ලබාගත් අතර එය ඕවරයකට 3.22 ක අගයකි. බන්ධුල වර්ණපුර ලකුණු 20 ක්, සුනිල් වෙත්තමුනි ලකුණු 16 ක් රෝයි ඩයස් ලකුණු 25 ක් ලබාගත් අතර ඉනිමේ වැඩිම ලකුණු ලබාගත් ක්‍රීඩකයා වූයේ අනුර තෙන්නකෝන්ය. ඔහු පන්දු 96 කදී හතරේ පහර 6 ක් සමඟින් ලකුණු 59 ක් ලබා ගත්තේය.පිළිතුරු ඉනිම ක්‍රීඩා කළ නවසීලන්ත ක්‍රීඩකයින් එක් කඩුල්ලක් පමණක් දැවී ලකුණු 190 ක් ලබා ගනිමින් පන්දු 74 ක් ඉතිරිව තිබියදී කඩුලු 9 ක ජයක් ලබා ගත්තේය.ග්ලෙන් ටර්නර් නොදැවී 83 යි, ජෝන් රයිට් 34 යි ජෙෆ් හොවාර්ත් නොදැවී 63 යි.ශ්‍රී ලංකාව සහභාගි වූ දෙවැනි තරගය වූයේ තරගාවලියේ 5 වැනි තරගය ලෙසින් පැවැත්වීමට නියමිතව තිබු කොදෙව් කණ්ඩායම හා තරගයයි. එහෙත් අධික වර්ෂාව හේතුවෙන් ජූනි 13 පැවැත්වීමට නියමිතව තිබු මේ තරගය අතහැර දැමීමට සිදුවිය. මෙම තරගාවලියේ එක් තරගයක් සඳහා අතිරේක දින 2 ක් ලබා දී තිබු අතර, එම දින දෙක තුළදී ද තරගය පැවැත්වීමට නොහැකි විය. මේ නිසා දෙපිලට ප්‍රසාද ලකුණු 2 බැගින් හිමි විය.පළමු ලෝක කුසලාන තරගාවලියට සහභාගි වූ ශ්‍රී ලංකා කණ්ඩායමට එක් තරගයක් හෝ ජය ගැනීමට නොහැකි වුවද 1979 මෙම දෙවැනි ලෝක කුසලාන තරගාවලියේ ශ්‍රී ලංකා කණ්ඩායමට එක් ජයග්‍රහණයක් ලබා ගැනීමට හැකි විය.එය තරගාවලියේ 9 වැනි තරගය මෙන්ම එක්දින 68 වැනි තරගයයි.මැන්චෙස්ටර් නගරයේ ඕල්ඩ් ට්‍රැෆර්ඩ් ක්‍රීඩාංගණයේ 1979 ජුනි 18 වැනිදා ඉන්දියාව සමඟ පැවැති මෙම තරගයෙන් ලකුණු 67 ක ජයක් ලැබීමට ශ්‍රී ලංකා ක්‍රීඩකයෝ සමත් වූහ.ඉන්දියාව කාසියේ වාසිය දිනා ශ්‍රී ලංකා කණ්ඩායමට පළමුව පන්දුවට පහර දීමට ආරාධනා කළ අතර, දැඩි අධිෂ්ඨානයකින් පිටියට පිවිසි ශ්‍රී ලංකා ක්‍රීඩකයෝ ලකුණු 238 ක් ලබා ගත්හ. මෙහිදී ආරම්භක පිතිකරු යුගලය ලෙස පිටියට පිවිසි බන්ධුල වර්ණපුර සහ සුනිල් වෙත්තමුනි හොඳින් පන්දුවට පහර දෙමින් ඉනිම ආරම්භ කළ ද වර්ණපුර ලකුණු 18 ක් ලබා සිටියදී දැවී ගියේය.ඉන් පසු පිටියට පිවිසියේ නවසීලන්තය සමඟ පැවැති තරගයේදී එක්දින වරම් ලබා තිබු රෝයි ඩයස්ය. ඔහු වෙත්තමුනි සමඟ එක්ව දෙවැනි කඩුල්ල වෙනුවෙන් ලකුණු 96 ක සම්බන්ධතාවයක් පැවැත්වීය. දෙවැනි කඩුල්ල ලෙස 127 දී වෙත්තමුනි දැවී ගියේ ලකුණු 67 ක් ලබා ගනිමිනි. ඉන්පසු රෝයි ඩයස්ට එක්වූ දුලිප් මෙන්ඩිස් පන්දු 57 කින් වේගවත් ලකුණු 64 ක් ලබා ගත්තේ ඊට හයේ පහර 3 ක් සහ එක් හතරේ පහරක් ඇතුළත් කරමිනි.පිළිතුරු ඉනිම ක්‍රීඩා කිරීමට පිටියට පිවිසි ප්‍රබල ඉන්දීය පිල ලකුණු 191 කට සීමා කිරීමට සමත් වූ ශ්‍රී ලංකා පන්දු යවන්නෝ සිය මංගල ලෝක කුසලාන තරග ජය එංගලන්තයේ ඕල්ඩ් ට්‍රැෆර්ඩ් පිටියේදී වාර්තා කළහ.සෝමචන්ද්‍ර ද සිල්වා සහ ටෝනි ඕපාත කඩුලු 3 බැගින් ද, ස්ටැන්ලි ද සිල්වා කඩුලු 2 ක්ද වර්ණපුර එක් කඩුල්ලක් ද දවා ගත්තේය.සුනිල් ගවස්කාර් 26 යි, අන්ෂුමන් ගීක්වාඩ් 33 යි, දිලිප් වෙන්සාක 36 යි, ගුණ්ඩප්පා විශ්වනාත් 22 යි, කපිල් දේව් 16 යි.රන්ජන් ගුණතිලක සහ රන්ජන් මඩුගල්ල මෙම තරගයේදී එක්දින වරම් ලැබු අතර දුලිප් මෙන්ඩිස් තරගයේ වීරයා සම්මානය දිනා ගත්තේය. (රෝයි ඩයස්, ස්ටැන්ලි ජයසිංහ, සුදත් පැස්කුවල් සහ ස්ටැන්ලි ද සිල්වා නවසීලන්ත තරගයේදී එක්දින වරම් ලැබූහ.)මෙම තරගයේදී 16 වැනිදා ශ්‍රී ලංකා කණ්ඩායම පන්දුවට පහර දී අවසන් වූ පසු වර්ෂාවෙන් බාධා ඇති වූ අතර යළිත් තරගය පැවැත්වූයේ 18 වැනිදා වීමත් විශේෂත්වයකි.දෙවැනි ලෝක කුසලාන තරගාවලියේ ජුනි 20 වැනිදා පාකිස්ථානය සමඟ පැවැති තරගයේදී කොදෙව් කණ්ඩායම විකට් 6 කට ලකුණු 293 ලබා ගැනීම වැඩිම ලකුණු ලැබු කණ්ඩායම ලෙස වාර්තා විය.කණ්ඩායමක් ලැබු අඩුම ලකුණු ගණන ලෙස වාර්තා වන්නේ එංගලන්තයට එරෙහිව කැනඩාව සියලු දෙනාම දැවී ලබාගත් ලකුණු 45 යි.වැඩිම ලකුණු ලැබු ක්‍රීඩකයා වූයේ කොදෙව් ක්‍රීඩක ගෝඩන් ගී‍්‍රනිච්ය. ඔහු තරග 4 කදී ලකුණු 253 ක් ලැබීය.එක් තරගයකදී වැඩිම ලකුණු ලබාගත් ක්‍රීඩකයා වූයේ කොදෙව් ක්‍රීඩක විවියන් රිචඩ්ය. ඔහු ජූනි 23 වැනිදා ලෝඩ්ස් පිටියේ පැවැති අවසන් මහා තරගයේදී එංගලන්තයට එරෙහිව නොදැවී ලබා ගත් ලකුණු 138 යි.එංගලන්තයේ මයික් හෙන්ඩ්‍රික් තරගාවලියේ වැඩිම කඩුලු ලාභියා වූයේ කඩුලු 10 ක් ලබා ගනිමින්. (තරග 5 කදී)තරග 4 කදී උඩ පන්දු 7 ක් ලබාගත් කොදෙව් කඩුලු රකින්නා වූ ඩෙරික් මරේ වැඩිම දවා ගැනීම් ගණනකට දායක වූ ක්‍රීඩකයා වෙයි.මෙම තරගාවලියේ කුසලානය කොදෙව් නායක ක්ලයිව් ලොයිඩ් විසින් ලබා ගත්තේ පවුම් දස දහසක මුදල් ත්‍යාගයක් ද සමඟිනි. මේ කොදෙව්වන් එදා මෙදා තුර ලබාගත් අවසන් ලෝක කුසලාන ජයග්‍රහණයයි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av11010918</link>
    <topic>ඔයා ගැන හිතන්න මට අයිතියක් තියෙනවා තිසරු</topic>
    <author/>
    <content>ඔයා ගැන හිතන්න මට අයිතියක් තියෙනවා තිසරුලියන්නේ නිව්ටන් ගුණසේකරඅඳින්නේ හර්ෂ ගුණවර්ධන“අනවසරයෙන් මත්පැන් විකිණීමේ වරදට චිත්‍රපට නිෂ්පාදකවරයාට රුපියල් පන්දහසක දඩයක්” යන සිරසින් යුක්තව එය පළකොට තිබුණේ සඳුන් සේවය කළ පුවත්පතේ මුල් පිටුවේමය.උදෑසනින්ම නිවෙසට ගෙන්වා ගත් පත්තර ගොන්න පෙරලා බැලූ ඩග්ලස් දැරණියගල සිටියේ දණ්ඩෙන් පහර කෑ නාගයකු සේ කෝපාවිෂ්ටවය. මේ ගැන විමසමින් දසඅතින් ගලා ආ දුරකථන ඇමතුම්වලින් ඔහුගේ කෝපය තව තවත් ඇවිලෙමින් තිබිණ. චිත්‍රපට නිළි කුසුම්රානිගේ ඇමතුම ලැබුණේ ඔහුගේ ජංගම දුරකථනයටය.”මොකක්ද මිස්ටර් දැරණියගල මේ කේස් එක...? මං මේ පත්තරේ දැක්ක ගමන් කතා කරන්නෙ... මගෙ හිතටත් හරි අමාරුයි.. අනේ..” ඩග්ලස් ඇගෙ ප්‍රශ්නවලට කෙටියෙන් පිළිතුරු දෙමින් ඇගේ සිත සනහාලන්නට වෑයම් කළේය.”මගේ අතේ කිසිවරදක් නැහැ කුසුම්... මේක මගෙ කීර්තිනාමය නැති කරන්න අටවපු උගුලක්. මාව ඕවැයින් වට්ටන්න බැහැ කුසුම්.””ඒ වුණාට මේකෙන් ඔයාගෙ නමට කොයිතරම් ඩැමේජ් එකක් වුණාද? ඊටත් වඩා ලැජ්ජාව? මේක ඔයාගෙ ෆිල්ම් එකටත් හොඳ නැහැ.””එක රැයින් එළිවෙන්නෙ නැහැනෙ කුසුම්.. මං තව වැඩි දවසක් ඔය ඉන්ස්පෙක්ටර්යට ඔතන රාජකාරි කරන්න ඉඩ තියන්නෙ නැහැ. ඒකා දන්නෙ නැහැ මේ ඩගී කියන්නෙ කව්ද කියලා.””පොලීසියත් එක්ක හැප්පෙන්න යන එක නම් නුවණට හුරු නැහැ... කරන කියන දෙයක් බොහොම පරිස්සමින් මිස්ටර් දැරණියගල.. ඇයි ඕක පත්තරවල යනකන් බලාගෙන හිටියෙ?””මං පුළුවන් තරම් ට්‍රයි කළා කුසුම්.. ඒත් හරිගියේ නැහැ... ඒක නෙමේ අපි ආයෙ කවදද මීට් වෙන්නෙ? මට ඔයාව බලන්නත් ආසයි..””අපි නුවරඑළි පැත්තෙ රවුමක් ගහලා එමුද ඩාලිං..””මේ වෙලාවෙ එච්චර දුරක් යන්න වෙලාවක් නැහැ කුසුම්... සේරාත් දැන් මං දිහෑ ඇහැ ගහගෙනමයි ඉන්නෙ.. එයාගෙනුත් බේරෙන්න එපායැ.. අපි කොළඹදි මීට් වෙන්න බලමු කුසුම්..””ඕ. කේ.. මට කල්ඇතුව කෝල්කරලා කියන්නකො. එහෙනම් මං යන්නම්.””හරි කුසුම්.. මේ ප්‍රශ්න ටික සෙට්ල් වුණාට පස්සෙ මං රිං කරන්නම්කො.”මහගෙදර දින කීපයක් විවේකයෙන් ගත කළ හෙක්ටර් කෑරගල දැරණියගලගේ නිවෙසේ නතරවන්නට පැමිණියේ ඉරිදා පස්වරුවේය.කරුණු දෙකක් නිසා ඔහු එහි නවාතැන්ගන්නට වඩාත් සතුටු විය. වැල්ලවත්තේ සිට අලුත්කඩේ උසාවියට පහසුවෙන් යාමට හැකිවීම එක් කරුණකි. අනෙක් කාරණාව වූයේ තමා හද අභ්‍යන්තරයෙන් ඇලුම් කරන තිසරුගේ පි‍්‍රය ඇසුර ලබන්නට හැකිවීමය.”මං අය්යගෙ කේස් එක ඉංගි‍්‍රසි පත්තරේ තිබිලා කියෙව්වා... මොකක්ද හැබෑට වුණේ..?”වෙච්ච දේ ඩග්ලස් කෙටියෙන් විස්තර කළේය.”ලයිෂන් නැතුව ලිකර් විකුණන එක නීති විරෝධියිනෙ අය්යෙ?ඇයි රෙස්ටොරන්ට් එකට බලපත්‍රයක් ගන්න ට්‍රයි නොකරන්නෙ?””ඒක හිතන තරම් ලේසි නැහැ හෙක්ටර්..””අය්යා ඔය මැති ඇමැතිවරු හොඳට අඳුරනවනෙ..? ඒ ගොල්ලන්ට කියලා බැලුවෙ නැද්ද?””කිව්වා.. ඒත් තාම වැඩේ හරිගියේ නැහැ... ඉස්සෙල්ලා හිටපු ඕ.අයි.සී. කාරයා නම් මගෙ යාළුවා. ඒ හින්දා කිසිම කරදරයක් වුණේ නැහැ. මේ අලුත් එකෙක් ඇවිල්ලනෙ හදිසියේම කඩා පැන්නෙ?””මේ වැඩෙන් වුණේ මල්ලි මෙයාගෙ ගරු නම්බුව නැතිවුණ එකයි. මට ඉවසන්න බැරි ඒකයි..” ඔවුන්ගේ සංවාදයට එක්වෙමින් සේරා කටහඬ බින්ඳේ කලකිරුණු ස්වරයෙනි.”දැන් ඉතින් වෙච්ච දේ ගැන පසුතැවිලි වෙලා පලක් නැහැ අක්කා. ඉස්සරහට මොළේ පාවිච්චි කරලා වැඩ කරන්නයි තියෙන්නෙ.””ඔය පත්තරවලට වාර්තා ලියපු පාහරයො කව්ද කියලා මන් හොයා ගන්නම්කො...” ඩග්ලස් කීවේ කෝපය පිට කරමිනි.”හොයා ගත්තයි කියලා ඔයා මොනවා කරන්නද?””ඒක ඒ වෙලාවට බලාගන්න බැරියැ..””අනවශ්‍ය ප්‍රශ්න පටලවාගන්න හදන්න එපා අය්යෙ.. අපේ පැත්තෙනෙ වරද?” හෙක්ටර් එසේ කියමින් කාමරය දෙසට පිය නැඟුවේ උසාවි යාමට වෙලාව ළං වී තිබුණ බැවිනි.තිසරු ඒ මොහොතේ සිටියේ රූපවාහිනි වැඩසටහනක් නරඹමිනි. ටොක්.. ටොක් ගා නැඟී ආ සපත්තු හඬින් ඇගේ හිතේ වූ ඒකාග්‍රතාව එකවරම බිඳුණේය. හෙක්ටර් සිනා මුසු මුහුණින් යුතුව දොරකඩ ළඟ සිටගෙන සිටියේය.”මං පොඩ්ඩක් ඇතුළට එන්නද තිසරු?””එන්න හෙක්ටර් අය්යෙ..””ඔයාගෙ වැඩේ ටී.වී. බලනඑකයි.. පොත් කියවන එකයි නේද?””ඉතින් හොඳ නැද්ද? හැබැයි මං ටී.වී. එකේ යන හැම දහජරාවක්ම බලන්නෙ නැහැ හෙක්ටර් අය්යෙ. පොත් කියවන්නෙත් තෝරලා බේරලා.””තිසරු දැන් හරියට වෙනස්වෙලා. අර ඉස්සර හිටපු අහිංසක ළමයා නෙමෙයි..””වෙනස් නොවෙන දෙයක් මේ ලෝකෙ නැහැනෙ අය්යෙ? බුදු හාමුදුරුවොත් එහෙම නේද දේශනා කරලා තියෙන්නෙ? හැම දෙයක්ම අනිත්‍යයි... නැසෙන සුලුයි..””තරුණ වයසෙදි ඔය විදියට හිතන්න ඕනැ නැහැ තිසරු... ජීවිතේ ගැන කලකිරෙන්න ඔයාට තව ගොඩාක් කල් තියෙනවා.””ජීවිතේ ගැන මං කලකිරිලා නැහැ හෙක්ටර් අය්යෙ..””ඔය වගෙ කතා කියන්නෙ එහෙම වුණාම තමයි..””පිස්සු?” ඇය එවර කොක් හඬලා සිනාසුණාය.”ඒක නෙමේ තිසරු හෙට අපි යමුද ඩිනර් පාටි එහෙකට? මගෙ යාළුවෙකුගෙන් ඉන්විටේෂන් එකක් තියෙනවා... අපිට හොඳට එන්ජෝයි කරන්න පුළුවන් වෙයි.””අනේ සොරි හෙක්ටර් අය්යෙ. මං ඔය පාටීස්වලට යන්න ආසා නැහැ.. ඕවා මහ බොරු සෝබන වැඩ..”හෙක්ටර්ගේ මුහුණ බලා සිටියදීම වාගේ මැළවී ගියේය. ඔහු කටහඬ බින්ඳේ තරමක ආයාසයකිනි..”තිසරු ගැන මං හුඟක් හෝප්ස් තියාගෙනයි ලන්ඩන්වල ඉඳලා ආවෙ..””මේ මං ගැන?””ඔව් කෙල්ලෙ ඔයා ගැන.. එක අතකින් ඔයා මගේ ඇවැස්ස නෑනැ. ඔයා ගැන හිතන්න මට අයිතියක් තියෙනවා තිසරු””පිස්සු කතා නොකියා ඉන්න හෙක්ටර් අය්යෙ..””ඒක පිස්සු කතාවක් වෙන්නෙ කොහොමද? මං කවදාහරි මැරි කරන්නෙ ඔයාව..””මං හිතාගෙන ඉන්නෙ මහණ වෙන්න...” ඔහුගේ කියමන විහිළුවකට හරවා ගනිමින් තිසරු කොක්හඬලා සිනාසුණාය.”විහිළු කරන්න එපා තිසරු.. මම මේ සීරියස් පිට කියන්නෙ. ලන්ඩන්වල ඉදිද්දිත් මං ඔයා ගැනමයි සිහින මැව්වෙ.””........” අන්න ඔරලෝසුවෙ නවයත් වැදුණා.. ඔයාට උසාවි යන්න පරක්කු වෙයි...”ප්‍රශ්නෙන් මඟ හරින්න හදන්න එපා තිසරු... කල්පනා කරලා බලලා මට කෙළින් උත්තරයක් ඕනැ හරිද?””නුදුන්නොත්?” ඇය ඇසුවේ දඟකාර හඬින් සිනාසෙමිනි.”නුදුන්නොත් කන මිරිකනවා” කියමින් ඉදිරියට පැන්න හෙක්ටර් ඇගේ කන මිරිකන්නට තැත් කරත්ම ඇය ඉවතට පැන්නාය.එහෙනම් මං යන්නම්... තිසරු... දැනටමත් මට පරක්කුයි..””ඒක තමා මං වෙලාව මතක් කළේ...””ඕ.කේ. බායි..” ඔහු කටපුරා සිනාසී ඇය වෙතින් මෑත්වූයේ චංචල වූ සිත සන්සුන් කරගන්නට වෑයම් කරමිනි.එක අතකින් බ්‍රීෆ් කේසයක් එල්ලාගෙන කාමරයෙන් එළියට ආ හෙක්ටර් කෑරගල වෙතින් දිස්වූයේ කඩවසම් පෙනුමකි. කළු පැහැති යුරෝපීය ඇඳුම් කට්ටලයකින් සැරසී සිටි ඔහු නිල් පැහැති ටයි පටියක් පැලඳ සිටියේය. ඔහු අලුතින්ම මිලදී ගත් ‘නිශාන් මොටෝරිය’ පෝටිපෝව යට නවතා තිබිණ.කව්දෝ සමඟ ටෙලිෆෝනයෙන් තොදොල් වෙමින් සිටි සේරා කතාව අවසන් කොට ආලින්දය දෙසට පිය නැඟුවේ නිතඹ සලමිනි.”මං යනවා අක්කෙ.. කෝ අය්යා?””අන්න උඩ.. ඔෆීස් රූම් එකේ... මල්ලි ලන්ච්වලට එනවනෙ?””ඒක හරියටම කියන්න බැහැ.. එනවා නම් මං කෝල් කරලා කියන්නම් අක්කෙ..” මොටෝරියට ගොඩවෙමින් ඔහු කීවේය. සේරා ආලින්දයේ තිබූ පුටුවක වාඩිවෙමින් ඒ දෙස නිහඬව බලා සිටියාය. සෙමින් පණ ගැන්වුණ මොටෝරිය මනරම් ගෙඋයන දිගේ ඉදිරියට ඇදී ගියේ වැඩි හඬක් නොනඟමිනි. “හෙක්ටර්” හැම අතින්ම තිසරුට ගැළපෙනවාය යන සිතුවිල්ල ඒ මොහොතේ සේරාගෙ හිත පතුලේ රඟ දෙමින් තිබිණ. තිසරු ආලින්දය දෙසට පිය නැඟුවේ ඇය එම සිතුවිලි සයුරේ ගිලෙමින් සිටින විටදීය.”මට ඔයත් එක්ක වැදගත් කාරණාවක් කතා කරන්න තියෙනවා දුව“ තිසරුගේ රුව නෙත ගැටුණු සැණින් සේරා කටහඬ බින්ඳාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av11010919</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නඉහළ තල්දූවේ ආනන්ද වික්‍රමආරච්චිප්‍රශ්නය - ‘රණවිරු රියල් ස්ටාර්’ වැඩසටහන ගැන ඔබේ අදහස් දක්වන්න?පිළිතුර - වැඩේ නියමයි. නැඟලා යනවා. කොහොමත් ජාතික රූපවාහිනි සංස්ථා සභාපති සරත් කෝන්ගහගේ මහතා අලුත් වැඩක් පටන්ගත්තොත් ඉතිං ඒක නරක වෙන්න බැහැනේ.  කුණ්ඩසාලේ සාලිය රණබාහුප්‍රශ්නය - මේ ප්‍රශ්නය අසන මා ආධුනික ගායකයෙක්. මා වඩාත් පි‍්‍රය කරන්නේ අමරදේවයන්ගේ ගීත ගැයීමටයි. එතුමා ‘දස්කම’ චිත්‍රපටයට ගැයු ‘ඉපිද මැරේ යළි ඉපදේ’ ගීතයේ එක් තැනක කැස්සක හඬ ඇහෙනවා. අපිත් ඒ ගීතය ගයද්දි ඒ ආකාරයෙන්ම කැස්සක හඬ නැඟිය යුතු ද?පිළිතුර - ඔබ කැමැති නම් කහින්න. ඒකට කමක් නැහැ.  මාතලේ ධර්මා ඒකනායකප්‍රශ්නය - චිත්‍රා සෝමපාල ගයන ‘මිහිරි නත්තලේ’ ගීතය ලීවේ කවුද?පිළිතුර - රූපා වෙත්තසිංහ  ශාන්තිපුර අමිල කනක්කහේවාප්‍රශ්නය - බොලිවුඩ්, හොලිවුඩ් හා කොලිවුඩ් ගැන අපි දන්නවා. ඒත් ට්‍රොලිවුඩ් (TOLLLYWOOD) කියා හැඳින්වෙන්නේ කවර සිනමාවක් ද?පිළිතුර - දකුණු ඉන්දියාවේ තෙළිඟු සිනමාව.  සූරියගම සරත් වීරසේකරප්‍රශ්නය - සුප්‍රකට ‘පනාමුරේ ඇත් රාජා’ ගීතය ගායනා කරන්නේ කවුද? එහි පද රචනය කාගෙ ද?පිළිතුර - දෙකටම පිළිතුර සුගතපාල මලලසේකර  කලපළුවාවේ රෝහණ සිරිවිතානප්‍රශ්නය - ජනපි‍්‍රය නවකතාකරු සුජීව ප්‍රසන්නආරච්චිගේ නිර්මාණ ගැන ඔබේ විවේචනය කෙබඳු ද?පිළිතුර - සුජීව මගේ මිතුරෙක්. හිතහොඳ තරුණයෙක්. ඔහු දක්ෂ ලේඛකයකු බව මා පිළිගන්නවා. ඒත් ඔහුගේ එකම නවකතාවක්වත් මා තවම කියවා නැහැ. ඒ නිසා ඒවායේ හොඳ නරක ගැන මට කිසිවක් කියන්න බැහැ. ඒත් ඔහුගේ නවකතා ඉතාම ජනපි‍්‍රය බව, තරුණ පාඨකයන් ඒවා මහත් ආසාවෙන් කියවන බව මා දන්නවා.  නිවිතිගල සේනානි විජේරත්න‘ගම්පෙරළිය’ නවකතාවේ එන මහගෙදර ඇත්තටම කොග්ගල තිබු නිවෙසක් ද?පිළිතුර - එකී මහගෙදර තිබුණේ කොග්ගල නෙමෙයි. ගාලු පාරේ. එය මාර්ටින් වික්‍රමසිංහයන්ගේ සොහොයුරියක විසු නිවෙස. කොටින්ම ඇගේ සැමියගේ පියතිහ පරම්පරාවට අයිති මහගෙදර. ‘ගම්පෙරළියේ’ ජිනදාස ගේ චරිතයට පාදක වුණේ මොහු යැයි ද කියැවෙනවා.  කපුගොඩ සරත් අබේකෝන්ප්‍රශ්නය - මහාචාර්ය සුචරිත ගම්ලත් ගැන ඔබේ අදහස් දක්වන්න. ඔහු අන්තවාදි විචාරකයෙක් නොවේ ද?පිළිතුර - මහාචාර්ය ගම්ලත් විවේචනය කරන කිසිවකුටවත් ඔහු සතු භාෂා දැනුම, සාහිත්‍ය දැනුම, දේශපාලන දැනුම නැහැ. මහාචාර්ය ගම්ලත් තමයි දැනට සිටින විශ්වවිද්‍යාල ආචාර්ය මහාචාර්යවරුන්ගෙන් විශිෂ්ටතම බුද්ධිමතා. ඔහුගේ අදහස්, මතවාදවලට එකඟවීම - නොවීම වෙනම දෙයක්. ඒත් ඔහු මේ යුගයේ ප්‍රාඥයෙක්. ඔහු විවේචනය කළ යුත්තේ ඔහුත් එක්ක හැප්පෙන්න පුළුවන් කෙනෙක් විතරයි.  හල්කඳවිල සරත් කරුණාරත්නප්‍රශ්නය - ආතර් උස්මීයගේ යන නමින් පුවත්පත්වලට ලියන්නේ ප්‍රවීණ සිනමා පුවත්පත් කලාවේදී ආතර් යූ. අමරසේන ද?පිළිතුර - ඔව්.  බලංගොඩ සිරිල් රංජිත් උබේසේකරප්‍රශ්නය - ‘පරසතුමල්’ චිත්‍රපටයේ එන පී. කේ. ඩී. සෙනෙවිරත්න රචනා කළ පැදි පෙළ සඳහන් කරන්න.පිළිතුර -බටහිර අහසේ රතු සිත්තම් මැකුණාවේ දෙහිපෙත හඬන හිරියාමල් පිපුණාවේ මා ආදරය දුටු වග නොම හැඟුණාවේ මා නැති කලෙක උන් සුවඳක් දැනුණාවේ  කුරුණෑගල චන්දිම එන්. බණ්ඩාරප්‍රශ්නය - ගුණදාස කපුගේ චිත්‍රපට පසුබිම් ගී ගැයුවා ද?පිළිතුර - ඇයි එක්ටැම්ගේ? එහි ‘උන්මාද සිතුවම්’ ගීතය ගැයුවේ කපුගේ නොවැ.මේ සතියේ පහත නම් සඳහන් අයත් ප්‍රශ්න එවා තිබුණා. අක්මීමන නියාගම මර්වින් පී. ගමගේ, කුලියපිටියේ කපිල ජයවිලාල් හේරත්, හලාවත අනුර ශාන්ත පීරිස්, අනුරාධපුරේ නන්දවීර ගාල්ලගේ, ගම්පහ ආතර් ජයකොඩි, පිළියන්දල මිරිස්වත්තේ චාමර විජේසිංහ, හාරිස්පත්තුවේ ආර්. ජී. ධර්මසේන.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av11010920</link>
    <topic>පාසල් සිසුන්ගෙන් තවත් වෘත්තාන්ත චිත්‍රපටයක්</topic>
    <author/>
    <content>පාසල් සිසුන්ගෙන් තවත් වෘත්තාන්ත චිත්‍රපටයක්‘බිහයින්ඩ් ද ස්ක්‍රීන්’ චිත්‍රපටයේ මංගල දැක්ම පසුගිය මාසේ 17 වැනි දින ජාතික චිත්‍රපට සංස්ථා සිනමාහලේ දී පැවැත්වුණා. නමුත් මට ඒක බලන්න යන්න බැරිව ගියා. මේ චිත්‍රපටයේ විශේෂත්වය තමයි එය පාසල් සිසුන් පිරිසක් විසින් නිර්මාණය කරනු ලැබ තිබීම. චිත්‍රපටයේ තිරනාටකය ලියා එය අධ්‍යක්ෂණය කර ඇත්තේ ලක්පති විජේසේකර. ඔහු පාසල් සිසුවෙක්. මේ චිත්‍රපටයේ කැමරාව, සංස්කරණය, සංගීතය, නිෂ්පාදන සැලසුම්, කලා අධ්‍යක්ෂණය හා රඟපෑම් යනාදී සියල්ලටම පාසල් සිසුන් සම්බන්ධයි.පාසල් සිසුන් එක්ව ලංකාවේ මුලින්ම නිර්මාණය කළ වෘත්තාන්ත චිත්‍රපටය වුණේ ‘නිම්වළල්ල’. එය තිරගත කර දැන් අවුරුදු 40යි. චතුර් දශකයකට පස්සේ තවත් පාසල් සිසුන් පිරිසක් එක්ව මෙසේ වෘත්තාන්ත චිත්‍රපටයක් නිර්මාණය කිරීම සිංහල සිනමා ඉතිහාසයේ වැදගත් සිදුවීමක් ලෙස වාර්තා කරන්න පුළුවන්.මෙහිදී මට තවත් චිත්‍රපටයක් සිහියට නැඟෙනවා. ඒ ‘රළ තරණය’. එය අධ්‍යක්ෂණය කළේ සරත් ගුණරත්න වුණත් ඊට නන් අයුරින් දායක වුණේ පාසල් සිසුවියන්. ඒ කළුතර ශුද්ධ වූ පවුලේ කන්‍යාරාමයේ බාලිකාවන් පිරිසක්. අපේ රටේ බාලිකා පාසලකින් තැනුණු ප්‍රථම සහ දැනට එකම සිනමාපටයත් එයයි.මෙලෙස වරින් වර හෝ පාසල් සිසු සිසුවියන් සිනමාකරණයට එක්වීම අගය කළ යුතු දෙයක් ලෙස අවසන් වශයෙන් සඳහන් කරන්න කැමැතියි.සත්සර ඉලංගසිංහ චිත්‍රකලාව පිළිබඳ නිතරම ‘සිළුමිණ’ ට ලියන තරුණ ලේඛකයෙක් හා කලා විචාරකයෙක්. මේ වන විට ඔහු චිත්‍රකලාව පාදක කරගෙන ශාස්ත්‍රීය කෘති කීපයක්ම ලියා පළකර තිබෙනවා. ඔහුගේ අලුත්ම පොත ’ඇම්.සාර්ලිස්, ස්ටැන්ලි අබේසිංහ, එච්.ඒ.කරුණාරත්න නැවත කියවීම’ යනුවෙන් නම්කර තිබෙනවා. අපේ රටේ චිත්‍රකලා ඉතිහාසය තුළ මෙසේ චිත්‍ර ශිල්පීන් තිදෙනෙක් නැවත කියවීමකට ලක් වන පළමු අවස්ථාව ලෙස මෙය හඳුන්වන්න පුළුවන්.සත්සර, ඇම්.සාර්ලිස් ගැන ලියා ඇති කොටසේදී ඔහු සාර්ලිස් අරභයා එතෙක් තිබුණු සම්මත විවේචන දෘෂ්ටිය ඉක්මවා සාර්ලිස්ගේ යුග මෙහෙවර අගය කර තිබෙන්නේ එවක පැවැති සමාජ දේශපාලන හා සංස්කෘතික පසුබිමක් එක්ක විග්‍රහ කරමින්. ඒ අනුව ඔහු සාර්ලිස් ස්ථානගත කරන්නේ බෞද්ධ පුරුෂාර්ථ පසක් කළ පෙරටුගාමී චිත්‍ර ප්‍රවණතාවයක පුරෝගාමී සිත්තරකු ලෙසින්.ස්ටැන්ලි අබේසිංහ ගැන මෙතෙක් තිබූ කියැවීම වුණේ ප්‍රංශයෙන් බිහිවුණු නූතනවාදී චිත්‍රකලාව මෙරට තුළ ආයතන ගත කළ චිත්‍ර ශිල්පියා වශයෙන්. එහෙත් මේ පොතේදි සත්සර ඔහු දේශීය හා ආසියාතික නූතනවාදී ගුණාංග අනුව යමින් මෙරට ශාස්ත්‍රාලය (හේවුඩ් සම්ප්‍රදාය) තුළ පෙරදිගවාදී, දේශීය වූ වියුක්ත නවමු සිතුවම් ප්‍රවණතාවයක් උදෙසා ප්‍රවේශයක් ලබාගත් පෙරටුගාමී සිත්තරකු ලෙස දක්වා තිබෙනවා.එච්.ඒ.කරුණාරත්න සම්බන්ධයෙන් ඔහුගේ නව කියැවීම වන්නේ ඔහු ලංකේය චිත්‍රකලාව තුළ වියුක්ත ප්‍රකාශනවාදී සිතුවම් ස්ථානගත කරවූයේ ඇමෙරිකාවේ වියුක්ත ප්‍රකාශනවාදීන්ගේ චිත්‍රවල දෘෂ්‍ය ගුණාංග විනා ඒ වටා වූ විවිධ සංකල්ප නොවන බවයි. එච්.ඒ.ගේ චිත්‍රවල සංකල්ප ලාංකේය කලා ඉතිහාසය පුරා බොහෝ චිත්‍ර ශිල්පීන් භාවිතා කළ වස්තු විෂයයන් ම බව සත්සර තර්කානුකූලව පෙන්වා දෙනවා.චිත්‍රකලාව ගැඹුරට හදාරන විද්‍යාර්ථීන්ට පමණක් නොව එම විෂයය කෙරෙහි ආශක්ත අංකුර චිත්‍ර ශිල්පීන්ට හා විද්වත් රසිකයන්ට මේ පොත සප්‍රයෝජනවත් වන බව පෙන්වා දිය යුතුයි.අපේ හිත මිත්‍ර සමන්ත හේරත් හුදෙක් කවියකු, ගීත රචකයකු, හා කලා විචාරකයකු විතරක් නෙමෙයි. ඔහු ජනසන්නිවේදන විෂයය පිළිබඳ ශාස්ත්‍රාලීය දැනුමකින් යුතු විද්වතෙක්. වෘත්තිමය වශයෙන් ගත්තොත් ඔහු කොළඹ විශ්වවිද්‍යාලයේ සන්නිවේදන හා මාධ්‍ය අධ්‍යයනය උගන්වන ආචාර්යවරයෙක්. ජනසන්නිවේදන විෂයයට අදාළව සමන්ත ලියූ අලුත්ම පොත් දෙක පසුගියදා මා කියවා හමාර කළා.එකක් ’සන්නිවේදන අධ්‍යයන ඉතිහාසය’, අනික ’විල්බර් ශ්‍රාම් සන්නිවේදන අධ්‍යයනයෙහි පීතෘවරයා’.මින් පළමු පොතින් විල්බර් ශ්‍රාම්ට පෙර සන්නිවේදන විෂයයට ප්‍රබල දායකත්වයක් දැක්වූ පුරෝගාමී චරිත හතරක් පසුබිම් කරගෙන ඔවුන්ගේ කාර්ය සාධනය විග්‍රහ කිරීමක් සිදු කෙරෙනවා. එම පුරෝගාමී චරිත හතර නම් හැරල්ඩ් ලැස්වෙල්, පෝල් ලැසාස්ෆෙල්ඩ්, කර්ට් ලෙවින් හා කාල් හවුලන්ඩ්.දෙවැනි පොතින් විල්බර් ශ්‍රාම්ගෙ සංනිවේදන අධ්‍යයන මෙහෙවර විමසා බැලෙනවා. මේ පොත් දෙකේදීම සමන්තගේ උත්සාහය වෙලා තියෙන්නේ සමාජ ශාස්ත්‍රයක් විදියට අරගෙන සන්නිවේදනය කියන විෂයය විවරණයට ලක්කිරීමයි.එය ඉතා වැදගත්. සමන්තගේ මේ පොත් දෙක සන්නිවේදන විෂයය හදාරන විද්‍යාර්ථීන්ට ඉතාම වටිනා ශාස්ත්‍රීය කෘති දෙකක් ලෙස ඉහළින්ම සහතික කරන්නන පුළුවන්.හොරණ ශ්‍රීපාලියට අවුරුදු 75ක් පිරීම නිමිත්තෙන් සංවත්සර සංග්‍රහයක් එළිදක්වා තිබෙනවා. එහි සංස්කාරක මණ්ඩලය නියෝජනය කළ ප්‍රවීණ මාධ්‍යවේදියකු වූ යසසිරි ජනක කුමාර මහතා මට එහි පිටපතක් එවා තිබුණා.හොරණ ශ්‍රීපාලියට මුල්ගල තැබුවේ භාරත මහා කලාකරු රවින්ද්‍රනාත් තාගෝර්තුමා. එතුමන් තෙවතාවක් ලංකාවට පැමිණි අතර 1934 ගමන එතුමාගේ තෙවැනි ශ්‍රී ලංකා සංචාරය වුණා. මෙරට පසුකාලීන සංස්කෘතික පුනර්ජීවනයට ප්‍රධාන වශයෙන් ම බලපෑවේ තාගෝර්ගේ ලංකාගමනය යැයි කියන්න පුළුවන්.’ශ්‍රීපාලි ශ්‍රී විභූතිය’ ශ්‍රීපාලි ඉතිහාසය අළලා රචිත ලිපි රැසකින් සංගෘහිත වූ මාහැඟි ශාස්ත්‍රීය සංවත්සර කලාපයක්. මෙරට සෞන්දර්ය විෂයයන්ට ශ්‍රීපාලියෙන් වූ මෙහෙවර එම ලිපි මඟින් ගැඹුරට විවරණය කර දක්වා තිබෙනවා.ගවේරාගේ සංචාරක අත්දැකීමක් පාදක කරගත් ‘මෝටර් සයිකල් ඩයරි’ චිත්‍රපටය අධ්‍යක්ෂණය කළ වෝල්ටර් සාලේස් ‘සෙන්ට්‍රල් ස්ටේෂන්’ නමින් තවත් මාහැඟි චිත්‍රපටයක් නිර්මාණය කර තිබෙනවා. ඒකත් විශිෂ්ට සිනමා කෘතියක්. බ්‍රසීලයේ රියෝද ජැනෙයිරෝ නගරයේ වෙසෙන මැදිවියේ ගැහැනියකට අනාථ වූ කුඩා පිරිමි ළමයෙක් හමුවෙනවා. එම ළමයාගේ මව හදිසි අනතුරකින් මියයනවා.ළමයා අනාථ වන්නේ එයින්. මැදිවියේ ගැහැනිය ගේ උත්සාහය තනි වූ ළමයා ගේ පියා සොයා ගැනීමයි. ඒ සඳහා යන ගමන තමයි මුළු චිත්‍රපටයෙන් ම කියැවෙන්නේ. එහිදී මොවුන් දෙදෙනා අතර ඇතිවන මාතෘ - පුතු මානුෂික බැඳීම අප හදවත කලඹන ආකාරයට නිරූපණය වෙනවා.ළමයාගේ පියා මියගොස් ඇති බව මේ ගමනේදී දැනගන්ට ලැබෙනවා. නමුත් ළමයාගේ සොහොයුරෙක් ජීවතුන් අතර සිටිනවා. ළමයා අයිති ඔහුගේ සහෝදරයාට බව පසක් කර ගන්නා මැදිවියේ ගැහැනිය ඔහු ඔවුන් අතර තබා ආපසු තම නගරය බලා පිටත්වෙනවා.මේ චිත්‍රපටය බලද්දි මට තවත් සිනමාපටයක් මතකයට ආවා. ඒ පෙද්රෝ අල්මදෝවාගේ ‘ඕල් එබවුට් මයි මදර්’. එයත් මෙබඳුම ගමනක් ගැන කියැවෙන චිත්‍රපටයක්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=av11010921</link>
    <topic>ජැකලින් වැඩිපුර පින් අතේ වැඩවල</topic>
    <author>සුජීව තේවහෙට්ටිගේ</author>
    <content>ජැකලින් වැඩිපුර පින් අතේ වැඩවලශ්‍රීලංකාවෙන් බොලිවුඩ්පුරයට එක්වූ එකම රුවැත්තිය, ජැකලින් ෆර්නැන්ඩස් ගේ අලුත් ම තොරතුරු දැනගන්නට ඇගේ රසික රසිකාවියන් බොහෝ දෙනෙක් කැමැති ඇති. ඇය රඟපාන අලුත් ම චිත්‍රපට, ඇගේ පෞද්ගලික ජීවිතයේ තොරතුරු දැන ගන්නට මේ කවුරුත් කැමැතියි. ජැකලින් දැන් ටිකෙන් ටික සුපිරි තරුවක් බවට පත් වෙමින් සිටිනවා.ඈ තම රංගන කුසලතා තව තවත් මුවහත් කරගන්නට, එමගින් ප්‍රවීණත්වයට පත්වන්නට නම් කැමැතියි. රංගනයෙන් විතරක් නොවෙයි. සමාජ සේවා කටයුතුවල නියැළී සමාජයට මෙහෙයක් ඉටු කරන්නටත් ඇය තුළ ඇත්තේ ඉමහත් ආසාවක්.මේ කැමැත්ත නිසාම දෝ ඇය මෑතකදී ශ්‍රී ලංකාවට පැමිණි මොහොතකදී අසරණ දැරියන් කිහිප දෙනෙකු රැක බලාගන්නට තීරණය කළා. මේ ආරංචිය දැනගත් බොහෝ දෙනෙකු විමසුවේ බොලිවුඩ්පුරයේ ජනප්‍රිය නිළියක වන සුශ්මිතා සෙන් ආදර්ශයට ගන්නට ජැකලින් සැරසෙනවා ද කියලයි.(සුශ්මිතා මේ වනවිට දැරියන් දෙදෙනෙකු හදා වඩා ගන්නවා) ජැකලින් පවසන්නේ තමන් ගේ රැකවරණයට ගෙන ඇති මේ දැරියන් ගේ අධ්‍යාපන කටයුතු ඇඳුම් පැලඳුම්, ආහාර පාන වෙනුවෙන් දිගටම තමන් වියදම් දරන්නට තීරණය කර තිබෙනවා ය කියලයි. මේ ගැන විස්තර අපි ජැකලින් ගෙන් ම අසා දැනගතිමු.‘අසරණ ළමයින් හදා වඩා ගන්න ලැබීම මම දකින්නේ සුන්දර අත්දැකීමක් හැටියටයි. මම, මේ වෙනකොට ලංකාවේ ජීවත් වෙන මව්පියන් නැති අසරණ දැරියන් කිහිප දෙනෙකු වෙනුවෙන් ම වියදම් දරනවා. මේ ළමයි පසුගිය සුනාමියේ දී අසරණ වුණු අයයි. ඒ අයට ඉගෙන ගන්න, කන්න බොන්න දෙන්න, ඇඳුම් පැලඳුම් අරන් දෙන්න කවුරුවත් නැහැ. මේ අය මට මුණ ගැහුණේ මේ ළඟදී ශ්‍රී ලංකාවේදී පැවැත්වුණු ආගමික උත්සවයකදීයි.මේ උත්සවය පැවැත්වුණේ පල්ලියක සුනාමි අනතුරින් විපතට පත්වුණු, අසරණ වුණ ළමයි තමයි එදා ඇවිත් හිටියේ. මේ අයට ඉගෙන ගන්නවා තියා එදිනෙදා අවශ්‍ය වන මූලික දේවල් පවා නොලැබෙන තත්වයකයි හිටියේ. මේ අයගෙන් ගැහැනු ළමයින් කිහිප දෙනෙක් මම තෝරා ගත්තා. එයාලා ලොකු මහත් වෙලා රස්සාවක් කරගෙන ජීවත්වෙන්න පුළුවන් කාලෙ වෙනතුරු වියදම් කරන්නයි මගේ බලාපොරොත්තුව.”තවමත් විසිහය වැනි වියෙහි පසුවන ජැකලින් මේ කටයුතුවලට අමතරව සමාජසේවා සංවිධානයකටත් ක්‍රියාකාරීව සම්බන්ධ වී සිටිනවා. ඇය ගේ දායකත්වය ලැබී තිබෙන්නේ ‘හැබිටාට් ෆෝ හියුමැනිටි’(HFH) සංවිධානයටයි.ජාත්‍යන්තර සංවිධානයක් වන මෙහි වැඩසටහන්වලට ස්වේච්ඡාවෙන් සම්බන්ධ වී සිටින ජැකලින් (HFH) සංවිධානයේ ශ්‍රී ලංකා ශාඛාවෙහි කටයුතු වලට නිරතුරුවම එක්වෙනවා. ඒ වෙනුවෙන් මෙරටට ඇය වරින් වර පැමිණෙනවා.“මම හැබිටාට් සංවිධානයට සම්බන්ධ වුණේ මීට අවුරුද්දකට විතර කලින්. අපි උත්සාහ කරන්නේ නිවාස නැති ජනතාවට තමන් ගේ ම කියල නිවෙසක් හදා ගන්නට උදව් කරන්නයි. ඒක කොයිතරම් උතුම් සත්කාරියක් ද? ඒ වගේ ම මේ සංවිධානයෙන් අසරණ දැරියන් වෙනුවෙන් කරන ආධාර උපකාරවලටත් මගේ දායකත්වය ලැබෙනවා. ඒක මට ආඩම්බරයට කාරණයක්.”ජැකලින් පසුගිය සති කිහිපය තිස්සේ මුම්බායි නගරයේ දී දකින්න නොලැබුණ බව සමහරු පැවසුවා. විශේෂයෙන් ම, වෙනදා මුම්බායිවල පැවැත්වෙන විවිධ උත්සවවලට නිතරම ඇය සහභාගි වුණත් සති කිහිපයකින් ඇගේ රුව නොදැකීම කාටත් ප්‍රශ්නයක් වෙලා.“මම මුම්බායිවල නෙමෙයි හිටියේ. ලංකාවෙයි. මේ වෙන කොට මම චිත්‍රපට තිර රචනා තෝරමින් තමයි ඉන්නේ. මගේ හිතට හරියන තිර රචනයක් තාම ලැබිලා නැහැ. ඒ නිසයි අලුත් චිත්‍රපටයකට හිත යොමු නොවුණේ. කොහොම වෙතත් මේ 2011 දී මට චිත්‍රපට කිහිපයකම රඟපාන්න ලැබේවි.”ජැකලින් වැඩි විස්තර නොකීවත් ඇය අලුත් චිත්‍රපටයක රඟපාන්නට එකඟත්වය ලබා දී තිබෙන බව අපට වෙනත් මගකින් දැන ගන්නට ලැබුණා. ඇයට ලැබී ඇත්තේ ‘මර්ඩර් - 2’ චිත්‍රපටයේ ප්‍රධාන චරිතයයි. ඔබට මතක ඇති, ‘මර්ඩර් - 1’ චිත්‍රපටයේ ප්‍රධාන චරිතය රඟපෑවේ ජනප්‍රිය නිළි මල්ලිකා ෂෙරවට් බව. එහි මල්ලිකා සමඟ රඟපෑවේ එම්රාන් හෂ්මියි. චිත්‍රපටය අධ්‍යක්ෂණය කළේ අනුරාන් බාසු.‘මර්ඩර් - 2’ චිත්‍රපටයේ අධ්‍යක්ෂවරයා මොහිට් සූරියි. ඔහු පවසන්නේ පළමුවෙන් නිර්මාණය වූ ‘මර්ඩර්’ හි අනන්‍යතාව සුරැකෙන පරිදි අලුත් චිත්‍රපටය නිර්මාණය කරන බවයි. එහෙම නම් ජැකලින්ට මල්ලිකා ෂෙරවට් එදා පෑ රංගන රටා අනුව රඟපාන්නට සිදුවේවි. සමහර විට අඩ නිරුවත් රංගනයන් නිරූපණය කරන්නටත් ජැකලින්ට සිදුවේවි.කනින් කොනින් දැනගන්නට ලැබෙන සමහර ආරංචිවලට අනුව නම් මේ වන විට ‘මර්ඩර් - 2’ චිත්‍රපටය වෙනුවෙන් ජැකලින් සහ එම්රාන් ගේ පෙම් ජවනිකා කිහිපයකුත් රූපගත වෙලා තිබෙනවාලු. එහෙම නම් ‘මර්ඩර් - 2’ චිත්‍රපටය ජැකලින් ගේ තුන් වැනි චිත්‍රපටය හැටියට හඳුන්වන්න පුළුවනි. 2011 දී බොලිවුඩ්පුරයේ තවත් ඉදිරියට යන්නට ජැකලින්ට හැකියාව ලැබේවායි අපි ප්‍රාර්ථනා කරමු.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=am1101091</link>
    <topic>දරුවාගේ දත් රැක ගන්න අම්මාගේ දතුත් හොඳින් තියාගන්න</topic>
    <author>සාගරිකා දිසානායක ජයසිංහ</author>
    <content>දරුවාගේ දත් රැක ගන්න අම්මාගේ දතුත් හොඳින් තියාගන්නදරුවකුගේ නිරෝගී භාවය උදෙසා ශාරීරික මානසික වර්ධනය මෙන් ම සමාජයීය වර්ධනය ද සැලකිල්ලට ගැනේ. ශාරීරික වර්ධනයේ ද බොහෝ දෙනාගේ අවධානය යොමු නොවන, එහෙත් බොහෝ සෙයින් සැලකිලිමත් විය යුතු අංගයකි මුඛ සෞඛ්‍යය. දරුවාගේ වර්ධනයත් සමඟ ඉබේ ම දත් ඒම, හැළීම සහ යළිත් දත් ඒම සිදුවන හෙයින් බොහෝ විට ඒ ගැන විශේෂ උනන්දුවක් නොදක්වති.අලුත උපන් බිලිඳාගේ වර්ධනයත් සමඟ දත් එන්නට පටන් ගන්නා බව බොහෝ දෙනා දන්නා කරුණකි. එහෙත් දරුවකුගේ දත් වර්ධනය වන්නේ දරුවා මවුකුස තුළ කලළයක් වශයෙන් වැඩෙන අවදියේ පටන් ය. එහෙයින් දරුවකු කුස පිළිසිඳගත් දා පටන් ම නිරෝගී සවිමත් දත් දෙපෙළක් දරුවාට උරුම කර දීම සඳහා මවගේ උනන්දුව ඇති විය යුතු ය.ගැබිනි සමය මුළුල්ලේ ම සමබර ආහාර වේලක් ලබා ගැනීමෙන් ඒ අවශ්‍යතාව සපුරා ගත හැකිය. ගර්භණී සමයෙහි ලබාදෙන කැල්සියම්, යකඩ හා ෆෝලික් අම්ල පෙති හා විටමින් වර්ග නොකඩවා ම ලබා ගැනීම සුවපත් දත් දෙපෙළක් දරුවාට උරුම කර දීම සඳහා උපකාරි වේ.දරුවකුගේ කිරි දත් මතුවන වයස් සීමාව අනුව දත් ඒම අවධීන් කිහිපයකට බෙදා වෙන් කළ හැකි ය. පොත්පත්වල සඳහන් වන පරිදි දරුවන්ගේ කිරිදත් මතුවන්නට පටන් ගන්නේ මාස හයේ පටන් ය. ලංකාව ඇතුළු ව බොහෝ රටවල දරුවන් අතරින් 90% කට පළමුවෙන් ම මතුව එන්නේ යටි ඇන්දේ ඉදිරිපස දත් වේ. ඒ වයස මාස 9 - 12 අතර කාලයේ දී ය.කිරි දත් මතු වීම ඇරැඹී වසර තුනක් පමණ ගතවන තුරු ම කිරි දත් මතුවේ. අවුරුදු 3 වන විට දත් විස්සක් මතුවෙයි. ඒවා “කිරි දත්” හෙවත් “ප්‍රාථමික දත්” යනුවෙන් හැඳින්වේ. මෙම ප්‍රාථමික දත් විස්ස වසර හයක් පමණ පවතී. වසර 6 - 12 අතර වයසේ දී කිරි දත් ගැලවී ගොස් ඒ දත් වෙනුවට ස්ථිර දත් මතු වෙයි. අවුරුදු 6 - 12 වයසේ පසුවන දරුවන්ගේ මුඛයෙහි කිරි දත් මෙන් ම ස්ථිර දත් ද තිබිය හැකි ය.අවුරුදු 12 ට වැඩි දරුවකුගේ මුඛයෙහි දත් විසි අටක් තිබිය යුතු ය. ඉතිරි දත් හතර ඥාන දත් ලෙස හැඳින්වේ. මේ දත් ඒම අවශ්‍ය වුවත් ඒ දත් හතරම හෝ කිහිපයක් මතු නොවීම රෝගයක් නොව සාමාන්‍ය තත්ත්වයකි. ඥාන දත් මතු වීම ඇරඹෙන්නේ අවුරුදු 18 - 20 වයසේ දී ය. එහෙත් ඇතැම් විට වයස 20 - 30 අතර කාලයේදී වුවත් ඒවා මතුවීමට පුළුවන. මෙසේ මතු වන්නේ මුඛයෙහි අවසාන චාර්වක දත් හතර වේ.දරුවාගේ මුඛයෙහි යහපත් දන්ත සෞඛ්‍යයක් පවත්වා ගැනීම සඳහා දරුවා ඉපදුණු පසුව පෝෂණය සඳහා මව්කිරි දීම ඉතා වැදගත් වේ. මවුකිරි සියලු ම පෝෂණ සංඝටක අඩංගු සම්පූර්ණ ආහාරයක් වන හෙයිනි. මාස හයෙන් පසුව අමතර ආහාර ලබා දීම ඇරැඹේ. ඒ අමතර ආහාර සමඟම වසර දෙකක්වත් ගතවන තුරු දරුවාට මවු කිරි ලබා දිය යුතු ය.මාස 9 - 12 කාලයේදී හකු ඇටය සහ විදුරු මස අතරින් කිරි දත් මතු වේ. එහෙයින් මාස 6 - 7 දී දරුවා අතට අසුවන හැම දේම සැපීමට පටන් ගනියි. දත් මතුවන විට වේදනාවක් ඇති වේ නම් දරුවා නිතර හඬයි. දරුවා අහුවෙන දේ කටේ දා ගැනීමෙන් විෂ බීජ ශරීරගත වී බඩේ අමාරු හෝ උණ ඇති වේ. ඇතැම් විට බඩ බුරුළට මලපහ පිටවීමත් උණ සහ වමනය ඇති විය හැකි ය. මේවා බරපතළ රෝග තත්ත්ව නොවන නමුත් එවැනි රෝග ලක්ෂණ ඇති වූ විට වෛද්‍ය උපදෙස් ලබාගත යුතුය.කිරි දත්වලට කුඩම්මාගේ සැලකිලි එපාකිරි දත් ගැලවී යන හෙයින් ඒ පිළිබඳව එතරම් සැලකිල්ලක් නොදැක්වීමට ඔවුන් පුරුදුව සිටිති. පරිස්සම් කර ගත යුත්තේ ස්ථිර දත් පමණකැයි වරදවා සිතන වැඩිහිටියන් දරවාගේ කිරි දත් ගැන සැලකිලිමත් නොවෙති. කිරි දත් ඉතා වැදගත් ය. ඊට හේතුව ස්ථිර දත් සඳහා පදනම සකස් වෙන්නේ කිරිදත් මගින් වන බැවිනි. කිරි දත් මතුවන අවදියත් සමඟ අමතර ආහාර ලබාදෙන හෙයින් ඒ ආහාර කැබලිකර ගැනීමටත් රස විඳීමටත් කිරිදත් උපකාරී වේ. බහ තෝරන අවදියේ දී නිවැරැදි ශබ්ද උච්චාරණය කිරීම සඳහා ද කිරිදත් උපකාරී වේ. කිරි දත් ආශ්‍රිතව මුඛයේ අනෙකුත් පටක, උඩ හනුව, යටි හනුව, තොල්, කම්මුල් දිව තල්ල යන අවයවවල මනා වර්ධනය සඳහා ද වැදගත් වේ.1. ආහාර සැපීම සහ රස විඳීම,2. නිවැරැදි වචන උච්චාරණය,3. කිරිදත් ආශ්‍රිත මුඛයේ අවයවවල නිරෝගී වර්ධනය,4. ප්‍රසන්න පෙනුම හා පෞරුෂත්වය5. ස්ථිර දත්වල පිහිටීම යන කරුණු සඳහා කිරිදත් වැදගත් වේ.කිරිදත් අකලට ගැලවූ විට ඒ කිරිදත් ඉදිරිපස හා පිටුපස ඇති දත් දෙක ළං වී හිඩැසෙහි ප්‍රමාණය අඩුවේ. ගැලවූ කිරිදත යටින් ස්ථිරව වැඩෙමින් පවතින දත කිරිදත තිබූ තැනින් මතුවෙයි. ස්ථිර දත තල්ල පැත්තට හෝ තොල පැත්තට බර වී එළියට එන්නේ නියමිත ආකාරයට පිහිටන්නේ නැතිව ය. එහෙයින් අකලට කිරිදත් ගැලවීම පසුකාලීනව දන්ත විකෘතිතාවට හේතු වේ.කිරි දත් මැදීමපළමුවැනි දත විදුරු මස අතරින් යන්තම් මතු වූ දා පටන් ම දත් මැදීම කළ යුතු ය. දරුවන් ගේ දත් මැදීම පිළිබඳව ද විවිධ මත පවතී. ළදරු දත් මැදීම සඳහා විශේෂිත දත් බුරුසුවක් සහ ෆ්ලෝරයිඩ් අඩංගු දන්තාලේපයක් භාවිතා කිරීම සුදුසු ය.ළමයින් වෙනුවෙන් නිෂ්පාදිත දත් බුරුසුවක් හෝ මවගේ් ඇඟිල්ලට දැමිය හැකි සියුම් කෙඳි සහිත විශේෂිත බුරුසුවක් වෙළෙඳ පළෙන් මිලදී ගත හැකිය. එවැනි බුරුසුවකින් අවුරුදු දෙකක් පමණ කිරි දත් මැදීමට පුළුවන. මවගේ අතට හොඳින් අසුවන හෙයින් දරුවාගේ දත් මැදීමට පහසුය.දන්තාලේප භාවිතයේදී දත් බෙහෙත් හුඟක් යොදා වඩා හොඳට මැදිය හැකියැයි සිතීම මුළාවකි. දත් බුරුසුවේ කෙඳි මත ගෑවෙන නොගෑවෙන තරමට දන්තාලේප තැවරීම ප්‍රමාණවත්ය. දන්තාලේප ටියුබය විවෘත කර බුරුසුවේ කෙඳි මත යන්තම් ආලේප තවරාගන්න. උදෑසන සහ රාත්‍රී ආහාරයෙන් පසුව දරුවාගේ දත් මැදීම කළ යුතුය. ළමා බුරුසු පොඩි හෙයින් පහසුවෙන් දරුවාගේ මුඛය තුළට දැමිය හැකිය. දරුවන්ගේ දත් මැදීමට පහසුම ක්‍රමය දරුවා මවගේ උකුල මත තබාගෙන කණ්ණාඩියක්ඉදිරිපස වාඩිවීමයි. දරුවා මවගේ පපුවට හොඳින් හේත්තු කරගෙන මවගේ වමතින් දරුවා පපුවට තද කරගන්න. දරුවා අතට සෙල්ලම් බඩුවක් දී මවට හුරු අතින් බුරුසුව ගෙන හෝ දඹර ඇඟිල්ලට බුරුසුව දමා යටි ඇන්ද පළමුවෙන් ද දෙවැනුව උඩු ඇන්දද ඉන්පසු ඇතුළුපැත්ත ද මදින්න.දත් මැදිය යුතු ආකාරයදතේ පිටත සහ ඇතුළතට රවුමට මදිමින් ඉදිරියට එන්න. අවසානයේ දත් මතුපිටද දිවේ මතුපිටද මැදීම සුදුසුය. මැලියම් බැඳී ඇත්නම් දිවෙන් රස බැලීමට නොලැබේ. එහෙයින් දත් මදින විට දිව මැදීමට ද අමතක නොකළ යුතුය.අවුරුදු තුනෙන් පසුව අවුරුදු 10 පමණ වනතුරු ළමයින් වෙනුවෙන් සැකසූ කුඩා බුරුසුවක් භාවිතා කළ හැකිය. අවුරුදු 3 සිට 6 දක්වා ෆ්ලෝරයිඩ් සහිත දන්තාලේප කඩල ඇටයකින් 1/4 ක් යොදා ගන්න. වයස අවුරුදු 6 – 12 වන තුරු කඩල ඇටයකින් 1/2 ක් ගන්න. දොළහෙන් පසුව කඩල ඇටයක ප්‍රමාණයක් සෑහේ. අවුරුදු 12 න් පසු ළමයකුට වැඩිහිටියන් සඳහා සකස් කළ මෘදු කෙඳි සහිත බුරුසුවක් භාවිතා කළ හැකිය.නියමිත ප්‍රමිතියෙන් යුතු බුරුසුවක ලක්‍ෂණකොළඹ සෞඛ්‍ය අධ්‍යාපන කාර්යාංශයේප්‍රජා දන්ත වෛද්‍ය විශේෂඥදිලුම් පෙරේරාසාමාන්‍ය දත් බුරුසුවක ප්‍රධාන කොටස් තුනකි.අල්ලන මිටකෙඳි සහිත හිස කොටසඒ දෙක අතර කොටසමිට හොඳින් අල්ලා ගන්නට පහසුවන පරිදි විය යුතුය.අග හිස කොටස අගිස්ස වක්‍ර විය යුතුය.කෙඳිවල ස්වභාවය අනුවද බුරුසුව වර්ග තුනකට බෙදේ. මෘදු, ගොරෝසු හා මධ්‍යම යනුවෙනි. සාමාන්‍ය පුද්ගලයකුට මෘදු බුරුසුවක් සුදුසුය. ගොරෝසු සහ මධ්‍යම වර්ගයේ කෙඳි සහිත බුරුසු සුදුසු වන්නේ මැලියම් සහිත හෝ විදුරුමස් රෝග සහිත පුද්ගලයන්ට පමණි. බුරුසුව මතුපිටින් බැලූ විට මතු පිට කෙඳි එකම මට්ටමක තිබීම වඩාත් සුදුසුය. ඒ කෙඳි අග මෘදු රවුම් විය යුතුය. ලයිට් එකකට අල්ලා බැලූ විට කෙඳි අග රවුමට පෙනිය යුතුය. කෙඳි අග උල් වූ විට විදුරු මස් හෝ තොල් තුවාල වීමට ඉඩ තිබේ.කෙඳි අග සුදු පාට බුරුසු වඩාත් සුදුසුය. වර්ණවත් අග සහිත බුරුසුවලින් මදින විට හදිසියේ විදුරුමස් අගින් රුධිරය වහනය වුවත් හඳුනාගත නොහැකිය.බුරුසුවක් භාවිතයේදී කල් ඉකුත්ව ඇතැයි හඳුනා ගත හැකි පහසු ක්‍රමය වන්නේ බුරුසුව ඇස් මට්ටමට ගෙන කෙඳි සහිත පැත්ත තමන්ගේ අනෙක් පසෙට හැරවූ විට දෙපසින් කෙඳී පෙනේ නම් බුරුසුව මාරු කිරීමට කාලය පැමිණ ඇති බව හඳුනා ගැනීමයි. කෙඳි නැවුණු පසු මැදීමෙන් පළක් නොවේ.දත් මැදීමෙන් පසු බුරුසුව හොඳින් ගලා යන වතුරෙන් සේදීම කළ යුතුය. සෝදා ආවරණයෙන් වසා තැබීම වඩාත් සුදුසු වන්නේ රාත්‍රියේදී කැරපොත්තන් වැනි කෘමීන් ඒ මත වසන හෙයිනි. එකම පවුලේ සාමාජිකයන් ගේ වුවත් බුරුසු දෙකක කෙඳි එකිනෙක නොගෑවෙන පරිදි තැබීම වඩා සුදුසුය. දත් දිරායාමට හේතුවන බැක්ටීරියා බුරුසුවෙන් බුරුසුවට හුවමාරු විය හැකි බැවිනි.දරුවාට වයස අවුරුදු හයක්වත් ගතවන තුරු මව විසින් දරුවාගේ දත් මැදීම වඩාත් සුදුසුය. දරුවාට බුරුසුව තනිව අල්ලාගෙන හොඳින් මැදීමට හැකිවන තුරු දරුවා දත් මැදීම මවගේ හෝ වැඩිහිටියකු ගේ අධීක්‍ෂණය යටතේ කළ හැකි නම් වඩා සුදුසුය. ළමා දන්තාලේපවල රසකාරක අඩංගු වන හෙයින් ඒවා ලබා දීම අත්‍යවශ්‍ය නොවේ. කුඩා දරුවන් දත් බෙහෙත් කෑමට පි‍්‍රය කරන හෙයින් ඒවා ගිලීමට ඉඩ ඇති හෙයින් ඉහත දක්වන ලද ප්‍රමාණවලින් දන්තාලේප ලබා දීම වැදගත් වේ.වර්තමාන දන්ත වෛද්‍ය පර්යේෂණ අනුව සොයාගෙන ඇත්තේ ගැබිනි සමයේ දුර්වල දන්ත සෞඛ්‍යක් පවතින මවුවරුන්ගෙන් දරුවාගේ දත්වලට අහිතකර බලපෑමක් ඇතිවිය හැකි බවයි. මවගේ මුඛයේ අහිතකර බැක්ටීරියා ඝණත්වය වැඩි වූ විට දරුවාගේ දත්වල නිරෝගී භාවයට එමඟින් බලපෑමක් වීමට ඉඩ ඇත. දරුවා උපන්නාට පසුව මව දරුවා සිඹින විට, කෙළ මඟින් හෝ දරුවා මවගේ මුඛයට අත දමා ඒ අත තම මුඛයෙහි රුවා ගැනීමෙන් හෝ දරුවාගේ මුඛයට මේ අහිතකර බැක්ටීරියා යයි. එවිට දරුවාට ද මවගේ දන්තාබාධය වැලඳීමට ඉඩ ඇත.එහෙයින් දරුවාගේ යහපත් මුඛ සෞඛ්‍ය උදෙසා ගර්භණී සමයේ පටන් දරුවා උපන්නාට පසුවත් මවගේ මුඛ සෞඛ්‍යයද යහපත් මට්ටමක පවත්වාගෙන යාම ඉතාම වැදගත් වේ. ගැබිනි සමයේ මුල් අවදියේම දන්තාබාධ ඇත්නම් ඒවාට පිළියම් කොට මව ගේ දන්ත සෞඛ්‍ය රැක ගැනීමද දරුවාගේ දත්වල නිරෝගී භාවයට හේතු සාධක වේ.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=am1101092</link>
    <topic>පපුවේ සෙම ඇති විට කැස්ස නැවැත්වීමට හිතුමතේ බෙහෙත් ගැනීම අන්තිම නරකයි</topic>
    <author>සාකච්ඡා කළේ</author>
    <content>පපුවේ සෙම ඇති විට කැස්ස නැවැත්වීමට හිතුමතේ බෙහෙත් ගැනීම අන්තිම නරකයිරිජ්වේ ආර්යා ළමා රෝහලේ ළමා රෝග පිළිබඳ විශේෂඥ වෛද්‍ය දීපාල් පෙරේරාළමා රෝග අතර ශ්වසන මාර්ගය ආශ්‍රිතව ඇතිවන රෝග ප්‍රධාන තැනක් ගනී. එම රෝග හටගත් විට දරුවන් විශාල ලෙස පීඩාවට පත්වනු දැක ගත හැකිය. ශ්වසන මාර්ගය ආශ්‍රිතව ඇතිවන ඇතැම් රෝග සුළු කොට තැකිය හැකි වුවද ඇතැම් රෝග පිළිබඳව විශේෂ අවධානයක් යොමු කර ප්‍රතිකාර කළ යුතුය.ශ්වසන මාර්ගය ආශ්‍රිත රෝග පිළිබඳ කතා කිරීමේදී ඉහළ ශ්වසන මාර්ගයේ සහ පහළ ශ්වසන මාර්ගයේ ඇතිවන රෝග වශයෙන් ප්‍රධාන කොටස් දෙකකට වෙන්කළ හැකිය. ඉහළ ශ්වසන මාර්ගයට නාසය, නාස්කුහරය, උගුර අයත් වේ. මෙම අවයව ආශ්‍රිතව ඇතිවන ආසාදන දරුවන් අතර බහුලව දැකගත හැකිය.රෝහල්වල බාහිර රෝගී අංශයෙන් ප්‍රතිකාර ගැනීමට රැගෙන එන ළමයින්ගෙන් වැඩිම පිරිසක් ද, රෝහල්ගතවී ප්‍රතිකාර ගන්නා ළමයින්ගෙන් වැඩිම පිරිසක් ද ශ්වසන මාර්ගය ආශ්‍රිත රෝගවලින් පීඩා විඳින ළමයි වෙති. ඒ අතරිනුත් වැඩිම පිරිසකට ඇත්තේ ඉහළ ශ්වසන මාර්ගය ආශ්‍රිතව ඇතිවන ආසාදනය.පහළ ශ්වසන මාර්ගයට අයත් අවයව ලෙස ස්වාසනාලය, ස්වාසනාලිකා සහ පෙනහලු දැක්විය හැකිය.බොහෝ මවුවරු තම දරුවන් රැගෙන වෛද්‍යවරු වෙත පැමිණ පවසන්නේ තම දරුවාට කැස්ස ඇති බවය. කැස්ස යනු රෝග ලක්ෂණයක් මිස රෝගයක් නොවේ. ශ්වසන මාර්ගයේ ඉහළ හෝ පහළ කොටසේ ඇතිවන ආසාදනවල ලක්ෂණයක් ලෙස බොහෝ විට කැස්ස ඇතිවේ. ක්ෂයරෝගය, නිව්මෝනියාව, ඇදුම වැනි රෝගවලදී කැස්ස රෝග ලක්ෂණයක් ලෙස ඇතිවේ.කහින විට ඇතැම් විට සෙම පිටවිය හැකිය. ඇතැම් විට සෙම පිට නොවිය ඛ්ැකිය. එසේම කැස්ස සමඟ පිටවන සෙම කහ පැහැ හෝ සුදු පැහැ හෝ විය හැකි අතර ඇතැම්විට සෙම සමඟ රුධිරය ද පිටවීමේ හැකියාව ඇත.තම දරුවා අපහසුවෙන් කහිනවා නම් ඒ පිළිබඳව විශේෂයෙන් සොයා බැලීම මවුපිය වගකීමය. ඇතැම් දරුවන්ගේ කැස්ස දවස පුරාම තිබිය හැකි අතර ඇතැම් දරුවන්ගේ කැස්ස රාත්‍රියට පමණක් තිබිය හැකිය. දරුවාට කැස්ස ඇතිවන්නේ රාත්‍රියට පමණක් නම් ඇතැම් විට එය ඇදුම රෝගය නිසා හටගත් කැස්සක් විය හැකිය.කැස්ස සමඟ දරුවාට උණ ඇතිදැයි බැලීම ද වැදගත්ය. ඉහතින් දැක්වූ රෝග ලක්ෂණ පිළිබඳව සැලකිලිමත් විය යුත්තේ කැස්ස ඇතිවීමට හේතුව තීරණය කරුනීම සඳහාය. රෝගයට ප්‍රතිකාර කිරීම සඳහා මවුපියන් සපයන එවැනි නිවැරැදි තොරතුරු වැදගත්වේ. ඇතැම් දරුවකුට මඳ දුරක් දිවයන විට කැස්ස ඇතිවිය හැකිය. කැස්ස සුව නොවී සති දෙකකට වැඩියෙන් පවතී නම් වෛද්‍යවරයකු වෙත වහා දරුවා රැගෙන යා යුතුය.බරවා විෂබීජය ශරීර ගතවූ විට රෝග ලක්ෂණයක් ලෙස පෙන්වන්නේ ද කැස්සය.විෂබීජ ආසාදනයක් නැති නම් දරුවනට කැස්ස ඇතිවීමට බොහෝවිට බලපාන ප්‍රධාන හේතු වන්නේ දූවිල්ල ආඝ්‍රාණය වීම සහ වැඩිහිටියන් දුම් පානය කරන විට එම දුම දරුවනට ආඝ්‍රාණය වීමය. වර්තමානයේදී බොහෝ දරුවන් ඇති දැඩි වන්නේ දරුවන්ගේ් ආච්චී සීයා සමඟය. සීයා දුම්පානය කරන්නේ් නම් එය කුඩා දරුවාගේ් සෞඛ්‍යයට සෘජුවම බලපාන කරුණකි. දරුවන්ගේ ශ්වසන මාර්ගයේ හටගන්නා රෝග ගණනාවකට හේතුව වැඩිහිටියන්ගේ දුම්පානය බව දැන් පැහැදිලි වී ඇත.නිතර වාහන ගමන් කරන මාර්ග අසල ජීවත්වන දරුවනට මෙන්ම බස්රථවල නිතර යන එන මහජනයා වැඩියෙන් ගැවසෙන ස්ථානවල නිතර ගැවසෙන දරුවනට නිතර නිතර ශ්වසන ආබාධ ඇතිවීමේ හැකියාව වැඩිය. පූසන්, බල්ලන්, කුරුල්ලන්, සාවුන් වැනි සුරතල් සතුනට දරුවන් අතිශය ආදෙර්ය. එය දරුවන්ගේ ස්වභාවය ය. දරුවන් එවැනි සතුන් නිතර අතගාන්නේ නම් එම සතුන් සමඟ නිතර ගැටෙන්නේ නම්, එම දරුවනට ද ශ්වසන මාර්ගය ආශ්‍රිත රෝග ඇතිවීමේ හැකියාව වැඩිය. ඒ; එම සතුන්ගේ මවිල් සහ මවිල් සමඟ ඇති දූවිලි ආඝ්‍රාණය වීම නිසාය.බොහොමයක් දරුවනට ඇතිවන ශ්වසන මාර්ගය ආශ්‍රිත ආබාධය වන්නේ සෙම්ප්‍රතිශ්‍යාවය. සෙම්ප්‍රතිශ්‍යාව ඉහළ ශ්වසන මාර්ගයේ ඇතිවන ආසාදනයක් නිසා වැලඳෙන රෝගයකි. ඇතැම් මවුපියන් තම දරුවනගේ් සෙම්ප්‍රතිශ්‍යාව පිළිබඳව වැඩි අවධානයක් යොමු නොකරනු පෙනේ. සෙම්ප්‍රතිශ්‍යාව පිළිබඳව විශේෂ සහ දැඩි අවධානයක් යොමු කළ යුතුමය. ඒ; සෙම්ප්‍රතිශ්‍යාව දරුණු රෝගයක් නොවුණ ද එහි අතුරු ඵල ඇතැම්විට භයානක වන හෙයිනි.සෙම්ප්‍රතිශ්‍යාවේදී සිදුවන්නේ වෛරස් ආසාදනයක් නිසා නාස් කුහරය අසාදනයට ලක්වීමයි. සෙම්ප්‍රතිශ්‍යාවට මුල් වන්නේ ‘රයිනෝ’ නම් වෛරසයයි. එම වෛරස් ආසාදනය සුව නොවී දින දෙක තුනක් පවතින විට බැක්ටීරියා ආසාදනයක් ඇතිවිය හැකිය.සෙම්ප්‍රතිශ්‍යාවේදී උණ, හිසරදය, සොටු දියර ගැලීම, කිවිසුම් යාම, කැස්ස වැනි රෝග ලක්ෂණ මතුවේ. ඇතැම් විට දිනක් හෝ දෙකක් උණ පැවතිය හැකිය. සෙම්ප්‍රතිශ්‍යාව, සෙම, කෙළ බිඳිති මඟින් වෙනත් අයකුට බෝවිය හැකිය.මේ දිනවල සෙම්ප්‍රතිශ්‍යාව පිළිබඳව සරලව නොසිතිය යුතුය. ඒ,ඒ ඩ්, ව්; වෛරසය බහුලව පැතිරී ඇති හෙයිනි. දරුවාට උගුරේ ආසාදනයක් ඇතිවී, ආහාර ගැනීම දියර වර්ග පානය වෙනදාට වඩා අඩුනම්, ඇගපත රිදීමක්, ඇඟපතේ වේදනාවක් ඇති බව පෙනෙයි නම් ඒ පිළිබඳව සැලකිළිමත් වීම වැදගත්ය. වෛද්‍යවරයකු වෙත දරුවා යොමු කිරීම සුදුසුය. නව ඉන්ෆ්ලුවෙන්සා වෛරසයට අද රෝහල්වල ඖෂධ ඇත. ඒ නිසා ඒ පිළිබඳව බියක් ඇති කරගත යුතු නොවේ.වෛරස් ආසාදනයක් නිසා ඇතිවන සෙම්ප්‍රතිශ්‍යාවකදී ප්‍රතිජීවක ලබාදීම අවශ්‍ය නොවේ. දරුවාට උණ ඇත්නම් පැරසිටමෝල් මාත්‍රාවට අනුව ලබාදීම අවශ්‍ය වේ. මෙහිදී දරුවාට වඩාත්ම අවශ්‍ය වන්නේ විවේකයයි. එබැවින් දරුවාට සෙල්ලම් කිරීමට දැඟලීමට ඉඩ නොදී විවේකීව තබාගැනීම වැදගත්ය. සෙම්ප්‍රතිශ්‍යාවේදී වෛරස් ආසාදනයට අමතරව බැක්ටීරියා ආසාදනයක් ද ඇති වුවහොත් එහිදී ප්‍රතිජීවක ලබාදිය යුතුවේ. මෙම අවස්ථාවට පත් වූ පසුවද ප්‍රතිකාර නොකළ හොත් පෙනහළු දක්වා සෙම ගමන් කර නිව්මෝනියාව ඇතිවීමට පුළුවන. එය දරුවා රෝහල්ගත කර ප්‍රතිකාර ලබා දිය යුතු අවස්ථාවකි. සෙම්ප්‍රතිශ්‍යාව නිව්මෝනියාව මෙනින්ජයිටිස් වැනි භයානක රෝග දක්වා වර්ධනය වන අවස්ථා බහුලය. එබැවින් දරුවනට වැලඳෙන සෙම්ප්‍රතිශ්‍යාව ගණන් නොගෙන සිටිය යුතු තත්ත්වයක් නොවේ.වැඩිහිටියනට වඩා කුඩා දරුවනට සෙම්ප්‍රතිශ්‍යාව වැලඳීමේ හැකියාව වැඩිය. වයස අවුරුද්දට අඩු දරුවනට සහ වයස මාස 3ට වැඩි දරුවනට මෙන්ම විවිධ හේතූන් නිසා මවුකිරි ලබා නොදෙන දරුවනට සෙම්ප්‍රතිශ්‍යාව වැලඳීමේ හැකියාව වැඩිය. සෙම්ප්‍රතිශ්‍යාව ඉක්මනින් වැලඳීමට හේතු වන්නේ ප්‍රතිශක්තිය අඩුකම සහ පෝෂණ ඌණතාවය බව හෙළිවී ඇත. එබැවින් දරුවාගේ පෝෂණය පිළිබඳව විශේෂයෙන් සැලකිලිමත් වීම මවුපියන්ගේ වගකීමය.සෙම්ප්‍රතිශ්‍යාව නිසා දරුවාට ඇතිවන ප්‍රධානම අපහසුතාව වන්නේ හුස්ම ගැනීමේ අපහසුතාවයයි. දරුවකු තදබල ලෙස හුස්ම ගැනීමේ අපහසුතාවකින් පෙළෙයි නම්, වහාම වෛද්‍යවරයකු වෙත රැගෙන යා යුතුය.ශ්වසන මාර්ගය ආශ්‍රිතව මෙම සෙම්ප්‍රතිශ්‍යාව රෝගය ඇතිවුවද එය කන දක්වා පැතිරීයාමේ අවදානමක් ඇත.දරුවාගේ ස්වසන මාර්ගයේ සෙම සිරවන අවස්ථා බොහෝ දැකගත හැකිය. මෙහිදී මවුවරු අනවශ්‍ය ලෙස කලබල වේ. මෙවන් අවස්ථාවක ප්‍රථමාධාරයක් ලෙස නිවසේදී කළ හැකි දෙයක් ඇත. එනම් දරුවාගේ හිස පහත් කොට පිටට පස් වතාවක් තට්ටු කිරීමය. මෙහිදී කිසිවිටෙකත් හිස ඔසවාගෙන සිටින විට පිටට නොගැසිය යුතුය. ඒ; එවිට සෙම පෙනහලු තුළට ගමන් කළ හැකි බැවිනි.සිරප් වර්ග වෛද්‍ය උපදෙස්වලින් තොරව දීම නුසුදුසුය. දරුවාට සෙම සහිත කැස්සක් ඇතිවිට කිසිවිටෙකත් කැස්ස නැවැත්වීමට දෙන සිරප් වර්ග දීම සුදුසු නැත. එහිදී කැහීමෙන් සෙම එළියට දැමීමට දරුවාට ඉඩ දිය යුතුය. අධික ලෙස ඇතිවන කැස්ස නිසා දරුවා අපහසුතාවයට පත්වී ඇත්නම් පමණක් කැස්ස නැවැත්වීමට වෛද්‍යවරු ඖෂධ ලබාදෙනු ඇත. ශ්වසන පද්ධතිය ආශ්‍රිත රෝගවලට මෙන්ම වෙනත් රෝගවලට ද ඇතැම්විට වෛද්‍යවරයා නියම කරන ඖෂධ ප්‍රමාණය ලබාදීමට මවුවරු මැළිවෙති. ඒ වැඩිපුර බෙහෙත් දීම දරුවාට හොඳ නැතැයි සිතාය.අසනීපයකදී වෛද්‍යවරු දරුවකුට ඖෂධ නියම කරන්නේ දරුවාගේ වයස බර රෝගයේ ස්වභාවය යන කරුණු සියල්ල සලකා බලාය. කිසියම් ඖෂධයක් මාස දෙකක් ලබාදීමට වෛද්‍යවරයා නිර්දේශ කළේ යැයි සිතන්න. එය මාසයක් දරුවාට ලබා දී නවතා දැමුවේ නම්, දරුවාට එම රෝගය නැවත මතුවිය හැකිය. එබැවින් වෛද්‍යවරයකු නියම කරන ඖෂධ ප්‍රමාණය නිශ්චිත දින ගණන පුරා දරුවාට ලබාදීම වැදගත්ය.සාකච්ඡා කළේගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=ay1101091</link>
    <topic>මගේ හැකියාව ගැන සතුටු වෙලා පඩිය රුපියල් පහකින් වැඩි කළා</topic>
    <author>සාගරිකා දිසානායක ජයසිංහ</author>
    <content>මෙවර අපේ කතා නායකයා ප්‍රවීණ පුවත්පත් කලාවේදියකු, කවියකු හා විචාරකයකු වන සිරිලාල් කොඩිකාර මහතා. දසක සතකට අධික කාල පරාසයක් පුරා ලාංකීය දේශපාලන සමාජ සංස්කෘතික හා ආර්ථික ගමන්මඟ සියැසින් දකිමින් ඒ අත්දැකීම් ඇසුරෙන් හරවත් පුවත්පත් කලාවක නියැළුණු ඒ මහතා අසූ හත් වැනි වියෙහි පවසුවුව ද තවමත් සිය පෑන අත හැරියේ නැත.’සිංහල ජාතිය’ පත්‍රයෙන් පුවත්පත් කලාවට පිවිසි කොඩිකාර මහතා දවස, විසිතුර, හා ඇත්ත පත්තරවල විශේෂාංග රචකයකු, උප කර්තෘවරයකු හා සංස්කාරක වරයකු ලෙස කටයුතු කළේය. තත්කාලීන සමාජයෙහි පැවැති සමාජ සංස්කෘතික හා දේශපාලනික වාතාවරණය දෙස පුළුල් විවේචනාත්මක දෘෂ්ටියකින් යුතුව සිය පෑන මෙහෙයවූ කොඩිකාර මහතා දක්ෂ කවියෙක් ද වෙයි.මහනුවර දිස්ත්‍රික්කයේ තලාතුඔය ප්‍රදේශයේ ගොඩමුන්න නම් වූ සුන්දර ගම්මානයේදී ඔහු මෙළොව එළිය දුටුවේ 1924 අගෝස්තු මාසේ විසි හත්වැනිදා. ‘කොඩිකාරගේ ඒබ්‍රහම් පීරිස්’ ඔහුගේ උප්පැන්නෙට මවුපියන් දුන්නු නම. ලොකු මහත්වෙලා දැනුම් තේරුම් ඇතිවෙන කොට “ඒබ්‍රහම්” කියන නම පරදේශක්කාර නමක් කියලා ඇතිවුණු හැඟීමත් පුවත්පත්වලට ලිපි ලේඛන සපයන විට පෑනේ නමකින් පාඨකයන් ඇමතීමට රිසිවීමත් නිසා ඔහු ඒ නම ‘සිරිලාල් කොඩිකාර’ යනුවෙන් වෙනස් කරගත්තා.වෘත්තියෙන් වඩු කාර්මිකයකු වූ කොඩිකාරගේ එලියස් පීරිස් ඔහුගේ පියා. අම්මා එමලිනා. ඈ ටික කාලයක් යන තුරු ගුරු වෘත්තියේ යෙදුණා. ඒබ්‍රහම් පවුලේ වැඩිමලා. ඔහුට බාල සහෝදරියො දෙන්නයි. එක සහෝදරයයි. ගොඩමුන්නේ උපන්නාට ඔවුන් එහෙ ජීවත් වුණේ බොහොම ටික කාලයයි. තාත්තාට කෑගල්ලේ පිටිහුම ප්‍රදේශයේ ඔන්ඩච්චි නම් වූ නඩුකාරයකුට අයිති රබර් වත්තක් බලාගන්න රැකියාවක් ලැබුණා. ඒබ්‍රහම්ලාට පදිංචි වෙන්න ඔන්ඩච්චි මහත්තයගෙ වත්තෙ පුංචි ඉඩම් කෑල්ලක් දීලා තිබුණා. වත්ත බලා කියා ගන්න අතරෙම තාත්තා වඩු වැඩත් කරගෙන ගියා. කෙසෙල් එළවළු වගාකළා. තාත්තගේ වඩු මඩුවත් තිබුණේ ගෙදර පැත්තකමයි.අම්මගේ ගමත් ඒ පළාතෙමයි. ඒබ්‍රහම්ට මුලකුරු කියෙව්වේ අම්මාගේ ලොකු අප්පච්චි. ඔහු වත්තක ටී මේකර්වරයකු ලෙස සේවය කළ නිසා ඒබ්‍රහම්ලා ඔහු හැඳින්නුවේ ‘ටී මේකර’ සීයා කියලයි. මුලින්ම අකුරු කළේ පිටිහුම බෞද්ධ මිශ්‍ර පාඨශාලාවේ. පුංචි කාලේ ඒබ්‍රහම්ගේ හඳහන බලාපු නැකැත් මහත්තයා ඒබ්‍රහම්ට මහණ යෝගයක් තියෙනවා කියලා කියාපු නිසා අම්මා තාත්තා දෙන්නම හිතුවේ ඔහු මහණ කරන්නයි. මහණ කරන්නට සුදුසු කල වයස එනකල් අම්මා ඔහුට පොත්පත් ගෙදරදිම කියාදුන්නා.අම්මා මොනිටර් විභාගේ සමත්වෙලා ගුරු වෘත්තියට පිවිසුණත් ඈට ඒ රස්සාව දිගටම කරගෙන යන්න බැරිවුණා. ඒබ්‍රහම්ව මහණ කරවන්න නැකත ප්‍රමාද වෙන නිසා ඔහු පාසලට ඇතුළු කළා. අම්මා ගෙදරදි පාඩම් කියාදීපු නිසා ඔහුගේ දැනුම නියමිත වයසට වඩා ඉහළයි. ඔහු මුලින්ම ඇතුළු වුණේ දෙකේ පන්තියට. හතරට සමත් වෙන විට හදිසියෙම අම්මා අසනීප වුණා. අම්මාගේ ඇලපතේ ගෙඩියක් හැදුණා. ඒ කාලේ ඉංග්‍රීසි වෙදකමට වඩා ගම්මුන් විශ්වාස කළේ සිංහල වෙදකම. තාත්තාත් අම්මාට සිංහල වෙදකමේ පිහිට පැතුවා.ඉලයට යටින් පිහිටි ගෙඩිය වෙද මහත්තයා හැඳින්නුවේ ’ඉලපලා ගෙඩිය’ කියලයි. කිහිල්ලට යටින් පපුවේ පැත්තකට වෙන්න තිබූ ගෙඩිය එහි තිබියදී පුපුරන්නට බෙහෙත් බඳින්න බෑ කියලා වෙද මහත්තයා බේතක් බැඳලා ගෙඩිය පහළට ගත්තා. ගෙඩිය පුපුරුවන්නේ නැතිව පුච්චන්න හිතලා බේත් බැන්දා. ඇඟ ඇතුළෙම ගෙඩිය පුපුරලා අකාලයේ අම්මා අන්ත්‍රා වුණා. ඒබ්‍රහම් නංගිලා මල්ලිලා එක්ක අසරණ වුණා. තාත්තාගේ ගම වූ කොග්ගලට එන්න තීරණය කළා. තාත්තාගේ සහෝදරිය බේරුවල පදිංචිව සිටියා. ඈ බාල සහෝදරියනුත්, සහෝදරයාත් බාර ගත්තා.පිටිහුම වත්ත අයිති ඔන්ඩච්චි නඩුකාරයා ඒබ්‍රහම්ගේ අනාගතය බාරගන්න සතුටු වුණත් තාත්තා ඔහු පාසලෙන් අස්කරලා ගල්කිස්සට එක්ක ආවා. තාත්තා ගල්කිස්සේ මිනී පෙට්ටි සාප්පුවක් පවත්වාගෙන ගියා. ඒබ්‍රහම්ගේ පුංචි සිතට මේ මිනීපෙට්ටි වැඩපොළ බයකට වඩා ගෙනදුන්නෙ විනෝදයක්. තාත්තා නැති වෙලාවට මිනී පෙට්ටි ඇතුළට බැහැලා නිදාගන්නට ඔහු ප්‍රිය කළා. ඔහු වඩාත් ප්‍රියකළේ ඔහුගේ තරමට ගැළපෙන පුංචි මිනීපෙට්ටිවල නිදාගන්න. දවසක් තාත්තාට හොරෙන් මිනී පෙට්ටියක නිදාගත්තාම වඩු බාස් උන්නැහේ කෙනෙක් තාත්තාට හොරේ අල්ලා දුන්නා. බොහොම සැරපරුෂ නීතිකාරයෙක් වුණු තාත්තා එදා ඒබ්‍රහම්ට හොඳටම තැළුවා.”නොගහා හදන ළමයා හරියට හැඳි නොගා හදන හොද්ද වගේය” යන කියමන තාත්තා අදහාගෙන හිටියා. අම්මා නැති වේදනාවටත් වඩා පුංචි වැරැද්දටත් තාත්තාගෙන් ගුටිකන්නට සිදුවීම ඒබ්‍රහම්ගේ සිත පීඩාවට පත්කළා. ඒ නිසාම මහණ වෙන්නට පන්සලකට යන්නට ඔහු වඩාත් උනන්දු වුණා. පිටිහුමදී ඒබ්‍රහම් පාසල් ගියේ හරිම ආසාවෙන්. තාත්තා ඔහු කොළඹ ගෙනාවේ අලුත් පාසලකට දාන බව කියමින්. ගල්කිස්සේ විසූ ඥාති නිවෙස්වල ඔහු නතර කළත් පාසල් යැවිල්ලක් සිදුවුණේ නෑ. ඔය අතරේ රත්මලානේ පරමධම්ම චේතිය පිරිවෙණේ කුල දරුවන් විසිපස් දෙනකු මහණ කරවන බව ඇසූ තාත්තා ඒබ්‍රහම්වත් මහණ කරවන්නට සිතුවා. හය හතර තේරෙන දා ඉඳලාම කන වැටී තිබූ මහණදම පිළිබඳ ඒබ්‍රහම්ගේ හිතේ ලොකු බලාපොරොත්තුවක් තිබුණා.අම්මා ගෙදරදි කියවාපු බණ පොත්වල ජාතක කතා පොත්වල කියැවුණු නිර්මල බුද්ධ ශාසනයක් පන්සල් තුළත් ඇතැයි පුංචි ඒබ්‍රහම් හිතුවා. ඊටත් වඩා තාත්තාගෙන් ගුටි නොකා ඉන්න හැකි වෙන නිසා ඔහු ඉතා කැමැත්තෙන් මහණ වෙන්නට එකඟ වුණා. ඉගෙනගන්නට මඟක් පෑදීම පුංචි ඒබ්‍රහම්ට ලොකු සතුටක්. ‘ස්වස්ති සිද්ධම්’ යනුවෙන් ඇරැඹෙන පන්සල් හෝඩියේ පටන්, නම් පොත, මඟුල් ලකුණ, ගණදෙවි හෑල්ල, වදන් කවි පොත, බුද්ධ ගජ්ජය, සකස්කඩය, නාමාෂ්ට ශතකය, නවරත්නය, ව්‍යායාසාකාරය, හා ප්‍රත්‍යශතකය යන පන්සල් පොත් කටපාඩම් කරන්නට ඔහුට සිදුවුණා. මේ පොත් අතරින් සකස්කඩය දක්වා ඒබ්‍රහම් ඉගෙන ගත්තේ ටීමේකර සීයාගෙන්. “සකස්කඩ නොකී කට – උගේ කට හුඹස් කට” යන්න ටීමේකර සීයා නිතර දෙවේලේ මැතිරූ දෙපදයක්.පන්සල් ජීවිතේ හිතූ තරම් සාර්ථක නොවූ නිසා ඒබ්‍රහම්ට ගෙදර යන්න හිතුණා. හිතවත් දායක මහත්තයෙකුට කීවාම තාත්තාගේ මිනී පෙට්ටි සාප්පුවට ආයෙ ගෙනත් ඇරලුවා. සිවුරු හැරි බව කීවාම තාත්තාගෙන් ගුටි කන්න වෙන බව දැනගෙන ඔහු එයින් ගැලෙවන්න පොඩි ප්‍රයෝගයක් කළා. ඒ මියගිය අම්මා තමන්ට වැහෙන බව රඟදැක්වීම. තාත්තා විශ්වාස කරන තරමට ඔහු හොඳට රඟපෑවා.තාත්තා ඒබ්‍රහම්ගේ වේලාපත්කඩෙත් අරන් නක්ෂත්‍රය ගැන ප්‍රකට කොග්ගල දේවගිරි විහාරයේ නායක කොග්ගල පඤ්ඤාරංසි හාමුදුරුවන් ළඟට අරන් ගියා. හාමුදුරුවො වේලාපත්කඩේ බලල කිව්වෙ එහෙම බලගතු දොසක් නැති බවයි. අනාගතේ යහපත් නිසා කැමැති නම් යන්ත්‍ර මන්ත්‍ර ගුරුකමත් වෙදකමත් උගන්වන්න තමන්ට බාරදෙන හැටියටත් ඉල්ලා හිටියා. දෙවැනි වතාවටත් ඒබ්‍රහම් පැවිදි සාසනේට ඇතුළු වුණා.ඒ ‘කොග්ගල සිරිරතන’ පුංචි හාමුදුරුවෝ ලෙස. තාත්තාගේ ගම ලෙස සැලකුණේ කොග්ගල. පඤ්ඤාරංසි හාමුදුරුවන්ගේ ගෝලයා හැටියට ගම්මු ඔහු සාදරයෙන් පිළිගත්තා. පාරම්පරිකව හාමුදුරුවන් සතුව තිබූ යන්ත්‍ර මන්ත්‍ර සම්භාරයේත්, සෙත් කවි වස් කවි ශාස්ත්‍රයේත් උරුමක්කාරයා වෙන්නට ඔහු තුළ ලොකු ආසාවක් ඇතිවුණා.ඒබ්‍රහම් කවියට බොහොම ළැදියි. කවි පරපුරු උරුමයකුත් පන්සලට තිබුණා. ගුරු හාමුදුරුවන්ට “පරම කවිතිලක” යන නම්බු නාමයක් තිබුණු බවත් කියැවුණා. ඒ කාලේ කොග්ගල හිටපු කවි ගුරුවරයකු වූ ජයමහ වෙල්ලාල මහත්තයාගේ නිවසට වරින් වර ගොස් කවි ලියන කියන හැටි ඉගෙන ගන්නට ඔහුට පසුකලෙක හැකිවුණා.සිරිරතන පොඩි හාමුදුරුවන් තවත් ප්‍රියකළ දෙයක් පුස්කොළ පොත්වල තිබූ යන්ත්‍ර මන්ත්‍ර ගුරුකම් කොපි පොත්වලට පිටපත් කිරීම. වෙදකම ඉගෙනගන්නත් ඔහු කාලය කැප කළා. පඤ්ඤාරංසි හාමුදුරුවන්ගේ පැවිදි සහෝදරයා වූ කොග්ගල පඤ්ඤාමෝලි හාමුදුරුවන්ගෙන් සිරිරතන පොඩි හාමුදුරුවෝ කාව්‍ය ශාස්ත්‍රය ඉගෙන ගත්තා. කවිකමට සහජ දස්කමක් දැක්වූ ඔහු පසුකලෙක දක්ෂ හිටිවන කවියකු බවට පත්වෙන්නට අඩිතාලම වැටුණේ එහෙමයි.දෙවැනි ලෝක යුද්ධෙ ඇරැඹුණා. කොග්ගල පන්සල් පවා හමුදා බැරැක්ක බවට පත්වුණා. එතැනින් වැලිගම එන්න සිදුවුණා. ගුරු හාමුදුරුවො වැලිගම කූඩලුමුල්ල ගමේ පුංචි ආවාසයක් තනාගෙන පදිංචි වුණා. එතැන නැවතිලා වෙදකම යන්ත්‍ර මන්ත්‍ර ඉගෙන ගන්නා අතරෙම ගුරු හාමුදුරුවන්ට හොරෙන් කවි ලිව්වා. වැලිගම ‘කවි අහුර’ නම් වූ කවි සමාජයට බැඳිලා කවි ලිව්වා. ගැයුවා. වාද විවාදවලට සහභාගි වුණා. මන්තර මතුරා දත් කැක්කුම, හිස කරකැවිල්ල වගේ පුංචි පුංචි ලෙඩ රෝග සුවකරන්නට හැකි වුණා. වශී ගුරුකම් ඉගෙන ගන්නටත් උනන්දු වුණා. හාමුදුරුවන්ට හොරෙන් ඒවා ලියාගෙන පාඩම් කළා. ගුරු හාමුදුරුවො හිතුවෙ ඔහු කවි ලියන්නට ඉගෙන ගන්නා බවයි. ඇස්.මහින්ද හිමියන් ලියූ ‘නිදහසේ මන්ත්‍රය’ කවි පොතේ කවි ගුරු හාමුදුරුවන් ගයනු ඇසීමෙන් විශාල තෘප්තියක් ලත් ඔහු තුළ අධිරාජ්‍ය විරෝධී ආකල්ප දැඩිව ඇතිවුණා.යන්ත්‍ර මන්ත්‍ර ගුරුකම් ගැන තාත්තා තුළත් ඇල්මක් තිබුණා. ඒබ්‍රහම් පුංචි කාලේ බේත් තෙල් ඉල්ලා ගන්නත් හූනු සාස්තරේ අහගන්නත් හීනවල හොඳ නරක අහගන්නත් ගැමියො තාත්තා හොයාගෙන ආ හැටි ඔහුට මතකයි. හාමුදුරුවන්ට හොරෙන් හොරෙන් කවි ලිව්වට පොඩි හාමුදුරුවන් කවියට දක්ෂ වග ගුරු හාමුදුරුවරුන් එකහෙලා පිළිගත්තා. වැලිගම කවි හවුල මඟින් පැවැත්වූ කවිමඩු වලට සහභාගි වුණා. හිටිවන කවියට දස්කම් පෑ නිසා ‘කවි කෝකිලයා’ සහ ‘රිදී සීනුව‘ යන විරුද නාමත් පටබැඳුණා.මේ අතරේ 1947 දි ඔහු ප්‍රාචීන ප්‍රාරම්භ විභාගයට පෙනී සිටියා. ප්‍රතිඵල එනතුරු නායක හාමුදුරුවන්ගේ උදව් ඇතිව කොළඹ මාලිගාකන්දේ පොත් සාප්පුවකට ආවා. පොත් හලේ රස්සාවට හිත ඇදුණු නිසා මහණකම පැත්තක තියල එයට කැපවුණා. ඒ අතරේ විවිධ පත්තරවලට කවි ලියා යැව්වා.දවසක් නොරිස් කැනල් පාරේ පත්තර කන්තෝරුවකට කවි පෙළක් ලියාගෙන ගියාම ඒ අහල දැන්වීමක අලුතින් පත්තරයක් පටන් ගන්නා බවත් එහි රැකියා පුරප්පාඩු දෙකක් තිබෙන බවත් කියැවුණා. ඔහු ඒ බලලා ඒ ස්ථානය වෙත ගියා. සෝදුපත් බලන්නකුට සහ අකුරු අමුනන්නකුට ඇබෑර්තු දෙකක් තිබුණා. ඔහු තමාගේ සුදුසුකම් කීවා. රැකියාවට එන්න කීවා. ඒ ‘සිංහල ජාතිය’ පත්තරේ. කර්තෘ ව.දේ.සී.ගෞතමදාස මහත්තයා.තමන් ලියූ කවියකුත් ඒබ්‍රහම් ඇරගෙන ගිහින් කතුතුමා හමුවුණා. ඒ කවිය බොහොම ඉහළින් අගය කළ කර්තෘතුමා ඔහු කර්තෘ මණ්ඩලයට බඳවා ගත්තා. “ඒබ්‍රහම්” නම පරගැති බව සිතූ ඔහු “සිරිලාල් කොඩිකාර” යනුවෙන් නම වෙනස් කර ගත්තා. 1948 වන තුරු පත්තරය පළ වුණා. සිරිලාල් විශේෂාංග රචනා කළා. උපකතුවරයකු ලෙසත් කටයුතු කළා.”කවි කතාව“ නමින් ඔහු ලියූ විශේෂාංගයත් කොසොල් රජුගේ සිහින තත්කාලීන සමාජයට සරිලන පරිදි වෙනස් කොට ලියූ “නූතන කෝසල සිහින” විශේෂාංගත් එකලත් පසු කලෙකත් ඉතාම ජනප්‍රියත්වයට පත්වුණා.මුලින්ම ලැබුණ වැටුප රුපියල් 150. එය වැඩිකරන මෙන් ඉල්ලා ඔහු පරිපාලනාධිකාරියට ලියුමක් ලිව්වා. පත්තරේ අයිතිකරු අධිනීතිඥ විල්මට් පෙරේරා. සිරිලාල්ට කැඳවීමක් ලැබුණා. ඉල්ලීමට හේතු ඇහුවා. ඔහුගේ ඉල්ලීමට සලකා රුපියල් පහකින් වැටුප වැඩිකළා.වාමාංශික අදහස් දැරූ සිරිලාල් තමන්ගේ ලිපිවලින් කවිවලින් පැවැති රජයේ අඩුපාඩු විවේචනය කළා. අසාධාරණයට එරෙහිව නැඟී සිටියා. වැඩිදෙනාගේ යහපත උදෙසා කටයුතු කරන විට රැකියාවට සමු දෙන්නට පවා පසුබට වුණේ නෑ. කොළඹ තරුණ බෞද්ධ සමිතියට බැඳිලා එහි තිබූ කවි තරග නරඹන්නටත් ගියා. ඔහුගේ කවිත්වය හැඳින සිටි පිරිස් මඟ තොට ඔහු හඳුනාගතහොත් වටවෙලා සමරු සටහන් ලියවා ගත්තා. තරුණ තරුණියන් අතර වගේම වැඩිහිටියන් අතරත් විශාල පාඨක ප්‍රතිචාරයක් ලැබුණා.සිංහල ජාතිය පත්තරේ අයිති ගිල්බට් පෙරේරා මහත්තයා The Nation නමින් ඉංග්‍රීසි සතිපතා පත්‍රයකුත් පටන් ගත්තා. එය ඒ තරම් සාර්ථක වුණේ නෑ. සමාගම බංකළොත් වුණා. සිරිලාල්ට රැකියාව අහිමි වුණා. ඒත් ඔහු ලංකාදීප වැනි පුවත්පත්වලට ලිපි ලිවීමෙන්, දැන්වීම් ලියාදීමෙන් වගේම කේ.ජයතිලක මහත්තයාගේ තැපැල් මාර්ගික පාඩම්මාලා ලියා දීමෙන් ආදායමක් උපයා ගත්තා.වැලිගමදී දැන හඳුනාගත් ඔහුගේ පෙම්වතිය ග්‍රේස් විල්හෙල්මිනා. සමඟ 1954 දී ඔහු විවාපත් වුණා. විවාහයෙන් පසුව ඈ කොළඹට ගෙන්වා ගත්තා. මරදානේ ජයන්ත වීරසේකර මාවතේ අක්කාගේ ගෙදරම පදිංචි වුණා. ඔහු බිරිය ඇමතුවේ අනුලා නමින්. ඈ වෘත්තියෙන් ගුරුවරියක්. ඔවුන්ගේ ලොකු දූ දීපා 1956දි පවුලට එකතු වුණා. දීපා දැන් වෛද්‍යවරියක ලෙස කටයුතු කරනවා. දෙවැනි පුතා අමිල තක්සේරුකරුවකු ලෙසත් බාල පුතා පසන් නාට්‍ය ශිල්පියකු මෙන්ම කොළඹ විශ්වවිද්‍යාලයේ බාහිර කථිකාචාර්යවරයකු ලෙසත් කටයුතු කරනවා.1961 දෙසැ. 03දා දවස පත්තරේ ආරම්භයත් සමඟම සිරිලාල් එහි කර්තෘ මණ්ඩලයට සම්බන්ධ වුණා. වාර්තාකරුවෙකු විශේෂාංග රචකයකු මෙන් උපකර්තෘවරයකු ලෙස කටයුතු කළා. දවසේ වැඩ කරන අතරේ සවස පත්‍රයේත් විසිතුර පත්‍රවලත් වැඩ කළා. දවස පත්‍රයේ කළමනාකාරිත්වය එක්සත් ජාතික පක්ෂයට ගැතිව වැඩකරන්ට තීරණය කළ අවස්ථාවේ සිරිලාල් ඇතුළු නව දෙනෙක් ඊට එරෙහිව ඉල්ලා අස්වුණා. 1964 දෙසැම්බර් පහළොස් වැනිදා එයින් අස්වෙලා සිරිමා බණ්ඩාරනායක මැතිනියත් සමඟ සම්බන්ධ වෙලා ‘ඇත්ත’ පත්තරේ පටන් ගත්තා. එච්.ජී.ඇස්.රණවීර මහත්තයා ප්‍රධාන කර්තෘ.1994 ඇත්ත පත්තරේ වැහෙනතුරුම සිරිලාල් ඇත්ත පත්තරේ වැඩ කළා. පුරා වසර 30කට ආසන්න කාලයක් පත්තර රස්සාව කළ ඔහුට අදටත් ඒ අත්හැර දමන්නට සිත ඉඩ දෙන්නේ නෑ. 1988 දී බිරියගේ අභාවයෙන් පසුව ඔහු දියණියගේ නිවසේ පදිංචියට ආවා.ජීවිතයේ අසූ හත්වැනි වියට එළැඹ සිටියත් නිරෝගී සුවයෙන් පසුවන ඔහු තවමත් පුවත්පත්වලට ලිපි ලියනවා. පොත්පත් කියවනවා. මේ දවස්වල ඔහු කියවන්නෙ අල් කුරාණය. බයිබලය කියවන්නටත් ඔහු කාලය සොයා ගන්නවා. පැරැණි මෙන්ම නවයුගයේ පත්තර මිතුරන් ඉඳහිට ඔහු බලන්නට එනවා. සිරිල්.ඒ.සීලවිමල, ඡායාරප ශිල්පී නිමල් පිටිපන, ඩී.එෆ්.කාරියකරවන, පියසිංහ ගුණවර්ධන, හේම ද සිල්වා වැනි ප්‍රවීණ පුවත්පත්කලාවේදී සමකාලීන මිතුරන් ඔහු සිහි කරන්නේ සතුටින්.කවි ලියමින්, කවි කියමින් සරලව සැහැල්ලුවෙන් දිවි ගෙවන සිරිලාල් කොඩිකාර ප්‍රවීණ පුවත්පත්කලාවේදියාණන් සිය ගෙවුණු අතීතය මෙනෙහි කරන්නේ සතුටින්. ඔහු ජීවිතයෙන් පැතූ දේට වඩා බොහෝ දේ ඔහුට ජීවිතයෙන් ලබාදුන් බවයි ඔහු කියන්නෙ. ගතින් දුබල වුවත් සිතින් දුබල නොවන මේ රසවත් පුවත්පත් කලාවේදී ප්‍රවීණයා නිදහසේ සැහැල්ලුවෙන් පොත පත කියවන්නටත් ලියන්නටත් ලෝකයේ තොරතුරු දැනගන්නටත් එදා මෙන්ම තවමත් කැමතියි. පැරැණි සගයකු හමුවී සතුටු සාමීචියේ යෙදෙන්නට, පොතකට පත්තරයකට ලිපියක් ලියන්නට අවස්ථාව ලැබෙනවා නම් ඊට වඩා සතුටක් තවත් නැති බව අපට සමුදෙමින් ඔහු පවසා සිටියා.සාගරිකා දිසානායක ජයසිංහඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=ay1101092</link>
    <topic>හත් වැනි වේදිකාවේ ඇති දුම්රිය තලෙයිමන්නාරම බලා පිටත් වේ...</topic>
    <author>තාරක වික්‍රමසේකර</author>
    <content>හත් වැනි වේදිකාවේ තිබෙන රාත්‍රී තැපැල් දුම්රිය රාත්‍රී 7.35 ට තලෙයිමන්නාරම්තොට බලා පිටත් වේ...”කොළඹ කොටුව දුම්රිය ස්ථානයෙන් යකඩ කටින් ඒ හඬ අවසන් වරට ඇසුණේ මීට වසර විස්සකට පමණ පෙරය. එදා මෙදා තුර දශක දෙකකට වැඩි කාලයක් තලෙයි මන්නාරම සහ කොළඹ අතර දුම්රිය ධාවනය සහමුලින්ම ඇනහිට තිබිණි. මැදවච්චියෙන් ඔබ්බට තලෙයි මන්නාරම් මාර්ගයේ දුම්රිය ධාවනය මුළුමනින්ම ඇනහිටියේ 1989 වසෙර්ය. ත්‍රස්තවාදීහු මේ මාර්ගයේ දුම්රිය ධාවනය මුළුමනින්ම අඩාල කළහ. මේ නිසා ඉන්දියාව හා ලංකාව අතර තලෙයි මන්නාරම් තොට හරහා සිදුවුණු ගමනාගමනය ද ඇනහිටියේය.1914 වසරේ මැදවච්චියේ සිට තලෙයි මන්නාරම් තොට දක්වා දුම්රිය මඟ ඉදිකිරීමේ ප්‍රධානම අරමුණ වූයේ ඉන්දියාවෙන් තලෙයි මන්නාරමට ප්‍රවාහනය කෙරෙන භාණ්ඩ කොළඹට ප්‍රවාහනය කිරීමයි. ඒ හා සමානවම මඟී දුම්රිය සේවා ද ක්‍රියාත්මක විය. 1914 සිට 1985 ජුලි මාසය වන තෙක් වසර 70 ක් ඒ මාර්ගයේ දුම්රිය ධාවනය කිසිදු ගැටලුවකින් තොරව සිදුවිය.ත්‍රස්තවාදීන් විනාශ කළ මන්නාරම් දුම්රිය පාලම1983 ඇතිවූ ජාතිවාදී කලබලවල ප්‍රතිඵලයක් ලෙසින් මැදවච්චිය තලෙයි මන්නාරම අතර දුම්රිය ප්‍රවාහන සේවා මුල්වරට බිඳ වැටුණි. 1985 සිට 1987 දක්වා වසර දෙකක කාලයක් මේ මාර්ගයේ දුම්රිය ධාවනය නොවීය.1985 ජුලි මස 07 වැනිදා තලෙයි මන්නාරමේ සිට කොළඹ බලා ගමන්ගත් දුම්රියෙන් පසු දුම්රිය ධාවනය ඇන හිටියේය. ජේ. ආර්. - රජිව් සාම ගිවිසුම අස්සන් කිරීමෙන් පසු යළිත් තලෙයි මන්නාරම හා කොළඹ අතර දුම්රිය සේවය අරඹන ලදි. ඒ අනුව 1987 - 1989 කාලයේදී යළිත් තලෙයි මන්නාරම් මාර්ගය විවෘත විය.යුද්ධය උත්සන්න වීමෙන් පසු 1989 න් පසු මේ මාර්ගයේ දුම්රිය ධාවනය යළිත් නවතා දැමිණි.දැන් යුද්ධය නිම වී තිබේ. විනාශ වූ දුම්රිය මාර්ගය යළි ඉදිකිරීමට ජනාධිපතිවරයා අදාළ අංශවලට දැනුම් දුන්නේය. ඒ අනුව ඉදිකිරීම් කටයුතු ඇරැඹී තිබේ.මේ මාර්ගය ඉදිකිරීමට මූල්‍ය දායකත්වය ලබා දෙන්නේ ඉන්දීය රජයයි. ඉන්දීය මූල්‍ය ආධාර පමණක් නොව ඉන්දියාවේ තාක්ෂණ සහායත් දුම්රිය මාර්ගය ඉදිකිරීමේ යොදා ගනී. ඒ සඳහා වන ගිවිසුමට දුම්රිය සාමාන්‍යාධිකාරිවරයා සහ ඉන්දීය ඉර්කොන් (IRCON) සමාගමේ (ශ්‍රී ලංකා) සාමාන්‍යාධිකාරී කේ. එල්. ගුප්තා මහත්වරු අස්සන් තැබුවේ ප්‍රවාහන අමාත්‍යාංශයේදීය.ගිවිසුමට අස්සන් තැබීමෙන් පසු පසුගියදා ඉදිකිරීමේ වැඩ ආරම්භ කරන ලදි. ඉදිකිරීම් කටයුතු ආරම්භ කරන ලද්දේ ඉන්දීය විදේශ කටයුතු ඇමැති එස්. එම්. ක්‍රිෂ්ණා මහතාගේ ප්‍රධානත්වයෙනි.යුද්ධය නිසා වැනසුණු තලෙයි මන්නාරම දුම්රිය ස්ථානයඋතුර, දකුණ යා කෙරෙන තවත් ව්‍යාපෘතියක ආරම්භයක් වූ මෙම අවස්ථාවට විදේශ කටයුතු ඇමැති මහාචාර්ය ජී. එල්. පීරිස්, ප්‍රවාහන අමාත්‍ය කුමාර වෙල්ගම, ළමා සංවර්ධන හා කාන්තා කටයුතු ඇමැති තිස්ස කරල්ලියැද්ද, කර්මාන්ත හා වාණිජ කටයුතු ඇමැති රිෂාඩ් බදුර්දින් යන අමාත්‍යවරුන් මෙන් ම උතුරු මැද පළාත් ආණ්ඩුකාර කරුණාරත්න දිවුල්ගනේ සහ ප්‍රවාහන නියෝජ්‍ය ඇමැති රෝහණ දිසානායක යෞවන කටයුතු හා නිපුණතා සංවර්ධන නියෝජ්‍ය ඇමැති දුමින්ද දිසානායක, වාරිමාර්ග හා ජල සම්පත් සංවර්ධන නියෝජ්‍ය ඇමැති ඩබ්ලිව්. බී. ඒකනායක මහත්වරු ද සහභාගි වූහ.එමෙන්ම ඉන්දීය විදේශ ලේකම් නිරූපමා රාවෝ, මෙරට ඉන්දීය මහ කොමසාරිස් අශෝක් ශ්‍රී කාන්ත් යන මහත්ම මහත්මීහු ද සහභාගි වූහ.එම අවස්ථාවේදී ඉන්දීය විදේශ කටයුතු ඇමැති එස්. එම්. ක්‍රිෂ්ණා මහතා පවසා සිටියේ ඉන්දු ලංකා සබඳතා වඩාත් සමීප කරවීමට සුදුසුම තැන තලෙයි මන්නාරම් තොට බවයි. දෙරටේ සම්බන්ධිත බෝට්ටු සේවය කඩිනමින් ඇරැඹීමට මේ දුම්රිය මඟ බෙහෙවින් ඉවහල් වන බව ද ඉන්දීය, විදේශ කටයුතු ඇමැතිවරයා මෙහිදී කියා සිටියේය.යුද්ධයෙන් පසු ජනතාව නැවත පදිංචි කිරීමේ අභියෝගයට ශ්‍රී ලංකාව ඉතා සාර්ථකව මුහුණ දී ඇති බවත් යුද්ධයෙන් විනාශ වූ උතුරු නැගෙනහිර ප්‍රදේශ යළි ගොඩ ගැනීමට ඉන්දීය රජයේ සහාය ලබා දෙන බව ද ඒ මහතා කීය.ආසියා කලාපයේ ශ්‍රී ලංකාවට හා ඉන්දියාවට විශේෂ කාර්ය භාරයක් තිබෙන බවත් ඒ සඳහා මේ දුම්රිය මඟ අත්වැලක් බවත් ඒ මහතා පෙන්වා දුන්නේය.දෙරට අත්වැල් බැඳගෙන වැඩ කිරීමට මෙය හොඳ අවස්ථාවක්. ශ්‍රී ලංකා රජයටත් ජනතාවටත් ඉන්දීය ජනතාවගේ ශුභාශිංසන පිරිනමනවා.” යැයි ද ක්‍රිෂ්ණා මහතා කීය.මාර්ගය ඉදිකිරීමේදී බිම් බෝම්බ ඉවත් කිරීම සඳහා ද ඉන්දීය සහාය ලැබෙනු ඇත.දුම්රිය මඟ ඉදිකිරීමේදී විශේෂයෙන්ම ඉන්දීය විදේශ කටයුතු අමාත්‍යාංශය මුල් තැනක් ගෙන කටයුතු කරයි. ඉන්දීය විදේශ අමාත්‍යාංශය, ශ්‍රී ලංකා විදේශ අමාත්‍යාංශය, ප්‍රවාහන අමාත්‍යාංශය හා ශ්‍රී ලංකා දුම්රිය සේවය මුල් තැනක් ගෙන කටයුතු කරයි.තලෙයි මන්නාරම් දුම්රිය මඟේ ඉදිකිරීම් අරඹමින් ඉන්දීය විදේශ ඇමැති එස්. එම්. ක්‍රිෂ්ණා සහ අමාත්‍ය මහාචාර්ය ජී. එල්. පීරිස් මහත්වරු ඇතුරුම් ගල් යන්ත්‍රය ක්‍රියාත්මක කළ අයුරු.තලෙයි මන්නාරම් දුම්රිය මඟ මැදවච්චියේ සිට ඇරැඹෙන්නේ මෙතනිනි.මෙම අවස්ථාව සනිටුහන් කරමින් ඉන්දු - ශ්‍රී ලංකා මිත්‍රත්ව සිහිවටන ඵලකයක් ද විවෘත කළ අතර එය විවෘත කිරීමෙන් පසු ඉන්දීය විදේශ ඇමැති එස්. එම්. ක්‍රිෂ්ණා, ශ්‍රී ලංකා විදේශ ඇමැති මහාචාර්ය ජී. එල්. පීරිස්, ප්‍රවාහන ඇමැති කුමාර වෙල්ගම මහත්වරුන් විසින් ඉදිකිරීම් යන්ත්‍ර ක්‍රියාත්මක කර දුම්රිය මඟට ගල් ඇතිරීම ආරම්භ කරන ලදි.මේ මාර්ගය කඩිනමින් නිම කිරීම ගැන ඉන්දීය රජය ද දැඩි අවධානයෙන් සිටී. දෙරට අතර අභ්‍යන්තර වශයෙන් වැඩි පිරිසකගේ සහභාගිත්වය ලබා ගැනීමට හැකි වීම ඊට හේතුවයි.මේ මාර්ගයේ සියලුම දුම්රිය ස්ථාන පාලම් බෝක්කු හා සංඥා පද්ධති සන්නිවේදන පද්ධති සියල්ල අලුතින්ම නිම කළ යුතු වෙයි.මැදවච්චියේ සිට තලෙයි මන්නාරම්තොට දක්වා දිවෙන මාර්ගය කිලෝමීටර් 107 කි. මේ මාර්ගය අදියර දෙකකින් ඉදිකිරීමට යෝජිතය.පළමු අදියරේ මැදවච්චියේ සිට මඩු දක්වා මාර්ග කොටස ඉදි කෙරේ. ඒ දුර ප්‍රමාණය කිලෝමීටර් 47 කි. ඒ සඳහා වැය වන මුදල රුපියල් මිලියන 7350 කි.දෙවන අදියරට මඩු පාර සිට තලෙයි මන්නාරම්තොට දක්වා වන මාර්ග කොටස අයත් වේ. මඩු පාරේ සිට තලෙයි මන්නාරම්තොට දක්වා වන දුර ප්‍රමාණය කිලෝමීටර් 60 කි. එම මාර්ග කොටස ඉදිකිරීමට වැය වන මුදල රුපියල් මිලියන 17220 කි.මැදවච්චියේ සිට තලෙයි මන්නාරම්තොට දක්වා ප්‍රධාන දුම්රිය ස්ථාන හා උප දුම්රිය ස්ථාන 11 ක් තිබේ. නේරියකුලම්, චෙඩ්ඩිකුලම්, මඩු පාර, මුරුන්කන්, මාතොට්ටම, තිරුකේතීස්වරම්, මන්නාරම, තොඩ්ඩවේලි, පේසාලේ, තලෙයි මන්නාරම හා තලෙයි මන්නාරම්තොට එම දුම්රිය ස්ථාන හා උප දුම්රිය ස්ථාන විය.ඉන්දීය ආධාර යටතේ ඉදිවන්නේ චෙඩ්ඩිකුලම්, මඩු පාර, මුරුන්කන් මන්නාරම, තලෙයි මන්නාරම හා තලෙයි මන්නාරම්තොට ප්‍රධාන දුම්රිය ස්ථාන පමණි.ප්‍රධාන පාලම් 6 ක් අලුතින්ම ඉදිකළ යුතු අතර සෙසු පාලම් සහ බෝක්කු ද අලුතින්ම ඉදිකළ යුතු තත්ත්වයක පවතී.මේ පාලම් අතර කැපී පෙනෙන පාලම වන්නේ මන්නාරම පාලමයි. ත්‍රස්තවාදීන් විසින් විනාශ කළ මන්නාරම් පාලමේ කොටසක් තවමත් මුහුදේය. එය දකින කාගේ වුවද මුවින් පිටවන්නේ ‘අනේ අපොයි’ යන වචන දෙකය.පළමු අදියරේ වැඩ 2011 වසරේ අග භාගය අවසන් වන විට නිම කිරීමට යෝජිතය. තලෙයි මන්නාරම්තොට දක්වා වන සම්පූර්ණ මාර්ගය වසර 2 1/2 ක් ඇතුළත තනා නිම කිරීමට යෝජිතය.මාර්ගයේ වැඩ නිම කිරීමෙන් පසු කොළඹ සහ තලෙයි මන්නාරම අතර දැනට පවතින බස්රථ තදබදයට විසඳුමක් ද ලැබෙනු ඇත. තලෙයි මන්නාරම සහ කොළඹ අතර භාණ්ඩ ප්‍රවාහනය යළි කඩිනම් හා කාර්යක්ෂම වනු ඇත. එමෙන්ම ඉන්දියාව හා ශ්‍රී ලංකාව අතර (තලෙයි මන්නාරම සහ ධනුෂ්කොඩි) මඟී ප්‍රවාහන කටයුතු ද මෙයට සමගාමීව ඇරැඹෙනු ඇත. තවත් පැත්තකින් ඉන්දු - ශ්‍රී ලංකා සබඳතා ද වර්ධනය වේ.ගුවන් මඟින් ඉන්දියාවට අධික වියදමක් දරා ගිය මඟීයාට විශාල සහනයක් ලැබෙනු ඇත.රාත්‍රි දුම්රියෙන් ගමන් කර උදෑසන වන විට තලෙයි මන්නාරම්තොටට ළඟාවන මඟියකුට මන්නාරම්තොටදී කිසිදු අපහසුවකින් තොරවම මඟී යාත්‍රාවක් මඟින් ඉන්දියාවට යාමට ඉඩ සැලැසේ. ගුවනින් නොගොස් ඒ මඟින් යාමට ගතවන කාලය මදක් වැඩි වුවද මඟියාට විශාල ආර්ථික වාසියක් ලැබෙනු ඇත.මන්නාරමේ කරවල දකුණේ නගර කරා ගෙන යාමට ද දුම්රිය සේවාව යොදා ගත හැකිය.දුම්රිය මඟ ඉදිකිරීම නිසා දහසකට ආසන්න පිරිසකට සෘජු හා වක්‍ර රැකියා ද උත්පාදනය වනු ඇත.ඉන්දියාවට බෝට්ටු සේවය ඇරැඹෙන තලෙයිමන්නාරම් තොට ජැටියදුම්රිය ස්ථාන ඉදිකිරීම සඳහා භාණ්ඩ ප්‍රවාහනය කිරීමට සිදුවන්නේ මහා මාර්ගයෙන් වීම නිසා එය තවත් ආකාරයකින් රැකියා උත්පාදනයට රුකුලකි.මේ මාර්ගයේ දුම්රිය ධාවනය ඇරැඹීමෙන් පසු ප්‍රදේශවාසීන්ට තම නිපැයුම් දුම්රිය මඟීන්ට අලෙවි කිරීමට ද පහසුකම් සැලසෙයි. තමන් වගා කරන එළවුළු පලතුරු දුම්රිය ස්ථානවලදී අතරමැදියකු නැතිව සෘජුවම මඟීන්ට අලෙවි කිරීමෙන් හොඳ ආදායමක් ලබා ගන්නට හැකි වෙයි.ඒ සඳහා දුම්රිය ධාවනය අරඹන තුරු බලා සිටිය යුතු නොවේ. දුම්රිය මාර්ගය තනන්නන්ට අවශ්‍ය භාණ්ඩ සපයා දීමෙන් ඔවුනට ආදායමක් උපයා ගත හැකි වනු ඇත. දශක දෙකකට අධික කාලයක් ආර්ථික යුද්ධයෙනුත් බැට කෑ මේ ජනතාව යළි පැරැණි වෘත්තීන්ට අවතීර්ණ වනු ඇත.තලෙයි මන්නාරම මාර්ගය විවෘත වීම කිතුනු බැතිමතුන් ලද විශාල ජයග්‍රහණයක් ද වනු ඇත.මඩු වන්දනාවට යන බැතිමතුන්ට ‘මඩු පාර’ දුම්රිය ස්ථානය දක්වා දුම්රිය මඟින් ගමන් පහසුකම් සලසා ගත හැකි වනු ඇත. එය ද සිරිපා වන්දනා කිරීමට බෞද්ධයන් දුම්රියෙන් හැටන් හරහා යන ගමනට සමානය. යුද ගිනි දැල් නිවීම නිසා උදාවූ තවත් යහපත් ප්‍රතිඵලයක් ලෙසින් මෙය හැඳින්විය හැකිය.‘උතුරින් එන දුම්රියෙ කවුළුව ළඟට වෙලා...’ සිටීමට ගතවන කාලය එතරම්ම ඈත නොවනු ඇත.තාරක වික්‍රමසේකරඡායාරූප - ගාමිණී ජයසිංහ සහ දුම්රිය මාධ්‍ය ඒකකයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=ay1101093</link>
    <topic>අපේ වැඩ පිරිසුදුයි</topic>
    <author>සුනිල් අභයවර්ධන</author>
    <content>ශ්‍රී ලංකා ක්‍රිකට් ක්‍රීඩා වංශ කතාවේ සටහන් වී ඇති ක්‍රීඩකයින්ගේ නාමාවලියේ ඩී.එස්. සිල්වාට තිබෙන්නේ සුවිශේෂ ස්ථානයක්. පාසල් ක්‍රිකට් ශූරයෙකු ශ්‍රී ලංකා ජාතික කණ්ඩායමේ ක්‍රීඩකයෙකු ශ්‍රී ලංකා ප්‍රථම ටෙස්ට් කණ්ඩායමේ ක්‍රීඩකයෙකු දක්ෂ දඟ පන්දු යවන්නකු මෙන් ම, දක්ෂ පුහුණුකරුවෙකු ද මෙන් ම වර්තමානයේ දක්ෂ පරිපාලකයෙකු ලෙසයි දන්දෙනියගේ සෝමචන්ද්‍ර සිල්වා හැඳින්වෙන්නේ.දකුණු පළාතේ ගාල්ල දිස්ත්‍රික්යේ උණවටුන ග්‍රාමයේ ඉපදී - ගාල්ල බොනවිස්ටා පාසලෙන් මූලික අධ්‍යාපනය ලබා අනතුරුව මොරටුවේ වේල්ස්කුමාර විදුහලට පැමිණි ඩී.එස්. ද සිල්වා වේල්ස් කුමාර විදුහලේ අවුරුදු 13 න් පහළ 16 න් පහළ සහ 19 න් පහළ ක්‍රිකට් කණ්ඩායම් තුනටම ක්‍රීඩා කළා. දක්ෂ පාසල් ක්‍රිකට් ක්‍රීඩකයෙකු ලෙස 1960 දශකයේ දී හැඳින්වුණු ඩී.එස්. ව ඉන්පසු හඳුනා ගැනීමට ලැබුණේ එවකට ප්‍රසිද්ධ ක්‍රීඩා සමාජයක්ව පැවැති නොමැඩ්ස් ක්‍රීඩා සමාජය මඟින්.1971 දී ශ්‍රී ලංකා ක්‍රිකට් කණ්ඩායමට බැඳුණු ඩී.එස්. ශ්‍රී ලංකාවට පැමිණි එම්.සී.සී. ක්‍රිකට් කණ්ඩායම සමඟ පැවැති නිල නොවන ටෙස්ට් තරගයට සහභාගි වී ඔහුගේ පළමු වැනි ජාත්‍යන්තර තරගයේදී ම විකට් දහයක් ලබා ගනිමින් එවකට ක්‍රිකට් ක්‍රීඩකයන් අතර දැවැන්තයෙක් වුණා.ඉන්පසු ජාතික කණ්ඩායමකට එක් වූ ඩී.එස්. 1982 වසරේ ඕවල් පිටියේදී පැවැති පළමු වැනි ටෙස්ට් තරගයට සහභාගි වූයේ තුන් ඉරියව්වෙන්ම දස්කම් දක්වන ක්‍රීඩකයෙකු ලෙසයි. ශ්‍රී ලංකාව සහ එංගලන්ත අතර පැවැති එම මංගල ටෙස්ට් තරගයේදී කඩුලු හතරක් ලබාගැනීමට සමත් වුණා. 1985 වසරේදී ශ්‍රී ලංකා ක්‍රිකට් කණ්ඩායමේ එංගලන්ත සංචාරයට සහභාගි වූ ඩී.එස් ට එංගලන්තයේ ප්‍රාන්ත ක්‍රිකට් ක්‍රීඩා සමාජවලට වෘත්තිය ක්‍රීඩකයෙකු වශයෙන් ක්‍රීඩා කිරීමේ ආරාධනා ලැබුණා. 1990 වසර වෙනතෙක් ම එංගලන්තයේ සහ ඕස්ට්‍රේලියාවේ ප්‍රාන්ත කණ්ඩායම්වලට ක්‍රීඩා කළ ඩී.එස්. 1991 වසරේ නැවත ශ්‍රී ලංකාවට පැමිණියා. ඉන්පසු ඔහු බ්ලූම් පීල්ඩ් ක්‍රීඩා සමාජයේ පුහුණුකරුවෙක් ලෙස කටයුතු කළා.එවකට බ්ලූම් පීල්ඩ් ක්‍රීඩා සමාජයට ක්‍රීඩා කළ සනත් ජයසූරිය, රොෂාන් මහානාම, කුමාර ධර්මසේන ඇතුළුව ක්‍රීඩකයන්ට තම පළපුරුද්ද සහ දැනුම ලබාදී බ්ලූම් පීල්ඩ් ක්‍රීඩා සමාජය හරහා දක්ෂ ක්‍රීඩකයන් රැසක් ම බිහි කිරීමේ අවස්ථාව ලැබුණා.ඉන් අනතුරුව කාලයක් ම ක්‍රිකට් අතුරු කමිටු යටතේ, පාලක මණ්ඩල පාලන යටතේ පුහුණුකරුවෙකු, ලෙසත් ක්‍රිකට් තේරීම කමිටුවේ සාමාජිකයෙකු ලෙසත් දඟපන්දු යැව්වේ විශේෂ පුහුණු කරුවෙකු ලෙස කටයුතු කළා.ඩී.එස්. ගේ හැකියාව දුටු වත්මන් ජනාධිපතිතුමා පාසල් ක්‍රිකට් සංවර්ධන ව්‍යාපෘතියේ මෙහෙයුම් අධ්‍යක්ෂක ලෙස පත්කිරීමට ක්‍රිකට් පාලක මණ්ඩලයට උපදෙස් දුන්නා. එම පාසල් සංවර්ධන වැඩපිළිවෙලේ ප්‍රගතිය හරහා එවකට ක්‍රිකට් පාලන මණ්ඩලයේ පැවැති අර්බුදකාරිත්වය හමුවේ අභිනවයෙන් පත් කළ, ශ්‍රී ලංකා ක්‍රිකට් අතුරු කමිටුවේ සභාපති ලෙස ඩී.එස්. ව පත් කළා.දැනට වසරකට ආසන්න කාලයක් තිස්සේ ශ්‍රී ලංකා ක්‍රිකට් පරිපාලනයේ ප්‍රධාන නියමුවා ලෙස කටයුතු කරමින් සිටින ඩී. සෝමචන්ද්‍ර සිල්වා මහතාට මේ වනවිට මුහුණපෑමට ලැබී ඇති ප්‍රබල අභියෝගය, ප්‍රථම වරට ශ්‍රී ලංකාවට ලැබුණු ලෝක කුසලාන ක්‍රිකට් තරගාවලියට පරිපාලන පැත්තෙන් සහයෝගය දක්වන්න සහ ලෝක ශූරයින් හමුවේ තරග වදින්න දක්ෂ ශ්‍රී ලංකා ක්‍රිකට් කණ්ඩායමක් ඉදිරිපත් කරන්නයි.ක්‍රිකට් සහ ක්‍රිකට් පරිපාලනයට එක්ව සිටින ක්‍රීඩාවේ ප්‍රවීණයෙකු වූ ඩී. සෝමචන්ද්‍ර සිල්වා මහතා සමඟ ක්‍රිකට් පිළිබඳව මෙසේ පිළිසඳරකට එක්වුණා.ක්‍රීඩකයෙකු, පුහුණුකරුවකු ලෙස කටයුතු කළ ඔබ ක්‍රිකට් ක්‍රීඩාවේ ප්‍රධාන පරිපාලකයා ලෙස ඉකුත් වසර තුළ ආගමන ගැන?මම ඉතාමත් සතුටෙන් මගේ කටයුතු කරගෙන යනවා. ශිෂ්‍යයෙක් ක්‍රීඩකයෙක් පුහුණුකරුවෙක් ලෙස මම අද ඇවිත් සිටින දුර සාර්ථක ගමන ගැන.ඉතින් ඔබ මේ දක්වා ක්‍රිකට් ක්‍රීඩාවට මොනවාද කරලා තියෙන්නේ.කරපු දේ ගොඩයි. තව කරන්නත් ගොඩක් දේ තියෙනවා. මම මුලින් ම කළේ මේ තනතුරට එන්න ඉස්සෙල්ල පාසල්වල ක්‍රිකට් සංවර්ධනය. ඒ හරහා මම දාපු අත්තිවාරම සවිමත් කිරීමට මේ තනතුර නිසා මට ලොකු ශක්තියක් ලැබුණා. ශ්‍රී ලංකාව පුරා පාසල් ක්‍රිකට් ප්‍රචලිත වෙද්දී මගේ පාලන සමයට එළඹෙන විට ක්‍රිකට් ක්‍රීඩාව පවත්වාගෙන ගියේ පාසල් තුන් සීයක් පමණය. අද පාසල් හාරසිය විසි පහක ක්‍රිකට් ගහනවා. ඉදිරියේ දී අපි තවත් පාසල් ගණනාවකට පිවිසෙනවා.පාසල් වලට කරලා තියෙන උදව් මොනවාද?මුලින් ම අපි එම පාසල්වල ඉල්ලීම අනුව ක්‍රීඩාවට අවශ්‍ය යටිතල පහසුකම් ලබාදෙනවා. ක්‍රීඩා උපකරණ, තණ තිලි, සකස් කිරීම සහ පුහුණුවීම් සඳහා සහයෝගයත් ඊට අමතරව පාසල් කීපයකට අංග සම්පූර්ණ ක්‍රිකට් පිටි ඉදි කරනවා. දැනටමත් වලස්මුල්ල මහ විදුහල සහ පාණදුර ශා. ජෝන් විදුහලේ එවැනි ක්‍රීඩාංගණ දෙකක් තනාගෙන යනවා.ඒ පාසල් මට්ටමින් ක්‍රීඩා සමාජ මට්ටමින් ඉටු කරන සේවයඅපි ක්‍රිකට් අතුරු කමිටුවේ ලියාපදිංචි ක්‍රියාත්මක ක්‍රිකට් සමාජවලට මුදල් අනුග්‍රහ ක්‍රීඩා උපකරණ ලබාදෙනවා. ක්‍රීඩා සමාජවල පුහුණු කරුවන්ට කලින් ගෙවීම් කලේ මාස අටක් වෙනුවෙන් පමණයි. අපි ඒ ගෙවීම් වසරක් දක්වා කාලයකට වැඩි කර තිබෙනවා. මම මේ තනතුරට එනකොට වෘත්තිය වශයෙන් ශ්‍රේණි ගත කරලා තිබුණේ ක්‍රීඩකයන් විසි අට දෙනයි.මේ වනවිට ක්‍රීඩකයන් සිය දෙනෙක් දක්වා වැඩිකරලා ඔවුන් ශ්‍රේණිගත කරලා ඒ ඒ ශ්‍රේණි අනුව සැලකිය යුතු දීමනාවක් ලබාදීමට කටයුතු කරලා තිබෙනවා. පසුගියදා ශ්‍රී ලංකාවේ පැවැති බටහිර ඉන්දීය කොදෙව් ශ්‍රී ලංකා ක්‍රිකට් තරගාවලියට ‘ක්ෂණිකව තීරණ විමසීමේ ක්‍රමවේදයක්’ එක් කළා ලොකු වියදමක් දරලා.අභියෝගයට මුහුණදෙන්න සූදානමින්අපි ළඟදීම - ශ්‍රී ලංකාවේ ක්‍රිකට් ක්‍රීඩකයින්ට උසස් මට්ටමේ දක්ෂතා සඳහා පුහුණුවීමට මධ්‍යස්ථානයක් පිහිටුවනවා. ඈත පළාත්වල ඉඳලා ක්‍රීඩා පුහුණුවට කොළඹ එන ගමේ ළමයින්ට නැවතී සිටීමට නේවාසිකාගාරයක් ඉදිකරන්නත් සැලසුම් යොදාගෙන යනවා.කාන්තා ක්‍රිකට් ක්‍රීඩාවට අලුත් යමක් එකතු වෙන්නේ නැද්ද?අපේ ජාතික කාන්තා ක්‍රිකට් කණ්ඩායම මෙවර හොඳ ප්‍රගතියක් ලැබුවා. පසුගියදා ලෝක ශූරියන් වන එංගලන්ත කණ්ඩායම සමඟ හොඳින් තරග වැදිලා හොඳ අත්දැකීමක් ලබා ගත්තා. කාන්තා ක්‍රිකට් ප්‍රචලිත කිරීමේ වැඩපිළිවෙළ යටතේ බලාපොරොත්තු වෙනවා පාසල්වල කාන්තා ක්‍රිකට් ජනපි‍්‍රය කරවන්න, කාන්තා තරගාවලි කීපයක් සංවිධානය කරනවා. ඒ හරහා කාන්තාවන් වැඩි පිරිසක් යොමුවෙනවා. ඒ හරහා ප්‍රබල ජාතික කණ්ඩායමක් පිහිටුවීමට අපට අවස්ථාව ලැබෙනවා.මේ මොනව කරගෙන ගියත් ක්‍රිකට් පාලනය සඳහා විවිධ විවේචනත් එල්ලවෙනවා නේද?වැඩකරන කොටතමයි විවේචන එන්නේ. නිකන් ඉන්න අයට එහෙම වෙන්නේ නැහැ නේද?පසුගියදා දූෂණ පවතින ආයතන තුනක් අතරට ශ්‍රී ලංකා ක්‍රිකට් සංවිධානයත් එකතු කරලා තිබුණා?ඇත්තෙන්ම ඒ චෝදනාව නගන්න ඇත්තෙ අපේ පාලනයට නොවෙයි. කලින් තිබුණු පාලනය හරහා ලැබී තිබුණු තොරතුරු අනුව වෙන්න ඇති.වර්තමාන අපේ ක්‍රිකට් පාලන කමිටුව අවංකව නිවැරැදිව විනිවිදව කටයුතු කරගෙන යනවා.ඒ වුණාට ක්‍රිකට් කමිටුවේ වියදම් වැඩියි කියලා විවිධ අවස්ථාවලදි චෝදනා එල්ල වෙනවා.වියදම් වැඩි වෙන්නේ වැඩියෙන් වැඩ කරන නිසා. අද අපි යෞවන මට්ටමින් කනිෂ්ඨ, අන්තර් මධ්‍යම, ජාතික සහ කාන්තා ලෙසින් සංචිත කීපයක් නඩත්තු කරනවා. ඒවා නඩත්තු කරන්න ලොකු පරිපාලනයක් අවශ්‍යයි. ඒ හරහා කා¸ මණ්ඩලයක් අවශ්‍යයයි. ඔවුනට පහසුකම් ලබාදීමේදී වියදම් තිබෙනවා. අපිට ඕනෙ කොහොම හරි මේ ක්‍රීඩාව සාර්ථකව ඉදිරියට ගෙනියන්න. ක්‍රීඩාව රැකගෙන ළමයින්වත් රැකගෙන ඉදිරියට යන්න. අපි නිතරම ක්‍රීඩාවේ යෙදෙන අපේ ළමයින් ආරක්‍ෂා කරගන්න උත්සාහ කරනවා. ඔවුනට පීඩනයක් දෙන්න ඉඩ තියන්නේ නැහැ. ඔවුන්ගේ මානසික තÀවය නිතරම යහත් මට්ටමකින් තියන්න තමයි අපි උත්සාහ කරන්නේ. ඔය විවේචන කරන අයටත් කියන්නේ අපේ ක්‍රීඩකයන්ගේ මානසික මට්ටම වට්ටන්න එපා කියලා.සමහරු කියනවා ක්‍රිකට් ක්‍රීඩාවට අතුරු කමිටුව තිබුණාම ඇති ක්‍රීඩා සංගම්වල සමාජවල කැමැත්ත අනුව සම්මේලනයක් හෝ පාලන මණ්ඩලයක් පත්වෙන්න කාලය ඇවිත් කියලා.එහෙම වෙන්න පුළුවන් දක්‍ෂ වැඩක් කිරීමට හැකියාව ඇති අවංක නිලධාරින් පිරිසක් අතුරු කමිටුවේ ඉන්නවා නම් යහපත් සේවයක් ලබාදීමත් ගැටලුවක් නෙමෙයි. මා කලින් සඳහන් කළ සේවා ඔක්කොම කළේ මගේ ප්‍රධානත්වයෙන් පැවැති අතුරු පාලක කමිටු හරහා. අවංක වීම, ක්‍රියාශීලී වීම, සාධාරණ වීම තමයි විය යුත්තේ.දැන සිටින අතුරු කමිටුව කොහොමද?මම කලින් කිව්වා වාගේ ඉතාම සතුටුයි. ජනාධිපතිතුමා බලාපොරොත්තු වූ ආකාරයට අපිට සාර්ථක ගමනක් යන්න හැකිවෙලා තියෙනවා. ගෙවුණු සතියේ ජනාධිපති මහින්ද රාජපජෂ මහතා අපේ ක්‍රිකට් අතුරු කමිටුව මුණ ගැසුණා. එතුමා ඉතා සතුටින් හෘදයාංගමව මට ස්තුති කළා. ක්‍රිකට් පාලනයේ සාර්ථක ගමනක් රැගෙන යන මට එය ලොකු සතුටක් ධෛර්යයක්.හොඳයි - කොහොමද ක්‍රිකට් අතුරු කමිටුව පැත්තෙන් ලෝක කුසලානයට සූදානමඅපිට ආපු ලොකුම අභියෝගය තමයි ලෝක කුසලාන ක්‍රිකට් තරගාවලිය සඳහා ප්‍රධාන ක්‍රීඩාංගණ තුනක් සකස් කර දීම. කෙටි කාලයක් ඇතුළත ඒ අභියෝගයට මුහුණ දෙන්න අපි පසුබට වූයේ නැහැ. අපේ කමිටුව සැමගේ සහයෝගය මැද්දේ ඒ අභියෝගය ජය ගනිමින් සිටින්නේ. හම්බන්තොට සූරියවැව මහින්ද රාජපක්‍ෂ ක්‍රීඩාංගණය, ඛෙත්තාරාම ආර්. ප්‍රේමදාස ක්‍රීඩාංගණය, මහනුවර පල්ලෙකැලේ ක්‍රීඩාංගණය ලෝක තරගාවලියට සුදුසු අයුරින් මේ දිනවල සැකසෙමින් පවතිනවා. සමහරුන් විවිධ මත පළකර සිටිනවා.පසුගියදා ඛෙත්තාරාම ක්‍රීඩාංගණය නිරීක්‍ෂණයට ගිය ජනාධිපතිතුමා අතිෂයින්ම සතුටට පත්වුණා. අංග සම්පූර්ණ දැකුම්කලු ජාත්‍යන්තර ක්‍රීඩාංගණයක් ඉදිකර ඇති බව සඳහන් කරමින් කවුරු කෙසේ කීවත් ලෝක කුසලාන ක්‍රිකට් තරගාවලියට උචිත ලෙසින් සකස් කළ මේ ක්‍රීඩාංගණ තුනම අපි මේ මස 15 වැනි දින අනිවාර්යයෙන්ම ලෝක කුසලාන ක්‍රිකට් තරග කමිටුවට බාර දෙනවා.මෙවර තරගාවලියට සහභාගි කරවන අපේ කණ්ඩායම කොහොමද?දැන් පත්වී තිබෙන අරවින්ද සිල්වා ප්‍රමුඛ ජාතික තේරීම් කමිටුව ඉතා හොඳින් පැහැදිලිව වැඩ කරනවා. විවේචන වලට මුහුණ දෙනවා. බලපෑම්වලට යටත් වෙන්නේ නැහැ. ඉතින් මෙවර සංචිතය සඳහා දැනට තිහක් නම්කර තිබෙනවා. යුගයේ අවශ්‍යතාව අනුව සනත් වාස් දෙදෙනාත් ඇතුළත් කරලා.කණ්ඩායම නම් කිරීම හෙට අනිද්දාම සිදු කෙරෙනව. ශ්‍රී ලංකා ක්‍රිකට් කණ්ඩායම පසුගියදා ඕස්ට්‍රේලියාවේ සාර්ථක තරග සංචාරයක යෙදුණා. ඕස්ට්‍රේලියාවට පාඩම් හිටින තරග සංචාරයක යෙදුණා. අපේ කට්ටිය දැනට ලෝකයේ එක්දින තරග අතර දෙවැනි තැනට පැමිණ තිබෙනවා. තවත් අත්දැකීම් සඳහා බටහිර ඉන්දීය කොදෙව් කණ්ඩායම නැවත ලංකාවට ගෙන්වනවා මේ 28 වැනිදා. දෙරට අතර පළමු තරගය 31 වැනිදා හම්බන්තොටදිම පැවැත්වීමට කටයුතු යොදා තිබෙනවා. අනෙක් තරග දෙක පෙබරවාරි 4 – 6 දිනවල ඛෙත්තාරාමයේ. මේ අතර අපේ ක්‍රීඩකයන්ට සහභාගිවිය හැකි අන්තර් පළාත් තරගාවලිය ළඟදීම පැවැත්වෙනවා.එහෙම අපි තරග අත්දැකීම් ලබා දෙද්දි අපේ ක්‍රීඩකයන්ට කිසිම පීඩනයක් නැතිව තරග කරන්න වාතාවරණයක් ද ලැබීමට සලස්වනවා. මම සියලු දෙනාටම කියන්නේ අපේ ක්‍රීඩකයන්ගේ මනසට පීඩා නොදෙමින් හොඳ මොරාල් එකක් ඔවුන්ට ලැබෙන විදියට කටයුතු කරන්න කියලා.සුනිල් අභයවර්ධනහැට වැනි සංවත්සරයට සැරසෙන ශ්‍රී ලංකා ගුවන් හමුදාවට සිය උත්සව මාලාව අරඹන්නේ දින හතරක් පුරා දිවෙන කිලෝ මීටර් 515 ක පාපැදි සවාරියකිනි.ගුවන් හමුදා පාපැදි සවාරියේ මෙවර විශේෂත්වය වන්නේ එය උතුරින් පටන් ගැනීම ය. මෙවර ගුවන් පාපැදි සවාරිය පැවැත්වෙන්නේ 12 වැනි වරටයි.මෙයට ශ්‍රී ලංකාවේ ප්‍රමුඛ පෙළේ පාපැදි තරගකරුවෝ 100 කට අධික පිරිසක් හා ශ්‍රී ලංකා පාපැදි සංගමයේ ලියාපදිංචි තරගකරුවෝ ද සහභාගි වෙති.19 දා ඇරැඹෙන පාපැදි සවාරිය 22 දා දක්වා දින හතරක් පැවැත්වෙයි.වවුනියාව ගුවන් හමුදා කඳවුර අසලින් ඇරඹෙන ගුවන් හමුදා පාපැදි සවාරිය වව්නියාව හරහා අනුරාධපුරය කඳුරුවෙල පසුකොට මින්නේරියට පැමිණෙයි. එහි දුර කි.මී. 135 කි. දෙවන දින උදෑසන මින්නේරිය සිට දඹුල්ල හරහා මහනුවරට එයි. එහි දුර කි.මී. 126 කි. තුන් වන දින තරගය යළිත් මහනුවරින් ඇරඹේ. මහනුවර සිට ඒ 1 මාර්ගය ඔස්සේ කි.මී. 124 ක් දුර ගෙවා විත් කොළඹ ගුවන් හමුදා මූලස්ථානය අසලින් පැමිණෙයි. අවසාන දිනය එනම් 22 දින කොළඹ ගුවන් හමුදා මූලස්ථානය අසලින් ආරම්භ වන ගුවන් හමුදා පාපැදි සවාරිය කි.මී. 130 ක් දුර ගෙවමින් කොග්ගල ගුවන් හමුදා කඳවුර අසලින් තරගය නිම කරයි.ගුවන් හමුදා පාපැදි සවාරියේ සම්ප්‍රදායයන්ට අනුව රුපියල් දස ලක්ෂයක් වටිනා මුදල් ත්‍යාග ප්‍රථම ස්ථානයේ සිට පහලොස් වන ස්ථානය දක්වා ප්‍රදානය කිරීමට තරග සංවිධායකයෝ සැලසුම් කොට සිටිති.මේ තරගයට අමතරව උතුරු නැගෙනහිර තරුණයන් වෙනුවෙන් ස්ටැන්ඩර්ඩ් වර්ගයේ පාපැදි තරගයක් ද සංවිධානය කොට ඇත.එම තරගය 19 වෙනිදා උදෑසන ගුවන් හමුදා පාපැදි සවාරියෙන් පසු වවුනියාවෙන් පටන් ගනු ඇත. එය අවසන් වන්නේ අනුරාධපුරය නගරයෙනි.ශ්‍රී ලංකා ජාතික පාපැදි සම්මේලනයේ සහ ගුවන් හමුදා පාපැදි සංගමයේ සංවිධායකත්වයෙන් පැවැත්වෙන මෙවර ගුවන් හමුදා පාපැදි සවාරිය අයි නාලිකාව ඔස්සේ සජීවීව නැරැඹිය හැකි ය.22 දින සවස කොග්ගල දී ශ්‍රී ලංකා ගුවන් හමුදාපති හා වැඩබලන ආරක්ෂක මාණ්ඩලික ප්‍රධානී එයාර් චීප් මාර්ෂල් රොෂාන් ගුණතිලක මහතා අතින් ජය සංකේත බෙදාදීමට නියමිත ය.තරගය සඳහා ලියාපදිංචි වීමට දුරකථන අංක 077 2229325 න් පාපැදි සවාරි සංවිධායක කමිටුවේ ලේකම් ගෲප් කපිතාන් සුජීවන් සේනාරත්න මහතා අමතන ලෙස සංවිධායක කමිටුව ඉල්ලා සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=ay1101094</link>
    <topic>දිනෙන් දින වර්ධනය වෙයි</topic>
    <author>තාරක වික්‍රමසේකර</author>
    <content>2009 වසර අවසන් වන විට රුපියල් මිලියන 142462.6ක් ව පැවැති කොටස් වෙළෙඳ පොළ පිරිවැටුම 2010 වසර අවසන් වන විට මිලියන 570326.8ක් දක්වා ඉහළ නැඟ තිබීම අනුව මෙරට කොටස් වෙළෙඳ පොළේ ඇතිවූ ශීඝ්‍ර වර්ධනය මැනවින් පෙන්නුම් කරන ලදී. අන්තර්ජාතික බ්ලූම්බර්ග් වාර්තාව පවසන්නේ කොළඹ කොටස් වෙළෙඳ පොළේ සියලු දර්ශක පසුගිය වසර තුළ වාර්තාගත ලෙසින් ඉහළ ගිය බවයි. 2009 වසරේ 1266299ක් වූ ගනුදෙනු සංඛ්‍යාව 2010 වසර අවසන් වන විට 3355126ක් දක්වා ඉහළ ගියේය. එසේම 2009 වසර අවසන් වන විට බිලියන 1091.1ක්ව පැවැති කොටස් වෙළෙඳ පොළ ප්‍රාග්ධනීකරණය 2010 වසර අවසන් වන විට බිලියන 2210.5ක් දක්වා ඉහළ ගියේය.මේ තත්ත්වයන් නිසා දෙස් විදෙස් ආයෝජකයන් හා සමාගම් රැසක්ම කොටස් වෙළෙඳ පොළේ ආයෝජනයට නැඹුරු විය. 2010 වසරේ ලොව හොඳම කොටස් වෙළෙඳ පොළ බවට ද පත්වූ කොළඹ කොටස් වෙළෙඳ පොළ අද වන විටත් දෙවන ස්ථානයේ පසුවේ. අපට ඉහළින් සිටින්නේ මොංගෝලියානු කොටස් වෙළෙඳ පොළ පමණි. බංග්ලාදේශයේ ඩකා කොටස් වෙළෙඳ පොළ පසුගිය දිනවල විශාල පසුබැස්මකට පවා ලක්විය. ආසියාවේ කොටස් වෙළෙඳ පොළවල් එතරම් පහළ යද්දී අපේ කොටස් වෙළෙඳ පොළ දෙවන ස්ථානයේ රැඳී සිටීමෙන් පෙන්නුම් කරන්නේ මෙරට ඇතිවී තිබෙන සංවර්ධනය උදෙසා ඇතිවී තිබෙන ආයෝජන බව පැහැදිලිව පෙනේ.2010 වසර අවසානයේ මන්දගාමී ස්වරූපයක ගමන් කළ කොටස් වෙළෙඳ පොළ මේ වන විට දිනෙන් දිනම ඉහළ යන තත්ත්වයකට පත්ව ඇත.පසුගිය සඳුදා වන දිනය අවසන් වන විට සමස්ත කොටස් මිල දර්ශකය ඒකක 6657.96ක් ලෙස දැක්විණි. එය පෙර දින (සිකුරාදා) දැක්වූයේ ඒකක 6635.87ක් ලෙසිනි. ඒ අනුව සඳුදා වන විට ඒකක 22.09ක් කොටස් වෙළෙඳ පොළ ඉහළ ගියේය. අඟහරුවාදා දිනය අවසන් වන විට තවත් ඒකක 43.89ක් ඉහළ ගිය කොටස් වෙළෙඳ පොළ සමස්ත කොටස් මිල දර්ශකය ඒකක 6701.85ක් ලෙසින් දැක්විණ.මිලංකා මිල දර්ශකය සඳුදා වන විට දැක්වූයේ ඒකක 7061.42ක් ලෙසිනි. අඟහරුවාදා දිනය නිමාවන විට කොටස් වෙළෙඳ පොළ මිලංකා මිල දර්ශකය දැක්වූයේ ඒකක 7094.07ක් ලෙසිනි.එය ඒකක 32.65ක ඉහළ යාමකි.සිකුරාදා 14930ක් වූ ගනුදෙනු සංඛ්‍යාව සඳුදා දිනය අවසන් වන විට දැක්වුණේ එදින ගනුදෙනු 17216ක් ලෙසිනි. එම සංඛ්‍යාව විශාල වර්ධනයක් පෙන්නුම් කරමින් අඟහරුවාදා ගනුදෙනු 30463ක් වාර්තා විය.සතිය ආරම්භයේදී පී.සී හවුස් සමාගමේ කොටස් විශාල ලෙසින් අලෙවි වීම කැපී පෙනෙන ලක්ෂණයක් විය.සඳුදා දින පීසී හවුස් සමාගමේ කොටස් 12003000ක් අලෙවි විය. 11.30 ක් ව තිබූ කොටසක් එදින 13.80ක් දක්වා ඉහළ ගිය අතර දිනය නිමාවන විට එහි අගය රුපියල් 13.40ක් විය.අඟහරුවාදා දිනයේදී පීසී හවුස් සමාගමේ කොටස් 17595400ක් අලෙවි වූ අතර එය 16.80ක් දක්වා ඉහළ ගොස් දිනය නිමා වන විට රුපියල් 16.10ක් ලෙසින් දැක්විණ.එස්එම්බී ලීසිං සමාගමේ කොටස් ද විශාල ලෙසින් අලෙවි වනු දැකගත හැකි විය. සඳුදාත් අඟහරුවාදාත් දින දෙකේම පොදුවේ ගත්කළ හෝටල් ක්ෂේත්‍රයේත් මූල්‍ය සමාගම් ක්ෂේත්‍රයේත් එතරම් මිල ඉහළ නොයාම කැපී පෙනුණි. වෙළෙඳපොළ මිල ඉහළ යාම ඉදිරි සතිවල තවත් වැඩිවනු ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=ay1101095</link>
    <topic>තොරතුරු තාක්ෂණය හඳුනා ගනිමු</topic>
    <author>යසස් විශුද්ධි අබේවික්‍රම</author>
    <content>පරිගණක තාක්ෂණයඉංජිනේරුවරුන්ටපමණක් නොවේපරිගණකය අපේ කාලයේ මහා නිර්මාණයකි. ගණන් එකතු කිරීම අඩු කිරීම ඇතුළු බොහෝ දේට කැල්කියුලේටරය භාවිතා කරන හැටි අපි හැමෝම දන්නෙමු. පරිගණකය ද එවැනිම උපකරණයක්. හැබැයි මෙහි හැකියාවත් ශක්තියත් ඉතාම වැඩිය. අපට කරගත යුතු දේ එයට දැන්වූ විට එය ඉටු කරදීමට පරිගණකය සමත්ය. අප ලබා දෙන්නේ දත්ත නම් එය අපට තොරතුරු ලබා දෙනවා. සමහර විට දත්තත් තොරතුරුත් ගබඩා කරගෙන ඉන්නවා. අපට අවශ්‍ය වූ විටක ඒවා නැවත ලබාගත හැකියි. සමහර විට අප ලබාදෙන උපදෙස් අනුව එය රූප අඳිනවා, අකුරු ලියනවා.පරිගණකය මේ වැඩ සියල්ලම කරන්නේ කෙසේද?පරිගණ තාක්ෂණයට මුලික පැති 2ක් තිබෙනවා. දෘඩාංග (Hardware) සහ මෘදුකාංග (software) තමයි මේ දෙපැත්ත. දෘඩාංගත් මෘදුකාංගත් මීට පෙර පැවැති තාක්ෂණයන්ට වඩා ඉතා වේගයෙන් ඉදිරියට පැමිණීම තොරතුරු තාක්ෂණයේ දියුණුවටත් මෙතරම් ප්‍රයෝජනවත් වීමේත් රහසයි.පරිගණකයක් දුටුවිට ඔබට ඇසට පෙනන්ට තිබෙන අත පත ගෑ හැකි දේ දෘඩාංග ලෙස සරලව පැහැදිලි කරන්නට පුළුවන. උදාහරණයක් ලෙස පරිගණකයට නැතිවම බැරි දෘඩාංග වන තිරය (Monitor), යතුරු පුවරුව (Key board), මව් පුවරුව (Mother board) හඳුන්වා දෙන්න පුළුවන්. මෙයට අමතරව ඉහත ඒවා සෑදීමට භාවිතා කරන උපාංගත්, මුද්‍රණ යන්ත්‍ර, දත්ත ගබඩා කරන උපාංග, සීඩී, වීසීඩී, එම තැටි ධාවක, යතුරු පුවරුවට අමතරව දත්ත ඇතුළු කිරීමටත් පරිගණකය හැසිරවීමට පාවිච්චි කරන මවුසය වැනි උපකරණත් දෘඩාංග යටතට වැටෙනවා.බොහෝ අය සිතනවා පරිගණක තාක්ෂණය අමාරු සංකීර්ණ දෙයක් කියලා. එය ඉංජිනේරුවරුන්ට සීමා වන දෙයක් එහෙම නැතිනම් යන්ත්‍ර සූත්‍ර පාවිච්චි කරන්න දන්නා අයට සීමා වූ දෙයක් කියලා සමහරු වැරදි මතයක ඉන්නවා. ඒ විතරක් නොවෙයි පරිගණක තාක්ෂණය කාන්තාවන්ට අනවශ්‍ය යැයි කියලා සිතන අයත් ඉන්නවා. මම සිතන විදියට මෙම දුර්මත සියල්ලටම හේතුව තොරතුරු නැතිනම් පරිගණක තාක්ෂණය කියලා කියන්නේ සම්පූර්ණයෙන්ම පරිගණකය හා අදාළ දෘඩාංග පමණයි කියලා සිතන නොදැනුවත්කමයි.යසස් විශුද්ධි අබේවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=aj1101091</link>
    <topic>ඒඩ්ස් මැඩීමට කැල්ටෙක්ස් පෙරට එයි</topic>
    <author/>
    <content>ඒඩ්ස් මැඩීමට කැල්ටෙක්ස් පෙරට එයිෂෙව්රොන් ලුබ්කන්ට්ස් ලංකා සමාගම ලංකා ව්‍යාපාර හවුලත් සමඟ අත්වැල් බැඳ ගනිමින් පෞද්ගලික අංශයේ සේවකයන් දැනුවත් කොට ඔවුන් ඒඩ්ස් වසංගතය මැඩලීමට සක්‍රීය ලෙස දායක වන තානාපතිවරුන් බවට පත් කිරිමේ වැඩ පිළිවෙළක් අරඹයි.දහසකට අධික පෞද්ගලික අංශ සේවකයන් පිරිසක් ඉලක්ක කර ගනිමින් මේ දැනුවත් කිරීමේ ව්‍යාපෘතිය දියත් කළා. ලංකා ව්‍යාපාර හවුලත් සමඟ අත්වැල් බැඳ ගනිමින් “සැලකිලිමත් වීම, සුරක්‍ෂිත වීම සහ දැනුවත්වීම” පාදක කරගත් දැනුවත් කිරීමේ සම්මන්ත්‍රණ මාලාවක් පැවැත්වෙනු ඇති. පුද්ගලික අංශ සේවකයින්ගෙන් සැදුම්ලත් මේ විශේෂ කාර්ය බළකාය එච්.අයි.වී. ඒඩ්ස් පිළිබඳ අත්‍යාවශ්‍ය දැනුම මහජනතාව වෙත රැගෙන යනු ඇතැයි ෂෙව්රොන් ලුබ්‍රිකන්ට්ස් ලංකා කළමනාකාර අධ්‍යක්‍ෂ සහ ප්‍රධාන විධායක නිලධාරි කිෂු ගෝමස් මහතා පැවසීය.2007 වසරේ අගෝස්තුවේදී ඒඩ්ස් පිළිබඳ ආසියා සහ පැසිෆික් කලාපයේ අටවන ජාත්‍යන්තර සම්මේලනය මෙරටදී පැවැත්වීමෙන් අනතුරුව මෙම හවුල මෙරටදී ආරම්භ කෙරුණා. ඒඩ්ස් පිළිබඳ ආසියා පැසිපික් ව්‍යාපර හවුලේ සාමාජිකයෙකු ද වන ලංකා ව්‍යාපාර හවුල එච්.අයි.වී. ඒඩ්ස් පිළිබඳ ලෝක හවුල් යාන්ත්‍රණය පදනම් කොට ගෙන කටයුතු කරනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=aj1101092</link>
    <topic>ඩේන්ටී මාර්කටින් සමාගමෙන් සීනි රහිත රසකැවිලි පෙළක්</topic>
    <author/>
    <content>ඩේන්ටී මාර්කටින් සමාගමෙන් සීනි රහිත රසකැවිලි පෙළක්සීමාසහිත ඩේන්ටී සීනි රහිත රසකැවිලි වර්ග රැසක් හඳුන්වා දෙයි.දැනට ශ්‍රී ලංකාවේ රසකැවිලි වෙළෙඳපළ තුළ ටොෆි වර්ග සඳහා ශ්‍රී ලංකා ප්‍රමිති සහතිකය ලබාගෙන ඇත්තේ සීමාසහිත ඩේන්ටී මාර්කටින් පමණකි. ඒ අතර ධ්.ඉ.ර්‍ණ. 9001 - 2008 ජාත්‍යන්තර තත්ත්ව සහතිකය ද හිමිකරගෙන තිබේ.උතුරු නැඟෙනහිර ඇතුළුව මුළු දිවයින පුරාම ඉතා සාර්ථක බෙදාහැරීමේ ජාලයක් ක්‍රියාත්මක කරන සීමාසහිත ඩේන්ටී තම සමාගමේ නිෂ්පාදිත රසකැවිලි නිෂ්පාදන අතර මයිලේඩී, බෙන්සන්, ඩේන්ටී, චිටෝ, එක්ස්ට්‍රා යන වෙළඳ නාමයන් යටතේ ඉදිරිපත් කර ඇති ටොෆි වර්ග ශ්‍රී ලංකාවේ දසත විසිරුණ දශලක්ෂ ගණනක් වූ පාරිභෝගික ජනතාව රසයෙන් අමන්දානන්දයට පත්කොට ඇති අතර දැන් ඕනෑම වෙළඳ සැලකින් පහසුවෙන් මිලදී ගැනීමට ඉඩකඩ සලසා ඇත.උදෑසන ධාන්‍යමය ආහාර ලබාගන්නන් අතර ඉතා ප්‍රචලිතව පවතින ඩේන්ටී කෝන් ප්ලෙක්ස්, ග්‍රේන් ප්ලෙක්ස්, කුරක්කන් ක්‍රන්ච් ධාන්‍යමය ආහාර පෙළ දේශීය අමුද්‍රව්‍ය ආශ්‍රයෙන් ලංකාවේ නිපදවූ පළමු ධාන්‍යමය ආහාර වර්ග වෙයි.ශ්‍රී ලංකාවේ ආහාර නිෂ්පාදන සංගමය මඟින් මේ සඳහා වසරේ උසස්තම නිෂ්පාදනය හා දේශීය අමුද්‍රව්‍ය යෙදූ නිෂ්පාදනය කළ හොඳම නිෂ්පාදනය ලෙස ද සම්මාන පිරිනමා තිබීම එම නිෂ්පාදනයේ උසස් බවට සහතිකයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=aj1101093</link>
    <topic>ශ්‍රී ලංකා ඉන්ෂුවරන්ස් යාපනය කිලිනොච්චි ශාඛා නවීන පහසුකම් ඇති අලුත් තැනක</topic>
    <author/>
    <content>ශ්‍රී ලංකා ඉන්ෂුවරන්ස් යාපනය කිලිනොච්චි ශාඛා නවීන පහසුකම් ඇති අලුත් තැනකයාපනය ශාඛාව නව ගොඩනැගිල්ලක විවෘත කිරීමේ උත්සවයේදි. සම්ප්‍රදායික කර්මාන්ත සහ ව්‍යවසාය ඇමති ඩග්ලස් දේවානන්ද මහතා පොල්තෙල් පහන දල්වන අයුරු. කළමනාකාර අධ්‍යක්‍ෂක සහ ප්‍රධාන විධායක නිලධාරී මොහාන් ද අල්විස් මහතා ඇතුළු නිලධාරිහු ද මෙහි වෙති.යාපනය හා කිලිනොච්චිය ජනතාව සඳහා නවීන පහසුකම් හා කඩිනම් රක්ෂණ පහසුකම් ලබාදීම සඳුදා ශ්‍රී ලංකා ඉන්ෂුවරන්ස් අතිනවීන තාක්ෂණ පහසුකම් සහිත තමන්ගේම ගොඩනැගිල්ලක යාපනය ශාඛා කාර්යාලය පසුගියදා විවෘත කළේය.යාපනය ශාඛාව රෝහල් වීදියේ, අංක 571 දරන ස්ථානයේ විවෘත කෙරුණ අතර මෙම අවස්ථාවට ප්‍රධාන විශේෂ ආරාධිත අමුත්තා වශයෙන් සාම්ප්‍රදායික කර්මාන්ත හා ව්‍යවසාය අමාත්‍ය ඩග්ලස් දේවානන්ද මහතා සහභාගි වූ අතර ශ්‍රී ලංකා රක්ෂණ සංස්ථාවේ කළමනාකාර අධ්‍යක්‍ෂක හා ප්‍රධාන විධායක නිලධාරී මොහාන් ද අල්විස් මහතා ඇතුළු සංස්ථාවේ උසස් නිලධාරීහු රාශියක්ද සහභාගි වූහ.ශ්‍රී ලංකා ඉන්ෂුවරන්ස් කළමනාකාර අධ්‍යක්‍ෂක හා ප්‍රධාන විධායක නිලධාරී මොහාන් ද අල්විස් මහතා කතා කරමින් වසර පනහකට ආසන්න කාලයක ඉතිහාසයකින් හා බිලියන 72 ක වත්කම් සම්භාරයකින් හෙබි එමෙන්ම ලක්ෂ සංඛ්‍යාත පාරිභෝගික ජනතාවක් සම්බන්ධ වී සිටින ශ්‍රී ලංකා ඉන්ෂුවරන්ස් මේ රටේ ප්‍රධාන පෙලේ රක්ෂණ ආයතනයක් මෙන්ම රක්ෂණ ක්‍ෂේත්‍රයේ ප්‍රමුඛ පෙලේ රක්ෂණ ආයතනයක් බවද පැවසීය. මෙම සංස්ථාව 2004 වසරේදී පෞද්ගලික අංශයට නතු වූ නමුත් 2009 වසරේදී නැවත රාජ්‍ය ආයතනයක් බවට පත්වූ බවත්, එම අවස්ථාවේදී ජනාධිපති තුමා ප්‍රකාශ කළ පරිදි ශ්‍රී ලංකා රක්ෂණ සංස්ථාව “රක්ෂණයේ මහා අධිකාරම්” බවට පත්කළ යුතුය යන සංකල්පය සාක්ෂාත් කිරීම සඳහා නව සභාපති ගාමිණී සෙනරත් මහතා ඇතුළු අධ්‍යක්‍ෂක මණ්ඩලයත්, මහත් අත්දැකීම් රාශියකින් හෙබි සේවක මණ්ඩලයත්, සෑම පියවරක්ම ගන්නා බවද අවධාරණය කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=aj1101094</link>
    <topic>තොරතුරු තාක්ෂණ ව්‍යාපෘති 6කට සම්මාන</topic>
    <author/>
    <content>තොරතුරු තාක්ෂණ ව්‍යාපෘති 6කට සම්මානඩිජිටල් මාධ්‍යයෙන් තොරතුරු එක්රැස් කිරීම හා ගොඩනැඟීම වෙනුවෙන් වාර්ෂිකව ඉන්දියාවේ පැවැත්වෙන මන්තන් සම්මාන ප්‍රදානෝත්සවයේදී ශ්‍රී ලංකාවට සම්මාන හයක් හිමිවී තිබේ.ඇෆ්ගනිස්ථානය, බංග්ලාදේශය, භූතානය, ඉන්දියාව, මාලදිවයින, නේපාලය, පකිස්ථානය සහ ශ්‍රී ලංකාව යන රටවල්වල සහභාගිත්වයෙන් ඉන්දියාවේ නවදිල්ලි නුවර දී මෙම සම්මාන ප්‍රදානෝත්සවය නොබෝදා පැවැත්විණි.ඉ- සංස්කෘතිය හා විනෝදාස්වාදය, ඉ- දේශීය කරණය, ඉ-ප්‍රවෘත්ති, ජංගම දුරකථන අන්තර්ගතයන් යන විෂයන් යටතේ ව්‍යාපෘති පනස් හතක් ශ්‍රී ලංකාව විසින් මෙම තරගය සඳහා ඉදිරිපත් කර තිබිණි.අ.පො.ස (උ/පෙ) විභාගයේදී දිවයිටන් විශිෂ්ටතමයන් බවට පත්වූ ශිෂ්‍ය ශිෂ්‍යාවන් E-tel කැමරා දුරකථන ත්‍යාග වශයෙන් ලබා දීමට බ්‍රෑන්ටෙල් ලංකා ආයතනය කටයුතු කළේය.කොළඹ රාජකීය විදුහලේ විදුරංග බණ්ඩාර විජේකෝන්, කොළඹ කාන්තා විදුහලේ ෂැලෝම් ඩැනියෙල්, පින්නවල මධ්‍ය මහා විදුහලේ උපමාල් කළුගල හා කුලියාපිටිය මධ්‍ය මහා විදුහලේ ආලෝකා වනමලී යන ශිෂ්‍ය ශිෂ්‍යාවන් වෙත E-telජංගම දුරකථන ප්‍රදානය කෙරිණි.සැමදා සේවයට කැපවූ ජංගම දුරකථන සැපයුම්කරු ලෙස ජාතියට මග කියනE-telහෙට දවසේද මෙවැනි සමාජ සත්කාරයන් සඳහා සූදානම් බව බ්‍රෑන්ටෙල් සමාගම කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=aj1101095</link>
    <topic>මලල ක්‍රීඩක ක්‍රීඩිකාවන්ට මේ වසරෙන් ජනශක්ති අනුග්‍රහය</topic>
    <author/>
    <content>මලල ක්‍රීඩක ක්‍රීඩිකාවන්ට මේ වසරෙන් ජනශක්ති අනුග්‍රහයජනශක්ති ඉන්ෂුවරන්ස් සාමාන්‍යාධිකාරි (මුදල් සහ සැලසුම්) බර්ටල් පින්ටෝ ජයවර්ධන, කළමනාකාර අධ්‍යක්‍ෂ ප්‍රකාශ් ෂාෆ්ටර්, උප සභාපති සී.ටී.ඒ. ෂාෆ්ටර්, මලල ක්‍රීඩා උපදේශක යෝගානන්ද විජේසුන්දර, සාමාන්‍යාධිකාරි (අලෙවි සහ විකුණුම්) රවි ලියනගේ මහත්වරුන් සමඟ අනුග්‍රාහකත්ව වැඩසටහන තෝරා ගනු ලැබූ ක්‍රීඩක ක්‍රීඩිකාවෝ.මේ වසරේදීත් මලල ක්‍රීඩක ක්‍රීඩිකාවන් සඳහා අනුග්‍රහය දැක්වීමට ජනශක්ති ඉන්ෂුවරන්ස් සමාගම අඛණ්ඩව තෙවැනි වරටත් ඉදිරිපත් වෙයි.මේ යටතේ පිට පළාත්වල මලල ක්‍රීඩාවෙන් දක්ෂතා පෙන්නුම් කරන සිසු සිසුවියන් 08 දෙනෙකු වෙනුවෙන් ජනශක්ති ඉන්ෂුවරන් අනුග්‍රහය දක්වයි. ඒ ක්‍රීඩක ක්‍රීඩිකාවන්ගේ දක්ෂතා මත පදනම් වෙමින් දිරි දීමනා ලබා දීමේ වැඩසටහනක් මේ යටතේ ක්‍රියාත්මක වේ.එසේම 2011 වසරේ දී එම මලල ක්‍රීඩක ක්‍රීඩිකාවන් කිසියම් අන්තර් ජාතික තරගාවලියකට සුදුසුකම් ලැබුවොත් විදේශ ගමන සඳහා අවශ්‍ය අනුග්‍රහය ලබාදීම ද එමඟින් සිදු කෙරේ. මීට අමතරව අදාළ ක්‍රීඩක ක්‍රීඩිකාවන්ට තමන්ගේ ක්‍රීඩා නිපුණතා තවත් ඉහළ නංවා ගැනීම සඳහා පුහුණු වැඩසටහන්, තාක්ෂණික උපදෙස් හා වෙනත් පහසුකම් ආදිය සපයා දීමෙන් ද උපකාර කරනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=aj1101096</link>
    <topic>අධ්‍යාපනය නැංවීමේ මන්චි දායකත්වයට සම්මාන</topic>
    <author/>
    <content>අධ්‍යාපනය නැංවීමේ මන්චි දායකත්වයට සම්මානසිලෝන් බිස්කට්ස්හි ප්‍රධානම නිෂ්පාදනය වන මන්චි සිය ව්‍යාපාරික අරමුණුවලින් ඔබ්බට ගොස් අධ්‍යාපනය නැංවීම සඳහා සපයන දායකත්වය පසුගියදා පැවැති 2010 හොඳම ආයතනික පුරවැසි සම්මාන උළෙලේදී ඇගැයීමට ලක්විය. සම්මාන උළෙලේ විශිෂ්ටතම ආයතන 10 අතරට මන්චි ඇතුළත් වූ අතර අධ්‍යාපන වෙනුවෙන් දක්වන දායකත්වය අගය කරමින් මන්චි වෙත කුසලතා සම්මානයක් ද පිරිනැමිණි.මන්චි සිදුකරන අධ්‍යාපන සේවා අතරට,මන්චි ටිකිරි ශිෂ්‍යාධාර මන්චි හපනා ශිෂ්‍යත්ව වැඩමුළු මන්චි සමඟ ගමට සරණ CBL නැණ මැදුර මන්චි සමඟ පියුම්විල අයත් වේ.ඒ අතරින් මන්චි ටිකිරි ශිෂ්‍යාධාර වැඩ සටහනට හිමිවන්නේ සුවිශේෂ ස්ථානයකි. ආර්ථික දුෂ්කරතා මධ්‍යයේ ඉගෙනීමට දක්ෂ ළමුනට අධ්‍යාපනය සඳහා මාසිකව මුදල් ආධාර මෙම වැඩ සටහනෙන් ලබාදෙයි.මන්චි හපනා වැඩසටහනෙන් පහ වසර ශිෂ්‍යත්ව විභාගයට පෙනී සිටින ළමයින් වෙනුවෙන් නොමිලේ සතිපතා වැඩමුළු සංවිධානය කෙරයි. ඊට අමතරව පුවත්පත් අතිරේක හරහා ශිෂ්‍යත්ව විභාගය සඳහා පෙනී සිටින ළමුන්ගේ දැනුම වර්ධනය කිරීමට දායක වෙයි.මන්චි සමඟ ගමට සරණ වැඩ සටහනෙන් ග්‍රාමීය ළමයින්ගේ අධ්‍යාපනය නැංවීමේ යටිතල පහසුකම් සංවර්ධනය වෙනුවෙන් ද ආධාර කරන අතර පාසල් පානීය ජල ව්‍යාපෘති, පුස්තකාල පහසුකම් සහ අධ්‍යයන මධ්‍යස්ථාන මෙම වැඩසටහන යටතේ ඉදිකරයි.පියුම්විල වැඩසටහනින් අධ්‍යයන පොදු සහතික පත් උසස් පෙළ විභාගය සඳහා පෙනී සිටින ග්‍රාමීය ශිෂ්‍ය - ශිෂ්‍යාවන් වෙනුවෙන් නොමිලේ උපකාරක වැඩමුළු සංවිධානය කරනු ලබයි.ශ්‍රී ලංකාවේ තොරතුරු සහ සන්නිවේදන තාක්ෂණ ක්ෂේත්‍රයේ වෘත්තිකයන්ගේ හිඟය සම්පූර්ණ කිරීම සඳහා, ඉන්ජිනේරු සහ තාක්ෂණික වෘත්තීය උපාධිධාරීන් බිහි කිරීම සම්බන්ධව ප්‍රසිද්ධියක් උසුලන මොරටුව විශ්ව විද්‍යාලය, එහි තොරතුරු තාක්ෂණ බාහිර උපාධි පාඨමාලාව නව මුහුණුවරකින් හඳුන්වා දී ඇත.ESOFT  පරිගණක අධ්‍යයන ආයතනය, මොරටුව විශ්ව විද්‍යාලයේ පූර්ණ අනුමැතිය ඇතුව එම පාඨමාලාව සඳහා කොළඹ, කුරුණෑගල, නුවර සහ යාපනයේ මධ්‍යස්ථානවලට මේ දිනවල නවක සිසුන් බඳවා ගනී.ESOFT පරිගණක අධ්‍යයන ආයතනය මොරටුව සරසවියේ පූර්ණ අනුමැතිය ලද, එහි අධීක්ෂණය යටතේ එම බාහිර උපාධි පාඨමාලාව පවත්වානෙ යන ප්‍රධාන පෙළේ ආයතනයකි.අධ්‍යයන කටයුතු 2011 පෙබරවාරි මාසයේ ආරම්භ කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=aj1101097</link>
    <topic>ෆෙරාරි ධාවන ශූරයාගේ ශ්‍රී ලංකා සංචාරයට ලූකස් බැටරි අනුග්‍රහය</topic>
    <author/>
    <content>ෆෙරාරි ධාවන ශූරයාගේ ශ්‍රී ලංකා සංචාරයට ලූකස් බැටරි අනුග්‍රහයබ්‍රවුන්ස් සමාගම් සමූහයේ සමූහ කළමනාකාර අධ්‍යක්ෂ / ප්‍රධාන විධායක නිලධාරී මුරලි ප්‍රකාශ් මහතා විසින් නිල අනුග්‍රාහක චෙක්පත ලංකා මෝටර් රථ සංගමයෙහි සභාපති ධම්මික ආටිගල මහතා වෙත පිරිනමන ලද අයුරු. ලංකා මෝටර් රථ සංගමයෙහි ජාත්‍යන්තර සබඳතා පිළිබඳ ක්ෂේත්‍ර සභාපති අනිල් පීරිස්, සහ ක්ලෙවන්බර්ග් සාමාන්‍යාධිකාරී මංජුල විජේමාන්න මහත්වරු ද මෙහි වෙති.ලංකා මෝටර් රථ සංගමය ශ්‍රී ලංකාවේ ලූකස් බැටරි අලෙවිකරුවන් වන ක්ලෙවන්බර්ග් සමාගම සමඟ එක්ව ජාත්‍යන්තර මෝටර් රථ සංගමයෙහි සභාපති ජෝන් ටොඩ්ට් මහතාට ශ්‍රී ලංකාවේ සංචාරයක් සඳහා ආරාධනා කරයි. ප්‍රවීණ ෆෝමියුලා ධාවන ශුරයකු ද වන ජෝන් ටොඩ්ට් ෆෙරාරි අධ්‍යක්ෂ මණ්ඩල සභාපතිවරයාගේ උපදේශකවරයකු වශයෙන් ද කටයුතු කරයි.ලංකා මෝටර් රථ සංගමයෙහි සභාපති ධම්මික ආටිගල මහතා මෙසේ පැවැසීය. “ජෝන් ටොඩ්ට් මෙරට සංචාරය කිරීම අපට මහත් අභිමානයක්. ක්ලෙවන්බර්ග් සමග සහයෝගීතාවයෙන් යුතුව මෙම සංචාරය සඳහා පහසුකම් සැලසීමට අප හට හැකි වුණා. මේ ඔස්සේ මෙරට මෝටර් රථ ධාවන ක්ෂේත්‍රයෙහි අනාගත සංවර්ධනය සඳහා ජින් ටොඩ්ට් මහතාගේ ප්‍රමුඛ දායකත්වය ලබා ගනු හැකි වෙනවා. ක්ලෙවන්බර්ග් සමාගමෙහි සාමාන්‍යාධිකාරී මංජුල විජේමාන්න මහතා පැවසූයේ ජෝන් ටොඩ්ට් මහතා ජාත්‍යන්තර මෝටර් රථ ධාවන සංගමයෙහි ඉතා ගෞරවාන්විත හා ප්‍රකට චරිතයක් වශයෙන් දැක්විය හැකියි.වසර 30 ක සේවය සම්පූර්ණ කළ අනුලා ලියනගේ මහත්මිය සහ ඒ. ඩබ්ලිව්. මහින්ද මහතා, ස්ටුවර්ට් චැප්මන් සහ කර්මාන්තශාලා අධ්‍යක්ෂ රජිව් ගුණතිලක මහත්වරුන් සමඟ.කැපවීමෙන් දිගුකාලීන සේවයක් ලබා දුන් කාර්යය මණ්ඩලයට ක්ලැක්සෝස්මිත්ක්ලයින් සමාගම උපහාර දක්වයි.දිගු කාලීන සේවය ඇගයීමේ වාර්ෂික සම්මාන උලෙළේදී 15 දෙනෙක් ගෞරවයට පාත්‍ර වූහ.ට්ඉම් කළමනාකාර අධ්‍යක්ෂ ස්ටුවර්ට් චැප්මන් මහතා පැවසුවේ, තරුණ සේවකයින් මෙන්ම අත්දැකීම් සමුදායකින් සමන්විත සමබර කණ්ඩායමක් සමාගම සතු වීම සමාගමේ පරමාර්ථ සාර්ථක කරගැනීමට ඉවහල් වන බවත් සමාගම වෙනුවෙන් ඔවුන් කළ දිගු කාලීන සේවය අගයන බවත් ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=aj1101098</link>
    <topic>ස්වදේශි සමාගමෙන් සේෆ්ප්ලස්</topic>
    <author/>
    <content>ස්වදේශි සමාගමෙන් සේෆ්ප්ලස්“සේෆ්ප්ලස්” වෙළෙඳපොළට හඳුන්වා දීමේ උත්සවයට එක්වූ, ස්වදේශී සමාගමේ, සභාපතිනි / කළමනාකාර අධ්‍යක්ෂිකා, අමරි විජයවර්ධන මහත්මිය ඇතුළු නිලධාරීහු.ස්වදේශී සමාගම, තම නවතම නිෂ්පාදනය වන “සේෆ්ප්ලස්” විෂබීජ නාශක සබන්, පසුගියදා වෙළෙඳපොළට නිකුත් කළේය.“අපේ සංස්කෘතිය උරුමය පවුල් සාරධර්ම හා සම්ප්‍රදායික ශාකසාර සංකල්පය, දේශීය හා ජාත්‍යන්තර භාණ්ඩ නිපදවීමේදී එහි ප්‍රබල අංගයක් විය යුතු බව අප දැඩිව විශ්වාස කරනවා. අපේ සමාගම් දැක්ම වන්නේ, අප කෙරෙහි තැබු විශ්වාසය තවදුරටත් රැකෙන ලෙසින්, අපේ වටිනා පාරිභෝගිකයන්ට නැවුම් අත්දැකීම් ලබාදීමටයි. ඒ නිසා නවතම නිෂ්පාදනයක් ලෙසින් මෙම “සේෆ්ප්ලස්” ශ්‍රී ලංකාවට හඳුන්වාදීම සම්බන්ධයෙන් අප සාඩම්බරයට පත් වෙනවා.” ස්වදේශී සමාගමේ ප්‍රකාශකයෙක් පැවසීය.CMO සභාවේ විධායක අධ්‍යක්ෂ ඩොනොවන් නීල් මේ සහ ප්ලෑන්මෑන් උපදේශන ආයතනයේ ප්‍රධාන විධායක නිලධාරි දීපක් කයිස්තා මහත්වරුන් අතින් ඩී. සැම්සන් සහ පුත්‍රයෝ සභාපති නන්දදාස රාජපක්ෂ මහතා “වෙළෙඳනාම නායකත්ව කාණ්ඩය” සඳහා වන සම්මානය ලබාගත් මොහොත.DSI සුපර්ස්පෝර්ට් පසුගියදා ඉන්දියාවේ මුම්බායිහි පැවති ජගත් වෙළඳ නාම සමුළුවේදී “පාවහන් අතර වෙළෙඳ නාම නායකත්වය” ට හිමි සම්මානයෙන් පිදුම් ලැබීය.ජගත් වෙළෙඳ නාම සමුළුව මඟින් ලොව වඩාත්ම සාර්ථක වෙළඳ නාම පසුබිමේ සිටින විශිෂ්ට පුද්ගලයින් සහ ඔවුන්ගේ සන්නිවේදන ව්‍යාපාරයන් ඇගයීමට ලක් කරන අතර DSI  එහිදී අනෙකුත් තරගකරුවන් අභිබවමින් ජයග්‍රහණය හිමිකර ගැනීමට සමත් විය.ශ්‍රී ලංකාවේ අංක 1 පාසල් පාවහන් වෙළෙඳ නාමය ලෙස මෙම දක්ෂතා අගය කරමින් පසුගියදා සමාගම ඉඹ්ධ්ර් වෙළෙඳ නාම විශිෂ්ටතා සම්මාන 2010 උළෙලේදී “වසරේ දේශීය වෙළෙඳ නාමය” ලෙස රිදී සම්මානයෙන් පිදුම් ලද අතර මෙම සම්මාන උළෙල ශ්‍රී ලංකාවේ විශිෂ්ට කාර්ය සාධනයක් සහිත වෙළෙඳ නාම සහ වෙළෙඳ නාම හිමිකරුවන් සම්මානයෙන් පුදනු ලබන එකම සම්මාන උළෙල වේ.”අප ලද ප්‍රථම ජාත්‍යන්තර සම්මානය වීම නිසා සැබැවින්ම මෙය DSI  සුපර් ස්පෝර්ට් වෙළෙඳ නාමයට පමණක් නොවෙයි, ඩී. සැම්සන් සහ පුත්‍රයෝ සමාගමටත් අභිමානවත් මොහොතක්.ඒ වගේම මෙම ජාත්‍යන්තර සමුළුවේදී මෙම ගෞරවනීය සම්මානයට පාත්‍රවීම DSI  සුපර් ස්පෝර්ට් වෙළෙඳ නාම ගෝලීය ඇගයීමට ලක්වීම වෙනුවෙන් තබන ලද දැවැන්ත පියවරක් වෙනවා.”ඩී. සැම්සන් සහ පුත්‍රයෝ (පුද්ගලික) සමාගමේ උපාය මාර්ග සහ වෙළෙඳ නාම සැලසුම් කළමනාකාර සාලිය අමරතුංග මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>09</day>
    </date>
    <link>http://www.silumina.lk/2011/01/09/_art.asp?fn=aw1101091</link>
    <topic>මේ අය දීලා කාලා පුරුදු අය නොවේ</topic>
    <author>මතුගම මහින්ද විජේතිලක</author>
    <content>අපේ පියවි ඇසට නොපෙනෙන බොහෝ දේවල් මේ විශ්වය තුළ සිදුවෙමින් පවතී. ඒ සිදුවීම් කෙසේ සිදුවේ දැයි මිනිස් සිතට සිතා ගන්නට බැරි තරම් වේ. කෙසේ නමුත් මිනිස් සිත පිළිබඳ විද්‍යාඥයන්ට තවමත් සොයා ගන්නට නොහැකිව ඇතත් “මිනිස් සිත” ප්‍රබල ශක්තියක් බව වටහා ගෙන ඇත. මිනිස් සිත ශක්ති ගැන්වීමෙන් යකඩ හැඳි නවන්නට පුළුවන් බව ඔප්පු කොට ඇත. ක්‍රියාත්මක වන යන්ත්‍ර සූත්‍ර නතර කරවන්නටත් අක්‍රීය යන්ත්‍ර සූත්‍ර පණ ගන්වන්නටත් හැකි බව සනාථ වී ඇත.මේ ගාල්ල ප්‍රදේශයෙන් වාර්තා වූ සිද්ධියකි. ඇය දැනට අවුරුදු 85 වැනි වියේ පසුවන කාන්තාවකි. ඇයට දියණියෝ දෙදෙනෙක් ද සිටිති. මේ පවුලේ අයට ඉඩ කඩම් යාන වාහන දේපල සහ මුදල් වලින් කිසිම අඩුවක් නැත. එහෙත් මේ අය තමන්ගේ කෑම බීම සඳහා වියදම් කරන්නේ බොහෝ ලෝබකමෙනි. සමහරු මේ ගෙදර අයගේ කෑම් බීම් ගැන කියන්නේ “උන් කන අය නොවෙයි, ලෙව කන අය ය” කියාය. ඔවුන් හරි හැටි නොකනවා පමණක් නොව වෙනත් කෙනෙකුට කෑමක් බීමක් දෙන්නටත් ඉතා ම ලෝබ කමක් දක්වති.නෑදෑයෙක් පවා ඒ ගෙදරට යන්නේ වතුර උගුරක් පවා නොලැබෙන බව දැන ගෙන ය. කිසිම කෙනෙක් කෑම වේලාව අල්ලා ඒ ගෙදරට යන්නේ ම නැත. වැරදිලාවත් කෑම වේලාවට ගියත් කෑම වේලක් නම් ලැබෙන්නේ නැත. සමීප ඥාතින් පවා ඔවුන් හඳුන්වන්නේ “මුන් දීලා කාලා පුරුදු අය නොවේ” ය කියා ය. එහෙත් මේ අය අනුන්ගෙන් නොමිලේ කන්න බොන්න නොමිලේ බෙහෙත් ටික ලබා ගන්න බොහොම කැමති ය.දිනක් මේ කාන්තාවව ඥාතිවරියක ගේ නිවසකට වුවමනාවකට ගියා ය. ඒ අවස්ථාවේ නිවසේ ඥාතිවරිය පතෝල ව්‍යංජනයක් සඳහා පතෝල කරලක් කපමින් සිටියාය. අර කාන්තාව පතෝල කපන හැටි බලා සිටියාය.එදා ඒ නිවසේ අයට පතෝල ව්‍යංජනය ආහාරයට ගන්නට නොහැකි විය. ඒ තරමට තිත්ත ය. ඔවුන් සිතුවේ පතෝලවල වැරද්දක් ය කියාය. තවත් දිනක් මේ ගෙදර කොස් කපන විට මේ කාන්තාව පැමිණියාය. කොස් කපන හැටි ඇය බලා සිටියාය. එදා ඒ ගෙදර උයන ලද කොස් කන්න බැරි තරමට තිත්ත රහ වීය.ඔවුන් කොස් මිල දී ගත් වෙළෙන්දාගෙන් ඒ ගැන ඇසූ විට ඔහු කීවේ “ඔහුගෙන් කොස් මිල දී ගත් කිසි කෙනෙක් ඒ කොස් තිත්ත යැ” යි නොකී බව ය. මේ ගෙදර අය එදා තේරුම් ගත්තේ කලින් දවසක පතෝලා තිත්ත වූයේත් අද කොස් තිත්ත වූයේත් මේ ඥාතිවර කාන්තාව බලා සිටි නිසා බව ය. ගෙදරක මාළු උයනවා දැක්කත්, මාළු උයන සුවඳ මේ කාන්තාවට දැනුණත් ඒ මාළු කන්න බැරි තරම් දිය රහක් දැනේ. කොයි තරම් ලුණු ඇඹුල් දැම්මත් මාළු රහ නොදැනේ. දැන් මේ ගමේ ඥාති පවුල්වල අය මේ කාන්තාවට පෙනෙන්නට කෑමක් සකස් කරන්නේ නැත.ඇගේ දියණියන් දෙදෙනා ද යමක් දැක්කොත් ගහක් කොළක් දැක්කොත් ඒවා විනාශ වී යයි. සමහර විට කතා කළත් විනාශ වේ.මෙය අමනුෂ්‍ය ගතියකි. මිනිසුන් තුළ මේ ඇස්වහ කටවහ ගතිය පැවතුණත් එය අමනුෂ්‍ය ගතියකි. අනුන් ගේ සම්පත් ගැන ඊර්ෂ්‍යාවෙන්, තරහෙන්, ක්‍රෝධයෙන් මිය ගොස් යක්ෂ පේ‍්‍රතාදී අමනුෂ්‍ය ආත්ම ලබා ඉපදුණු අය ඉන් නික්ම මනුෂ්‍ය භවයෙහි ඉපැදුණ ද කලින් පැවති අමනුෂ්‍ය ගති, ඊර්ෂ්‍යා ක්‍රෝධ ගති පවතී.මේ ඒ ගැන අලුත් ම අත් දැකීමකි. කුරුණෑගල නාගනේ ශ්‍රී සීවලී විහාරයේ බෝධි පූජා මඟින් රෝගීන් සුවපත් කිරීම හා බැඳුණු කතාවකි. විශේෂයෙන් මෙහි පැමිණෙන්නේ භූත දෝසවලින් රෝගී වූ අයයි. මේ පන්සලේ ආරාමය හා දාන ශාලාව පිහිටා ඇත්තේ කැකුණගල පර්වතය පාමුලය. රෝගීන් නේවාසිකව සිටින්නේ පර්වතය මුදුණේ පිහිටි ධර්ම ශාලාවේ ය. නේවාසිකයන් උයාගෙන කන්නේ ද ඒ අසල ම කුස්සියක ය. මේ පන්සලට පිටතින් ගෙන එන දානය කටට රහට වළඳන්නට පුළුවන.එහෙත් කොයි තරම් හොඳට ලුණු ඇඹුල් යොදා උයනු ලැබූවත් ධර්ම ශාලාව අසල කුස්සියේ උයන කෑම කිසිම රහක් නැත. පහළින් උයාගෙන ඉහළ ධර්ම ශාලාවට ගෙන ගියත් ඒ කෑම ද කිසි ම රහක් නැත. ඉහළින් උයාගෙන පහළ දාන ශාලාවට ගෙනාවත් ඒ ආහාර ද කිසිම රහක් නැත. බෝධිය ළඟ දී රෝගීන් ගේ සිරුරෙන් ඉවත් වන අමනුෂ්‍යයෝ මේ ආහාරවල රස ධාතූන් ආහාරයට උරා ගන්නා බව කාගේත් මතය යි. මෙන්න මේ වගේ අමනුෂ්‍යයන් කර්මානුරූපව නැවත මිනිස් භවයේ උපන් විට ඇස් වහ කටවහ කාරයන් වන බව සිතිය හැකි ය. එසේ ම මිනිස් ජීවිතයේ දී දන් පින් නොකළ අයට විශ්ව ධර්මතාව අනුව ඊළඟ ආත්ම භවයේ දී තමන් කැමති දේ නොලැබේ.ආහාර පාන දන් නොදුන් කෑම වේලක් දීමට නොපෙළඹුණු සත්ත්වයෙකුගේ කුස ගිනි නිවීමට පරිත්‍යාගශීලී නොවූ තණ්හාධිකයන් මරණයෙන් පසු මළ පේ‍්‍රතයන් වී උපත ලබති. ඔවුන් ඉදිරියේ රස මසවුළු ආහාර පාන ඇත. එහෙත් ඒ ආහාර භුක්ති විඳීමට අවශ්‍ය මුඛය ඒ පේ‍්‍රතයන්ට නැත. සිසිල් ජලයෙන් පිරි විල් පොකුණු, වතුර පිරවූ බඳුන් ඇත. එහෙත් ජලය පානය කිරීමට අවශ්‍ය මුඛය නැත. තවත් සමහරෙකු වැසිකිළි වළවල උඩ බලා ගෙන අසූචි ආහාරයට ගනිති. වෙනත් වටිනා ආහාරපාන දකින්නට ලැබුණත් ඒ ආහාර මුඛයට ගැනීමට දෑත් නැත.මේ කර්ම විපාකයන්ගේ ස්වභාවයයි. තවත් සමහරෙකුට ආහාර පාන සම්පත් මැවී පෙනේ. ඔහු ඒවා දුටු සැනින් විනාශ වී හෝ අතුරුදන් වී යයි. අන්න එවැනි දුක් විඳින අමනුෂ්‍යයෝ කර්මානුරූපව යළි මිනිස් භවයේ උපත ලැබුවත්, පිනට දහමට යොමු වන තුරුම, කුසල ශක්තීන් ගොඩ නගා ගන්නා තුරුම පූර්ව ගති ක්‍රියාත්මක වේ. ඒ වැන්නෝ අනුන් සතු සම්පතක් හෝ දුටු සැනින් විනාශ වන ස්වභාවයක් පවතී. ඒ ඇස්වහ කටවහ කාරයන්ගේ කාරියන්ගේ ස්වභාවයයි.මේ ගනේමුල්ල ප්‍රදේශයෙන් වාර්තා වූ සිද්ධියකි. එක්තරා නිවසක ඉදිරිපිටට වෙන්නට ඉතා ම සශ්‍රීකව වැඩුණු ගෙඩිවලින් පිරුණු ගස්ලබු ගසක් වීය. ඉඩම් නඩුවක් සම්බන්ධව සිතාසි බාර දීම සඳහා දිනක් පිස්කල් නිලධාරියෙක් මේ නිවසට ආවේය. ගස ලොකු නොවූවත් කඳ පුරා ගෙඩිවලින් පිරුණු ගස්ලබු ගස මේ පිස්කල් මහතා ගේ ඇස ගැටිණි.ඔහු ඒ නිවසට ගොඩ වැදුණේ “මටත් ගස්ලබු ගෙඩියක් අරගෙන යන්නට පුළුවන් යැ”යි කියා ගෙන ය. ඔහු නිවසට ඇතුළු වී පුටුවක වාඩි වූවා පමණි. ගස්ලබු ගස මුලින් ම ඉදිරී වැටුණි. මිදුල පුරා ගෙඩි විසිරී ගියේය. පිස්කල් මහතා මිදුලට පැන ගෙඩි අහුලන්නට විය. නිවැසියෙක් “ඕනැතරම් අහුලා ගන්න” යැයි ඉටි උරයක් ද ගෙනැත් දුන්නේ ය.තවත් එක්තරා ඉඩමක පුවක් කඩා ගෙන යෑමට වෙළෙන්දෙක් පුරුදුව සිටියේය. ඒ නිවසට පැමිණ නිවැසියන්ගෙන් අවසර ගෙන ඔහු ම පුවක් ගස්වලට නැගී පුවක් කඩා ගනී. පුවක් ප්‍රමාණය ගණන් කොට එයින් කොටසක් ගස් කුලිය වශයෙන් ගෙන ඉතුරු පුවක් සඳහා මුදල් ගෙවා, ගෙන යෑම මේ වෙළෙන්දාගේ සිරිත ය.දිනක් උදේ වරුවේ මේ වෙළෙන්දා පුවක් කඩා ගැනීම සඳහා මේ නිවසට ආවේ ය. නිවස අසල වූ ඒ තරම් විශාල නොවූ කොස් ගසක කඳේ මුල සිට ම ඉහළට පොකුරු පොකු ගෙඩි හැදී කඳ වසා ගෙන තිබුණි. මේ පොකුරුවල හොඳින් පැසුණු ගෙඩි ද ඉදුණු වරකා ගෙඩි ද පිරී තිබුණි.“පුවක් ටික කඩා ගෙන යන කොට මටත් හොඳ කොස් ගෙඩියකුයි වරකා ගෙඩියකුයි අරගෙන යන්න පුළුවන් යැ”යි පුවක් වෙළෙන්දා කොස් ගස දෙස බලා කීවේය. එසේ පවසා පුවක් කැඩීමේ නිරත විය. උදේ වරුව ම පුවක් කඩා සවස් වරුවේ පුවක් පිළිබඳ කටයුතු අවසන් කොට කොස් කඩා ගැනීමට මතක් වී ඒ සඳහා සූදානම් විය. නිවසේ ගෘහණිය ද තම සහෝදරියක් සමඟ කොස් ගස යටට ගියාය. දෙයියනේ! මුළු ගස පුරා ම හැදී කොස් ගෙඩි මදුළු පෙනෙන පරිදි පැළී තිබුණි. පුවක් වෙළෙන්දා කොස් ගෙඩියක් හා වරකා ගෙඩියක් කඩාගෙන, නිවැසියන්ට ද කොස් ගෙඩියක් කඩා දී පුවක් හා කොස් රැගෙන යන්නට ගියේය.එක්තරා ගමක නූගත් කාන්තාවක් වූවාය. ඇගේ ස්වාමි පුරුෂයා අහිංසකයෙකි. අසල්වැසි නැදෑ හිතවතුන්ගේ ඕනැ එපාකම්වලදී උදව් වෙමින් ශ්‍රමයෙන් දායක වෙමින් කාගේත් කරුණාව දිනාගෙන සිටියේය. ඔහු රැකියාවට කළේ ලී ඉරුම් රස්සාව ය. ඊට අමතරව කිතුල් මල් මැදීම ද කළේය. ගැහැනිය කට හැකරය. නිතර ඔහු සමඟ රණ්ඩු සරුවල් කළාය.ඇය තොර තෝංචියක් නැතිව සුළු දෙයට පවා ඔහුට බැණ වැදුණත් ඔහු මුවින් නොබැණ ඉවසා සිටියේය. ඔහු දිනක් උදේ පාන්දර සිට ම බිරියගේ දෙස් දෙවොල් අසා සිටියේය. තේ උගුරක් පවා නොලැබුණේය. අසල කඩයකින් බීඩියක් ණයට ඉල්ලා ගෙන එය බොමින් කිතුල් මල කපන්නට යන්නට සූදානම් විය. බිරිය “තොගේ ඇටකටු කුල්ලෙන් පොළන්නම සිද්ධ වෙන්න ඕනෑ” යි මෝඩ කටහැකරකමට කීවාය. ඔහු මල් කපන පිහිය ද මුවහත් තියා ගෙන නිවෙසින් පිට වී ගියේය.විනාඩි දහයක් ගත වූයේ නැත. කිතුල් ගස හිමි නිවසේ තරුණයෙක් ඔහුගේ නිවසට දුවගෙන ඇවිත් කීවේ ඔහු කිතුළෙන් වැටී ඇති බවය. ඔහු කිතුල් ගසට නැගී මල කපා අවසන් වන විට ම ගසෙන් වැටී ගස යට තිබු ගල මතට පතිත වී එතැන ම අවසන් හුස්ම පිට කැර තිබුණි.හුරුබුහුටි ප්‍රසන්න කුඩා දරු දැරියන්ට ද ඇස්වහ කටවහ දෝෂ වැදීමේ ප්‍රවණතාවක් පවතී. කුඩා සිඟිති දරු දැරියන්ගේ නළලත තිලක තියන්නේ ඒ නිසා ය. ඒ එක් වරම එවැනි අයගේ දර්ශනය දරුවාට කෙළින් ම ලක් නොවී නළලත තිලකයට ලක් කිරීමට ය. අලුතින් ගොඩනැගිලි ඉදිකරන විට පුහුල් ගෙඩි එල්ලන්නේ ද එක්වරම එල්ල වන දර්ශනය ඊට යොමු කිරීමට ය. සමහරු “මේ නිවසට බුදුසරණයි” කියා ලියා තිබෙනු දක්නට ලැබේ. එයින් සිදු කරන්නේ ද ඇස්වහ කටවහකාරයන්ගේ ප්‍රබල හැඟීම දුර්වල කිරීමකි.පැරැණියන් උදේ සවස නිවෙස්වල තෙරුවන් වැඳ තුන් පිරිත සජ්ඣායනා කළේ මේ නිසා ය. බුද්ධ පූජාවට තබන පැන් බඳුන ඊළඟ අවස්ථාවේ ඉවත් කරන විට ඒ පැන් පානය කිරීමට දීම ද ඇස්වහ කටවහවලින් බේරීමේ පිළිවෙතකි.තවත් සමහරු “සබ්බ පාපස්ස...” ගාථාව 108 වරක් පිරිසිදු පැන් බඳුනකට මතුරා “ඒතෙන සච්ච වජ්ජේන සබ්බ දොසෝ විනස්සතු” යි සත්‍ය ක්‍රියා කොට ඒ පැනින් දරුවන් ගේ මුහුණු සෝදති. ඒ පැන් කුඹුරු ගොවිතැන්වලට ඉසිති. පළදාව ඇති ගස්වැල්වලට ඉසිති. තවත් සමහරු ඇස්වහ කටවහ දුරුවීම සඳහා අඟුරු කබලකට අබ, කැට ලුණු හා වියළි මිරිස් කරලක් දමා පුපුරුවා දුම් අල්ලති.එක්තරා පිටිසර ගමක ඊර්ෂ්‍යාකාර කටවහ කාරියක් වූවා ය. ඇය කාගේ හෝ වේවා ප්‍රසන්න වූ දෙයක් දුටු හැටියේ ඊට යමක් කීම සිරිත විය. පුරුද්ද විය. පලදාවෙන් වැඩි ගහක් වැළක් ඇගේ නෙත ගැටුණොත්, ඒ ගැන යමක් කීවොත් බලා සිටියදීම ඒ ගස හෝ වැළ මැළ වී යයි. හුරතල් දරුවෙකු දැක යමක් කීවොත් ඒ දරුවා අසනීප වේ. මේ හේතුව නිසා ඇය කෙනෙකුගේ නිවසට පැමිණීම පවා මිනිස්සු අපි‍්‍රය කළහ. ඇගේ පැමිණීම බියට හේතුවක් විය. ඇගේ සමීපතම ඥාතින් පවා ඇය දකින්නටවත් අකමැති වූහ. කොටින් ම කියනවා නම් ඇගේ ලේලිලා බෑණලා පවා ඇගේ පැමිණීම නොරිස්සූහ.මේ කාන්තාව ඉඳහිට හෝ ගමේ නිවසකට පැමිණියහොත් ඇය ගෙයින් පිටව ආපසු ගිය හැටියේ ම අඟුරු කබලකට අබ - ලුණු - වියළි මිරිස් දමා පුපුරවන්නට සමහරු පෙළඹුණේ ඇගේ ඇස්වහ කටවහ ශක්තිය ප්‍රබල බව දන්නා නිසා ය.සමහර දඩබ්බර තරුණයෝ ඇය නිවසේ සිටියදීම පවා එසේ අබ පිපිරවූහ. මෙය තමන් නිසා ම සිදු කරන බව දන්නා ඇය එවැනි නිවෙස්වලට නොයෑමට ද වග බලා ගත්තාය. මේ කාන්තාව වයස්ගතව මියගොස් විනාඩි දහයක් ගත වෙන්නට පෙර ඇගේ සිරුරෙන් ඉතා ම දරුණු දුර්ගන්ධයක් නිකුත් වන්නටත් නිල මැස්සන් වසා ගන්නටත් විය.ඒ නිසා මෙවැනි ඇස්වහ, කටවහ ඇති අය මෛත්‍රී භාවනාව පුරුදු වුවහොත් ඒ තත්ත්වය අඩු වී යනු ඇතැයි විශ්වාස කළ හැකි ය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa1101161</link>
    <topic>මේ වසරේ ඔබතුමාට ඇති බරපතලම අභියෝගය කුමක්ද?</topic>
    <author>දයා ඩී. ෆොන්සේකා</author>
    <content>ඉලක්කය රට අස්ථාවර කිරීමයළි වාර්ගික අසමඟිය ඇති කිරීමපසුබිමේ කොටි හිතවාදී මාධ්‍යවේදීන්දයා ඩී. ෆොන්සේකාඇතැම් වෙබ් අඩවි ශ්‍රී ලංකාවේ ජාතික ආරක්ෂාවට හානිකර ලෙස ක්‍රියාත්මක වන බවට තොරතුරු අනාවරණය වෙයි.වර්ගවාදී නොසන්සුන්තාව ඇතිවන පරිදි අසත්‍ය තොරතුරු ප්‍රචාරය කිරීම, ශ්‍රී ලංකාවේ රණවිරුවන් අපහසුතාවට පත්වන ලෙස ව්‍යාජ ඡායාරූප හා ලිපි පළ කිරීම, ශ්‍රී ලංකා රජය මර්දනකාරී ලෙස ක්‍රියාත්මක වන බවට අන්තර්ජාතික ප්‍රජාව අතර මතයක් ගෙන යෑම යනාදී වශයෙන් වෙබ් අඩවි කිහිපයක් සැලසුම් සහගතව ක්‍රියාත්මක වන බැව් හෙළි වී තිබේ.අගවිනිසුරු අශෝක ද සිල්වා මහතා ඉල්ලා අස්වූ බව, ශ්‍රී ලංකා රණවිරුවන් යුද අපරාධ කළ බව, උතුරේ තරුණයන් අතුරුදන් වන බව ආදි වශයෙන් මෑතකදී අසත්‍ය ප්‍රචාර ගෙන ගියේ ද එවැනි වෙබ් අඩවි කිහිපයකි. විදේශ රටවල සිට ක්‍රියාත්මක වන මේ වෙබ් අඩවි කොටි ත්‍රස්තවාදීන්ගේ අරමුදල්වලින් යැපෙමින් ඔවුන්ගේ ප්‍රචාරක ජාලයේ නියෝජිතයන් ලෙස ක්‍රියා කරන බවටත් තොරතුරු හෙළි වී ඇත.විදේශ රටවල සිට ක්‍රියාත්මක වන මේ වෙබ් අඩවිවල සේවය කරන පුද්ගලයන් පිළිබඳව තව දුරටත් තොරතුරු අනාවරණය වන්නේ ඔවුන් සෘජුව හා වක්‍රව එල්ටීටීඊ සංවිධානයට ආධාර උපකාර කළ පුද්ගලයන් පමණක් නොව ශ්‍රී ලංකාවට එරෙහිව ක්‍රියා කරන අන්තර්ජාතික රාජ්‍ය නොවන සංවිධානවලින් මුදල් ලබා ගන්නා පුද්ගලයන් බවයි.එල්ටීටීඊ ත්‍රස්තවාදය පරාජය කිරීමත් සමඟම මෙරටින් පලා ගොස් විදේශ රටවල රැකවරණ ලැබු පුද්ගලයන් හා මෙරට නීතිය උල්ලංඝනය කරමින් නොයෙකුත් වංචා හා ජාවාරම්වල නිරත වී අධිකරණය මඟ හරිමින් සිටිනා හා මෙරට පැමිණියහොත් අත්අඩංගුවට ගැනීමට නියමිත පුද්ගලයන් කිහිප දෙනෙක් ද මේ මඩ වෙබ් අඩවි මඟින් ශ්‍රී ලංකාවේ ප්‍රතිරූපය බිඳ දැමීමේ ව්‍යාපාරයක යෙදී සිටිති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa110116_1</link>
    <topic>මන්දපෝෂණය පිටුදැකීමේ දී දුෂ්කර ප්‍රදේශවලට ප්‍රමුඛත්වය දෙන්න</topic>
    <author>සුනිල් දයා අල්විස්</author>
    <content>- ජනපතිසුනිල් දයා අල්විස්මෙරට මන්දපෝෂණය පිටුදැකීමේ ව්‍යාපෘති කඩිනම් කිරීමේදී මොනරාගල අම්පාර වැනි දුෂ්කර පළාත්වලට වැඩි අවධානයක් යොමු කරන්නැයි මහින්ද රාජපක්ෂ ජනාධිපතිතුමා අරලියගහ මන්දිරයේදී පැවැති ජාතික පෝෂණ සභාවේ ප්‍රථම රැස්වීමේදී අදාළ අංශවලට උපදෙස් දුන්නේය. ජාතික පෝෂණ සභාවේ සභාපතිත්වය දරන්නේ ද ජනාධිපතිතුමාය.මෙහි සෙසු සාමාජිකයන් ලෙස, මෛත්‍රීපාල සිරිසේන, බැසිල් රාජපක්ෂ, මහින්ද යාපා අබේවර්ධන, ඒ.එල්.එම්.අතාවුල්ලා, තිස්ස කරල්ලියද්ද, සාලින්ද දිසානායක, රාජිත සේනාරත්න, බන්දුල ගුණවර්ධන, ආරුමුගම් තොන්ඩමාන්, ජොන්ස්ටන් ප්‍රනාන්දු, කෙහෙළිය රඹුක්වැල්ල, අනුර ප්‍රියදර්ශන යාපා, රිෂාඩ් බදියුදීන්, පී.දයාරත්න, එස්.බී.නාවින්න යන අමාත්‍යවරු ක්‍රියා කරති.මෙවැනි ජාතික පෝෂණ සභාවක් පිහිටුවා ගැනීමේ මූලික අරමුණ වන්නේ මෙරට මන්ද පෝෂණ ප්‍රතිශතය පහත හෙළීමට ක්‍රියාකිරිම බැව් සඳහන් වෙයි.ජාතික පෝෂණ සභාවේ අරමුණ වන්නේ ද වසරකින් මේ රටේ මන්දපෝෂණය තුරන් කිරීමේ වැඩපිළිවෙළක් ක්‍රියාත්මක කිරීමය.ජාතික පෝෂණ සභාවේ රැස්වීමට සහභාගි වූ අන්තර්ජාතික සෞඛ්‍ය හා පෝෂණ නියෝජිතයන් ද මෙහි කටයුතු පැසසුමට ලක් කෙළේය. මේ නියෝජිතයන් පෙන්වා දුන්නේ මෙරට ජාතික පෝෂණ කටයුතු නිසි සැලසුම් අනුව ක්‍රියාත්මක වෙමින් පවතින බවය. ලීක බැංකු නියෝජිත වෛද්‍ය සවුන්දරරාජන් එස්. ගෝපාලන් මහතා අදහස් දක්වමින් පැවසුවේ පෝෂණ මට්ටම අතින් ශ්‍රී ලංකාව ජයග්‍රහණ අත්පත් කර ගැනීම පිළිබඳව තම සුබපැතුම් පිරිනමන බවයි.ලෝක සෞඛ්‍ය සංවිධානයේ මෙරට සිටින නියෝජිත වෛද්‍ය ෆර්දෝසි මේතා මහතා පෝෂණ වැඩසටහනට උපරිම සහාය ලබාදෙන බව කීය.ජගත් කෘෂිකර්ම හා ආහාර සංවිධානයේ නියෝජිත පැට්‍රික් ටී එවන්ස් මහතා ශ්‍රී ලංකා රජයේ පෝෂණ ප්‍රතිපත්ති විවිධ පැතිකඩ ඔස්සේ ව්‍යාප්ත වෙමින් පවතින බවද පැවැසීය.ලෝක ආහාර වැඩ සටහනේ නියෝජිත අද්නන් ඛාන් මහතා ද මෙහිදී කතා කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa110116_2</link>
    <topic>මාධ්‍යවේදීන්ට ටෙලි සම්මන්ත්‍රණයක්</topic>
    <author/>
    <content>ප්‍රාදේශීය ජනමාධ්‍යවේදීන් සඳහා වන තොරතුරු තාක්ෂණය පිළිබඳ දීපව්‍යාප්ත ටෙලි සම්මන්ත්‍රණික එක් දින වැඩමුළුව පෙබරවාරි 1 දින පැවැත්වේ.මේ වැඩමුළුව රජයේ ප්‍රවෘත්ති දෙපාර්තමේන්තුව හා උසස් අධ්‍යාපන අමාත්‍යාංශයට සම්බන්ධ ජාතික මාර්ගගත දුරස්ථ අධ්‍යාපන සේවය එක්ව සංවිධානය කෙරේ.මේ සඳහා සියලුම ප්‍රාදේශීය මාධ්‍යවේදීන්ට සහභාගි විය හැකි අතර ඊට සහභාගි වීමට කැමති මාධ්‍යවේදීන් මේ මස 21 දිනට ප්‍රථම රජයේ ප්‍රවෘත්ති අධ්‍යක්ෂ ජනරාල් වෙත, රජයේ ප්‍රවෘත්ති දෙපාර්තමේන්තුව කොළඹ 5 යන ලිපිනයට සිය ඉල්ලුම්පත් යොමු කළ යුතු ය.වැඩි විස්තර සඳහා දුරකතන අංක - 0112513756, 0715455001 අමතන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa110116_3</link>
    <topic>කැලණි දුරුතු මහ පෙරහර 18 දා</topic>
    <author/>
    <content>බුදුන් වහන්සේගේ පාදස්පර්ශය ලත් කැලණි පුරවරයේ පිහිටි කැලණි රජ මහා විහාරයේ දුරුතු මහ පෙරහර ලබන අඟහරුවාදා (18) උත්කර්ෂවත් අයුරින් පැවැත්වීමට ශ්‍රී කල්‍යාණ රජමහා විහාර දායක සභාව කටයුතු සංවිධානය කැර ඇත.84 වැනි වරටත් පැවැත්වෙන මේ සංස්කෘතික මංගල්‍යය දේශීය සංස්කෘතික අංගයන්ට, පෞරාණික වත් පිළිවෙත් හා සම්ප්‍රදායන්ට මුල් තැන දෙමින් අති ගෞරවණීය ලෙස පැවැත්වෙන බව කැලණි රජමහා විහාරාධිපති කැලණිය විශ්ව විද්‍යාලයේ පාලි හා බෞද්ධ අධ්‍යයන අංශයේ මහාචාර්ය කොල්ලුපිටියේ මහින්ද සංඝරක්ඛිත නාහිමියෝ පවසති.මේ පෙරහරට උඩරට පහත රට හා සබරගමුව නර්තන අංගයන් බොහොමයකින් වර්ණවත් වන අතර අලි ඇතුන් 40 ක් පමණ සහභාගි වන බව කැලණි රජමහා විහාරයේ ප්‍රධාන බස්නායක නිලමේ ධම්මික ආටිගල මහතා සඳහන් කරයි. 18 වැනිදා රාත්‍රි 8.30 ට යෙදෙන සුබ මොහොතින් ගමන් අරඹන පෙරහර වීදි සංචාරයේ යෙදෙන අතර පෙරහර නැරඹීමට පැමිණෙන අයට අවශ්‍ය පහසුකම් සැලසීමට පියවර ගෙන ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa1101162</link>
    <topic>ගංවතුරින් විනාශ වූ වැව් අමුණු කඩිනමින් පිළිසකර කෙරේ</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහපසුගිය දිනවල රටේ දිස්ත්‍රික්ක 18 ක පැවැති අධික වර්ෂාව හා ගංවතුර නිසා විනාශයට පත්වූ කුඩා වැව් 400 ක් හා අමුණු හා ඇළ මාර්ග 900 ක් පමණ මාසයක් ඇතුළත ප්‍රතිසංස්කරණය කිරීමට මහින්ද රාජපක්ෂ ජනාධිපතිතුමාගේ උපදෙස් පරිදි කටයුතු කරන බව ගොවිජන සේවා හා වන ජීවී ඇමැති එස්. එම්. චන්ද්‍රසේන මහතා පවසයි.ආර්ථික සංවර්ධන ඇමැති බැසිල් රාජපක්ෂ මහතාගේ අනුග්‍රහය මත එම අමාත්‍යාංශයේ මූල්‍ය ප්‍රතිපාදනවලින් මෙම කටයුත්ත සිදු කෙරෙන බව ද ඇමැතිවරයා කීය. ජලය බැස යාමත් සමඟම මේ කටයුත්ත අරඹන බව ද ඇමැතිවරයා කීය.මීට අමතරව මේ අයහපත් කාලගුණ තත්ත්වය නිසා ගංවතුරට යටවූ කුඹුරු ඉඩම් අක්කර ලක්ෂ 4 යළි වගා කිරීම පිණිස අවශ්‍ය බිත්තර වී හා පොහොර අදාළ ගොවින්ට මහින්ද රාජපක්ෂ ජනාධිපතිතුමාගේ උපදෙස් පරිදි බැසිල් රාජපක්ෂ අමාත්‍යතුමාගේ සහාය මත නොමිලේ ඉක්මනින්ම ලබා දෙන බව ද චන්ද්‍රසේන ඇමැතිවරයා කීය.මෙම වැඩ කටයුතු සඳහාත් මෙරට විශාල වැව් හා වේලි සුරැකීම පිණිසත් මෙරට සියලු වාරිමාර්ග ඉංජිනේරුවරුන්ගේ නිවාඩු අවලංගු කර ඇතැයි වාරිමාර්ග හා ජල කළමනාකරණ ඇමැති නිමල් සිරිපාල ද සිල්වා මහතා පවසයි. මහවැලි අධිකාරිය යටතේ තිබෙන ගොවි බිම්වලට සිදුවූ හානි පිළිබඳ අධ්‍යයනයක් කර අවසන් පියවර ගන්නා බව ද ඇමැතිවරයා කීය.මෙම අයහපත් කාලගුණ තත්ත්වය නිසා හානිවූ උතුරු නැඟෙනහිර වැව් අමුණු ඇළ වේලි ප්‍රතිසංස්කරණය කිරීමට ලෝක ආහාර හා කෘෂිකර්ම සංවිධානය කැමැත්ත පළ කර ඇතැයි ද ගොවිජන සේවා කොමසාරිස් ජනරාල් රවින්ද්‍ර හේවාවිතාරණ මහතා පවසයි.රවින්ද්‍ර හේවාවිතාරණ මහතා පවසන පරිදි මේ අයහපත් කාලගුණ තත්ත්වය නිසා වැව් ඇළ වේලි හා අමුණු වැඩිම සංඛ්‍යාවක් කැඩී බිඳී ඇත්තේ මහනුවර දිස්ත්‍රික්කයේය. ඒ ප්‍රමාණය 700 කට අධික බව දැනට වාර්තා වී තිබේ.මීට අමතරව සියලු රක්ෂණය කළ කුªඹුරු සඳහා වහාම රක්ෂණ වන්දි ලබා දෙන ලෙස ද රජය නියම කර තිබේ.මේ අතර මෙම අහිතකර කාලගුණ තත්ත්වය නිසා කුඹුරු අක්කර ලක්ෂ 2 ක් පමණ ජලයට යටවී ඇතැයි දැනට වාර්තා වී තිබෙන බව කෘෂිකර්ම ඇමැති මහින්ද යාපා අබේවර්ධන මහතා පවසයි.මේ ගංවතුර නිසා බදුල්ල දිස්ත්‍රික්කයේ එළවළු වගාවට දරුණු තර්ජනයක් එල්ල වී ඇතැයි බදුල්ල දිසාපති රෝහණ දිසානායක මහතා සිළුමිණට කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa1101163</link>
    <topic>විදුලිය ‘රීලෝඩ්’ වෙයි</topic>
    <author>තාරක වික්‍රමසේකර</author>
    <content>තාරක වික්‍රමසේකරවිදුලි පාරිභෝගිකයන්ටම විදුලි ගාස්තු ඉහළයාම පාලනය කර ගැනීම සඳහා ‘පෙර ගෙවුම් විදුලි සැපයුම්’ ක්‍රමවේදයක් හඳුන්වා දීමට බලාපොරොත්තු වන බව විදුලිබල හා බලශක්ති ඇමැති පාඨලී චම්පික රණවක මහතා පවසයි.මේ ක්‍රමය යටතේ පෙර ගෙවුම් දුරකතන කාඩ්පත් මෙන් විදුලිය කාඩිපතක් මිලදී ගෙන තම විදුලි මීටරයේ අගය ඉහළ නංවා ගත හැකි අතර අදාළ අගය ඉකුත්වීමට පෙර නැවතත් පෙර ගෙවුම් කාඩ්පතක් මිලට ගෙන එය සක්‍රීය කළ යුතුය. එසේ නොවුනහොත් සැපයුම විසන්ධි වනු ඇත.මෙමඟින් විදුලිය අරපරෙස්සමින් පාවිච්චි කිරීමට විදුලි පාරිභෝගිකයන්ට පෙලඹවීමක් කරන අතර රටේ විදුලි බලය අපතේ යාමටද මින් විසැඳුමක් ලැබෙනු ඇතැයි අපේක්ෂා කැරේ. විදුලි බිල නොගෙවා විදුලිය විසන්ධි කළ විට ගෙවීමට සිදුවන අධිබර ඇතුළු අමතර මුදල් පෙර ගෙවුම් සේවාව ක්‍රියාත්මක කිරීමත් සමඟ අඩුවනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa1101164</link>
    <topic>සංගුපිටිය පාලම අද ජනතා අයිතියට</topic>
    <author/>
    <content>උතුරේ ඉදිවූ දිගම පාලම වන ‘සංගුපිටිය පාලම’ අද මහින්ද රාජපක්ෂ ජනාධිපතිතුමා අතින් ජනතා අයිතියට පැවරීමට නියමිතය.මීටර් 288ක දිගකින් යුත් මේ පාලම සඳහා වැය කළ මුදල මිලියන 1037කි.ධාවන මං තීරු දෙකකින් යුක්ත සංගුපිටිය පාලමේ පළල මීටර් 8.9කි. මෙම පාලම ඉදිකිරීමෙන් පසු මන්නාරමේ සිට මැදවච්චිය හරහා යාපනය දක්වා ගිය අධික දුර වෙනුවට කිලෝමීටර් 100ක් අඩුවෙන් පුනරින් සංගුපිටිය හරහා ගමන් කළ හැකිය.ගුවන් පාලමක් ලෙසින් පුනරින් කළපුව හරහා ඉදිකළ සංගුපිටිය පාලම ඒ-32 මාර්ගයේ ධාවන කටයුතු ඇරැඹීමට තිබූ ප්‍රධානම අවශ්‍යතාවය විය.අද (16) පාලම ඉදිකිරීමේ අවස්ථාවට වරාය හා මහාමාර්ග නියෝජ්‍ය ඇමැති නිර්මල කොතලාවල මහතා ඇතුළු මැති ඇමැතිවරු රැසක් සහභාගි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa1101165</link>
    <topic>ඉන්දීය ගුවන් හමුදාපති අද ශ්‍රී ලංකාවට</topic>
    <author/>
    <content>ඉන්දීය ගුවන් හමුදාපති එයාර් චීෆ් මාර්ෂල් පී.වී. නයික් මහතා අද (16) ශ්‍රී ලංකාවේ නිල සංචාරයක් සඳහා පැමිණෙන අතර එම සංචාරයේ දී ඒ මහතා මහින්ද රාජපක්ෂ ජනාධිපතිතුමා, ආරක්ෂක ලේකම් ගෝඨාභය රාජපක්ෂ හා ආරක්ෂක මාණ්ඩලික ප්‍රධානී ඇතුළු ත්‍රිවිධ හමුදා ප්‍රධානීන් හමුවීමට නියමිත ය.ඉන්දීය ගුවන් හමුදාපතිගේ ශ්‍රී ලංකා සංචාරයේදී දෙරටේ ආරක්ෂාව හා සම්බන්ධ කරුණු රැසක් සාකච්ඡා කිරීමට නියමිත ය. 17 දා (හෙට) ඔහු ආරක්ෂක මාණ්ඩලික ප්‍රධානී හා ගුවන් හමුදාපති එයාර් චීෆ් මාෂල් රොෂාන් ගුණතිලක මහතා හමුවීමට නියමිත අතර ශ්‍රී ලංකාවේ ගුවන් හමුදා කඳවුරු පිරික්සීම සඳහා ද යනු ඇත.ඉන්දීය ගුවන් හමුදාපති එයාර් චීෆ් මාර්ෂල් පී.වී. නයික් මහතා Vampire - Hunter MIG 21 = MIG 23 ප්‍රහාරක යානාවන් හි දක්ෂ ගුවන් නියමුවෙක් වන අතර වසර 40 ක විශිෂ්ට අත්දැකීම් ඇති ගුවන් නියමුවෙකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa1101166</link>
    <topic>පත්තර මහගෙදරින් විපතට සහන</topic>
    <author/>
    <content>අයහපත් කාලගුණය හේතුවෙන් විපතට පත් ජනතාවට සහන සැලසීම සඳහා අත්‍යවශ්‍ය භාණ්ඩ ලබාදීමේ වැඩපිළිවෙළක් පත්තර මහගෙදර වන ලේක්හවුස් ආයතනය මඟින් ආරම්භ කර ඇත. ඒ සඳහා භාණ්ඩ ලබාදීමට කැමැති පරිත්‍යාගශීලීන්ට ඒවා ලේක්හවුස් ශාඛා කාර්යාලවලට හා ප්‍රධාන කාර්යාලයේ සුබසාධක අංශයට ලබාදිය හැකිය.වැඩි විස්තර 0112429631 – 33 යන දුරකථන වලින් ලබාගත හැකිය.අයහපත් කාලගුණය නිසා විපතට පත් ජනතාවට සහන සැලසීම සඳහා ලේක්හවුස් ආයතනය ආරම්භ කර ඇති වැඩපිළිවෙලට ආධාර කළ ලංකා මේන්ටෙනන්ස් ක්ලීනින් සර්විස් ආයතනයේ කළමනාකාර අධ්‍යක්ෂිකා එච්.ඩී.ජී.එස්. පුෂ්පරාණී මහත්මිය එම භාණ්ඩ ලේක්හවුස් සභාපති බන්දුල පද්මකුමාර මහතා වෙත පිළිගැන්වූ අයුරු. ලංකා මේන්ටෙනන්ස් ක්ලීනින් සර්විස් ආයතනයේ එස්.එම්.ඒ. චමින්ද්‍ර මහතා ද මෙහි වේ.ලේක්හවුස් ආයතනයේ සුබ සාධන හා මෙහෙයුම් දෙපාර්තමේන්තුවල සේවකයින් විසින් පරිත්‍යාග කළ භාණ්ඩ තොගයක් සහකාර මෙහෙයුම් කළමනාකරු සමින්ද විජේතුංග මහතා විසින් ලේක්හවුස් ආයතනයේ සභාපතිතුමා වෙත පිළිගැන්වූ අයුරු. ලේක්හවුස් මෙහෙයුම් කළමනාකරු මහේන්ද්‍ර රුද්‍රිගු මහතා ද මෙහි සිටිති.ඡායාරූප - සුමනචන්ද්‍ර ආරියවංශ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa1101167</link>
    <topic>ප්‍රතිසංවිධාන තීන්දු වතුරේ රනිල් දිගටම එජාප නායක</topic>
    <author>නිරූෂි විමලවීර</author>
    <content>නිරූෂි විමලවීරඑක්සත් ජාතික පක්‍ෂයේ ප්‍රතිසංවිධාන කිසිසේත්ම නො කෙරෙන තත්ත්වයකට පත් කිරීම සඳහා සූක්ෂ්ම වැඩ පිළිවෙළක් ක්‍රියාවට නඟා ඇති බැව් එම පක්‍ෂයේ අභ්‍යන්තර ආරංචි මාර්ග සඳහන් කරයි.එජාප මහ සමුළුවේදී සම්මත වූ නව යෝජනා දින 120 ක් ඇතුළතදී ක්‍රියාත්මක විය යුතුව තිබෙන අතර පක්‍ෂ නායක, නියෝජ්‍ය නායක, උපනායක, සභාපති හා ජාතික සංවිධායක යන තනතුරු ඒකමතිකව හෝ රහස් ඡන්දයකින් තෝරා පත් කැර ගැනීමට එහිදී තීරණය වූ මුත් මෙතෙක් එකී තනතුරු සඳහා පුද්ගලයන් පත් කැර ගෙන නැත. අදාළ දින 120 කාල සීමාව ලබන අප්‍රේල් 12 දා අවසන් වීමට නියමිතය.එහෙත් පළාත් පාලන ඡන්දය, නිමාවන විට අප්‍රේල් පළමු සතිය පමණ වන අතර ඉන් පසුව එළැඹෙන්නේ සිංහල අලුත් අවුරුදු සමයයි. මේ කාලය දක්වාම නව තනතුරු සඳහා පුද්ගලයන් පත් කිරීම කල් දැමීමට එජාප නායකයාට පක්‍ෂ පාර්ශ්වය විසින් කටයුතු යොදා තිබේ. ඒ අනුව පක්‍ෂ ව්‍යවස්ථාව තීරණයක් ගැනීමට නම් නැවත වරක් මහා සමුළුවක් කැඳවිය යුතුව තිබේ. එයද ප්‍රායෝගිකව කළ හැකි දෙයක් නොවන බැව් එජාප ජ්‍යෙෂ්ඨයෝ පවසති. මේ අනුව රනිල් වික්‍රමසිංහ මහතා එක්සත් ජාතික පක්‍ෂයේ නායකත්වය දිගටම දැරීම වැළැක්විය හැකි කටයුත්තක් නොවන බවත් ඔවුහු පෙන්වා දෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa1101168</link>
    <topic>පුංචි ඡන්දය: ශ්‍රීලනිප සම්මුඛ පරීක්ෂණ දැන් පැවැත්වේ</topic>
    <author>සුනිල් දයා අල්විස්</author>
    <content>සුනිල් දයා අල්විස්විසුරුවා හළ පළාත් පාලන ආයතන සඳහා ශ්‍රී ලංකා නිදහස් පක්ෂය විසින් ඉදිරිපත් කරනු ලබන අපේක්ෂකයන් තෝරා ගැනීමේ සම්මුඛ පරීක්ෂණ මේ දිනවල කොළඹ ඩාර්ලි පාරේ ශ්‍රී ලංකා නිදහස් පක්ෂ මූලස්ථානයේ සහ ග්‍රීන්පාත්හි මහවැලි කේන්ද්‍රයේදී පැවැත්වේ.අද (16) හම්බන්තොට, ගම්පහ, රත්නපුර, කළුතර, මහනුවර, ගාල්ල දිස්ත්‍රික්කවල අපේක්ෂකයන් සඳහා සම්මුඛ පරීක්ෂණ පැවැත්වෙනු ඇත. ගම්පහ දිස්ත්‍රික්කයේ අපේක්ෂකයන් මෙදින දහවල් අදාළ සම්මුඛ පරීක්ෂණ සඳහා කැඳවා තිබේ. කළුතර සහ ගාල්ල දිස්ත්‍රික්කවල ද නවක අපේක්ෂකයන් සඳහා අද 16 පෙරවරු 9 ට මහවැලි කේන්ද්‍රයේත් මහනුවර දිස්ත්‍රික්කයේ සිටින අපේක්ෂකයන්ට සම්මුඛ පරීක්ෂණ මෙදින පෙරවරු 9 ට කැඳවා තිබේ. හෙට (17) පෙරවරු 9 ට පක්ෂ මූලස්ථානයේ දී පොළොන්නරුව දිස්ත්‍රික්කයේ සිටින මන්ත්‍රීවරුන්ට ද දහවල් 12 ට නවක අපේක්ෂකයන්ට ද ගම්පහ දිස්ත්‍රික්කයේ නවක අපේක්ෂකයන්ට පෙරවරු 9 ට ද සම්මුඛ පරීක්ෂණ පැවැත්වේ.මාතර, අනුරාධපුර දිස්ත්‍රික්කවල සිටින මන්ත්‍රීවරුන්ටත් මහනුවර දිස්ත්‍රික්කයට ඉදිරිපත් වී සිටින නවක අපේක්ෂකයන්ටත් සම්මුඛ පරීක්ෂණ මහවැලි කේන්ද්‍රයේදී හෙට පෙරවරු 9 ට සිදු කෙරෙනු ඇත. මාතර හා අනුරාධපුර දිස්ත්‍රික්කවල නවක අපේක්ෂකයන්ට සම්මුඛ පරීක්ෂණ ද හෙට දහවල් 12 සිට පැවැත්වේ.18 වැනි අඟහරුවාදා ත්‍රිකුණාමලය, දිගාමඬුල්ල සහ මඩකලපුව යන දිස්ත්‍රික්කවල ද උතුරු පළාත වවුනියා, යාපනය, කිලිනොච්චිය, මුලතිව්, මන්නාරම යන ප්‍රදේශවල පළාත් පාලන ආයතන සඳහා අපේක්ෂකයන්ට පක්ෂ මූලස්ථානයේදී සම්මුඛ පරීක්ෂණ පැවැත්වේ.ත්‍රිකුණාමලය සහ දිගාමඬුල්ල සිටින මන්ත්‍රීවරුන්ට පෙරවරු 9 ට ද නවක අපේක්ෂකයන්ට පෙරවරු 11 ට ද මඩකලපුව අපේක්ෂකයන් වෙනුවෙන් පෙරවරු 9 ටත් වවුනියාව, යාපනය, කිලිනොච්චිය, මුලතිව්, මන්නාරම පළාත්වල අපේක්ෂකයන් උදෙසා පෙරවරු 9 සිට සම්මුඛ පරීක්ෂණ කැඳවා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa1101169</link>
    <topic>ගංවතුර ආධාර එක තැනකට බාර දෙන්න</topic>
    <author/>
    <content>ගංවතුරෙන් විපතට පත් ජනතාවට ලබාදෙන ද්‍රව්‍ය සෘජුවම වෙන වෙනම බෙදා හැරීම වෙනුවට ඒවා ආපදා කළමනාකරණ මධ්‍යස්ථානය වෙත හෝ දිස්ත්‍රික් ලේකම්වරුන් වෙත බාරදීම යෝග්‍ය බව උතුරු පළාත් නැවත පදිංචි කිරීම, සංවර්ධනය සහ ආරක්ෂාව පිළිබඳ ජනාධිපති කාර්ය සාධක බළකාය ප්‍රකාශ කරයි.මේ මඟින් බලාපොරොත්තු වන්නේ එම ද්‍රව්‍ය සාධාරණව සියලු සුබසාධන මධ්‍යස්ථාන වෙත බෙදාදීම බවත් ඒ සඳහා ජනතාවගේ සහයෝගය බලාපොරොත්තු වන බවත් පවසන ජනාධිපති කාර්යසාධක බළකාය; එසේ එකතුවන ද්‍රව්‍ය ඔරුගොඩවත්ත ආහාර දෙපාර්තමේන්තුවේ ගබඩා සංකීර්ණයේ අංක 07 දරන ශාඛාවට හෝ දිස්ත්‍රික් ලේකම්වරුන් වෙත හෝ බාර දෙන ලෙස ජනතාවගෙන් ඉල්ලා සිටියි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa11011610</link>
    <topic>සර්ව ආගමික සමුළුව 22 දා</topic>
    <author>සුභාෂිණි ජයරත්න</author>
    <content>සුභාෂිණි ජයරත්නසාමය සඳහා වූ ශ්‍රී ලාංකේය ආගමික සමුළුවේ සමාරම්භක උලෙළ සර්ව ආගමික නියෝජිතයන්ගේ ප්‍රධානත්වයෙන් 22 දා කොළඹ ගලධාරි හෝටලයේදී පැවැත්වේ.මෙම සමුළුව රට පුරා දීප ව්‍යාප්ත වන පරිදි දිස්ත්‍රික්ක 11 ක ක්‍රියාත්මක වෙයි. වසර 30 ක කුරිරු ත්‍රස්තවාදය අවසන් කිරීමෙන් පසුව ආගමික සහජීවනය ඇතිකරලීම මඟින් ශ්‍රී ලංකාව සංවර්ධනය කරා යොමු කරලීම මෙම සමුළුවේ අරමුණ වේ. ජාතින් අතර සහයෝගීතාව වර්ධනය කිරීම, අවතැන්වූ පිරිස් සඳහා සුබසාධනය සිදුකරලීම, මෙන්ම සදාචාර විරෝධි අන්‍යාගම්කරණය පිටුදැකීම ආදි කරුණු රාශියක් මෙහිදී අවධානය යොමු කැරෙයි.ශ්‍රී ජයවර්ධනපුර විශ්ව විද්‍යාලයේ කුලපති මහාචාර්ය බෙල්ලන්විල විමලරතන හිමි සමුළුවේ සභාපති ධූරය දරන අතර මාදුළුවාවේ සෝභිත හිමි, වියානි ප්‍රනාන්දු අගරදගුරු හිමි (මහනුවර) ආගමික කටයුතු පිළිබඳ ජනාධිපති සම්බන්ධීකාරක කුරුක්කල් බාබි ශර්මා මවුලවි එස්. එච්. ආදම්බවා උප සභාපතිවරු වෙති.22 දා පැවැත්වෙන පළමු සමුළුවේ ප්‍රධාන ආරාධිතයා වශයෙන් අගමැති දි. මු. ජයරත්න මහතා ඇතුළු මැති ඇමැතිවරුන් රැසක් සහභාගිවීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa11011611</link>
    <topic>පුහුණුව නරක නම් බලපත්‍රය අහෝසියි</topic>
    <author/>
    <content>නිසි ලෙස රියැදුරන් පුහුණු නොකරන රියැදුරු පුහුණු පාසල්වලට ලබා දී ඇති බලපත්‍ර අහෝසි කිරීමට කටයුතු යොදන බව ප්‍රවාහන නියෝජ්‍ය අමාත්‍ය රෝහණ දිසානායක මහතා පවසයි.ඒ සඳහා මේ වසරේ සිට නව ක්‍රමවේදයක් භාවිතා කරනු ලබන බවත් ඔහු පෙන්වා දෙයි. ඒ අනුව සෑම රියැදුරු පාසලක් විසින්ම තම පුහුණු පාසල හරහා බිහිවන රියැදුරන්ගේ නම් හා බලපත්‍ර අංක දැක්වෙන ලේඛනයක් සෑම මාස 4කට වරක්ම ලබා දිය යුතු වේ.එසේම පොලිස් වාර්තා මඟින් ද සෑම මාස 4කට වරක් මාර්ග අනතුරු පිළිබඳ ලේඛනයක් ලබාගන්නා අතර වාර්තා දෙක සංසන්දනය කර වැඩිම අනතුරු සංඛ්‍යාවක් සිදුවූ රියැදුරන් බිහිවූ රියැදුරු පාසල් පිළිබඳව අධ්‍යයනය කර ඔවුනට ලබා දී ඇති පුහුණු බලපත්‍රය අහෝසි කරනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa11011612</link>
    <topic>විපතට පත් අපේ ජනතාවට ඉන්දියාවෙන් රුපියල් කෝටි 11 ක ගංවතුර ආධාර</topic>
    <author>නිහාල් පී. අබේසිංහ, සුනිල් දයා අල්විස්</author>
    <content>නිහාල් පී. අබේසිංහ, සුනිල් දයා අල්විස්ගංවතුරින් හා නායයාම්වලින් පීඩාවට පත් මෙරට ජනතාව වෙනුවෙන් රුපියල් කෝටි 11 ක් වටිනා ආධාර ඉන්දියාවෙන් ලබා දෙන බව ආපදා කළමනාකරණ අමාත්‍යාංශය හා ශ්‍රී ලංකාවේ ඉන්දියා තානාපති කාර්යාලය පවසයි. එම ආධාරවල ප්‍රථම තොගය වශයෙන් ටොන් 25ක් බර ආධාර තොගයක් සිකුරාදා ද දෙවන තොගය 17 වැනිදා ද ඉන්දියන් ගුවන් හමුදාවේ යානා මඟින් මෙරටට එවීමට කටයුතු යොදා තිබේ. ගංවතුරින් විපතට පත් ජනතාව වෙනුවෙන් ඉන්දියන් රජයේ ප්‍රථම ආධාර රැගත් ඉන්දියන් ගුවන් හමුදාවේ ගුවන් යානයක් සිකුරාදා කටුනායක ගුවන් තොටුපළට පැමිණියේය.ආර්ථික සංවර්ධන ඇමැති බැසිල් රාජපක්ෂ, ශ්‍රී ලංකාවේ ඉන්දියා තානාපති කේ. අශෝක් කාන්තා යන මහත්වරු මෙම ගුවන් යානය කටුනායක ගුවන් තොටුපළේදී පිළිගත්හ. මේ භාණ්ඩ තොගය ගුවන් මඟින් කෙළින්ම ආපදාවට පත්වූ ප්‍රදේශ කරා ගෙන යාමට සැලසුම් කර ඇත. මේ ප්‍රථම ආධාර තොගයට සීනි, පරිප්පු, මුංඇට, ටින් ආහාර, ළිං පිරිසුදු කිරීමේ ද්‍රව්‍ය හා මෙට්ට හා ඇඳ ඇතිරිලි අඩංගු වූ බව ආර්ථික සංවර්ධන අමාත්‍යාංශය පවසයි.මේ අතර පසුගිය සිකුරාදා වන විට දිවයිනේ පළාත් 18 ක පුද්ගලයන් 1055185 ක් පීඩාවට පත්වී සිටිති. පුද්ගලයන් 27 දෙනෙක් මේ ගංවතුර නායයාම් නිසා මරණයට පත්වී ඇත. මින් පීඩාවට පත් පවුල් 16029 ක් සහන කඳවුරු 544 ජීවත් වෙති. මඩකළපුවේ මේ ගංවතුර නිසා පීඩාවට පත්වී ඇති පිරිස 541580 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa11011613</link>
    <topic>වසංගත රෝග වැළැක්වීමට ක්‍රියාමාර්ග රැසක්</topic>
    <author>සුනිල් දයා අල්විස් - සාගරිකා දිසානායක</author>
    <content>සුනිල් දයා අල්විස් - සාගරිකා දිසානායකපසුගිය දිනවල පැවැති ගංවතුර හා අධික ශීතල හේතු කොටගෙන උණ, සෙංගමාලය, පාචනය හෝ ඒ එච් එන් වැනි වසංගත රෝග ඇතිවීම හා පැතිරී යාම වළක්වාලීම සඳහා කඩිනම් ක්‍රියාමාර්ග ගෙන ඇතැයි සෞඛ්‍ය අමාත්‍යාංශයේ අතිරේක ලේකම් පාලිත මහීපාල මහතා පවසයි.ගංවතුරෙන් අවතැන් වූවන් රැඳී සිටින කඳවුරු සඳහා ජංගම වෛද්‍ය සේවා සපයන වෛද්‍ය කණ්ඩායම්, හෙද හෙදියන් ඇතුළු කාර්ය මණ්ඩල පහක් යවා ඇතැයි ද ඒ මහතා වැඩිදුරටත් පවසයි.මේ අතර ජල ගැලීම්වලින් යටවූ සියලුම ප්‍රදේශවල පානීය ජලය ලබා ගැනීමටත් අපිරිසිදු වූ ජලය ක්ලෝරීන්කරණය කිරීමටත් ළිං ජලය ක්ලෝරීන් කරවීමට සුදුසු පරිදි පිරිසිදු කරදීමටත් සෞඛ්‍ය වෛද්‍ය නිලධාරීන් මඟින් සිදුකිරීමට ද පියවර ගෙන ඇතැයි ද වෛද්‍ය මහීපාල මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=aa11011614</link>
    <topic>හානි වූ පෙළපොත්වලට අලුත් පොත්</topic>
    <author>සුභාෂිණී ජයරත්න</author>
    <content>සුභාෂිණී ජයරත්නගංවතුරෙන් විපතට පත් සිසුන්ගේ හානිවූ පෙළපොත් වෙනුවට අලුත් පෙළපොත් හැකි ඉක්මනින් ලබා දීමට අධ්‍යාපන ග්‍රන්ථ ප්‍රකාශන දෙපාර්තමේන්තුව බලාපොරොත්තු වෙයි.අධ්‍යාපන ප්‍රකාශන කොමසාරිස් ජනරාල් ඩබ්.එම්.එන්.ජේ.පුෂ්පකුමාර මහතා සඳහන් කළේ සිසු දරුවන්ගේ හානි වූ පෙළපොත් ලබාදීමේ කටයුතු ඉක්මන් කිරීමට අවශ්‍ය තොරතුරු හා සංඛ්‍යාලේඛන හැකි ඉක්මනින් එවන ලෙසයි. විදුහල්පතිවරු මාර්ගයෙන් හෝ මේ පිළිබඳ විස්තර අධ්‍යාපන ප්‍රකාශන දෙපාර්තමේන්තුවට හෝ පෙළපොත් බෙදාදීමේ මධ්‍යස්ථානවලට දැනුම් දිය හැකියි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=ab1101161</link>
    <topic>විපක්ෂයේ පුස් වෙඩිල්ල</topic>
    <author>කේ.සී.ජේ.</author>
    <content>ජ්‍යෙෂ්ඨ ඇමැතිවරුන් පත්කිරීම ආණ්ඩු ක්‍රම ව්‍යවස්ථාව උල්ලංඝනය කිරීමක් බව කියමින් විපක්ෂය මහා ඝෝෂාවක් නැඟුවේය. ඉන් නොනැවතුණු ඔවුහු ඒ සම්බන්ධයෙන් පාර්ලිමේන්තුවට යෝජනාවක් පවා ගෙන ආහ. එහෙත් එය එකම පුස් වෙඩිල්ලක් බවට පත් විය. ශබ්දය හා දුම මිස එයින් ලැබුණු ප්‍රතිඵලයක් නම් නැත.ජ්‍යෙෂ්ඨ ඇමැති මහාචාර්ය තිස්ස විතාරණසිදුවූයේ මහජන මුදල් ලක්ෂ ගණනක් නිරපරාදේ නාස්ති වීම හා පාර්ලිමේන්තුවේ වටිනා දිනයක් අපතේ යෑම පමණි. විපක්ෂය ගෙන ආ විවාදයේදී ආණ්ඩු පක්ෂයෙන් පිළිතුරු ලැබෙන විට එ.ජා.ප. නායක හා විපක්ෂ නායක රනිල් වික්‍රමසිංහ මහතා සභා ගර්භයෙන් නැඟිට ගියේය. එ.ජා.ප.යේ තවත් මන්ත්‍රීවරු ගණනාවක් විවාදය මඟහැර කට්ටි පැන්නෝය. යෝජනාව ගෙන ආ ජෝන් අමරතුංග මහතාට උන්හිටි තැන් නැතිව ගියේය. ජ්‍යෙෂ්ඨ ඇමැති අතාවුද සෙනෙවිරත්න මහතා නැඟී සිටිමින්; එක්සත් ජාතික පක්ෂයේ වගකීම් විරහිත ක්‍රියා කලාපය හෙළිදරව් කළේය.”මේක සම්පූර්ණයෙන් ජනතාව නොමඟ යවන්න, රවටන්න, දේශපාලන ගුණ්ඩුවක් කරගන්න ගෙනා යෝජනාවක් මිස, ව්‍යවස්ථානුකූ®ලව වැරැද්දක් හැටියට සලකන්න හිතලා කළ එකක් නෙවෙයි. එක්කෝ නොදන්නාකමට, නැත්නම් මෝඩකමට හෝ කපටිකමට කළ ක්‍රියාවක් විතරයි” අතාවුද සෙනෙවිරත්න ජ්‍යෙෂ්ඨ ඇමැතිවරයා එසේ කියද්දී විපක්ෂ නායක රනිල් වික්‍රමසිංහ මහතා සභා ගර්භයෙන් නැඟිට ගියේය. මෙවැනි යෝජනාවක් ගෙන ඒමට මහත් උනන්දුවෙන් කටයුතු කළ විපක්ෂ නායකයා යටත්පිරිසෙයින් විවාදයේදී පක්ෂව හා විපක්ෂව කියන කරුණු අසා සිටීමටවත් සභා ගර්භයේ රැඳී සිටිය යුතුව තිබිණ.එහෙත් මහජනතාවට එකක් පාර්ලිමේන්තුවේදී තව එකක් කීවාක් මෙන් එ.ජා.ප.ය තමන්ම ගෙන ආ යෝජනාව විහිළුවක් බවට පත් කළේය. ජ්‍යෙෂ්ඨ ඇමැතිවරුන් පත්කිරීම සම්බන්ධයෙන් ඔවුන් රටට කී ප්‍රලාප පාර්ලිමේන්තුවේදී වාෂ්ප වී ගියේය.කාර්ය නියමයක් නැති ඇමැති, රාජ්‍ය ඇමැති, ව්‍යාපෘති ඇමැති, දිස්ත්‍රික් ඇමැති යනාදී වශයෙන් රටට මෙලෝ වැඩක් නැති අමුතු ඇමැති පට්ටම් හඳුන්වා දුන්නේ එක්සත් ජාතික පක්ෂයයි. රණසිංහ ප්‍රේමදාස ජනාධිපතිවරයාගේ කාලයේදී ඇමැති මණ්ඩලය 99ට නැඟ තිබිණ. ඉන් බහුතරයක් නිකම්ම නමට පත් කළ ඇමැතිවරු වූහ.එහෙත් මෙවර ජ්‍යෙෂ්ඨ ඇමැතිවරුන් දස දෙනකු පත් කොට ඇත්තේ අනාගත සංවර්ධන සැලැස්මක් හා රාජ්‍ය පාලනයේ ක්‍රමවත් වෙනසකට මුල පුරමින් බව පාර්ලිමේන්තුවේදී සාධක සහිතව පෙන්වා දුන්නේ ජ්‍යෙෂ්ඨ ඇමැතිවරුන්මය.ජ්‍යෙෂ්ඨ ඇමැති අතාවුද සෙනෙවිරත්න”... අපි දැන් වැඩ කරගෙන යනවා. මම අමාත්‍යාංශ 10ක් එක්ක දැන් හතර වතාවක් සාකච්ඡා කරලා, සම්බන්ධීකරණයත් කරලා ඒ වැඩ සාමූහිකව කරගෙන යන්න කටයුතු කරලා තියෙනවා .... ඒ වාගේම නාස්තිය අවම කරගෙන සැලසුම් සහගතව වැඩ කරගෙන යන්න අද හැකි වෙලා තියෙනවා.” යැයි සඳහන් කළ අතාවුද සෙනෙවිරත්න ඇමැතිවරයා; එක්සත් ජාතික පක්ෂයේ නියම ගති ස්වභාවය රටට හෙළි කෙළේ ඒ වන විට සභා ගර්භයේ රැඳී සිටි එ.ජා.ප මන්ත්‍රීවරුන් සංඛ්‍යාව පිළිබඳව අවධානය යොමු කරවමිනි.”....තමුන්නාන්සේලා මේ අපි ගැන කිඹුල් කඳුළු හලන්න ඕනේ නෑ. අපි ගැන මොකටද තමුන්නාන්සේලා අඬන්නේ? අද තමුන්නාන්සේලාගේ සජිත් ප්‍රේමදාස මැතිතුමා කෝ? ඒ කණ්ඩායම කෝ? මේක මොන කණ්ඩායමද? යූ.ඇන්.පී. එකේ ජ්‍යෙෂ්ඨයෝ ඉන්නවා අනිත් අය නැහැ... අපි අතර භේදයක් තියෙනවාය කියනවා. අපේ එක එක්කෙනා ඔය පැත්තට එනවාය කියනවා. අපේ මයිලක්වත් ඔය පැත්තට එන්නේ නෑ. මතක තියාගන්න ඕක ගිලෙන නැවක්.ඔය පැත්තේ අය මේ පැත්තට පැනලා එන්න ලෑස්තියි. අපි යන්නේ නෑ. අපේ ජනාධිපතිතුමා කවදත් සාමූහිකව වැඩ කරන කෙනෙක්. 2005 දී එතුමා වෙනුවෙන් වැඩ නොකරපු අය පවා එතුමා කැබිනට් මණ්ඩලයට පත් කළා. එතුමා පළිගත්තේ නෑ. දෝෂාරෝපණය කළේ නෑ. තමන්ගේ පක්ෂය සාමූහිකව තියා ගත්තා... අපේ ආණ්ඩුව ශක්තිමත් කරලා තුනෙන් දෙකකට වැඩි බලයක් ඡන්ද 161ක් අරගෙන කොඩි දමලා ජයග්‍රහණයේ කොඩිය දාලා තියෙන්නේ. යූ.ඇන්.පී.ය මකබෑවිලා යන්න මේ තත්ත්වය ඇති කරලා තියෙනවා.”ජාතික සම්පත් පිළිබඳ ජ්‍යෙෂ්ඨ ඇමැති ධූරයට පත්වූයේ පියසේන ගමගේ මහතාය. ජ්‍යෙෂ්ඨ ඇමැතිවරුන් පත්කිරීම පිළිබඳව විපක්ෂය ඝෝෂා කරන්නේ දේශපාලන ගුණ්ඩුවක් වශයෙන් බව පියසේන ගමගේ ඇමැතිවරයා පෙන්වා දුන්නේය.”.....ජ්‍යෙෂ්ඨ ඇමැතිවරුන් පත්කිරීම ගැන ආන්දෝලනයක් ඇති කරමින් විපක්ෂය මේ ඡන්ද සමයේදී මේකත් දේශපාලන ගුණ්ඩුවක් වශයෙන් භාවිතා කරන්න උත්සාහ ගත්තා කියලයි අපිට පෙනෙන්නේ. විපක්ෂ නායකතුමා ජ්‍යෙෂ්ඨ ඇමැතිවරු පිළිබඳ කරුණු ඉදිරිපත් කරද්දී කැනඩාව, සිංගප්පූරුව, ඉන්දුනීසියාව වගේ රටවල ආකාරය ගැන කතා කළා.එතුමා මේ ගැන හොඳට දන්නවා. ඒ ගැන යථාර්ථය හොඳින් දැනගෙනයි විපක්ෂය පාර්ලිමේන්තුවට යෝජනාවක් ඉදිරිපත් කරලා වැරදි අර්ථ නිරූපණයක් දීලා මහජනතාව නොමඟ යවන්න උත්සාහ ගත්තේ. ත්‍රස්තවාදී යුද්ධය අවසන් කරලා මේ රට ආර්ථික යුද්ධයෙන් ජයග්‍රහණය කරන්න දැවැන්ත සංවර්ධන ක්‍රියාවලියක් දැන් ආරම්භ කරලා තියෙනවා. ඒක තමයි ජ්‍යෙෂ්ඨ ඇමැතිවරුන්ට පවරලා තියෙන්නේ. ජ්‍යෙෂ්ඨ ඇමැතිවරු දහ දෙනෙක් පත්කරලා අමාත්‍යාංශ නම් කරලා මෙන්න මේවා අධීක්ෂණය කරන්න. කෙරෙන කටයුතු සොයා බලා ඒ කටයුතුවලට දායකත්වය ලබාදෙන්න.ජ්‍යෙෂ්ඨ ඇමැති ඩිව් ගුණසේකරඒ කටයුතු සම්බන්ධීකරණය කරන වැඩපිළිවෙළක් තමයි අලුතෙන් හඳුන්වා දී තිබෙන්නේ. අපි දන්නවා කාර්ය නියමයක් නැති ඇමැතිවරු පත්කරලා හිටියා. නමුත් දැන් කාර්ය නියමයක් නැතුව නෙවෙයි කාර්යභාරයක් ඇතුව වැඩ කරන්නයි ජ්‍යෙෂ්ඨ ඇමැතිවරුන් පත්කළේ. ජනාධිපතිතුමා බලාපෙරොත්තු වුණේ අමාත්‍යාංශ කාර්යක්ෂම කිරීමයි. අන්න ඒ කාර්යය කරන්න, ඊට දායකත්වය දෙන්න අපේ ජ්‍යෙෂ්ඨ ඇමැතිවරු දහදෙනා බැඳී ඉන්නවා.කිසිම අඩුපාඩුවක් නැතුව අප සියලු දෙනාම ඒ කටයුතුවලට උපරිම දායකත්වය ලබා දෙමින් කටයුතු කරන්න පෙළගැහිලා බැඳිලා ඉන්නවා. අපට කාර්යාල තියෙනවා. ලේකම්වරු හා කර්ය මණ්ඩල ඉන්නවා. ඒවායේ අඩුවක් නැහැ. අපේ අගමැතිතුමා කිව්වා වගේ ජ්‍යෙෂ්ඨ ඇමැතිවරු අලුත් වැඩපිළිවෙළක් ඉදිරිපත් කරන කොට ජ්‍යෙෂ්ඨ ඇමැතිවරු බවට පත්වෙන බව විශ්වාසයි.තමුන්නාන්සේලාටත් ඒක පිළිගන්න වෙයි. විපක්ෂය මේ වෙලාවේ මේක තුරුම්පුවක් කරගන්න උත්සාහ කළාට ඒකෙන් වැඩක් වෙන්නේ නෑ. පළාත් පාලන මැතිවරණයෙන් විශිෂ්ට ජයක් ලබන්න අපි හැමෝම කැප වෙලා වැඩ කරනවා.”ඇමැති පියසේන ගමගේ මහතා පෙන්වා දුන්නේ ජ්‍යෙෂ්ඨ ඇමැතිවරුන් පිළිබඳව ප්‍රලාප දොඩවමින් විපක්ෂය බාල දේශපාලන වාසියක් ලබාගැනීමට ගන්නා උත්සාහය අසාර්ථක වන බවයි.විද්‍යාත්මක කටයුතු පිළිබඳ ජ්‍යෙෂ්ඨ ඇමැති ධූරයට පත්ව සිටින්නේ වෘත්තීය විද්‍යාඥයෙකි. මහාචාර්ය තිස්ස විතාරණ මහතා; ජ්‍යෙෂ්ඨ ඇමැතිවරුන්ගේ භූ®මිකාව හා ඊට එරෙහිව එ.ජා.ප.ය මතු කරන තර්කවල නිසරු බව තර්කානුකූ®ලව පැහැදිලි කළේය.මුලින්ම මා පුදුම වනවා, විරුද්ධ පක්ෂයේ නායකතුමාත්, එක්සත් ජාතික පක්ෂයෙන් මෙම යෝජනාව ඉදිරිපත් කළ මන්ත්‍රීතුමාත් ප්‍රශ්න මතුකරලා, ප්‍රශ්නවලට උත්තර දෙන්න පෙර මේ සභාවෙන් පිට වෙලා ගොස් තිබෙනවා. ඒවාට ඇහුම්කන් දෙන්නේත් නැහැ. ඇත්ත වශයෙන්ම වගකීමක් ඇතිව මේ ප්‍රශ්න අහනවා නම්, මා හිතන හැටියට අපේ පිළිතුරුවලට ඇහුම්කන් දෙන්නත් මේ ගරු සභාවේ රැඳී ඉන්න ඕනෑ. මේ ප්‍රශ්න ගැන කල්පනා කළාම විද්‍යාවයි, තාක්ෂණයයි පදනම් කරගෙන විද්‍යාත්මක කටයුතු භාර ජ්‍යෙෂ්ඨ ඇමැති කෙනෙක් හැටියට මට යම් වගකීමක් භාරදීලා තිබෙනවා.මා හිතන හැටියට කවුරුත් මේවා දිහා අපක්ෂපාතව බැලුවොත් තේරුම් ගනියි. මේ තුළින් රට වෙනුවෙන් මොන වගේ වැදගත් කර්තව්‍යයක් කරන්න අපට පුළුවන් වේවිද කියලා. මට කලින් කතා කළ රෙජිනෝල්ඩ් කුරේ අමාත්‍යතුමා පෙන්වූවා වාගේම විද්‍යාවයි, තාක්ෂණයයි, පර්යේෂණයයි දැන් එක අමාත්‍යාංශයකට හෝ අමාත්‍යාංශයට සම්බන්ධ ආයතනවලට විතරක් නොවෙයි සිමා වෙලා තිබෙන්නේ. ඒවා අමාත්‍යාංශ රාශියකට ඇතුළු වෙලා තිබෙනවා; බලපානවා; අත්‍යවශ්‍ය සේවාවක් ඉෂ්ට කරනවා.””කෘෂිකර්ම අමාත්‍යාංශය වේවා, වැවිලි කර්මාන්ත අමාත්‍යාංශය වේවා මේ හැම අමාත්‍යාංශයකම වාගේ විද්‍යා තාක්ෂණය ක්‍රියාත්මක වනවා. ඒ තුළ කළ යුතු දේ ගැන යම් සම්බන්ධීකරණයක් පැවැත්වීම අත්‍යවශ්‍ය වනවා. එක අතකින් යම් ආයතනයක් එක අමාත්‍යාංශයක් තුළ කරන දෙයම තව පර්යේෂණායතනයක් තව අමාත්‍යාංශයක් තුළ කෙරනවා.මේ දෙක අතරේ කිසිම සම්බන්ධයක් නැහැ. ඒ ෂද්‍යාඥයින් අතරේ අදහස් හුවමාරුවක් නැහැ. මොන අරමුණු සම්බන්ධයෙන් ද කටයුතු කරන්නේ කියලා සාකච්ඡා කරලා, තීන්දු කරලා එකට කටයුතු කරන්නේත් නැහැ. ඉතින් මේ තත්ත්වය තේරුම් ගන්න ඕනෑ. දැන් ජ්‍යෙෂ්ඨ ඇමැති හැටියට මට වගකීම පැවරුවාම මට අවස්ථාව ලැබෙනවා, මේවා ඔක්කොම ගැන සොයා බලා, අනවශ්‍ය දේවල් කෙරෙනවා නම් ඒවා නතර කරන්නත්, ඒ තිබෙන සම්පත්වලින් උපරිම ප්‍රයෝජනය රටට ලබා දෙන ආකාරයේ සම්බන්ධීකරණයක් ඇති කරන්නත්.”මුදල් නාස්තිය අඩු කරන්නත් පුළුවන් වෙනවා. තිබෙන සීමිත සම්පත්වලින් වඩාත් ඵලදායී විධියට රටට උපරිම ප්‍රයෝජනය ලබා දෙන්නත් පුළුවන් වෙනවා. ඒ වාගේම දැන් අපි රටේ සංවර්ධනය, දරිද්‍රතාවය අඩු කිරීමේ යුද්ධය ආරම්භ කර තිබෙන මේ අවස්ථාවේදී මේ තිබෙන මානව හා අනිකුත් සියලු සම්පත් එක්කර ගෙන සංවර්ධනය වෙනුවෙන් විද්‍යාවයි, තාක්ෂණයයි උපරිම ලෙස යොදවන්න වෙනවා. හිටපු විද්‍යා හා තාක්ෂණ අමාත්‍යතුමා විදියට මම කියන්නත් සන්තෝෂයි, පස් අවුරුදු විද්‍යා තාක්ෂණ නවෝත්පාදන වැඩ පිළිවළෙක් සකස් කරලා ජනාධිපතිතුමාට ඉදිරිපත් කරන්න මට පුළුවන් වුණාය කියන එක.එතුමාට ඒක ඉදිරිපත් කළාට පසුව මම කැබිනට් එකටත් ඒක ඉදිරිපත් කළා. කියන්නත් සන්තෝෂයි, කැබිනට් එක දැන් ඒක ජාතික සැලැස්මක් හැටියට පිළිගෙන තිබෙනවා. ඒ ජාතික සැලැස්ම ක්‍රියාත්මක කිරීමට පුළුවන් වන්නේ අදාළ සියලුම අමාත්‍යාංශවලට තිබෙන විද්‍යා හා තාක්ෂණ සම්පත් එකතු කරගෙන එකට යොදවන යාන්ත්‍රණයක් ගොඩනැඟීමෙනුයි; එකට කටයුතු කිරීමෙනුයි.ජ්‍යෙෂ්ඨ ඇමැති පියසේණ ගමගේඑක්සත් ජාතික පක්ෂය 5/6ක අසහාය බලයක් අත තබාගෙන ප්‍රජාතන්ත්‍රවාදයට එරෙහිව නියමින් හා අනියමින් ක්‍රියා කරමින් සිටියදී කලවාන ආසනය දිනා ගනිමින් පාර්ලිමේන්තුවට තේරී පත්වූ සරත් මුත්තෙට්ටුවේගම මහතා විපක්ෂය වෙනුවෙන් අභීතව නැඟී සිටියේය. ඒ මහතාගේ අකල් වියෝවෙන් පසුව ශ්‍රී ලංකාවේ කොමියුනිස්ට් පක්ෂය වෙනුවෙන් පාර්ලිමේන්තුවට පත්වූයේ ඩිව් ගුණසේකර මහතාය. සරත් මුත්තෙට්ටුවේගම මහතා ඉටුකළ කාර්යභාරය එතැන් සිට අතට ගත්තේ ගුණසේකර මන්ත්‍රීවරයාය. ඔහු මෙරට කීර්තිමත් වාමාංශිකයෙකු වන්නා සේම සමාජ, දේශපාලන, ආර්ථික කරුණු සම්බන්ධයෙන් කවදත් හරවත් යමක් රටට පෙන්වා දුන් දේශපාලනඥයෙකි.එ.ජා.ප.යේ ජ්‍යෙෂ්ඨ ඇමැති භීතිකාව පිළිබඳව ඇමැති ඩිව් ගුණසේකර මහතා කරුණු ඉදිරිපත් කළේ එ.ජා.ප.යේ අතීත ක්‍රියාකාරකම් ද සිහියට නඟමිනි. 1987 නොවැම්බර් 30 දා පත්කළ එ.ජා.ප. කැබිනට් මණ්ඩලයේ 99ක් සිටි බවත් අමාත්‍යාංශ 7ක් ජනාධිපති යටතේත් තවත් අමාත්‍යාංශ 4ක් අගමැති යටතේත් තිබූ බව පෙන්වා දුන් ගුණසේකර ඇමැතිවරයා, තව දුරටත් කියා සිටියේ දිස්ත්‍රික් ඇමැති, කැබිනට් නොවන ඇමැති, නියෝජ්‍ය ඇමැති හැටියට ඇමැතිවරුන් 99ක් පත්කර තිබුණ ද එ.ජා.ප. නොවන ඇමැතිවරුන් ලෙස සිටියේ එස්.තොණ්ඩමන් මහතා පමණක් බවයි.”ජෝශප් මයිකල් පෙරේරා මන්ත්‍රීතුමා කියනවා ඇමැති මණ්ඩලය පත්කරන්න නිර්ණායකයක් තිබුණාද? කියලා. අනෙක් ඇමැතිවරුන්ට නිර්ණායකයක් තිබුණාද? යූඑන්පී එකේ නිර්ණායකයක් තිබුණාද? මොන ආණ්ඩුවේ ද නිර්ණායකයක් තිබුණේ? ඩී.ඇස්.සේනානායක මැතිතුමාගේ ආණ්ඩුවේ ඉඳලා, නිර්ණායකයක් උඩ ඇමැති මණ්ඩලයක් තේරුවේ මොන ආණ්ඩුවේ ද කියලා මම අහනවා. ආණ්ඩුක්‍රම ව්‍යවස්ථාවේ තිබෙන්නේ එකම දෙයයි. ජනාධිපතිවරයාගේ අභිමතය පරිදි ඕනෑ කෙනෙක් පත් කරන්න පුළුවන්. අභිමතය පමණයි. නිර්ණායකයක් ඇත්තේ නැහැ. අභිමතය අනුව තමයි කටයුතු කර තිබනේනේ. ඒක දෙවෙනි කාරණය. එතුමා ප්‍රශ්නය අහලා පැනලා ගියා. උත්තර දෙන කොට අහගෙන ඉන්නේ නැහැ.”ඊළඟට ඇහැව්වා, සංකල්පය ගැන. මේක අලුත් සංකල්පයක්. වෙනත් රටවලත් තිබෙන සංකල්පයක්. තවම අපේ යූඑන්පී එකේ මන්ත්‍රීවරුන්ට මේක තේරෙන්නේ නැතිව ඇති. හැබැයි රනිල් වික්‍රමසිංහ මහත්මයා කිව්වා, “මම පිළිගන්නවා ඒ සංකල්පය” කියලා. එතුමා කිව්වා, මේක හොඳ සංකල්පයක් කියලා. අනෙක් කට්ටිය දන්නේ නැහැ. මම තමුන්නාන්සේගෙන් අහනවා, මේක පිළිගන්නවාද කියලා. මේ සංකල්පය මොකක්ද? මේ සංකල්පයට අනුව මට පැවරූ කාර්යභාරය ගැන මම පොඩ්ඩක් කියන්නම්, මට දීලා තිබෙන්නේ මානව සම්පත්.මා යටතේ තිබෙනවා, අමාත්‍යාංශ පහක්. අධ්‍යාපන අමාත්‍යාංශය, උසස් අධ්‍යාපන අමාත්‍යාංශය, වෘත්තීය පුහුණු අමාත්‍යාංශය, (යෞවන කටයුතු හා නිපුණතා සංවර්ධන) ක්‍රීඩා අමාත්‍යාංශය සහ තවත් අමාත්‍යාංශයක්. මම දිවුරුම් දුන්නු ගමන්ම වැඩ පටන් ගත්තා. මම හිත් බැලුවේ නැහැ. මම ගියා බන්දුල ගුණවර්ධන අමාත්‍යතුමාගේ අමාත්‍යාංශයට. මම ගිහින් තමයි එතැන පුස්තකාලය විවෘත කළේ. මම ගියා ඩලස් අලහප්පෙරුම අමාත්‍යතුමාගේ අමාත්‍යාංශයට. ඔක්කොම නිලධාරීන් ටික කැඳවලා මේ සංකල්පය ගැන කතා කළා. අප හමුවේ ලොකු අභියෝග තිබෙනවා. අප ඉදිරියේ ලොකු අභියෝග තිබෙනවා.”ඒ නිසා ඩී.එස්.සේනානායක මහත්මයා ඉන්න කාලයේ මුල් කාලයේ- ඇමැතිවරු ප්‍රතිපත්ති ගැන හිතුවා. අද ඇමැතිවරු තමන්ගේ පැය 24න් කරන්නේ මිනිසුන් හම්බ වෙනවා, චිට් දෙනවා, මාරුවීම් දෙනවා, ලියුම් ලිය ලියා දෙනවා. ප්‍රතිපත්ති ගැන හිතනවා ද, අධ්‍යයනය කරනවා ද, සාකච්ඡා කරනවා ද, සංකල්ප ගැන හිතනවා ද? ඒ නිසා තමයි ජනාධිපතිතුමා කල්පනා කළේ, අඩු ගණනේ ප්‍රතිපත්ති ගැන හිතන්න, සංකල්ප ගැන හිතන්න, සම්බන්ධීකරණය කරන්න මේක අවශ්‍යයි කියලා.මේක මිනිස් සම්පත් පිළිබඳ අලුත් අදහසක්. මේක රටට ගැළපෙන එකක් නොවෙයි කියලා පාර්ලිමේන්තුවේදී කෑ ගැහුවාට වැඩක් නැහැ. අනෙක් සහෝදර ඇමැතිවරුන් වෙනුවෙන් අධ්‍යාපන අමාත්‍යාංශය සම්බන්ධයෙන් අහන ප්‍රශ්නවලට මම උත්තර දෙනවා. අධ්‍යාපනය අමාත්‍යාංශය, උසස් අධ්‍යාපන අමාත්‍යාංශය සහ වෘත්තීය පුහුණු අමාත්‍යාංශය (යෞවන කටයුතු හා නිපුණතා සංවර්ධන) වාගේ හැම එකක් වෙනුවෙන් ම අදාළ ඇමැතිතුමා නැත්නම් මම උත්තර දෙනවා. ඒනිසා මේ අලුත් සංකල්පය අපි ක්‍රියාත්මක කරනවා.ජ්‍යෙෂ්ඨ ඇමැතිවරුන් පත්කිරීම පිළිබඳව විපක්ෂය පාර්ලිමේන්තුවට යෝජනාවක් ගෙන ආ නමුත් ආණ්ඩු පක්ෂයෙන් හා විශේෂයෙන් ජ්‍යෙෂ්ඨ ඇමැතිවරුන්ගෙන් ඒ පිළිබඳ පිළිතුරු ලැබෙන විට යටත්පිරිසෙයින් ඒවා අසා සිටීමට වත් එ.ජා.ප.යේ බොහෝ දෙනකු සභා ගර්භයේ රැඳී සිටියේ නැත.විපක්ෂයේ වගකීම් විරහිත ක්‍රියාකලාපය රටටම අනාවරණය විය. එයින් ලැබුණු යහපත්ම ප්‍රතිඵලය නම් විපක්ෂයේ දුර්මත වෙනුවට ජ්‍යෙෂ්ඨ ඇමැතිවරුන් පත්කිරීමේ සංකල්පය පිළිබඳ යථාර්ථය හෙළි පෙහෙළි වීමය. ආණ්ඩුවේ බෙදීම් ඇති බවට සිහින දකින එ.ජා.ප.ය ඒ සිහිනය මහජනතාවට අලෙවි කොට යාන්තමින් එදා වේල දේශපාලන ජීවිතය පවත්වා ගෙන යෑමට උත්සාහ ගනිමින් සිටින්නේ කාලයක සිටය. එහෙත් එයින් රැවටෙන්නේ ඔවුන් මිස මහජනතාව නොවන බව මේ සිද්ධියෙන් ද මොනවට රට හමුවේ ප්‍රදර්ශනය කෙරිණ.කේ.සී.ජේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=ab1101162</link>
    <topic>මේ වසරේ ඔබතුමාට ඇති බරපතලම අභියෝගය කුමක්ද?</topic>
    <author/>
    <content>“තමුන්නාන්සේලා”ජනපති මාධ්‍යවේදීන්ට කියයිගිය සතියේදී ජනාධිපතිතුමා මාධ්‍ය ආයතන ප්‍රධානීන් සහ පුවත්පත් කතුවරු අරලියගහ මැදුරට කැඳවා තිබිණි. එහිදී ජනාධිපතිතුමා සහ පුවත්පත් කතුවරු අතර දීර්ඝ කතාබහක් ඇති විය.”මම කතා කරන්නේ නැහැ. ඔයාලාම කතාව පටන් ගන්ඩ. ප්‍රශ්න අහන්ඩ අපි සාකච්ඡා කරමු.” ජනාධිපතිතුමා සාකච්ඡාවට මුල පිරුවේය.එහිදී මාධ්‍යවේදින් විවිධ ස්වරවලින් උණුසුම් ආකාරයේ ප්‍රශ්න ඇසුවත් ජනාධිපතිතුමා පිළිතුරු දුන්නේ සැහැල්ලුවෙනි.එහිදී මුලින්ම පුවත්පත් කතුවරයකු ප්‍රශ්න කළේ ජාතික ගීය ගැන ප්‍රශ්නයක් මතුවෙලා තිනෙවා නේද කියායි.”නැහැ. ජාතික ගීය ගැන ප්‍රශ්නයක් නැහැ. ඒ නිසා පිළිතුරු දිය යුතුත් නැහැ. ප්‍රශ්නයක් ආපු දවසට උත්තරයක් ලබා දෙන්නම්. එහෙම නැතිව කට කතාවලට, පුවත්පත් මවන මතවලට උත්තර දෙන්ඩ ගියොත් වෙන වැඩක් නැති වේවි.” ජනාධිපතිතුමා පිළිතුරු බැන්දේය.ඉන්පසුව ජනාධිපතිතුමාට ඉදිරිපත්වූ ප්‍රශ්නය වූයේ ගංවතුර නිසා මැතිවරණය කල් දමනවාද යන්න ගැනය. “එහෙම තීරණයක් නැහැ. මඩකලපුවේ සහ අම්පාරේ කොටසක් තමයි දැඩි ලෙස යටවෙලා තියෙන්නේ. ඒ නිසා පොදුවේ මැතිවරණය කල් දමන්න අවශ්‍ය නැහැ. ඒ නිසා මැතිවරණ නිලධාරීන්ගේ නිර්දේශය මත ක්‍රියා කරන්න.” ජනාධිපතිතුමා කියා සිටියේය.”පළාත් පාලන මැතිවරණය පරණ ක්‍රමයට පවත්වන්නේ ඇයි?” තවත් කර්තෘවරයෙක් ප්‍රශ්න කළේය.”පරණ ක්‍රමය විධිමත් නැහැ කියලා අපි පිළිගන්නවා. ඒ නිසා තමයි අපි අලුත් මැතිවරණ ක්‍රමයකට යා යුතුයි කියලා අදහස මතු කළේ. ඒත් අලුත් ක්‍රමයට කොට්ඨාස ක්‍රමයට පළාත් පාලන මැතිවරණය තියන්ඩ තව අවුරුද්දක්වත් යනවා. එහෙම වුණොත් පරණ මන්ත්‍රිවරු එක්ක තවත් වසරක් ගතකරන්ඩ ජනතාවට සිදු වෙනවා. කොට්ඨාස ක්‍රමය පහසුයි තමයි. ඒත් තවදුරටත් කල් දැමීමේ තේරුමක් නැහැ. සමානුපාතික ක්‍රමය අනුව මැතිවරණය තිබ්බත් අලුත් පනත අනුව ක්‍රියා කරනවා.” ජනාධිපතිතුමා පිළිතුරු දුන්නේය.ඉන් අනතුරුව මාධ්‍ය ආයතන ප්‍රධානියෙකු විමසා සිටියේ කොළඹ නගර සභාව අධිකාරියක් බවට පත් කරනවාද කියාය.”කොළඹ, කෝට්ටේ, දෙහිවල වගේ පළාත් පාලන ආයතන මැතිවරණ පැරැණි ක්‍රමයටම පවත්වනවා. ඒත් පරිපාලන කටයුතු පහසු කිරීමට විශේෂ සැලැස්මක් යටතේ කටයුතු කරන්ඩ බලාපොරොත්තුවක් තියෙනවා.” ජනාධිපතිතුමා පිළිතුරු බැන්දේය.ඉන් අනතුරුව මාධ්‍යවේදින් පිරිසක් මතු කළ ප්‍රශ්නයක් වූයේ යාපනයේ භීෂණයක් පවතින බවට ආරංචියක් පවතින බව කියමිනි. ජනාධිපතිතුමා ඊට පිළිතුරු දුන්නේ උදාහරණ කීපයක් ද කියමිනි.”මිනීමැරීම් අපරාධ කවදත් කොතනත් සිදුවුණා. අදටත් සිදු වෙනවා. ඊයේ පෙරේදා පුංචි බොරැල්ලේ එහෙම දෙයක් සිදුවුණා. ලංකාවේ හැම තැනකම එහෙමයි. ඒක අලුත් තත්ත්වයක් නෙමෙයි. පොලිසිය ඒ ගැන ක්‍රියා කරනවා. ඒ නිසා සමහර වේලාවට සැක කටයුතු අයගෙන් පොලීසිය ප්‍රශ්න කරන්ඩ පුළුවන්. ඒක සිවිල් පාලනයේදී සිදුවෙන දෙයක්. ඒ නිසා යාපනයේ විශේෂ භීෂණයක් ඇති වෙලා නැහැ. ජනතාව වීදිවල සැරි සරනවා. සංගීත ප්‍රසංග නරඹනවා. සාප්පු යනවා. ඒවායේ කිසිම වෙනසක් නැහැ. එහෙම භීෂණයක් යාපනයේ නැහැ.” ජනාධිපතිතුමා කියා සිටියේය.ඉන් අනතුරුව මාධ්‍ය ආයතන ප්‍රධානියෙකු විමසා සිටියේ එළවළු මිල පිළිබඳ ප්‍රශ්නයකි.”දැන් බලන්න ගිය ජනපතිවරණය සමයේ තිබුණ බඩු මිල සහ අද පවතින බඩු මිල සංසන්දනය කරන්න. එදාට වඩා අද සියයට 26 ක මිල අඩුවීමක් තියෙනවා.සමහර තැන්වල වැඩි මිලක් මවාපාලා තියෙනවා. ඒ නිසා තමයි හමුදාව එළවළු විකුණන්නේ. ජනතා සේවයක් හැටියට. එහෙම කරනකොටත් සමහර දේශපාලන සංවිධාන බලන්නේ වපර ඇහින්. ඔවුන් චෝදනා කරන්නේ සිවිල් වැඩවලට මැදිහත් වෙනවා කියලායි.” ජනාධිපතිතුමා පිළිතුරු බැන්දේය.ඉන් පසුව මාධ්‍ය ආයතන ප්‍රධානියෙක් විමසා සිටියේ තවත් උණුසුම් ප්‍රශ්නයකි. එනම් පසුගිය කාලයේ ලංකාවට ද්‍රෝහි වූ පුද්ගලයන් නැවතත් ලංකාවට පැමිණෙන බවට ලැබෙන වාර්තා ගැනය.”සමහර වේලාවට තානාපති කාර්යාලවලට එනවා ඇති. නමුත් අපේ කිසි ආරාධනයක් නැහැ. අපට ඒවා නවත්වන්න උවමනාවකුත් නැහැ. එයාලා මේ රටට එන එකත් හොඳයි. මොකද එයාලාට එතකොට තේරේවී අපේ රට මොනතරම් වෙනස් වෙලාද කියලා.” ජනාධිපතිතුමා කියා සිටියේය.ඉන් අනතුරුව ජනාධිපතිතුමා මාධ්‍යවේදීන්ගෙන් විශේෂ ඉල්ලීමක් කළේය. “ඔබතුමාලා මාව විවේචනය කරන්ඩ ආණ්ඩුව විවේචනය කරන්ඩ. ඒත් ජාතීන් අතර ඇතිවී තිබෙන සමගිය සහ සමාදානය බිඳ දාන්න එපා. නැවත වරක් ජාතින් අතරේ වෛරය ඇති වෙන ආකාරයට ලියන්න එපා. තුවාලය හොඳ වෙන විදියට ලියන්න. ඒක රටට කරන යහපතක්. ප්‍රභාකරන්ගේ අරමුණ වෙනුවෙන් තව කණ්ඩායමක් ඉදිරිපත් වෙනවා නම් ඒකට කිසිම චාන්ස් එකක් මම දෙන්නේ නැහැ.” ජනාධිපතිතුමා කියා සිටියේය.නිදැල්ලේ හැසිරෙමින් අයහපතක් ලෙස කටයුතු කරන වෙබ් අඩවි ගැනත් ජනාධිපතිතුමා සහ මාධ්‍ය ආයතන ප්‍රධානීන් අතර සාකච්ඡා විය. “ඔය වෙබ් අඩවිවලට විරුද්ධ ක්‍රියා කළොත් තමුන්නාන්සෙලාම කියාවි මාධ්‍ය නිදහසට අත තියලා කියලා. එතකොට ඔබතුමාලාම උද්ඝෝෂණ කරාවි. පෙත්සම් ලියාවි. බොරු කියන වෙබ් අඩවි රාශියක් තිබෙන බව මම දන්නවා. මම ඕවාට කලබල වෙන්න උවමනාවක් නැහැ.” ජනාධිපතිතුමා කියා සිටියේය.ඉන් අනතුරුව ජනාධිපතිතුමා සහ මාධ්‍ය ආයතන ප්‍රධානීන් අතර පැවැති සාකච්ඡාව නිමා වූයේය. අවසාන වශයෙන් මාධ්‍යවේදියෙක් අපූරු ප්‍රශ්නයක් ජනාධිපතිතුමාගෙන් විමසා සිටියේය.”ජනාධිපතිතුමනි මේ උදාවූ නව වසරේ ඔබට තිබෙන විශාලම අභියෝගය මොකක්ද?” පුවත්පත් කතුවරයා විමසා සිටියේය.ජනාධිපතිතුමා තත්ත්පර ගණනක් නිහඬව සිටියේය. ඉන්පසුව ලැබුණේ කවුරුත් නොසිතූ පිළිතුරකි. “තමුන්නාන්සේලා තමයි එකම අභියෝගය.” ජනාධිපතිතුමා දුන් පිළිතුරත් සමඟම සියලු දෙනා සිනහ සෙන්නට පටන් ගත්හ.ඉන් අනතුරුව ජනාධිපතිතුමා සියලුම මාධ්‍ය ආයතන ප්‍රධානීන්ට සහ පුවත්පත් කතුවරුන්ට ඇරැයුම් කළේ උදේ ආහාරය ගැනීමටය.--ජනාධිපතිතුමාගේ ප්‍රධානත්වයෙන් ගිය සතියේ බදාදා අරලියගහ මන්දිරයේදී රජයේ ආහාර සුරක්ෂිතතා කමිටුව රැස්වීය. එහිදී රජයේ නිලධාරින් එක්එක් භාණ්ඩවල වෙළෙඳපොළේ මිල ගණන් ඉදිරිපත් කෙළේය. එහිදී නිලධාරිහු කරවල, පරිප්පු, හාල්මැස්සන් ආදී භාණ්ඩවල මිල ගණන් ඉදිරිපත් කළහ.එහිදී ඇමැති බැසිල් රාජපක්ෂ මහතා කියා සිටියේ ඇතැම් නිලධාරින් ඉදිරිපත් කරන මිල ගණන්වල පවතින පරස්පරතා ගැනයි. එක්තරා නිලධාරියකු ගාල්ලේ වෙළෙඳසලක නමක් කියමින් ප්‍රකාශ කළේ වැරැදි මිල ගණන් බවද එහිදී ඇමැති බැසිල් රාජපක්ෂ මහතා කියා සිටියේය. ඒ වනවිටද ඇමැති බැසිල් රාජපක්ෂ පැමිණ සිටියේ ගාල්ල දිසාවේ සහ තවත් දිස්ත්‍රික්ක කීපයක භාණ්ඩවල මිල ගණන් සෙවීමෙන් අනතුරුවය.ඉන් අනතුරුව ආහාර සුරක්ෂිත කමිටුවේ සිටින රජයේ නිලධාරින් ජනාධිපතිතුමාට පෙන්වා සිටියේ භාණ්ඩ මිල ගණන් ඉහළ පහළයාම දැක්වෙන වගුවකි. “ඔය දර්ශන මට පෙන්වලා වැඩක් නැහැ. ඕවා ඇත්තටම ක්‍රියාත්මක වුණාද? ඇත්තටම භාණ්ඩ මිල ගණන් අඩුවෙලා තියෙනවාද කියලා මට පෙන්වන්ඩ.” ජනාධිපතිතුමා නිලධාරින් හමුවේ කියා සිටියේය.”ජීවන වියදම ගැන කතා කරනකොට සීමිත පිරිසකට බලපාන දේ ගැන හොයා බලා මෙතැන ඇවිත් කියන්න එපා. තෝරමාළු මිල ගණන් විතරක්නෙමෙයි කරවල, හාල්මැස්සන් මිල ගණන් ගැනත් කියන්න. ගමේ මිනිස්සු කන්නේ කරවල, හාල්මැස්සන්. ඒවා ගැනත් සොයන්න මතක තියා ගන්ඩ. එහෙම නැතිව මෙතැන සාකච්ඡා කරන එකේ තේරුමක් නැහැ. මාධ්‍යවල පළ වෙන්නේ මධ්‍යම පාන්තික ජනතාව පරිභෝජනය කරන භාණ්ඩ මිල ගණන් ගැනයි. මධ්‍යම පාන්තිකයන් පරිභෝජනය කරන භාණ්ඩ විතරක් නෙමෙයි අමාරුවෙන් ජීවත් වෙන ජනතාවගේ භාණ්ඩ මිල ගණන් ගැනත් හොයලා බලන්ඩ.” ජනාධිපතිතුමා නිලධාරින් හමුවේ කියා සිටියේය.ඉන් අනතුරුව ජනාධිපතිතුමා නිලධාරින්ට උපදෙස් ලබා දුන්නේ මිල අඩු කළ හැකි අත්‍යවශ්‍ය භාණ්ඩ මිල ගණන් සතියෙන් සතිය වෙනස් නොකර එක්වරම මිල අඩු කළ හැකි භාණ්ඩ පිළිබඳව වාර්තාවක් ලබා දෙන ලෙසයට.ඉන් අනතුරුව ආහාර සුරක්ෂිත කිරීමේ කමිටුවට අදහස් දැක්වූයේ අගමැති දි.මු. ජයරත්නය. “ඉස්සර යාපනයේ මිනිස්සු වගා කළේ තමන්ගේ පරිභෝජනයට අමතරව ටිකක් වැඩිපුර විතරයි. ඒ වැඩි ප්‍රමාණය තමයි විකිණුවේ. එතකොට හොඳ වෙළෙඳපොළකුත් තිබුණා. දැන් එහෙම හොඳ වෙළෙඳපළක් හදා ගන්ඩ ඕනේ. එහෙම නැතිව මුළු රටේම තක්කාලි වගා කළාට වැඩක් නැහැ. එතකොට වෙන්නේ හොඳ මිලක් සහිත වෙළෙඳපොළක් නැති වෙන එක විතරයි.” අගමැතිතුමා කියා සිටියේය.අයහපත් කාලගුණ තත්ත්වය නිසා ඇතිවූ ගංවතුර පිළිබඳව සොයා බැලීමට ගිය සතියේ ජනාධිපතිතුමා යාපනයේ සහ නැඟෙනහිර පළාතට යාමට සූදානම් වූයේය. එහෙත් ජනාධිපතිතුමාට යා හැකි වූයේ පොළොන්නරුවට පමණි. ජනාධිපතිතුමාට පොළොන්නරුවෙන් එහාට යාමට නොහැකි වීය.ඉන්පසුව ජනාධිපතිතුමා රජයේ නිලධාරින් පොළොන්නරුව ආනන්ද බාලිකා විද්‍යාලයට කැඳවා තිබිණි. එහිදී ජනාධිපතිතුමා උපදෙස් දුන්නේ රජයේ නිලධාරින් ගංවතුරින් විපතට පත්වූ ජනතාවගේ නියම ප්‍රශ්නය තේරුම් ගත යුතු බවය. “උන්හිටි තැන් අහිමි වුණ අසරණ පිරිසක් ඉන්නවා. ඒ නිසා මේ වේලාවේ චක්‍රලේඛවලට යටවෙලා වැඩ අතපසු කර ගන්ඩ එපා. වැඩ කරන්න දන්න කෙනා දක්ෂයා චක්‍රලේඛයෙන් එළියට ඇවිත් වැඩ කරනවා. හැබැයි අවංකව වැඩ කරලා තියෙන්ඩ ඕනේ.” ජනාධිපතිතුමා කියා සිටියේය.ගම්පහ දිසාවේ එජාප ප්‍රබලයකු වූ සරත්චන්ද්‍ර රාජකරුණා හිටපු මන්ත්‍රීවරයා ගිය සතියේ අභාවප්‍රාප්ත වූයේය. හෙතෙම දකුණු පළාත් ආණ්ඩුකාර කුමාරි බාලසූරියගේ සොහොයුරාය. හිටපු එජාප මන්ත්‍රීවරයාගේ දේහයට අවසන් ගෞරව දැක්වීමට ඔහුගේ නිවෙසට ජනාධිපතිතුමා ද ගියේය.එහිදී ජනාධිපතිතුමාට එජාප නායකයා මුණ ගැසුණේය. මේ අතර පසුගියදා එජාප නායක රනිල් වික්‍රමසිංහ කියා සිටියේ ගංවතුරෙන් අවතැන් වූවන් ගැන සොයා බැලීමට ජනාධිපතිතුමා කටයුතු කර නැති බවය. මේ නිසා ජනාධිපතිතුමා එජාප නායකයාගෙන් විමසා සිටියේ “ඔබතුමා ගංවතුරෙන් අවතැන්වූවන් ගැන සොයා බැලීමට ගියා ද යන්නය.“කොහේ යන්න ද? ගංවතුර ගලා යට වෙලා. යන්න තියා හිතන්නවත් බැහැ” එජාප නායකයා කියා සිටියේ කිසිදු හැඟීමකින් තොරවය.එ.ජා.ප හිටපු මන්ත්‍රී සරත්චන්ද්‍ර රාජකරුණාගේ දේහයට අවසන් ගෞරව දැක්වීමට ගිය සතියේ චන්ද්‍රිකා කුමාරතුංග හිටපු ජනපතිනිය ආවා ය. ඇය එහි පැමිණ එ.ජා.ප මන්ත්‍රීවරු පිරිසක් සමඟ සුහද කථා බහක නිරතව සිට ආපසු ගියා ය. ඇය ගියේ තමන්ගේ අත් බෑගය අමතක කර දමා ය. එම බෑගය එකල කැබිනට් මණ්ඩලයේදී රටේම අවධානයට ලක්වූ අත්බෑගය විය.ඉන් අනතුරුව අතරමගදී තම අත් බෑගය මතක් වී හිටපු ජනපතිනිය යළිත් මරණ ගෙදරට ආවා ය. එහිදී ඇයට හමුවූයේ එ.ජා.ප මන්ත්‍රී ජයලත් ජයවර්ධන ය. “ආ ජයලත් ඔයාට ලන්ඩන් ගිහින් ආවාම මෙහේදී මොකද වුණේ. ලන්ඩන් නුවර ගිහින් ඔයා මොනවාද කළේ” හිටපු ජනපතිනිය එ.ජා.ප මන්ත්‍රී ජයලත්ගෙන් විමසුවේ ය.“ඒක ඔබතුමිය නොදන්නවා වගේ අහන්නේ ඇයි. ඒ කරපු හැම දෙයක් ම කළේ මොන උපදෙස් උඩ ද කියලා ඔබතුමියම දන්නවා ඇති නේද?” මන්ත්‍රී ජයලත් සියලු දෙනා ඉදිරියේ කීවේය. ඒ සමඟම හිටපු ජනපතිනිය ආපසු ගියේ තම අත්බෑගය යළිත් අමතක කර දමමිනි.එළඹෙන පළාත් පාලන මැතිවරණය වෙනුවෙන් ශ්‍රීලනිප දිස්ත්‍රික් නාමයෝජනා කමිටු ගිය සතියේ පත්කැර තිබිණි. ඉන් අනතුරුව ජනාධිපතිතුමා විසින් එම දිස්ත්‍රික් නාමයෝජනා කමිටු ප්‍රධානින්ට උපදෙස් ලබා දීමට විශේෂ රැස්වීමක් කැඳවා තිබිණි.එහිදී අපේක්ෂකත්වය ඉල්ලා සිටි පිරිස් පිළිබඳව ශ්‍රීලනිප මහ ලේකම් මෛත්‍රිපාල සිරිසේන තොරතුරු ඉදිරිපත් කළේය. නාමයෝජනා ඉල්ලා 12000 ක් අයදුම්පත් ඉදිරිපත් කර තියෙනවා. නමුත් අපට නාමයෝජනා ලබා දෙන්ඩ පුළුවන් 700 කට විතරයි. ඒ නිසා මේ තත්ත්වය නිවැරැදිව අපේක්ෂකත්වය ඉල්ලු අයට තේරුම් කර දිය යුතුයි.” ඇමැති මෛත්‍රිපාල කියා සිටියේය.“අපි පක්ෂය විදියට තීරණයක් ගමු හිටපු පළාත් පාලන ආයතන මන්ත්‍රීවරුන්ට නාමයෝජනා ලබා දෙන්ඩ. මොකද සමහර තැන්වල ප්‍රශ්න තියෙනවා.” ඇමැති නිමල් සිරිපාල ද සිල්වා කියා සිටියේය.හිටපු අයට නාමයෝජනා දෙන එක නෙමෙයි වැදගත් වෙන්නේ. වැඩක් කරන සහ වැඩක් කළ අයට විතරක් නාමයෝජනා ලබා දෙන්ඩ. ඒ නිසා මම ඔයාලාට බලය දීලා තියෙනවා තීරණ ගන්ඩ. හිටපු අයටම නෙමෙයි ඒක හේතුවක් කර ගන්ඩ එපා. සමහරු කියයි මං අවුරුදු 10 ක්ම ප්‍රාදේශීය සභා මන්ත්‍රී කියලා. එහෙම වැඩක් නැහැ. එයාලා ඉදිරියට ගිහින් නැත්තේ වැඩ කරලා නැති නිසා වෙන්ඩ පුළුවන්. නැත්නම් ජනතාව එයාලා ඉදිරියට ගෙනියනවා.” ජනාධිපතිතුමා කියා සිටියේය.--ගිය බදාදා බෝධි රණසිංහගේ නිවෙසට එජාප මන්ත්‍රීවරු පිරිසක් රැස් වූහ. එම පිරිසේ එජාප මන්ත්‍රීවරු 17 ක් පමණ සිටියහ. සජිත් පේ‍්‍රමදාස, රංජිත් මද්දුම බණ්ඩාර, දයාසිරි ජයසේකර, තලතා අතුකෝරල, රෝසි සේනානායක සහ සුජීව සේනසිංහ ඒ අතර වූහ.මේ අතරතුර ගිය බ්‍රහස්පතින්දා එජාප නායකයාගේ ප්‍රධානත්වයෙන් කෘත්‍යාධිකාරී මණ්ඩලයේදී විශේෂ සාකච්ඡාවක් පැවැත්විණි. ඊට එජාප නායක රනිල් වික්‍රමසිංහ, තිස්ස අත්තනායක, කරු ජයසූරිය, ජෝන් අමරතුංග, ගාමිණී ජයවික්‍රම පෙරේරා, දයාසිරි ජයසේකර, සජිත් පේ‍්‍රමදාස අතර විශේෂ සාකච්ඡාවක් පැවැත්විණි. “එහිදී එජාප නායකයා සජිත් පේ‍්‍රමදාස මන්ත්‍රීවරයාගෙන් ඉල්ලා සිටියේ මෙවර පළාත් පාලන මැතිවරණයේදී එජාප ඡන්ද සටහන මෙහෙයවන ලෙසටය.“මට පක්ෂ නායකත්වය සහ විපක්ෂ නායකත්වය ලබා දෙනවානම් මම ඡන්ද සටන මෙහෙයවීමට සූදානම්.” එහෙම නැතිව මට ඔය වැඩේ බාර ගන්ඩ බැහැ.” මන්ත්‍රී සජිත් කියා සිටියේය.“පරවූ කිඩාරම් මල් වට්ටිය ඉවත් කළ යුතුයි කියලා රෝසි සේනානායක මන්ත්‍රී තුමිය කියලා තියෙනවා කියලා මට ආරංචි වුණා. මොකක්ද ඒ කතාවේ ඇත්ත.” එජාප නායකයා රෝසි සේනානායක මන්ත්‍රීතුමියගෙන් විමසා සිටියේය.“මං එහෙම දෙයක් කියලා නැහැ” මන්ත්‍රිනි රෝසි සේනානායක පිළිතුරු බැන්දේය. ඒත් යළිත් වරක් එජාප නායකයා මන්ත්‍රිනි රෝසි සේනානායකට චෝදනා කළේය.“ඔයා මට චෝදනා කරලා තියෙනවා. මම දේශපාලනයෙන් සමුගත යුතුයි කියලා ඔයා කියලා තියෙනවා. පක්ෂයේ ජ්‍යෙෂ්ඨයන් එහෙම කියන්නෙත් නැහැ. සජිත් පේ‍්‍රමදාස එහෙම කියන්නෙත් නැහැ. මම පක්ෂ නායකත්වයෙන් ඉවත්විය යුතුයි කියලා කියන්නේ බුද්ධික පතිරණ සහ රෝසි සේනානායක විතරයි.” එජාප නායකයා කියා සිටියේය.“මම කියපු දේ ගැන සර් බලන්න. ඒ සමහර වචන මගේ නෙමෙයි.” මන්ත්‍රිනි රෝසි සේනානායක කීවාය. එහෙමනම් නිවැරැදි කිරීමක් පුවත්පතට දාන්න එජාප නායකයා උපදෙස් ලබා දුන්නේය.“එහෙම අවශ්‍ය නැහැ. එතකොට ප්‍රශ්න ඇති වේවි.” එජාප මහලේකම් තිස්ස අත්තනායක කීවේය.මේ අතරතුර ගිය සතියේ වාර්තා වූයේ එජාප මන්ත්‍රී බුද්ධික පතිරණ බියගම ප්‍රදේශයේදී එජාප නායකයාට දෝෂාරෝපණය කර ඇති බවයි. “සජිත් නායකයා කරන්ඩ. අපි ළඟ රිවස් ගියර් නැහැ. සජිත් නායකයා වෙන්ඩ තියෙන ඉඩ ප්‍රමාණය සියයට 99.9 යි. සජිත් නායකයා වෙනවාට අකමැති සියයට දශම 1 ක් විතරයි.” මන්ත්‍රී බුද්ධික පතිරණ කියා සිටියේය.පාර්ලිමේන්තුවේ විශේෂ අධ්‍යාපන කාරක සභාවට පසුගියදා පාර්ලිමේන්තු මන්ත්‍රී වයි.ජී. පද්මසිරි විශේෂ යෝජනාවක් ඉදිරිපත් කළේ ය. එනම් පෙර පාසල් අධ්‍යාපනය ජාතික අධ්‍යාපනයේ පළමු පියවර විය යුතු බවට ය. මීට පෙර වයි.ජී. පද්මසිරි මන්ත්‍රීවරයා සබරගමු පළාත් ඇමැතිවරයකු ව සිටියදී ද සබරගමුව පළාත් අධ්‍යාපන ප්‍රඥප්තියට එම යෝජනාව ඉදිරිපත් කැර තිබිණි.මන්ත්‍රී පද්මසිරි ඉදිරිපත් කර තිබූ අධ්‍යාපනය පිළිබඳ යෝජනාව පිළිබඳව පසුගියදා ඇමැති ඩලස් අලහප්පෙරුම කතා කර තිබුණේ ද ප්‍රශංසා සහගතව ය.“පාසල් දරුවන් පාසලෙන් අස්වීමට පෙර වෘත්තීය අධ්‍යාපනයට යොමු කළ යුතුයි. එසේ නැතිව පාසල් හැර ගිය පසුව කාර්මික විද්‍යාලවලට ශිෂ්‍යයන් ඇතුළත් වෙලා වැඩක් නැහැ. කොටින් ම කියනවා නම් පාසල් හැර යාමේ සහතිකය සමඟම වෘත්තීය අධ්‍යාපනය ලැබූ බවට සහතිකයක් පාසලෙන් ලබාදෙන තැනට පත් විය යුතුයි.” වයි.ජී. පද්මසිරි මන්ත්‍රීවරයා පසුගියදා පැවැති පාර්ලිමේන්තු විශේෂ අධ්‍යාපන කාරක සභාවට යෝජනා කළේ ය.ගිය බ්‍රහස්පතින්දා එ.ජා.ප. කෘත්‍යාධිකාරි මණ්ඩලය රැස්විය. එහිදී මුලින් ම සිදු වූයේ එ.ජා.ප යේ හිටපු ගම්පහ දිසා මන්ත්‍රී සරත්චන්ද්‍ර රාජකරුණාගේ අභාවය පිළිබඳ ශෝකය පළ කිරීමේ යෝජනාවක් සම්මත කිරීම ය.ඉන් අනතුරුව මන්ත්‍රීනි රෝසි සේනානායක අවධාරණය කළේ මෙවර පළාත් පාලන මැතිවරණයේදී එ.ජා.ප යෙන් කාන්තා නියෝජනය ඉහළ මට්ටමක නැති බවයි.පාර්ලිමේන්තු මන්ත්‍රී රංගේ බණ්ඩාරට එ.ජා.ප වයඹ පළාත් මන්ත්‍රීවරයකු වන ශාන්ත අබේසේකර පහර දීම පිළිබඳ පසුගියදා එ.ජා.ප විනය කමිටුවේ තීරණය ප්‍රකාශයට පත් කෙරිණි.ඒ අනුව එ.ජා.ප පළාත් මන්ත්‍රීවරයාගේ ආසන සංවිධායක ධූරය සහ වයඹ පළාත් සභාවේ විපක්ෂයේ ප්‍රධාන සංවිධායක ධූරය අත්හිටුවීමට එ.ජා.ප කෘත්‍යාධිකාරි මණ්ඩලය ගිය සතියේ තීරණය කළේ ය.--යුද්ධයෙන් පසු වාසි ලැබී ඇති පිරිසක් වන්නේ කලාකරුවෝ ය. විශේෂයෙන් ගායක ගායිකාවන්ට පෙර නොවූ විරූ ආදායම් උපයා ගැනීමට හැකිවී ඇත. මේ ගැන පසුගිය දා පාර්ලිමේන්තුවේ රැස්වීම පැවැත්වෙන අතර මැති - ඇමැතිවරු පිරිසක් ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ මහතාගේ කාමරයේ විශේෂ සාකච්ඡාවක් කළහ.ටී.බී. ඒකනායක, ජගත් පුෂ්පකුමාර, දයාශ්‍රිත තිසේරා, ඇතුලු තරුණ මන්ත්‍රීවරු රැසක් ද එහි වූහ.“දැන් නාට්‍ය, චිත්‍රපට බලන්න මිනිස්සු වැඩියෙන් යනවා” නියෝජ්‍ය අමාත්‍ය ලලිත් දිසානායක මහතා කීය.“පාර්ලිමේන්තුවෙත් හොඳ රංගන ශිල්පීන් ඉන්න නිසා අපිටත් පුළුවන් චිත්‍රපටයක් කරන්න” කීවේ අමාත්‍ය ජගත් පුෂ්පකුමාර ය.“මමත් චිත්‍රපට කතාවකට වැඩ බාරගෙන ගියා.මේ දවස්වල තාවකාලිකව ඒක ‘වාරණයකට’ ලක්වෙලා.” හෙට්ටිගේ කියද්දී හැමෝම ඇසුවේ ඒ මොකක්ද? කියාය.“ඒකෙ නම දැම්මේ ‘දෙපිටකාට්ටුවෝ’ කියලයි. දේශපාලන හා මාධ්‍ය ක්ෂේත්‍රය පදනම් කරගෙන තමයි ප්‍රධාන චරිත මතු වෙන්නෙ. “හොඳ හොඳ සෙල්ලං ඇති එහෙනම්” අමාත්‍ය ජගත් පුෂ්පකුමාර කීවේ ජනමාධ්‍ය හා දේශපාලන ක්ෂේත්‍රවල හෙට්ටිගේ සතුව ඇති අත්දැකීම් සිහිපත් කරමිනි.“1982 ඉඳන් මමත් දේශපාලනඥයන් එක්ක හොඳ හොඳ සෙල්ලං වලට සමිබන්ධ වෙලා තියෙනවා. ඕව වැඩිය කවුරුත් දන්නෙ නෑනේ.” හෙට්ටිගේ කීය.“ඔය චිත්‍රපටය ඉදිරියේ දී ආවොත් අපිටත් රඟපාන්න පුළුවන් ද? නියෝජ්‍ය අමාත්‍ය ලලිත් දිසානායක අසද්දී“මමත් කැමැතියි ඔය වගේ චිත්‍රපටයක රඟපාන්න. හරි වෙලාවට කියන්න මාලිනී ෆොන්සේකා මන්ත්‍රීවරිය කීවා ය.පසුගියදා ජාඇළ නගර සභා ශ්‍රවණාගාරයේදී පැවති ජාඇල නගර සභා රැස්වීමේදී නගරාධිපති උපාලි අරඹවත්ත ආර්ථික සංවර්ධන ඇමති බැසිල් රාජපක්ෂ මහතාට ස්තුතිය පළ කිරීමේ යෝජනාවක් ඉදිරිපත් කළේ ය.එම යෝජනාවේ සඳහන් වූයේ පසුගිය දිනවල ඇද හැළුණු අධික වර්ෂාව නිසා ඇති විය හැකිව තිබූ ගංවතුරෙන් ජාඇළ ප්‍රදේශය මුදා ගැනීමට ඇළ මාර්ගය කල්වේලා ඇතිව පිළිසකර කිරීමට කටයුතු කළ බැසිල් රාජපක්ෂ මහතා ඇතුළු පිරිසට ස්තුතිය පළ කරන බවයි.ගිය වසරේ මැයි මාසයේ පැවති මහ වැස්සෙන් ජාඇළ යටවිය.එහෙත් නොවැබ්බර් පැවති වර්ෂාවෙන් එවැන්නක් සිදු නොවීය. ජාඇළ නගර සභාවේ සතුට ඒ වෙනුවෙනි.විපක්ෂනායක, එජාපයේ අර්නස්ට් ප්‍රනාන්දු මෙහිදී ප්‍රකාශකර සිටියේ මීට පෙර ජාඇළ ඇලෙන් වැලි ගොඩ දමා ඇළට හානි කළ බවත් එහෙත් කිසිවකු ඒ පිළිබඳව සොයා නොබැලූ බවත් ඇළ මාර්ග පිළිසකර කර ගංවතුර තත්ත්වය මැඩ පැවැත්වීම පිළිබඳව බැසිල් රාජපක්ෂ ඇමැතිවරයාට ස්තුති කරන බවත් ය. යෝජනාව ඒකමතිකව සම්මත විය.බැසිල් රාජපක්ෂ ඇමැතිවරයා ගංවතුර වැළැක්වූයේ ජාඇළ පමණක් නොවේ. මුහුදු මට්ටමට වඩා පහළින් පිහිටි ග්‍රාම සේවා වසම් කිහිපයක හැරෙන්නට ගම්පහ දිස්ත්‍රික්කයේ ම ගංවතුර පාලනය කිරීම සඳහා ස්ථිරසාර වැඩපිළිවෙළක් යෙදීමට ඇමැතිවරයාට හැකි විය.නාම යෝජනා ඉල්ලුම්පත් ලබාගැනීමට සහ ඒවා බාරදීමට ශ්‍රී ලංකා නිදහස් පක්ෂ මූලස්ථානයට එක්වූ ගම්පහ දිස්ත්‍රික් නගර සභා සහ ප්‍රාදේශීය සභා මන්ත්‍රීවරුන් එළඹෙන පළාත් පාලන මැතිවරණය පිළිබඳව කතා කළේ දැඩි ස්ථිර භාවයකිනි. බැසිල් රාජපක්ෂ ඇමැතිවරයා ගම්පහ දිස්ත්‍රික් දේශපාලන කටයුතු අරඹා ගත වූ කෙටි කාලය තුළ පළාත් පාලන නියෝජිතයන් සම්බන්ධ කරගෙන ඉටු කර ඇති අති විශාල වැඩ කොටස නිසා ඔවුන්ට නොබියව ගමට යාමට හැකි වී ඇති බව ඔවුන්ගෙන් ප්‍රකාශ විය.ගතවූ කෙටි කාලය තුළ ප්‍රදේශයේ මාර්ග සංවර්ධනය කිරීමටත් එක ගමකට එක් වැඩක් වැඩසටහන යටතේ සෑම ගමකටම අවම වශයෙන් එක සංවර්ධන ව්‍යාපෘතිය බැගින් ලබාදීමටත්, විදුලිය ඉල්ලූ සියලු දෙනාට විදුලිය ලබාදීම සඳහා ප්‍රතිපාදන වෙන් කරවා දීමටත්, පාසල් පද්ධතිය වැඩි දියුණු කිරීමටත්, සුන්දර ගම්පහ වැඩසටහන ක්‍රියාත්මක කිරීමටත්, ස්වයං රැකියා වැඩසටහන් ආරම්භ කිරීමටත් හැකි විය.වසර දෙකකින් මෙම ප්‍රශ්න විසඳන බව ඇමැතිවරයා ප්‍රකාශ කර තිබිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=ab1101165</link>
    <topic>හදිසි ආපදා තත්ත්වයට මුහුණ දෙන්නෙ කොහොම ද?</topic>
    <author>සාකච්ඡාකෙළේ සුභාෂිණී ජයරත්නඅරුණි මුතුමලී</author>
    <content>ආපදා කළමනාකරණ ඇමැති මහින්ද අමරවීරස්වභාවික විපත් කවදා, කොයි මොහොතක, කෙලෙස සිදුවේදැයි කිව නොහැකිය.. කවදා කෙසේ සිදුවුවත් මිහිපිට ජීවත්වන අපට ඒ සියල්ලටම මුහුණ දීමට සිදුව ඇත. පසුගියදා අධික වර්ෂාව නිසා හටගත් ගංවතුරෙන් හදිසි ආපදා තත්ත්වයක් ඇතිවිය. මේ වන විට ජීවිත, නිවාස දේපළ ගොවි බිම් වැව් මහාමාර්ග රාශියක් විනාශ කරමින් ගංවතුරින් ලක්ෂ 12 ක් පීඩාවට පත්ව අවතැන්ව සිටිති.විසිහතර දෙනෙකු පමණ මිය ගොස් ඇත. නැඟෙනහිර මෙන්ම උතුරුමැද කුඹුරු අක්කර ලක්ෂ 4 ක් විනාශ වී ඇත. හදිසියේ ඇතිවූ මේ ආපදා තත්ත්වය නිසා පක්ෂ විපක්ෂ භේදයකින් තොරව සියලු දෙනා සහන සැලසීමේ නිරතව සිටිති. කඩුල්ලෙන් අද කතාබහට ලක්වන්නේ මේ හදිසි ආපදා තත්ත්වය ගැනය.මඩකලපුව ආදී ප්‍රදේශවල වැස්ස දරුණු ලෙස ඇතිවුණා. අම්පාරත් එහෙමයි. ඒ වගේ වැස්ස වැඩියෙන් ලැබුණු ප්‍රදේශවල කඳවුරුවලටත් වතුර දැම්මා. අපි උපදෙස් දුන්නා අවශ්‍ය පරිදි කටයුතු කරන්න කියලා.රජයෙන් දෙන ආහාර ආදිය පිළිබඳ කිසිම ගැටලුවක් නැහැ. සෞඛ්‍ය අංශයෙන් ඇතිවන ප්‍රශ්න ගැනත් ඒ අමාත්‍යාංශය සමඟ කතාකරලා අපි ඒකාබද්ධ වැඩපිළිවෙළක් යොදා තිබෙන්නේ.ජනාධිපතිතුමා උපදෙස් දුන්නේ චක්‍රලේඛවලට සීමා නොවී මේ වෙලාවේ අවශ්‍ය කටයුතු කඩිනමින් කරන්න කියලයි. දැනට මිලියන 100ක් පමණ කෑමට විතරක් වෙන් කර තිබෙනවා. නිවාසවලට රුපියල් මිලියන 1000ක් පමණත් අනිත් හානිවලින් ජනතාව මුදා ගන්න මිලියන 2000ක් පමණත් අප ඇස්තමේන්තු කර තිබෙනවා. ඊට වඩා වැය වුණත් අප ඒ සඳහා සූදානමින් ඉන්නේ.ගෝලීය උණුසුම වැඩිවීම සහ පරිසරය වෙනස්වීම නිසා හිතාගන්න බැරි විදිහේ ව්‍යසන, ආපදා තත්ත්ව ඇතිවෙනවා. ඒ අපට විතරක් නොවේ. ලෝකයේ හැමතැනම එහෙමයි. මේ වගේ ගංවතුරක් මඩකලපුවට ආවේ 1913න් පසුවයි. අනෙක ජනවාරි මාසය කියන්නේ මේ තරම් ලොකු වැහි ලැබෙන කාලයක් නොවෙයි. ඒ නිසා අපි දැන් ඕනෑම වෙලාවක මේ වගේ දේවලට මුහුණ දෙන්න සූදානමින් සිටිය යුතුයි. ඒ වගේම රක්ෂිත ප්‍රදේශ, ඇළ මාර්ග, පහත් බිම් ගොඩකිරීම ආදිය නැවැත්වීමට අවශ්‍ය දීර්ඝකාලීන මධ්‍යකාලීන හා කෙටිකාලීන වශයෙන් සැලසුම් සකස්කර තිබෙනවා.කෙටිකාලීනව මේ මොහොතේ අපට තිබෙන්නේ විපතට පත් ජනතාවට කඩිනමින් සහන සැලසීමයි. ඔවුන් රැකබලා ගැනීමයි. මධ්‍යකාලීන වශයෙන් ජලය රැස්වන ප්‍රදේශ හා අවදානම් ප්‍රදේශවලින් ජනතාව ඉවත්කර ආරක්ෂිත ප්‍රදේශවලට යොමු කරනවා. දිගුකාලීනව මේවා වැළැක්වීම සඳහා ගත යුතු සියලු නෛතික හා ප්‍රතිපත්තිමය තීරණ ගැනීමට කටයුතු කර තිබෙනවා.ජනතාවට බැහැ ආණ්ඩුවටම පමණක් දොස් කියන්න. මොකද වැව් කණ්ඩි, ඇළ කණ්ඩි, කඳු වගේම ඇළ මාර්ග හරස් කරමින් අනවසර ඉදිකිරීම් කරගෙන ඔවුන් පදිංචිවෙලා අවසානයේ ව්‍යසනයක් වුණාම රජයට වැරැදි කියනවා. එසේ නොකර අප හැමෝම මේ අවස්ථාවේදී සහයෝගයෙන් කටයුතු කළ යුතුයි. අනෙක රජයේ වැඩපිළිවෙළට සහයෝගය ලබාදී මෙවැනි අනවසර ඉදිකිරීම් නොකර සිටීමට වගබලා ගැනීමත් ඒ ජනතාවගේ වගකීමක්.අපි පසුගිය සතියේ කැබිනට් පත්‍රිකාවකට අනුමැතිය ගත්තා මේ සඳහා සුදුසු නෛතික ක්‍රියාමාර්ග ගැනීමට. ඒ වගේම ආපදා කළමනාකරණය සඳහා වූ පනතට සංශෝධන ගෙනඒමත් කඩිනමින් කරනවා. ඒ නිසා ඉදිරියේදී වැරැදි කරන අයට දඬුවම් කිරීමටත්, ජනතාව ආපදාවලින් මුදවා ගැනීමටත් වඩා විධිමත් වැඩපිළිවෙළක් සකසා ඒ අනුව කටයුතු කරන්න අපි සූදානම්.සෞඛ්‍ය නියෝජ්‍ය අමාත්‍ය ලලිත් දිසානායකගංවතුරත් සමඟ එන ප්‍රධාන දෙයක් තමයි විවිධ රෝගාබාධ. මේ වන විට කඳවුරුවල විශාල පිරිසක් රැඳී සිටිනවා. මේ අය විවිධ බෝවන රෝගවලට ගොදුරු වීමේ තර්ජනයකට මුහුණපා සිටිනවා. මේ වන විට සෞඛ්‍ය ඇමැතිතුමාගේ උපදෙස් මත වෛද්‍ය කණ්ඩායම් ඒ ඒ ප්‍රදේශවලට ගොස් තියෙනවා ජංගම සායන පවත්වන්න. මේ පිරිස ඒ ඒ කඳවුරුවලට ගිහින් රෝගීන් හඳුනා ගැනීම කරනවා සේම අවශ්‍ය ප්‍රතිකාර ඒ අවස්ථාවේදීම සිදු කිරීම කරනවා.ඒ වගේම විශේෂ උපදෙසක් දුන්නා විවිධ රෝගාබාධ තියෙන පුංචි ළමයින් ඉන්නවා නම් වහාම ඒ අය රෝහල්වලට යොමු කරන ලෙස. ගර්භනී මවුවරුනුත් එහෙමයි. දැනට අපිට තියෙන ප්‍රධාන ප්‍රශ්නයක් තමයි වතුර. මේ වන විට අපි පොඩි ක්ලෝරින් පෙත්තක් නිකුත් කර තියෙනවා.ඒවා පොඩි වතුර කෑන්වලට දමා භාවිත කරන්න පුළුවන්. ඒ වගේම වැස්ස අඩු වුණාම මිනිසුන් ගෙවල්වලට යනවා. ළිං වතුරෙන් පිරිලා. මේ ළිං පිරිසිදු කිරීමේ වැඩ පිළිවෙළක් ද යොදනවා. අපි ඒවාට අවශ්‍ය ක්ලෝරීන් ලබා දෙනවා.අපේ ප්‍රාදේශීය සෞඛ්‍ය වෛද්‍ය නිලධාරී කොට්ඨාස හරහා බෝවන රෝග වළක්වන්න අවශ්‍ය උපදෙස් ලබා දෙමින් තියෙනවා.මීළඟට අපිට මුහුණ දෙන්න වෙනවා වතුර බැස යාමත් සමඟ ඇතිවන ඩෙංගු වගේ රෝග තත්ත්වයන්ට. වතුර බැස නොයන තැන් ගැන, ප්‍රජාව හා පළාත් පාලන ආයතන සමඟ සම්බන්ධව මේ තත්ත්වය මැඬ පැවැත්වීමට ක්‍රියා කරනවා. දැනටමත් අමතර සෞඛ්‍ය වෛද්‍ය කාර්ය මණ්ඩල ගිහින් මේ තත්ත්වය සොයා අවශ්‍ය පියවර ගනිමින් පවතිනවා.මඩකලපුව වගේ සමහර ප්‍රදේශවල රෝහල් කිහිපයක් ජලයෙන් යටවෙලා. ඒ වගේ තැන්වලට උපරීම සේවා සපයා යථා තත්ත්වයට ගෙන එන්නට කටයුතු කරනවා.අප අපේ වෛද්‍ය නිලධාරිනුත් සමඟ මේ වන විට අදාළ ප්‍රදේශවලට ගිහින් සිටින්නේ. දැනටමත් වෛද්‍ය කඳවුරු ආරම්භ කර තියෙනවා. අපේ අමාත්‍යාංශය හරහා වෛද්‍යවරු ස්ථානගත කර අවශ්‍ය ඖෂධ, උපකරණ අඩුවකින් තොරව ලබාදීමට විධිවිධාන යොදා තියෙනවා. අපිට විශේෂයෙන් ඖෂධ ගෙන්වන්න අවශ්‍ය නැහැ. අප සතුව ඇති ඖෂධ අපි හිඟයකින් තොරව අවශ්‍ය ප්‍රදේශවලට ලබා දෙනවා.එක්සත් ජාතික පක්ෂ මහලේකම්, පාර්ලිමේන්තු මන්ත්‍රී තිස්ස අත්තනායකඅද සිදුවෙලා තියෙන්නේ ජාතික විපතක් බව අප කාටත් වැටහෙනවා. ලක්ෂ 9 කට වඩා ප්‍රමාණයක් අද අවතැන්ව සිටිනවා. දේපළ විශාල ප්‍රමාණයක් විනාශ වෙලා තියෙනවා. රටේ සමස්ත ආර්ථිකයට සිදුවූ බිලියන 3 ක පමණ පාඩුවක් ලෙසයි ගණන් හදලා තියෙන්නේ.මේ සිදුවුණු ස්වභාවික විපත වී නිෂ්පාදනයට, එළවළු නිෂ්පාදනයට මෙන්ම රටේ සමස්ත ආර්ථිකයටම බලපානවා. අපේ අදහස නම් මේ වගේ විශාල ව්‍යසනයක් සිදුවුනහම ගත යුතු ක්‍රියාමාර්ග තියෙනවා. එකක් අවතැන් වූ හා අසරණ වූ ජනතාවට වහා කඩිනමින් සහන සැලසීම.දැනට ගෙන තියෙන ක්‍රියාමාර්ග ප්‍රමාණවත් නැහැ කියල චෝදනා එල්ල වෙනවා. ස්වභාවික විපත්වලදී පුද්ගලයාට ආධාර කළ හැකි චක්‍රලේඛ අනුව දවසකට රු 70 යි වෙන් වෙන්නේ. පවුලකටත් යම් යම් සීමා තියෙනවා.මෙය අද කාලයට ගැළපෙන්නෙ නැහැ. කෑම බීම බෙහෙත් දීම ස්වාභාවික විපතක පළමු කාරණයයි. දෙවැනි කාරණය තමයි ආණ්ඩුව උපදෙස් දෙමින් සිටිනවා මිස කඩිනම් විසඳුමකට අවශ්‍ය කාර්ය සාධක බලකායක් පත්කරගෙන නොතිබීම.අද රටේ විශාල ප්‍රමාණයක් මේ විපතට ගොදුරු වෙලා. ඒ නිසා වහාම කාර්ය සාධක බලකායක් පත්කර මේ වැඩ කටයුතු සම්බන්ධීකරණය කළ යුතුයි. අමාත්‍යාංශය අතර අද සම්බන්ධීකරණය දුර්වලයි. මම දැක්කා සෞඛ්‍ය ඇමැතිතුමා පොළොන්නරුව දිස්ත්‍රික්කයට උදව් කරන්න කියලා විශේෂ ඉල්ලීමක් කර තිබුණා.ඒ එතුමා නියෝජනය කරන දිස්ත්‍රික්කය නිසා කළ ඉල්ලීමක්. අද මේ ප්‍රශ්නය අධ්‍යාපන, නිවාස, සෞඛ්‍ය යන හැම පැත්තටම අදාළයි. නමුත් මේ එක අමාත්‍යාංශයක් අතරවත් සම්බන්ධීකරණයක් නැහැ. ජාතික ආපදා කළමනාකරණ සබඳතාව දුර්වලයි. වහාම අමාත්‍යාංශ අතර සම්බන්ධීකරණය අවශ්‍යයි. අපි ආණ්ඩුවට කියන්නේ වහාම කාර්ය සාධක බලකායක් පිහිටුවා ජාතික වශයෙන් මැදිහත්වීමක් කරන ලෙස.අමාත්‍යාංශවල තියෙන මුදල්වලින් මෙය කරන්න බැහැ. පළාත් සභාවලට දුන්නත් පළාත් සභාවල මුදල් නැහැ. පළාත් පාලන ආයතනවලට කරන්න පුළුවන් දේකුත් නැහැ. ඒ නිසා මහා භාණ්ඩාගාරය ජාතික ආපදාවක් ලෙස සලකා ආපදාවන්ට ලක්වූවනට උදව් කළ යුතුයි.පැහැදිලිවම මේ ප්‍රශ්නයේදී දේශපාලන භේද අවශ්‍ය නැහැ. මෙය ජාතික විපතක්. මහනුවර සිදුවුණ විපත්වලදී අපි මහනුවර නගර සභාවත් එක්ක එකතු වෙලා කළ යුතු දේ සිදු කරමින් යනවා. අපි උපදෙස් දුන්නා පළාත් පාලන ආයතනවලට මෙන් ම පළාත් සභාවල විපක්ෂ නායකවරුන්ට මේ සම්බන්ධීකරණය කරන ලෙස.අපි බලයට පත්වී සිටියා නම් මේ වන විට ජාතික විපත් ලෙස සලකා ක්‍රියාත්මක වීම හා අමාත්‍යාංශ අතර සම්බන්ධීකරණය සඳහා කාර්ය සාධක බලකායක් පිහිටුවා සහන සැලසීම කරනවා. අපි මෙය කරන්නැයි රජයට බල කරනවා.සමූපකාර හා අභ්‍යන්තර වෙළෙඳ ඇමැති ජොන්ස්ටන් ප්‍රනාන්දුඅපි නොහිතපු විදිහේ දෙයක් තමයි මේ සිදුවුණේ. ඒත් මෙය අපේ රටේ විතරක් නොවෙයි ලොව පුරාම මේ වෙනකොට සිදුවන ව්‍යසනයක්. සොබාදහමට එරෙහිව මිනිසුන් ක්‍රියාකරද්දී මෙවැනි දේ සිදුවුණාම ඒවා අපි වගේ රටවලටත් විඳවන්න සිදුවෙනවා.කොහොම වුණත් මේ වගේ ස්වාභාවික විපත් නිසා ඉදිරියේදීත් සිදුවිය හැකි ආහාර අර්බුදයට මුහුණ දෙන්න අපේ රට සූදානම්. ඒ සඳහා ආරක්ෂිත තොග ගබඩා කිරීමටත් අප තීරණය කළා. ජනාධිපතිතුමා ඉතා පැහැදිලිව උපදෙස් දුන්නා මේ සඳහා විධිමත් සැළැස්මක් සකසන්න කියලා.ආහාර සුරක්ෂිත කිරීම හා ජීවන වියදම් කමිටුවේදීත් එතුමා කීවේ ඉදිරියේදී එන ලෝක ආහාර අර්බුදයේදීත් ජනතාවට ආහාර හිඟයක් නැතිව ජීවත්වීමට අවශ්‍ය පරිසරය සකස් කරන්න කියලයි.රජයක් හැටියට මේ ව්‍යසනයට අපි ඉතා හොඳින් මුහුණ දුන්නා. අපේ වගකීම වෙන කිසිදු රජයක් නොකළ අයුරින් මේ රජය ඉටුකර තිබෙනවා. රජය පීඩාවට පත් සියලු ජනතාවට අවශ්‍ය පහසුකම් නිසි පරිදි ලබාදීමට මුදල් මෙන්ම අනෙක් අත්‍යවශ්‍ය භාණ්ඩ සපයා දී තිබෙනවා.පසුගිය වසර පහ ගෙන බැලුවොත් ලෝකේ පුරාම ඇතිවූ විපර්යාසවලට මුහුණ දෙමින් අපේ රට සාර්ථකව ඒ අභියෝගයන්ගෙන් ජනතාවට සිදුවන පීඩාව අවම කිරීමට කටයුතු කර තිබෙනවා.මේ අනපේක්ෂිත වැසි නිසා වැඩිම හානියක් වුණේ වී වගාවටයි. එළවලුවලටත් යම් හානියක් සිදුවුණා. අනෙක් ආහාර ද්‍රවය බහුතරයක් අප ආනයනය කරන ඒවා. ඒ නිසා රජයට පුළුවන් වෙළෙඳපොළේ හිඟයක් නොවන ආකාරයෙන් ඒ භාණ්ඩ සැපයුම දිගටම කරන්න. කිසිම හේතුවක් නිසා ජනතාව අපහසුතාවට පත්කරන්නේ නැතිව මේ අර්බුදවලට මුහුණදීමට රජයට උපරිම හැකියාව තිබෙනවා.සාකච්ඡාකෙළේ සුභාෂිණී ජයරත්නඅරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=ab1101166</link>
    <topic>මැම්බර් මහත්තයා</topic>
    <author>රංජිත් සියඹලාපිටිය</author>
    <content>පුංචි ආණ්ඩුවේ ගමේ නියෝජිතයා ලෙස එදා හැඳින්වූයේ මැම්බර් මහත්තයාය. ඔහු ගමේ කැපී පෙනෙන පුද්ගලයෙකි. මඟුලේදීත් අවමඟුලේදීත්, පන්සලේ කඨින පිංකමේදීත්, ගමේ මූලිකයා ඔහුය. ඔහුගේ කථිකත්වය කොහොමද කීවොත් “මයික් වීරයා” ලෙස ඔහුට නමක් එදා පටබැඳී තිබුණේ ඉබේටමය.අපේ ගමේ මැම්බර් මහත්තයා ගැන ද මට හොඳට මතකය. මැම්බර් මහත්තයාගේ තැන අද ලැබී තිබෙන්නේ ප්‍රාදේශීය සභා නගර සභා මන්ත්‍රීවරුන්ටය දැන් නගර සභා ප්‍රාදේශීය සභා මැතිවරණය ද අත ළඟටම පැමිණ තිබේ. ඒ නිසා මගේ මතකය අතීතයට දිව යයි. එදා මැම්බර් මහත්තයා තෝරා ගත් හැටි මට හොඳ හැටි මතකය.ගමේ මැම්බර්කමට ඉදිරිපත් වූ පුද්ගලයන්ගේ ජනප්‍රියත්වය මත තරගකාරිත්වය තීරණය වුණේය. මැම්බර්කමට ඉල්ලන ඡන්දයේදී අපේක්ෂකයන් ගෙන් ගෙට ගොස් ඡන්දදායකයින්ට බුලත් දී ඡන්දය ලබා දෙන ලෙස ඉල්ලා සිටියේය. ඊට අමතරව වූයේ ඔහු ගමට කළ කී දෑ ඇතුළත් වූ කුඩා අත් පත්‍රිකාවක් ගෙන් ගෙට ලබාදීමය. එයද බොහෝවිට සිදුවූයේ කලාතුරකිනි.ගමේ නාන ළිඳේ, පොදු ළිඳේ, බෝක්කුවේ ප්‍රශ්නවල සිට පැළ ඉණි වැටට බැන අඬගහගන්නා මැගි අක්කාගේ ගෝරනාඩුවද, සේතන් ගොයියාගේ හැලි අරක්කු තිප්පොළ නිසා ගමට වෙන හානියෙන් මුදාගැනීමේ ප්‍රශ්නය ද, ගමේ අබලන්වූ ආවාස ගෙයි පිළිසකර කර ගන්නා ප්‍රශ්නය ද මේ හැම තැනකදීම වගකිව යුත්තා වූයේ මැම්බර් මහත්තයාය.මැම්බර් මහත්තයා තෝරන ඡන්දය දිනය හරිම විනෝදජනකය. පිටතින් ආ මැර කණ්ඩායම්, සුඛෝපභෝගී වාහන පෝලිම්, තාප්ප පුරා ඇලවූ පෝස්ටර් හා කටවුට්, ටී පනස්හය අමෝරාගත්තවුන් පේන තෙක් මානයකවත් නැත. ඡන්ද පොළ වූයේ ගමේ පන්සලය. ඡන්දය දිනයේ ඡන්ද පොලේ සිටියේ රජයේ නිලධාරීන් කීපදෙනෙක් ද, ග්‍රාමසේවක රාළහාමි ද, දණහිස තෙක් කොට කලිසමක් හැඳ පැත්තක් නැමුණු රවුම් තොප්පියක් දමාගත් බුරුසු උඩුරැවුලක් තිබූ රාළහාමි ද ඡන්ද පොළේ ආරක්ෂාවට සිටියේය.ඡන්දය අහවර වූ පසුව ඡන්ද පෙට්ටි රැගෙන ලයිට් දමාගෙන හැටට හැටේ යන වාහන පෝලිම් ද දකින්නට ලැබුණේ නැත. ඡන්ද පොලේදීම ඡන්දය දොගොඩකට වෙන් කරනු ලබයි. ඡන්ද ගණින්නට යන්නේ ඉතාම සුළු වේලාවකි. මනාප ලකුණු කිරීම් ද නැත. ඇත්තේ පක්ෂ හෝ ස්වාධීන අපේක්ෂකයින් වෙනුවෙන් දැමූ ඡන්ද පමණමය. ඒ සියල්ලම ලකුණකට ගැසූ කතිරය. ඡන්දය දිනූ තැනැත්තා පැරැදුන තැනැත්තාට ආයුබෝවන් කියා ඡන්ද සටන නිමා කරයි.ගෝරි බෝරි, ගෙවල් ගිනිතැබීම් මේ කිසිම දෙයක් ඡන්දයට පසුව සිදු වූයේ නැත. තිබුණා නම් ඒ හවස් ජාමෙට රා කට්ටක් ගසාගත් වෙරි කාරයෙක්ගේ ඇනුම් පදයක් පමණි.එහෙත් අද පවතින සමානුපාතික ඡන්ද ක්‍රමය නිසා තත්ත්වය නරක අතට හැරී ගොසිනි. අද අපේ පක්ෂ විපක්ෂ උදවිය ඡන්දයට සූදානම් වෙන හැටි මා නොලිව්වාට එය හැමෝම හොඳින්ම දනී. ඒ නිසා දැන් අපේ රටට යළිත් උවමනා කර ඇත්තේ ගමේ මැම්බර් තෝරන ඡන්දයට සමාන කොට්ඨාස ඡන්ද ක්‍රමයයි.ආණ්ඩුව කොට්ඨාස ඡන්ද ක්‍රමය මෙවර මැතිවරණයට ගෙන එන්නට සියලු කටයුතු යොදා තිබිණි. එහෙත් වූයේ කොට්ඨාස නිර්ණය කිරීම පමා වීමය. සමහරු කියන්නේ ආණ්ඩුව කොට්ඨාස ක්‍රමයට බියවී මේ පුංචි මැතිවරණය පැරැණි ක්‍රමයට පවත්වන බවයි. හැබැයි කොට්ඨාස ක්‍රමයට මැතිවරණයට ගියානම් එ.ජා.ප.යට එකම ප්‍රාදේශීය සභාවක හෝ නගර සභාවක මන්ත්‍රීවරයෙක් නැති වෙන බව නම් කිවයුතුමයි. එහෙම බලන කොට ආණ්ඩුව මේ මොහොතේ විපක්ෂයට ලබාදී තිබෙන්නේ පොඩි චාන්ස් එකකි.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=af1101163</link>
    <topic>එහෙත් හරි මෙහෙත් හරි</topic>
    <author>කසුරි</author>
    <content>1958 වසරේ අපේ රටේ තිබුණු ගංවතුරෙන් පස්සේ ආපු ලොකුම ගංවතුර මේකයි. ඒ සමඟම මඩකලපුවට අවුරුදු 100කට පසු ලැබුණු විශාලතම වර්ෂාව මේකයි. මහනුවර නාය ගිහින් මෙච්චර ගාණක් මැරුණේ ප්‍රථම වතාවට. ලංකාවේ විතරක් නෙමේ ලෝකෙම කාලගුණය වෙනස්වෙලා මොකක්ද මේ වෙන්නේ?මෙවර අපට ලැබුණු වැස්ස ලෝකයේම කාලගුණ විපර්යාසවල එක් ලක්ෂණයක් බව විද්‍යාඥයන්ගේ අදහස වී තිබේ.මේ දිනවල ඕස්ට්‍රේලියාවේ දේපොළ විනාශ කරමින් ජීවිත විනාශ කරමින් ඇතිවෙන ගංවතුරත් පෝලන්තය වැනි රටවල ඇති සීතලත් මේ ලෝක කාලගුණ විපර්යාසවල තවත් අංගයක් බව විද්වතුන්ගේ අදහසයි.මීට අමතරව ෆැසිෆික් සාගරයේ ‘ලා නිනා’ තත්ත්වය ඇතිවීම ශ්‍රී ලංකාව වටා කැලඹීම් ස්වභාවයක් ඇතිවීම නිසා මෙම වැස්ස ඇතිවූ බව ද විද්‍යාඥයෝ පෙන්වා දෙති.සාමාන්‍යයෙන් උතුරු නැඟෙනහිරට පමණක් වැඩි වැස්සක් ලබාදෙන ඊසාන දිග මෝසමේ දී ජනවාරි මාසයේ මෙවැනි ධාරාණිපාත වැස්සක් රටටම ලැබුණේ ඇයි? මෙය අපේ කැලඹීම් තත්ත්වවල ප්‍රතිඵලයක් ද නැත්නම් ලොව කාලගුණ විපර්යාසවල ප්‍රතිඵලයක් ද අපි මේ පිළිබඳව මෙරට විද්වතුන් කිහිපදෙනෙක් ගෙන් විමසුවෙමු.කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් ජී.බී.සමරසිංහ මහතා පවසන පරිදි අපේ රටට ජනවාරි මාසයේ මේ තරම් වැස්සක් ලැබුණේ වසර 50-60කට පසුවය. මේ වැස්සට හේතු රැසක් තිබෙනවා. මේ කාලේ ඊසාන දිග මෝසමින් උතුරු - නැඟෙනහිර සාමාන්‍ය වැස්සක් ලැබිය යුතු කාලයක්. ඒ වැස්ස ආවා. අනිත් එක අපේ රට වටා කලාපයේ කැලඹීම් ස්වභාවයක් ඇතිවීමයි. ඒ සමඟම අවුරුදු 22කට පසු පැසිෆික් සාගරයේ ‘ලා නිනා’ තත්ත්වයක් ඇතිවී තිබෙනවා. ඒ නිසා වැස්ස වැඩිවී සීතල වැඩිවෙනවා.බස් නැවතුමේ ආවරණයක් තිබුණෙ නැහැ. අපි එක එක තැන්වලට වෙලා බස් එක එනතුරු බලාගෙන හිටියා. ඇත්තටම ඒක බස් නැවතුමක් නෙමෙයි. අඹ ගහක්.අපි හත් අට දෙනෙක් අඹ ගහ යටට වෙලා බස් එක එනතුරු බලාගෙන හිටියා... ඒ වෙලාවෙ තමයි වැහිපොද වැටෙන්ඩ පටන් ගත්තෙ. ඒක හරි සුන්දර හීතල හිමිදිරියක්. බස් එක ප්‍රමාදයි. ඒත් වැහිපොද ප්‍රමාද නැහැ.”එන්න.. කුඩේ යටට”ආරාධනාවක් ලැබුණා. සුන්දර ආරාධනාවක්. සුන්දර හිමිදිරියේ සුන්දර වැහි බිඳු නිසා සුන්දර ආරාධනාවක් ලැබුණා. ජීවිතයට වැටුණු සුන්දර වැහි පොදක්..ඊට පස්සෙ දවසක අප එකම කුඩේ යටින් වීදිය දිගේ ම ගියා.. “චිරි.. චිරි.. චිරි.. චිචිරි.. චිචිරි” වැස්සක් පිළිබඳව පැරණි කවියක් මතක් වුණා.වීදියේ දිගටම වැහි වතුර...”හෝරා දෙක තුනක් ඉන්නනෑවිත් වැහි වළාකුලේ කඩ ඉමෙන් එහා”වික්ටර් රත්නායක වගේ වේලාසනින් කියන්ඩ නොහැකිවූ නිසා වැස්ස ඇවිත්.. පුංචි කුඩේ යටින් දෙන්නෙකුට යන්ඩ නොහැකි නිසා අපි දෙන්නම හොඳටෝම තෙමුණා.. ඒත් ඒක සුන්දර තෙමීමක්.. අපි කඩේකට ගිහින් කෝපි බිව්වා.ඇගේ තෙතබරි කෙස් වැටියේ දිය බිඳු පිස දැම්මේ මම.. මගේ පුංචි අත්ලේන්සුවෙන්. කොච්චර පිස දැම්මත් නළලත තිබුණු වැහි බිංදුව පිස දමන්නට අමතක වුණා.. අමතක වුණා නෙමෙයි දුක හිතුණා...විවාහ මංගල්‍යය දවසේ හොඳටෝම වැස්ස.. අනෝරා වැස්සක්.. කිසිදෙයක් නිසි පිළිවෙළට කරකියා ගන්ඩ බැරි තරමට. වැඩිහිටියො කිව්වෙ එච්චර වැස්සක් වැටුණෙ නැකැත් දවසක් හින්ද කියල.අනෝරා වැස්සක් වුණත් ආශිර්වාදාත්මක එකක් කියල තමයි කිව්වෙ. ඒ නිසා සියල්ල ඉවසගෙන ඉන්ඩ සිදුවුණා.මම ඇයත් සමඟින් ගමේ ගෙදරට ගියා. යාළුවො ඇවිත් මාලගිරවිගේ ගෙලේ මාලය රත්තරන්ද කියලා බැලුවා.. එක පාරක් කාක් ගාන්ඩ කියලත් කිව්වා.. හිනාව දෝරෙ ගලාගෙන ගියා..හිනාව වගේම ගංවතුරත් දෝරෙ ගලාගෙන ආවා.. ඇවිත් අපේ ගෙදර වටකළා. මෙච්චර දවසක් සුන්දර වූ වැස්ස එදා නම් අකාරුණික වුණා.කිසි දෙයක් කරගන්ඩ බැරිවුණා විතරක් නෙමෙයි හතර වටින් මුළු ගෙදර ම යට කළා. දිය නයෙක් සහ කබරයෙක් ගෙදර සාලයට ගොඩ බැස්සා.අපි ඔක්කොම පුටු මේස උඩට නැග්ගා.. සාලෙටත් ආපු ගංවතුරට බයවෙලා නෙමෙයි.. ගංවතුරට අහුවෙලා ආපු දිය නයාගෙන් සහ කබරයාගෙන් බේරෙන්ඩ.. ඒත් කබරගොයාත් දිය නයාත් පොදු විනාශයේදී මිත්‍රයන් බවට පත්වෙලා..මැඩියෙක් නයා අසළම ජනෙල් කණ්ඩිය උඩ වාඩිවෙලා වැහි ගීතය ගායනා කළා. අපි එදා ගත කෙළේ රාත්‍රි ආහාරය නොමැතිව.උදේ වෙනකොට වතුර හොඳටම වැඩිවෙලා. අනෝරා වැස්ස මුරුගසං වරුසාවක් බවට පත්වෙලා. කටුරොද ගම්මාන මැදින් ගලනා ගඟ පිටාර ගලන්නට පටන් අරගෙන.වෙල්යාය අයිනේ ඕවිට යටවෙලා. ඕවිටේ බැඳල හිටපු එළදෙනයි පැටියයි වතුරට ගහගෙන ගිහිල්ලා. හබරණ කැලෑවේ අලි පැටියෙක් ගහක් උඩ මැරි හිටිය වගේ එළදෙන වැටකෙයා ගාලක පැටලිලා මැරිලා හිටියයි කියල පස්සෙ ආරංචි වුණා. පැටියා ගහගෙන ගිහින් මුහුදට ම.අපේ ගම විතරක් නෙමෙයි. හැම තැනම ගංවතුර.. අපේ ගම වගේම ඕස්ට්‍රේලියාවේ, බ්‍රිස්බේන් නගරයත් යටවෙලා. මිනිස්සු අවතැන් වෙලා.. අපි හිටියෙ කන්දෙගම ප්‍රාථමික පාසලේ.. ඉටිරෙදි එළාගෙන. ඉටිරෙදි දුන්නෙ ලොරියකින් ආපු මහත්තුරු..එක දිගට මොර සූරන වැස්ස.මට අඹ ගහයට බස් නැවතුමේදි වැටුණ පොද වැස්ස මතක් වුණා.කොච්චර වෙනසක්ද?සුන්දර යුවතියක් මිනීමරු රාක්‍ෂියක් වෙලා.ස්වභාව ධර්මය හරිම අමුතුයි. තේරුම් නොගත්තොත් මහා විනාශයක්.කවද්ද දෙවියනේ වැස්ස අඩුවෙලා ගංවතුර බැහැලා යන්නේ...!අපේ ගමේ වගේම බ්‍රිස්බේන් නගරයේත්.. බ්‍රසීලයේත්.. කවදද දෙවියනේ මහා ගංවතුර යළි සුන්දර වැහි පොදක් බවට පත්වෙන්නේ...!කසුරි‘ලා නිනා’ කියන්නේ ‘එල් නිනෝ’ හෙවත් වැස්ස අඩුවී උෂ්ණත්වය වැඩිවීමේ තත්ත්වයේ අනෙක් පැත්තයි. ඒකත් මේ වැස්සට හේතුවක්. ඒ සමඟම ලෝක කාලගුණ වෙනස්වීම්වල බලපෑමත් මීට තව හේතුවක්. මඩකලපුවට පසුගිය 8 වැනිදා මිලි මීටර් 354ක් ලැබුණා. එය වසර 100කට පසු මඩකලපුවට ලැබුණු ලොකුම වැස්ස.” කාලගුණ විද්‍යා අධ්‍යක්ෂ ජනරාල් වරයා කීය.මේ දිනවල කොළඹ අවම උෂ්ණත්වය සෙන්ටිග්‍රේඩ් 18යි. නුවරඑළියේ පාන්දර උෂ්ණත්වය සෙන්ටිග්‍රේඩ් 8යි. මේ තත්ත්වය ඇතිවූයේ වසර 61කට පසුවය.කෙසේ වුවත් තවත් විද්‍යාඥ පිරිසකගේ මතය මේ මෝසම් වැසි එන කාලයට පෙර ඒ ඒ ප්‍රදේශවල ජනතාවට පූර්ව දැනුම්වත් කිරීමක් අවශ්‍ය බවයි.මේ පිළිබඳව අපට අදහස් දැක්වූ හන්තාන මූලික අධ්‍යයන ආයතනයේ අධ්‍යක්ෂ හා පේරාදෙණිය විශ්වවිද්‍යාලයේ භූගර්භ විද්‍යා මහාචාර්ය සී.බී.දිසානායක මහතා පැවසුවේ මහනුවරටත් මහ විනාශයක් කළ මේ වැස්ස ස්ථිර ලෙසම ගෝලීය කාලගුණ විපර්යාසවල ප්‍රතිඵලයක් බවයි. “අද ඕස්ටේ‍්‍රලියාවේ වියළි කාන්තාරවල ගංවතුර ගලලා.යුරෝපයේ සීතල වැඩිවෙලා. අයර්ලන්තයේ ජල මාර්ගවල ‘ටැප්’ ලයින්වල ජලයත් මිදිලා. උෂ්ණත්වය සෘණ 17ට බැහැලා. ජලය බීමත් පාවිච්චියත් ප්‍රශ්නයක් වෙලා. අපිට තාම ඒ තත්ත්වය උදාවුණේ නැහැ.ලොව සියලු ජනතාව එකතුවී වායු ගෝලයට එකතු කළ විවිධ වායුන්වල බලපෑමත් විවිධ අපද්‍රව්‍ය මුදාහැරීමත් නිසා වායු ගෝලයේ තත්ත්වය වෙනස්වී දේශගුණ විපර්යාස සිදුවෙනවා. මේ තත්ත්වයන් මත අද ලොව කාලගුණ රටාව උඩුයටිකුරු වී තිබෙනවා.” මහාචාර්යවරයා පැවැසීය.මේ කාලගුණ වෙනස්වීම් මිහිතලය උණුසුම්වීම නිසා සිදුවෙන දේවල්. මේ පිළිබඳව මීට පෙර අනතුරු අඟවා තිබෙනවා. ලොවටම ආන්ත කාලගුණ තත්ත්ව ඇතිවීමට ඉඩකඩ තිබෙන බව පවසා තිබෙනවා. ඒ අනුව මේ ආන්ත කාලගුණ තත්ත්වවලට මුහුණ දීමට අපි සූදානම් විය යුතුයි.ඉදිරියේදී අයර්ලන්තයේ විද්‍යාඥයෝ එකතුවී උෂ්ණත්වය අඩු වූ විට නළ තුළ අයිස් මිදිම වළක්වන්න ක්‍රමයක් සොයාගනීවි.බ්‍රසීලයේ නිවාස යටවීපිලිපීනයේප්‍රංශයේජර්මනියෙත් ගංවතුරඔස්ට්‍රේලියාවේ බ්‍රිස්බේන්හි ප්‍රධාන පාරක්උතුරු සුමාත්‍රාවේ ගංවතුරින් යටවූ නිවෙසක් ඇතුළතඔස්ට්‍රේලියාවේ උක්වතු යායක් ජලයෙන් යටවීඅපිත් ඒ අනුව මේවාට මුහුණ දීමට ක්‍රම සොයාගත යුතුයි. මේ තත්ත්වයක් සම්පූර්ණයෙන් නවත්වන්න බැහැ. අපි සරලව බැලුවොත් මෙවැනි වැසිවලට ඔරොත්තු දීමට අපේ ජලමාර්ග පළල් කිරීම ගැඹුරු කිරීම කළ යුතුයි. ඒ සමඟම වේලි සවිමත් කළ යුතුයි. වැව්වල ධාරිතාව වැඩි කළ යුතුයි. තවත් වැව් ඉදිකළ යුතුයි” මහාචාර්ය සී.බී.දිසානායක පවසයි.ජ්‍යෙෂ්ඨ පරිසර විද්‍යාඥ හේමන්ත විතානගේ මහතා මේ පිළිබඳව පැවසුවේ පැහැදිලිවම පසුගිය දිනවල පැවැති කාලගුණ තත්ත්වයන් ලෝක දේශගුණික විපර්යාසවල ගැටලුවක් බවයි.අද ඉතා වියළි ප්‍රදේශයේ ම තිබුණු ඕස්ට්‍රේලියාවේ ප්‍රදේශ රැසකට පුදුම ගංවතුරක් ඇතිවෙලා තිබෙනවා. ඒ වගේ කලාපයේ තවත් රටවල් රැසකට වැස්ස ඇතිවෙලා සීතල වැඩිවෙලා සම්පූර්ණ දේශගුණ විපර්යාසයක් ඇතිවෙලා තිබෙනවා.ලංකාවේ වැස්ස ලැබෙන තීව්‍රතාව වැඩිවෙලා. කෙටි කාලයක් ඇතුළත ලොකු වැස්සක් ලැබෙන අවස්ථා තිබෙනවා.මේ අතර කිලෝමීටර් 1/2 න් 1/2 ට විවිධ මට්ටමේ වැසි ලැබීම අද ප්‍රවණතාවක් වෙලා. ඒක පුදුමයක් වෙලා. සමහර තැන්වල වහිනව මීටර් 200 යන විට ඒක නැහැ.ඊසාන මෝසම මේ දවස්වල දැඩිව වැස්ස ඇති කරනවා. මේ කාලයේ උතුරු නැගෙනහිරට විවිධ වැසි 6 ක් විතර ලැබිය යුතු වුවත් ලැබුණේ වැසි 4 ක් පමණයි. හැබැයි ඒවායේ ධාරිතාව වැඩියි.බ්‍රසීලයේ, පිලිපීනයේ රටවල්වල වැස්ස දිගටම තිබෙනවා.පසුගියදා මෙක්සිකෝවල තිබුණු දේශගුණ විපර්යාස පිළිබඳ සමුළුවේදී මෙවැනි දේශගුණ විපර්යාස නිසා වන හානි හා අලාභ අවම කිරීම පිණිස වැඩ පිළිවෙළක් පවා යෝජනා වුණා.මේ අනුව ඇළ මාර්ගවලට හා පාලම්වලට විශාල ජල ධාරිතාවක් දැරිය හැකි අයුරින් ඒවා විශාල කළ යුතුයි. ඒ සමඟම වගුරු බිම් ගොඩ කිරීම වැළැක්විය යුතුයි. ගොඩ වී ඇති වැව් හෑරිය යුතුයි. වැව්වල ධාරිතාව වැඩි කළ යුතුයි. පස් කඳු කපලා ගෙවල් හැදීම නතර කළ යුතුයි. බෑවුම්වල, කඳු අසල ගෙවල් සෑදීම නතර කළ යුතුයි.අක්කරපත්තුව - මඩකලපුව අතර පෙරිය කලපුව පසුගිය කාලයේ ගොඩ කරලා ඒ බිම් බෙදාගෙන තිබෙනවා. හෙක්ටයාර 60 - 70 ක් පුරා තාවකාලික ගොඩනැගිලි හදලා.මේ වගුරු බිම ගොඩ කිරීම තමයි මඩකලපුවේ ගංවතුරට ප්‍රධාන හේතුව වුණේ. පසුගිය දවස්වල කොළඹ පිටාර ජලය ඇතිවුණේ කොළඹ සමහර වගුරු බිම් සමහර ස්ථාන ගොඩකර තිබුණු නිසා. මේවා පිළිබඳව දැඩි අවධානය යොමු කළ යුතුයි.මේ ප්‍රශ්න විසඳීමට අපි ගෝලීය වශයෙන් එක්වී කටයුතු කළ යුතුයි. ඒ සමඟම මේ තත්ත්ව ඉදිරියේදීත් ඇතිවීමට පුළුවන්. ඊට මුහුණ දීමට අපි සැලසුම් සකස් කළ යුතුයි. ඉදිරියට කාලගුණ වෙනස්වීම් පිළිබඳව පූර්ව දැනුම්වත් කිරීම් අවශ්‍යයි.” පරිසර විද්‍යාඥ හේමන්ත විතානගේ මහතා පැවසීය.කාලගුණ විද්‍යා දෙපාර්තමේන්තුවේ හිටපු අධ්‍යක්ෂ කේ. ආර්. අභයසිංහ මහතා පවසන පරිදි ලෝක කාලගුණ විද්‍යා ආයතනවල සිදුකරන දත්ත විශ්ලේෂණ වලට අනුව ෆැසිෆික් සාගරයේ මේ දිනවල පවතින ලා නිනා තත්ත්වයේ බලපෑම අප රටේ ධාරානිපාත වර්ෂාව පතිත වීමට හේතුවක් වී තිබේ. ඔහු පවසන අයුරින් ‘ලා නිනා’ තත්ත්වයක් යනු වැස්ස වැඩි සීතල වැඩි කාලගුණ රටාවකි.ඊසාන දිග මෝසම තීව්‍ර වෙලා තිබෙනවා. මේ මාසේ ඊසාන දිග මෝසමෙන් වැස්ස ලැබිය යුතුයි. නමුත් සාමාන්‍යයෙන් මෙතරම් ලැබෙන්නේ නැහැ. මේ තරම් වැස්ස ලැබුණේ මිහිතලයේ උණුසුම් වෙලා ලෝක දේශගුණ රටාව වෙනස් වීම් නිසයි.මෙවැනි කාලගුණ වෙනස්වීම් ලොව පුරා සිදුවන බව මීට වසර 20 කට පෙර ලෝකයේ කාලගුණ විද්‍යාඥයන් පැවසුවා.මේ දිනවල පවතින ලෝකයේ ‘ලා නිනා’ තත්ත්වයත්, ඊසාන දිග මෝසම සක්‍රීය වීමත් මිහිතලය උණුසුම් වීමත් යන කරුණු සියල්ල අනුව අපේ රටේ උතුරු නැඟෙනහිර, උතුරු මැද, මධ්‍යම පළාත්වලට දරුණු වර්ෂාවක් ලැබුණා. ඉදිරියේදී මේ තත්ත්වයට මුහුණ දීමට අපි සූදානම් විය යුතුයි.ලොව උත්තර අර්ධගෝලයේ ශීත සෘතුව පවතින මෙම කාලයේ උතුරු ඉන්දීය භූමි කොටස්වල පවතින්නේ වියළි සහ සිසිල් කාලගුණ තත්ත්වයක්. ඒ නිසා ඉන්දීය වැඩි පීඩන ප්‍රදේශවලින් පටන් ගන්නා සුළං ප්‍රවාහ ද සිසිල් වන අතර මෙම ගමනේ වැඩි කොටසක් සිසිල් ඉන්දීය භූමිය හරහා ද කෙටි කොටසක් ඉන්දියන් සාගරය මතින් ද ප්‍රවාහනය වෙනවා. මේ නිසා මෙම සුළං ප්‍රවාහ වියළි, එනම් ජල වාෂ්පයෙන් දුප්පත්, වගේම සිසිල් ද වෙනවා.අනෙක් අතින්, මෙම කාලයේ ඊසාන දිග ආසියාවේ ආරම්භ වන සුළං ද උෂ්ණත්වයෙන් අඩු සහ වියළි ලක්ෂණ සහිතයි. එහෙත් ඒවා ශ්‍රී ලංකාව වෙත එන ගමනේ වැඩි කොටසක් තරමක් උණුසුම් පැසිෆික් සහ බෙංගාල බොක්ක සීමාව හරහා ගමන් කරන හෙයින් පහසුවෙන් විශාල ජල වාෂ්ප ප්‍රමාණයක් රැස් කර ගන්නවා.මෙම සුළං ප්‍රවාහ වල විවිධත්වය අනුව එකිනෙක වෙනස් වන කාලගුණ තත්ත්වයන් මෙම සෘතුව තුළ දිවයිනේ පැවැතිය හැකියි. සමහර දිනවල අලුයම් කාලයේ ඉවසිය නොහැකි තරම් සිසිලසක් පැවතිය හැකියි. දැන් ඇතිවී ඇත්තේ මේ තත්ත්වයයි.ඊසාන දිග ආසියාතික ප්‍රදේශවලින් ආරම්භ වී පැසිෆික් සහ බෙංගාල බොක්ක හරහා හමා එන සුළං ජල වාෂ්පයෙන් ස්වයංපෝෂිත නිසා එවන් සුළං ශ්‍රී ලංකාවේ උතුරු සහ නැගෙනහිර පළාත්වලට මෝසම් වැසි ගෙන එන වලාකුළු වර්ධනය කිරීමට සමත් වෙනවා.බෙංගාල බොක්ක සීමාව හරහා හමා එන සුළං සමහර වාතාවරණ යටතේ තරංග ආකාරයකින් අප රට වෙත ළඟා වන බව නිරීක්ෂණය කළ හැකිය. අප රටට පමණක් නොව ඝර්ම කලාපීය රටවල් බොහෝමයකට මෙවන් තරංග ආකාරයේ සුළං ප්‍රවාහවල බලපෑම්වලට මුහුණ දීමට සිදු වෙනවා.ඊසාන දිග මෝසම් සමයේ අප දිවයින හා ඒ අවට නැගෙනහිර තරංගවල බලපෑම් ඇති අවස්ථාවල දිවයින පුරා වර්ධනය වන වැසි, වේලාවේ සහ කාලයේ දීර්ඝ පරාසවල කඩා හැලීම සිදු වෙනවා. එනම් දිවයිනේ බොහෝ ස්ථානවලට වැසි වැටෙන අතර තරංගයේ බලපෑම බොහෝ විට දින 3 - 4 ක් පුරාම පැවතිය හැකිය.මෙවන් බලපෑම් යටතේ ද ශ්‍රී ලංකාවේ ඌව, මධ්‍යම, බටහිර සහ දකුණු ප්‍රදේශවල පහළ වායු ගෝලීය කැලැඹීම් ඕනෑම විටෙක වර්ධනය වී අප කාලගුණය මත බලපෑම් ඇති කරයි. මෙම මෝසම් කාලයේ ද බෙංගාල බොක්ක හා එය අවට කැලඹීම් වර්ධනය වීමේ අඩු ප්‍රවණතාවක් තිබුණ ද කොයි මොහොතක හෝ එවැන්නක් බලාපොරොත්තු විය හැකිය. එසේ වුවහොත් පමණක් දිවා රාත්‍රි විශේෂයක් නොමැතිව වැඩි කාලයක් තුළ වැසි ඇති වී යළිත් සාමාන්‍ය කාලගුණ තත්ත්වයන් බවට වෙනස් වෙනවා. මෙවන් වැසි සමහර විට දවස පුරාම ඇද හැලෙනවා.ඉහත සඳහන් පරිදි ප්‍රධාන වශයෙන් දෙආකාරයක කාලගුණ රටාවන් සහිතව ඊසාන දිග මෝසම් සමයේ කාලගුණය දිවයිනේ ඇතිවිය හැකියි. කුමන කාලගුණ තත්ත්වයක වුවද එය අන්තවාදී වන අවස්ථා යටතේදී අපගේ ජීවිත සහ දේපළවලට හානි දායක වන සිදුවීම් පිළිබඳ බලාපොරොත්තු විය යුතුයි.ඊසාන දිග මෝසම් කාලගුණ සෘතුව මාර්තු මාසයේ මැද භාගය පමණ දක්වා දිගු වෙනවා. වැඩි දින ගණනක් වියළි කාලගුණයෙන් පිරි මෙම සෘතුවේ අවසානයත් සමඟම ප්‍රථම අන්තර් මෝසම් කාලය ක්‍රමයෙන් ඇරැඹෙනවා.ඊසාන දිග මෝසම් කාලගුණ සෘතුවේ සිට ප්‍රථම අන්තර් මෝසම් කාලය දක්වා කාලගුණ ලක්ෂණයන් වෙනස් වන්නේ මාර්තු මස මැද භාගයේ සිටයි. කෙසේ හෝ එම මාරුවෙන් පසු උදාවන ප්‍රථම අන්තර් මෝසම් කාලයේ අප වෙත ළඟා වන කාලගුණ රටාවේ පැහැදිලි වෙනසක් ඔබට දැකිය හැකියි. ඊසාන දිග මෝසම් කාලගුණ සෘතුවේ පැවැති තරමක් සිසිල් වාතාවරණය වෙනුවට උණුසුම් වූ ද මඳ සුළං සහිත වූ ද පරිසරයක් උදා වන අතර ගිගුරුම් සහිත වැසි වලින් පිරි සන්ධ්‍යා සහ සවස් කාල සහිත දිනයන් උදා වෙනවා යැයි කේ. ආර්. අභයසිංහ මහතා පවසයි.ඕස්ට්‍රේලියාවේ මේ දිනවල තිබෙන්නේ ගි‍්‍රස්ම තත්ත්වයක්. නමුත් පුදුම ගංවතුරක් ඒ පැත්තට ගැලුවා. මෙය තමයි ලෝක කාලගුණ වෙනස්වීම්වලට හොඳම උදාහරණය.මේ ප්‍රශ්නයට මුහුණ දීමට ලෝකෙම එකතු වී යම් වැඩ පිළිවෙළක් සකස් කළ යුතුයි. මේ ඊසාන දිග මෝසම් තත්ත්වය මාර්තු වන තෙක් තිබෙනවා. ඊට පසු අන්තර් මෝසම් තත්ත්වය ඇති වෙනවා. ඒ කාලේ තදබල ලෙස අකුණු ඇතිවිය හැකියි. මේ වසරේ යම් කාලෙකදි දරුණු නියඟයක් වුවත් ඇතිවෙන්න ඉඩ තිබෙනවා. ආත්ත කාලගුණ තත්ත්වයදිගටම තිබෙන්න පුළුවන්. ඒ පිළිබඳව රටේ ප්‍රතිපත්ති සම්පාදකයන් කාලගුණ විද්‍යාඥයන් එක්වී නිතර සාකච්ඡා කර යම් තීරණයක් ගත යුතු යැයි කේ.ආර්.අභයසිංහ මහතා පැවසීය.දැනට ලෝකයේ බ්‍රසීලය, පිලිපීනය, දකුණු අප්‍රිකාව, ඕස්ට්‍රේලියාව යන රටවල ගංවතුර ගලා ලොකු විනාශයක් කළා. ඒ සමඟම ඕස්ට්‍රේලියාවේ පැත්තක් වියළියි. ඇමෙරිකාවේ වොෂිංටන්වල අයිස් මිදිලා.කාලගුණ විද්‍යා දෙපාර්තමේන්තුවේ කාලගුණ විද්‍යාඥ ජයසිංහ ආරච්චි මහතා පවසන පරිදි ජනවාරි මුල් දින 12 ඇතුළත දී මඩකලපුවට ලැබිය යුතුව තිබුණේ මිලි මීටර් 260ක වැස්සකි. නමුත් පසුගිය දින 12 ඇතුළත දී ලැබුණු වැස්ස මිලි මීටර් 867කි. එය හතර ගුණයකට ආසන්නය. මීට අමතරව බදුල්ලට පසුගිය දින 12 ඇතුළත දී ලැබිය යුතු සාමාන්‍ය වැස්ස මිලි මීටර් 155කි. නමුත් ඒ දිනවලදී බදුල්ලට ලැබුණු වැස්ස මිලිමීටර් 390කි.ත්‍රිකුණාමලයට පසුගිය දින 12 ඇතුළත ලැබිය යුතු වැස්ස මි.මී. 115කි. නමුත් පසුගිය දින 12 ඇතුළතදී ලැබුණු වැස්ස මිලි මීටර් 415කි. මීට අමතරව හම්බන්තොට දිස්ත්‍රික්කයට ජනවාරි මුල් දින 12 ඇතුළත ලැබිය යුතුව තිබුණේ මිලි මීටර් 55ක වැස්සකි. නමුත් ඒ මුල් දින 12 ඇතුළත මිලි මීටර් 186ක වැස්සක් ලැබී තිබේ. අරලගංවිලට ජනවාරි මාසයේ දී වැසි ලැබිය යුතුව තිබුණේ මි.මී.10-12ක් පමණි. නමුත් ජනවාරි මාසයේ මුල් දින 12 ඇතුළත අරලගංවිලට මි.මී.413.6ක වැස්සක් ලැබී ඇත.පසුගිය දෙසැම්බර් මාසයේ අවසන් දින 10 ඇතුළත මඩකලපුවට ලැබිය යුතුව තිබුණේ මිලි මීටර් 418ක වැස්සකි. නමුත් ඒ වකවානුවේදී ලැබී ඇති වර්ෂාව මිලි මීටර් 711කි.බෝවතැන්නට මේ වකවානුවේදී මිලි මීටර් 511 ක් ලැබූ අතර කටුගස්තොටට ලැබුණු වැස්ස මිලි මීටර් 468 ක් බවද කාලගුණ විද්‍යාඥ ජයසිංහ ආරච්චි මහතා පවසයි. මේ අනුව වැස්සේ අසාමාන්‍ය වැඩිවීම පැහැදිලිව පෙන්නුම් කරයි. මේ සියලු විපත් සිදුවීමට ප්‍රධාන හේතුව මේ වැස්සයි.මේ පිළිබඳව අපි කොළඹ විශ්වවිද්‍යාලයේ භෞතික විද්‍යා අංශයේ ජ්‍යෙෂ්ඨ කථිකාචාර්ය ආචාර්ය චන්දන ජයරත්න මහතාගෙන් විමසූ විට ඒ මහතා කීවේ අවුරුදු 2 –3ක සිටම ලෝක දේශගුණ විපර්යාසවල බලපෑම් නිසා අපේ කාලගුණයේ වෙනස්වීම් සිදුවෙමින් පවතින බවයි. ඒ අනුව කෙටි කාලයක් ඇතුළත ලොකු වැස්සක් එකවරම අපේ රටට වහිනවා. පායනකොට හුඟක් කල් පායනව. ඕස්ට්‍රේලියාව වැනි රටවල්වලටත් ඒ තත්ත්වයමයි සිදුවෙලා තිබෙන්නේ.මේ දිනවල ජලාශ පිරී උතුරා යයි. මෙතරම් ජල ප්‍රමාණයක් පිරුණු විට අපේ වේලි ඊට ඔරොත්තු දෙයිද? වේලි පිළිබඳව භයානක තත්ත්වයක් නැද්ද? වේලි සුරැකීමේ ඉදිරි ක්‍රියාමාර්ග මොනවාද අපි ඒ පිළිබඳව වේලි ආරක්ෂණ හා ජල සම්පත් සැලසුම්කරණ ව්‍යාපෘතියේ අධ්‍යක්ෂ සුධර්ම ඇලකන්ද මහතාගෙන් විමසුවෙමු.”අපේ රටේ වියපත් වේලි සුරැකීම පිළිබඳව මේ වැස්ස අපිට හොඳ පණිවුඩයක් දුන්නා. අපි අපේ ව්‍යාපෘතිය මඟින් මෙරට ඇති අවදානම් වේලි 32 ක් පූර්ණ ලෙස පුනරුත්ථාපනය කෙරෙනවා. ඊට අමතරව ඉහත වේලි 32 ද ඇතුළුව මෙරට ඇති විශාල වේලි 80 සඳහාම මූලිකව ආරක්ෂණ පහසුකම් ලබාදෙනවා.මේ යටතේ සන්නිවේදන උපකරණ සවි කිරීම, විදුලි ජනක යන්ත්‍ර හා නිරීක්ෂණ බෝට්ටු හා ප්‍රවේශ මාර්ග ලබාදීම සිදු කරනවා. සුධර්ම ඇලකන්ද මහතා පැවසීය.නිහාල් පී.අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=af1101164</link>
    <topic>දෙබිඩි දරුවන් රටක් වටින පුතුන් දෙදෙනකු වූ හැටි</topic>
    <author>සුනිල් දයා අල්විස් ඡායාරූප-සමන් ශ්‍රී වෙදගේ</author>
    <content>අශින්ස දෙනෙත් හා ආශින්ස දෙනුවන් මාස නවයක කිරිකැටි පිරිමි දරුවන්ය. මේ කිරිකැටියන් දෙදෙනා ඉකුත් වසරේ මාර්තු මාසයේ 17 වැනිදා කොළඹ කාසල් වීදියේ කාන්තා රෝහලේදී උපත ලැබුවේ සාමාන්‍ය නිවුන් දරුවන් ලෙස නොව දෙබිඩි නිවුන් දරුවන් ලෙසය.පසුගිය ජනවාරි 10 උදෑසන දක්වා වූ මාස නවයකුත් දවස් 23 ආසන්න කාලයක් දෙබිඩි දරුවන් ලෙස එකට බද්ධ වී සිටි මේ දරුවන් දෙදෙනා පැය හයහමාරක පමණ දීර්ඝ සැත්කමකින් පසු වෙන්ව නිවුන් දරුවන් දෙදෙනකු ලෙස ළමා රෝහලේ විශේෂ ප්‍රතිකාර ඒකකයක ප්‍රතිකාර ලබමින් පසුවෙති.මේ සැත්කමත් සමඟ ශ්‍රී ලංකාවේ දෙබිඩි දරු උපතකින් බිහිවූ නිවුන් දරුවන් දෙදෙනකු සැත්කමකින් වෙන් කිරීමෙන් කොළඹ රිජ්වේ ආර්යා ළමා රෝහල සහ එම සැත්කම සිදුකළ වෛද්‍ය කාර්ය මණ්ඩලය වෛද්‍ය ඉතිහාසයට එක්වෙති.මේ දෙබිඩි දරුවන් දෙදෙනා බද්ධ වී සිටියේ අක්මාව ප්‍රදේශයෙනි. ඊට අමතරව හෘදයේ සියුම් පටක කොටසක් ද බද්ධ වී තිබුණි.දෙබිඩි දරුවන් ලෙස අශින්ස දෙනෙත් සහ ආශින්ස දෙනුවන්ජනවාරි 10 වැනි දා සිදුකරන ලද සැත්කමේදී මේ අවයව සියුම් ලෙස වෙන් කිරීම සාර්ථකව සිදු කිරීමට විශේෂඥ ශල්‍ය වෛද්‍ය බී. ඒ. ඩී. ජයවර්ධන මහතා ප්‍රමුඛ විශේෂඥ වෛද්‍ය කණ්ඩායම සමත්විය. දෙබිඩි දරුවන් දෙදෙනාගේ ශරීරයේ බද්ධ වී තිබුණු කොටස් සියුම් ලෙස දෙදෙනාටම වෙන් වෙන්ව පිහිටන සේ සකස් කොට සැත්කම සිදු කැර ඇත.මේ සැත්කම සිදු කළ වෛද්‍ය කණ්ඩායම ශල්‍ය විශේෂඥ බී. ඒ. ඩී. ජයවර්ධන, රංජන් ඩයස්, මලික් සමරසිංහ යන විශේෂඥ වෛද්‍යවරු ද හෘද හා උරස් ශල්‍ය විශේෂඥ වෛද්‍ය කංචන සිංගප්පුරි මහතා ද නිර්වින්දන විශේෂඥ වෛද්‍යවරුන් වන සුනිල් විජේසූරිය, දයානි පෙරේරා, සීතා අල්විස්, අනෝමා පෙරේරා යන මහත්ම මහත්මීහු ද හෙදි සොහොයුරියක් ඇතුළු ප්‍රශස්ත හෙද කාර්ය මණ්ඩලයක් සහ කනිෂ්ඨ කාර්ය මණ්ඩලයක් ද අයත් වූහ.කාසල් රෝහලේ උපත ලැබු මේ දරුවන්ට උපතෙන් පසු නිවෙසට යාම වෙනුවට සිදුවූයේ 2010 මාර්තු 17 වැනිදා සිටම රිජ්වේ ආර්යා ළමා රෝහලේ දැඩි සත්කාර ඒකකයේ මාස තුනක වෛද්‍ය හා හෙද කාර්ය මණ්ඩලයේ දැඩි රැකබලා ගැනීම් මැද ජීවත් වෙන්නට සිදුවීමය.මේ කාල පරාසයේදී සිදු කරන ලද නොයෙකුත් වෛද්‍ය පරීක්ෂණ අනුව මේ දරුවන් දෙදෙනා සැත්කමකින් වෙන් කිරීමට හැකි බව තීරණය කළ වෛද්‍යවරු ඔවුන් මනා පෝෂණයෙන් හා වර්ධනයෙන් ද සෞඛ්‍ය තත්ත්වයෙන් ද තවත් ටික කලක් දෙබිඩි දරුවන් ලෙස ඉන්නට ඉඩ දී සැත්කම සිදු කරන්නට ද සැලසුම් කෙළේය.රෝහලේ දී උපතේ සිට ප්‍රතිකාර ලබා ගත් තෙමසක් වැනි කාලයේදී මේ දරුවන් දෙදෙනාට සියලු සාත්තු සප්පායම් සිදු කරමින් දරුවන් රැක බලා ගත්තේ එහි හෙද සොහොයුරිය ඇතුළු හෙද කාර්ය මණ්ඩලයයි.තාත්තයි පුතයිමේ කාලය තුළ දරුවන් වඩා ගන්නා අන්දම කිරිපොවන අන්දම හා අනිකුත් කටයුතු සිදුකරන අන්දම ගැන ද අත්උදව්වට මවගේ සහාය ද ලබා ගැනීමට හෙද සොහොයුරිය අමතක නොකළේ නිවෙසට දරුවන් රැගෙන ගිය පසු මේ දරුවන් රැක බලා ගැනීම සඳහා මවට පහසු කිරීමටය.රිජ්වේ ළමා රෝහලේ මාස තුනක නේවාසික ප්‍රතිකාරවලින් පසු මේ දරුවන් නිවෙසට රැගෙන යාමට වෛද්‍යවරුන්ගේ අනුමැතිය ලැබුණි.කෙසේ නමුත් මේ දරුවන් විශේෂ වෛද්‍ය පරීක්ෂාවට ලක්කළ යුතු නිසා දරුවන්ගේ මව එච්. වී. චම්පිකා සහ පියා අමිත් පුෂ්පකුමාරත් නාරාහේන්පිට ප්‍රදේශයෙන් කුලියට නිවෙසක් ගත්තේ දුක් කම්කටොලු මැද හෝ සැත්කම් සිදුකරන කාලය දක්වා කොළඹ ජීවත්වීම දරු දෙදෙනාගේ සෞඛ්‍යයට හිතකර නිසාය. බද්ධ වී සිටි තම දරුවන් දෙදෙනා වෙන් කිරීමේ බැරෑරුම් සැත්කම සිදුකළ දින දක්වා හිතේ ගින්දරෙන් මේ මාපිය යුවළ බොහෝ පරිත්‍යාග කෙළේ දරු සෙනෙහස නිසාමය.රැකියා විරහිත මේ දෙදෙනා ආදායම් මාර්ගවලට හිමිකරුවන් ද නොවේ. මාතර අකුරැස්ස මේ දෙදෙනාගේ ගම් පියසයි.සැත්කම සඳහා රෝහලට ඇතුළත් කරන තුරු නිවෙසේ දරුවන් රැඳී සිටි කාලයේ චම්පිකාගේත් අමිත්ගේත් දෙමවුපියන් ද පුංචි අම්මා ද සහෝදර සහෝදරියන් ද ඉමහත් කැපවීමකින් දරු දෙදෙනා රැක බලා ගැනීමට සහාය දී ඇත. ඇගේ මව එක මාසයක් ද සැමියාගේ මව තව මාසයක් ද ආදි වශයෙන් ඔවුන් සමඟ නැවති දරු දෙදෙනා බලා ගත්හ.ඒ අසීරු කාර්යය ගැන ඔවුන් දෙදෙනා විස්තර කෙළේ මෙසේය.අම්මයි පුතයිදවසේ පැය විසි හතරේම දරුවන් ගැන බලා ගන්න ඕනේ. ඊට ලොකු මහන්සියක් ගත්තා. දුකක් වින්දා. මේ දෙන්නාම බලාගන්න. මට රෝහලින් කියා දුන් විදිහට මම හැමදේම හොඳින් ඉටුකළා. මගෙත් මහත්තයගෙත් තිබුණ හිතේ ගින්දර සැත්කමෙන් පස්සේ දරුවෝ වෙන් වෙන් වශයෙන් නිරෝගීව සිටිනු දැක කොහෙ ගියාද කියලා දන්නෙ නැහැ.අපිට ලොකු සතුටක් ආඩම්බරයක් දැනෙනවා. මේ හැම කාරණාවකම පිටුපස අපිට ශක්තියක් ධෛර්යයක් දෙමින් මේ දරුවන්ගේ සැත්කම් සිදුකර සාර්ථකව එය ඉටුකළ රිජ්වේ ළමා රෝහලේ ශල්‍ය විශේෂඥ වෛද්‍ය බී. ඒ. ඩී. ජයවර්ධන මහතා ප්‍රමුඛ වෛද්‍ය කණ්ඩායම හෙද කාර්ය මණ්ඩලය අනිකුත් සේවක පිරිස අත්කර ගත්තේ ලොකු පිනක්. හොඳ දෙයක් කළ මේ සියලු දෙනාට හරියන්න ජීවිතයේ සතුට ගෙන දෙන්න මගේ දරුවන්ට ලබා දුන් නිරෝගී සුවය ලැබෙන්නැයි ප්‍රාර්ථනා කරන බව ද චම්පිකා සිය හඬ අවදි කරමින් පැවසුවාය.මේ දරු පැටව් දෙදෙනා අපට ලැබුණ ලොකුම සම්පතක්. දරු දෙදෙනා සනීප වෙලා රෝහලෙන් කැඳවාගෙන යන්න උපදෙස් ලැබෙන තුරු අපි දින ගණන් කරමින් සිටිනවා. අනාගතයේ අපේ ප්‍රාර්ථනාව මල්ඵල ගැන්වේවි.නමුත් ප්‍රශ්නයකට තියෙන්නේ මේ දෙන්නා හදා ගන්න තව ටිකක් ලොකු මහත්කර ගන්න මේ අයට එදිනෙදා අවශ්‍ය වියහියදම් සපයා ගැනීමයි. මේ දෙන්නට දෙන කිරිපිටි මිල අධිකයි. ඒවා සපයා ගැනීමත් දුෂ්කරයි. අපේ විශ්වාසය අපිට කවුරු කවුරුත් උදව් උපකාර කරාවි කියලයි. චම්පිකාත් අමිත් පුෂ්පකුමාරත් පැවසුවේ දැඩි බලාපොරොත්තු සහගතවය.සැත්කමෙන් පසු ප්‍රතිකාර ලබමින්ළමා රෝහලේ අධ්‍යක්ෂ වෛද්‍ය මහානාම රාජමන්ත්‍රි මහතා “මේ මෙවැනි සැත්කමක් අපේ රෝහලේ සාර්ථකව සිදුකළ ප්‍රථම අවස්ථාවයි. 2006 මෙවැනි දෙබිඩි දරු සැත්කමක් සිදුකර තිබුණත් එය සාර්ථක වී නැහැ.දැන් අපේ රෝහලේ මෙවැනි සැත්කමකට පමණක් නොව දරුවන්ගේ වෙනත් ඕනෑම සැත්කමකට වුවද දක්ෂ විශේෂඥ ශල්‍ය වෛද්‍යවරු ප්‍රශස්ත හෙද කාර්ය මණ්ඩල ඇතුළු සම්පත් රැසක් තිබෙනවා.සෞඛ්‍ය අමාත්‍යාංශයෙන් ද අපට මිලියන 100 ක් වටිනා වෛද්‍ය උපකරණ පසුගියදා ලැබුණා. හොඳ ඩෙංගු ප්‍රතිකාර ක්‍රම සඳහා ද පහසුකම් තිබෙනවා. සියලු සම්පත් සමඟ වෛද්‍යවරු ඇතුළු හොඳ පුහුණු මිනිස් ශ්‍රම සම්පතක් ද තිබෙනවා.දැනට මේ දරුවන් දෙදෙනාම හොඳ සනීප තත්ත්වයට පත්වෙමින් සිටිනවා. රෝහලෙන් කළ යුතු සියලු දේ අපේ කාර්ය මණ්ඩලය නොපිරිහෙලා ඉටු කරනවා. දරුවන්ගේ දෙමවුපියන් ද අපේ උපදෙස් හරියටම පිළිපදිමින් කටයුතු කළ නිසයි මේ දරුවන්ගේ සැත්කම අපට මේ ආකාරයෙන් සාර්ථකව සිදු කරන්නට පුළුවන් වුණේ යැයි ද වෛද්‍ය රාජමන්ත්‍රී මහතා පැවසීය.මේ අතර රක්වානේ ඕරේන්ජර් ෆීල්ඩ් ප්‍රදේශයේ 29 හැවිරිදි මවක් පසුගිය 12 වැනිදා රත්නපුර රෝහලේදී දෙබිඩි දරු ප්‍රසූතියක් සිදු කළාය.මේ දෙබිඩි ගැහැනු දරුවන් දෙදෙනා බද්ධ වී ඇත්තේ පපු ප්‍රදේශයෙනි. දරුවන්ගේ හිස අත් පා හා ශරීරයේ සෙසු අංග නිරෝගීව පිහිටා ඇත. ඔවුන් වැඩිදුර ප්‍රතිකාර සඳහා කොළඹ රිජ්වේ ළමා රෝහලට එදිනම ඇතුළත් කර තිබේ.සුනිල් දයා අල්විස් ඡායාරූප-සමන් ශ්‍රී වෙදගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=af1101165</link>
    <topic>ජීවිතය සුන්දරයි</topic>
    <author/>
    <content>මම ජීවත්වෙන්නෙ අතීතයේ ද කියල මට වෙලාවකට හිතෙනවා. මම ඒ ගැන කල්පනා කළා. නැහැ. වැරැදියි. මගේ වර්තමානය ජීවත් කරවන්නෙ අතීතයයි කියල මට තේරුම් ගියා. ඒ විතරක් නෙවෙයි. මගේ අනාගතය ගොඩනැඟෙන්නෙත් ඒ අතීතයෙන් බවත් මට දැනුණා. කොහොමටත් දවසක්, ඒ කියන්නෙ පැය විසිහතරක් නෙවෙයි ගෙවී යන හැම තත්පරයක් එක් වෙන්නේ අතීතයටනෙ.මේ අන්දමින් අතීතය වර්තමානය හා අනාගතය ගැන මම කල්පනා කළේ බොහෝ කලකින් හමු නොවූ ඒත් කිසි දිනෙක අමතක නොවන මිත්‍රයින් මගේ සිත අතීතයට ගෙන ගිය නිසයි.මහාචාර්ය සෝමරත්න බාලසූරියගේ “ලෝකය මියයයි” නමැති කවි පොත තැපෑලෙන් ලැබුණෙ ගිය සතියෙදීයි.මේ කවි පොත ගැන බාලා කතා කළේ බොහෝ කලක සිටයි.“සුනිල්, කවි ටිකක් ලියවුණා. හිටපු ගමන් කවියක් ලියවෙනවා”බාලා සුපුරුදු ලෙස ඉතා හෙමින් කීප වරක්ම මට කියා තිබෙනවා.මට හිතෙන අන්දමට නම් ඔහුගේ හොඳම නිර්මාණය කරත්තයයි. ඇල්බෙයා කැමූගේ “පිටස්තරයා” නවකතාව සහ “ඇල්බෙයා කැමූ, ඔහු සහ ඔහුගේ නිර්මාණ” යන පොත් දෙක කියවා නැති සිංහල පාඨකයන් සිටිනවානම් ඒ පොත් කියවන්න කියා මම ඉල්ලීමක් කරන්න කැමැතියි.සිළුමිණ පුවත්පතට මෙම තීරු ලිපිය ලියන්න මට ඉඩක් ලැබුණේ මේ හොඳ මිනිසා නිසා බව කියන්නේ මහත් ගෞරවයෙන්.ආදරණීය බුද්ධදාස ගලප්පත්තිගේ ‘කවි පොකුර’ ලැබුණේ ද පසුගිය සතියේ දී ය. එය ඔහුගේ කවි නිර්මාණ පොත් එකතු කොට සැකසූ පොතක්. බුද්ධිගේ හැම පොතක්ම මා ළඟ තියෙනවා. ඒත් මේ පොතේ පිටු මා එහාට මෙහාට පෙරලුවේ මහත් ආදරයෙන් හා භක්තියකින් යුතුවයි.මගේ පුතා ආනන්දයට ඇතුල් කිරීමේදී මතුවූ ප්‍රශ්නයකදී ඔහු ලංකා පුවත්පතට ලියූ ලිපිය අපි පරෙස්සම් කර තබාගෙන සිටිනවා.ඇත්තටම එය මාත් මගේ පුතාත් වෙනුවෙන් කළ අභියෝගයක්. බලා ගැනත් බුද්ධි ගැනත් මා මේ වැකි කිහිපය ලියුවේ ඔවුන් මට කළ උදවු නිසා නොවෙයි.ඔවුන්ගේ මනුස්සකම පෙන්වන්න අවශ්‍ය වූ නිසයි. කොහොමටත් කවියක් ලියැවෙන්නේ මනුස්සකම තියෙන හදවතකින් තමයි.මගේ හිත අතීතයට ගිය තවත් සිදුවීමක් වුණේ සිකුරාදා පාන්දරයි. මගේ පැරැණි මිත්‍රයෙක් හා පත්තර සගයෙක් වූ ලාල් වෙඩික්කාර කතා කළා.සුනිල් අයියේ ඔයා අකුරු කියැවූ මගෙ දුවට ඩී. එස්. සේනානායක විදුහලේ ගුරු පත්වීමක් ලැබුණා. මේක සුනිල් අයියාට කියන්න ඕනැනේ. ඒ දවස මතක ද? ඊට පස්සෙ සත්‍යවාදියකුගේ දිනපොතේ ලියු වාක්‍යය මතක ද?ලාල් ගේ දියණියට අද මම හෝඩි පොතේ අ යන්න කියා දුන්නා.අරගලයේ අ යන්න කවදා හෝ දිනෙක කවුරුන් හෝ කියා දේවි.”පුංචි, කළු, හුරතල් කෙල්ල මට මැවී පේනවා. අපේ ජීවිත ගෙවී යද්දී අලුත් ජීවිත උපදිනවා. ඒ මතකයන් අප ජීවත් කරවනවා.බාලාගේ කවි සියල්ල කියවන්න බැරිවුණා. ඒත් කවි පංති දහයක් දොළහක් කියවාගෙන යද්දි මම ඉතාම ආදරය කරන කවි පංතියක් හමුවුණා. කැමූලට සාතේ‍්‍රලට බාලා වගේ ම මමත් ආදරය කරනවා. ගරු කරනවා. මේ කවිය ද කියවාගෙන යද්දී මට ඔවුන් සිහිපත් වුණා.“ඔබලා හට නැද්ද ප්‍රෙෂර් නැද්ද හාට් ට්‍රබල් නැද්ද ලිවර් ට්‍රබල් අඩු වයසෙන් නැද්ද ෂුගර් පරිස්සමක් වෙන්නෙ නැද්දකනවා බොනවා අහුවුණ දේ අහුවුණු හැටියට ලැබෙනා හැටියට කන විට කනවා බොන විට බොනවා නිදිමත එන විට නිදා ගන්නවාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=af1101167</link>
    <topic>පෙලිකන් කුරුල්ලන් නොකියන කතාව</topic>
    <author>අරුණි මුතුමලී</author>
    <content>බේරෙ ගෙදර අයිනෙන් බසයකට ගොඩවෙන්න ඉන්න ඕනෑම කෙනෙකුට අව්වටත් වැස්සටත් පිහිටට ඉන්නේ කටු මල් පඳුරක් විතරයි. පිනි බින්දු වෙනුවට දූවිලි රැඳුණු කොළ, පොහොර වෙනුවට බුලත් කෙළ පහර, දරාගෙන වුණත් මේ බෝගන්විලා පඳුර එදා ඉඳන් කී දෙනකුට සෙවණ දෙන්න ඇද්ද? සමහර කාලවලට ලස්සනට මල් පිරීලා, හොඳට අයිසින් කරපු කේක් ගෙඩියක් වගේ. ඒත් සමහර දවස්වලට නම් දකින්න ලැබෙන්නේ කොළ අස්සෙන් එහෙන් මෙහෙන් පෙනෙන මලක් දෙකක් විතරයි. කොහොම සැරසුණත්, නැතත් වඩා උස අයට මේ බෝගන්විලා ගොමුවේ සෙවණ ලබන්න හිස තරමක් පහත් කර ගන්නම වෙනවා.කටු පිරුණත්, මල් පිරුණත් මොකක් හෝ ගහක කොළයක වටිනාකම වෙනස් වෙන්නේ නෑ. ඒ බව තේරුණේ තාර පාර පිහගෙන එන රත් වූ හුළඟේ උණුසුමට ඇස් දෙක දැවෙන හතර වටින්ම කොන්ක්‍රීට් වනාන්තරය පෙනෙන කොළඹ මැද්දෑවෙ ඉඳන් බලනකොටයි.දූවිලි අංශු මීදුම වගේ පිරුණු කාෂ්ටක අව්වෙ කාර්, බස්, ලොරි, වෑන්, මෝටර් බයිසිකල්, ත්‍රී රෝද රථ, පීප්, පීප්, පෝප්, පෝප් - ඇහැට තියා කණටවත් සහනයක් නෑ. වේගයෙන් තරගෙට දුවන ලෝකයක් මැද්දේ බෝගන්විලා පඳුර යටට වෙලා නිසොල්මන්ව වැඩිවෙලාවක් බලාගෙන ඉන්න බැහැ. මේ වේගවත් සම්පත්වලින් ඇස් මුදා ගන්න නම් බැලිය හැක්කේ එකම දිශාවයි. එහෙම හිතලා උඩ බැලුවා.අපූරු පේ‍්‍රම ජවනිකාවක්! පෙලිකන් ජෝඩුවක්, පහන් කණුව උඩ. වීදි ලාම්පුවල වක හැඩයයි පෙලිකන් කුරුල්ලන්ගේ දික් වූ බෙලිවල හැඩයි ලියවැල් රටාවක් වගේ. මම තවත් පහන් කණුවක් දිහා බැලුවා. එතන තුන් දෙනයි. අනිකෙ පස් දෙනයි. ඩී.ආර්. විජේවර්ධන මාවත ප්‍රධාන බස් පාර මැද පහන් කණු පේලියේ අගේට උන් ලැග ඉන්න හැටි. කිසිම කලබලයක් නැතිව තමන්ගේ පාඩුවේ මේ කලබලකාරී නගරේ මැද්දෙ ජීවත් වෙන්න උන් හුරුවෙලා.කරාස් ඩොග් ඩොග්.... මිනිහෙක් හැප්පුණා - යං - යං කෝ - පොලිසියෙන් – ආ... ඉස්පිරිතාලෙට - ගෙනියන්න – මිනිස්සු වට වුණා. වේගයෙන් ආපු කාර් එකක් ලේක්හවුස් වට රවුමේ ඉක්සෝරා මල් පැළ කප්පාදු කරමින් හිටපු අහිංසකයාවත් හප්පගෙන පහන් කණුවෙ හැප්පුණා. වාහනේ පදවගෙන එද්දි නින්ද ගියාලු. පාරම සෙනඟින් පිරුණා. ගිලන් රථ ආවා. තුවාලකාරයා ඉස්පිරිතාලෙට ගෙනිච්චා. එකම කලබගෑනියක්.ඒත් එක පෙලිකන් කුරුල්ලෙක් නෙමෙයි හෙලවුණේ. හැබැයි ප්‍රතිචාර දැක්වූවා. හරියට උමංදාවේ කේවට්ටයාට වුණා වගේ. පහන් කණුව යට ඉඳන් ඈතට වෙලා සිද්ධිය දිහා බලාගෙන හිටපු මහත්තයෙක්ට අමතක නොවෙන විදිහට. ඒත් ගිරා පෝතකයා වගේ වර්චස් පිඩක් නම් නෙමෙයි හෙලුවේ. මොකද ඉතින් පෙලිකන් කියන්නේ ගිරවෙක් වගේ විසිතිස් ගුණයක් විශාල කුරුල්ලෙක්ටනේ. තටු දෙක දිග හැරියාම අඩි තුනහමාරක් හතරක් විශාලයි. පෙඳේ හතරැස්, ධ්‍රැවාසන්න රටවලයි, සීතලම රටවලයි හැරුණම බොහෝ තැන්වල දකින්න පුළුවන්. ගස්වල වගේම ජලය ආශි‍්‍රත බිම් තීරුවලත් කූඩු හදනවා.පියාපත් ඒ තරම් දිගු වුණාට උන්ට තියෙන්නේ කොට ශක්තිමත් පාද දෙකක්. උන් පීනන්නේ ඒ කකුල් දෙකේ ආදාරෙන්. බේරේ වැවේ පීනන පෙලිකන්ලා දැක්කහම සමහරු හංසයොද කියලත් රැවටෙන්න පුළුවන්. දිග හොටෙයි ඕන වෙලාවට මඩිය වගේ ගොදුරු රඳවගන්න පුළුවන් ගොජරෙයි නිසා මුන් සොබා දහමේ තවත් අපූරු නිර්මාණයක් නේද කියලත් හිතෙනවා. ඒ ගොජරේ අලංකාරයක් වගේම කෑම පුරවගන්න ප්‍රයෝජනවත් වුණාට ගොදුර අල්ලගෙන ගිලින්න කලින් මඩිස්සලේට දාගන්න හරවද්දි වෙන - වෙන අය පැනලා ගොදුර ඩැහැගෙන යන වෙලාවලුත් තියෙනවලු. හැමදේම එහෙම තමයි. සමහරවිට හොඳයි. ඒ වගේම සමහරවිට නරකයි. හරියට මේ පෙනෙන කොළඹ නගරේ වගේ. කොයි දේ හොඳද කොයි දේ නරකද කියලා තීරණය කරන්නේ තමුන්මයි. ඒත් මීට අවුරුදු හැට හැත්තෑවකට කලින් පෙලිකන් කුරුල්ලෙක් උඩ ඉඳගෙන බැලුවා නම් අද වගේ ගොඩනැඟිලි විතරක් පෙනෙන එකක් නැහැ. බේරේ වැවට උඩින් හඳ පායන කොට රෑ කාලෙට කොහොම ලස්සනක් තියෙන්න ඇද්ද? අර ගිරා සන්දේසේ සමහර තැන් විස්තර කරනවා වගේ,තුරුවැළ උදුල සඳරැස් පිරි නුබ ගැබ දබිඟු රැළ මුවත පිරි පුල් මල් වන හිස දලෙළ රළ වතල පෙන පිඩු සැදි සමුදුර දමන දොළ වඩා දැක දැක උන් සඳ නිබ ඳකියන්න පුළුවන්ව තියෙන්නත් ඇති.ඒ කවියත් එක්කම මට මතක් වුණේ ගෙදර අඹ ගහ යට බංකුව. රත් වෙච්ච තාර හුළඟට වඩා නිල්පාට ගොයම් පැළ පීරගෙන එන පවන් රැල්ලෙ කොයිතරම් සනීපයක් දැනෙනවද? සන්දේශ කවි කටපාඩම් කරන්න කියාපු තැන.නල මුදු සුවඳ පිරිකුඹු මියුරු අඹ ගෙඩි ආදී වූ සියලුම සුබ ලකුණු අදටත් අඹගහ යට සෙවණෙදි දකින්න පුළුවන්. හැබැයි ඉතින් වවුල් කොට දකින කොට තමයි හිත කීරි ගැහෙන්නේ. ඒ මදිවට ලේන් කොටත් වැටෙනවා. කිරි දත් හැලෙන කාලේ වගේ නෙවෙයි අඹගෙඩිවලට දත ගහල වට්ටනකොට කිසිම හිතවත් කමක් ලේන්නු එක්ක තියාගන්න හිතෙන්නේ නෑ. ඒත් ඉතින් තමන් සොයා ගත්ත රස මසවුල බිම වැටුණම අඬන ලේනි දැක්කම දුකත් හිතෙනවා. එහෙමය කියලා වැටිච්ච අඹ ගෙඩිය නම් නොකා ඉන්නේ නැහැ. ඒත් ඉතින් ඒ වගේ රස අඹයක් කන්න අද ලැබෙන්නෙ කීයෙන්කී දෙනාටද? තුන්සිය ගාණක් අඹ වර්ග තිබුණත්, හැමදේම වගේ අඹ ගෙඩියත් කෘත්‍රිමව ඉදවලා ලෙලි ගහල පැකට් කරලා. අඹ ඇට පනින්න ගන්න වේලිච්චම අඹ ඇටයකින් පැළයක් ගන්න පුළුවන් වුණත් බඩ් කරලා ජාන විකෘති කරලා ඵලදාව වැඩිකරගන්න දසවධ දීපු අඹ ඇටයකට විසි කරපු තැනක පැලවෙන්න තරම් හයියක් නෑ. පොළොවටත් රට පොහොර දාලා, වස විස කැවිලා එදා වගේ වැටෙන හැමදේම පැළ කරගන්න උවමනාවක් නෑ.අඹ ගහ යට ඉඳන් පොත් බලලා ඇස් රිදෙනකොට ඈත බැලුවම මහ නියරවල් යාවෙන තැන මී ගහ තමයි කෙළින්ම පේන්නේ. ඒකේ ලඟින වවුල්ලු මී කාලා මදි පාඩුවට අපේ වතුවල අඹ, කෙසෙල්, රඹුටන් ගස්වලටත් වග කියනවා.මා වවුලන් රෑ පුරාම රංචු ගැසීලාමී ගස් යට මී වැහි වැහැලාබාලේ මෙන් පාන්දරින් ඇහිඳින්නට යන්නට බෑමට තනියක් දැනෙනවා...ඒ දවස්වල මීගහ යටට දුවද්දී තේරුමක් නොදැන කීවත් රස්සාවක් කරන්න, දියුණුවෙන්න, සල්ලි හම්බ කරන්න කියලා හිතාගෙන ගමදාලා නගරෙට ආපු බොහෝ දෙනකුට ඒ තනිකම අද හරියටම දැනෙනවා. කොස් පළුව, දෙල් ගෙඩිය, හොදි මාලුව වුණත් බෙදා හදාගෙන කාලා පුරුදු මිනිස්සු, මඟුල් ගේක ඉලව්ගේක නිදිවරාගෙන හිටිය අහල පහල උදවිය තරගෙට ලෑස්ති කරපු අස්සයෝ වගේ එක දිහාවක් බලාගෙන යනවා. වටේ පිටේ වෙන්නේ මොනවද කියලා හිතන්නවත් වෙලාවක් ඒ ඇත්තන්ට නැහැ. හිතේ මනුස්සකම නැතිව නොවෙයි. මනුස්සකම් පෙන්නගන්න වෙලාවක් නැතිව ගිහින්.බුදුන් වහන්සේ දේශනා කරපු සමජීවිකතාවෙන් මිදිලා, හම්බකරනවාට වඩා වියදම වැඩියි. මනුස්සකම්වලට වෙලාව ගියොත් ණය ගෙවා ගන්නේ කොහොමද?බස් එකක් ඇවිත් මූණ අයිනෙම නැවැත්තුවේ දූවිලි අවුස්සගෙන. එතකොටයි මට මතක් වුණේ මම තවම ඉන්නේ බෝගන්විලා පදුර යටම නේද කියලා. තවත් සෙනඟ ගහ යට පිරිලා. මිනිස්සු දැනුවත්ව හරි නොදැනුවත්ව හරි ගහකින් ලැබෙන සෙවණට ඇදෙනවා. ඒ හින්දම තමයි වනරෝපා සූත්‍රයේ කියන්නේ උද්‍යාන, මල්වතු ආදී තුරුවැල් රෝපණය කිරීම මහා පුණ්‍යකර්මයක් කියලා.මිනිස්සු විතරක් නෙවෙයි සතා සිව්පාවනුත් ගහට කොළට ඇදෙනවා. ලේක්හවුසියේ පඩිපෙළ දිගේ ඉන්න වී කුරුල්ලෝ රෑනත් බෝගන්විලා ගොනුවට ඇදුනේ ඒකනේ. හැබැයි උන් වේගයෙන් ආපසු හිටපු තැනටම ගියා.ගමේ දී නම් වී කුරුල්ලෝ අරුමයක් නෙවෙයි. ඒත් මේ මහ සෙනඟ අස්සේ වාහන සද්දෙ මැද මුන් කොහොමද ඉන්නේ. උනුත් පෙලිකන්ලා වගේම මේ කන්දොස්කිරියාවට හුරුවෙලා. අනෙක දැන් තට්ටු ගණන් උසට හෝටල් හැදුවට ඉස්සර මේ හරියත් වගුරනේ. තමන්ගේ උරුමේ දාලා මේ වී කුරුල්ලෝ කොහේ යන්නද?මුහුදෙන් වටවුණු හින්දම නොවෙයි ගංගා ඇළ, දොළ, ඔය පාරවල් ඕනෑතරම් නිසා මුළු රටම අයිති වෙන්නේ වගුරු බිම් ගනයට. ඒක නිසාම තමයි බලන බලන ඕන තැනක මොකක් හරි ගහක් කොළක් සතෙක් සිව්පාවෙක් දකින්න තරම් පිනක් අපට තියෙන්නේ.ඒත් ඒ පින හරියට ලබාගන්න අපේ ඇත්තන්ට හුරුවක් නැති හැටි? එහෙම කියන්නේ තරහකින් නෙවෙයි. දුකකින්. මොකද පෙලිකන් කුරුල්ලන්ගේ හැඩ වැඩ ගන්න කියලා දුෂ්මන්තවත් අඬගහගෙන අපි පාරේ හිටගෙන හිටියා. අපි උඩ බලනවා දැකලා එතනින් යන හැමෝම වගේ උඩ බැලුවා. වාහන නවත්තලා උඩ බැලුවා. සමහරු කටවල් ඇරගෙන පුදුම වුණා. සමහරු කැමරාෆෝන්වලින් ෆොටෝ ගත්තා. ඒත් මේ පෙලිකන් කුරුල්ලෝ අවුරුදු ගාණක ඉඳන් මේ වීදි ලාම්පු මත ඉන්නවා. හැමෝම දකිනවා. ඒත් හරියට බලන්න මතක් වුණේ නෑ. ඒ ඇයි? සොබා දහම ඒ තරමටම අපට ළඟයි. ඒත් සොබා දහමෙන් ඒ තරමටම අපි දුරස්ථයි.යන්න ගිය ගමන පැත්තක තියලා ඡායාරූප ගන්න ලෑස්ති වුණ නිසා බේරේ වැවේ දිය කෙළින පෙලිකන්ලාවත් බලන්න අපි ගියා. ගමේ වගේමයි දෙපාවේ මාලු අල්ලන දිය කාවො මෙහෙ බේරේ වැවෙත් දිය බුං ගහනවා. ඒත් ගොයමට උඩින් පියාඹන ගිරා රෑන වෙනුවට බේරෙ වැවට උඩින් පියෑඹුවේ කපුටු රෑනක්.ඉඳහිට වැව අයිනේ මාලු අල්ලන කණ කොකෙක් දැක්කාම ගොයම් ගස් අතර පෝලිමට සිල්ගන්න කොක්පේලිය මට මතක් වුණා. කොන්ක්‍රීට් කටුකත්වය අස්සෙත් සැඟවුණු සුන්දරත්වය දකින්න නම් ඇහැ කන ඇරලා වට පිටාව දිහා හොඳින්න බලන්න ඕනා.මම පාරේ අනිත් පැත්තේ ඉඳන් බෝගන්විලා පඳුර දිහා බැලුවා. සුපුරුදු විදිහටම නොදැනුවත්වම සෙවණක් හොයන මිනිසුන් එතැන ඉන්නවා. ඒත් ඔවුන්ට අවට ගැන හිතන්න වෙලාවක් නෑ වගෙයි. ඔරලෝසුව බලනවා, ජංගම දුරකථනයෙන් කථා කරනවා. ඔව් ඒවත් අත්‍යවශ්‍යයි. ඒත් අඩුම ගානේ තමන් ඉන්නේ මොන ගහක් යටද කියලාවත් බලන්න පුළුවන් නම් හොඳයි.බෝධි සත්ත්වයන් වහන්සේට බුදු වෙන්නත් පිට දුන්නේ ඇසතු ගසක්. අනිමිස ලෝචනයෙන් කෘත ගුණ දක්වන්න තරම් බුදුරජාණන් වහන්සේ කෘතඥ වුණේ ඒ ගස් සෙවණක තිබෙන අගය සර්වඥ ඥානයෙන් අවබෝධ කරගත් නිසයි. ඒ ලැබෙන පිරිසිදු හුස්ම පොදට සැඩ අව්රැසින් පීඩා නොකර දෙන සෙවණට ස්තුතිවන්ත වෙන්න තරම්වත් අපේ හිත යහපත් වෙන්න ඕනෙ.ජීවත් වෙනවා කියන්නේ ලෞකික අරමුණු මත්තෙම හඹාගෙන යන එක විතරද? ඒත් කමක් නෑ. අඩුම ගානේ අපිට සතියකට ලැබෙන පැය එකසිය හැට අටෙන් එක පැයක් තමන්ගේ වට පිටාව දිහා බලන්න ඉතුරු කරගන්න පුළුවන්නම්, ලෞකික සුවය වගේම අධ්‍යාත්මික සුවයක් ලබාගන්න වැඩි වෙහෙසක් දරන්න ඕනේ නැතිවෙයි.බර වචනවලින් කියන ජෛව විවිධත්වය සුරක්‍ෂා කිරීම වෙනුවෙන් බරපතළ ලෙස කැප වෙනවට වඩා අපට සෙවණ දෙන ගහක්, අපට සුවඳ දෙන මලක්, අපව පිනවන සතෙක් සීපාවෙක් දිහා ඕනැකමින් බලලා, අපි වගේම පණ ගැහෙන ඒ ජීවිතවලට හානියක් නොවෙන්න ප්‍රාර්ථනා කරනවා නම් ධර්මය රකින්නාව ධර්මය විසින් රකිනු ලබනවා වගේ සොබා දහම රකින්නාට සොබා දහමෙන්ම රැකවරණය ලැබෙනවා නියතයි.අරුණි මුතුමලීඡායාරූපය-දුෂ්මන්ත මායාදුන්නෙකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=af1101168</link>
    <topic>දීග යමුද? බින්න බහිමුද?</topic>
    <author>සුමේධා නවරත්න</author>
    <content>මේ ඉඩකඩම්, ගෙදර දොර, වාහන මගෙ. හම්බ කරන්නෙ මම. ඒ නිසා මගේ දේපළ මං කාට දුන්නත් ඔහේට වැඩක් නැහැ. මං කැමැති විදියටයි ඒවායෙ වැඩ කෙරෙන්නෙ. ඒ නිසා අනවශ්‍ය මැදහත්වීම්වලට එන්න එපා.”වරක් අප දන්නා හඳුනන මහතකු සිය බිරිඳට එලෙස කියා සිටියේ කොටුව දුම්රිය පොළේදීය. බිරිඳගේ කුටු කුටු ගෑම්වල ප්‍රතිඵලය වූයේ කේන්තියට පත් සැමියා වේගයෙන් එලෙස කියාගෙන යෑමය.”හොඳයි. ඔය සේරම ඔහේගේ. ඔහේට ඕවා නැති කාලයේ හිටියෙ මම විතරයි. ඕන එකකුට ඕන දෙයක් දීලා ඕන එකක් කරගන්න එකයි ඇත්තෙ.”බිරිය ද පසුබැස්සේ නැත. ඉන්පසු දුම්රිය ගමනාවසානය තෙක්ම ඔවුන් නොවේ වදනකුදු කතා කළේ. ඇය ඔහු සමඟ දීග ගියේ මීට විසි වසරකට පමණ පෙරදීය. අද මෙන් සරු බවක් එදා නොතිබුණ ද යමක් කමක් ප්‍රවේණිගතව උරුමව තිබුණේ ඔහුටය. ඇය ඔහු හා දීග ගොස් පදිංචි වූයේ ඔහුගේ මහ ගෙදරය. දීග ගිය ඇය ඔහුට පමණක් නොව ඇතැම් විට නිවෙසේ සෙසු සාමාජිකයන්ට ද යටත් වැසියකු වූ අවස්ථා නැතිවා නොවේ. ඇය ඔවුන්ගේ ආර්ථික බලයට යටවුණේ නිතැතිනි.ලංකාවේ විවාහ ක්‍රම කිහිපයකි. ඒ අතර ප්‍රධාන තැනක් දරන එක් විවාහ ක්‍රමයක් වන්නේ දීග විවාහයයි. බින්න විවාහය අනිකය.ලංකාවේ පැරැණි සිංහල විවාහ සංස්කෘතිය ගැන පර්යේෂණයක යෙදෙන ආචාර්ය ප්‍රේමදාස ශ්‍රී අලවත්තගේ මහතා එනමින් ඇති සිය ග්‍රන්ථයේ දීග හා බින්න විවාහය ගැන දක්වන අදහස මෙබඳුය.”... මනමාලිය මනමාලයාගේ ගෙදරට කැන්දාගෙන යාම දීග විවාහය වූ අතර මනමාලයා මනමාලියගේ ගෙදොර වාසයට පිවිසීම බින්න විවාහය වූයේය. දිවයිනේ උඩරට ප්‍රදේශවල බින්න විවාහ බෙහෙවින් පැවැතියත් දීග විවාහ ද සිදු විණි. දීග විවාහයේ දී ස්වාමියාටත් බින්න විවාහයේ දී භාර්යාවටත් වැඩි බලය සහ වාසිය හිමි විණි. සැමියාට සිය නිවෙසේදී සිය බිරිය නෙරපීමට ද හැකි වූවා සේම බිරිය ද සිය නිවෙසේ දී සැමියා පිටු දැක තම ආධිපත්‍ය පළ කිරීමට සමත් වූවාය.....”(පැරැණි සිංහල විවාහ සංස්කෘතිය)මෙකී සැමියා සිය බිරිඳට එවැනි තර්ජනයක් කළේ දීග විවාහයේ බල මහිමයෙනි.දෑවැදි ඇතුවා හෝ නැතුවා දීග යන කාන්තාව සිය සැමියාගේ ආධිපත්‍යයට යට වෙන අවස්ථා එමටය. එහිදී ඇගේ සල්ලිකාර බව හෝ වංශවත් බව තැකීමකට ලක් නොවේ. ‘ගම්පෙරළිය’ නවකථාවේ නන්දා දෙවන වර විවාහ වන්නේ තමාට වඩා කුලයෙන් පහළ පියල් සමඟය. ඇයගේ පළමු සැමියා වන ජිනදාස ගේ මරණය සිදුවන්නේ මේ විවාහයෙන් පසුවය. ඒ මරණයේ අවසාන කටයුතු සිදුවන්නේ නන්දා අතිනි. එහෙත් ඒ බරපැන දැරෙන්නේ පියල්ගේ මුදලිනි. නන්දා අතින් භූමදාන කටයුතු කෙරුණ බව දැනගත් පියල්ගේ මුවට නැඟෙන මේ වදන් දීග විවාහයකදී සැමියාගේ බලපුළුවන්කාරකම මැනැවින් ප්‍රදර්ශනය කරන්නකි.”එහෙනම් පාංශකූලේ දී ජිනදාස භූමදාන කොට අවසාන ගෞරවය දැක්කුවේ මගේ සල්ලිවලින්”...යි හිසට නැඟුණු ඊර්ෂ්‍යාවත් කෝපයත් ඇති පියල් කීය. (ගම් පෙරළිය – මාර්ටින් වික්‍රමසිංහ)පියල්ට මෙවැනි හැඟීමක් ඇතිවීමට සාධාරණ හේතු තිබිණි. එහෙත් ඔහුගේ මුවෙන් මේ වදන් බිහිවන්නේ නන්දා ඔහුගේ නිවෙසේ වසමින් ඔහුගේ මුදලෙන් යැපෙන නිසා නොවේද? දීග විවාහයක ආධිපත්‍ය සැමියාට බව මෙහිදී වඩා හොඳින් පැහැදිලි නොවන්නේද?දීග විවාහය ඉඩම්වල ආර්ථික වටිනාකම රකින ක්‍රමයක් බැව් පැවසෙන්නේ නදීරා ජයතුංග විසින් රචිත විවාහය පිළිබඳ ‘සමාජ විද්‍යාත්මක විමසුමක්’ නැමැති කෘතියේය. ලංකාවේ උරුම නීතිය අනුව දරුවන් අතර බෙදී යන ඉඩකඩම් කුඩා කැබලි බවට පත්වීම එහි ඇති ආර්ථික වටිනාකම හීන කරවයි.”මේ තත්ත්වය යම් පමණකට හෝ අඩු කිරීමට ඇති ක්‍රමයක් ලෙස දීග විවාහය වැදගත් වන්නේ පවුලෙන් විවාහ වී පිටවී යන විවාහක දියණියට යම් චංචල දේපළක් දෑවැද්ද වශයෙන් ලබා දී අනෙක් දේපළ විශේෂයෙන් මවුපියන්ගේ ඉඩම්වලට ඇති අයිතිය ඇයට අහිමි කිරීමයි. මේ තුළින් ඉඩම් කුඩා කැබලි වී බෙදී යාම සහ එහි ඇති ආර්ථික වටිනාකමෙහි අඩුවීමක් සිදු නොවන නිසා දීග විවාහයෙහි ඇති වැදගත්කම අවබෝධ කර ගත හැකිය.” දීග විවාහයේදී යම් දුරකට රැකෙන ඉඩකඩම්වල වටිනාකම සමාජ විද්‍යාඥයින් දකින්නේ එලෙසය.බින්න විවාහය යනු දීග විවාහයේ ප්‍රතිවිරුද්ධ විවාහයයි. එනම් සැමියා බිරිඳගේ නිවෙසේ පදිංචියට යාමය. බින්න විවාහය ගැන කතා කරන විට සිහියට නැඟෙන අපූරු කියමනක් මෙවේලෙහි ම’සිහියට නැඟේ. එනම් බින්න විවාපත් සැමියා හුළුඅත්තයි තල් අත්තයි වහලේ සඟවාගෙන සිටිය යුතුයි යන කියමනයි. ඇතැමෙකු කියන්නෙ හැරමිටියකුත් තබාගත යුතුය යන්නයි. මින් අදහස් වන්නේ මහලු වියට එළැඹ සිටිය ද බිරියගේ අණට සැමියා යටත් බවය. එබැවින් ඕනෑම රැයක ඕනෑම වැස්සක බිරිඳ නිවෙසින් පිට යව! කියන ඕනෑම මොහොතක සැමියා නික්ම යාමට සූදානම්ව සිටිය යුතුය.පැරැණි සිංහල විවාහ සංස්කෘතිය නැමැති සිය කෘතියට පූජාවලියෙන් කරුණු උපුටා දක්වන අලවත්තගේ මහතා බින්න විවාහය ගැන එහි ඇති සටහන තබන්නේ මෙලෙසය.”වැදි තරුණියගේ ගෙදොර බින්න විවාහයට පත් උපකයන් ලැබූයේ මෙවැනි අත්දැකීමකි.”එතෙම එක් වේලක මයිලා සිත් ගන්මියි දැල්කත්, පන්කත්, මස්කත් අද්දි. එක් වේලක නැන්දා සිත් ගන්මියි දරමිටි පල මිටි ආදිය ඇද දෙයි. එක් වේලක අඹුව සිත් ගන්මියි වී සාල් පෑර දී පැන්කත් ඇද දී නොයෙක් කර්මාන්ත කෙරෙයි. මෙසේ වී තිබියදීත් ජාවී නම් ඔහුගේ බිරිය ඔහුට දාව උපන් පුත්‍රයා නළවන්නට වූයේ මස් වැද්දවුගේ පුත නොහඬ. කත් අදනා සුමයගේ පුත නොහඬ. මුඩයගේ පුත නොහඬ. කෙළතොල්ලගේ පුත නොහඬ. යනාදී වශයෙන් ඔහු අවඥාවට ලක් කරමිනි.”බින්න විවාහයකදී තමන්ට විඳින්නට සිදුවූ සිත් රිදීම් කොතෙක් ද කියතොත් යළි උපන් ගමටම යන්නට සිතෙන බව එදා ගැමියා ඇතැම්විට පැවසුවේ කවියෙනි. එය විවාහය පිළිබඳ කලකිරීම් උච්ඡතම අවස්ථාවක් නිරූපණය කරන්නක් විය.”අප්පගෙ පෙරැත්තේ බැරුවා නිසාවටබින්න මඟුලකට බහදී මෙමා හටඅප්පා ලෙසට උන් අඹුවට එදා සිටඋපන් ගමට යාමට දැන් සිතෙයි මට”(ජන කවිය සහ ජන සමාජය – දයා අමරසේකර)බින්න විවාහයේදී සැමියා කෙනෙහිලිකම් ලබන්නේ බිරිඳගෙන් පමණක් නොවන වග එම කෘතියේ එන මේ කවෙන් ද පැහැදිලි වේ.අලුත් පිට බෑනා ගෙදර එන විටමලුත් පුදා දුව කැන්දා දෙති ළඟටකලුත් ගොසින් බෑණා ගෙදර එන විටබලුත් නොවටීය බෑණා නැන්දාට...”දීග හා බින්න විවාහ හැරුණු කොට මෙරට විවාපත් වන තවත් ක්‍රම කීපයකි. එකගෙයි කෑම එවන් ප්‍රචලිත තවත් පැරණි විවාහ ක්‍රමයකි. තවත් විදියකට කියතොත් පුරුෂයන් කිහිප දෙනකු විවාහ කරගැනීමට තරුණියකට ඇති අවසරයයි. මේ පිළිබඳ රොබට් නොක්ස් සිය ‘එදා හෙළදිව‘ කෘතියේ (පරිවර්තනය ඩේවිඩ් කරුණාරත්න) තබා ඇති සටහන මෙබඳුය.”රටේ ප්‍රධානතම පුරුෂයා හටත් එක් භාර්යාවකි. එහෙත් කවර ස්ත්‍රියකට වුවද පුරුෂයන් දෙදෙනෙකු එක විට සරණපාවා ගත හැකිය. මේ රටේ සිරිත අනුවත් පවුලේ සහෝදරයන් දෙදෙනකුට එක බිරියක සරණ පාවා ගත හැකිය. ඔවුන්ගෙන් ලැබෙන දරුවෝ පුරුෂයන් දෙදෙනාහටම පියා යැයි අමතන්නෝය.”එකගෙයි කෑමේ විවාහය පිළිබඳ ජනකවිය සහ ගැමි සමාජය නැමැති කෘතියේ තිබූ සටහනක් හා කවියක් මෙබඳුය.“බින්න විවාහය මෙන්ම එකගෙයි කෑමද පැරණි උඩරට සමාජයෙහි තිබූ බවට සාධක ඇත. දේපළ බෙදී යාම වැළැක්වීමට පවුලේ වැඩිමහල් සහෝදරයා ආවාහ කරගත් අඹුවට සෙසු සහෝදරයෝද තමන්ගේම අඹුව වශයෙන් සලකා කටයුතු කරති. මේ ක්‍රමය නිසා පියාගෙන් ලැබුණ දේපළ සහෝදරයන් අතර බෙදීයාමක් සිදු නොවේ. කෙසේ වුවද එකගෙයි කෑමේ සිරිතට විරුද්ධ වූ අය ද සමාජයේ ජීවත් වූ බව ජන කවියෙන් සාධක ඉදිරිපත් වේ.”කුසේ උපන් ලොකු අයියා කරපු හැටිගහේ සිටිද්දී හැර පට කපා යතීබඹරු සිය දහස් ඇඟ ලේ උරා බොතීපලයන් අයියන්ඩි මම එන ගමන් නැතීඑකගෙයි කෑ සහෝදරයන් දෙදෙනාගෙන් වැඩිමහල් සහෝදරයා, බාල සහෝදරයා අනතුරට හෙලූ ආකාරය මේ කවෙන් පැහැදිලිය.සහෝදරයන් දෙදෙනෙකු නොව සහෝදරයන් හත් දෙනෙකු එක් බිරිඳක් සමඟ එකල පවුල් කෑ ආකාරය ගැනත් ඉතිහාසයෙන් අපට තොරතුරු හෙළිවේ. පෘතුගීසි රජය යටතේ මෙරට දහනව වසරක් යුද සෙබළෙකු ලෙස සේවය කළ බ්ධචධ අඪඡඥඪපධ විසින් රචිත ඇතැම් සටහන් පෙළක් ‘රෙබේරෝගේ ලංකා විත්ති’ නමින් රසවාහිනී’ සඟරාවට (1964) පරිවර්තනය කර තිබුණේ ජී.බී.අදිකාරි විසිනි. එහි විවාහය ගැන මෙබඳු සටහනක් වේ.”ඔවුන්ගේ විවාහ සිනහව උපදවයි. දැරියක් තම කුලයට අයත් වූවකු සමඟ දීග යාම පිණිස සම්මුතියකට බැඳෙයි. නෑයන් ඊට කැමැති වුවහොත් උත්සවයක් පවත්වා මනාල ජෝඩුව එක්තැන් කරයි. ඊළඟ දින මනාලයාගේ (ස්වාමිපුරුෂයාගේ) සහෝදරයෙක් ඔහුගේ තැන ගනියි. සහෝදරයන් සත් දෙනෙක් සිටියහොත් ඇය ඒ සත්දෙනාගේම බිරිය වෙයි.එක් එක් සොහොයුරා වරින් වර එක් එක් රැය ඇය සමඟ ගත කරයි. නීත්‍යානුකූ®ල ස්වාමිපුරුෂයාට අනෙක් සොහොයුරන්ට වඩා ඇය පිළිබඳ අයිතියක් නැත. දවාලෙහි ඇගේ කාමරය හිස්ව ඇත්නම් ඕනෑම සහෝදරයකුට ඊට ඇතුළු විය හැකිය. ඔහු එහි සිටින විට අන් අයකුට ඇතුළුවීම තහනම් වේ.සොයුරන් කිසිවකු ප්‍රතික්ෂේප කිරීමට ඇයට නුපුළුවන. බාලම සොහොයුරා සමඟ ඇය විවාහ වී නම් අනෙක් සොයුරන්ට ඇය සමඟ එක්වීමට අවසරයක් නැත. එහෙත් බාල සොහොයුරාට අනෙක් සොහොයුරන්ගේ බිරියන් සමඟ රාත්‍රිය ගත කළ හැක. එමෙන්ම පවුලේ සොහොයුරන් හත්දෙනකුට වඩා ඇත්නම් හත්වැන්නාගේ පටන් අනෙක් අයට ද ඇය සමඟ එක්ව සිටීමට ඉඩ නැත. සොහොයුරන් හුඟක් සිටින පවුලකට බැඳුණ ස්ත්‍රිය වාසනාවන්තියක ලෙස සැලකේ. සෑම අයකුම ඇය සඳහා ගොවිතැන් කර හෝ හරි හම්බ කරන බැවිනි.”එකගෙයි කෑමේ විත්ති එබඳුය. ඒ හැරුණ විට නෑනා මස්සිනා විවාහය ද මෙරට මෑතක් වන තුරු පැවැති විවාහ ක්‍රමයකි. එකල සමාජය තුළ මේ ඇවැස්ස විවාහය හෙවත් නෑනා මස්සිනාගේ විවාහය පිළිගෙන තිබූ එකක් බැවින් ඔවුන්ට නිදහසේ ඇසුරු කරන්නට ලැබී තිබේ.”පියාගේ සහෝදරියගේ දුව හෝ මවගේ සහෝදරයාගේ දුව ඇවැස්ස නෑනා වශයෙන් සලකන ලදී” (ජනකවිය සහ ජන සමාජය)මේ ඇවැස්ස විවාහය ගැන ගෙතුණු ජන කවි බොහෝමයකි. ඒ අතරින් එකකි මේ.”වැසි දිය අයිති ගං හෝ ඇළ සමුදුරටයිමල් පැණි අයිති වට ගුමු දෙන බමරුන්ටයිමීරා අයිති කිතුලේ කල වැද්දාටයිනෑනා අයිති කාටද මස්සිනාටයි”(ජන කවිය සහ ජන සමාජය)නෑනා මස්සිනාට අනිවාර්යයෙන්ම හිමිවිය යුතු වග මේ කවෙන් විදහා දැක්වෙයි. ඒ අයිතියේ දැඩි බව ඊට උපමා කරගෙන ඇති වස්තූන්ගෙන් මොනවට පැහැදිලි වෙයි. ඒ කෙසේ වුවත් ඇතැම් නැන්දා කෙනෙකුගෙන් බෑණාවරු දුව නොලබන අවස්ථා නැතිවා නොවේ. ඒ ගැන රොස්වන බෑණා කෙනෙකු ගයන ජන කවියකි මේ.”කුටු කුටු ගාන උගුරේ ගෙඩි හැදීයන්වට පිට බලන ඇස් දෙක පොල හැදීයන්වමතට බඳින කොන්ඩේ ගිනි වැදීයන්මට දුව නොදෙන නැන්දගෙ ළය පැලීයන්”(ජන කවිය සහ ජන සමාජය)නෑනා හිමි නොවීමේ කේන්තිය කෙබඳු ද යන්න සිතාගත හැකි කවියකි මේ.බහු පුරුෂ විවාහය මෙන් ම බහු භාර්යා විවාහය ද මෙරට සමාජයේ පැවතුණ බවට සාධක හිමිව ඇත. එකල රජවරුන්ට අග බිසව හැරුණ විට අන්තඞපුර කාන්තාවන් සිටීම ඊට එක් ප්‍රධාන නිදසුනක් ලෙස විවාහය පිළිබඳ පර්යේෂණයෙහි නියැළෙන්නන්ගේ මතයයි.එක් පුද්ගලයකු සහෝදරියන් කිහිප දෙනකු විවාහ කර ගත් අවස්ථා ද එකල විය. සහෝදරියන් විවාහ කර ගැනීමේ දී ඔවුනොවුන් අතර කලහ අඩු වූ බව සමාජ විද්‍යාඥයන්ගේ මතයයි. එහි යම් සත්‍යතාවක් තිබෙන්නට පුළුවන. ඔවුන් පවසන්නේ රණ්ඩු අඩුවූ බව මිසක එය සම්පූර්ණයෙන් නැති නොවූ බවකි.එසේ විය නොහැක්කේ විශේෂයෙන් ගැහැනුන් දෙදෙනකුට එකම තැන විසීම දුෂ්කර කාර්යයක් බැවිනි. වර්තමානයේ විශේෂයෙන් වැඩිහිටි නොහොත් විවාපත් දියණියන්ට හා ඔවුන්ගේම මවුවරුන්ට ද ඇතැම් අවස්ථාවක එකට විසුම ලෙහෙසි නැත. ඇතැම් අවස්ථාවල විරසකවීම් කෙලවර වන්නේ පොලිසිය තෙක් දුර දිග ගොසිනි. එහෙව් රටේ සහෝදරියන්ට වුවද එකම සැමියකු සමඟ දීග කෑම පහසු කාර්යයක් නොවේ.ඇතැම් අවස්ථාවක මේ සහෝදරියන් වෙන්ව වාසය කළ බව කියැවේ. සැමියා වරින්වර එක් එක් නිවෙස් කරා යයි. මේ විවාහ ක්‍රමය ඇති වීමට, පළමු බිරිය දරුවන් නොලබා සිටීම එක් හේතුවක් බව සමාජ විද්‍යාත්මක මතයයි. සහෝදරියන් කීප දෙනෙකු සමඟ විවාපත් වීමත් ඒ වටා ගොඩ නැගෙන අර්බුදකාරී තත්ත්වයන් ඇතුළු එකල සමාජ සංස්කෘතිය විදහා නිර්මාණ කෘති පවා මෙරට කලා ක්ෂේත්‍රය තුළ ඇත.එය වරෙක ටෙලිනාට්‍ය කලාවට මෙන්ම සිනමාවට ද නැගුණු අවස්ථා තිබේ. තරුණයන් තමන් කැමති තරුණියන්ගේ අතගෙන හොර රහසේ පලා ගිය අවස්ථාද ඉතිහාසයේ පටන් තිබූ බවට කරුණු රැසක් පත පොතෙහි සඳහන්ය. ඒ අතර කුමාරිකාවන් රැගෙන ගිය කුමාරවරුද සිටිති. හෙලේනා රැගෙන ගිය ගැමියෙක් ද විය.”ගල් මුල් වල පය පැකිලී වැටි වැටිමතකයි හඳපානේ කැන්දන් ආ හැටිකව්ද...මගෙ රත්තරන් හෙලේනා...”මේ ගී වැල් අපට ඇසෙන්නේ උස් මිටිකම් නොතකා සිදු වුණ හොර රහස් විවාහයක් ගැන කීමටය.ඇතැම්විට තරුණියක ආවාහ කර ගත් ගැමියකු තරුණිය සිය ගෙදරට කැඳවාගෙන යාමේදී අනපේක්ෂිත ලෙස බිරිය පැහැර ගෙන යාමේ අවස්ථාද දක්නට ලැබේ. මේ පිළිබඳ රොබට් නොක්ස් සිය ග්‍රන්ථයේ මෙවැනි සටහනක් තබා තිබේ.”.... මනාලිය ඉස්සර කරගෙන යෑම සිරිතක් බවට පත් වූයේ එක් කලෙක මනාලයා පෙරටුව ගමන් කරද්දී ඔහුගේ මනාලිය, ඔහු නොදැනුවත්වම වෙන එකෙකු විසින් සොරකම් කර ගෙන යෑමේ අවාසනාවන්ත සිද්ධියක් නිසාය.”(එදාහෙළ දිව - පරිවර්තනය - ඩේවිඩ් කරුණාරත්න)පවුල් අතර සහෝදර සහෝදරියන් හුවමාරු වීම තවත් විවාහ ක්‍රමයකි. ඇවැස්ස නෑකම නැතිව වුවද මෙය එසේ සිදුවූ බව අතීත ග්‍රන්ථ ආශ්‍රයෙන් විග්‍රහයක යෙදෙන ආචාර්ය ප්‍රේමදාස ශ්‍රී අලවත්තගේ මහතා පවසා සිටින්නේ මෙලෙසිනි.”අංජන රජු සිංහභනු රජුගේ සොහොයුරිය විහාහ කර ගනිද්දි සිංහභනු රජු, අංජන රජුගේ සොහොයුරිය විවාහ කොට ගත්තේය. සුද්ධෝදන රජු සුප්‍රබුද්ධ රජුගේ සොහොයුරිය සමඟ ද සුප්‍රබුද්ධ රජු සුද්ධෝදන රජුගේ සොහොයුරිය සමඟ ද විවාහ වූවෝය. බිම්බිසාර රජුගේ සොහොයුරිය කොසොල් රජුන් කෙරෙහි ද කොසොල් රජුගේ සොහොයුරිය බිම්බිසාර රජුන් කෙරෙහි ද විවාහප්‍රාප්තව විසූහ.....”(පැරැණි සිංහල විවාහ සංස්කෘතිය)කෙසේ වුවද මේ කී නොකී විවාහ ක්‍රමයන්ගෙන් ඇතැම් විවාහයන් මේ වන විට සමාජ පිළිගැන්මෙන් හා නීතියෙන් තහනම් ව ඇත. එහෙත් මේ කියන සියලුම වර්ගයේ විවාහ අඩු වැඩි වශයෙන් මෙකල සමාජයේ ද නැත්තා නොවේ. දීග ගිය බිරියෝ ද බින්න බසින සැමියෝ ද අද සමාජයේ ද වෙත්. පවතින නීතිය අනුව විවාහ වුවද විවාහයෙන් පසු ඇතැම් විට සමහරකු දීග ගියා වැනිය. සමහරකු බින්න බැස්සාක් මෙනි. මේ දෙපිරිසට ම අයිති නොවී දෙන්නාගේම මහන්සියෙන් ගෙපැලක් අටවාගෙන ජීවිතය ඇරැඹීම මෙකල බොහෝ යුවතිපතින්ගේ අරමුණය.බහු භාර්යා විවාහය බහු පුරුෂ විවාහය සපුරා තහනම් වුවද අනියමින් හොරෙන් තවමත් මේ ක්‍රමයන් විවිධාකාර ලෙස පවතින බව නොරහසකි. ඇතැම් විට එය නීතියට ද වැලි ගසා කෙරෙන විවාහයන්ය. පසුගිය දිනෙක මිය ගිය එක් දුම්රිය සේවකයකුට නීත්‍යානුකූල බිරියන් තිදෙනකු විය. අනියම් බිරියන් දෙදෙනකු විය. මේ රහස හෙළි වූයේ නීත්‍යානුකූල බිරින්දෑවරු, සැමියා මිය ගිය පසු ලබා දෙන වන්දි මුදල ගැනීමට අදාළ රක්ෂණ ආයතනයට පැමිණි පසුය. එහෙත් බිරින්දෑවරුන්ගෙන් ඊට නීතිමය අයිතිය උරුම වූයේ පළමු විවාහයේ බිරිඳට පමණි.මනාලියන් විවාහයේදී තවකෙකු විසින් සොරා ගැනීම මෙකලද සිදුවේ. ගල් මුල්වල පය පැකිලී වැටෙන්නට හෝ හඳ පායා ඇති දිනකම සොරෙන් පැන යාමට යොදා ගැනීමට මෙකල තරුණ තරුණියන්ට අවශ්‍ය නැත. ප්‍රවාහන හා සන්නිවේදන පහසුකම් බහුල මෙකල තරුණ තරුණියෝ රහසේ පැන යති. ඉන් ඇතැමෙක් විවාහ වෙති. ඇතැම් විට විවාහයක් සිදු නොවෙයි. බාල වයස් වීම ඇතුළු කරුණු කීපයක් ඊට හේතු විය හැකිය.තවත් විටෙක මවුපියන් සොරෙන් රැගෙන ගිය සිය දියණිය නැවත නිවෙසට කැඳවා ගෙන එයි.ඇවැස්ස විවාහය වෛද්‍ය විද්‍යාවෙන් ද තහනම්ය. එහෙත් සියයට සියයක්ම මේ විවාහ නතර වී ඇති බව කීම අසීරුය. ඇවැස්ස නෑකම නැතිව අදද සහෝදරියන් එකිනෙක පවුල්වල සහෝදරයන් අතර දීග තල යාම අදද අසන්නට ලැබේ. කෙසේ වුවද මේ සෑම විවාහයක් ම සිදු විය යුත්තේ මෙකල මෙරට පවතින නීතියට අනුවය. එය මෙකල විවාහයේ නිවැරැදි ක්‍රමයයි.සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=af11011601</link>
    <topic>අනුනායක පදවි ලද යෝගියානේ සෝභිත නාහිමි</topic>
    <author>කුළසැන්දෑවේ සාරද හිමි</author>
    <content>දන්කොටුව යෝගියාන ජයසුන්දරාරාමාධිපති යෝගියානේ සෝභිත නාහිමියන් සිරි ඤාණවිමල වංශාවතංස ශාසන ශෝභන ශ්‍රී සුගත වාගීශ්වර සිරි ධම්මතිලක සිරිධම්ම විජය වංශාලංකාර ගෞරව නාම සහිතව ශ්‍රී ලංකා අමරපුර මූලවංශික මහ නිකායේ අනුනායක ධූරයට පත් කැර ඇති අතර උන්වහන්සේට අනුනායක ධුරය පිළිබඳ අක්ත පත්‍රය දි. මු. ජයරත්න අගමැති තුමන් අතින් එකී විහාරස්ථානයේදී ඊයේ (15) ප්‍රදානය කිරීමට නියමිතව තිබිණි. මේ ලිපිය උන්වහන්සේට උපහාර පිණිසය.යෝගියාන ජයසුන්දරාමාධිපතිව වැඩ විසූ ජංකුරාවෙල ධම්මතිලක හා වල්පොල ධම්ම විජය නාහිමියන් වහන්සේලාගේ ආචාර්යත්වයෙන් 1968 ජනවාරි 24 වැනි දා යෝගියානේ සෝභිත නමින් සසුන් කෙතට ඇතුළත් වූහ. සෝභිත පොඩි හාමුදුරුවෝ පාලි, සංස්කෘත, ත්‍රිපිටක ධර්ම අධ්‍යයනය සඳහා 1973 සඳලංකාව ශාස්ත්‍රෝදය මහා පිරිවෙනට ඇතුළත් වූහ. එහිදී සාමාන්‍ය පෙළ හා උසස් පෙළ විභාග විශිෂ්ට ලෙස සමත් වූහ.1976 ජූලි 4 වැනි දින සීදුව අම්බලම්මුල්ල දඬුගම් ඔය උදකුක්ඛෙප සීමා මාලකයේදී අධිශීල සංඛ්‍යාත උපසම්පදා සීලයෙහි පිහිටියේය.1980 දී දෙමටගොඩ විද්‍යා භාෂා විද්‍යාලයේ එලිවිල සිරිනිවාස, බුජ්ජම්පොල පියදස්සි යන ස්වාමීන්ද්‍රයන් වහන්සේල පාමුල ප්‍රාචීන පණ්ඩිත අධ්‍යාපනය ලැබු අතර ගුරු දේවයන් වහන්සේලාගේ ඉල්ලීම හා දායක දායිකාවනගේ බලාපොරොත්තුව මත යළිත් තම විහාරස්ථානයට වැඩම කොට ආගමික සමාජයීය සේවය ආරම්භ කළහ.නව දාන ශාලාව, දර්ශනීය තොරණ, ඉදිරි ප්‍රාකාරය, උපාසිකා විශ්‍රාම ශාලාව, ප්‍රතිසංස්කරණය කළ විහාර මන්දිරය, සංඝාවාසය, දහම් පාසල් ගොඩනැඟිල්ල උන්වහන්සේගේ සැලසුම් සහගත කාර්යයන්ට කදිම නිදසුන්ය.නාහිමියන්ගේ කාර්ය ශූරත්වයට උපහාර ලැබුණේ දංකොටුව ප්‍රාදේශීය ශාසනාරක්ෂක මණ්ඩලයේ අනුමණ්ඩලයේ ලේඛකාධිකාරී තනතුරින් පුදමිනි. උන් වහන්සේ අද එහි උප සභාපති ධූරය හොබවති. වෑකඩ මහා විද්‍යාලය සංවර්ධනයේ පුරෝගාමී වූ නාහිමියෝ කටුකෙන්ද සංඝබෝධි විද්‍යාලයේ බුදු මැදුර තැනීමෙහි ද මුල් වූහ. ප්‍රදේශයට අඩුපාඩුවක්ව පැවති බෞද්ධ බාලිකාවක අඩුපාඩුව සපුරන ලද්දේ උන්වහන්සේගේ නොසැළෙන උත්සාහයෙනි.දංකොටුව රෝහලේ භික්ෂු වාට්ටුවක අඩුපාඩුව දුටු උන්වහන්සේ එවකට ධීවර අමාත්‍ය පෙස්ටස් පෙරේරා මහතා දායක සභාව, ග්‍රාම සංවර්ධන සමිතිය සමඟ එක්ව එකී අඩුව සම්පූර්ණ කළහ. යෝගියාන ආදාහනාගාරය ලබා ගැනීමට දැරූ උත්සාහය ද අද මල්ඵල ගැන් වී ඇත. ප්‍රදේශයේ සියලු විහාර සමඟ තිබු සබැඳියාව දංකොටුව වෙන්නප්පුව ඒකාබද්ධ භික්ෂු බල මණ්ඩලයේ ලේඛකාධිකාරී තනතුරට ඒකච්ඡන්දයෙන් පත්වීමෙන් සනාථ වෙයි. ගුරු දේවයන් වහන්සේ අපවත් වීමෙන් පසු වසර 2004 දී උන්වහන්සේ විහාරාධිපතිත්වයට පත් වූහ.උතුරු නැඟෙනහිර ජනයාගේ වේදනාව ද හඳුනාගත් අප නාහිමියෝ වැලිකන්ද දිඹුලාගල ගල්කන්ද කුරුළුබැද්ද වැනි ප්‍රදේශවල ජනයාට පිහිටවූයේ සමාජ සේවා කටයුතු තවදුරටත් ව්‍යාප්ත කරමිනි. උන්වහන්සේ අනුශාසකත්වයෙන් බෞද්ධ බල මණ්ඩලය ද පිහිටුවන ලදී.තොප්පිගල මුදා ගැනීමෙන් පසු එහි පිහිටි හමුදා කඳවුර තුළ ආනන්ද බෝධි ශාඛාවක් හා බුද්ධ ප්‍රතිමාවක් ස්ථාපනය කිරීමත් පුදුකුඩුඉරිප්පු ප්‍රදේශයේ පැරැණි විහාරස්ථානයක නටබුන් තිබු ප්‍රදේශයක නව බුදු මැදුරක් ඉදිකිරීමේ කටයුතු ද උන්වන්සේගේ පුරෝගාමිත්වයෙන් සිදු කැරිණි.උන් වහන්සේ අක්ත පත්‍ර ලබා ගත් අමරපුර මූලවංශික මහා නිකායේ අනුනායක ධුරය සම්බුද්ධ ශාසනයට ආලෝකයකි. පිටිගල් කෝරළයට මෙන්ම අමරපුර නිකායට ආඩම්බරයකි. අභිනව අපේ අනු නාහිමිපාණන් වහන්සේ නිරෝගීව තවත් ශාසනාභිවෘද්ධිය වෙනුවෙන් වැඩ කටයුතු කරන්නට අවැසි ශක්තිය ධෛර්යය ලැබේවා!යි ප්‍රාර්ථනා කරමු.කුළසැන්දෑවේ සාරද හිමිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=af11011602</link>
    <topic>කාන්සියට සින්දු ලියන අලුත් නාවික හමුදාපති සෝමතිලක දිසානායක</topic>
    <author>දයා ඩී. ෆොන්සේකා</author>
    <content>හැට වසරක ශ්‍රී ලංකා නාවික හමුදා ඉතිහාසයේ 17 වෙනි නාවික හමුදාපති ලෙස වැඩබාරගත් වයිස් අද්මිරාල් සෝමතිලක දිසානායක නාවික හමුදාවේ මෙතෙක් වැඩිම පදක්කම් හා පලඳනාවලින් පිදුම් ලත් මාතෘ භූමියෙන් ත්‍රස්තවාදය අතුගා දැමීමේ දී මහඟු සේවාවක් ඉටු කළ නිලධාරියෙකි.1977 ජුනි මස 1 දින ශිෂ්‍යභට නිලධාරියකු ලෙස ශ්‍රී ලංකා නාවික හමුදාවට එක්වූ ඔහු දිවයිනේ මධ්‍ය විද්‍යාල අතරින් බිහිවූ ප්‍රථම හමුදාපතිවරයා වීම විශේෂයකි. ඔහු නාරම්මල මයුරපාද මධ්‍ය මහා විද්‍යාලයේ ආදි ශිෂ්‍යයෙකි.නාවික හමුදා සේවයට බට ඔහු මුලින් ම ත්‍රිකුණාමල නාවික හා සාගරික විද්‍යාපීඨයෙන් මූලික පුහුණුව ලැබීය. අනතුරුව ඉන්දියානු නාවික හමුදාවේ උප ලුතිනන් තාක්ෂණික පාඨමාලාව හදාරා මහා බ්‍රිතාන්‍යයේ රාජකීය නාවික හමුදාවේ ජාත්‍යන්තර යුද මෙහෙයුම් පාඨමාලාව ද සාර්ථක ලෙස නිම කළ වයිස් අද්මිරාල් සෝමතිලක දිසානායක ඉන්දියාවේ නවදිල්ලි නුවර ජාතික ආරක්ෂක විද්‍යාලයේ උපාධිධරයෙක් මෙන් ම මදුරාසි විශ්ව විද්‍යාලයේ ආරක්ෂක උපක්‍රම පිළිබඳ පළමු පෙළ විශිෂ්ට සාමාර්ථයන් සහිතව දර්ශන සූරී උපාධිය ද ලත් අයෙක් ද වෙයි.එමෙන් ම කොතලාවල ආරක්ෂක විශ්ව විද්‍යාලයේ යුද කළමනාකරණය පිළිබඳ විද්‍යාපති උපාධිධාරියෙකි. මීට අමතරව ඇමෙරිකාවේ හවායි හි ආසියා පැසිෆික් ආරක්ෂක අධ්‍යයන කේන්ද්‍රයේ හා වොෂින්ටන් හි ජාතික ආරක්ෂක විශ්වවිද්‍යාලයෙහි ද පාඨමාලාලාභියෙකි.ඔහු තරුණ නිලධාරියෙකුව සිටියදී 1984 කන්කසන්තුරය ආසන්න මුහුදේදී ත්‍රස්තවාදීන් 19 දෙනෙකු සමඟ මුහුදු කොටි යාත්‍රා විනාශ කිරීමේ මෙහෙයුමක් ක්‍රියාත්මක කළේ ය.නාවික හමුදා ඉතිහාසයේ ප්‍රථම වරට සතුරු යාත්‍රාවක් විනාශ කිරීමේ ගෞරවය හිමිවන්නේ ඔහුට ය.උතුරු හා නැගෙනහිර මුහුදේ සටන් වල ද ඔහුගේ අණසක යටතේ පැවැති ප්‍රහාරක යාත්‍රා මගින් සතුරු යාත්‍රා 30 කට අධික සංඛ්‍යාවක් විනාශ කිරීමට හා අත්අඩංගුවට ගැනීමට හැකි විය.1995 අප්‍රේල් මස 19 දින කොටි ත්‍රස්තවාදීන් විසින් නාවික යාත්‍රාවලට එල්ල කළ මරාගෙන මැරෙන ප්‍රහාර වලදී විනාශ වූ නෞකාවේ සිටි දිවි ගලවා ගත් ඔහු සිය දිවි නොතකා තම නාවික හමුදා සගයෙකුගේ ජීවිතය ද බේරා ගත්තේ ය.ඒ වීර ක්‍රියාව හේතුවෙන් මෙතෙක් ජීවත්ව සිටියදී රණවිරුවකුට ලැබෙන උසස් ම වීර සම්මානය වන ‘වීරෝධාර විභූෂණ’ පදක්කමින් ඔහු පිදුම් ලැබීය. මීට අමතරව දෙවරක් රණ ශූර පදක්කම ද, විශිෂ්ට සේවා විභූෂණය, උත්තම සේවා පදක්කම ඇතුළු තවත් පදක්කම් හා පලදනා 25 ක් හිමි කරගත් වයිස් අද්මිරාල් සෝමතිලක දිසානායක සිය සේවා කාලයෙන් වසර 15 කට වඩා ක්‍රියාන්විත ප්‍රදේශවල ද එයින් වසර 8 කට වඩා නෞකා හා යාත්‍රාවල මුහුදු සටන් වල ද යෙදි නිලධාරියෙකි.4 වන වේග ප්‍රහාරක මුර යාත්‍රා බල ඝණයේ අණදෙන නිලධාරි වශයෙන් මුහුදු සටන් මෙහෙයවා නාවික හමුදාපති ධූරයට පත් පළමු වැන්නා ද ඔහු ය. නව නාවික හමුදාපති වයිස් අද්මිරාල් සෝමතිලක දිසානායක යුද නිලධාරියෙකු වුව ද සංවේදී හදවතක් ඇති කලාකරුවකු වීම ද විශේෂයකි. මහ මුහුදේ නාවික සේවයේ යෙදී සිටියදී පාළුව කාන්සිය මකා ගැනීමට ඔහු කවි ගීත ලියුවේ ය.යුද රාජකාරි කළත් කලාකාමී පවුලකින් පැවත එන ඔහු කලාව අත නොහැර තවමත් කලා කටයුතුවල යෙදී සිටී. දක්ෂ චිත්‍රපට ගීත රචකයකු වන ඔහු සාහිත්‍යධරයකු මෙන් ම දක්ෂ කවියෙකි.කවියකු හා ගීත රචකයකු ශ්‍රී ලංකාවේ හමුදාපති ධූරයකට ප්‍රථම වරට පත්වීම ද විශේෂයකි.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=af11011609</link>
    <topic>සිරිපාදේ යන අයට 21 වැනිදා සිට අලුත් පණිවුඩයක්</topic>
    <author>අරුණි මුතුමලී</author>
    <content>සිරිපාදේ යන අයට 21 වැනිදා සිට අලුත් පණිවුඩයක්සිරි පා සමය ඇරඹුණේ මීට සති තුනකට කලින්. ඒ කියන්නේ උඳුවප් පෝයට. සිරිපාද සමය අවසන් වෙන්නේ වෙසක් පෝයෙන්. ඉතින් ඒ කාලේ පුරාම අපි ශ්‍රී පාදය කරුණා කරන්න පෙළ ගැහෙනවා. එදා ඉඳන් අද වෙනකල් ජාති කුල මල ආගම් භේදයකින් තොරව යන මේ ගමන අපි ලබපු අලුත් නිදහසත් එක්ක තවත් වැඩි දියුණු වෙනවා. උතුරේ නෑයන් දකුණේ නෑයන් සමඟ එක පෙළට සමනොළ ගිර තරණය කරන්නේ පහන් සංවේගයෙන්.ඒත් එදා වගේ අග්ගලා, පන් මලු, සැහැල්ලු බත් ගෙඩි ලබු කැට අද අපේ අතේ නැහැ. ඒ වෙනුවට හෑන්ඩ් බෑග්, ෂොපිං බෑග්, වතුර බෝතල්, බිස්කට් පැකට්ස්, ටොෆි චොකලට් තමයි තියෙන්නේ. ඒක ඇත්තටම ප්‍රශ්නයක් නෙවෙයි. හැමදාම ලබු කැටේට වතුර අරං යන්න ඕන නැහැනේ. කාලය වෙනස් වෙනවා. සමාජය වෙනස් වෙනවා. අපි භාවිත කරන ද්‍රව්‍ය ආහාර පුරුදු වෙනස් වෙනවා. ඒක තමයි ස්වභාවය.එහෙම වුණාට ඒ වෙනස්කම් නිසා ශ්‍රී පාදස්ථානයට හානි කරන්න අපට අයිතියක් නැහැ. මොකද වසර දහස් ගණනක් තිස්සේ පැවතෙන ආගමික වටිනාකම්, පාරිසරික වටිනාකම්වලට සංස්කෘතික උරුමයන්ට අපේ හුරුපුරුදුවලින් හානි වෙන්න ඉඩ තියන්න බැරි නිසයි.දැන් මාසයක් පුරා ශ්‍රී පාදය කරුණා කරපු අයට වගේම අද ඉඳන් ශ්‍රී පාදය කරුණා කරන්නට සූදානම් වන අයට මතක් කරන්න කාරණයක් තිබෙනවා. ඒ තමයි ජනවාරි 21 වැනිදා සිට මැයි 20 දක්වා පුරා මාස 5 ක් ඔබ සිරිපා කරුණාකරන්න එනවා නම් පොලිතින්, මලු ආදි පරිසරයට වින කරන ද්‍රව්‍ය රැගෙන ඒමෙන් වළකින්න.මොකද තාරුණ්‍යයට හෙටක් සංවිධානය ශ්‍රී පාද සත්කාරය 2011 වැඩසටහන යටතේ ශ්‍රී පාද අඩවියට පොලිතින් රැගෙන ඒම තහනම් කරන ලෙස ජනාධිපතිතුමාගෙන් ඉල්ලීමක් කරන්න කටයුතු යොදලා තිබෙනවා. ඒ විතරක් නොවෙයි හරිත සුවය පාරිසරික ඉසව්ව නිර්මාණය කිරීම, ශ්‍රී පාද ගමන් මඟේ සිතියමක් නිර්මාණය කිරීම, පාරිසරික ඔවදන් සහිත පුවරු මඟින් දැනුවත් කිරීම, ප්ලාස්ටික් පොලිතින්, වීදුරු සහ කඩදාසි නිසි ලෙස බැහැර කිරීමට වසන ලද බඳුන් තැබීමෙන් පිළිසරු ව්‍යාපෘතිය ක්‍රියාත්මක කිරීම, වෛද්‍ය සත්කාරය, අධ්‍යාපනික සත්කාරය හා ශ්‍රමදාන ව්‍යාපෘති ආදි ක්‍රියාකාරකම් රැසක් මීට සමගාමීව ක්‍රියාත්මක වෙනවා.මේ සියල්ල කෙරෙන්නේ ජනවාරි 21 දින නාමල් රාජපක්‍ෂ පාර්ලිමේන්තු මන්ත්‍රීතුමා නල්ල තන්නියේදී තාරුණ්‍යයට හෙටක් ශ්‍රී පාද සත්කාරය උත්සවාකාරයෙන් ඇරඹු පසුවයි.හැටන් නල්ලතන්නි මාර්ගයෙන් සමනොළ කන්දට පිවිසෙන අයට මේ සියලු දේ දැකබලා ගන්න පුළුවන්. ඒත් එදාට පසු යන අය පමණක් නොවේ හැමදාමත් සිරිපාදය වැඳ පුදා ගන්න යන ඔබ හැම දෙනාම මේ වටිනා උරුමය අනාගතය වෙනුවෙන් රැකගත යුතුයි. එය ඔබගේ යුතුකමක් වගේම අනාගතය වෙනුවෙන් දරන වගකීමක් බව අමතක කරන්න නම් එපා. පින් පුරන සිත් ඇතිව සිරිපා කරුණාකරන ඔබ අප සැම දෙන මොහොතක් සිතා බලා අපෙන් කිසිදු වරදක් සිරිපා අඩවියට නොවන්නට වග බලා ගනිමු. හරිත පිරුණු ලොවක් තාරුණ්‍යයට හෙටක් සැදෙන්නේ එවිටයි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=af1101169</link>
    <topic>ලේ පැල්ලම මිනීමැරුම හෙළි කරයි</topic>
    <author>කීර්ති මෙන්ඩිස්</author>
    <content>වේලාව උදෑසන දහයට පමණ ඇත. 119 හදිසි ඇමතුම් අංශයට ලැබුණු දුරකථන ඇමතුමකි.“සර් කනත්තේ . සතෙක් හරි මිනිහෙක් හරි මරලා දාලා වගේ...”ගමේ කෙනකුගෙන් ලැබුණු ඇමතුම 119 ඒකකය විසින් වහා රුවන්වැල්ල පොලිසියට දැනුම් දුන්නේය. ඊට හේතුව වූයේ ලැබුණු තොරතුරට අනුව සොහොන් බිම පිහිටා තිබුණේ දෙහිඕවිට කුමාරයාමඩ ප්‍රදේශයේය. ඒ ප්‍රදේශය අයත් වන්නේ රුවන්වැල්ලටය.ප්‍රධාන පොලිස් පරීක්ෂක පැතුම් වික්‍රමසේකර හා සැරයන් ජයන්ත වහා මේ ගැන සොයා බලන්නට කුමාරයාමඩට ගියහ. රුවන්වැල්ලෙන් කරවනැල්ලට ගොස් මාගම්මන ගඳ බෝක්කුව ළඟින් දකුණු පැත්තේ පිහිටි වත්තක පාමුල සොහොන් භූමිය පිහිටා ඇත.“අපි එතනට ගියාම සොහොනේ එක වළක් උඩින් හාරලා වගේ පෙනුණා. අලුත් පස් මතුවෙලා තිබුණා. වළ ඇතුළෙන් කුණු ගඳකුත් ආවා...”සැරයන් ජයන්ත විස්තර කළේය. සිද්ධිය රුවන්වැල්ල වැඩ බලන මහේස්ත්‍රාත් වසන්ත සමරවික්‍රම මහතාට දැනුම් දීමත් සමඟ මහේස්ත්‍රාත්වරයාගේ උපදෙස් පරිදි සොහොන් වළ හැරීම සිදු කෙරිණි.මදක් හාරද්දී පොලිස් නිලධාරීන්ට හැඟී ගියේ එහි මිනිස් සිරුරක් ඇති බවය. පසුව මළසිරුර ගොඩට ගනු ලැබීය.“අපි ඒ පැත්තෙ කට්ටියගෙන් විස්තර අහලා බැලුවා. කනත්තට කිට්ටුවෙන් තිබුණා ගෙයක්... මම ඒ ගෙදරට ගියා... ගෙදර හිටිය වයසක අම්මා කෙනෙක්... අපි එයාගෙන් විස්තර ඇහැව්වා... එයා කිව්වා ඔය හාරපු වළේ තමයි මගේ සැමියා මීට අවුරුදු දහඅටකට කලින් වළ දැම්මේ කියලා...මම තවත් විස්තර අහද්දි ඒ අම්මා කිව්වා මගේ පුතාත් අවුරුදු දහතුනක් තිස්සේ ආගිය අතක් නැතිව හිටියා. අපි හෙව්වා හෙව්වා හම්බ වුණේ නැහැ. අපි හිතුවා එයා දුර පළාතකින් කසාදයක් කරගෙන ඉන්නවා ඇති කියලා... ඒ නිසා පොලිසියට පැමිණිලි කළේ නැහැ... ඒත් එයා මේ ළඟදී ගෙදර ආවා කියලා...”“මම ඇහැව්වා දැන් පුතා කෝ කියලා...”එතකොට ඒ අම්මා කිව්වා... අනේ මහත්තයො දැන් සති දෙකක් තිස්සේ ආගිය අතක් නැහැ... . මට ඒ කතාවේ සැකයක් ඇතිවුණා. මම කිව්වා අර වළෙන් මනුස්සයෙක් ගොඩ ගත්තා... ගිහින් බලන්න හඳුනන කෙනෙක්වත් ද කියලා.”ඇය දිව ගියේ සොහොන් වළ ළඟටය. සැරයන් ජයන්ත ද ඇය සමඟ එතැනට ගියේය. ඒ වන විටත් වළෙන් පිටතට රැගෙන තිබු සිරුර දුටු ඇය හිසේ දෑත් ගසා ගත්තාය.“අනේ... දෙවියනේ... මේ මගේ පුතා තමයි මහත්තයො...”“අම්මා කොහොමද අම්මගෙ පුතා මෙයාමයි කියන්නේ”“ඇයි මහත්තයො... මේ පුතා ඇඳගෙන හිටිය සරම... එයාගේ දකුණු කන ගාව කැපුම් තුවාලය මේ තියෙන්නේ... මේ මගේ පුතා තමයි මහත්තයෝ...”පොලිසිය ඇගෙන් ප්‍රකාශයක් ගනු ලැබුවේ ඉන් පසුවය.වසර දහතුනක් තිස්සේ නිවෙසින් අතුරුදන්ව සිටි ඔහු යළි සිය මව සොයා පැමිණ තවම මාස දෙකකි. පශ්චාත් මරණ පරීක්ෂණය පැවැත්වීමෙන් පසු සැරයන් ජයන්තගේ සිතේ ඇතිවූයේ සැකයකි. ඒ මොහු පහරදී මරා දමන්නට ඇති බවය. වළ හාරා ඇත්තේ අඩි දෙකක පමණ ඇතුළටය. ඊට අඩි හතරක් යටින් මියගිය පුද්ගලයාගේ පියාගේ සිරුර විය.සැරයන් ජයන්ත යළිත් හීන් සීරුවේ මියගිය පුද්ගලයාගේ මවගේ නිවෙසට ගියේය. ඇගෙන් ගෙදර විස්තර අසද්දි සැරයන්ගේ උකුසු ඇස නිවෙස පුරා දිව ගියේය. තප්පර ගණනකින් ඔහුගේ දෙනෙත් එක් තැනක නතර විය.“ලේ පැල්ලමක්ද...”නිවෙසෙ කාමරයක දොරක් අසල තිබු කහට පැල්ලම ගැන සරයන්ට සැකයක් ඇතිවිය. තව දුරටත් එතැනටම ගොස් විමර්ශනය කිරීමේදී එතැන කිසිවකු විසින් සෝදා ඇති බව ද ඔහුට වැටහුණේය.“මොකක්ද මේ ලේ පැල්ලම...” සැරයන්වරයා කහට පැල්ලම පෙන්වමින් ඇයගෙන් ඇසුවේය.“මගේ පුතා මැරෙන්න කලින් වඳුරෙක් මරාගෙන කෑවා... ඔය ඒ සතාගේ ලේ වෙන්න ඇති...”“කවුද මෙතන සේදුවේ...”“ඔය ගෙදර ඉන්න පුතානේ...”සැරයන්වරයා මේ බව තමා සමඟ පැමිණි ප්‍රධාන පොලිස් පරීක්ෂකවරයාට කීවේය. ඇය කිව් පුතා ද ඒ වන විට එතැන සිටි අතර ඔහු සමඟ ගැටෙමින් ඔහුගේ මිතුරෙක් ද විය. ඔවුහු මොනවදෝ කුටු කුටු ගාන අයුරු සැරයන්වරයා දිටීය.“වැඩේ ඉවරවෙනකම් උන් දෙන්නා ගැන ඇහැගහගෙන ඉන්න... නැත්නම් උන් පනිවී...”පශ්චාත් මරණ පරීක්ෂණ කටයුතු අවසන් කොට කට උත්තර ගැනීම සිදුවිය. සියල්ල අවසාන වනතුරු සිටි පොලිස් නිලධාරීන් පිටවී යන්නට පෙර ගෙදර සෝදන ලදැයි කියන පුතා හා ඔහුගේ මිතුරා පොලිසියට ගෙන ගියේ බොරුවක් කියමිනි.“පස්සේ දෙන්නා දෙපැත්තට කරගෙන අපි ප්‍රශ්න කළා...” මිනිහගේ යාළුවා පස්සෙදී කිව්වේ “අනේ සර් මං දන්නේ නැහැ... මං එනකොට එයාගේ මාමාට ගහලා මරලා දාලා හිටියේ කියලා...”පස්සේ ඒ ප්‍රකාශය ගැන අනෙක් පුද්ගලයා ඉදිරියේ ප්‍රශ්න කරද්දි සුලමුල හෙළි කරගන්න අපට හැකිවුණා” යැයි සැරයන් ජයන්ත අවධාරණය කළේය. එදා සියල්ලෝ නිවෙසේ සිටි දවසකි. මියගිය සිරිමල් ද ඔහුගේ වයෝවෘද්ධ මව ද ගෙදර සිටියහ. ඊට අමතරව සිටියේ පොලිසිය මඟින් කොටුකර ගත් සැකකරුය. ඔහු මියගිය සිරිමල්ගේ සොහොයුරාගේ පුතෙකි. ඔහුගේ බිරිය මොරටුව පැත්තේ ඥාති ගෙදරක ගොස් සිටියාය. සිරිමල් ගෙදරට පැමිණියේ වසර දහතුනකට පමණ පසුය. එලෙස පැමිණි සිරිමල් නිතරම සොහොයුරාගේ පුත්‍රයා සමඟ අඩදබර විය. ඔහුට තවත් කාන්තාවන් සිටින බව සිරිමල් ඔහුගේ බිරියට කීවේය. බිරියට තව සැමියන් සිටින බව ඇගේ සැමියාට කීවේය. මින් අඹුසැමියන් අතර ආරවුල් ඇතිවිණ. මින් සොහොයුරාගේ පුත්‍රයාට සිරිමල් කෙරෙහි ඇතිවූයේ වෛරයකි.“උඹට කරන්නම් හොඳ වැඩක්.” ඔහු පාරම්බෑවේය.එදා සිරිමල් දවසම ගෙදර රැඳී සිටියේය. වඳුරන් දෙදෙනකු වත්තේ පොර බදන අයුරු ඔහු දුටුවේය. සටනින් එක් වඳුරෙක් දුබල වී ඇද වැටුණේය. වැටුණු වඳුරා රැගෙන ගිය සිරිමල් සතා මස් කළේය. වඳුරු මස් කැබැල්ල ‘බයිට්’ එකට සාදාගත් ඔහු තවත් මිතුරන් දෙතුන් දෙනකු ද සමඟ අසල නිවෙසකට වී බෝතලයක් හිස් කළේය.ටික මොහොතකින් එතැනින් නැගිට ගත් සිරිමල් කෙළින්ම ගියේ මවගේ ගෙදරටය. ඒ වන විට ඔහුගේ මව දලු කඩන්නට ගොස් සිටියාය. ගෙදර හිටියේ සැකකාර පුතා පමණි. කාමරේ සිටින පුතා දුටු සිරිමල් ඔහුට වෙනදා මෙන් දෝෂාරෝපණය කළේය. එදා නම් වෙනදා මෙන් සිරිමල්ට සමාව ලැබුණේ නැත. කෝපයට පත් සැකකාර පුතා එතැන තිබු පොරොව රැගෙන සිරිමල්ගේ හිසට දැඩි පහරක් එල්ල කළේය. සිරිමල් කාමරය තුළම ඇද වැටුණේ කපාපු කෙසෙල් කඳක් මෙන්ය.වැටුණු සිරිමල්ගේ හිසෙන් රුධිරය ගලා ගියේය. සිරිමල් එතැනම අවසන් හුස්ම හෙළුවේය. හවස් වනතුරුම කර කියා ගත නොහැකිව පුතා නිවෙසට වී මියගිය සිරිමල්ට තනි රැක්කේය. ඔහුගේ මිතුරා ගෙදරට ඇතුළු වන්නේ ඔය අතරය.“කෝ... මාමා...”“මාමද... වරෙන්කෝ පෙන්නන්න”ඔහු මිතුරාට වසා තිබු කාමරේ දොර විවර කොට බිම වැටී සිටි සිරිමල් පෙන්නුවේය.“දෙවියනේ... මොකක්ද මේ කළේ...”“දැන් ඕවා කතා කරලා වැඩක් නැහැ... මේකට මොකක්ද කරන්නේ කියලා කියපන්...” ඔහු මිතුරාගෙන් ඇසුවේය.“දැන් ආච්චිත් එයි... ඉක්මනට කරන දෙයක් කරමු...”හවස් වෙද්දි වත්තේ වැඩ නිම කළ සිරිමල්ගේ මව ද නිවෙසට ආවාය. ඒත් මිතුරෝ දෙදෙනා කාමරයේ දොර වසාගෙන අවදිව සිටියහ. ඒ ආච්චි අම්මා නින්දට යනතුරුය. රාත්‍රී නවය වන විට මුළු පළාතම ගන අඳුරින් වැසී ගියේය. රැහැයියන්ගේ හඬ හැරෙන්නට වෙන කිසිදු ශබ්දයක් අවටින් නොඇසිණ.“ආච්චි නිදි වගේ...” කෙනෙකු කීවේය. අනෙකා ඊට කන් දුන්නේය. හීන් සීරුවේ දොර පියන් විවර කර ගත් ඔවුහු එතැන තිබු උදැල්ල හා සවල රැගෙන ඊට එහායින් තිබු පාළු කනත්තට ගියහ. ඔවුහු කනත්තේ වළක් ළඟ නතර වූහ. කෙනෙක් අතේ තිබුණු විදුලි පන්දම මිනී වළට එල්ල කළේය.“උදැල්ලෙන් හැරුවොත් සද්දෙ ඇහේවි...”“ඒකත් ඇත්ත”“එහෙනම් යකඩ කූරෙන් ඇනලා පස් බුරුල් කරමු.”යකඩ කූරෙන් පස් බැම්ම මත තිබු පස් ටිකෙන් ටික ඉවත් කෙරිණ.කාටවත් නොඇසෙන ලෙස වටපිට බලමින් තම අත් දෙකින් මිනී වළ හැරූ කෙනෙක් අනෙකාට බුරුල් වූ පස් ඉවතට දමන්නට කීවේය. කෙසේ වෙතත් රාත්‍රී දොළහ වනතුරු පැය හතරක් තිස්සේ වළ හැරුවද ඔවුන්ට හාරාගත හැකි වූයේ අඩි දෙකක් පමණ ගැඹුරට පමණි.“ඔය අතරේ ආච්චි නින්දෙන් අවදි වෙලා ගෙදර හිටිය පුතා හොයලා තියෙනවා. ගෙදර පුතා නැති නිසා ටෝච් එක ගහගෙන ඒ පැත්තට ඇවිත්... ආච්චි එන ශබ්දෙට බල්ලො බුරන්න පටන් අරන්... ඒක මේ අය දැකලා මිනී වළ පිටිපස්සේ හැංගිලා ඉඳලා තියෙනවා ආච්චි ගෙදරට ගිහින් දොර වහගන්නකම්...”ඇය නිවෙසට ගිය පසු යළි වළ හැරූ මොවුහු ඉන් පසු නිවෙසට ඇවිත් සිරිමල්ගේ සිරුර ඔසවා ගත්හ.“එක්කෙනෙක් ඔළුවෙන් අල්ලලා අනෙකා කකුල් දෙකෙන් අල්ලලා උස්සලා කාමරෙන් එළියට අරගෙන. මිනිය බිම තියලා ආයේත් කාමරේ වහනකොට තමයි ලේ බිංදුවක් දොර ළඟ වැටිලා තියෙන්නේ...”පස්සේ කළුවරේම දෙන්නත් එක්ක මිනිය උස්සගෙන තැන තැන තිය තියා කනත්තට ගිහින් හාරපු වළට දාලා. උඩින් පස් දාලා තද කරලා. පස්සේ දෙන්නම ගෙදරට ඇවිත් කාමරේ සෝදලා තියෙනවා ලේ යන්න. කාමරෙන් ගිය වතුර පාරට දොර ළඟ තිබුණු ලේ පැල්ලම තෙමිලා ගියත් ඒ අය ඒ පැල්ලම දැක්කේ නැහැ... නැත්නම් ඒකත් හෝදනවා... අපි මේ සේරම සොයාගත්තේ ඒ ලේ පැල්ලමෙන්.”වළ බාගෙට හාරපු නිසා තමයි කබරු බුරුල් වුණු පස් එහෙ මෙහෙ කරලා තියෙන්නේ...” යැයි සැරයන් ජයන්ත ‘සිළුමිණ’ට කීවේය. සිරිමල් මරා දමා දින පහළොවකට පසුව ඔහුගේ සිරුර ගොඩ ගැනුණේ ඉන් පසුවය.පොලිසිය මේ සම්බන්ධව කෑගල්ල කොට්ඨාස බාර ජ්‍යෙෂ්ඨ පොලිස් අධිකාරී ඒ. ඩී. එච්. බන්දුසේන මහතාට දැනුම් දීමෙන් අනතුරුව ඔහුගෙන් ලත් උපදෙස් මත රුවන්වැල්ල පොලිසියේ ප්‍රධාන පොලිස් පරීක්ෂක විකුම් වීරසේකර, සැරයන් තෙන්නකෝන් (24269) හා ජයන්ත (4784) යන මහත්වරු පරීක්ෂණවලට එක්වූහ. රුවන්වැල්ල පොලිස් ස්ථානාධිපති ඉඳුනිල් කුමාරසිංහ මහතා පරීක්ෂණ මෙහෙයවීය.(පොලිසිය කළ පරීක්ෂණ අනුව ලිපිය සකස් කෙරිණ.)කීර්ති මෙන්ඩිස්ඡයාරූප සුලෝචන ගමගෙ‘කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=as1101161</link>
    <topic>දුව විශ්වවිද්‍යාලෙ ගිය දා මට ඇස්දෙක ලැබුණා වගේ දැනුණා</topic>
    <author>රමණී සුබසිංහ</author>
    <content>දුව විශ්වවිද්‍යාලෙ ගිය දා මට ඇස්දෙක ලැබුණා වගේ දැනුණාඅව් රශ්මියෙන් උණුසුම් වූ වාතය දුම්රිය මැදිරියට ගලා ඒ. දාහයෙන් තෙමුණ ගත ගමනේ විඩාව තවත් වැඩි කරයි. රටකජු ගොටුවක්, ඇපල් ගෙඩියක් විකුණා ගන්නට කෑ මොර දෙන වෙළෙදුන්ගේ හඬ එකම කන්දොස්කිරියාවකි.කලබලකාරී මැදිරියේ කෙළවරකින් මතු වූ රුව දෛනිකව දුම්රියේ ගමන් ගන්නා මගීන්ට නුපුරුදු නොවේ. මසකට දෙතුන් වතාවක් හෝ ඔහු මේ දුම්රියට ගොඩවේ.දෘෂ්‍යාබාධිතයකු ලෙස පෙනී සිටින ඔහු අත වූ කුඩා පසුම්බියෙහි වූයේ ආධාර පත්ය. තමන් වැනි ම වූ දෙනෙත් අඳ අසරණයින් ගේ සුබ සාධනය පිණිස මේ ආධාර එක් කරන බව ඒවායෙහි මුද්‍රිතය.විඩාව නොතකා සෙනඟ අතරින් අපහසුවෙන් ඇවිද යන ඔහුගෙන් ආධාර පතක් ගන්නා මගීන් යම් මුදලක් පිරිනමන්නේ ද කෘතවේදී සිතිනි. ඒ ඔහුගේ සමාජ සේවය වෙනුවෙනි. ආධාර කළ සැමට පින් ප්‍රාර්ථනා කරන්නට ද ඔහු අමතක කරන්නේ නැත.“ඔය මනුස්සයා කරන්නේ සම්පූර්ණ බොරුවක්. පදිංචිය නයනාලෝකගම කිව්වට මෙහෙම කෙනෙක් අපේ ගමේ නෑ. ඇස් අන්ධ වුණත් අපේ ගමේ මිනිස්සු හිඟමන් යන්නේ නෑ. අපිත් අතේ පයේ වීරියෙන් යමක් හරි හම්බ කරගෙනයි ජීවත් වෙන්නේ.” අසලහුන් කාන්තාවක් කීවා ය.]ඇය ද දෘෂ්‍යාබාධිතය. නයනාලෝකගම දෘෂ්‍යාබාධිතයින් වෙනුවෙන් ඉදිවූ ගම්මානයක් බව දැන සිටියත් කිසිවකුටත් අත නොපා දෑතේ වීරියෙන් ජීවිතය ගොඩනඟාගන්නට වෙහෙසෙන දිරිය මිනිසුන් එහි සිටින බව මා දැන ගත්තේ ඇයගෙනි.ආලෝකය දකින්නට දෙනෙත් නොලදත් ජීවිතය ආලෝකවත් කරගත් නයනාලෝකගම වැසියන් දකින්නට පසුගියදා අපි එහි ගියෙමු. මීගමුව හලාවත පාරේ ගමන් ගත් වාහනය කොප්පරා හන්දියෙන් හැරී දෙමංහන්දිය පසු කළේය.නයනාලෝකගම හමු වූයේ තවත් මද දුරක් ගිය තැනදීය. උදා හිරු කිරණ තවමත් තුරු අතරින් ගම් පියසට ගලා ඒ. ගමට පිවිසෙන මාර්ගයේ කෙළවරක තැනු බුදු කුටිය අභියස කාන්තාවක් හා කුඩා දරුවෙක් බුදුන් පුදනු පෙනේ.මිටි බැඳගත් ඇඳ ඇතිරිලි, අත් පිස්නා රැගෙන වෙළඳාමේ යන යුවළක් මාවතේ ඉදිරියට පැමිණේ. නොදුටුවත්, නොහඳුනතත් අපට සිනහවකින් සංග්‍රහ කරන්නට, වචනයක් දෙකක් කතා කරන්නට ඔවුන් මැලි වූයේ නැත.බන්දුසේන බුලත් කොරටුවට සාත්තු කරමින්“උදෙන්ම ගියොත් හැන්දෑ වෙන කොට ඇතිරිලි හත අටක්වත් විකුණාගන්න පුළුවන්. මතක ඇති කාලේ ඉඳන් කරපු රස්සාවනේ. ඒකටත් දැන් තරගකාරයෝ වැඩිවෙලා.” මුතුබණ්ඩා මහතා පැවසුවේ හිස මත වූ බර බිම තබනා අතරතුරදීය.පවුල් 50 න් පමණ යුත් නයනාලෝකගම සෑම නිවෙසකම වැඩිහිටියන් දෘෂ්‍යාබාධිතය. ඔවුන් වැඩි දෙනෙක් තම දූ දරුවන් කවා පොවා පෝෂණය කළේත්, මනා අධ්‍යාපනයක් ලබා දී දැන උගතුන් කළේත් ජංගම රෙදි වෙළෙඳාමෙන් ලැබුණ ආදායමෙනි. ආරම්භයේ දී තමන් විසින් ම වියන ලද අත්යන්ත්‍ර ඇඳ ඇතිරිලි වෙළෙඳාම් කළත් නූල් සහ ඩයි වර්ගවල මිල ඉහළ යාමත් සමඟ කෘත්‍රිම රෙදි වෙළෙඳාමට හුරු වූහ.මෙහි ජීවත්වන බොහෝ දෙනෙක් රත්මලාන අන්ධ විද්‍යාලයෙන් අධ්‍යාපනය ලැබූවෝ වෙති. පසුව සීදුව ප්‍රදේශයේ කුලී නිවාසවල තාවකාලිකව පදිංචි වී සිටි ඔවුන් නයනාලෝකගමට පැමිණියේ මීට වසර විසි හයකට පමණ ඉහත දී ය. දෘෂ්‍යාබාධිත අර්ලි සිගේරා මහතා ගේ මූලිකත්වයෙන් දිගින් දිගට ම කරන ලද ඉල්ලීම්වල ප්‍රතිඵලයක් ලෙසට ය.සාලයකින් හා කාමරයකින් යුත් වැඩ අවසන් නොකළ මෙම නිවාස ලැබී ඇත්තේ ඒවායේ වටිනාකමින් තුනෙන් එකක මුදලක් රජයට ගෙවීමේ පොරොන්දුව මත ය. වැඩි පිරිසක් එම මුදල ගෙවා අවසන් කළහ. ඔප්පු හිමිකම් ලැබී නැතත් තමන්ගේ දෑතේ මහන්සියෙන් උපයාගත් මුදලින් කොටසක් වෙන්කර තම ගේ දොර වැඩ නිමාකර ගන්නට ඔවුන් පසුබට වූයේ නැත.“අපි මේ ගෙවල්වල පදිංචි වෙලා දැන් අවුරුදු විසිහයකටත් වැඩියි. ඒත් හිමිකම් ඔප්පු ලැබුණේ නෑ. අපේ දරුවො උස් මහත් වෙලා. සමහර අය විවාහ වෙලා. දරු මුණුපුරොත් ඉන්නවා. ඉන්න හිටින තැන ගැන ස්ථිර බවක් නැතිකම හිතට මහා බරක්.” එන්. ඩී. සෝමාවතී මහත්මිය පැවසුවේ නුදුරේදී ම මේසීලවතී සහ මුතුබණ්ඩාඉඩම්වල අයිතිය තමන්ට ලබා දෙන්නට අදාළ නිලධාරීන් කටයුතු කරතැයි බලාපොරොත්තුවෙනි.නයනාලෝකගම පදිංචි බොහෝ දෙනෙක් වේවැල් කර්මාන්තය, කොහු කර්මාන්තය, අත්යන්ත්‍ර රෙදි නිෂ්පාදනය පිළිබඳ මනා පුහුණුවක් ලැබූවෝ වෙති.රෝහල් ඇතුළු රජයේ විවිධ ආයතනයන්ට ඔවුන්ගේ නිෂ්පාදන අලෙවි කළත් වත්මන්හි අමුද්‍රව්‍ය සපයා ගැනීම අසීරු නිසා අත්යන්ත්‍ර නිමැවුම් හැර සෙසු කර්මාන්ත අඩපණය. අත්යන්ත්‍ර නිමැවුම් ද අත්පිස්නා, දුහුවිලිකඩ ආදියට පමණක් සීමා වී තිබේ.නයනාලෝකගම දෘෂ්‍යාබාධිතයින්ගෙන් වැඩි පිරිසක් වයස අවුරුදු පනහ ඉක්මවූවන්ය. දෑතේ වීරිය සිඳී ගියත් සිතේ ශක්තියෙන් වැඩ කරන ඔවුන් තම දරුවන්ට බරක් වන්නේ නැත.“වයසට ගියා කියල අපි දරුවො මත යැපෙන්නේ නෑ. ඒ අයට බරක් වෙන්නෙත් නෑ. බුලත් ටිකක්, එළවළු ටිකක් වවාගෙන, දෑතේ කර්මාන්තයක් කරගෙන ජීවත් වෙනවා.” කේ. බන්දුසේන මහතා පැවසුවේ සිය දෑතේ පහසින් සාර වූ බුලත් කොරටුව වෙත අප කැඳවාගෙන යමිනි. මව්පියන් එසේ අදහස් කළත් මේ ගමේ දරුවන් තම අම්ම තාත්තා බරක් ලෙස නොසිතන්නේ ය.තමන් උස් මහත් කරන්නට, දැන උගතුන් කොට සමාජයේ ඉහළ නිලතල දරන්නට මග පෙන්වූ ආකාරය අමතක කරන්නට තරම් ගුණමකු නොවන්නේ ය. සමාජය ඉදිරියේ දෙනෙත් අඳ මවුපියන්ට අම්මා, තාත්තා යැයි කියන්නට ලජ්ජා නොවන්නේය. දෑසින් කඳුළු වැගිරෙද්දී, අහිංසක මවුපියන් මහ මඟ අතරමං කරන, මහලු නිවාසයන්හි තනිකර යන සමහර උගත් ධනවත් දරුවන්ට නයනාලෝකගම දෘෂ්‍යාබාධිත මවුපියන් ගේ දූ පුතුන් සැබෑ ආදර්ශයකි.මෙහි බොහෝ පවුල්වල දරුවෝ වැඩිදුර අධ්‍යාපනය ලැබුවෝ වෙති. ගුරු වෘත්තිය, පොලිස් සේවය, හමුදා සේවය, බැංකු ක්ෂේත්‍රය ආදි රජයේ රැකියාවන්හි නිරත වන අය ද වෙති. තවත් පිරිසක් උසස් අධ්‍යාපනය ලබමින් පසුවෙති.නයනාලෝකගම එම්. කේ. සීලවතී මහත්මිය සහ මතුබණ්ඩා මහතා ද තම දරුවන් ගේ නෙත් පාදන්නට ගෙවෙන සෑම තත්ත්පරයක් ම කැප කළ මවුපිය දෙදෙනෙකි. ඔවුන් ගේ දියණිය පසුගියදා ශ්‍රී ජයවර්ධනපුර විශ්ව විද්‍යාලයේ කළමනාකරණ උපාධිය හිමි කර ගත්තාය.“දැනට අවුරුදු විස්සකට විතර කලින් අපි රෙදි වෙළෙඳාමේ ගියේ දරුවො දෙන්නත් කරපින්නාගෙන. දරුවො ලොකු මහත් වෙනකොට ඒකත් කරන්න බැරි වුණා.මම ගෙදර නතර වෙලා මහත්තයා විතරක් වෙළෙඳාමේ ගියා. අපි දරුවන්ට ඉගැන්නුවේ හොඳටම දුක් විඳලා. මගේ දුව ශිෂ්‍යත්වේ පාස් වුණේ නැති වුණාම මට හුඟක් දුක හිතුණා. එදා දුව කිව්වේ ‘අම්මේ, අඬන්න එපා.මම සාමාන්‍ය පෙළ පාස් වෙලා පෙන්වන්නම්’ කියලා. ඒ වගේම දුව විභාගේ ඉහළින් පාස් වුණා. එදා කිව්වා මම උසස් පෙළත් පාස් වෙනවා කියලා.ඒ වගේම මගේ රත්තරං දුව ‘ඒ’ තුනක් අරගෙන ගම්පහ දිස්ත්‍රික්කයෙන් තිස් දෙවැනියාට තේරුණා. දුව විශ්ව විද්‍යාලෙට තේරුණා කියල අහපු දවසේ මට මගේ ඇස් දෙක ලැබුණා වගේ දැනුණා. සීලවතී මහත්මිය පැවසුවේ සතුටිනි.ඩබ්ලිව්. සෝමදාසමෙහි වෙසෙන බොහෝ මවුපියන් ගේ කතාව මෙපරිදිය. ජීවිතය ජීවත් කරවන්නට යන ගමනේ ඔවුන් ලබන අත්දැකීම් සුන්දර නැත. මහ මඟ බාධක මඟහැර යන්නට වැඩි වශයෙන් ඔවුන්ට මඟ පෙන්වන්නේ සුදු සැරයටිය පමණි.විශේෂයෙන් රෙදි වෙළෙඳාමේ යන එවැනි අවස්ථාවන්හි දෙනෙත් ඇතියවුන්ගේ සටකපට වංචාවන්ට හසුවීමට සිදුවන අවස්ථා ද විරල නොවේ. ව්‍යාජ මුදල් අත තබා දෙනෙත් අඳ මේ අහිංසකයන් රවටා මිලට ගන්නා ඇතිරිලිවලින් සුවපහසු නිදි යහන් සරසා ගන්නා පිරිස් ද නැත්තේ නොවේ.නයනාලෝකගම වැසියන් බඩ වියත රැක ගන්නට සිඟමන් යදින්නේ නැත. එහි වයෝවෘදයින් පවා කුමන හෝ කාර්යයක නියැළෙන බව අපි දුටුවෙමු.ඩබ්ලිව්. සෝමදාස මහතා ගේ වයස අවුරුදු හැත්තෑවක් පමණ ය. ඔහු ගේ කාලය ගෙවෙන්නේ ගුවන් සමාගමක බෑගයන්හි ටැග්ස් ඇමිණීම සඳහා ය. ඔහු ගේ අදහස ඉන් ලැබෙන ආදායම එදිනෙදා වියදමට ප්‍රමාණවත් බවයි.“මට දරුවො හතර දෙනෙක් ඉන්නවා. හැමෝම හොඳට ඉගෙන ගත්තා. දැන් ජීවිතේ බරක් නෑ. කාගෙන් වුණත් නිකම් කන්න බොන්න ලැබෙනකම් බලාගෙන ඉන්න පුරුද්ද මට නෑ. මැරෙනකම්ම මොනවා හරි වැඩක් කරනවා.” ඔහු පැවසුවේ සිනාමුසු මුහුණිනි.තම හැකියාවන් ප්‍රයෝජනයට ගනිමින් දුම්රියේ බස්රියේ ගී ගයා, වස් දඬුවයා මුදල් සරි කර ගන්නා අය මෙන් ම ලොතරැයි ටිකට් පත් විකුණා දවසේ වියදම සපයා ගන්නා අය ද මෙහි වෙති. දරුවන් ගේ හව්හරණ ලැබෙන දෘෂ්‍යාබාධිත වැඩිහිටියන් සේ ම ඥාතින් නොමැති, හව්හරණක් නොලැබෙන අය ද වෙති. අසල්වැසියන් ගේ ඇප උපකාරයෙන් පණ නල රැකුනත් ඔවුන් ගේ ඉදිරි කාලය අවිනිශ්චිතය. ඔවුන් රැක බලා ගන්නට යම් ක්‍රමවේදයක් ඇවැසි වන්නේ ඒ නිසා ය.මෙගම වැසියන් බොහෝ පිරිසක් බෞද්ධාගමිකයින් ය. ආගම ධර්මය පිළිබඳ උනන්දුය. බ්‍රේල් ක්‍රමයෙන් කියවීමෙහි, ලිවීමෙහි බුහුටිය. ඔවුන් පවසන්නේ බ්‍රේල් ක්‍රමයට ලියැවුණු ආගමික පොත පත ලැබුණේ නම් තමන් ගේ සැඳෑ කාලය අර්ථවත් කර ගත හැකි බවය.නෙතින් ලෝකය නොපෙනුණත්, සිතින් ලෝකය දකිමින්, ජීවිතයේ අනේකවිධ වූ දුක්ඛ දෝමනස්සයන් හමු වේ ජීවිතය ජය ගත් මේ මිනිසුන් සමාජයට බරක් වූයේ නැත. තම කුසින් බිහිකළ දරුවන් සමාජයට බරක් වන්නට ඉඩ හැරියේ ද නැත. ලෝකය දකින සිත් පිත් නැති මිනිසුන් අතරේ නොසැලී ජීවිතයට මුහුණදුන් මේ මිනිසුන් ගේ හඬට සිත් පිත් ඇති ඔබ ගේ සවන් යොමු කළ යුතු වන්නේ ඒ නිසා ය.(කටාන ප්‍රාදේශීය ලේකම් කේ. ජී. එච්. එච්. ආර්. කිරිඇල්ල, සහකාර ප්‍රාදේශීය ලේකම් සුරංගා ගුණතිලක, උතුරු කදිරාන ග්‍රාම නිලධාරී චින්තන ආටිගල, කටියල ග්‍රාම නිලධාරී විජිත් පේ‍්‍රමසිරි, දීලිප රුවන් යන මහත්ම මහත්මීන්ට අපගේ ස්තුතිය.)රමණී සුබසිංහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=as1101168</link>
    <topic>සැබෑ බෞද්ධයා කුඩාවියේ සිටම යහපතෙහිම යෙදෙන්නේය</topic>
    <author>සාකච්ඡා කළේ -රමණී සුබසිංහ</author>
    <content>සැබෑ බෞද්ධයා කුඩාවියේ සිටම යහපතෙහිම යෙදෙන්නේයවිචිත්‍ර ධර්ම දේශකපොල්පිටිමූකලානේ පඤ්ඤාසිරි හිමිමීට වසර දෙදහස් පන්සිය අනූනමයකට පෙර සිදුහත් බෝසතාණන් වහන්සේ උතුම් වූ ශ්‍රී සම්බුද්ධත්වයට පත්වූහ. දඹදිව බුද්ධගයාවේ ඇසතු බෝ සෙවණේ දසමරසෙන් පරදවා චතුරාර්ය සත්‍යය අවබෝධ කරගත්හ.එනම් දුක, දුක ඇතිවීමට හේතුව, දුක නැති කිරීම, දුක නැති කිරීමේ මාර්ගය පිළිබඳ යථාවබෝධය ලැබූහ. අවිඳු අඳුරින් වෙලී පැවැති ලෝකය ආලෝකවත් කළහ. ‘ගෞතම බුදුරජාණන් වහන්සේ ලොව පහළව පෙර නොඇසු සත්‍ය දහමක් දෙසති’යි දඹදිව් තලය පුරා කීර්තිරාවය පැතිර ගියේය.උන්වහන්සේගේ අනුගාමිකයන් වීමේ අභිලාෂයෙන් සිව් දිගින් මහා පිරිස් පැමිණෙන්නට වූහ. ඒ සියලු දෙනාටම සසර නිවීම පිළිබඳ මාර්ගය පෙන්වා දුන් බුදුරජාණන් වහන්සේ තමාට පිහිට තමා ම බවත්, අන් කෙනෙක් පිහිට නොවන බවත්, මේ නිසා තමාට තමා පිහිට කොට ගෙන, තමා සරණ කොට ගෙන අප්‍රමාදීව ක්‍රියා කරන ලෙසත් අවවාද කළහ.බෝසතාණන් වහන්සේ සම්මා සම්බුද්ධත්වය ලැබ වසර 2600 ක් උදාවීමට ඇත්තේ තවත් සුළු කාලයකි. මේ කෙටි කාලසීමාවේ තම සිත් සතන්හි නව ප්‍රබෝධයක් ඇති කර ගනිමින් පිළිවෙත් සුපුරන්නට, බුදුරජාණන් වහන්සේ දේශනා කොට වදාළ ධර්ම මාර්ගයේ ගමන් කරන්නට බෞද්ධයා අප්‍රමාදී විය යුතුය.‘බුද්ධං සරණං ගච්ඡාමී’ ‘ධම්මං සරණං ගච්ඡාමී’ ‘සංඝං සරණං ගච්ඡාමී’ යනුවෙන් තිසරණ සරණ යාමට පෙර අප කෙරෙහි තෙරුවන් ගුණ පිළිබඳ මනා අවබෝධයක් හා නොසැලෙන විශ්වාසයක් තිබිය යුතුය. වැඩි පිරිසක් බෞද්ධ ජනතාව වෙසෙන ශ්‍රී ලාංකේය ජන සමාජයේ නව අරහාදී බුදුගුණ පිළිබඳව හෝ අවබෝධය ඇති පිරිස සීමිතය. බුදුරජාණන් වහන්සේ දේශනා කොට වදාළ ශ්‍රී සද්ධර්මයේ ගුණ දන්නා පිරිස අවමය.ආර්ය මහා සංඝරත්නයේ ගුණ දන්නා පිරිස අවමය. මේ නිසා කුඩා දරුවා ගේ සිට වැඩිහිටියා දක්වාම තෙරුවන් ගුණ පිළිබඳ මනා දැකීමකින් යුතු වීම කාලීන අවශ්‍යතාවකි. බුදු ගුණ නොදන්නා, සද්ධර්මයේ, මහා සංඝරත්නයේ ගුණ නොදන්නා තැනැත්තා මොන තරම් ධර්මය ශ්‍රවණය කළත්, ඉන් ප්‍රයෝජන ලබන්නේ නැත.නව අරහාදී බුදු ගුණ අපි මෙසේ සිහිපත් කරමු. බුදුරජාණන් වහන්සේ, රහසින්වත් පව් නොකළ සේක. එසේ හෙයින් උන්වහන්සේ ‘අරහං’ නම් වන සේක. උතුම් වූ චතුරාර්ය සත්‍ය ධර්මය කිසිදු ගුරු උපදේශයකින් තොරව අවබෝධ කරගත් නිසා ‘සම්මා සම්බුද්ධ’ නම් වන සේක.සෘද්ධි ප්‍රාතිහාර්ය ඥානය, දිව්‍ය ශ්‍රවණ ඥානය, දිව්‍ය නේත්‍ර ඥානය, අනුන් ගේ සිත දැකීමේ නුවණ, පෙර විසු ජීවිත දැකීමේ නුවණ ආදි නොයෙකුත් ඥාන බලයන්ගෙන් යුතු වන නිසා ‘විජ්ජාචරණ සම්පන්න’ නම් වන සේක. සුන්දර නිවනට වැඩම කළ නිසා ‘සුගත’ නම් වන සේක. සියලුම ලෝක අවබෝධ කොට ඉන් මිදුන නිසා ‘ලෝකවිදු’ නම් වන සේක.අකීකරු දෙවි, මිනිස්, බඹුන්, තිරිසන් ආදී සතුන් දමනය කොට නිවන් මගට යොමු කළ නිසා ‘අනුත්තරෝ පුරිස ධම්ම සාරථී’ නම් වන සේක. සියලු දෙවි, මිනිසුන් ගේ උතුම් ගුරුවරයාණන් වන නිසා ‘සත්ථා දේව මනුස්සානං’ නම් වන සේක. චතුරාර්ය සත්‍ය අවබෝධ කොට අන් අය ද නිවන් මඟට යොමු කළ නිසා ‘බුද්ධ’ නම් වන සේක. මෙතරම් ගුණස්කන්ධයක් දරා වැඩ සිටීමට තරම් භාග්‍ය ඇති හෙයින් උන්වහන්සේ ‘භගවා’ නම් වන සේක.මෙසේ බුදුගුණ සිහිපත් කොට බුදුරජාණන් වහන්සේ සරණ යන අපි උන්වහන්සේ දේශනා කොට වදාළ ශ්‍රී සද්ධර්මය සරණ යා යුතුය. දහම් ගුණ අපි මෙසේ සිහි කරමු.බුදුරජාණන් වහන්සේ ශ්‍රී සද්ධර්මය ඉතා මැනැවින් දේශනා කළ සේක. එහෙයින් ‘ස්වාක්ඛාත’ නම් වන්නේය. ඒ සද්ධර්මය මේ ජීවිතයේ දී ම අවබෝධ කළ හැකි නිසා ‘සන්දිට්ඨික’ වන්නේය. ඕනෑම කාලයක අවබෝධ කරගත හැකි නිසා ‘අකාලික’ නම් වන්නේය.ඇවිත් බලා පිළිගන්න යැයි කිව හැකි තරමට නිර්මල නිසා, සත්‍යවාදී වන නිසා ‘ඒහිපස්සික’ නම් වන්නේ ය. තමා ගේ ජීවිතයට ගළපා බලා පිළිගත හැකි නිසා ‘ඕපනයික’ නම් වන්නේ ය. නුවණැත්තන් විසින් තම තමන් ගේ නුවණට අනුව ශ්‍රී සද්ධර්මය අවබෝධ කරගන්නා නිසා ‘පච්චත්තං වේදිතබ්බෝ’ නම් වන්නේ ය.සදහම් ගුණ දැන ධර්මය සරණ යන අපි ආර්ය මහා සංඝරත්නය සරණ යමු. උන්වහන්සේගේ ගුණ මෙසේ සිහිපත් කරමු. ‘සුපටිපන්නෝ භගවතෝ සාවක සංඝෝ’ බුදුරජාණන් වහන්සේ ගේ ශ්‍රාවක සංඝරත්නය රාග, ද්වේෂ, මෝහ ප්‍රහාණය කිරීමට බැස ගත් පිරිසකි.‘උජුපටිපන්නෝ භගවතෝ සාවක සංඝෝ’උන්වහන්සේ ආර්ය අෂ්ටාංගික මාර්ගයේ ගමන් කරන පිරිසකි.‘සාමීචිපටිපන්නෝ භගවතෝ සාවක සංඝෝ’පිරිසිදු නිවන් මඟ පිළිබඳ සතුටු සාමීචියෝ යෙදෙන පිරිසකි.‘යදිදං චත්තාරි පුරිස යුගානි අට්ඨ පුරිස පුග්ගලා’උන්වහන්සේ සෝවාන්, සකෘදාගාමී, අනාගාමී, අරිහත් මග ඵල ලැබූ හා ලබා ගැනීමට උත්සාහ කරන උතුම් පිරිසකි. ඒ නිසා උන්වහන්සේ‘ආහුණෙය්‍යදුර සිට සිව්පසය ගෙනවිත් පිළිගැන්වීමට සුදුසු වන සේක.‘පාහුණෙය්‍යආගන්තුක සත්කාර වශයෙන් සිව්පසය පිළිගැන්වීමට සුදුසු වන සේක.‘දක්ඛිණෙය්‍යනිවන් අරමුණු කරගෙන දන් පිළිගැන්වීමට සුදුසු වන සේක.‘අංජලිකරණෙය්‍යඅත් දෙක නළලේ තබා වන්දනා කිරීමට සුදුසු වන සේක.‘අනුත්තරං පුඤ්ඤඛෙත්තං ලෝකස්සාති’මේ ලෝකයේ පින් කර ගැනීමට වැඩ සිටින පුණ්‍යක්ෂේත්‍රය වන සේක.මෙසේ ගුණ දැන තිසරණ සරණ යන අප සම්බුද්ධ ශාසනයේ ශ්‍රද්ධාවන්ත ශ්‍රාවකයෝ විය යුතුය. ‘සද්දහති තථාගතස්ස බෝධිං’ පළමුව බුදුරජාණන් වහන්සේ ගේ සම්බුද්ධත්වය පිළිගත යුතුය. කල්ප ගණනාවකින් පසු බුදුරජාණන් වහන්සේ නමක් ලොව පහළ වන්නේ මේ සංසාරයේ බිහිසුණු බව ලෝකයට කියා දීම සඳහා ය. සියලු සත්ත්වයින් ඒ සසර දුකින් මුදවා ගැනීම සඳහා ය.උන්වහන්සේ මේ සංසාරය ගැන ගුණ වර්ණනා කරන්නේ නැත. උතුම් නිවන් මග ලැබීමට මාර්ගය පෙන්වන්නා හ. ශ්‍රද්ධාවන්ත ශ්‍රාවකයා ඒ සඳහා කැමති වේ. උත්සාහවත් වේ. වීර්යවන්ත වේ. ඔහු නිවන කල් දමන්නේ නැත. උතුම් නිවන්මඟට අගෞරව වන ලෙස කතා කරන්නේ නැත. මේ නිසා ඔහු ශ්‍රී සද්ධර්මය ඇසීමට කැමැති පුද්ගලයෙක් බවට පත් වේ. හේ ඒ ධර්මය අසා (සුතා), ධාරණය කොට (ධතා), වචනයෙන් පුරුදු කොට (වචසා පරිචිතා), මනසින් මෙනෙහි කොට (මනසානු පෙක්ඛිතා), තමන් ගේ දෘෂ්ටිය නිවැරැදි කර ගනී.ඉන් පසුව ඔහු ධර්ම මාර්ගයේ ම ගමන් කරන්නට පටන් ගනී. ශ්‍රී සද්ධර්මය ජීවිතයේ පදනම බවට පත් කර ගනී. එවන් පුද්ගලයා අකුසලයෙහි අකැමැතිය. කුසලයෙහිම කැමතිය. හෙතෙම සතුන් මරන්නේ නැත. සොරකම් කරන්නේ, වැරැදි කාම සේවනයෙහි යෙදෙන්නේ, බොරු කියන්නේ, නැත. කේලාම්, පරුෂ වචන, හිස් වචන කියන්නේ නැත. දැඩි ලෝබය, තරහව, මිථ්‍යා දෘෂ්ටිය නැත.මිථ්‍යා දෘෂ්ටියෙන් යුතු පුද්ගලයා නම් කවරෙක් ද? හෙතෙම දන් දීමේ විපාක නැත, පුද පූජා පැවැත්වීමේ විපාක නැත, හොඳ නරක කර්මවල පල විපාක නැත, එලොව සිට පැමිණෙන අයට මෙලොවක් නැත, මෙලොව සිට යන අයට පරලොවක් නැත, මවුපියන් යනු විශේෂ පුද්ගලයන් පිරිසක් නොවන්නේ ය, මෙලොවත්, පරලොවත් විශිෂ්ට නුවණින් දැන ධර්මය කියා දෙන ශ්‍රමණ බ්‍රාහ්මණයින් නැත ආදී වශයෙන් තමන් ම අදහාගන්නේ ය.මේ සමාජයේ සමහර පිරිස් තරුණ වියේ, ගත සවි ශක්තිමත් අවධියේ, තමන් කරන කියන කටයුතු පිළිබඳ එතරම් තැකීමක් නැත. මේ නිසා ඔවුන් අතින් විවිධ අකටයුතුකම් සිදුවීමට ඇති ඉඩ ඉහළය. ඔවුන් ධර්ම මාර්ගයට යොමු වන්නේ ගත වාරු නැතිදාය. එහෙත් සැබෑ බෞද්ධයා නම් කුඩා අවධියේ සිටම තම චර්යාවන් යහපතෙහි ම යොදවන්නේ ය.“ධම්ම කාමො භවං හොති ධම්ම දෙස්සි පරාභවො”ධර්මයෙහි කැමති පුද්ගලයා, දිනෙන් දින දියුණුව කරා ළඟා වෙන බවත්, ධර්මයෙහි අකමැති පුද්ගලයා දිනෙන් දිනම පිරිහෙන බවත් බුදුරජාණන් වහන්සේ පරාභව සූත්‍රයේ දී දේශනා කොට වදාළහ.ලෞකික ජීවිතය සැපවත් කිරීම සඳහා වූ මහා අරගලයක නිරත වන මේ ගමනේ දී අප නිරන්තරයෙන් ම මරණය ද සිහිපත් කළ යුතුය. භාග්‍යවතුන් වහන්සේ දේශනා කොට වදාළේ අප පළමුවැනි හුස්ම පොද අරගෙන ඊළඟ හුස්ම පොද හෙළීමට පෙර මරණය කරා යාමට පුළුවන් කියා, පළමුවැනි බත්පිඬ කා, ඊළඟ බත් පිඬ කෑමට පෙර මරණය කරා යාමට පුළුවන් බව කියා මරණාසතිය වඩන ලෙසට ය. නිතර නිතර මරණය සිහි කිරීමෙන් අප ගේ අඩුපාඩු රැසක් නිවැරැදි කරගත හැකි බව බෞද්ධයා අවබෝධ කරගත යුතුය. තම ලෞකික ජීවිතය මෙන් ම පරලොව ජීවිතය ද සාර්ථක කරගත හැකි වන්නේ එවිට ය.එහෙත් වත්මන් බෞද්ධ සමාජයේ වැඩි පිරිසක් ඇස, කන, නාසය, දිව, ශරීරය යන පංචේන්ද්‍රියයන් පිනවීම සඳහා ම කටයුතු කරනවා හැර ජීවිතයේ යථා ස්වභාවය තේරුම් ගන්නා සැටියක් පෙනෙන්නට නැත. ගොදුරු අල්ලා ගනු පිණිස දැලක් වියා ගොදුරු අල්ලා කමින් එහිම සිරකරුවෙක් බවට පත් වී මිය යන මකුළුවකු මෙන් වත්මන් මිනිසා ද එකම රාමුවක කොටු වී ගමන් කරන ආකාරයක් පෙනෙන්නට තිබේ. මෙවැනි චර්යාවන් බුදුරජාණන් වහන්සේ දේශනා කොට වදාළ ශ්‍රී සද්ධර්මයට පටහැනිය.මේ නිසා ධර්මය අසන්නට, ධර්මය දකින්නට, ධර්මයෙහි හැසිරෙන්නට ගිහි සමාජය උනන්දු විය යුතුය.‘සෙවථ වුද්ධෙ නිපුණෙ බහුස්සුතෙ උග්ගාහකොච පරිපුච්ඡකොසියා සුණ්‍යෙය සක්කච්ච සුභාසිතානි එවං කරො පඤ්ඤවා හොති මච්චො’මහලු, උගත්, සියුම් නුවණැතියන් සේවනය කරන්න. ධර්මය ඉගෙන ගන්නා පුද්ගලයෙක් වන්න. නොදත් ධර්මයෙහි අර්ථය දන්නා අයගෙන් නැවත නැවත විචාරණ පුද්ගලයෙක් වන්න. මෙසේ කටයුතු කරන පුද්ගලයා නුවණැතියෙක් වන බව බුදුරජාණන් වහන්සේ දේශනා කොට වදාළහ. අප උත්සාහ කළ යුතු වන්නේ ඒ මාර්ගයේ ගමන් කිරීමට ය.එහි දී අප ගේ ජීවිතයේ ප්‍රධාන ඉලක්ක තුනක් ඇති කර ගනිමින් කටයුතු කළ යුතුය.පළමුවැන්න මේ ජීවිතයේ දී ම ධර්මය අවබෝධ කිරීමය. ඒ සඳහා ශ්‍රද්ධාව, වීරිය, සති, සමාධි, පඤ්ඤා යන ඉන්ද්‍රිය ධර්මයන් දියුණු කළ යුතුය. දෙවැන්න මරණින් මතු සුගතිගාමී වීමය. ඒ සඳහා සද්ධා, සීල, චාග, පඤ්ඤා දියුණු කළ යුතුය. තෙවැන්න මරණින් මතු සතර අපායට නොයාමය. සතර අපායට යාම වළක්වා ගැනීමට නම් දස අකුසල් හා පස්පව්වලින් වැළකී සිටිය යුතුය. මේ ඉලක්ක සපුරා ගැනීමට සෑම බෞද්ධයෙක් ම උනන්දු විය යුතුය.සාකච්ඡා කළේ -රමණී සුබසිංහඡායාරූපය -රුක්මාල් ගමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=as1101166</link>
    <topic>අම්මා කටින නූල් මිටි කරේ තියන් ගෙනාවෙ මමයි</topic>
    <author>උපාලි සමරසිංහ</author>
    <content>අම්මා කටින නූල් මිටි කරේ තියන් ගෙනාවෙ මමයිකැලණි සරසවියේ ජනසන්නිවේදන අධ්‍යයන අංශයේ අංශාධිපතිමහාචාර්ය රෝහණ ලක්ෂ්මන් පියදාසමේරි නෝනා මාතාවසන්නිවේදනය යන අකුරු හත ඔහුගේ ජීවිතයේ සප්ත ස්වරය වැන්න. සංගීතයට සප්ත ස්වරය නැතිව හුස්ම ගත නොහැක්කාක් මෙන්ම සන්නිවේදනය ගැන අමතක කැර ඔහු ගැන ද කතා කළ නොහැකිය.පියවරෙන් පියවර විවිධ අභියෝග මතින් නැඟී සිට ජිවිතය ජයගත් මහාචාර්ය රෝහණ ලක්ෂ්මන් පියදාස අද අපේ ජනසන්නිවේදන විශාරදයෙකි. කැලණි සරසවියේ ජනසන්නිවේදන අංශ ප්‍රධානියා ලෙස කටයුතු කරන එතුමා තම මෑණියන් ගැන කියන්නට අද අපේ සාමීචියට ගොඩ වදී.මට මුලින්ම මතකයට එන්නෙ අම්මගෙ ගම. වල්පොළ පැත්තෙ බටුවත්ත. වෙල්, ඉපනැලි ඕවිටි ළඳු, කමත්වලින් පිරි මේ ගම්මානය අතිශය සුන්දරයි. මෙහි ඉපැදුණු සමරගේ මේරි නෝනා රූපසිංහ කියන්නෙ මගෙ අම්මා, තාත්තා රන්පටිගේ එඩ්වින් පියදාස. වෘත්තියෙන් බන්ධනාගාරයේ නියාමකවරයෙක්. ගම්පහ උග්ගල්බඩ එතුමාගේ ගම. මගෙ අම්මා වෘත්තියෙන් වීවින් ගුරුවරියක්.සාමාන්‍යයෙන් අම්මා විදුහලින් විදුහලට මාරු වන විට ඒ ආසන්නයෙන්ම කුලී ගෙයකට යාමයි පුංචි සන්දියේ සිටම අප කළේ. මගේ මතකයේ මුල්ම අවස්ථාව අම්මා වලල සෙන්ට්‍රල් එකේ වැඩ කළ කාලේ අප මැණික්හින්නෙ ගෙයක හිටියා. මං තමයි පවුලේ වැඩිමලා. මට බාල මල්ලිලා දෙන්නෙක්. ඒ දෙන්නටත් පස්සෙ පුංචි මල්ලියා ලැබුණෙ අම්මා පිළිමතලාව මහා විද්‍යාලයේ වැඩ කළ කාලයේ. අම්මගෙ ඉස්කෝලෙට එහා මායිමෙ තිබුණෙ පිළිමතලාව ධීරානන්ද මහ විදුහල. මාව මුලකුරු කරන්න අම්මා ගෙන ගියේ ඒකට.පස්වැන්න සමත් වන තුරු මං අම්මගේ පසුපස ගිය මේ සුන්දර පාසල් ගමන හරිම ආස්වාදජනකයි. ලන්ද නැඟලා රේල් පාර පැනලා ළඳු ඕවිටි මැදින් ඒ කාලෙ හිටි ඉලුක්වත්තෙ කුලී ගෙදර ඉඳන් පයින්ම හැතැප්ම ගණනක් අපි ගියා. අම්මා එක්ක පාසල් ගියාට එනකොට මං බොහෝ වෙලාවට ආවෙ ගමේ කොලු රංචුව එක්ක.ඒ එන ගමන කජු ගස්වල නැඟලා කජු කඩලා මාළු අල්ලලා පිට්ටනියේ සෙල්ලම් කරලා තමයි අපි ගෙදර එන්නෙ. අම්මා හරිම ප්‍රායෝගික ගැහැනියක්. ගස් නඟින්න වතුරෙ බැහැලා පීනනවට විරුද්ධ වුණාට ඇය ළමයින්ගේ සෙල්ලම් කාලය තේරුම් ගත්ත. එයින්ම දරුවන්ගේ මානසික සංවර්ධනයක් සිදුවන බව දැන හිටියා. අපේ වත්ත ඉහළින් සමනළ රංචු පියාඹා යනවා.අම්මා කියනවා මේ අය යන්නෙ සමනොළ කන්ද නඟින්න කියලා. හැමෝටම යන්න බෑ. සමහරුන්ගේ අත්තටු බිඳිලා මඟදි මිය යනවා. හොඳට හිටි අය විතරයි යන්නෙ. පුතාලත් සිල්වත් වෙන්න.” අම්මා පරිසරයෙන් පවා අපට යමක් ඉගැන්නුවා! අපේ අම්මා පොත් කියවන්න හරිම ආසයි. අපේ ගෙදර තිබුණ පරණ මහා වංශයක්. මේ මහා වංශෙ අම්මට ලැබුණෙ ඇගේ අම්මා අපෙ ආච්චිගෙන්.මාත් ටිකක් උස් මහත්වෙන කොට මේ මහාවංශය අම්මා මට තෑගි කළා. අමාවතුර, බුත්සරණ, සද්ධර්මාලංකාරය වගෙ පොත්වල කතා ඇය කට පාඩමින් අපට කියා දුන්නා. මගෙ රස වින්දනයේ පළමු පොත අම්මා. ඇය තමයි සාහිත්‍යයට ආදරය කරන්න මට උගැන්නුවෙ. පාට පාට චීත්තයෙන් හැඩවුණු ඉලස්ටික් දාපු කලිසම ඇඳන් මං ඉස්කෝලෙ ගියෙ.ධීරානන්ද ඉස්කෝලෙ පස්වැන්න පාස් වුණාට පස්සෙ මට අම්මා උගන්වපු පිළිමතලාව ඉස්කෝලෙට යන්ඩ අවස්ථාව ලැබුණා. ඒත් ධීරානන්ද ස්කෝලෙ මතකය මට අමතක වෙන්නෙ නෑ. විවේක කාලයට මං අම්මා ඉන්න ඉස්කෝලෙ දිහා බලාන ඉන්නවා. අම්මත් එහෙමයි. මොනවා හරි කෑමක් බීමක් නොවරදවාම අම්මා ඒ වෙලාවට ගෙනැවිත් දෙනවා. ඒ කාලෙ පංතිවල ගොම ගාන්න ගොම ගෙනියන්ට ඕනෑ.බෝඩ් පාට කරන්න කළු දැලි ගෙනියන්ඩ ඕනෑ. කොළපත තියලා පහන් දැලි එකතු කරන එක මට ආස්වාදයක්. කොල්ලො වෙච්ච අපි වතුර අදින්ඩ ඕනැ. කෙල්ලන්ටත් වෙනම වැඩ කොටසක් තිබුණා. අම්මා පුංචි කාලෙත් මේවා කළ නිසා පුදුමාකාර උනන්දුවකින් අම්මා මේවා අපට සකස් කැර දුන්නා. ඒ වගේම ඒ සඳහා අප මෙහෙයැවූවා. ඒ ළමා සුන්දරත්වය මට රැක දුන්නෙ අම්මා.අම්මා වැටුප් ගත්ත දවසට අනිවාර්යයෙන්ම ඇය මාත් රැගෙන නුවර ටවුමට යනවාමයි. ඒ පොත් සාප්පුවකට. ඒ ගියාම ඇය අරන් දුන්නු පොත් කීපයක් මට මතකයි. ඔස්ටින් කැන්ටර්ගේ ‘මල් මාසය’ කම්බිලි කොටියා, ඒ වගේම සුමනා සපරමාදුගේ ‘කිරි මුට්ටිය ගඟේ ගියා’ වගේ පොත්. තවත් රසවත් පොතක් මතකයි.“අනුෂා හා රන් මැණිකා” මේ පොත් අම්මා මට අරන් දුන්නේ මගේ නිර්මාණශිලීත්වය, කියවීම අවදි කරවන්න කියලා මට හිතුණා. ඇත්ත! ඒවා මගේ ජීවිතයට විශාල පිටිවහලක් ම වුණා. මගෙ තාත්තා බෝගම්බර සිරගෙදර බන්ධනාගාර නිලධාරියෙක් වුණාට ඔහුගේ ජීවිතයේ ද කියවීම ප්‍රධාන කොටසක්. එතුමාත් මගේ කියවීම දියුණු කරන්න හේතු වුණා. මුලින්ම මොන හේතුවක් නිසා ද දන්නෙ නෑ.තාත්තා සවසට එන විට ‘ජනතා’ පත්තරේ අරගෙන ආවා. ඇවිත් මටයි දුන්නෙ. 60 ගණන්වල ‘දවස’ පත්තරේ පටන් ගත්තු පළමුවැනි දවස මට අද වගේම මතකයි. සීවලී හාමුදුරුවන්ගේ පින්තූරයක් ද ඒත් එක්කම දුන්නා. අම්මා බාරගත්තෙ මේ සීවලී පින්තූරෙ. අපේ අම්මයි තාත්තයි දෙන්නම බරපතළ වාමාංශිකයො. ඒත් දේශපාලනය කරගහගෙන කරනවාට කැමැති වුණේ නෑ.ඒ අය එහෙම කළෙත් නෑ. විශේෂයෙන් තාත්තා පිළිගත් වාමාංශික දේශපාලනය නිසාම ‘ජනමතය’, ‘ඇත්ත’, ‘හෙළ රණබිම’ වගෙ පත්තර අපේ ගෙදර තිබුණා. අම්මත් මේ පත්තර කියවනවා. ගෙදර හැමෝටම හැම වේලකටම නැවුම් බත් වේලක් දෙන්ඩ අම්මා සූදානමින් හිටියා. උදේ රැයින් පිබිදි ඇය කෑම උයාගෙන තමයි වැඩට යන්නෙ. මාත් පිළිමතලාවෙ ඉස්කෝලෙට ගියාට පස්සෙ දවල් විවේකයට අම්මා ඉන්න ගුරු කාමරයට ගිහින් අර බත් කටක් කාලා මොනවා හරි අතුරු පසකුත් කාලා සෙල්ලමට ගියා මතකයි.අම්මා ගුරු රස්සාව කළාට හවස ආපු වෙලාවෙ ඉඳන් ගෙදර සියලු වැඩ නොපිරිහෙළා කළා. රාත්‍රියටත් තාත්තෙ ගෙදර එන විට කන්ඩ බොන්ඩ හැදුවා. යසෝදරාවතේ කවි ඇය අපට කඩ පාඩමින් කීවා. අම්මට පරපුරෙන් ලැබුණු මහාවංශෙ මා මුල් කාලේ කියෙව්වෙ කතා රසය සලකමින් විතරයි. අම්මගෙ පෙලඹවීම මත 8 වැනි ශ්‍රේණියේදී මා සාහිත විෂයයට ගැඹුරින් නැඹුරු වුණා.මට මතකයි ඇය මට තිළිණ කළ බඹරැන්දේ සිරි සීවලි හිමියන්ගේ ‘ධම්ම පදය’. මේක බෞද්ධයන්ගේ අත්පොතක් විය යුතු බව අම්මා ඇදහුවා. ඉතාම කෙටි වැකි, අරුත්, ගැඹුරු පද නැතිව හරිම ලස්සනට මේ පොත කරලා තිබුණෙ. හවසට පන්සිල් ගැනීම දරුවන්ට අනිවාර්ය කළ මවක් මගෙ අම්මා. ගෙදර පිරිත් කියන එක අම්මා නොවරදවාම කළා. අනෙක අම්මා කල්පනා කළ තවත් වැදගත්ම දෙය තමයි දහම් පාසල් අධ්‍යාපනය දරුවන්ට අවශ්‍ය ම බව. පිළිමතලාව පරණාගල විහාරයෙ දහම් පාසලට තමයි අප ගියෙ. දහම් පාසල් යන විට අපි සුන්දර මල් වට්ටියක් අරන් යන්ඩ ඕනෑ.මේ මල් වට්ටියට පන්සලෙන් ලකුණු ලැබෙනවා. අම්මා තමයි මේ මල් වට්ටිය හදන්ඩ අපව පුරුදු කරන්නෙ. බොහෝ වෙලාවට අපට වැඩි ලකුණු. පාසල් නිවාඩුව එළැඹුණු ගමන් අපි එන්නෙ බටුවත්තට. අම්මගෙ තාත්තා අපේ සීයා කතා කීමට රුසියා. ඒ ආ විට රාත්‍රියට කුඹුරෙ කොළ මඩිනවා බලන්නන අම්මා අපව එක්ක යනවා. ඒත් එක්කම රාත්‍රියට ලැබෙන “මුත්තෙට්ටුව කෑම” අපට හරිභ ආස්වාදජනක කාර්යයක්.මා මුලදිත් කියු පරිදි අපේ කතා රසය අවදි කළේ අම්මා. අම්මා හරිම කැමැතියි හොල්මන් කතා අවතාර කතා කියන්න. හැන්දෑ කළුවර ලෝකය වසා ගන්නා විට අම්මා අප සියලු දෙනා වට කරගෙන මේ අද්භූත රසය වැගිරෙන කතා කියනවා. ගෙදර අල්පෙනෙත්තක් බිම වැටුණත් ශබ්ද ඇහෙන තරම් කන් බිහිරි කරවන නිශ්ශබ්දතාව. අප හුස්ම ඉහළට අල්ලගෙන මේ අභිනය පාමින් කතා කරන අම්මගේ විලාසය බලා ඉන්නවා. මේ අතර තාත්තා රාත්‍රියට ගෙදර ඇවිත් දොරට තට්ටු කරන හඬ. අන්න! අපේ වීරයා ගෙදර ආවා. අපට හිතෙනවා.දැන් අපි කිසි කෙනෙකුට බය නෑ. මේ විදියට සතුටු දිවියක් තමයි අප ගත කළේ. අලුත් අවුරුද්දට වුණත් අම්මා උදේ පාන්දරම නැඟිටලා අනෙත් හැම දේටම ඉස්සරින් ළිඳෙන් කළයට වතුර එකක් ගන්නවා. ඒ වතුරෙන් පුරවා ගත් බෝතලයක් ලබන අවුරුද්ද දක්වාම ගෙදර සුරැකිව තබා ගන්නවා. ඊළඟ අවුරුද්දේ තමයි අලුත් වතුර කළයක් අරන් අර වතුර බෝතලය ළිඳට නැවත හලන්නේ. මේක නිකම්ම ක්‍රියාවක් නොවේ. මින් උගැන්වූවෙ කෘතවේදිත්වය, ගනුදෙනුව කියන ධර්මතා. මෙහෙම ඉන්නකොට අම්මට මහනුවර පුෂ්පදාන බාලිකා විදුහලට මාරුවක් ලැබෙනවා.අපිත් පිළිමතලාවෙ කුලී ගෙයින් නුවර කුලී ගෙයකට යනවා. මෙතැනදි තමයි මගේ ගමේ ජීවිතය බිඳ වැටී නාගරික ජීවිතය ඇරැඹෙන්නෙ. මට ලැබෙන්නෙ මහනුවර විද්‍යාර්ථ විද්‍යාලයය. මට මේ නාගරික ජීවිතය අල්ලන්නෙම නෑ. රූලට තිතට නිල ඇඳුම් අඳින සපත්තු දාලා පාසල් යන මේ ජීවිතයට වඩා මට ගැමි ස්කෝලෙ සැහැල්ලු ඉගෙනුම වටිනවා.ඒ කාලයේ තමයි කේ. ජී. කරුණාතිලකගේ “බිංගෙඩි සිරකරුවා” පොතත් මට අම්මා ගෙනැත් දෙන්නේ. නාගරික ජීවිතය පිළිබඳ අකමැත්තත් ගැමි ජීවිතය පිළිබඳ ආස්වාදයත් මා ළඟ කුළුගැන්වෙන්නේ මේ වෙලාවෙ. මං ලොකු අම්මලාගේ පුංචි අම්මලාගේ ගෙවල්වල යනවා මේ තත්ත්වය වෙනස් කරන්න. අම්මට සහෝදරියන් 8 දෙනෙක් හිටියා. ඒ අය කියන පරණ කතන්දර, සිද්ධි අහගෙන ඉන්න මං ආසයි. මං අන්තිමේ අම්මට කීවා “අම්මෙ මට නුවර ස්කෝලෙ එපා. මට ගමේ ස්කෝලෙම අරන් දෙන්න කියලා.” අම්මත් මගේ හැඟීම් හරියටම තේරුම් ගත්තා.අම්මා මාව නුගවෙල මධ්‍ය මහා විද්‍යාලයටම ඇතුළත් කරන්න උත්සාහ කළා. විදුහල්පතිතුමා කැමැති වුණේ නෑ. ඊළඟට මං අම්මට කීවා අම්මෙ, මාව හිටපු ස්කෝලෙ පිළිමතලාව මහා විද්‍යාලයට ම ඇතුළත් කරන්න කියලා. ඒකෙ විදුහල්පති ගුරුවරු අම්මව දන්නා නිසා කරදරයක් නැතිවම නැවත ඊට ඇතුළත් වීමට ලැබුණා. අම්මා නුවර පුංචි ඉඩමක් අරගෙන ගෙයක් හදන්ඩ ගත්තෙ මේ කාලෙ. ඇය ඉතිරි කරන්ඩත් දක්ෂයි. හාල් ඉව්වත් මිටක් ඉතිරි කරනවා. ඒ පුරුද්ද නිසා අම්මා අලුත්ම තමන්ගේ නිවසක් හැදුවා.හැබැයි! තාත්තත් අම්මත් දෙන්නම හොඳටම බැංකුවලට ණය වුණා. ජීවත් වෙන්ඩ බැරි තරම් දරිද්‍රතාව ගෙට ගොඩ වුණෙ මේ කාලයෙ. මං පොල් ගෙඩියක් කඩේට ගිහින් දීලා ඇක්සයිස් පොතක් ගත්තු වෙලාවත් තියෙනවා. වැඩවසම් ක්‍රමය ක්‍රියාත්මකයි. ගෙදර අගහිඟකම් ජයගන්න අම්මා අමුතු සටනක් කරනවා. වීවින් වැඩ පුහුණු කරනවා. ගමේ ඇත්තියන්ට. නූල් ගේනවා. නූල් කටිනවා.නොයෙක් අත්කම් කරනවා. ඒවා විකුණනවා. ගෙදර කටයුතු පිරිමහ ගන්න. මාත් නූල් මිටි කරේ තියන් ඇවිත් තියෙනවා. මං විද්‍යා ගණිත විෂයයන්වලට දුර්වලයි. අනෙත් විෂයයන්වලට දක්ෂයි. අම්මා මේක තේරුම් ගත්තා. “පුතාට පුළුවන් පැත්තෙන් නැඟී සිටින්න. රටට ජනතාවට ;ස්වයක් කරන්න පුළුවන් තැනකට එන්න.” ඇය කීවෙ මේ ටික විතරයි. ඇයට මා වෛද්‍යවරයෙක් ඉංජිනේරුවෙක් කරන්න සිහිනයක් තිබුණෙ නෑ.තාත්තා ගෙනෙන පත්තර කියවලා මං නිකම්ම හිටියෙ නෑ. මං අලුතින්ම මගේම කියලා පත්තරයක් නිර්මාණය කළා. ගෙදරට විතරක් සීමා වුණු පත්තරයක්. ඒක කඩදාසි ගොඩාක් වුණාට ඒකෙ ප්‍රවෘත්ති, විශේෂාංග, තීරු ලිපි, කතු වැකි, කාටුන් මේ හැම දේම තිබුණා. ඒත් මට තිබුණෙ හුදෙකලා සාහිත්‍යයක්. ස්කෝලෙ සාහිත්‍ය සංගමයටවත් මා සම්බන්ධ නෑ. තනියෙන්ම මේවා කරලා සතුටු වුණා. අම්මා තමයි මේ සතුට බෙදා ගත්තෙ.ඇය හැම නිතරම මා උනන්දු කළා. මා නිර්මාණය කරන පත්තර වර්ණනා කරමින් කියෙව්වා. දළදා මාලිගාවට කිරි ආහාර අරගෙන යෑම ඇගෙ පුරුද්ද. දානය, සීලය, සමාදානය, සමානාත්මතාවය, ආචාරශිලිත්වය වගෙ දේ ඇය අපට පුහුණු කළේ ක්‍රියාකාරකම් අතරම සිටයි. ඇය නිතරම ගෙදර බල්ලෙක් හැදුවා. ගෙයි ආරක්ෂාවට. එයාටත් දරුවකුට වගේ ම සැලකුවා.මං පිළිමතලාවේ ස්කෝලෙට ගියත් මට සරසවි පිවිසුම් පෙළින් පස්සෙ සරසවි වරම් ලැබුණා. මං තෝරා ගත්තෙ ජනසන්නිවේදන විෂය උගන්වන කැලණි සරසවිය. එදා අම්මා කියු වචනය මට අදත් මතකයි. ඒ වචනය ඔස්සෙ මාත් අම්මාත් කොළඹ ගිය ගමනකදි (කැලණි) විද්‍යාලංකාර සරසවිය ළඟදි අම්මා කියු වචනය මතකයට ආවා.පුතේ, මං හුඟාක් උත්සාහ කළා මේ සරසවියට යන්ඩ. මට බැරි වුණා. පුතා ඉගෙන ගෙන මේකට යන්ඩ ඕනැ. ඇය එදා එහෙම කීවා. මං ඒතට තේරුණු දවසෙ ඇගෙ ඇස් දීප්තිමත්ව බැබළුණා. ඒත් එහි මෝදු වන කඳුළු වැස්සක් තිබුණා. පුතා, කොහොමහරි මගෙ සිහිනය සැබෑ කළා. කොහොම හරි ජනතාවට යමක් කළ හැකි මිනිහෙක් වෙන්න. කොහොමහරි මේ වන විට නුවර අලුත් ගෙදරත් හදලා ඉවරයි.මං ඒ වන විටත් පත්තරවලට ලියනවා. ගෙදරදි හදපු පත්තර කියවපු විදියටම අම්මා මං ලියු පත්තර අකුරු බොහොම ආදරයෙන් සැලකුවා. ඒවා පෑගෙන තැනකවත් තිබ්බෙ නෑ. පුංචි කාලෙ නුවර පෙරහර පෙන්නුවාම දෙහිවල සතුන් වත්ත පෙන්නුවාම වෙනත් තැනක වෙනත් දෙයක් අපට නරඹන්න සැලසුවාම අපි ඒ අභිරූපණ ගෙදර පානවා.නුවර පෙරහර බලපු දවසට පස්සෙ දවසේ අපෙ ගෙදර මල්ලිලා එක්ක මං නුවර පෙරහර කළා. සතුන් වත්ත බැලුවාම ගෙදර සතුන් වත්තක් දැම්මා. කැරපොත්තො කුරුමිණියො වගෙ කෘමි සතුන් පවා අපෙ සතුන් වත්තෙ හිටියා. අම්මා අටමස්ථානෙ යන්නත් බොහොම කැමැතියි. අනුරාධපුරේ ගියාම දවස් 3 - 4 ක් අම්ම නිදහසේ ඉන්ඩ හරිනවා.හැබැයි! ඇළ දොළවල නාන්ඩ පුළුවන්. වැව්වල නාන්ඩ දෙන්නෙ නෑ. මහියංගණයේ පොළොන්නරුවේ කතරගම මේ විදියට හැම තැනම වන්දනාවේ ගෙන ගියා. මට ඒ මතකය අලුත් වුණේ මං විශ්ව විද්‍යාලයයට තේරුණු දවසෙ අම්මා ඉස්සෙල්ලාම දිව්වෙ පන්සලට නිසයි. ඒත් මගෙ අම්මා ලද මොහොතේ පන්සල් යන කෙනෙක්.මාත් සරසවියෙ යම් යම් ශිෂ්‍ය සමිතිවල හිටියා. පළමු වසරදීම මට පංති තහනමක් ආවා. ඒ නේවාසිකාගාර ප්‍රශ්නයක් විසඳන්න බලයෙන් සිසුවන් සමඟ එකතුව අප එදා හිටපු කුලපතිට අයත් ගොඩනැගිල්ලක් අල්ලා ගැනීම යන චෝදනාව යටතේ. මං ශිෂ්‍ය තහනමට ලක්වූ බව යාළුවන්ගෙන් දැනගත් අම්මා මට පණිවුඩයක් එව්වා. ඉක්මනින් ගෙදර එන්න කියලා. නුවර ගෙදර ගියාට අම්මා ඒ ගැන වචනයක්වත් කතා කළේ නෑ.තාත්තාත් එහෙමයි. ඒ අය තේරුම් ගත්තා මා ගැන. ටිකක් දවස් ගියාම අම්මා කීවා “පුතේ උඹ සටන් කරලා තියෙන්නෙ සාධාරණය වෙනුවෙන්. ඒකට කමක් නෑ. උඹ ගෙදර ඉඳින්.” කියලා. ඒත් අම්මට උදව් කරන්න මාත් සුළු සුළු වැඩ ටිකක් කළා. ශිෂ්‍ය ව්‍යාපාර සටන් දියුණු වෙලා නැවතත් මාව පංතියට ඇතුළත් කරන්න පාලනාධිකාරියට සිදුවුණා. මං ආයිත් සරසවි ගියා. මං බිත්ති පත්තරේකුත් ගැහුවා.බණ්ඩාරනායක මහත්මයාගෙ බස් ජනසතු ව්‍යාපාරයේ ජනතා සතුට මා ඇසින් දැක්ක මිනිහෙක්. පුංචි කාලෙ ඒ හැඟීමත් මා කියන්නම්. මට මතකයි අම්මා බස් ජන සතුව සිදුවූ දවසේ මාවත් කරේ තියන් මැණික්හින්න නගරයට ආවා. ලස්සනට සරසපු බස් රථයක් එතැනට ඇවිත් නැවැත්තුවා. මිනිස්සු මීට පස්සෙ මේ බස් අපේ. අපේ දේවල් කිය කියා බස් එක අත ගගා ඔල්වරසන් දුන්නා. පුංචි මාත් කෑ ගැහුවා.ඒ මිනිසුන්ගේ මුහුණේ පුදුමාකාර සතුටක් තිබුණා. අම්මත් කෑ ගැහුවා. ටික වේලාවකින් ඒ බස් එක යන්න ගියා. මේ අත්දැකුම් ගැන ඒ බිත්ති පත්තරේ ලියැවෙන්නත් ඇති. බණ්ඩාරනායක මහත්මයා ඝාතනය කළ වෙලාවෙ තරම් අපේ අම්මා තාත්තා කම්පා වෙලා හිටි වෙලාවක් මට මතක නෑ. සෝමාරාම ගැන බුද්ධරක්ඛිත ගැන, අගමැතිතුමා වැටෙන වෙලාවෙ මට වෙඩි තිබ්බ ඒ මනුස්සයාට මොනවාවත් කරන්න එපා කියලා කියපු වචන අම්මා තාත්තා දුකෙන් වේදනාවෙන් සිහිපත් කළා. අන්තිම ආචාර දක්වන්න ගිය තාත්තා පස්යාලෙ ඉඳන් පයින් ගිහින් ඒත් කිට්ටු වෙන්ඩ බැරිවෙලා.මේ අත්දැකුම් නිසා මගේ විශ්ව විද්‍යාල ජීවිතය ප්‍රචණ්ඩකාරී නෑ. වාමාංශික දේශපාලනය ගැන අතැඹුලක් සේ දැන හිටියා. ඒ නිසා විරුද්ධ මතධාරින්ට කඩාකප්පල්කාරීනට උත්තර දෙන්ඩත් පුළුවන්කම තිබුණා.1971 දී මා හිටියෙ සරත් මුත්තෙට්ටුවගම මහත්මයගෙ පක්ෂයේ. වැරැදි තොරතුරක් මත අපේ ගෙදරටත් පොලිස් ජීප් රථයක් ආවා. එන ගමන් කීවෙ අපි ආවෙ ගෙනියන්ඩ නොවේ. කට උත්තරයක් ගන්ඩ කියලයි. අම්මා ඉදිරියට ගිහින් කතා කළා. අම්මා ඒ වෙලාවෙ රාජකාරි කළේ මහනුවර පුෂ්පදාන බාලිකාවෙ. ඒ ඉන්ස්පැක්ටර්ට දරුවා ඒ ස්කෝලෙට දාගන්නත් ඕනෑ වෙලා තිබුණු වෙලාවක්. මිනිහා ඒකෙ ගුරුතුමියක් බව දැනගත්තා විතරයි තවදුරටත් ආපු කාරණය කතා කළේ නෑ.මං ජනසන්නිවේදන කථිකාචාර්යවරයකු හැටියට කැලණියට ආපු වෙලාවෙ අම්මා කීවෙ පුතේ, උඹ නැවත වතාවක් මගේ සිහිනය සැබෑ කළා කියලා විතරයි. අද මං කැලණි සරසවියේ සන්නිවේදන අංශයේ ප්‍රධානියා. ඒත් අම්මා අද මා ළඟ නෑ.මා පශ්චාත් උපාධියට රුසියාවට යන වෙලාවෙ ඈත ආකාසෙ ඉහළට පියාසර කරන ගුවන් යානයේ ඉඳන් මාව ගුවන් තොටුපළට ඇරලවන්න ආපු අම්මා යන කාර් එක දිහා බැලුවා. මට පෙනුණු පුංචි වාහනයක් දැන්නම් ඒකෙ අම්මා ඇතිය කියා මට සිතුණා. තාත්තා නැතිවුණු දවස තමයි අම්මා ඊළඟට වඩාත් කම්පා කළේ. ඒක සිදුවුණේ පශ්චාත් උපාධියට මා උගෙනිමින් සිටියදියි.මා ඇය වෙනුවෙන් පවුලේ අයත් සමඟ ඇය දඹදිව වන්දනාවේ යවන්නත් කටයුතු කළා. ඒක මට සැබෑ සතුටක්. අම්මා මගෙන් ඉල්ලා සිටි වැදගත්ම කාරණය මා ඉටුකළා යැයි සැහැල්ලුවක් දැනෙනවා. ඒ මගේ මල්ලිට රුසියාවේ අධ්‍යාපනය ලබාගන්න අවස්ථාවක් දෙන්න කියලයි. මා ඒක කළා. අද ඒ මල්ලී රන්ජන පියදාස. කොළඹ විශ්ව විද්‍යාලයේ කථිකාචාර්යවරයෙක්.යුරෝපීය රටක සංචාරයක යන්ඩ ඇය ආසා කළා. අප ඒ රටවල තොරතුරු කීවට පස්සෙ. ඒත් එතුමියට ඒක ඉටු කරගන්ඩ බැරිවීම ගැන කනගාටුයි. සත්‍යවාදී බව, සමානාත්මතාව, වෙලාවට වැඩ කිරීම ඉවසීම, සියල්ල දරා ගැනීම මා උගත්තේ මගෙම රත්තරං අම්මගෙන්.උපාලි සමරසිංහඡායාරූපය - විමල් කරුණාතිලකසහ අසේල කුරුලුවංශකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=as1101162</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිබැහැර ගොස් සිටි මා නිවෙසට පැමිණ දොර වසාගෙන ගෙතුළට ආවා පමණි.ඉදිරි පස දොරෙහි සීනුව නාදවිය.මම ම ගොස් ඉදිරි දොර විවර කළෙමි.යුවතියක් මට සිනාවක් පෑවා ය. ඇය සංචාරක වෙළෙඳ සේවිකාවකි.යම් පමණ ලොකු බෑගයක් ඈ අත විය.මට කට ඇරීමටවත් නොදී ඇය කියවාගෙන කියවාගෙන ගියා ය. ඒ සමඟ ම බෑගය විවර වී සුවඳ විලවුන්, ආලේපන, ලොකු කුඩා උපකරණ එළියට ආයේ ය.මා ඒවාට වශීකෘත ව යනු ඇතැ’යි ඇය සිතන්නට ඇත.’බොහොම ස්තුතියි ඔයා මේව පෙන්නුවට. ඒත් මංවත්, අපේ ගෙදර අයවත් ඕව පාවිච්චි කරන්නෙ නෑ. මෙතන හිටියට ඔයාට වැඩක් වෙන්නෙත් නෑ. ඔයාගෙ බිස්නස් එකටමයි පාඩු!’ මම කීමි.ඇගේ මුව ගොළු විය. වත මැළවිණ.ඇගෙන් පළවූයේ වෙහෙසකි. නළලෙහි දහදිය බිඳු නැගී තිබිණ.මසිත ඈ කෙරෙහි සෝබර විය.’ඔයා කොහෙ ඉඳල ද එන්නෙ?’ මම කතාව වෙනස් කළෙමි.’මං හුඟක් දුර. රත්නපුරේ පැත්තෙ. මෙහෙ ඇවිත් ඉගෙන ගන්නව. කැම්පස් යන්න ලකුණු කීපයක් මදිවුණා. දැන් ජී.ඒ.කිව්. කරනව. වියදමට සල්ලි ඕනෑ නිසා ඉඩ ලැබෙන විදිහට මේ රස්සාව කරනව. මේකෙං එච්චර මුදලක් ලැබෙන්නෙ නෑ. ඒත් වෙන කරන්න දෙයක් නැති කමට අව්වෙ වේළි වේළි ඇවිදිනව.’ ඇගේ හඬ දුක්බර වූයේ ය.’දවසට කීයක් විතර ලැබෙනවද?’ඈ කිව් ගණන මා හිතූ ගණනට වඩා අඩු ය.මොහොතකට පෙර සිනාවෙන් හා කතාවෙන් මා ග්‍රහණය කර ගනිමින් ප්‍රදර්ශනය කළ බඩුමුට්ටු ටික නිහඬව යළි අසුරා ගත් ඇය පිටව යෑමට සූදානම් වූවා ය.’ඔහොම පොඩ්ඩක් ඉන්ඩකො!’ ඇය මඳකට නවත්වා ගත් මම ගෙතුළට ගියෙමි. මට මුදලක් අසුවිය. මම එය ද රැගෙන ඈ වෙත ආවෙමි.’මේක තියාගන්ඩ!’’එපා මිස්, මොකුත් ගත්තෙත් නැතුව මෙච්චර මුදලක් ගන්ඩ මට බෑ!’’කමක් නෑ. ගන්ඩ! ගන්ඩ! ගන්ඩ!!’’එහෙනං මිස් මේ බඩුවලින් මොනව හරි ගන්ඩ! එතකොට මට ඔය සල්ලි ගන්ඩ පුළුවනි’ඈ බෑගය නැවත විවර කරන්නට වූවාය.’එපා! ඕවයින් අපිට ප්‍රයෝජනයක් නෑ. බොරුවට ගන්නවට වඩා නරක ද ඔයා කාටහරි වුවමනා කෙනෙකුට විකුණා ගන්න ඒක. මේක මං දෙන්නෙ කැමැත්තෙන්. ගන්ඩ! ගන්ඩ!’මම මුදල ඇය අත තැබීමි.’එහෙනං මිස් මේකවත් තියාගන්ඩ!’ කියමින් ඇය කිසිවක් මා වෙත පෑවා ය.ඒ කුඩා විසිතුරු යතුරු රඳවනයකි. මම එය ගතිමි. එය අප දෙදෙනා ගේ සුහදතාවේ සංකේතයක් වනු ඇති.ඇය පිටව ගියාය.දිරිය සොයුරියේ, මම නුඹට ජය පතමි.  කැලණියේ, ධර්මාලෝත මාවතේ, නයනා දීප්ති ගුණරත්න මෙණෙවිය විසින් යොමු කරන ලද ලිපියක් ඇසුරිනි.හග්ගල්ලේ පී.කේ.ඩී.සෙනෙවිරත්න කලාකරුවා රටට අහිමි වී දසකයක් පමණ ඉකුත් ව ගොස් තිබේ.’කුරුලු බැද්ද’, ‘පරසතුමල්’, ‘රන්සළු’, ‘ප්‍රියංකා’, බඳු චිත්‍රපට කතා ද, සාහිත්‍ය කෘතීන් කිහිපයක් ද ඔහු අපට දායාද කර තිබේ. ‘වදරිංහයිට්’ නවකතාව ‘උරුම ලද්දෝ’ නමින් පරිවර්තනය කර ඇත්තේ ද ඔහු ය.මේ රටේ සිනමා හා සාහිත්‍ය ක්‍ෂේත්‍රයනට අපූරු මෙහෙයක් ඉටුකර ඇති සෙනෙවිරත්නයන් පිළිබඳව නව පරපුරට අවබෝධයක් ලබා දෙනු පිණිස ඔහු සැමරීමේ උළෙලක් සංවිධානය කිරීමට අපි සැලසුම් කරගෙන සිටිමු. එය ඔහු අකුරු කළ උඩුගහවල්පොළ පිරිමි පාසලේදී පැවැත්වීමට ද අපි ආසාවෙන් සිටිමු.එසේවුවද, ඔහු පිළිබඳ ව අපට ඇත්තේ තොරතුරු ටිකකි. එහෙයින් හග්ගල්ලේ පී.කේ.ඩී.සෙනෙවිරත්නයන් ගේ ජීවිතය ගැනත්, කලා නිර්මාණ ගැනත් තමන් දන්නා දේ අපට කියා දෙන්නැයි සුධීමතුනට මෙසේ විවෘත ආරාධනාවක් කරමු. එය මහත් පිනකි.  නිට්ටඹුවේ, ප්‍රාදේශීය සභා පුස්තකාලයේ, පාඨක සමාජය වෙනුවෙන්, එල්ලක්කල, හග්ගල්ලේ, කඩවැට 3/161 දරන ස්ථානයේ ආර්.එම්.පී.විජේසෝම මහතා විසින් යොමු කරන ලද ලිපියක් ඇසුරිනි. රාත්‍රියේදී පමණක් අමතන පරිදි 0334910472 දුරකථන අංකය ද දක්වා තිබේ.අමුත්තක් දැනුණෙන් මම පන්ති කාමරයේ පිවිසුම් දොර ළඟ නැවතුණෙමි.පන්ති කාමරය පීත්ත පටි, බැලුම් ආදියෙන් සරසා තිබේ.ළමයින් ගේ මුහුණු බබළයි.“ඇයි මේ?” මම ඇසීමි.“අද ගුරු දිනයනෙ මිස්” ළමයි කීහ.“අපේ ඉස්කෝලෙ ඒක කල් ගියානෙ ළමයිනේ”“ඒ වුණාට මිස් ‘9 ඒ’ පන්තිය ඒක අද සමරණව. අද අපේ දිනය.”ළමයින් ගේ සිත් නොරිදවිය යුතු යැයි මට සිතිණ.“කැමැත්තක් කර ගන්න, හැබැයි, සන්සුන් ව!”“මිස් දැන් එනව ද?”“ඔව්, උදේ ම ඔයාලටනෙ තියෙන්නෙ ඉතිහාසෙ”මම සිනාසීගෙන ම පන්ති කාමරයට පය ගැසුවෙමි.“ඩොග්!”දොරටුවට උඩින් රඳවා තිබූ බැලුනය පුපුරා ගියේ ය. ඉන් දිළිසෙන කුඩා කඩදහි තීරු විසිර ගියේ ය.එසේ පුපුරා විසිර ගියේ ඔවුන් ගේ සතුට ය.ළමයි තුටු සිතින් සිය අසුන් කරා ගියෝ ය. මම ද සතුට දරා ගෙන ගුරු මේසය කරා ගියෙමි.සංගීත් සිසු පිරිස පිරිවරා ගෙන යළි මා අසලට ආවේ ය.“මිස්, මේ අපේ පන්තියෙ ළමයින්ගෙ ප්‍රසන්ට් එක!”ඔවුහු ඔතන ලද තිළිණයක් ඔසවා ගෙන මා වටකොට ගත්හ.ඔවුන් ගේ මුහුණ සතුටින් ඉපිළෙමින් තිබිණ.“අනේ මිස් දැන් ම ඇරල බලන්න! ලස්සන ද කියල කියන්න අපේ තෑග්ග!”“බලමු! මොකක්ද තියෙන්නෙ?“මිස් ම බලන්නකො”මම එය විවර කළෙමි.රිදී පැහැ අත් බෑගයක්!“ලස්සනයි! හුඟක් ලස්සනයි! ඒත් ඇයි ඔච්චර සල්ලි වියදම් කළේ? අපරාදෙ!”“සේරමල එකතු වෙලා තමයි ගත්තෙ මිස්.”“ලස්සනයි! ඇත්තට ම ලස්සනයි. මේ තෑග්ගට වඩා මට වටින්නෙ ඔයාලගෙ හිත. මේ සිද්ධියෙන් මට එක දෙයක් හිතා ගන්න පුළුවනි.”“මොකක්ද මිස්?”“ගුරුවරු ඔයාලගෙ වැරදිවලට දඬුවම් කෙරුවට ඔයාල ගුරුවරු එක්ක තරහ නැති බව මේකෙන් පේනව““අපි ගුරුවරු එක්ක තරහ නෑ මිස්. තෑග්ග ලස්සන නං ඒ ඇති”බෑගය රිදී පැහැති ය. තරු අහුරක් සේ ය.ළමයින් ගේ මුහුණ ද තරු අහුරක් සේ ය.පිරිමි විදුහලක පිරිමි දරුවන් ගුරුවරියක් වෙනුවෙන් තේරූ තෑග්ගක අපූරුව!“මිස් ඉතිං අපේ තෑග්ග බාර ගන්නකො”“හරි! ඔන්න බාර ගත්ත!” මම අත්බෑගය දෝතින් ගතිමි. ඔවුහු ලොවක් දිනුවා සේ සතුටු වූහ.“මිස්”“ඇයි”“හෙට ඉස්කෝලෙ එනකොට මේ බෑග් එක ගේන්න.”“හරි, ගේන්නං!”පසු දා මම ඒ පොරොන්දුව ඉටු කළෙමි.මා බෑගය ද අත දරා ගෙන පාසල් බිමට ඇතුළු වන හැටි ඔවුහු බිස්කට් ගහ යටට වී බලා සිටියහ.ඒ මුහුණ මත සතුට දෝරෙ ගලමින් තිබිණ.  නාත්තණ්ඩියේ පද්මිණී පෙරේරා මහත්මිය විසින් යොමුකරන ලද ලිපියක් ඇසුරිනි.මම අවිස්සාවේල්ලට යනු පිණිස රත්නපුරයේ දී බසයකට ගොඩවීමි. එය ඇඹිලිපිටිය - කොළඹ බසයකි.මා හිඳ සිටි අසුනට එහායින් වූ අසුනක තරුණයෙක් ද තරුණියක් ද හිඳ සිටියහ. බසය වේගයෙන් ඇදෙමින් තිබිණි.“මොකද මෝඩයො ඇඟට එන්නෙ? මං දැං පැය ගාණක් තිස්සෙ ඉවසගෙන හිටිය. ගෑනියෙකුට බස් එකක වත් යන්න දෙන්නෙ නැද්ද?”අර තරුණිය කෝපයෙන් කෑගාන්නට වූවා ය.කාගේත් අවධානය ඒ කෙරෙහි යොමු වනු පෙනිණි. මගීන් දැන් දැන් අර තරුණයාට අවවාද කරනු ඇතැයි මට සිතිණි.එහෙත් සිදු වූයේ අනෙකකි. බසයේ හුන් පිරිමි අහක බලාගෙන සිටියහ. ගැහැනු හිංසාවට බඳුන් ව සිටි තමන් බඳුම වූ තරුණියට ඔලොක්කුවට සිනාසුණහ. මට මගී සමාජය ගැන පුදුම සිතිණි.මා ළඟ හිඳ සිටියේ ද ගැහැනියකි. ඇය කට ඇරියා ය.“කෑගහන්නෙ නැතුව යන්න බැරිද මන්ද? බස් එකට ම ඇහෙන්න කෑගහනව!”ඒ වචන ටික මට ඔරොත්තු දුන්නේ නැත.“එහෙම කියන්න එපා ඇන්ටි!” මම ඇයට එරෙහි වීමි. ඇය නිහඬ වූවා ය.පිරිමියකු ගේ හිංසාවක් නො ඉවසිය හැකි තැන ගැහැනියක නගන වේදනාබර හඬ පිරිමින් ගණන් නොගැනීම මෙන් ම ඒ හඬට ගැහැනුන් ම ඔච්චම් කිරීම ද මට තේරුම් නොගත හැකි දෙයකි. ඇතැම් විට අත්දැකීම් අඩු අපට අවබෝධ නොවන කිසියම් ගැඹුරු ජීවන දහමක් එහි තිබේ දැයි නොදනිමි.කෙසේ වුව ද, රත්නපුර රෝහල බස් තුළ මෙවන් සිදුවීම් බහුල බව මම දනිමි.  රත්නපුර කලනි එල්. වික්‍රමසිංහ සිසුවිය විසින් යොමු කරන ලද ලිපියක් ඇසුරිනි.ඇයට සුබ පතන්නට අපිදු හෝටලයට ගියෙමු. ඒ වූ කලි හෙළ කුල සිරිතට අනුව පවත්වන ලද විවාහ උත්සවයකි.ඇය ද ඔහු ද හමු වී තිබුණේ සරසවියේ දී ය. උපාධිය ලබා ගත් පසු ඇති වූ මිතුදම කලක් යන විට සෙනෙහස් සබඳතාවක් බවට පත් ව තිබිණි.එහි ප්‍රතිඵලය වූයේ මේ විවාහ උත්සවය යි.ශාලාව පිරී’තිරී ගොස් තිබුණේ නව යුවළ ගේ සමකාලීන සරසවි මිතුරු - මිතුරියන් ගෙනි. ඇතැම්හු අලුත විවාහ වූවෝ ය. ඇතැම්හු තවමත් ඉගෙන ගන්නා සරසවියේ පෙම්වත්තු ය.මීවිත නිසා මිතුදම වඩාත් ඔපවත් වූ සේ ය.වැඩි දෙනා නටන්නට වූහ.නිමේෂයක දී ශාලාව එක ම කෙළිමඬලක්, රඟහලක් බවට පත් විය. නොනවතින සංගීතයෙන් මුසපත් වූ ඔවුහු දිගින් දිගට ම නටන්නට වූහ. නැටිල්ලේ ඉවරයක් නොවී ය. වැඩිහිටි සංවිධායකයෝ කලබලයට පත් වූහ.‘ශාලාව 3.30 ට බාර දෙන්න ඕනැ.’ ඔවුහු කියා සිටින්නට වූහ. නැටිල්ල වදෙන් - පොරෙන් අවසන් වූ විගස ම සිසුහු කිහිප දෙනෙක් නව යුවළ වේදිකාවට නංවා නොයෙක් මාදිලියේ ප්‍රශ්න අසන්නට තියා ගත්හ. නවක වධය වෙනත් ස්වරූපයකින් ඉස්මතු වූ සේ ය.වැඩිහිටියෝ අවුලෙන් අවුලට පත් වූහ.බලාපොරොත්තු වූ පරිදි මනාලිය බාර දීමේ චාරිත්‍ර ද ඉටු කර නොගත හැකි විය. සිය සහෝදර නව යුවළට තුටු පඬුරු පිරිනැමුවේ ද ටික දෙනෙකි. වැඩි දෙනා හිස් අතින් ම සමු ගත්හ.‘අනේ අපිටත් උනේ ඕකමයි!’මාස කිහිපයකට පෙර විවා පත් යුවළක් එසේ කීවේ තමන් ද විඳි ගැහැට සිහිපත් කරමිනි.අහෝ! උගත් සරසවි දූ පුතුනි, මෙබඳු වැඩ උගත්කමට ගැළපේ දැයි සිතනු මැනවි!  ගෝනවල, සාම විනිසුරු, ඒ. එල්. කරුණාරත්න මහතා විසින් යොමු කරන ලද ලිපියක් ඇසුරිනි.මිය පරලොව ගිය නෑසියන් සිහිකර දනක් දීමට කල් පැමිණ ඇතැයි සිතුණු යුවළ සුදුසු අටපිරිකරක් සොයා අගනුවර ගියහ. වෙළෙඳ සලක් අබියස වූ ලොකු අකුරු පුවරුවක් ඔවුන් ගේ නෙත් පැහැර ගත්තේ ය.‘විනයානුකූලව මසන ලද අටපිරිකර’දෙදෙන වෙළෙඳ සලට ඇතුළුව හොඳ අටපිරිකරක් පෙන්වන්නැයි ඉල්ලූහ.හිනැහී ප්‍රතිචාර දැක් වූ වෙළෙන්දා අටපිරිකර ද, සෙසු පිරිකර ද පෙන්වමින් වටිනා දේශනාවක් ද කළේ ය.‘පින්කමක් කරන කොට තණ්හාවෙන්, ඕනෑවට - එපාවට කරන්න හොඳ නෑ මහත්මය. අටපිරිකරක් ගන්න ඕනැ අපි වාගෙ විශ්වාස කටයුතු තැනකින්. එතකොට තමයි පින සම්පූර්ණ වෙන්නෙ.’ඔහු වර්ණනා කළ අට පිරිකරක් මිල දී ගත් දෙදෙන හිතේ සැහැල්ලුවෙන් ගෙදර ගියහ.අටපිරිකර ගැන යුවළ ගේ ගුණ ගායනය ඇසු පවුලේ මිතුරෙකුට ද එබඳු ම අටපිරිකරක් මිල දී ගැනීමට ආසාවක් ඇති විය.මේ අට පිරිකරෙහි ඇති විශේෂය කුමක් දැයි දැන ගැනීමේ කුහුලක් ද පිරිස තුළ ඇති විය.ඔවුහු එය ලිහා බැලූහය.අට පිරිකරට අයත් වන්නේ දෙපට සිවුර, තනිපට සිවුර, අඳනය, පෙරහන්කඩය, දැළි පිහිය, බඳ පටිය, ඉඳිකටු නූල් හා පාත්‍රය වුව ද එහි වූයේ දෙපට සිවුර ලෙස පෙනෙන පරිදි ඔතන ලද තනිපට සිවුරකි. ඒ තබා සිවුරු තුන ම තුන් පැහැයකි. පාත්‍රය බෙලෙක් භාජනයකි.‘මේ මොන අපරාධයක් ද?’ කවුරුත් පුදුම වූහ. දෙදහස් පන්සියයකට මිල කර රේන්ද පටියකින් ඔතා තිබු අටපිරිකරෙහි නිෂ්පාදන අනන්‍යතාව හෙළි කැරෙන කිසිදු ලකුණක් නොවීය.‘යං, ආපහු ගිහිං පෙන්නමු.’ යුවළ කතිකා කර ගත්හ.‘ගියාට පලක් නෑ. ඒගොල්ලො පිළිගන්නෙ නෑ.’ වැඩිහිටියෙක් කීවේ ය.අටපිරිකරේ කතාව දුර දිග ගියේ ය. එය නායක හාමුදුරුවන්ගේ කනට ද වැටුණේ ය.දායකකාරකාදීහු තමන් විසින් මිල දී ගනු ලබන අටපිරිකර වෙළෙඳ සලේදී ලිහා නොබලන්නාහ. එය පන්සලේ දී ද පරීක්ෂාවට ලක් නොවේ. පන්සලෙන් වෙනත් අයකුට පිරිනැමුන ද ඒ ගැන සොයා බැලෙන්නෙ නැත.කළ යුතු හොඳම දෙය නම් තමන් මිල දී ගන්නා භාණ්ඩය ගැන තමන් ම සොයා බැලීම ය. අනන්‍යතා පත්‍රයක් නොමැති අටපිරිකරක් මිල දී ගන්නේ නම් කළ යුත්තේ තමන් ඉදිරියේ අසුරන අටපිරිකර පමණක් මිල දී ගැනීමය.’ නායක හාමුදුරුවෝ කාටත් ඇහෙන සේ කියා සිටියහ.  කැලණියේ පුෂ්පනාත් ජයසිරි මල්ලිකාරච්චි මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=as1101169</link>
    <topic>ගුරු කවි කිවිඳියන්ගේ නිර්මාණ රැගත් ප්‍රභාතය</topic>
    <author>ඉසවි</author>
    <content>ගුරු කවි කිවිඳියන්ගේ නිර්මාණ රැගත් ප්‍රභාතයනිර්මාණශීලි ගුරුවරුන්ගේ නිර්මාණ එකතුවක් එළිදැක්වීම පසුගියදා හොරණ කලාප අධ්‍යාපන කාර්යාලයේදී පැවැත්විණි. හොරණ අධ්‍යාපන කලාපයේ පාසල්වල උගන්වනු ලබන ගුරුවර ගුරුවරියන්ගේ කාව්‍ය නිර්මාණ ඇතුළත් මේ කෘතියේ නම ‘ප්‍රභාත’ යයි.”අප ප්‍රභාතය එළි දක්වන්නේ ශ්‍රී ලංකාවේ නිර්මාණකරණ ක්‍ෂේත්‍රයට ගුරු කිවි කිවිඳියන්ගේ දායකÀවය වැඩිකර ගැනීම තමයි මෙහි අරමුණ. අපගේ අනෙක් අරමුණ තමයි ගුරුවර ගුරුවරියන්ගේ නිර්මාණශීලීත්වය වැඩිදියුණු කිරීම.””ප්‍රභාතය” සංස්කාරක ඉන්දික සංජීව විතාන මහතා පැවැසීය.ඉදිරියේදි ගුරුගෙදර ග්‍රන්ථ කේන්ද්‍රය මගින් සෑම වසරකම ගුරුවරුන්ගේ නිර්මාණ ඇතුළත් කෘති එළි දැක්වීමට නියමිතය. මීට පෙර ගුරුවර ගුරුවරියන්ගේ කෙටිකතා නිර්මාණ ඇතුළත් “සඳකැන් දහර” කෙටිකතා සංග්‍රහය ද එළිදක්වනු ලැබීය.ගුරුවරයා යනු හැම විටම ඉගැන්වීමට පන්තියකට යෑමේදි පාඩමට සූදානම්ව යායුතුය. ගුරුවරයා සිසු දරුවන්ට අනාගතයට පාර පෙන්වන්නෙකි. එහෙත් අරමුණක් නොමැතිව, පෙර සූදානමක් නොමැතිව පංති කාමරයට යන ගුරුවරයා දරුවන්ට දෙන්නේ කුමක් ද? ඔහුතම සිතට එන ඕනෑම දෙයක් දොඩවයි. මේ එවන් ගුරුවරයකුගේ පශ්චාත්තාපයකි.කළුතර බොලොස්සගම විද්‍යාලයේ දයාරත්න දළවැල්ල ගුරුමහතා ප්‍රභාතයට ලියූ කවියකි මේ.“නොසැරසීලා පාඩමට මම පන්තියට පිය නගනවා නොදැන අරමුණ වැල්වටාරම් දොඩව දොඩවා සිටිනවා මා කරන්නේ වැරැද්දක් බව මගේ හදවත කියනවා පිටට එන විට අනේ දරුවන් දෙපා අල්ලා වඳිනවා”ගුරුවරයකුට තම පළමු පත්වීම කිසිදා අමතක නොවන්නකි. ළමයින්ට ද අලුතෙන්ම පංතියට පැමිණෙන ගුරුවරයා ගුරුවරිය පිළිබඳව ඇත්තේ ආගන්තුක බවකි. ප්‍රභාතයේ ගුරුවර ගුරුවරියන්ට මේ අත්දැකීම් බොහොමයක් ඇත්තේය. මේ එවන් වූ අත්දැකීමක් ඇසුරින් මතුගම දිගන්ත ප්‍රාථමික විද්‍යාලයේ කේ.ඒ. ලක්මාලි ටෙක්ලා ගුරුවරියගේ නිර්මාණයෙන් බිඳකි.ඉන්දික සංජීව ගුරුමහතානන්දන වීරසිංහ මහතාට කෘතිය පිරිනමද්දී”අලුතෙන් ගත්තු අලුත් සාරිය හරිම සුවඳයි පන්තියට එනකොට ටක ටකස් ටක ටකස් අපිට හිනහයි...””කියවන්න අ.. ආ... ගැයෙනවා තාලයට කවි සින්දු නුපුරුදුයි තාලයක් නොදත් අපේ අත් පොඩි සැලෙනවා බියේ””කහපාට සුදුගවුම් කහපාට සුදු කමිස බලනවා ටීචර් අපි දිහා අපේ සිත අහනවා ටීචර්ගෙ ඇස් දෙකම සොයනවා උත්තරය.”විවිධ අත්දැකීම් ඔස්සේ කාව්‍ය නිර්මාණ කළ ගුරුවර ගුරුවරියන් පනස් හයදෙනෙකු ගේ නිර්මාණ ‘ප්‍රභාතයට’ ඇතුලත් විය. මෙම කාව්‍ය සංග්‍රහය එළිදැක්වෙන උත්සවයට හොරණ කලාප අධ්‍යාපන අධ්‍යක්‍ෂ පද්මිණී විජේසිංහ, රාජ්‍ය සාහිත සම්මානලාභි කවියකු වන නන්දන වීරසිංහ, ප්‍රවීණ කලාකරු රෝහණ බැද්දගේ, රුහුණු විශ්ව විද්‍යාලයේ හිටපු ජ්‍යෙෂ්ඨ කථිකාචාර්ය උපුල් රණවීර යන මහත්ම මහත්මීහු සහභාගි වූහ.ගුරුගෙදර ග්‍රන්ථ කේන්ද්‍රය ප්‍රභාතයෙන් ආරම්භ කළ ගමන තව දුර යනු ඇත. අදට වඩා ඔවුන්ගේ නිර්මාණ හෙට දිනයේ දී සරුසාර වනු ඇත. එහෙත් පංති කාමරයට, පාසලට පමණක් කොටු වූ දරුවන් වෙනුවෙන් ඇප කැපවී සිටි ගුරුවර ගුරුවරියන්ගේ නිර්මාණ ඇස විවර වී සාහිත්‍ය ලෝකයට අංශු මාත්‍රයකින් හෝ දායක වීමට ඔවුන් ගන්නාවූ උත්සාහය අගය කිරීම ඉතා වටින්නේය.ඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=as1101163</link>
    <topic>පුරාවිදු ඇස නොගැටුණු ඇතිමලේ වට්ටාරම වන සෙනසුන</topic>
    <author>ඡායාරූප සහ විස්තරය</author>
    <content>පුරාවිදු ඇස නොගැටුණු ඇතිමලේ වට්ටාරම වන සෙනසුනවට්ටාරම රජ මහ වෙහෙරේ ගරා වැටී ඇති දාගබඉතා පැණවත් නැණවත් දුරදක්නා නුවණැති රජ කෙනකු වූ කාවන්තිස්ස සූසැට වසක් (වසර 64 ක්) රුහුණු රට දැහැමින් පාලනය කෙළේ ය. ඒ අවධිය තුළ සූසැටක් වෙහෙර දාගැබ් රුහුණු රට පුරා කරවමින් බොදු සමය නැංවීම සඳහා මහ මෙහෙයක් කළ බව වංශ කතාවල සඳහන් වේ. (මහාවංශය 22 පිරිසිදිය) එයින් බොහෝ ගණනක් දිගාමඬුලු ජනපදයේ හෙවත් වෙල්ලස්ස පෙදෙසේ කරවා ඇත.කාවන්තිස්ස රජු විසින් කරවා මහ සඟනට පුද කරන ලද වට්ටාරම වන සෙනසුනට වසර දෙදහස් දෙසීයක පමණ යටගියාවක් ඇත්තේය.සියඹලාන්ඩුව ප්‍රාදේශීය ලේකම් කොට්ඨාසයට අයත් කොටියාගල හා ඇතිමලේ ගොවි ජනපද අතර පිහිටි මේ ඉපැරැණි වනසෙනසුන සොයා අප ගියේ ඉරු දිනක ඉරු මුදුනැ සිනා මල් පිපෙද්දී ය.සියලු අබරණවලින් සැරසූ මනාලියක බදු නවකමින් ඔපවත් කළ මොනරාගල අම්පාර මගෙහි කොඩයාන තෙමංසල දක්වා ඉතා සැප පහසුවෙන් ගමන් කළ අපි එහි දකුණු පසට ඇති අතුරු මඟට පිවිසියෙමු. එය ඇතිමලේ සහ කොටියාගල ජනපද දක්වා විහිදී යයි. වැහැරී ගිය පැරණි මනාලියක සිරි ගත් එය වළ ගොඩැලි වලින් ගහණ ය. යතුරු පැදිය එහි දිව ගියේ අප නළවමින් එය ද නැළැවෙමිනි.ඇතිමලේ නගරයට පිවිසි විට වට්ටාරම වන සෙනසුනට දිව යන පටු මග හමුවේ. මේ දුර ගෙවිය යුත්තේ දෙපා පිහිට පතමිනි.වැවත් දාගබත් යන සංකල්පය පෙරටු කර ගත් කාවන්තිස්සයන් ඉදි කළ වට්ටාරම වැව් කොමළිය වන සෙනසුනට පෙර අපට හමු විය. ඒ ඉමේ ‘වට්ටාරම වන සෙනසුනට’ යනුවෙන් සඳහන් කැර ඊතලයක් ඇඳ තිබූ කුඩා නාම පුවරුවක් මග සමීපයේ සවි කැර තිබිණි. ගඳපාන, පටස්සා, තිබ්බොටු ආදී කුඩා පඳුරු අතරින් වූ පටු මගක් එහි විය. ඒ මගෙහි අඩ කිලෝමීටරයක පමණ දුරෙන් වට්ටාරම වන සෙනසුන පිහිටියේ ය.වන සෙනසුන ඉහළ සහ පහළ යනුවෙන් මහල් දෙකකින් යුක්ත වේ. එහි පිවිසෙන් මැ නෙත ගැටෙන්නේ පහත මාලයට අයත් ගරා වැටුණ නටබුන් ය. එහි පවතින නිසල නිහඬ පරිසරය. ගතේ ද සිතේ ද ගිම් නිවා දැමීමට සමත් විය. මහ රහතන්වහන්සේ බවුම් වැඩූහ යි සඳහන් ගිරි ලෙන් සහිත නිසංසල පරිසරයකින් හෙබි වට්ටාරම වන සෙනසුන වට්ටාරම කන්ද මත විය.වට්ටාරම රජ මහා විහාරාධිපති ගල්ගෙඩියාවේ පියසුමන හිමිඑය ඉහළ මාලය සේ සැලකේ. කඳු පාමුල තැනිතලා බිම තුළ බැතිමතුන්ට රිසි සේ වැඳ පුදා ගැනීමට කර වූ වට්ටාරම රජ මහ වෙහෙර පහළ මාලය සේ සැලකේ. මේ මහල් දෙක තුළ දාගබ් පිළිම ගෙවල් වෙන් වශයෙන් කරවා තිබුණ බව ඒවාහි නටබුන් දෙස විමසුම් ඇසින් බැලීමේ දී පැහැදිලි වේ. මෙසේ එක මැ බිමක වන සෙනසුනක් ද රජ මහ වෙහෙරක් ද කරවා ඇත්තේ වට්ටාරම වන සෙනසුන තුළ පමණක් බව සඳහන් කිරීම සාවද්‍ය නොවේ.ඉහළ මාලයේ නටබුන් සොයා අප කන්ද නැඟ ගියේ රූස්ස තුරු ලතාවලින් සෙවණ ලැබූ මහ වනය මැදිනි. දෙසවන් රිදවමින් නැඟූ රැහැයියන්ගේ නදත් එය පරයා නැගි විහඟුන්ගේ මිහිරි ගී රාවයත් එකට මුසු වී අපගේ ගත වෙහෙස මදකට සමනය කෙළේ ය.විසල් තුරු මුල් මතින් පැන ඇඳුරු ගල් රුකුල් තුළින් රිංගා කන්දේ අඩක් ගිය තැන හමුවූයේ මදක් තැනිතලාවකි. ඉදිරියේ ඇති මහ කන්ද නැඟිය යුතු මාවත් පහක් එයින් බෙදී ගොස් තිබිණි.නටබුන් සියල්ල මෑ එක ගමනකින් නැරඹිය හැකි නිවැරදි මග තෝරා ගැනීමේ ගැටලුව, විතර්කය, එහිදී පැන නැඟිණි. එතැන විතර්ක මාලකය නමින් හඳුන්වා ඇත. මෙහි වම් පස මාවතේ ගමන් කළ හොත් නටබුන් කීපයක් නරඹා නැවත පහත මාලයට පැමිණීමට සිදුවේ. මැද මාවත නටබුන් වලින් අඩක් පමණක් නැරඹීමට හැකි වේ. මුළු කන්ද පුරා ඇති සියලුම නටබුන් නැරඹීමට නම් දකුණු පස මාවතේ පිළිවෙළින් යා යුතු ය. එහෙයින් මෙතැනට විතර්ක මාලකය යැයි නම් කිරීම කාලෝචිත ය.විතර්ක මාලකය පසු කළ විට කටාරම් කෙටූ විසල් ගිරි ලෙනක් නෙතට දිස් වේ. ලක්දිව විසූ අවසන් මහ රහතන්වහන්සේ වන මලියදේව මහ රහතන් වහන්සේ බවුම් වඩමින් කලක් මෙහි විසූහ යි ද එහි දී තදග්ග සුතූර පවා දෙසූහ යි ද ඒ පිළිබඳ අදහස් දැක්වූ වත්මන් වෙහෙරපති පූජ්‍ය ගල්ගෙඩියාවේ පියසුමන හිමියෝ පැවසූහ.රහතන්වහන්සේලා බවුම් වඩමින් විසුවෝ යැයි සැලකෙන කටාරම් කෙටූ ගිරිලෙන් හයක් වන සෙනසුන තුළ කැලෑවට යට වී තිබේ. ගිරි ලෙන් වලට යෑම සඳහා පියගැට පංති නෙළා ඇත. අඩි 3 ය 2 පමණට සොබාවික සෙල් තලය කපා පියගැට නෙළා තිබීම පුදුම එළවන සුලු ය. ඇතැම් පියගැට පංතියක පියගැට තිහකට වැඩි ගණනක් ඇත.වට්ටාරම රජ මහ වෙහෙරේ ඉපැරැණි බෝධිඝරයේ නටබුන් අතර ඇති සෙල්මුවා කුලුනවට්ටාරම කන්දේ වනසෙනසුනෙහි පිළිම ගෙයි කරවා තිබූ සෙල්මුවා හිටි බුදු පිළිමය නිදන් සොරුන් විසින් විනාශ කර ඇති අයුරුවන සෙනසුන තුළ බැවුම් වැඩූ රහතන්වහන්සේලා බුදු පුදට කන්ද බැස පහත මාලයේ පිළිම ගෙය වෙත වැඩම කළ යුතු නො වූහ. ඒ සඳහා වන සෙනසුන තුළ මැ පිළිම ගෙයක් සහ කුඩා දාගබක් කරවා තිබිණි.දාගබ කරවා තිබුණේ කුඩා ගිරි කුළක් මත වේ. ඒවා නිදන් සොරුන් විසින් කඩා බිඳ දමා සුණු විසුණු කැර තිබෙන අයුරු දුටුවන් හද කම්පා කරවයි. දාගබේ ශේෂ වී ඇත්තේ අඩි තුනක් පමණ උස පස් ගොඩක් පමණි. එය ද හඳුනා ගැනීමට ද නොහැකි පරිදි තණ කොළ වලින් වැසී තිබේ. එහි පාදමේ තිබුණු ගඩොළුවල කැබලි කීපයක් පමණක් අවට විසිරී ඇත.පිළිම ගෙය තුළ කරවා තිබූ සෙල්මුවා හිටි බුදු පිළිමය ද නිදන් සොරුන් විසින් බිඳ දමා ඇත. කවන්දයක් වූ එහි ශේෂ වී ඇත්තේ දසරුව සහිත කඳ කොටස පමණි. දස රුවේ පළල අනුව එය උස අඩි අටක් පමණ වූ හිටි පිළිමයක් විය යුතු ය. එහි කඩා දැමූ කැබලි කීපයක් සමීපයේ ගොඩ ගසා තිබේ. ඒකාංග කොට පෙර වූ සිවුර සිරුරට ඇලී ඇති අතර සිවුරේ රැලි මතු පිටට නෙරා තිබේ.සිවුරේ රැලි වල විලාසිතාව අනුව මෙය අනුරාධපුර යුගයේ බුදු පිළිම කලාවට අයත් බව නිගමනය කළ හැක. දකුණු අත දසරුවෙන් වෙන් වී ඇත. එය වැලමිටෙන් ඉහළට ඔසවා අභය මුද්‍රාවෙන් යුතුව තිබෙන්නට ඇතැයි අනුමාන කළ හැක. වම් අතේ බාහුව වැලමිට දක්වා සිවුරෙන් ආවරණය කර සෙසු කොටස අතින් පහළට වැටීමට සලස්වා තිබේ.ඒ අනුව වම් අත්ල ද ඉහළට විහිදුවා තිබුණු බව පෙනේ. මේ ඉරියව් ඇත්තේ අභය මුද්‍රාවෙන් සමන්විත බුදු පිළිමයන්හි වේ. එහෙයින් මෙය අභය මුද්‍රාවෙන් යුත් බුදු පිළිමයක් සේ නිගමනය කිරීම සාධාරණ ය.පිළිමය සමීපයේ සහ එය අවට සෙල්මුවා කුලුනු රැසකි. ඍජුව ඇත්තේ එයින් කීපයක් පමණි. බොහෝ ගණනක් බිමට වැටී කැලෑවට යටවී ඇත. ඒවා කැටයමින් තොර ය. රළු බවින් යුක්ත ය. පිළිම ගෙයි නටබුන් වශයෙන් සැලකිය හැකි ය. සෙල්මුවා කුලුනු වල පිහිටීම අනුව අඩි තිහක පමණ සතැරැස් වූ පිළිම ගෙයක් එහි කරවා තිබුණ බව පෙනේ.පිළිම ගෙය පසු කර කඳු වැටිය දිගේ මඳ දුරක් ගිය පසු අඳුරින් පිරුණ ගිරි ලෙනක් හමුවේ. ඒ තුළ නිමවා ඇති පුදුම එළවන පොකුණකි. අප යන විටත් එය ජලයෙන් පිරී තිබිණි. අඳුරු පැහැ ගත් ඒ ජලය අධික ශීතලෙන් යුක්තය.එහෙයින් එය ශීත පොකුණ නමින් හැඳින්වේ. ගිරි ලෙනේ අඳුර අතරින් නොපෙනෙන තරම් දුරට ජලය පිරී තිබෙන බව ගල් කැටත් දැමීමෙන් නැඟුන හඬින් අපට පසක් කර ගත හැකි විය. නියං සමය නිසා පොකුණේ ජලය අඩි හතරක් පමණ පහත බැස තිබිණි. වැසි සමයේ පොකුණ ජලයෙන් පිරී යයි. එහි පිරෙන වැසි ජලය බැස යාම සඳහා ගිරි ලෙනේ එක් පසකින් ගිරි කුළ පළා කුහරයක් සකස් කර තිබේ.මෙය සොබා දහමේ තවත් එක් නිමවුමක් ද එසේ නොවන්නේ නම් කිසියම් කලාකරුවකුගේ නිමවුමක් ද යන්න නිගමනය කිරීම අපහසු ය. පොකුණ අඩි පනහක් පමණ ගිරි ලෙන තුළට විහිදී ඇති බවත් අඩි හයක් පමණ ගැඹුරට ජලය පිරෙන බවත් අප සමඟ ගිය විහාරවාසී ගෝනගංආරේ පියදස්සී හිමියෝ පැවසූහ. මෙය අතීතයේ රහතන්වහන්සේලාගේ ජල ඇවසියාව සපුරාලීම සඳහා නිමවුණ එකක් බව ද උන්වහන්සේ ගේ අදහසයි.ගිරි කුළක නෙළා ඇති එක් පියගැට පෙළක පාමුල සෙල් තලය මත බැහැම් අකුරුවලින් කොටා ඇති සෙල් ලිපියකි. අඩි තුනක් පමණ දිග ඇති පේළි හතරකින් සමන්විත එහි බැහැමි අකුරු බොහෝ ගණනක් කියවීමට නොහැකි සේ ගෙවී ගොස් ඇත. අකුරු දෙක තුනක් පැහැදිලිව තිබේ. වන සෙනසුනේ තැනින් තැන ඇති එවැනි සෙල් ලිපි හතරක් අපට දැක ගත හැකි විය. එම සෙල්ලිපි වල ද අකුරු ගෙවී ගොස් කියවීමට අපහසු තත්ත්වයේ පවතී. එක් ලිපියක පමණක් කියවීමට තරම් හැකි අකුරු පවතී. එය කියවීමට හැකි වූයේ නම් මේ වන සෙනසුනේ යටගියාව පිළිබඳ වැදගත් තොරතුරු රැසක් අනාවරණය කැර ගැනීමට හැකිවෙනු ඇත.සෙල් තලයේ පේළි වශයෙන් අඟල් තුනෙන් තුනට සිදුරු කැණ ඇත. පේලි දෙකක් අතර පරතරය අඟල් නවයක් පමණ වේ. සිදුරක ගැඹුර ද අඟල් නවයකි. සෙල් තලයේ සිදුරු කැනීමේ දී එය කෙමෙන් පැලී ගොස් ඇති අයුරු පැහැදිලිව පෙනේ. එම පැලුම් එකට එක සබැඳෙන සේ නැවත නැවත සිදුරු කිරීමෙන් කුලුනට ඇවැසි පමණට සෙල් තලය පලා ගන්නට ඇත.එසේ සෙල් තලය කැණ සකස් කැර ගත් සෙල් කුලුනක කොටසක් ද ඒ සමීපයේ තිබේ. එහෙයින් මෙය සෙල් කුලුනු නිපද වූ තැනක් සේ නිගමනය කළ හැක. අතීත ගල්වඩුවන් සෙල් කුලුනු නිපද වූ මෙවැනි තැනක් පිළිබඳ පැහැදිලි තොරතුරු මෙතෙක් අනාවරණය වී නැතැයි හැඟේ. එහෙයින් වට්ටාරම වන සෙනසුන අපේ යටගියාවේ සැබෑ තතු අනාවරණය කැරෙන වැදගත් තැනක් සේ ඛ්ැඳින්විය හැකි ය.කන්ද පුරා ගමන් කර පැරණි නටබුන් නැරඹූ ඔබට අධික වෙහෙසකර බවක් දැනෙනු ඇත. කන්ද මත ඇති අක්කරයක තරම් විසල් වූ උස ගිරි කුළ ඔබේ ගිම් නිවා ගැනීම සඳහා සුදුසු තැනකි. එය බැලුම් ගල නමින් හැඳින්වේ.අඩක් තුරු ලියවලින් සෙවණ ලද එහි නැගුන පසු පෙරදිග සිට දකුණු පස දක්වා ඉමක් නොපෙනෙන තෙක් විහිදී ඇති මහ සයුර වන් හරිත පැහැ වනපෙත දිස්වේ. එහි නිමාවේ කුඩුම්බිගල වන සෙනසුන පිහිටි මහ ගිරිකුළ දිස්වෙන්නේ සයුර මැද ඇති කොදෙව්වක් විලසිනි.අනෙක් පසින් සියඹලාන්ඩුව මුතුකන්ඩිය ජලාශයේ නැඟී බසීනා සිසිල් දියරැලි හිරු රැසින් දිදුළන චමත්කාර ජනක දසුනක් නෙත ගැටේ. මහ චෙයින් (වේගයෙන්) පව්ව මතින් හමා යන සිසිල් නල රැලි ඔබේ ගත සිත නිවෙනු ඇත. මේ නෙත් සිත් පිනා යන හරිත පරිසරය තුළ මොහොතක් නැවතී ඒ චමත්කාරය විඳ ගන්න.වන සෙනසුනෙහි නටබුන් නැරඹීමෙන් පසු කන්ද පාමුල කරවා ඇති වට්ටාරම රජ මහ වෙහෙර වෙත පිවිසිය යුතු ය. වෙහෙර බිම කොටස් දෙකකින් යුක්ත වේ. ඇතුළු මලුව හා පිට මලුව වශයෙනි.ඇතුළු මලුව තුළ ගොඩනැඟිලි තුනක නටබුන් පැහැදිලිව පෙනේ. දාගබ්, පිළිම ගෙය, බෝධිඝරය, වශයෙන් ඒවා හැඳින්විය හැක. දාගබ් වට අඩි තුන් සියයක් පමණ විසල් වේ. අඩි හතළිහක් පමණ උසින් යුක්ත ය. පුන් ලෙස මැ ගරා වැටී ඇති එය වත්මන තණ කොළ වැටුණ පස් ගොඩකි. ඒ පස් ගොඩ අතරෙන් තැනින් තැන විවිධ හැඩයෙන් හා විවිධ පමණින් වූ ගඩොල් මතු වී පෙනේ. ඇතැම් ගඩොල් අඟල් දහ අටක් පමණ දිගින් යුක්තය.දාගබේ ගඩොල් අතර තිබී ඇත් රූ සහ හංස රූ සහිත ගඩොල් කැට ද හමුවී ඇත. ඒවා ඉහළ පුරාවිදු අගයකින් හෙබියේ ය. එසේ හමුවී ඇති පුරා වස්තු රැසක් නැරඹීමට පහසු වන සේ එළිමහන් බිමේ තැනක තබා ඇත.දාගබ සමීපයේ මැ තබා ඇති අඩි 6 ය 3 පමණ වූ සෙල්මුවා මලසුන ඉපැරණි නටබුන් අතර වෙසෙයි තැනක් ගනී. එය කැටයම් යොදා අලංකාර කර තිබේ. එයට සමාන වූ එවැනි මැ පමණ වූ සෙල්මුවා මලසුනක් බෝධිඝරය සමීපයේ ද දැක ගත හැකි ය.ඇතුළු මලුව මැද කොටසේ ගරා වැටුණු ගොඩනැඟිල්ලක ශේෂ වී ඇති පාදම හා සෙල්මුවා කුලුනු රැසක් වේ. ගොඩනැඟිල්ල අඩි පනහක් පමණ දිගය. කුලුනක් අඩි අටක් පමණ උස ය. ඒවා පිළිම ගෙයි නටබුන් විය හැක. එහෙත් එහි පිළිමයක් තිබුණ බවට සාධක දක්නට නැත. දාගබ් සමීපයේ මෑ ගරා වැටුණ තවත් ගොඩනැගිල්ලක සෙල්මුවා කුලුනු රැසක් වෙයි. එය පොහොය ගෙය සේ සැලකිය හැක.පිට මලුව පුරා ද ගොඩනැඟිලි රැසක් කරවා තිබුණ බවට එහි විසිරී ඇති සෙල්මුවා කුලුන වලින් පැහැදිලි වේ. ඉපැරණි බෝසමිදුන් ගේ ශේෂයක් හෝ වත්මනෙහි දැක ගත නොහැක. එහෙත් එය වටා කරවා තිබූ බෝධිඝරයෙහි නටබුන් බවට අනුමාන කළ හැකි සෙල්මුවා කුලුනු කීපයක් නව බෝ දුමිඳු වටා ශේෂ වී තිබේ.මේ වෙහෙර බිම මෙතෙක් පුරාවිදු ඇසට යොමු නොවීම මහත් ඌණතාවයකි. පුරාවිදු වීම සුමක් කරන්නේ නම් අනුරාධපුර මුල් යුගයේ තොරතුරු රැසක් අනාවරණය කරගත හැකිවෙනු නියති.අනුරාධපුර යුගයෙන් පසු කෙමෙන් ගරා වැටී වල් බිහිවී නටබුන්ව තිබුණු වට්ටාරම වන සෙන සුන සහ වෙහෙර බිම 1992 වසරේ ගල්ගෙඩියාවේ පියසුමන හිමිපාණන් විසින් වට්ටාරම ගම බොදු බැතිමතුන්ගේ සහයුව ඇතිව නැවත එළි පෙහෙළි කැර බොදු වෙහෙරක් බවට පත් කැරිණි. එය තවත් දියුණු කැර මේ පෙදෙසේ බොදු පුබුදුව නංවාලීමට දානපතීන්ගේ අවධානය යොමු කරවන ලෙස උන්වහන්සේ අපගෙන් ඉල්ලා සිටියහ.ඡායාරූප සහ විස්තරයකේ.බී. රත්නායකමොනරාගල සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=as1101164</link>
    <topic>මං ආයිත් හොරකම් කරන්නේ නෑ</topic>
    <author>ටෙක්ලා පද්මිණී කාරියවසම්</author>
    <content>මං ආයිත් හොරකම් කරන්නේ නෑ“මම තාත්තට කැමැති නැහැ.”“මම එයත් එක්ක කතා කරන්නේ නැහැ”“මට එයා ඕන නැහැ”“යි” කියන ඇතැම් යෞවන යෞවනියන් ගේ සංඛ්‍යාව ඉහළ යමින් පවතී. මව ප්‍රතික්ෂේප වන්නෙත් එසේමයි. ඒත් මේ ප්‍රතික්ෂේප වීමේ වරදේ නියම වරදකරු කව්ද, යන්න පිළිබඳ අප සොයා බැලිය යුතුයි.උදය මා ඉදිරියේ කළ පළමු ප්‍රකාශයේ වූයේ පියා ප්‍රතික්ෂේප කිරීමයි. “මට එයා හම්බ වුණොත්...” කියා; ඔහු මදෙස බලා යළි බිම බලාගත්තේ ය.පුතාගේ අම්මා? මම උදයගේ සිතිවිලි වෙනස් කෙළෙමි.ඔහු දයාබර දැස් මවෙත හරවා මඳ සිනා සැලුවේ ය.“අම්මා ගෙදරක වැඩ කරලා තමයි අක්කටයි මටයි ඉගැන්නුවේ. මම ඉස්කෝලේ හයේ පන්තියට ගියා. අක්කා එකොළහ වසරේ, මම මෙහේට එන කොට. දැන් දොළහෙ ඇති. ඔයා කොච්චර කල්ද මෙහේ ඇවිත්? එහා පැත්තේ අවුරුදු එක හමාරක් හිටිය මෙහේ මාස හතරයි ගෙදර ගිහිල්ලත් මාස තුනක් විතර හිටියා.”ආ නිවාඩු ගියාද?“නෑ මම පැනලා ගියා. මම එහා පැත්තේ ඉඳලා මේ පැත්තට දැම්මා. මෙහේ ඉන්න බැරි නිසා පැනලා ගියා. ඒ පැනලා ගිය වෙලාවේ ගෙදර යන්න විදිහක් නැතිව කොටුවේ ඉන්න කොට පොලීසියෙන් අල්ලලා උසාවි දැම්මා අයිඩින්ටි කාඩ් නැහැ කියලා. ඊට පස්සේ උසාවි දවසක් වත් නොදී අවුරුද්දකටත් වැඩිකල් එතන හිටියා. ඒ ඉන්න කොට ආයෙත් යාළුවෙක් එක්ක එතැනින් පැනලා ගියා.වත්තේ වැඩ කර කර ඉඳලා ඇඳුම් තාප්පෙන් එහා පැත්තට දාලා පැනලා ගියා. ගිහින් ඇවිත් බලන කොට ඇඳුම් හංගපු තැන තිබුණේ නැහැ. ඒ පාර අපි වැලෙන් ආයෙත් ඇඳුමක් අරගෙන ඒවා ඇඳන් පැනලා ගියා.ඒ ගිහින් බස් එකක නැඟලා ගමට ගියා. බස් එකේ යන්න සල්ලි තිබුණේ නැහැ. කොන්දොස්තර අයියා කෙනෙක් හිටියේ. එයාට විස්තරේ කිව්වා. එයා තමයි ගිහින් ටවුමට දැම්මේ. මෙහෙන් දවල් දෙකට විතර පැනලා ගියේ. ගමේ ටවුමට යන කොට රෑ දොළහත් පහුවෙලා ගමට යන්න බස් ඇත්තෙත් නැහැ.සල්ලිත් නැහැ. ඒනිසා ස්ටෑන්ඩ් එකේ ගුලිවෙලා හිටිය. ඉඳලා උදේ හතරට විතර නැඟිටලා පයින් ම ගියා. ටවුමෙ ඉඳලා අපේ ගෙදරට යන්න රුපියල් 50 ක් විතර බස් එකට ඕන. පයින් ම ගිහිල්ලා හවස් වෙද්දී ගෙදර ගියා. අම්මා ගෙදර හිටියා. අම්මා ඇහුවා ඇයි ආවේ කියලා, මං කීවා එහේ ඉන්න බෑ කියලා. ඒ පාර තමයි ගෙදර හිටියේ අපේ ගෙදර අම්මයි මායි සීයයි විතරයි. ඒ අම්මගේ තාත්තා. ඒ සීයා නැතිවුණා. සීයා ඉන්දැද්දී මට පාළු නැහැ.අම්මා කීවා ආයේ ඉස්කෝලෙ යන්න කියලා මම ගිහින් කඩේක වැඩ කළා. කඩේ ඉන්නවා දැකලා තමයි ආයේ මාව පොලිසියෙන් මෙහෙට ගෙනත් දැම්මේ. මම ආයෙත් පැනලා යන්න ගියා ලොකු මහත්තයා කීවා යන්න එපා හොඳට ඉඳන් වැඩ ඉගෙන ගන්න කියලා. නැත්නම් ආයෙත් දඬුවම් කාලෙ දික්වෙනවලු. දැන් මම වයරින් වැඩ ඉගෙන ගන්නවා. එතකොට මට ගමේ ගිහින් රස්සාවක් කරන්න පුළුවන්නේ. මට අවුරුදු 3 ක් වැඩ ඉගෙන ගන්න තියෙනවා.රිමාන්ඩ් එකෙන් පැනලා ගියේ ඇයි?“උසාවි දිනයක් නැතිව එහේට දැම්මහම එහේ ඉන්න සර්ලා මට වයස වැඩියි කියලා තරුණ අපරාධකරුවන්ගේ හිරගෙදරට යවන්න හැදුවා. ඒ කයි පැනලා ගියේ.”එහේට ආවේ මොකද?“මම එහේට ආවේ හොරකමක් කරලා... උදයගේ හඬ බාල වී තිබිණි. පසුතැවීම ද කලකිරීම ද ඒ හඬට මුසුවී තිබිණි.එහෙනං මීට කලිනුත් පුතා හොරකම් කරලා ඇති.“අනේ නෑ. ඔය මම කළ පළවෙනි හොරකම. ඒත් ඉතිං කරාබු කඩලා තියෙනවා. කරාබු කඩලා අමුවෙන් ම විකුණනවා. ඒ සල්ලි අරන් ඇඳුම් ගන්නවා. ගමන් යනවා. අපේ වත්තේ කරාබු කැඩුවහම මම අම්මටත් සල්ලි දෙනවා. අපිට අක්කරයක ලොකු ඉඩමක් තියෙනවා.” උදය උජාරුවෙන් කියවාගෙන යයි.කරාබු කඩලා ගුටි කාලා නැද්ද?“නැහැ. ඔක්කොම කඩා ගන්නේ නැහැනේ. පොඩ්ඩයි කඩා ගන්නේ.”ඇයි ඉස්කෝලෙ නොගියේ...?කම්මැලි හිතුණා. මම වැඩට ගියා. හුඟක් දවස්වල, සමහර දවස්වලට යාළුවෝ එක්ක ගඟේ පැනලා නෑවා. ගමේ මැදින් ලස්සන ගඟක් යනවා. අපේ ගෙදර ඉඳලා අපි ගඟට යන්නේ පයින්.මගේ යාළුවො තවම ඉස්කෝලෙ යනවා ඇති. අපේ අක්කා නිතර ම කියනවා. යාළුවො එක්ක ගම වටේ රෝන්දෙ යන්නැතිව පාඩම් කරන්න කියලා. මම ඇහුවෙ නැහැ. අම්මා කොළඹ ගෙදර වැඩට ආවහම අක්කයි මායි විතරයි ගෙදර හිටියේ. අක්කා තමයි මාව බලා ගත්තේ.”“එදා අපි එහා පැත්තෙන් පැනලා ගිය දවසේ හොඳටම බඩ ගින්නේ හිටියේ. ගෙදර යනකල් දවසකටත් වැඩිය වෙලා කෑම නෑ. පණ නැතිව ගෙදර ගියේ. ආයෙනම් පැනලා යන්නේ නැහැ.”මොනවද පුතා හොරකම් කළේ?“සල්ලි. අක්කා කෙනෙක් ගේ. එයා ගාමන්ට් එකක වැඩට යනවා. එදා පඩි දවස. මම තාප්පෙට නැඟලා වහලෙන් අක්කගේ කාමරේට බැස්සා. සල්ලියි අලුත් ම ෆෝන් එකකුයි අල්මාරියේ තිබුණා. මම ගත්තා. ළඟ ගෙදරක එක්කෙනෙක් දැකලා මම ගෙට යනවා. එයා තමයි කියලා තියෙන්නේ පොලිසියේ මාමලද අයියලද මන්දා යටි පතුලටයි. අත්වලටයි, හොඳටම ගැහුවා. බීලා ඇවිත් ද මන්දා රෑත් හොඳටම ගැහුවා.”ඔයාටත් අක්කා කෙනෙක් ඉන්නේ අක්කා කෙනෙක් ගේ සල්ලි ගන්න දුක හිතුණේ නැද්ද?“දැන්නම් පව් කියලා හිතෙනවා. ඒ වෙලාවේ මට ඇවිදින්න යන්නයි මොනවට හරි සල්ලි තිබුණා නම් හොඳයි කියලා හිතුණා.දැන් යන්නේ අච්චුව ඉවර වුණහම නේ, ගිහින් හොරකම් කරනවද?“ඒ මොකටද? එතකොට මගේ වයස හරි. රස්සාවක් කරන්න පුළුවන්, මෙහෙන් රස්සාවක් ඉගෙන ගන්නවනේ...”මම යළිත් ඔහුගෙන් අප්පච්චී ගැන නො අසන්නට ප්‍රවේශම් වුණෙමි. ඔහු තම පියාගේ හැඩ රුව හෝ නොහඳුනන දරුවෙකි.“කවදා හරි පුතාට තාත්තා දැක්කම සතුටු හිතෙයි. එදාට මාව මතක් වෙයි. මම ඔහු හා කතාව ආරම්භ කරද්දීම ඔහුට පවසන්නට යෙදුනි. ඔහුට තම පියා මුණ ගැසීමේ සතුට බුක්ති විඳීමට ලැබේවායි! මම නිරතුරුව පැතුවෙමි. ඔහුට පියාගේ සෙනෙහස රැකවරණය ලැබුණා නම් ඔහු මට මෙවන් තැනකදී කිසිවිටක හමු නොවන්නට ඉඩ තිබිණි. එසේ නම් ඔහු මට කෙබඳු තැනකදී මුණ ගැසෙනවා ඇද්ද?ආදරය අනුරාගය ලොව බලපවත්නා ලොව ක්‍රියාත්මක කරවනා ප්‍රබල බැඳීම් ය. ආදරය අහිමි වූ මේ දරුවා මෙන් ආදරය අහිමි තවත් බොහෝ දරුවෝ අප අතර වෙසෙති. සුසුම් හෙළමින් වෙසෙති. අනුරාගී බැඳීම් හේතු කොටගෙන මෙ ලොවට ජනිත වූ මේ දරුවන්ට ආදරය ද සෙනෙහස ද රැකවරණය ද ලබාදීම වැඩිහිටි අපේ වගකීමයි.යුතුකමයි. එය අප ඉටු කළ යුතු වෙමු. පිය සෙනෙහස සමඟ ලැබෙන රැකවරණය ද ආදරය ද, හා මුසුව රස අහර ද ලස්සන ඇඳුම් ද අවවාද අනුශාසනා ද උදයට ලැබුණා නම්... උදය ආණ්ඩුවේ බත් කන්නේ නැත. අනුන්ගෙන් අඩම්තේට්ටම් විඳින්නේ නැත. දඟ පඟ පාමින් ගම් දොරෙහි ඇවිද්දත් නොබී හුන් දුම්කොළ සුරුට්ටු බොන්නට හුරුවන්නේ ද නැත.තරුණ අපරාධකරුවන් ගේ හිර කඳවුරට යවා දෝයි බියෙන් ජීවත් වන්නේ නැත. ජාතික හැඳුනුම්පත නැති වරදට අවුරුදු 14 ක දරුවකු ලෙස උසාවි දිනයක් නොමැතිව බලාපොරොත්තු දල්වාගෙන රිමාන්ඩ් බන්ධනාගාරයක පසුවන්නේ නැත. දඩබ්බරයෙකු ලෙස ලෝකයා හංවඩු ගසන්නේ ද නැත. රටට අනවශ්‍ය බරක්, අනවශ්‍ය දරුවෙක් වන්නේ ද නැත. සියල්ල වෙනස් වී ගියේ ය.ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=as1101165</link>
    <topic>යව්වන උයන</topic>
    <author/>
    <content>යව්වන උයනනිතරම මගේ ළඟ හිඳ සෙනෙහස පාන ඔබගේ වදන් මට දිරියකි සෑම දින වෙන සම්පතක් මට කුමට ද ඔබ ලැබිණ පුතු ඔබ නිසා මා පිං කළ බව දැනිණමහමෙර සදිසි මවකට ලැදි ගුණැති පුතෙක් පෙරදා බුදුන් කල ඇසුවා මෙවැනි පෙමක් කවදාවත්ම මා නොදුටුව සෙනෙහෙ ගඟක් සත්තයි පුතුනි මට ලැබුණා දෙවෙනි පියෙක්මා හඬනා විටදි මගෙ හිත සනසන්න සුරතල් බස් කියා මගෙ හිස සිපගන්න පුංචි පුතුනි ඔබ මා ළඟ තුරු ඉන්න කිරුලක් මොටද මුළු ලෝකෙම මගෙ වැන්නපි‍්‍රයානි සතරසිංහවැලන්ටයින්ලගෙ දිනයට මිල වැඩියි නෙළනු බැරි තරමට අවුරුද්දෙ අනික් හැම දවසෙම සල්පිල කොණක එය වෙයි මකුළු නිවහනසමුද්‍රා බටේවෙලරංවලදුටිමි මම සිහිනයක් එක් රැයක මැදියමේ ප්‍රේමයෙන් මුසපත්ව අප සිටියෙ ගංතෙරේ ඔබෙ සුරත නොදැනීම වෙළී මා ගෙල වටේ දැරූ වෙර මිරිකන්න උමතුවෙන් ගෙල මගේ අපොයි එකෙණෙහිම බියපත්ව අවදිවිය සිහිනයෙන්.....උදාර රංගන ජයතිලකශ්‍රී ජයවර්ධනපුර විශ්වවිද්‍යාලයහසරැල්ල කඳුලැල්ල සැනසිල්ල ලතැවිල්ල එකිනෙකා පරයමින් රජකරන රජදහන ප්‍රේමයයි......දිනිත සඳමල් රාජකුලතුංගයකාවැව - මැදවච්චියඑදා හරියටම කිව්වොත් හොඳට පායපු දවසක්. මං හිතන්නෙ හරිම ලස්සනට අහස පායලා තිබුණා. ඒ “ඔබ මා හමුවූ” ප්‍රථම සුසුම් පොද නිසා වෙන්නැති. එදා තමයි මම ඔයාගෙන් ආදරය කියන “හැඟීම” තේරුම් ගත්තෙ.කොච්චර කවි ලිව්වත්, පන්හිඳ දන්නෙ නැතුව ඇති මට පෙම්වතෙක් නැහැ කියලා. මම ඒ තරමටම “ආදරය” ගැන කවි මනමාළ කරපු නිසා. එදා ඔයාගේ ඇස් දෙකෙන් මෝරපු ආදරය මාව ආදරයෙන් මත් කළා. පන්හිඳ හිනාවෙවී ඔයා ළඟ පෙම්වතියක් වුණා.ඔයාගේ වචන හරිම ලස්සනයි. ඒ නිසාම ඔයා මවපු හීන ලෝකෙ මං ළං වෙලාම හිටියා. මං හිතන්නෙ මේ ලෝකෙ වැඩියෙන්ම ආදරය ලබපු කෙනා මං වෙන්නැති කියලා මට හිතුණා. ඒ තරමටම ඔයාගේ ආදරේ මට දැනුණා. මට පෙනෙන්න ඔයා ගැහැනු ළමයෙක් දිහා බැලුවෙවත් නෑ. ඒ ඔයාගේ ආදරේ “අවංකයි” කියලා ඔප්පු කරන්න වෙන්නැති.හැබැයි; මම ඔයාගේ ආදරේ ළඟ රැවටුනා. මොකද; ඔයාට “ආදරය” කියන ලස්සන නාට්‍යයේ හොඳට රඟපාන්න පුළුවන් වුණු නිසා. මං ඒ නාට්‍යයේ අදටත් ඉන්නෙ පුංචිම පුංචි චරියක කොටස්කාරියක් විතරක් නිසා.සඳුනිකා කුෂානි උපවංශලෝකයේ මහා එවරස්ට් ගිර තරම් විසල්වේ මා වෙනුවෙන් ඔබ දරා හිඳින ආදරයේ අනුපමේය වූ වේදනා මහා කන්දකරුණාරත්න අත්තනායකයාය 4ගල්ගමුවතරු මල් පොකුරු පිපිලා නිල් ආකාසේ සඳවිත් වලාකුළු අතරින් එඹුනාසේ විමනක් මැවේ දෙව්සිරියෙන් පිරුනාසේ එනව ද නුඹත් ආසිරි මල් වැසි ඔස්සේමං ගෙට එනකොට අත්තම්මා බර සාකච්ඡාවක. දුරකථන සංවාදය කීයට ඉවර වෙයි ද? මං හිමිහිට පඩිපෙළ නැගලා සාලෙට ගොඩ වුණා. එකපාරට අත්තම්මා මා දිහා බලාගෙන හිටියා. “කොහෙද ගියේ” ඈ එකපාරට ම ඇහුවා.“මං... මේ මැයි ගහ යට ගියා.”“මැයි ගහ යට මොනවා කරන්න ද?”අත්තම්මා එකපාරට මං දිහා බැලුවා. ඇගේ දෑසේ මොකද්දෝ ප්‍රශ්නයක් ලියවිලා. ඈ මොකද්දෝ අහන්න උත්සාහ කරන හැඩයි.රතු පාට සාරියට සුදු ඇට පොට දැම්මහම අත්තම්මා හරිම හැඩයි. වර්ණවල හොඳ නරක මුලින්ම කියලා දුන්නෙ අත්තම්මා. සමහර අය කිව්වට රතුපාට අසුබයි කියලා අත්තම්මා නම් කවදාවත් එහෙම කීවේ නැහැ. අත්තම්මාගේ රතු රෝස ගහ, රතුපාට බාබන්ඩේසිය පඳුර, රතු වඳ පඳුර වගේම අපේ මැයි ගහත් රතුපාට මල් හිතේ හැටියට දුන්නා.ගිනි පාටට බබළ බබළ අතු ඉති පුරා මල් තියෙන කොට මුලින්ම ලස්සනයි කිව්වෙ අත්තම්මා. අත්තම්මා අවංකවම ඇත්ත කතා කරන කෙනෙක්. ගොඩක් පෝයට සිල් ගන්න අයට පුරුද්දට වගේ බොරු කියවෙනවා. හැබැයි අත්තම්මාට එහෙම නෑ. ඇගේ සිහිබුද්ධිය සීයට සීයයි.“මොකද රුවිනා මෙච්චර වෙලා කෙළේ”ඒ පාර නම් ඇයට හොඳටම තරහා ගිහිල්ලා. ඒත් ඉතින් මං තරහා යන වැඩක් කළා යැයි. මං මටම රහසෙන් කියාගත්තා. අත්තම්මාට මේවා තේරෙන්නෙ නෑ. කෝ ඉතින් තේරුම් කරලා දෙන්න පුළුවන් එකක්යැයි.“ඔයා අත්තම්මාට බයයි නේද”දවසක් සිතිජ මගෙන් ඇහුවා.“ඒ මොන කෙහෙල් මලකට ද?”“කෙහෙල් මල් නෙවෙයි මේ මැයි මල් තියෙන්නේ”සිතිජ එකපාරටම හිනාවෙන්න පටන් ගත්තා.“මිනිස්සු හිතයි පිස්සු කියලා”“මිනිස්සුන්ට මොනවා හිතන්න බැරිද අප්පා”“ඔව්, ඔව් මිනිසුන්ට ගොඩක් දේවල් හිතන්න පුළුවන්”සිතිජ වගේම අත්තම්මාත් ලෝකෙ රටේ කතා වලට බය වුණේ නෑ. රටවට කරලා වැට බඳින්න පුළුවන් වුණාට කට වට කරලා වැට බඳින්න බැහැ. අත්තම්මා කිව්වේ එහෙමයි. ඒත් දෙවියනේ අද අත්තම්මා බය ගුල්ලෙක් වෙලා ද?“මොනවද රුවිනා කිව්වේ”“මං කිව්වේ ආත්තම් බ...ය ගුල්ලෙක් වෙලා”“ආවද මෙතන මගෙත් එක්ක කට ගහන්න.”“අනේ අත්තම්මා බනින්න එපා. ආත්තම්මාට රතුපාට මල් ගස් ගොඩක් තිබුණට අපිට තියෙන්නෙ මැයි මල් ගහ විතරයි. ඒකත් ඉබේ පැලවුණ එකක්. කවදාවත් ඒකට අයිතිය කියන්න අපිට බෑ.”“අයිති කරගන්න බැරි වුණාට ඒ මැයි ගහ දිහා බලලා ගොඩක් අය ලස්සන්නයි කියනවා පුතේ, වැදගත් වන්නේ එච්චරයි.”අන්තිමට අත්තම්මා කිව්වේ අයිති කරගන්න බැරි වුණාට ලස්සන දේවල් ගොඩක් තියෙනවා කියලා. ඇත්තම ඇත්ත ලස්සන බලන්න අයිති කරගන්න ඕනෙම ද? මං හිතන්නෙ නැහැ. ඔබ කොහොමද හිතන්නෙ?මීටරුවිනාතාක්ෂණයේ දියුණුවත් සමඟ ජංගම දුරකථනය මිනිසාට ලැබුණු වටිනා සම්පතක් ලෙස සැලකිය හැකිය. අද අපි ජීවත් වන්නේ විද්‍යාවෙන් අතිශය දියුණු ලොවකය. එම ලොව තුළ ජීවත්වීමට ජංගම දුරකථනය අත්‍යවශ්‍යම උපකරණයක් බවට පත්ව තිබේ.මොනතරම් වේගයකින් සමාජය සංවර්ධනය වී ඇත්ද යන්න මීට වසර කිහිපයකට පෙර පැවති සමාජය හා අද අතර බලන විට මනාව පෙනේ. අදින් දශකයකට පෙර දුරකථනයක් තිබුණේ කලාතුරකින් කෙනෙකු සතුවය.එහෙත් අද කලාතුරකින් දුරකතනයක් තිබු කෙනෙක් සොයා ගැනීම දුලබ කරුණක් වන්නා සේම අද සමාජයේ දුරකතනයක් නොමැති අයකු සොයා ගැනීම කළ නොහැකිය. ඒ තරමටම දුරකතන උන්මාදයක් ඇතිව තිබේ. ඒ සඳහා හේතුව වී ඇත්තේ ඉතා අවම මුදලකට ජංගම දුරකතනයක් මිලදී ගැනීමේ හැකියාව පැවතීමයි.ජංගම දුරකතනය පැමිණීමෙන් අයහපතක්ම වූවා යැයි කිසි විටෙක නොකියමි. එහෙත් ඉන් වන යහපතට වඩා අයහපත ඉතා විශාලය. නිවසක පස් දෙනෙකු සිටිනවා නම් ඇතැම් නිවෙස්වල පස් දෙනාටම ජංගම දුරකථන ඇත. එසේ අවශ්‍ය ද යන්න ප්‍රශ්නයකි.ජංගම දුරකථනය ඉතා විශාල වශයෙන් තරුණ පරපුර වෙත බලපෑම් එල්ල කර ඇතැයි පැවසුවහොත් එය වැරදි යයි නොසිතේ. මේ සඳහා දෙමාපියන් සෘජුව වගකිව යුතුය. ඔවුන් තම දරුවාගේ අධ්‍යාපනය ගැනවත් නොසිතා ජංගම දුරකථන මිලට ගෙන දෙයි.මේ සමඟ ඔවුන් ඉතා පහසුවෙන් තවත් කෙනෙකු හා කථාබහ කිරීමට පෙළඹෙයි. කථා නොකෙරුව ද කෙටි පණිවුඩ යැවිය හැකිය. ටික කාලයක් ගිය පසු දරුවන්ට අධ්‍යාපන කටයුතු අමතක වෙයි. පළමු කරුණ මොබයිල් එය බවට පත් වේ. මෙම කරුණ බොහොමයක් දෙමාපියන් සිදු කරනු ලබන්නේ නොදැනුවත්මය.මෙහි ඉතා භයානකම තත්ත්වය වන්නේ ඔවුන් ජංගම දුරකථනවල පවතින නවීන පහසුකම් යොදා ගනිමින් අසභ්‍ය දර්ශන නැරැඹීමට යොමු වීමයි.දුරකථන ඇමතුම් හේතුවෙන් ජීවිත විනාශය ස්ත්‍රී දූෂණ ආදි භයානක තත්ත්වයන් වූ අවස්ථා රැසක් පසුගිය කාලය තුළදී දැක ගැනීමට හැකි විය.දිනක් උදෑසන 7.30 ට පමණ පෞද්ගලික බස් රථයකට ගොඩ වූ මා හට අපූරු අත්දැකීමකට මුහුණ දීමට සිදු විය. තරුණියක් බස් රථයට නැගුණු මොහොතේ පටන්ම දුරකතන ඇමතුමක සිටිනු දක්නට ලැබීමයි.ඇය බසයෙන් බහින්නට සූදානම් වී කොන්දොස්තර මහතාට ප්‍රවේශ පත්‍රයක් දී ඉතිරි මුදල් දෙන ලෙස ඔහුගෙන් ඉල්ලීය. ඔහු පැවසූ දෙයින් තරුණිය ලැජ්ජාවට පත් විය. නෝනා මම කාටවත් මේ බස් රථයේ ටිකට් දුන්නේ නැහැ.අද අපේ මැෂින් එකත් කැඩිලා. ඒත් මිස් මට රුපියල් සියයක් දුන්නා මතකයි. ඒ නිසා ඉතිරි මුදල් දෙන්නම් ඒත් වෙන කාගෙන්වත් ඔය විදිහට සිහි කල්පනාව නැතිව මුදල් ඉල්ලන්න එපා යනුවෙනි. ඇය ඉතිරි මුදල් ද රැගෙන ලැජ්ජාවෙන් බසයෙන් බැස ගියාය. ජංගම දුරකථන භාවිතයේ යථා තත්ත්වය පැහැදිලිය.තාක්ෂණයේ දියුණුව යොදා ගත යුත්තේ මිනිස් සංහතියේ යහ පැවැත්ම උදෙසාය. පේ‍්‍රමවන්තයින්ට පෙම් කරන්නට ජංගම දුරකථන පාවිච්චි නොකරන්නැයි කිසි විටෙක නොකියමි. එහෙත් හැම දෙයක්ම ප්‍රමාණයට නිසි ස්ථානය තෝරා බලා කළ යුතුය. එසේ නොවුනහොත් දැඩි අපහසුතාවට පත් වන්නේ අපිමය. තාක්ෂණයේ දියුණුව අපේ යහපැවැත්ම උදෙසා යොදා ගැනීම කළ යුතුය.මේ සඳහා දෙමාපියන් වැඩිහිටියන් වන සැමට අති විශාල වගකීමක් හා යුතුකමක් පවතින බව සිහියේ තබා ගත යුතුය. තම දරුවාගේ උපන් දිනයට එසේත් නොමැති නම් වෙනත් දෙයකදී ඔහුට හෝ ඇයට ලබා දිය යුත්තේ ජංගම දුරකථනයක් නොවන බව මාපියන් අවබෝධ කර ගත යුතුය. ජංගම දුරකථන පාවිච්චි කිරීම සඳහා යම්කිසි වයස් සීමාවක් හෝ පැනවීමට ක්‍රියා කළ යුතු යැයි සිතේ.තුසිත කුමාර අමරසිංහමාධ්‍ය අංශය,අධිකරණ අමාත්‍යාංශය- ඇන්ජලින් ගුණතිලකජීවිතයේ සුන්දරම කාලෙ තරුණ කාලෙ. ඒ කාලෙ අපි හරියට විඳින්න දැනගන්න ඕනෙ. හැම දේම පිළිවෙළකට කරන්න අවස්ථාව උදාවෙන්නෙ තරුණ කාලෙදි. යෞවනයෙක් යෞවනියක් කියන්නෙ හොඳ මෙහෙයක් කරන්න පුළුවන් කාලයක්.මට මතකයි ඒ කාලේ මං ගොඩක්ම ආස කෙළේ සංගීත විෂයෙහි යෙදෙන්න. මගේ මම්මා මට ගොඩක් උදව් කළා. ම්හ්... සිරි අය්යාගේ ළමා පිටියට මං ඒ කාලෙ ගියේ බොහොම ආසාවෙන්.ඒ කාලේ හරිම විනෝදයෙන් ගතවුණා. ද ලැනරෝල් නාමය මට ගෙනියන්න හැකි වුණා. මල්ලිකා කහවිට දයාරත්න ලියනගේ, ඉන්ද්‍රානි විජය බණ්ඩාර, ඒ හැමෝම මාව අගේ කළා. ඒ එකමුතුකම එක්සත්බව කවදාවත් අමතක වෙන්නෙ නැහැ.එස්. ලියනගේ පොඩි පොඩි ගීත ලිව්වා. සමහර වෙලාවට අපි ඒ ගී පද ගැයුවා. ළමා කාලයත් තරුණ වියත් ගීත ගායනයේ යෙදීම නිසා පී‍්‍රතිමත් වුණා. මං රෝමානු කතෝලිකයෙක්. ඒ නිසා මට අද වගේම ඒ කාලෙත් පල්ලියේ ආභාසය තිබුණා. පල්ලියේ ගීතිකා කණ්ඩායමේ සාමාජිකත්වය මටත් තිබුණා.අපේ ඕගන්වාදන ශිල්පියා ලෙස සේවය කෙළේ ශාම් පොන්සේකාගේ තාත්තා කැලැසිඩස් පොන්සේකා. ඒ කාලේදි අපි ගීතිකා ගැයුවේ ඉංගිරිසියෙන්. හැමදේම විනයානුකූලව ඉතා හොඳින් කරන්න අපි වග බලා ගත්තා.අපි පුංචි වුණත් දෙවියන් වහන්සේ ගැන ගෞරවයක් අපේ හිතේ තිබුණා. හැබැයි! ඉතින් මට හරි අවබෝධයක් ලැබුණේ මං වැඩිහිටියක් වුණාට පස්සේ. දේව බයෙන් යුතුව හැම දෙයක්ම කරන්න පෙලඹුණා. තාරුණ්‍ය විනෝදයෙන් ගත කරනවා වගේම දේව බියෙන් යුතුව ගත කරන්නත් මං පුරුදු වුණා.දෙවියන්වහන්සේ දැනෙන කොට අපේ සිත නිහතමානි වෙනවා. ඒ වගේම ලස්සන වෙනවා. සිත අලංකාර වුණහම බාහිරෙන් ඒ හැම දෙයක්ම පෙනෙනවා. සුහදතාව වර්ධනය කරගෙන ගමනක් යන්න පුළුවන් වෙන්නෙත් එතකොටයි.වර්තමාන තරුණ තරුණියන්ගේ ජීවිතවල ආගමික හැඩ ගැස්සවීම අඩුයි. කලහකාරීත්වයට හුඟක්ම හේතුව වෙලා තියෙන්නෙ ඒකයි. මනුස්සකම මුලින් හඳුනාගත්තෙ තරුණ කාලෙදිය. තාරුණ්‍යය ඕනෙම දෙයක් අත්හදා බලන්න සැරසෙන වයසක්.ඒ හින්දම තමයි ආගමික පෙරහුරුවක් අවශ්‍ය වන්නේ. ඊර්ෂ්‍යාව, තරහා, වෛරය මුලින් උපුටා දැමිය හැකි නම් ඕනෙ ම තරුණ තරුණියකට ඉදිරියට යන්න පුළුවන්.තාරුණ්‍යයට මුල්වන ප්‍රේමය තාරුණ්‍ය ජීවත් කරනවා වගේම ශක්තිමත් කරනවා. මගේ විශ්වාසය අනුව දෙවියන්වහන්සේට මහිමය ලැබෙන ආකාරයට අපි ජීවත්වෙන්න ඕනෙ. තරුණවිය හොඳට ගත කරන්න නම් ආගමික ආභාසයත් තියෙන්න ඕනෙ. මගේ තරුණ කාලේ මම ආගමට මුල් තැන දුන්නා.සංස්කාරකයව්වන උයන, සිළුමිණ, ලේක්හවුස්කොළඹ 10. ඔබේ නිර්මාණාත්මක ලිපි කවි, සංකල්පනා, විනෝද කතා, සත්‍ය අත්දැකීම් මේ ලිපිනයට එවන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=as1101167</link>
    <topic>මංජේශ්වරී</topic>
    <author/>
    <content>මංජේශ්වරීමෙතෙක් කතාවචාමික සෙනෙවිරත්න ශ්‍රී ලංකා නාවික හමුදාවට බැඳී පසුව පුහුණුවක් සඳහා ඉන්දියාවට යයි. එහිදී ඉන්දියානු ජාතික, හින්දු ආගමික මංජේශ්වරී නම් විශ්ව විද්‍යාල ශිෂ්‍යාවකට බොහෝ තහංචි මැද ඔහු ආදරය කරන්නට පටන් ගනී. මංජේශ්වරීට ආදරය කරන නළුවකු වූ ක්‍රිෂ්ණදේව ඈ තමන්ට නතු කර ගැනීමට සීමාව ඉක්මවා යමින් උත්සාහ දරයි. චාමික සෙනෙවිරත්නට හමුදා නීති අනුව විදේශික තරුණියක හා විවාහය තහනම් ය. ඒ හැරුණු විට මංජේශ්වරීට සිංහල බෞද්ධයකු හා කෝවිලේ දී විවාහය ද තහනම් ය.මේ දෙදෙනාට උදව් කරන්නේ එල්.ටී.ටී.ඊ. සාමාජිකයකු හා විවාහ වූ චින්තා නම් තරුණියකි. මංජේශ්වරී චාමිකගෙන් ඈත් කිරීම සඳහා ක්‍රිෂ්ණදේව විවිධ උපක්‍රම යොදයි.අද එතැන් සිට...මම නිරුත්තරව මොහොතක් බලා සිටියෙමි. මංජේශ්වරී තුළ කනස්සල්ලක් හෝ පසුතැවිල්ලක් පෙනෙන්නට නොවීය. මංජේශ්වරී කෝවිල් ගොස් තිබුණේ ඒ ගැන විමසන්නටය. එහෙත් ඈ ලද ප්‍රතිඵල මුළුමනින්ම අසාර්ථක බව පවසන්නට පවා ඈ තුළ කැමැත්තක් නොවීය.”මට නම් දැන් අපේ ආගමත් එපාවෙලා. දැන් බලනකොට අපට හැම පැත්තෙන්ම තහංචි””ඇත්තටම අපි දැන් මොකද කරන්නෙ””මොනව හරි කරමු. ප්‍රශ්නයක් ඇත්නම් ඒකට විසඳුමකුත් කොහේ හරි තියෙන්න ඕනි. මම කවදාවත් පැරදෙන්නෙ නැහැ. ඔයත් එහෙම හිතන්න””අපට අපේ ආගමේ හැටියට කවදාවත් බඳින්න ලැබෙන්නෙ නැහැ. වෙනත් ආගමකට යන්න වෙනවා. අපට කවදහරි පිහිට වෙන්නෙ ක්‍රිස්තියානි පල්ලිය තමයි”මංජේශ්වරී කියන කිසිවක් සකුන්තලා දේවියට නොතේරීම වාසනාවකි. එහෙත් ආගම වෙනස් කිරීම ගැන මට හීනෙන් වත් සිතිය නොහැක. විශේෂයෙන්ම ක්‍රිස්තියානි ආගම. පිරිසුදු බෞද්ධයන් වශයෙන් ක්‍රිස්තියානි ආගම ගැන මා තුළ ඇත්තේ කිසියම් අපුලකි.”මට නම් බෑ ආගම වෙනස් කරන්න” මා කීවේ සිත් වේදනාවෙනි.”ළමයො ඒක තාවකාලික වැඩක්. ප්‍රශ්නෙට පිළියමක් විතරයි. චින්තගෙන් අහල බලන්න ඕනි හරියට වැඩේ කෙරෙන හැටි”අප දෙදෙනා අතර කෙරෙන සාකච්ඡාව ඉතාමත් බැරෑරුම් එකකි. සකුන්තලා දේවියට ඒ ගැන කිසිදු සැකයක් නැත. ඈ යළිත් මොන මොනවාදෝ කියමින් හිස් තේ කෝප්ප ගෙනයෑමට පැමිණියාය. මංජේශ්වරී ගෙන්ද පිළිතුරක් ලැබිණ.”පුංචි අහනව වැඩ කරන අතර හප හප ඉන්න මුරුක්කු ටිකක් ගේන්නද කියල? මං හා කිව්ව“සකුන්තලාදේවි මා දෙස බලා හිනැහුණාය. මගේ පිළිතුරු හිනාවෙන් ඈ සතුටට පත්වන්නට ඇත. මොහොතකින් මුරුක්කු දීසියක් මේසය මතට පැමිණියේය.”අපි ලංකාවට ගිහින් බඳිමු.” මම පල්ලි යාමට ඇති අකමැත්ත වෙනත් විදියකින් ප්‍රකාශ කළෙමි.”මං කැමැති නෑ. මට ඕනි ඔයාගෙ නීත්‍යානුකූල බිරිය වශයෙන් ඔයත් එක්ක ලංකාවට යන්න””ඇයි ඔයාට මාව විශ්වාස නැද්ද?””විශ්වාසයි. ඒත් ඔයාගෙ දෙමවුපියො මේ අවිවාහක ඉන්දියානු ගෑනිව පැන්නුවොත් මට මොකද වෙන්නෙ”මගේ සිත ගැහෙන්නට විය. මා මේ කරන්නට යන්නේ ඈ කියන තරම්ම අසම්මත කාරියකි. ඉන්දියානු කෙල්ලක් විවාහ කර නොගෙන ලංකාවට රැගෙන යෑම. ඉන්දියාවේදී විවාහය සම්බන්ධයෙන් කෝවිලේ ඇති ප්‍රශ්නය ලංකාවේදී මංජේශ්වරීට මගේ දෙමවුපියන් නිසා ඇතිවුවහොත් එය මට මෙන්ම ඇයට ද ප්‍රශ්නයකි. මෙහි කොතරම් ප්‍රශ්න තිබුණත් මේ ඇගේ මවු රටය. ලංකාවට ගියවිට ඈ කාත් කවුරුත් නැති ආගන්තුක එකියකි.මගේ දෙමවුපියන් ඇතුළු සියලු දෙනාම ඇයට එරෙහිව ගියහොත් ඇයට ඉතිරි වන්නේ ඇගේ ආත්ම ශක්තිය පමණකි. එවිට ඈ තනිවෙයි. ඇයට සිදුවන්නේ නන්නාඳුනන රටක තනිවී අනාත එකියක වශයෙන් ආපසු යන්නටය.”ඔයාට තේරෙනව නේද මං කියන දේ” ඈ බොහෝ වේලාවකට පසු ඇසුවාය.”ඔව්..””කසාද බැඳල ගියහම මට හයියක් තියෙනව. ඔයාගෙ අම්මලට වුණත් ලේසියෙන් ලිහන්න බෑ”ඒත් පල්ලියට ගොස් විවාහ වන්නේ කෙසේද? පල්ලිය මා අකමැතිම තැනකි. සිංහල බෞද්ධයන් ආගමට හරවා ගන්නා බවට අපේ වැඩිහිටියන් තුළ මෙන්ම මා තුළ ද දැඩි මතයක් පවතී. මාත් මේ හසුවන්නට යන්නේ එවැනි දෙයකට නොවේද?මේ අතර රාමචන්ද්‍රන් පැමිණියේය. රාමචන්ද්‍රන් සමඟ චින්තා ද පැමිණීම මහත් පුදුමයක් විය. සමහරවිට අහම්බෙන් මා පැමිණි බව රාමචන්ද්‍රන් චින්තා සමඟ පවසන්නට ඇත.”චාමික දැක්කෙ කාලෙකට පස්සෙ” චින්තා ගෙට ඇතුළු වූයේ එසේ කියාගෙනය.”ඇයි මං” මංජේශ්වරී එසේ කියමින් උන්තැනින් නැගිට්ටාය.”ඇත්ත තමයි. ගෙදර ආවට දැන් මංජුවත් දකින්නෙ කලාතුරකින්”මංජේශ්වරී අනුව මම ද අසුනින් නැඟිට්ටෙමි.”යං ටිකක් එළියට. හුළං වදින්නත් එක්ක”චින්තා පවසද්දී මංජේශ්වරී ද ඈ පසුපස ඇදුණාය. මටද ඔවුන් පසුපස යෑම හැර වෙනත් කළ හැකි දෙයක් නොවීය. එහෙත් රාමචන්ද්‍රන් අප මඟහැර ගියේ නැත. ඔහු මුරුක්කු තසිමත් රැගෙන අප පසුපස ඇදුණේය.මංජේශ්වරී බලාපොරොත්තු වූ කතාබහට නැවතීමේ ලකුණක් වැටෙන්නට ඇත. මම රාමචන්ද්‍රන් සමඟ ආලින්දයේ නැවතුණෙමි.”මං හිතන විදියට මංජු දුවගෙ නිබන්දනයට පල්ලිය ගැනත් තොරතුරු අවශ්‍යව ඇති. චින්ත තමයි ඒකට ඉන්න එකම අත්උදව්කාරයා. පල්ලියෙ පූජකතුමෙක් හමුවෙන්නත් බැරියැ”රාමචන්ද්‍රන්ගේ වචනවලට මා ළඟ පිළිතුරු නොවීය. ඒ මා නොදන්නා පැත්තකි.මංජේශ්වරී චින්තා සමඟ ගොස් නැවතුණේ මිදුලේ ඈත කෙළවරේ වූ දාස්පෙතියා මල් පාත්තිය අසල වූ ගල් බංකුවේය. අඳුර බරවූ රාත්‍රියේ දාස්පෙතියා මල්වල පාට නොපෙනෙයි. මංජේශ්වරීගේ ස්වරය ද ඉතා සෙමින්ය. අප සිටිනා තැනට නොඇසෙයි. රහස් කතාබහ කුමක් ගැන දැයි මට සිතාගත හැක. විනාඩි දහයක කතාවකින් පසු මංජේශ්වරී උන් තැනින් නැඟිට ගෙතුළට පියමැන්නාය. ඒ රාත්‍රී කෑම පිළියෙළ කිරීම සඳහා විය යුතුය.රාමචන්ද්‍රන් ද නැඟිට ඈ පසුපස ඇදුණේ කිසියම් අඩුපාඩුවක් ඇතොත් ඒ පිරිමසාලීම සඳහා යැයි මට සිතුණි. මම චින්තා උන්තැනට පියමැන්නෙමි. මගේ සිත පුරා කුතුහලය වැඩෙයි. චින්තා සිටියේ මහා බරක් කරට ගත්තාක් මෙනි.”ඔය දෙන්නගෙ වාසනාවට මං කතෝලිකයෙක් වුණේ”චින්තාගේ මුවින් පිටවිය.”කෝවිලේ විවාහවෙන්න බැරිව මංජේශ්වරී ඉන්නෙ හරි හිතේ අමාරුවෙන්. බලන්න කතෝලික පල්ලිය ආගම් ප්‍රශ්නවලින් මුළුමනින්ම නිදහස්”ලංකාවේ ළමයින් කතෝලික පාසල්වලට ඇතුළත් කරගැනීම සඳහා දෙමවුපියන් කතෝලික ආගම වැළඳ ගන්නා අවස්ථා ගැන මා අසා තිබුණි. මේ අන්දමින් බලන විට ආගමට හරවා ගැනීමේ පිළිවෙත් හරිම නිදහස්ය.විවාහය, පාසල මෙන් ආර්ථික අර්බුද මිනිසාට ආගම වෙනස් කිරීමට අවස්ථාව සලසා දී තිබේ. මෙයට කිසිවෙකුට හෝ දොස් නැඟිය නොහැක. අපේ රටේ බොහොමයක් ගැහැනු ළමයින් කන්‍යාරාමවලට ඇතුළත් කරන්නේ විනයගරුකව හදා වඩා ගැනීමේ අරමුණිනි.”මෙහෙදි ඔය දෙන්නගෙ ප්‍රශ්න විසඳගන්න පුළුවන් පල්ලියට විතරයි. බුද්ධාගම, හින්දු ආගම පල්ලියට ප්‍රශ්නයක් නෑ. කොයි ආගමෙනුත් කියන්නෙ එකම දහම බවයි පල්ලියෙ පූජකතුමා කියන්නෙ””අසල්වැසියාට ප්‍රේමකරන්න කියලනෙ කියන්නෙ””මේ චාමික ආගමට හිනාවෙන්න එපා. දැන් තියෙන එකම පිහිට කතෝලික ආගම පමණයි. අපේ ආගම තුළ පුදුම හැදියාවක් තියෙනවා. දික්කසාදයට ඉඩක් නෑ. විවාහ වෙන්නෙත් හොඳ අවබෝධයකින්. විවාහාපේක්ෂිත තරුණ තරුණියන් පිළිපැදිය යුතු ගුණධර්ම රාශියක් තියෙනවා. ඒ කොහොම වුණත් මං උපතින් බෞද්ධයෙක් වීම ගැන ආඩම්බර වෙනවා චාමික.”මම අසා සිටියෙමි. බෞද්ධාගමිකයකු හා හින්දු ආගමිකයකු එකතු කිරීම සඳහා පල්ලියේ මැදිහත්වීම. මෙය මහා අපබ‍්‍රංශයකි. එහෙත් ප්‍රශ්නයට විසඳුම තිබෙන්නේ එතැනයි.මම රාජු හා චින්තා ගැන සිතුවෙමි. රාජු උපතින් හින්දු භක්තිකයෙකි. චින්තා බෞද්ධ ගැහැනියකි. එහෙත් කතෝලික ආගම මේ දෙදෙනා ද එකතු කර තිබේ.”චාමික කැමතියි නේද?”චින්තා ඇසුවාය.”මොනවටද?””පල්ලියට ගිහින් බඳින්න”මම ගොළුවත පිරුවෙමි.* * * *කතෝලික පල්ලිය අන්‍ය ආගමිකයන් වූ අප දෙදෙනාට කුමන අන්දමකින් සලකාවිද යන්න මට තේරුම් ගත නොහැකි තරම් වූ ප්‍රශ්නයක් විය. මංජේශ්වරී පවසන අන්දමට සියලු විසඳුම් ඇත්තේ චින්තා අතේය.චින්තා ද ඇත්ත වශයෙන් මංජේශ්වරී තරම්ම ධෛර්යවන්ත දක්ෂ ගැහැනියකි. ඈ ඇසුරට පත්ව ටික දිනක් ගතවෙද්දී මට එය සක්සුදක් සේ පැහැදිලි විය. ඈ රාජු සමඟ විවාහ වී ඇත්තේ තනි කැමැත්තටය. දෙමාපියන් පමණක් නොව නෑ පරපුරම ඇයට අහිමි විය. ඇය රාජු සමඟ විදේශයකට පැන ගත්තේ ද එබැවිනි. රටවල් මාරු කරමින් මෙසේ රහසේ ජීවත්වීම ද එක්තරා විදියක අභියෝගයකි.ඈ තවමත් ඒ අභියෝගයකට මුහුණ දෙයි. තම ස්වාමිපුරුෂයා හිරබත් කන අවස්ථාවක තම දරු දෙදෙනා සමඟ විදේශ රටක සිට ඈ දිවි ගැට ගසා ගත්තේ පුදුම ආත්ම ශක්තියකිනි.* * * *එක් හවස්වරුවක මම මංජේශ්වරී හමුවන්නට නොගොස් උදය කුමාර සමඟ චින්තා හමුවන්නට ගියෙමි. චින්තාගේ කතාබහ අනුව ඒ වනවිටත් ඈ මේ සම්බන්ධයෙන් පල්ලිය සමඟ කතාබහ කර තිබුණි.”පල්ලිය අපි වගේ අයට උදව් කරනවා. සලාම් පියතුමාට ඉස්සෙල්ල ඔය දෙන්නව දකින්න අවශ්‍යවෙලා තියෙනවා”චින්තා පැවසුවේ අපට අසුන් ගන්නට ආරාධනා කරමිනි.”මට නම් ඔය ප්‍රශ්නෙට විසඳුමක් නෑ””ඇයි චින්තටත් පල්ලි ගිහින් ආයෙ බඳින්න පුළුවන්නෙ”මම ඇසුවෙමි.”නෑ. මම බැඳපු ගෑනියෙක්. මම දික්කසාද වනවට පල්ලිය කැමැති නෑ”චින්තා තුළ කිසියම් කනගාටුවක් ඉපදෙමින් තිබිණ. උදයකුමාර සිටියේ ගොළුවත පුරමිනි. මට ගොළුවත පුරන්නට සිතක් නොවීය.”එතකොට සලාම් පියතුමා තීන්දුවක් දෙන්නෙ අපේ මූණ බලලද?””කටකැඩිච්චි කතා කියන්න එපා මිනිහො”උදය කුමාරගේ ගොළුවත පුපුරා ගියේය. චින්තා වෙනුවට උරණ වූයේ ඔහුය.”නෑ සලාම් පියතුමා ඔය දෙන්න මුණගැහිලා කතබහ කරල තීන්දුවක් දේවි. නැතුව බැහැනෙ. කවදද සලාම් පියතුමා මුණගැහෙන්න යන්නෙ”චින්තා ඇසුවද ඒ ප්‍රශ්නයට මා ළඟ පිළිතුරු නොවීය. පිළිතුරු ලබාගත යුත්තේ මංජේශ්වරීගෙනි. සිතට විරුද්ධව වුවද දැන් මේ දේ කරන්නට මා සිත හදාගත යුතුය.” මංජේශ්වරී නම් ඕනෑම වෙලාවක යන්න සූදානම්”චින්තා තම ප්‍රශ්නයට තමන් විසින්ම පිළිතුරු ලබා දුන්නාය.පල්ලියෙ බඳින්නෙ නැතිව අපේ විවාහය ලියාපදිංචි කරන්න මේ රටේ වෙන කිසිම ක්‍රමයක් නැද්ද චින්තා?””එහෙම ක්‍රමයක් තියෙනව නම් මංජේශ්වරී මෙලහකටත් ඒ ක්‍රමය හොයාගෙනනේ”කතාබහ අවසානයේ මා තුළ ඇතිවූයේ කනස්සල්ලක් පමණි.විවාහයක් සඳහා ආගම වෙනස් කිරිම සිතට එකඟව මට කිසිසේත් කළ නොහැක්කකි. අප මෙසේ කතාබහ කරමින් සිටියදී මංජේශ්වරී හිමින් හිමින් පාර දිගේ ඇවිදගෙන එනු පෙනිණ. ඈ ගේට්ටුව අසල නැවතුණාය. චින්තා ගේට්ටුව අසලට දුවගොස් මංජේශ්වරී සමඟ වචන දෙක තුනක් හුවමාරු කරගනු පෙනිණ. මංජේශ්වරීගෙන් ඇයට පුවත්පත ලැබී නොතිබිණ. චින්තා හිස් අතින් අප උන් තැනට දුව ආවාය.”මංජු එන්නෙ නැද්ද?”මම ඇසුවෙමි.”එයි. එයි. පත්තරේ දෙන්න අමතක වුණා කියල ඒකත් අරගෙන එයි”අපි චින්තාගේ නිවස තුළටම වී සිටියෙමු. මංජේශ්වරීගේ නිවසේ අය අප දකිතැයි යන සැකය අප තුළ විය.විනාඩි කිහිපයකට පසු මංජේශ්වරී පුවත්පත හා තවත් මොනවාදෝ පොදියක් රැගෙන දුව ආවාය. සකුන්තලා දේවී මිදුලට විත් බලා සිටිනු අපට දොර තිරය අතරින් යාන්තමට පෙනිණ. මංජේශ්වරී ඈ පිළිගැනීමට මෙන් මිදුලට දුව ගියාය. සැක බිය නැතිකරගත් සකුන්තලාදේවී ආපසු නිවස තුළට යනු පෙණින.”බාප්ප ගෙදර නෑ. පුංචි අම්මට සැකයි. ඒකයි ඔය බලන් ඉන්නෙ””අපි ආපු බව දන්නෙ නෑනෙ””නෑ. දැනගත්තත් ප්‍රශ්නයක් නෑ. ඒත් මෙහෙදි හමුවෙන්නෙ මොකද කියන එක ප්‍රශ්නයක් වෙනවා””ඇත්තටම පුංචි අම්මයි බාප්පයි චාමික ගැන පොඩ්ඩක්වත් සැක කරන්නෙ නැද්ද?”චින්තා ඇසුවාය.”අපොයි නෑ. චාමිකට ආදරෙයි”මට හිනා ගියේය. උදයකුමාර අත්පුඩි ගැසුවේය.”අත්පුඩි ගහල හිනාවෙලා හරියන්නෙ නෑ. ඉක්මනටම තීරණයක් ගන්න වෙනවා”මංජේශ්වරී තදින් කියා සිටියාය. එහෙත් අපි පසුව සාමකාමීව කරුණු පැහැදිලිකර ගතිමු. මගේ පළමු අවුරුද්දේ විභාගය අත ළඟය. මංජේශ්වරීගේ අවසාන පරීක්ෂණය ද අත ළඟය. මේවා අවසන් වනතුරු මඳක් ඉවසිය යුතු යයි මා පවසද්දී මංජේශ්වරී ද එයට එකඟ වූවාය. එහෙත් එයට ප්‍රථමයෙන් ශාන්ත අන්තෝනි පල්ලියට ගොස් සලාම් පියතුමා හමුවිය යුතු යැයි චින්තා කියා සිටියාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av1101161</link>
    <topic>යාත්‍රා</topic>
    <author>හිරුණි</author>
    <content>යාත්‍රානිවේදන ශිල්පියකුට තිස් වතාවක් එකම රටකින් ප්‍රසංග පැවැත්වීමට ආරාධනාවක් වේ නම් එය ඉතාම සුවිශේෂී අවස්ථාවකි. මේ සුවිශේෂී මොහොත උදා කර ගත් අපේ රටේ වාසනාවන්තයෙක් ඉන්නවා.ඔහු තිලක් කුමාර රත්නායක. ඔහුට මෙසේ ආරාධනා කර ඇත්තේ ඩුබායි රටේ පැවැත්වෙන සංගීත සංදර්ශන සඳහා ය. තිස් වැනි වතාවටත් ඔහු පසුගියදා ඩුබායි සහ අබුඩාබි රාජ්‍යයේ පැවැත්වුණ සංගීත සංදර්ශනයට සහභාගි වුණා. ඔහුත් සමඟ සංගීත් විජේසූරිය ප්‍රමුඛ සනිධප සංගීත කණ්ඩායමත් මේ සඳහා එක් වුණා.දැනට තිලක් ‘කෝපි කඩේ’ ටෙලිනාට්‍යයේ ‘සෝමේ’ ලෙසින් රංගනයට එක්වන අතර එහි පිටපත් රචකයෙකු වශයෙන් ද වාරිමාර්ග හා ජල සම්පත් කළමනාකරණ ඇමැති නිමල් සිරිපාල ද සිල්වා මහතාගේ මාධ්‍ය ලේකම් වශයෙන් ද කටයුතු කරයි.සුනිල් විමලවීර ගීත රචකයකු වශයෙන් පුරා වසර ගණනාවක් නොමඳ ජනප්‍රියත්වයක් දිනා ගත්තෙක්. මෑත භාගයේ ඔහු උදයකාන්ත වර්ණසූරියගේ ‘හිරිපොද වැස්ස’ චිත්‍රපටයට ලියූ ගීතය (හිරිපොද වැස්ස වගේය) බෙහෙවින් ම ජනප්‍රිය වුණා. චිත්‍රපට පසුබිම් ගීත පමණක් නොව ටෙලිනාට්‍ය හා කැසට් ගීත රැසක් ද ඔහු රචනා කර තිබෙනවා.කලා ක්ෂේත්‍රයට, ජාතික, ආගමික, ශාසනික හා සාහිත්‍යය වෙනුවෙන් ඔහු තුළ සේවය අගය කරමින් පසුගියදා ඔහුට සම්මානයක් හා ගෞරව නාමයක් පිරිනැමුණා.මේ ගෞරව නාමය ඔහුට පිරිනැමුවේ දම්පල් පදනමේ මහා ලේඛකාධිකාරි නාහිමි ප්‍රමුඛ තෛ‍්‍රනිකායික ලේඛකාධිකාරි නායක ස්වාමින්ද්‍රයන් වහන්සේලා විසිනි. ඒ අනුව සුනිල් විමලවීරයන් දැන් කලාකීර්ති ලංකා පුත්‍ර සුනිල් විමලවීර ය.වාසනා දන්තනාරායන කලා ලෝකයේ නමක් දිනා ගත්තෙ නිරූපණ ශිල්පිනියක් ලෙසට. පසු කලෙක ඇය ඒ හරහා රංගන ක්ෂේත්‍රයට ද පැමිණියා. ඒ සමඟම ඇය උගත් නිරූපණ ශිල්පය පිළිබඳ මේ රටේ ඒ පිළිබඳව ආසාවකින් කැමැත්තකින් ඉන්න තරුණ තරුණියන්ට උගන්වන්නටත් ඇය සිය කාලය කැප කළා.එහෙත් ඇගේ විවාහයත්, අම්මා කෙනෙක් වීමත් සමඟම සිය පෞද්ගලික ජීවිතයේ කාර්ය බහුලත්වයන් එක්ක ඇය එය නවතා දැමුවා.ඒ වුණත් පසුගිය දවසක අප හමුවූ වාසනා පැවසුවේ ඇයට නිරන්තර ලැබෙන දුරකථන ඇමතුම්වලින් කියනුයේ නිරූපණ කලාව ඉගැන්වීම නැවත ආරම්භ කරන ලෙස ය.මේ නිසාම වාසනා පැවසුවේ නව වසරේ ඇය යළිත් නිරූපණ ශිල්පය ඉගැන්වීමට සිය කාලය වැය කරන බවයි. ඇයට ලැබුණු බොහෝ ඉල්ලීම් නිරූපණ ක්ෂේත්‍රයට තම දූ දරුවන් එවන්නට කැමැත්තෙන් සිටින මව්පියන් ගෙන් ලැබුණු ඒවා ය.අලුත් අවුරුද්ද ජනප්‍රිය නළු කංචන කොඩිතුවක්කුගේ ජීවිතයට නම් අලුත් අත්දැකීම් රැසක් එකතු වන අවුරුද්දක් වෙයි කියලයි ඔහු කිව්වේ. කංචන අලුත් අවුරුද්ද ලබන මොහොත වන විට ලංකාවේ හිටියේ නෑ. ඔහු පසුගිය දෙසැම්බර් මාසයේ විදේශ ගත වූයේ ඔස්ට්‍රේලියාවේ රූගත වෙන නවතම ටෙලිනාට්‍යයක රූගත කිරීම් සඳහා. මේ රූගත කිරීම් නිමා කොට ඔහු අලුත් අවුරුද්ද ලැබූ පළමු වැනිදා උදේ පාන්දරින් ලංකාවට ආවා.අලුත් අවුරුද්දේ අලුත් ටෙලිනාට්‍යයක වැඩ පටන්ගන්නයි කංචන මේ දවස්වල සූදානම් වෙන්නේ. ඒත් එක්කම ඔහු කරගෙන යන චාරිකා වැඩසටහන් පෙළ ඉදිරියටත් කරගෙන යන්න සූදානම් වෙනවා.තමාගේ පෞද්ගලික ජීවිතේ අලුත් ම වෙනසක් මේ අවුරුද්ද ඇතුළත සිද්ධ වෙනවා කියලත් ඔහු කිව්වා.ඔයා කියන්න හදන්නේ මීට කලින් කංචන අපට කිව්ව විදේශ රටක ඉගෙනුම ලබන ඔහු ගේ පෙම්වතිය සමඟ එක වහළක් යටට එන දිනය ගැන වෙන්න ඕන.පබෝදා සංදීපනී මේ දිනවල අපි නිතර දකින්නේ ‘පබළු’ ටෙලිනාට්‍යයෙන්. කොල්ලෙක් වගේ ට්‍රේල් බයිසිකල් පදිනවා. කරාටේ ගහනවා. ඒ විතරක් නොවෙයි යන එන ගමන බිමන කතා බහ පවා පිරිමි ළමයෙක් පරාදයි.‘පබළු’ ටෙලිනාට්‍යයේ ‘අරලියා’ ගේ චරිතයට මේ දිනවල හොඳ ප්‍රේක්ෂක ප්‍රතිචාර ලැබෙනව කියලා තමයි පබෝදා කිව්වෙ. අනිත් සුවිශේෂම කාරණය තමයිමේ ටෙලිනාට්‍යයේ ‘පබෝදා’ ගේ තාත්තා විදියට රඟපාන්නේ බිමල් ජයකොඩි. බිමල් කියන්නේ සැබෑ ජීවිතේ පබෝදාගේ ඥාති සහෝදරයා.ඒ කියන්නේ පබෝදා ගේ අම්මාගේ සහෝදරයෙක්ගෙ පුතෙක්. මේ අයියයි නංගියි තාත්තයි දුවයි විදියට රඟපාන එක අපූරු අත්දැකීමක් වෙන්න ඇති.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av1101162</link>
    <topic>සිනා කතා</topic>
    <author/>
    <content>සිනා කතා’පහුගිය සුමානෙ උඹගෙ මාමණ්ඩියට හදිසියේ පපුවේ අමාරුවක් හැදිලා ඉස්පිරිතාලෙ නැවැත්තුවා කියල කිව්වා නේද? තවම ලෙඩාට අමාරු ද?’ දිවා ආහාර විවේකයේදී කෑම ගනිමින් සිටියදී මංජුල සුගත් ගෙන් ඇසීය.’දැන් නං අමාරුවක් නැතුව ඇති. පෙරේදානෙ භූමිදානය තිබුණෙ’ සුගත් කීවේ වතුර වීදුරුව අතට ගනිමිනි.නැවේ තමාට නියමිත රාජකාරියෙන් පසු ලද විරාමයකදී නැව් තට්ටුවට වී ලිපියක් කියවමින් සිටි අජිත් වෙත පැමිණි වීරකෝන් දෙස බලා අජිත් සතුටින් මෙසේ කීවේය.’මේ ලියුම ගෙදරින්. මගේ වයිෆ්කියල එවලා තියෙනවා එයාට පුතෙක් ලැබුණයි කියල.’’ඒ වුණාට අන්තිමට උඹ ගෙදර ගිහින්දැන් අවුරුද්දකට වැඩියිනෙ.’මඳක් කල්පනා කළ වීරකෝනේ කීවේ කපටි සිනාවක් පාමිනි.’ඒක ඇත්ත. එයා කියල තියෙනවා එයාට දරුවෙක් ලැබෙන්න යන බව මාස තුනක්ම එයා දැනගෙන හිටියේ නෑ කියල. එතකොට කාලෙ හරිනෙ.’ අජිත් පිළිතුරු දුන්නේය.’මට ඔය අසාධාරණ, අසමජ්ජාති වැඩ පේන්ඩ බෑ.’ චන්ද්‍රසේන කීවේ තම සගයින් සමඟ කාර්යාලයේදී දිවා ආහාරය ගනිමින් සිටියදීය.’දවසක් දා මං බස් එකේ යද්දි හදිස්සියෙම දැක්කා ගැටකපන්නෙක් බස් එකේ යන කෙනෙකුගෙ පොකට් එකට විදිනවා. මට ඒක බලන් ඉන්ඩ බැරුව ගියා..’ ඔහු බලවත් ආවේගයකින් කීවේය.’උඹ ඉතින් මොනවද කළේ?’ වීරකෝන් ඇසුවේ ආහාර අනුභවය මඳකට නවතමිනි.’ඉතින් මං අහක බලා ගත්තා’ බත් කටක් අනුභව කරමින් චන්ද්‍රසේන කීවේය.’අනේ මහත්තයො’ අර විසිතුනේ ඇඳේ ලෙඩාට දැන් කොහොමද?’ පපුවේ අමාරුවක් සෑදී ඊට පෙර දින හතරේ වාට්ටුවට ඇතුළු කළ තම සැමියා බැලීමට පැමිණි කුසුම් විවේක කාමරයේ අසුන් ගෙන සිටි වෛද්‍යවරයා වෙත ගොස් ඔහුගේ මුහුණටඑබෙමින් ඇසුවාය.’ආ.. එයාට දැන් හුඟක් සනීපයි. ඒත් ඒ ලෙඩා කිසිම කතාබහක් නැහැ. ඒ ගැනයි අපි දැන් පරීක්ෂා කරගෙන යන්නෙ.’ දොස්තර මහතා කාරුණිකව පිළිතුරු දුන්නේය.’කතා කරන්නෙ කොහොමද මහත්තයො. අපේ මනුස්සයා උප්පත්තියෙන්ම ගොළුවෙක් නොවැ’ කුසුම් කීවේ දත් තිස්දෙකම පෙන්නා සිනාසෙමිනි.පුරා සතියක් කිසිම දැනුම් දීමකින් තොරව සේවයට නොපැමිණි සුගත් ඊළඟ සතියේ සඳුදා රාජකාරියට වාර්තා කළ වහාම නියෝජ්‍ය කොමසාරිස් කරුණාරත්න මහතා ඔහු තමා වෙත කැඳවා මෙසේ ඇසීය.’තමුසෙ දන්නවද තමුසෙ මෙතන සුළු සේවකයෙක් කියල?’’ඔව් සර්..’ සුගත් යටහත් පහත්ව පිළිතුරු දුන්නේය.’එතකොට තමුසෙ දන්නවද මම මෙතන ප්‍රධානියෙක් කියල?’’ඔව් සර්..’ එවර සුගත් දෙකට නැමී කීවේය.’තමුසෙ හිතාගෙන ඉන්නෙ මං බූරුවෙක් කියලද’ කරුණාරත්න මහතා එවර ඇසුවේ තරමක ආවේගයකිනි.’ඔව් සර්..’ සුගත් බයාදු ලෙස සිනාවී පිළිතුරු දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av1101163</link>
    <topic>ඉස්සර දඟකාරයි දැන් එහෙම නෑ</topic>
    <author>ගාමිණී සුසන්ත</author>
    <content>ඉස්සර දඟකාරයි දැන් එහෙම නෑඅනර්කලී ආකර්ෂාඅද ‘සතුටු සාමීචිය’ට එක්වන්නේ දක්ෂ යොවුන් නිළියක ද, පළාත් සභා මන්ත්‍රීවරියක ද වන අනර්කලී ආකර්ෂා ය. කුඩා කලම රංගනයට පිවිසි ඇය මේ වනවිට ටෙලිනාට්‍ය සහ සිනමාව යන ක්ෂේත්‍ර තුළ තම කුසලතා සලකුණු තබා හමාරය. දේශපාලන ක්ෂේත්‍රයේ දිගු ගමනකට පෙරුම් පුරන අනර්කලීදිවයිනේ සිටින ලාබාලතම පළාත් සභා මන්ත්‍රීවරිය ද වන්නීය.මේ දිනවල ඔබ කලා කටයුතුවලට සම්බන්ධ වී සිටින්නේ කුමන ආකාරයෙන් ද?“මේ දිනවල ස්වර්ණවාහිණියෙන් රාත්‍රි 9.00 ට විකාශය වන ‘රන්තලිය වලව්ව‘ ටෙලිනාට්‍යයේ රූපගත කිරීම් වලට සහභාගි වෙනවා. ඒ වගේ ම දෙරණ නාලිකාවෙන් අවුරුදු 5 ක් තිස්සේ දිගටම විකාශය වන ‘අනර්කලී ඉන් ලයිව්’ වැඩසටහන ඉදිරිපත් කරනවා. ඒවා තමයි මම මේ දවස්වල කරන කලා කටයුතු.දේශපාලන කටයුතු නිසා ඔබ කලාවෙන් ඈත්වෙනවද?කිසිසේත් ම නෑ. කලාවට සම්බන්ධ වූ නිසයි රටම මාව හඳුනාගත්තේ. කලාව නිසයි ජනතාව මට ආදරය කරන්නේ. මට මෙච්චර දුරක් එන්න ලැබුණේ කලාව නිසා.හැබැයි පසුගිය කාලෙ දේශපාලන කටයුතුවලට වැඩියෙන් කාලය යෙදවිය යුතු නිසා කලා කටයුතුවලින් තරමක් දුරස් වුණා තමයි. ඒත් ඒක තාවකාලිකයි. මං කලාවේ හැමදාම රැඳිල ඉන්නව. හැබැයි මම දැන් මහජන නියෝජිත වරියක් නිසා මම බාරගන්න කලා නිර්මාණ පිළිබඳව දෙපාරක් හිතන්න මට සිදුවෙලා තියෙනවා. කලාව තමයි මගේ ජීවිතේ.ඔබ වඩාත් කැමති දේශපාලනඥවරියක වන අනර්කලීට ද කලාකාරියක වන අනර්කලීට ද?ඒ දෙකටම නෙමෙයි. මම වඩාත් ම කැමැති සාමාන්‍ය ගැහැනියක වන අනර්කලීට.ඔබට ඇති දේශපාලන පසුබිම මොකක්ද?“මගේ සීයා ආර්.ඊ. ජයතිලක. ඔහු පාර්ලිමේන්තු මන්ත්‍රීවරයකු ඇමැතිවරයකු ලෙස කටයුතු කරල තියෙනව. ඒ වගේ ම මගෙ ආච්චිගෙ අයිය තමයි එඩ්මන්ඩ් සමරක්කොඩි මහතා. ඔහු සම සමාජ පක්ෂයේ ක්‍රියාකාරී පුද්ගලයෙක්.මගෙ ආච්චිත් නගරාධිපතිනියක් ලෙස කටයුතු කළා. එවැනි දේශපාලන පසුබිමක් මට තියෙනව. ඒ නිසයි මම කුඩා කල පටන් ම සමාජ සේවයට කැමැති. ඒ සමාජ සේවය ඉතා හොඳින් කරගෙන යාමටයි මම දේශපාලනයට සම්බන්ධ වුණේ.ඔබේ අනාගත බලාපොරොත්තුව පාර්ලිමේන්තුව ද?මට පසුගිය පාර්ලිමේන්තු මැතිවරණයට ඉදිරිපත් වෙන්න අවස්ථාව ලැබුණා. ඒත් මම ඒක කළේ නෑ. පාර්ලිමේන්තුවට යන්න ඉස්සර වෙලා දේශපාලනමය අත්දැකීම් තවත් එකතු කරගැනීම අවශ්‍ය නිසයි මම පළාත් සභාවෙම රැඳිල ඉන්නෙ.ඒ වගේ ම දකුණු පළාත් සභාවට මාව පත් කළ ජනතාවට සේවය කිරීම මගේ යුතුකමක්. ඒ යුතුකම ඉටු කරන්න මට තව කාලයක් ඕන. ඉදිරි කාලය පුරාම පළාත් සභා මන්ත්‍රීවරියක ලෙස මගෙ වැඩ කටයුතු හොඳින් කරල ඊට පසුවයි පාර්ලිමේන්තුව ගැන හිතන්නෙ.ඔබේ ගීත ඇල්බමය ඉදිරිපත් කරන්නේ කවදාද?ඇත්තටම මේ වනතෙක් ඒ වැඩේ කරන්න නොලැබීම ගැන කනගාටුයි. දේශපාලන කටයුතු නිසා තමයි ඒක මඟ හැරුණේ. දැනට මම ගීත 7 ක් විතර පටිගත කරල තියෙනව. රංග දසනායක, ඉරාජ් වීරරත්න, කසුන් ලියනගේ වැනි සංගීතඥයින් මගෙ ගීත සංගීතවත් කළා.ඔබ දැන් විවාහ වන වයසේ පසුවන තරුණියක් නේද?ඔව්. එහෙම වුණත් දැන්ම විවාහ වෙන්න මගෙ බලාපොරොත්තුවක් නෑ. යුද්ධය දිනලා රට සංවර්ධනය කරා යන ගමනේදී රටේ යොවුන් පිරිසට ලොකු වගකීමක් පැවරිලා තියෙනවා. රටේ සංවර්ධනය පිළිබඳව ඒකට මමත් කැපවෙලයි ඉන්නෙ. ඒ වගේ ම මම විවාහ වෙන්න බලාපොරොත්තු වෙන්නේ මගෙ ජීවිතය යම් කිසි මට්ටමකට ස්ථාවර වූ පසුවයි. එතෙක් විවාහ වෙන්න මගෙ අදහසක් නෑ.අනර්කලී මොන වගේ කෙනෙක්ද?මම ගොඩක් සංවේදී කෙනෙක්. ඉස්සර ගොඩක් දඟකාරයි. ඒත් දැන් එහෙම නෑ. දැන් මගෙ අදහස් පරිණතයි කියල මට හිතෙනව. ඒ වගේ ම සමාජ සේවයට ගොඩක් කැමැති, මේ රටට ගොඩක් ආදරේ ඇති යෞවනියක්. විදෙස් රටක පදිංචියට යාමට අවස්ථා කොතරම් තිබුණත් එහෙම නොයන්නෙ මේ රටට ඇති ආදරය නිසයි.ඔබේ යහළු යෙහෙළියන්ට ඔබ ප්‍රිය මනාප කෙනෙක්ද?මට ඉන්නෙ යාළුවො ටිකයි. ඒ අය මම හොඳීන් ආශ්‍රය කරනව. මම හිතන්නෙ කාට වුණත් හොඳ යාළුවො ටිකක් හිටියම ඇති කියලයි. ඒ මොකද යාළුවො විශාල පිරිසක් සිටීම අපේ ඉදිරිගමනට බාධාවක් විය හැකි නිසයි.නිවේදිකාවක් ලෙස ඔබ තෘප්තිමත්ද?ඔව්. දැන් මම අවුරුදු පහක් තිස්සේ දෙරණ නාලිකාවේ ‘අනර්කලී ඉන් ලයිව්’ වැඩසටහනට සහභාගි වෙනවා. ඒකට ගොඩක් හොඳ ප්‍රතිචාර ලැබෙනවා. ජාතික රූපවාහිනියෙන් මම ඉදිරිපත් කළ ‘පැහැබර අහස’ මම ඉතාම කැමැත්තෙන් කළ වැඩසටහනක්. මම වෘත්තිය නිවේදිකාවක් නොවුණත් මම කරන වැඩ ගැන මම තෘප්තිමත්.ගාමිණී සුසන්තඡායාරූපය - ටෙනිසන් එදිරිසිිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av1101164</link>
    <topic>රූමතියක මෙන් සැරසී ගී ලොව කැලඹූ බෝයි ජෝර්ජ් අද කෝ?</topic>
    <author>කුමාර සිරිවර්ධන</author>
    <content>රූමතියක මෙන් සැරසී ගී ලොව කැලඹූ බෝයි ජෝර්ජ් අද කෝ?රූමත් යුවතියක ලෙස සැරසී 80 හා 90 දශකයන්හි රසික අවධානය බෙහෙවින් දිනාගත් බටහිර ගායක බෝයි ජෝර්ජ් පිළිබඳ තොරතුරක් දැන් ඇසෙනවා නම් ඒ ඉතාමත් කලාතුරකිනි. ගායකයකු මෙන්ම ගී පද රචකයකු ද වූ බෝයි ජෝර්ජ් 1980 දශකයේ මුල් කාලයේ එංගලන්තයේ පැතිර ගිය නව රොමැන්තික ව්‍යාපාරයේ (New Romantic Movement) ප්‍රබල ක්‍රියාකාරිකයෙක් වූයේය.‘කල්චර් ක්ලබ්’ නමැති ප්‍රකට සංගීත කණ්ඩායමේ ප්‍රමුඛතම ගායකයා වූ බෝයි ජෝර්ජ් ආන්දෝලනාත්මක ගායකයකු, පුවත් මවන්නකු වූයේ ඔහු ජාත්‍යන්තරයට අරගෙන ආ නපුංසක පෙනුම නිසාම පමණක් නොවේ. මත්ද්‍රව්‍ය භාවිතය හා ඔහුගේ ලිංගික චර්යා ද නිරන්තරයෙන්ම ජාත්‍යන්තරයේ ආන්දෝලනාත්මක පුවත් බවට පත්වූයේය.1961 වසරේ ජූනි මස 14 දා ඔහු මෙලොව එළිය දුටුවේ ජෝර්ජ් ඇලන් ඕ’ඩොවිඩ් යන නමිනි. ඔහු ජීවිතය ඇරඹූයේ ‘ද බ්ලිට්ස්’ නමැති ලන්ඩන් සමාජ ශාලාවේ. සුළු සේවකයකු ලෙසිනි. නපුංසකයකු ලෙස සැරසුණ ඔහුගේ විලාසිතා එකල එංගලන්ත සංගීත ක්‍ෂේත්‍රයේ දැවැන්තයකු හා ‘සෙක්ස් පිස්ටල්ස්’ සංගීත කණ්ඩායමේ කළමනාකාරවරයා වූ මැල්කම් මැක්ලරෙන් ගේ ඇස ගැටිනි.ඔහු ජෝර්ජ්ට ‘බොව් වොව් වොව්’ නමැති සංගීත කණ්ඩායම හා කටයුතු කිරීමට අවස්ථාව සලසා දුන්නේය. බෝයි ජෝර්ජ් යන වේදිකා නාමය ලබාගත් ජෝර්ජ් ඕ’ඩොවිඩ් ගේ දක්ෂතා නිසාම ‘බොව් වොව් වොව්’ සංගීත කණ්ඩායමේ ජනප්‍රියත්වය ඉහළ ගියේය. එතෙක් කණ්ඩායමේ ප්‍රධාන ගායකයා වූ ඇනා බෙලාල්වින් මෙම තත්ත්වය නොඉවසූ අතර ඉක්මනින්ම එම සංගීත කණ්ඩායම බිඳී ගියේය.ඉන්පසු බෝයි ජෝර්ජ්, මිකී ක්‍රේග්, ජොන් මොස් හා රෝයි ගේ එක්ව ඇරඹූ සංගීත කණ්ඩායමට ‘සෙක්ස් ගැන්ග් චිල්රන්’ යන නම තැබිණි. එහෙත් ඒ සමඟම වාගේ ඔවුන්ට අවබෝධ වූයේ තමන් ජාතීන් හතරකට අයත් අය බවය.බෝයි ජෝර්ජ් අයිරිෂ් මූලය සහිත වූවකු වූ අතර ගිටාර් වාදක ක්‍රේග් බ්‍රිතාන්‍ය කළු ජාතිකයෙක් වූයේය. ඩ්‍රම්ස් වාදක මොස් යුදෙව් ජාතිකයකු වූ අතර රෝයි හේ ඇන්ග්ලෝ - සැක්සන් ඉංග්‍රීසි ජාතිකයෙක් වූයේය. තම තමන් විවිධ සංස්කෘති නියෝජනය කරමින් පැමිණි අය බව වටහා ගත් ඔවුහු කණ්ඩායමේ නම ‘කල්චර් ක්ලබ්’ යනුවෙන් වෙනස් කළහ.වර්ජින් ගී තැටි නිෂ්පාදන සමාගම හා එක්වූ ‘කල්චර් ක්ලබ්’ සිය පළමු ගී කලඹ ‘කිසිං ටු බී ක්ලෙවර්’ යන නමින් නිකුත් කළේය. එංගලන්තයේ ජනප්‍රියතම ගී කලඹ ලැයිස්තුවේ පළමු ගී කළඹ දහය අතරට ඒමට එය සමත් වූ අතර ‘ද බීට්ල්ස්’ට පසු පළමු ගී කළඹෙන්ම එම දක්ෂතාව පළ කිරීමට සමත් වූයේ කල්චර් ක්ලබ් ය.ඔවුන්ගේ දෙවැනි ගී කලඹ ‘කලර් බයි හම්බර්ස්’ හි ඇතුළත් වූ බෝයි ජෝර්ජ් ගැයූ ‘ක(ර්)ම කමීලියන්’ සහ ‘චර්ච් ඔෆ් ද පොයිසන් මයින්ඩ්’ යන ගී ජාත්‍යන්තරව අතිශය ජනප්‍රියත්වයට පත්විය. කණ්ඩායම එසේ ජනපි‍්‍රයත්වයේ ඉහළම හිනි පෙතට නැඟෙද්දී බෝයි ජෝර්ජ් හා ජොන් මොස් අතර සමලිංගික සබඳතාවක් ඇතිවී තිබුණේ කණ්ඩායමේ අනෙක් දෙදෙනාට ද රහසේය.1985 වන විට බෝයි ජෝර්ජ් හෙරොයින්වලට ද ඇබ්බැහිවී සිටියේය. කණ්ඩායමේ කී බෝඩ් වාදකයා වූ මයිකල් රුඩෙට්ස්කි හෙරොයින් වැඩියෙන් ගෙන මරුමුවට පත්වූයේ ලන්ඩනයේ බෝයි ජෝර්ජ් ගේ නිවෙසේදීය. මයිකල් ගේ මවුපියන් ජෝර්ජ්ට එරෙහිව නඩු පැවරීයේ තම පුතුගේ මරණයට වගකිව යුත්තේ ජෝර්ජ් යැයි චෝදනා කරමිනි.එම චෝදනාවන්ගෙන් අධිකරණය ජෝර්ජ්ව නිදහස් කළ නමුත් ඒ වසරේදීම ජෝර්ජ්ගේ මිතුරකු වූ මාර්ක් ගෝල්ඩින්ග් මෙතඩෝන් හා වැලියුම් යන ඖෂධ පමණට වඩා ගෙන මරුමුවට පත්වූයේ බෝයි ජෝර්ජ් ද සහභාගි වූ සාදයකදීය.සාදයට මත්ද්‍රව්‍ය සැපයූයේය යන සැකය මත බෝයි ජෝර්ජ් අත්අඩංගුවට ගැනුණේ ඒ සමඟමය. මේ සමකාලීනව ‘කල්චර් ක්ලබ්’ සංගීත කණ්ඩායම බිඳී ගිය අතර බෝයි ජෝර්ජ් තනිව ගී ගැයීම ඇරඹුවේය.ඒ සමඟ ම ඔහු හෙරොයින් ඇබ්බැහිය අතහැර යන්නට ප්‍රතිකාර ලබා ගත් නමුත් ඊළඟට ඔහු ඇබ්බැහි වූයේ තමාට ලබාදුන් ඖෂධවලටය.1987 දී ඔහුගේ ගී ඇතුළත් පළමු ගී කලඹ ‘සෝල්ඩ්’ යන නමින් නිකුත් වූ අතර එය ඉක්මනින්ම රසිකයක් අතර ජනප්‍රිය විය. ‘හරේ ක්‍රිෂ්ණා’ සංවිධානය හා එක්වූ ඔහු 1999 දී ඉන්දියාවේද සංචාරය කළේය.90 දශයේදී ඔහුගේ ජනප්‍රියත්වය ක්‍රමයෙන් පහළ ගිය නමුත් තවදුරටත් ඔහු ගායකයකු හා ඩී.ජේ.කෙනෙකු ලෙස කටයුතු කළේය. විවිධ රටවල සංචාරය කළේය.ස්පෙන්සර් බ්‍රයිට් ලියූ ‘ටේක් ඉට් ලයික් අ මෑන්’ නමැති බෝයි ජෝර්ජ් චරිතාපදානය 1995 දී නිකුත් විය. ඔහුගේ දෙවැනි චරිතාපදානය පෝල් ගොර්මන්ගේ රචනයෙන් ‘ස්ට්‍රේට්’ යන නමින් නිකුත් වූයේ 2005 දී ය.මෙම චරිතාපදානයන්හි ඔහු සමලිංගික ආශ්‍රයන් ගෙන ගිය අයගේ නම් කිහිපයක් ද ඇතුළත් ව තිබිණි. කර්ක් බ්‍රැන්ඩන් තම නම එසේ සඳහන්ව තිබීම පිළිබඳ ජෝර්ජ්ට එරෙහිව නඩු පැවරූ නමුත් නඩු විභාගයේදී බ්‍රැන්ඩන්ට අත්වූයේ පරාජයයි.මත්ද්‍රව්‍ය ළඟ තබා ගැනීමේ වරදට බෝයි ජෝර්ජ් කිහිප වතාවක්ම අත්අඩංගුවට පත්ව නඩු විභාගවලට මුහුණ දී විවිධ දඬුවම් ද වින්දේය. 2009 ජනවාරි 16 දා ඔහුට මාස 15ක සිර දඬුවම් නියම වූයේ පුද්ගලයකුට පහර දීමේ චෝදනා යටතේය. මාස හතරකට පසු ඔහු නිදහස් කෙරුණු නමුත් ඉතිරි දඬුවම් කාලය පුරා ඔහුගේ ඇඟ බැඳ තිබිණි.2006 රූපවාහිනී සම්මුඛ සාකච්ඡාවකදී බෝයි ජෝර්ජ් පළමු වතාවට තමා නපුංසකයකු හා සමලිංගිකයකු බව ප්‍රසිද්ධියේ පිළිගත්තේය. අදටත් ඔහු ඉඳහිට සංගීත සංදර්ශනවලට සහභාගි වුව ද එදා තිබූ රූමත් බව ඔහු වෙතින් පලා ගොසිනි. එහෙත් අදටත් බොහෝ රසිකයෝ එදා ඔහු ගැයූ ගීතයන්ට ඇලුම් කරති.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av1101165</link>
    <topic>නයිල් නදී ලිවි සැරිය</topic>
    <author/>
    <content>නයිල් නදී ලිවි සැරියකපිල කුමාර කාලිංගනයිල් නදිය පිළිබඳව ලියැවෙන ලිපියක් නයිල් නදිය තරමට ම දිගු වනු ඇතැයි කියමනක් ඇත. එහෙත් ලේඛකයින් – විශේෂයෙන් ම ගමන්විත්ති රචකයින් – නිරන්තරවම එම අභියෝගය බාරගත් බව පෙනී යන්නේ රාක්කයක් පිරෙන තරමට පළවී ඇති නයිල් නදී සාහිත්‍යයෙනි. ඉන් වැඩි කොටසක් ලියැවී ඇත්තේ නයිල් උරුමක්කාරයින් වන ඊජිප්තුවන් විසින් නොව ඇමෙරිකානුවන් හා යුරෝපීයයන් අතින් වීම ද විශේෂයකි.1827 දි ඇඩොල්ෆ් ලිනන්ට් නමැති බෙල්ජියන් ජාතිකයා නයිල් නදී ගවේෂකයින් අතර පුරෝගාමියා වෙමින් එහි සැතපුම් 632 ක් යාත්‍රා කළේය. 1864 දි සැමුවෙල් බේකර් විසින් නයිල් නදිය හා බැඳුණු ඇල්බට් විල ද ඊට දෙතුන් වසරකට පසු හැනින් ස්පෙක් විසින් වික්ටෝරියා විලද සොයා ගනු ලැබුණි.එතැන් සිට නයිල් ගංගාව ගවේෂණයට ගිය තව තවත් සැබෑ මිනිසුන්ගේ කතාන්දර, පැතිරෙන්නට විය. එකම ගංගාවක් පිළිබඳව වුව ඔවුන්ගේ අත්දැකීම් එකිනෙකට වෙනස් වූයේ ‘ගවේෂණ උද්‍යෝගය’, නිමා නොකරමිනි.ඇමෙරිකාවේ ‘නිව්යෝක් හෙරල්ඩ්’ පුවත්පතේ අනුග්‍රහයෙන් අපි‍්‍රකාවේ මහ වනාන්තර මැද වෙසෙන ස්කොට්ලන්ත ජාතික ඩේවිඩ් ලිවිංග්ස්ටන් නම් ගවේෂකයා හමුවීමට යාමේ අති දුෂ්කර චාරිකාවක් සංවිධානය කෙරුණි.එය බාර ගත්තේ හෙන්රි මෝට්න් ස්ටැන්ලිය. ඔහු දින 236 ක් තුළදි සැතැපුම් 700 ක් ගමන් කරමින් ලිවිංග්ස්ටන් සිටිනු ඇතැයි සැක කළ වන මැදට ළඟා වූයේය. අද දවසේ ගවේෂකයින් සතු නවීන පන්නයේ ජීප් රථ හෝ සන්නිවේදන පහසුකම් නැති ඒ අවදියේ - 18 ශත වර්ෂය - මේ ගමන ඉතා බිහිසුණු වූවක් විය.අවසානයේදි මෝට්න් ස්ටැන්ලිට ලිවිංග්ස්ටන් කඳවුර දැක ගත හැකි වෙයි. එහි සිටින සුදු ජාතිකයා වෙත දිව යන ස්ටැන්ලි කැලඹීමෙන් යුතුව මෙසේ අසයි.”මේ, දොස්තර ලිවිංග්ස්ටන්ය කියලා, මම හිතනවා?””ඔව්”ලිවිංග්ස්ටන්, මඳ සිනාවක් පාමින් හිස සලයි.එදා, ස්ටැන්ලි ඇසූ පැනය - “Doctor Livingston, I presume?  - ලොව පුරා ගවේෂකයින් අතර ‘යුරේකා’ තරමට ම ප්‍රකටය. ප්‍රචලිතය. 1872 දි, මෝට්න් ස්ටැන්ලිගේ ගමන් විත්තිය ’HOW I FOUND LIVINGSTON’යනුවෙන් පළ කෙරුණි. එයද නයිල් නදී සාහිත්‍යයේ තවත් එක් විශිෂ්ට කෘතියකි.ජෝන් ගොඩාඩ්, ආන්ද්රේ ඩේව් හා ෂෝන් ලා පෝර්ටේ නමැති මිතුරන් තිදෙනාගේ නයිල් චාරිකාව ද එක හුස්මට කියවාගෙන යා හැකිය. ඔවුන් සිය ගමන අරඹන්නේ 1950 නොවැම්බරයෙහි ය. ඔවුන් සතුව හොඳ ආම්පන්න, ආහාර, ඖෂධ හෝ යාත්‍රා නොවීය. චිත්ත ශක්තිය ඔවුන්ගේ බලය විය. කාය ශක්තිය ඔවුන්ගේ ධනය විය.ගමන ආරම්භයේදිම, ටැන්ගානිකා විල අසල වෙසෙන ජාකෝස් ලැව් නමැති බෙල්ජියානු ජාතික දිස්ත්‍රික් නිලධාරියෙක් මිත්‍රයින් තිදෙනාට මුණ ගැසෙයි. ඔවුන්ගේ බඩුමුට්ටු තම ට්‍රක් රථයෙන් කගේරා ඉවුර වෙත ගෙන යාමට ජාකෝස් කැමැති වෙයි. කගේරා යනු නයිල් මහ නදියට එක්වන අතු ගංගාවකි.ගං ඉවුරේ කඳවුරු බඳින තරුණයෝ එතෙක් කොටස් කර ගෙන ආ, තම කුඩා යාත්‍රා තුන යළි සවිකරති. එස්කිමෝවරුන් භාවිතා කරන ආකාරයේ ඒක පුද්ගල යාත්‍රා විශේෂයක් වූ ‘ක්යැක්ස්’ සුදුසු වන්නේ ජලාශයන්හි හා කුඩා ගංගාවන් හි යාත්‍රා කිරීමටය. කිඹුලන් තිදෙනෙකු සේ ගංඉවුරේ දිස්වන එස්කිමෝ බෝට්ටු දුටු, ජාකෝස් ඔළුවේ අත ගසා ගත්තේය.”යාළුවනේ.. මේ සෙල්ලම් බඩුවලින් නං ඔය ගමන යන්න ලේසි වෙන එකක් නෑ. ඒ නිසා දිස්ත්‍රික් නිලධාරියා වශයෙන් මං මේකට අවසර දෙන්නත් බැ.”කෙසේ වෙතත් අවසානයේදි ජාකෝස්ගෙ අවසරය ලබා ගන්නා තරුණයෝ ගමන පිටත් වෙති. පසු කලෙක තම වීර චාරිකාව පිළිබඳව KAYAKS DOWN THE NILE නමින් ග්‍රන්ථයක් කළ, ජෝන් ගොඩාඩ් එය පිළිගන්වා ඇත්තේ ද තමන්ගේ මිතුරන් දෙදෙනාටමය.”නයිල් නදී චාරිකාවේදී මා හා එක්වූ මෙතෙක් මා දැක ඇති ඉතාම නිර්භීත මිනිසුන් දෙදෙනා වූ ෂෝන් හා ඩේවිඩ්ට”ඇමෙරිකානු ජාතික රෝස්මරි මැහෝනිගේ ‘ධීවර ඔරුවකින් නයිල් ගඟ දිගේ’ නමැති කෘතිය ද නයිල් නදී සාහිත්‍යය අලංකාර කරවයි. ගැහැනියකට තනිවම, මේ ගමනට ඊජිප්තු නිල අවසරය නොලැබෙන බව දන්නා රෝස්මරි පිරිමියෙකු සේ වෙස්වළාගනී.නයිල් නදිය පසුබිම් කරගත් ප්‍රබන්ධ කථා හා ඒ ඇසුරින් නිපදවුණු චිත්‍රපට ද ගණනාවකි. අගතා ක්‍රිස්ටි 1934 දි ’Death of the Nile’ නමින් ලියූ කෙටිකතාව පසුව නවකතාවක් බවට ද දිගු විය. ඔර්බිටා මැත්ස් හා මැක්ගිලිවරි ෆී‍්‍රමන් නිෂ්පාදනයක් වූ ”Mystry of the Nile” (2005) චිත්‍රපටය නයිල් නදී තරණය පිළිබඳ වික්‍රමයක් තේමා කර ගනී.නයිල් නදිය තරණය කරන්නෙකුට තවත් දෙවරක් එහි යාමට වාසනාව ලැබේ යැයි විශ්වාසයක් ඇත. තමන්ට ද එය සැබෑවක් වූ බව මිතුරන් තිදෙනාගේ නඩයේ නායක ජෝන් ගොඩාඩ් පවසයි.අද දවසේ නම්, සංචාරකයින් නයිල් නදිය නරඹන්නේ සුඛෝපභෝගි හෝටල් බඳු නෞකාවන්හි කවුළු තුළිනි. නයිල් ගවේෂණයෙහි සැබෑ අරුත් වටහා ගැනීමට නම් ඔවුන් නයිල් පොත් රාක්කයට ද ළඟා විය යුතුමය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av1101166</link>
    <topic>නිමන්ති ප්‍රභාත් කැදැල්ල</topic>
    <author>හේමාලි විජේරත්න</author>
    <content>නිමන්ති ප්‍රභාත් කැදැල්ලආලින්දය හැඩ කරන්න මේ සතියේ අපි ගොඩවැදුණේ පුංචි තිරයේ තවත් ජනප්‍රිය තරුවක් වෙසෙන නිවහනකට. ඇය කලා ක්ෂේත්‍රයේ අතිශයින්ම ජනප්‍රිය වුණේ දැන්වීමක් හරහායි.එක්තරා මදුරු කොයිල් වර්ගයක් පිළිබඳ වන දැන්වීමක් නිසා අතිශය ජනාදරයට පත් ඇය නිමන්ති පෝරගේ. ටෙලිනාට්‍ය ගණනාවක් ඔස්සේ විවිධ චරිත හරහා ඇය අපේ ආලින්දයට පැමිණියා.මේ දිනවල ස්වාධීන රූපවාහිනී සේවයෙන් විකාශය වන ‘හිරුට හොරෙන්’ ටෙලි නාට්‍යයේ සහ සිරස රූපවාහිනියේ විකාශය වන ‘ගඟ අද්දර’ ටෙලි නාට්‍යයෙනුත් ඇය අප හමුවෙනවා. පුරා වසර හතරක පමණ කාලයක් තිස්සේ ඇය රගනයට එක්වූයේ නැති තරම්ය. එයට හේතුව වූයේ සිය පෞද්ගලික ජීවිතයේ සොඳුරු අපේක්ෂා මල්ඵල ගන්වමින් ඇය යුග දිවි ගමන් ඇරඹීමය. ගැහැනියක් ලෙස උත්තරීතර මව් පදවියෙන් පිදුම් ලැබීමෙන් පසු ඇගේ කාලය සම්පූර්ණයෙන්ම වැය වූයේ සිය පවුල් ජීවිතය වෙනුවෙනි.නිමන්තිගේ සැමියා ප්‍රභාත් රෝෂණත් ප්‍රවීණ කැමරා ශිල්පියකු බැවින් ඔහු ගතකරන්නේ ද ඉතාම කාර්ය බහුල දිවි පෙවෙතකි. නිමන්ති - ප්‍රභාත් යුවළගේ ආදර ලෝකය තව තවත් හැඩ කරන්නේ පුංචි පුතු මෞලි මතීෂය. තුන් හැවිරිදි මෞලි නව වසරේ මොන්ටිසෝරි යාමට සූදානමින් සිටී.”පසුගිය කාලේ මම රංගනයෙන් ඈත්වෙලා හිටියේ ඇත්තටම පුතා හින්දා. මේ අවුරුද්දෙ ඉඳලා එයා මොන්ටිසෝරි යන නිසා ඉඳහිට කොළඹ අවට කරන කලා කටයුතුවලට සම්බන්ධ වෙන්නයි බලාපොරොත්තුව.නිමන්තිත් ප්‍රභාතුත් පදිංචි වී සිටින්නේ බත්තරමුල්ල පැලවත්තේය. විවාහයෙන් පසු මේ දෙදෙනා කැලණියේ නිමන්තිගේ මහගෙදර පදිංචි වී සිටියත් කලා කටයුතුවල පහසුව සඳහා බත්තරමුල්ලේ පදිංචියට පැමිණ ඇත.’අපේ ගෙදර සියලු වගකීම් ඉටුවෙන්නේ නම් නිමන්ති අතින්. උයන්නේ – පිහින්නේ, ගේ දොර අතුපතු ගාන්නේ, පුතා බලාගන්නේ මේ ඔක්කොම නිමන්ති කරන්නේ. නිමන්ති ඒ වගකීම් හරියටම ඉටුකරන නිසා මගේ වැඩ කටයුතු කරදරයක් නැතුව නිදහසේ කරගන්න පුළුවන් වෙලා තිබෙනවා.ප්‍රභාත් කිව්වෙ නිමන්තිගේ වැඩ කටයුතු අගය කරමින්.ප්‍රභාත් ගෙදර ඉන්නේ ඉඳල හිටලා දවසක. එදාට නම් ප්‍රභාත්ට පුතාගෙන් බේරිල්ලක් නෑ. ඉඳල හිටලා ඉන්න නිසා උපරිම ප්‍රයෝජන ගන්නවා. එදාට මට කරදර කරන්නේ නෑ. නිමන්ති කිව්වා.නිමන්ති – ප්‍රභාත් සමඟ විවාහ වෙලා දැන් වසර 04ක් ගතවෙලා. දෙන්නත් එක්ක එකතු වෙලා පසුගිය දිනවල ව්‍යාපාරයකුත් පටන් අරන්. ‘සිනෙ ආට්ස්’ නමින් සිනමා හා ටෙලි නාට්‍ය සඳහා අවශ්‍ය වන සියලු උපකරණ ලබාදීමේ ආයතනයක් ඔවුන් ආරම්භ කළා. පාගොඩ පාර, නුගේගොඩ මේ වෙනුවෙන් කාර්යාලයක් ද පසුගියදා විවෘත කළා.’පුතාත් එක්ක ගත කරන ජීවිතේ අතිශයින්ම සුන්දරයි. දවසින් දවස එයා නිසා අපි දෙන්නගේ ජීවිතේ අලුත් වෙනවා කියලා දැනෙනවා. නිමන්තිත් –ප්‍රභාතුත් කිව්වේ උතුරා යන සතුටකින්.හේමාලි විජේරත්නඡායාරූප – දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av1101167</link>
    <topic>විජේ මල්ලිගෙ කොලොම් එක</topic>
    <author/>
    <content>විජේ මල්ලිගෙ කොලොම් එකවිජේ මල්ලිගෙ ලාස්ට් වීක් කොලොම් එක කියවල මෑන්ස්ල ඩබලක්, ඩබලක් දාගත්තු වෙලාවක දාපු ටෝක්ස් එකත් විජේ මල්ලිටත් ෂයිඩ් එකෙන් ආරංචි වුණා. විජේ මල්ලි පැපරාසිල හයර් නොකරට ඔය බාර් එකක, පබ් එකක ෂොට් එකක් දාන ගමන් කට්ටිය මීඩියාවල කොලම්ස් නිව්ස් බයිට් එකට ගන්න වෙලාවක තමයි මේ ටෝක්ස් දාල තියෙන්නෙ.එක මෑන්ස් කෙනෙක් කිව්වලු කව්ද දන්නෙ නෑ මේ විජේ මල්ලි කියන පොර, අර මිහිඳුකුලගෙ ‘රසඳුනේ’ නියම ටෝක්ස් එකක් දාල තිබුණ කියල උදාරි වර්ණකුලසූරිය කියන ඇක්ට්‍රස් නෝනා ගැන.විජේ මල්ලිට මේ නිව්ස් එක ගෙනා පොරත් දන්නෑ විජේ මල්ලි කව්ද කියලා. මෑන්ස් මගෙන්ම අහනවා කවුද මචං මේ විජේ මල්ලි කියන බුවා - පොර උදාරි ගැනයි අයිටීඑන් බොස් ගැනයි ලියාපු කෑල්ල නියමයි කියල අපි සෙට් වෙච්ච වෙලාවක අපේ පොරක් කිව්ව කියලා.විජේ මල්ලිට සැලියුට් දාන කට්ටිය වගේම තද වෙලා ලෝක වටේ කැලෑ පත්තර සයිස් කැම්පේන් කරන කට්ටියත් ඉන්න වග විජේ මල්ලි දන්නවා. ඒ වුණාට විජේ මල්ලි ඔය සැලියුට්වලින්වත් කැලෑ පත්තරවලින්වත් වැටෙන්නෙ නෑ. වට්ටන්නත් බෑ. ඩ්‍රාමා ෆෙස්ටිවල් ඉන්විටේෂන් සීන් එක ගැන කිව්වාම විජේ මල්ලිට මතක් වුනේ ඔය ඒ ජාතියෙ තවත් පැනල් එකක අංජබජල් එවෝඩ්ස් බෙදිල්ලක් ගැන.ඒ මණ්ඩලේ තමයි මේ ශ්‍රී ලංකාවේ සිංහල, දෙමළ ඉන්ග්ලිෂ් ලිට්රේචර්, සිංහලෙන් කියනව නම් ‘සාහිත්ය’ නග්ගල තියන්න ‘කල්චරල් කට්ටිය පත්කරන හයිෆයි බෝඩ් එක. ඒ ගොල්ලො නැත්නම් මේ රටේ මොන සාහිත්යක්ද? මේ වෙලාවෙ සාහිත්යෙ කන්නද කියල අහපු ජූනියස් රිචඩ් කෙනෙකුත් විජේ මල්ලිට මතක් වෙනවා. ඒ කතාව ෆුල් රිජෙක්ට් කරන්න පුලුවන් එකක් කියල විජේ මල්ලිට හිතෙන්නෙ නෑ අපේ රටේ ඔය ලිට්රේචර් ෆීල්ඩ් එකේ ඉන්න පොරවල් ජීවත්වෙන්න දෙන සටන ගැන හිතල බලන කොට.ඒ කතාව කොහොම වුණත්, අපේ රටේ නවල්ස්, ෂෝට් ස්ටෝරීස්, පොයම්ස් ලියන කට්ටියට ලෝකෙ ඒ වගේ ට්‍රේඩ්ස්වල ඉන්න අයට තියෙන රෙකග්නිෂන් එක, පිළිගැනීම, රෙස්පෙක්ට් එක හෙවත් ගෞරවේ නම් ලැබෙන්නෙ නෑ කියල පිළිගන්න වෙනව මෙයාලා. අපේ අලුත් සාහිත්ය පැනල් එකෙත් ඉන්නෙ අර ඩ්‍රාමා පැනල් එකේ ඉන්න කට්ටිය වගේ ෆස්ට් ක්ලාස් එවෝඩ් විනින්, සම්මානලාභී රයිටර්ස්ලා, මීඩියා මෑන්ස්ලා.ඒගොල්ලො එපොයින්ට් කරපු ජජ් බෝඩ් එකත් හොඳයි කිව්වොත් හොඳම තමා. හොඳ නැහැ කිව්වොත් ඉතින් සොරිම තමා. 2009 බෙස්ට් නවල් එක ගැන තමයි මේ සීන්ස් එක විජේ මල්ලිට රිපෝට් වෙන්නෙ. 2008 බෙස්ට් නවල් එකටත් මේ ජාතියෙම කචල් තිබුණට මේ සැරේ සයිස් එකට නැගල ගියේ නෑ.මේ බෙස්ට් නවල්ස් දෙකම ‘සු’ ල දෙන්නෙකු වෙච්චි එකත් මාර ජොලි ස්ටෝරියක්. ‘පොදු පුරුෂයා’ ලියල තියෙන්නෙ සු කෙනෙක්. ‘කන්දක් සේ මා’ත් සු කෙනෙකුගෙ. විජේ මල්ලිට නම් ආතක් පාතක් නෑ පොදු පුරුෂයො කොහේද ඉන්නෙ කියලා. පොදු ගැහැනු නම් විජේ මල්ලි ඕන තරම් දැකල තියෙනවා, ඒ වුනාට පොදු පුරුෂයෝ? ගම්ලත් ප්‍රොෆෙසෝරි ‘පොදු පුරුෂයා’ බයිට් එකට ගත්තෙ ලෝකෙ තියෙන හොඳම බයිට් එක ඒ පොත කියල හිතාගෙන.ඒත් විජේ මල්ලිටත් වැරදුණනේ. ප්‍රොෆෙසෝරිගෙ හොඳම බයිට් එක වුණේ 2009 බෙස්ට් නවල් වෙච්ච ‘කන්දක් සේ මා’. ගම්ලත් ප්‍රොෆෙසෝර්ට සුනේත්‍ර ද සුමිත්‍ර ද කියල නෝ ප්‍රොබ්ලම්. ගේම් එක දුන්නා මෙදා සැරේ නියමෙට. හරියට ටෙලිවිෂන් මෙගා නාට්‍යයක් වගේ, එපිසෝඩ බර ගාණකින් තමයි ‘කන්දක් සේ මා’ එවෝඩ් එක ඩිස්කොලිෆයි කළේ.ප්‍රොෆෙසෝර් ගම්ලත්ගෙ ඔය ජාතියෙ කතා නම් විජේ මල්ලිට අලුත් නෑ. දෙඤ්ඤං බැටේ විචාරෙ කියලත් ඔය සරච්චන්ද්‍ර ලොක්කා ඉන්න කාලෙ කිව්වෙ. ඒ වුණාට මේ ලේටස්ට් ඇටෑක් එක දෙන්නෙ සාහිත්ය ලොක්කොම එපොයින්ට් කරපු ජජ් බෝඩ් එකේ පොරක්. එයා හයිඑස්ටේට් ආරච්චි කෙනෙක්.මෑන්ස්ට වටිනවද ඔය රණවීරල, නිහතමානි ද මැල්ල, ප්‍රශාන්ත මැද්දෙගමලත් එක්ක එකට සිට් කරල ප්‍රසිඩෙන් වාගෙ අතින් එවෝඩ් දුන්නට පස්සෙ ඒක පොත නෙවි එයාගෙ බෙස්ට් නවල් එක, පියල් කාරියවසම් ලොක්කගෙ ‘වීදුරු කුඩු කැවුණු කලෙක’ කියල කියන්න. හයි එස්ටේට් ආරච්චි ලොක්කා, වැඩේ නම් අන්තිමයි.එවෝඩ් එක දෙන්න කියල අනිත් තුන්දෙනා එක්ක අස්සන් ගහලා, පස්සෙ අය්යෝ මම නම් ඕවට නෑ කියන සයිස් එකේ තර්ඩ් ක්ලාස් රෝන්ග් ටෝක්ස් දාන එක නම් වටින්නෙ නෑ. මෑන්ස් නියම වීරයා නම් කරන්න තිබුණෙ ඒ වෙලාවෙම ප්‍රොටෙස්ට් කරලා රිසයින් වෙන එක.රාජිත දිසානායක ළමයා කියනව වගේ වීරයා මැරිල නිසා එහෙම වීරයෙක් වෙන්නෙ කොහොමද ඔය ආරච්චිලා? ආරච්චිලගෙ කතාව ගැන සාහිත්ය හයිෆයි පැනල් නෝ කතා. නෝ සිනා. නෝ රෙස්පොන්සිබිලිටි. අපේ ස්ටේට් ඩ්‍රාමා ස්ටේට් ලිටරේචර්වලට තිස්තුන්කෝටියක් දෙවි දේවතාවුන්ගෙ පිහිටම ලැබේවා කියල විජේ මල්ලි කියනවා. ගෝඩ් බ්ලෙස් යූ මයි ඩියර් කල්චරල් ලොක්කා!කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av1101168</link>
    <topic>නුවන්ගේ පෙම්වතිය නුවන්ට ඇසිඩ් ගැහැව්වේ ඇයි?</topic>
    <author>වසන්ත ජයසිංහආරච්චිගේ</author>
    <content>නුවන්ගේ පෙම්වතිය නුවන්ට ඇසිඩ් ගැහැව්වේ ඇයි?අපි එකිනෙකාට ගොඩක් ආදරෙයි. ඒක එහෙම නේද? හැබැයි ආදරය කියන්නේ මොකක්ද කියලා මම ඔබෙන් අහනවා. ඒකට හරි හමන් නිර්වචනයක් දෙන්න බැහැ නේද? අපි කාට කාටත් ඒක හඳුන ගන්නයි අමාරු. ආදරය ඉදිරියේ සමහරුන් මං මුලාවී පාර හොයාගෙන යනකොට තවත් සමහරු ආදරය ඉදිරියේ ජයගන්නවා.‘ජීවිතයෙන් බිංදු මාත්‍රයක්’ ඔස්සේ ඇයි අද ආදරය ගැන කතා කරන්නේ කියලා ඔබ දැන් සිතාවි. ඒත් මේ කතාව අනුවේදනීය කතාවකට රැගෙන යන්නේ ආදරය කියන සුන්දර වචනය කියලා අපිට ඔබට කියන්නම වෙනවා.නුවන් ප්‍රසාද් දැන් වයස අවුරුදු 29 ක යෞවනයෙක්. ඒත් නංගිලා දෙදෙනෙකු හා මල්ලියෙකුගේ පවුලේ වැඩිමලා ලෙස නුවන් අද ඉන්නේ ජීවිතයේ ගොඩක් අසරණ වෙලා. ඒ අසරණකම නුවන්ට තිළිණ කළේ කවුද? ඒ කතාව දැන් අපි ඔබ ඉදිරියේ ලෙහා දමන්නම්.“මම ඉපදුනේ කුරුණෑගල රාවා ඇළ කියන ගම්මානයේ. උසස් පෙළ දක්වා ඉගෙන ගත්තා. ඒත් ඒකත් අතරමඟ නවතා දමන්න සිද්ධ වුණා. අපිට තිබුණ ආර්ථික අපහසුකම් හින්දා. ඒ නිසයි මම රැකියාවක් හොයාගෙන කොළඹට එන්නේ. වැල්ලවත්ත ප්‍රදේශයේ ඉලෙක්ට්‍රික් වැඩපළක මට රැකියාවක් හම්බ වුණා. මම ඒක ගොඩක් ආසාවෙන් කළේ. මොකද අපේ පවුලේ බර මට කරට ගන්න පුළුවන් වෙයි කියලා හිතුවා. ඒ වැඩට යන එන අතරෙදියි මට එයා මුණ ගැහුණේ.”“අපි දෙන්නා අතර ආදරයක් ඇති වුණා. එතකොට එයා වැඩ කළේ කලාපේ පැක්ටරියක. එයා ගොඩක් සරලයි. ඒ නිසයි මටත් එයා ගැන ලොකු ආදරයක් ඇති වුණේ. ඇත්තටම මමත් ආපහු රස්සාවක් හොයාගෙන කලාපේ ආයතනයක වැඩට ආවා.ඔය වෙනකොට අපි දෙන්නා දැන හඳුනගෙන අවුරුද්දක් විතර ගතවෙලා. ඒත් එයාගේ ගෙදරින් ප්‍රශ්න එන්න ගත්තා. ඒ නිසා අපි දෙන්නා අතරත් ප්‍රශ්න මතු වුණා. එයා මාව සැක කරන්න ගත්තා. මම එයාට ගොඩක් ආදරය කළා. ඒත් අපේ සම්බන්ධය නැවතෙන තැනටම ප්‍රශ්න එන්න ගත්තා.”ආදරය කියන්නේ පුදුමාකාර දෙයක්. ආදරය ඉදිරියේ අපි කවුරුත් බොළඳයි අන්ධයි. ඒක එහෙම නෙවෙයි කියලා කවුරු හරි කියනවා නම් එයා ආදරය දන්න කෙනෙක් නෙවෙයි. අද අපි ඇයගේ නමක් ගමක් හෙළි කරන්න සූදානම් නැහැ.“එදා 2004 අගෝස්තු මාසේ 13 දා. මම පාන්දර පහ හමාරට විතර වැඩට එන්න පයින් ම ආවා. ඒ එනකොට මම දැක්කා එයත් එනවා මගේ ඉස්සරහට. එයා මට ළං වෙනකොටම මූණට දෙයක් විසි කළා. ඒ වෙලාවේ මට ආව දැවිල්ලට මම කෑගහගෙන ම වැඩපළට ගියා. ගිහින් මූණ හේදුවා. පස්සේ වැඩපළේ ම වාහනයකින් මාව ඇස් වාට්ටුවට අරගෙන ආවා. එතකොටයි දැනගත්තේ එයා මට ඇසිඩ් ගහලා කියලා.”ඒ වෙලාවේ මට කිසිම දෙයක් කර කියා ගන්න බැරිව ගියා. දහවල් දොළහ විතර වෙනකොට මට ඇස් පෙනෙන්නේ නැතුව ගියා. ජීවිතේ ගැන ලොකු හිස් බවක් මට දැනුණා. මෙච්චර කාලයක් මම ආදරය කරලා අවසානයේ මට ලැබුණේ ඔය ටික ද කියලා මට හිතුණා. මට මතක් වුණේ මගේ පවුලේ කට්ටිය. ඒ අයගේ වගකීම තිබුණේ මා ළඟ නේද කියලා මට මතක් වුණා. ඒත් දැන් වෙන්න ඕන දේ වෙලා ඉවරයි.”මේ වෙනකොටත් නුවන්ගේ මුළු මුහුණ ම ඇයගෙන් එල්ලවුණ ඇසිඩ් පහරට දැඩි ලෙස පිච්චිලා ගිහින්. “මාස දෙකක් තිස්සේ මම ගොඩක් දුක් වින්දා ඇස් රෝහලට වෙලා. ඒත් මට අවසානයේ ඇස් රෝහලෙන් කිව්වේ ආයේ කවදාවත් මට පෙනීම දෙන්න බැහැ කියලයි. මට මගේ ජීවිතේ ම නැති වුණා නම් හොඳයි කියලා හිතුණා. ඒත් අවසානයේ මගේ මිත්‍රයින් කිව්වේ ඉන්දියාවේ චෙන්නායිවලට ගියොත් හොඳ කරන්න පුළුවන් වෙයි කියලයි.“අපි ටිකට් පොත් ගැහැව්වා. දවසක් අපි ටිකට් පොත් විකුණන්න අනුරාධපුර ජය ශ්‍රී මහා බෝධිය ළඟට ගියා. ඊට පස්සේ අටමස්ථානාධිපති පල්ලේගම සිරිනිවාස හාමුදුරුවෝ සියලු විස්තර අහලා ඒ වෙලාවේ රුපියල් ලක්ෂයක ආධාරයක් දුන්නා.ඒ මුදල්වලින් තමයි මම චෙන්නායිවල සංකර නේත්‍රාලය රෝහලට ගියේ. ඒත් මට ඇස් පෙනීම දෙන්න බැහැ කියලයි එහිදී කිව්වේ. පස්සේ සීතා ලක්ෂ්මි වෛද්‍යතුමිය සැත්කම් තුනකින් උත්සාහ කරලා බලන්නම් කිව්වා. මේ සැත්කම් තුනට තුන් වතාවක් ම චෙන්නායි ආවේ එකතු කරගත්ත ආධාරවලින්. ජනාධිපති අරමුදලෙන් ලැබුණු මුදල්වලින්.”“තුන්වන වතාවේ මගේ සැත්කම කරලා තුන් වන දවසේ සියලුම දොස්තර මහත්තුරු වගේ ම මගේ අම්මත් මම ළඟම හිටියා. පසුව සීතා ලක්ෂ්මී වෛද්‍යතුමිය මගේ සියලු බැන්ඩේජ් ඉවත් කරලා මගෙන් ඇහැව්වා කවුද ඉස්සරහ ඉන්නේ කියලා බලන්න කියලා. ඒ වෙලාවේ මට මගේ අම්මා පෙනුණෙ. ඒ වෙලාවේ එතන හිටපු හැමෝ ම සතුටට ඇඬුවා. අවුරුද්දයි මාස අටකට පස්සේ මම මගේ අම්ම දැක්කා. ඒත් සීතා ලක්ෂ්මී වෛද්‍ය තුමියට පින් සිද්ධ වෙන්න අද මට එක ඇහැක් පේනවා.”මම එයාට ආදරේ කළා ගොඩක්. කවදාවත් මට එයා එහෙම කළා කියලා මම වෛර කරන්නේ නැහැ. පළිගන්නේ නැහැ. දැන් මගේ දකුණු ඇහැට පෙනීම ගන්නයි ඕන. ආයෙත් මට නැඟිටින්න ඕන. තවත් ලක්ෂ තුනක මුදලක් තිබුණොත් ආපහු මට චෙන්නායිවලට යන්න පුළුවන්. මට දින දීලා තියෙන්නේ මාර්තු මාසේ. ඒ වෙනකොට මම මේ මුදල හොයාගන්න ඕන.අද නුවන්ගේ ජීවිතේට අවාසනාවන්ත විදිහට සදාකාලිකව ම වැටුණු අඳුරු සෙවණැල්ල ඈතට පලායන්න පටන් අරන්. ඒත් ඒ නෙත්වලට අද මේ විදිහට හෝ පිහිටක් ලැබුණේ ඔබෙන් ලැබුණු සරණ නිසයි. ඒ වගේම හැකි නම් ඔබේ ශක්තිය නුවන්ට නැවත එක් කරන්න පුළුවන් නම් ඔහුගේ දකුණු ඇසටත් පෙනීම ළඟා කරගන්න පුළුවන්. මේ හැමදේටම එකම හේතුව ආදරයට පසුපස ලුහුබැඳ එන සැකය බව ඔබට කියන්න ඕන. ලොකු කුඩා කාටත් මේ කතාව හොඳ පාඩමක් බවත් අපි කියන්න ඕන. ඒත් දැන් සියල්ල සිදුවී හමාරයි. තවත් ලක්ෂ තුනක මුදලක් ලබාදී අපි හැමෝගෙම ශක්තියෙන් නුවන්ට නුවන් ලබාදෙමු. එහෙම වුණොත් වැටුණු තැනින් ආයෙත් නැගිටින නුවන්ටත් ජීවිතයක් තියෙයි.ලිපිනය - රාවා ඇළ, කලාපොලවැව,කුරුණෑගල.දුර - 0771029918,0723717102වසන්ත ජයසිංහආරච්චිගේඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av1101169</link>
    <topic>මට ගැළපෙන සහකාරිය අම්මා දැන් හොයනවා!</topic>
    <author>ජෝජ් රොබ්සන් ද සිල්වා</author>
    <content>මට ගැළපෙන සහකාරිය අම්මා දැන් හොයනවා!ගායන ශිල්පියෙකුගේ “ආකර්ෂණය” ඔහුගේ කටහඬයි. ශ්‍රී ලාංකේය සංගීත ක්ෂේත්‍රයට තාරුණ්‍යයෙන් එක්වී සිටින වර්තමානයේ ආකර්ෂණීය කටහඬ හිමි ගායන ශිල්පියා ඔහුය. එනම් සුරේන්ද්‍ර පෙරේරා නම් නිහතමානී සොඳුරු යෞවනයා ය. ඒ අදහසට ඔබද මා සමඟ එකඟ වෙනු නොඅනුමානය.ගඟ අද්දර මා සිහිල් සෙනෙහෙ සැනහී හද සන්තක විය අනුහස් ආසිරි ගී ඔබ හමුවේ මා මා මුව ගොළු වූවා ගඟ අද්දර පෙම් කැඳවුම් රස දැහැනේ...!(පද – ඔගස්ටස් විනයාගරත්නම්)සවන් පත් අද්දරින් ගලා යන ඔහුගේ ඒ ගී හඬින් මේ දිනවල නිරන්තරව ඔබේ සිත්ගත් ඒ ගීතය (“ගඟ අද්දර” ටෙලි නාට්‍ය ගීතය) ඔබ රස විඳින අතරේ “සුරේන්ද්‍ර” “රසඳුන” පාඨක ඔබ වෙනුවෙන් 2011 වසරේ ප්‍රථම වරට මා හා පිළිසඳරේ...!”අප අතරින් වියෝ වූ විජය කුමාරතුංගයන් ගායනා කළ මේ ගීතය ගායනා කරන්න මට ආරාධනා කළේ සිරස ආයතනයයි. පසුව අපේ ප්‍රවීණ සංගීතවේදී නිමල් මෙන්ඩිස් මහතාත් මම මේ ගීතය ගායනය කරනවා අසා සතුටු වී අනුමැතිය දුන්නා පටිගත කරන්න.මේ ගීතයේ තනු නිර්මාණය ඔහුගේ. මගේ ගීත ලෝලීන්ගෙන් හොඳ ප්‍රතිචාරයක් ලැබෙනවා මේ ගීතයට. මං සතුටු වෙනවා මේ ගීතය මට ගායනා කිරීමට ලැබීම ගැන.”සුරේන්ද්‍ර මේ දවස්වල හලාවත “මාත්‍රා” සංගීත කණ්ඩායමේ හිතවතුන් සමඟ විශේෂ නිර්මාණ කටයුත්තක නියුතු වෙලා. “මම සුපර් ස්ටාර්ස් තරගයට ඉදිරිපත් වෙන්න පෙර මගේම තනු අනුව නිර්මාණය කළ ගීත කිහිපයක්ම තිබුණා.ඒ ගීත නැවත පටිගත කරනවා. දැනට ගීත නවයක සංගීත රටා නැවත සකස් කර අවසානයි. මේ කටයුත්තේදී හලාවත ‘මාත්‍රා’ සංගීත කණ්ඩායම මා සමඟ එක්වී සිටිනවා. අතීතයේදී මා ඔවුන් සමඟ උන්නා වගේම අදත් අපි සහයෝගයෙන් හිතවත්ව ඉන්නවා. දක්ෂ වාදන ශිල්පීන් ඉන්න කණ්ඩායමක් වුණාට තාමත් අවස්ථාව ලැබිලා නැහැ. එම දක්ෂතා ප්‍රයෝජනයට ගෙන ඉදිරියට යන්න.එහෙත් අපි එකට ඉන්නවා. මම විශ්වාස කරනවා. දෙවියන්ගේ ආශිර්වාදය ඕනේ කොයි දේ සාර්ථක වෙන්නත්. ‘මාත්‍රා’ කණ්ඩායමටත් ඉදිරියේදී දේව ආශීර්වාදය ලැබේවී.”ජීවිතය, ආදරය ගැන සුරේන්ද්‍රට දැනෙන හැටි කියනවා නම්...?”මගේ පෞද්ගලික අත්දැකීම් අනුව මට දැනෙන්නේ ජීවිතයට ආදරය අවශ්‍යමයි. මව්පියන්ගෙන්, සහෝදර සහෝදරියන්ගෙන්, නෑදෑයන්ගෙන්, මිතුරු මිතුරියන්ගෙන් සහ රසික රසිකාවියන්ගෙන් ලැබෙන ආදරයෙන් මගේ ජීවිතය පිරිලා. මගේ පියා (බැස්ටියන් මාකස් පෙරේරා) ජීවතුන් අතරේ නැතත් පුංචි කාලේ මතක සමඟ ඔහුගේ ආදරය මට තාමත් දැනෙනවා.මගේ අම්මා (මේරි ගාමතී හෙල්සිත් ප්‍රනාන්දු) ඒ වගේම අක්කලා, ඔවුන් විවාහ වී සිටින අයියලා, ඔවුන්ගේ දරුවෝ හැමෝම මගේ මුළු ජීවිතයම ආදරෙන් පුරවලා. මට මගේ ජීවිතේට ගෙදරින්, පවුලෙන් ලැබෙන ආදරය සම කරන්න වෙන කිසිවක් මේ ලෝකයේ නැහැ.මට වගේ මේ තරම් ආදරයක් වෙන කාටවත්ම ලැබෙන්නේ නැතුව ඇති. ජීවිතය ආදරෙන්ම පිරිලා ගත කරන්න හැකිවීම මොනතරම් සැහැල්ලුවක් ද? විශේෂයෙන්ම මගේ අම්මාගේ ආදරේ සමඟ මගේ ජීවිතේ හැමදේම බැඳිලා. මං ගෙදර එන්නේ රෑ කොයි වෙලාවේදී වුණත් අම්මා ඇස් දෙක නොපියා අවදියෙන් මඟ බලාගෙන ඉන්නවා. මගේ කෑම බීම, ඇඳුම් අම්මාගේ අත් දෙකෙන්ම පිළිවෙළ කර දෙනවා. මගේ කාමරය අම්මා සකස් කර දෙන තරම් පිළිවෙළකට මටමවත් පිළිවෙළ කරගන්න බැහැ. අම්මා නැති වෙලාවක් වුණොත් ඒ හැමදේම අක්කලා කර දෙනවා. ඔවුන්ගේ ඒ හැම ක්‍රියාවකම තියෙන්නේ උතුරා යන ආදරය කියලයි මට දැනෙන්නේ. ජීවිතය මෙහෙම ආදරෙන් පිරුණාම ඕනෑම මිනිසෙකු හට විනෝදෙන් සැහැල්ලුවෙන් ජීවත් වෙන්න පුළුවන්. ජීවත් වෙන ටික කාලෙට වෙන මොනවද ඕනේ...”තවමත් සහකාරියකගෙ ආදරේ සුරේන්ද්‍රට ලැබිලා නැහැ නේද?”ඔව්, මම බලාපොරොත්තු වෙන කෙනා තාමත් හමුවුණේ නැහැ. මගේ අම්මා මට ගැළපෙන සහකාරියක් මේ දිනවල සොයමින් ඉන්නේ. ගුණ යහපත් ආදරණීය සහකාරියක් පුරුෂයෙකුට ලැබෙන්නේ විශ්වය මැවූ දෙවියන්ගෙන් බව මගේ විශ්වාසයයි.මට ගැළපෙන ඇයව දෙවියන් විසින් මගේ අම්මාට මුණගස්වාවී. කොහොමත් මම කැමැති අම්මාට තාත්තාට ආදරෙන්, ගෞරවයෙන් සලකන, සැහැල්ලුවෙන් විනෝදයෙන් ජීවත් වෙන, නිරෝගි, උගත්, රූමත්, හැදියාවක් ඇති ගැහැනු ළමයෙකු මගේ සහකාරිය කරගන්නයි.මගේ අම්මා, අක්කලා හැමෝම එක්ක මුළු ජීවිත කාලයම ඇයට පුදුම ආදරයකින් ජීවත් වෙන්න පුළුවන් වේවිමයි. විශේෂයෙන්ම මගේ සංගීත ක්ෂේත්‍රයට ඈ ආදරය කරන්නම ඕනේ. මොකද, මං ජීවත් වෙනතුරු කිසිදාක ගීත ගායනය අත්හරින්නේ නැති හින්දා. කවදා හරි ඇය හමුවෙලා කතාබහ කරන විට මට දැනෙන්න ඕනේ... මේ ඇයමයි කියා. එදාට ඇය නිසැකවම මගේ සහකාරිය වේවි.”පායන්න සඳ මීදුමේ ඇයි ඉන්නේ සැඟවී සඳේ හිනැහෙන්න මේ නිල් විලේ ඔබ ඉන්නේ කොහිදෝ පි‍්‍රයේ...!(පද – නන්දන වික්‍රමගේ)ඔබ වෘත්තීය ගායන ශිල්පියෙක්. ඉතින් ඔබේ වෘත්තීය ක්ෂේත්‍රය ගැන කියනවා නම්...?”පසුගියදා අපෙන් වියෝවූ ග්‍රේෂන් ආනන්දයන් අපේ වෘත්තීය ක්ෂේත්‍රය පැහැදිලිව හඳුන්වා දුන්න. ඔහු පැවසුවේ ගීත ගායනය ස්වයං රැකියාවක් බවයි. ඒ ප්‍රකාශය නිවැරදියි. අපි උත්සාහයෙන්, මහත් කැපවීමෙන් හා මනා අවබෝධයකින් අපේ මේ ස්වයං රැකියවේ නියැලෙන්න ඕනේ.අද මේ රට පුරාම යහපත් සාමකාමී වාතාවරණයක් පවතින හින්දා අපට අපේ වෘත්තීය කරගෙන යාමට හොඳ මානසිකත්වයක් ලැබී තියෙනවා. ඒ සම්බන්ධව මම නම් හැමදාමත් මහින්ද රාජපක්ෂ ජනාධිපතිතුමාටත් සෙබළ සහෝදරවරුන්ටත් ස්තූති වන්ත වෙනවා.ඒ වගේම මම මගේ සංගීත ක්ෂේත්‍රයත්, මේ ක්ෂේත්‍රයේ නියැලී සිටින සියල්ලන්ටත් ගෞරවයෙන් සලකනවා. කුහක සිත් ඇති ටික දෙනෙක් හැරුණු විට මේ ක්ෂේත්‍රයේ වැඩි දෙනෙක් එකමුතුව හොඳ සහයෝගයෙන් කටයුතු කරනවා.මේ ගමන මම ආවේ ඉතාම අමාරුවෙන්. දැන් ඉන්න තැන ආරක්ෂා කරගෙන මේ ජනපි‍්‍රයත්වය, ප්‍රසිද්ධිය රැක ගෙන සංගීත ක්ෂේත්‍රයේ රැඳී ඉන්න පවතින ගීත නිර්මාණය කරන්න අවශ්‍යමයි. නිර්මාණයක් කර ඊළඟ නිර්මාණයක් කරන්න දිගු කාලයක් ගත කිරීම සුදුසු නැහැ.අද පවතින තරගකාරීත්වය අභියෝගයක් කරගෙන බුද්ධිමත්ව කටයුතු කළ යුතු ක්ෂේත්‍රයක් මේ. එමෙන්ම විශේෂ සමාජ ආශ්‍රයක් අවශ්‍ය වෙනවාමයි. අපේ ගීත රස විඳින රසික රසිකාවියන්ගේ සෙනෙහසත් මෙහිදී අගය කර සැලකිය යුතුයි.”වැහි පබලු සැලී ඉඟී කරනා හැටී දෙව්දුව ඇසිපිය ගසතී මග දෙපස රැඳී ඔබ දෙසට හැරී මම නෙතු නොපියා හිඳීමී...!(පද – උපුල් ශාන්ත සන්නස්ගල)”සුපර් ස්ටාර්ස්” තරගාවලියේදී එච්.ආර්. ජෝතිපාල ගායන ශිල්පියාණන් ගායනා කළ ගීත ගැයීමෙන් සුරේන්ද්‍රට ගීතලෝලී සිත් වසඟ කරගන්න හැකි වූ බැව් නොරහසකි. මේ කතාබහේදී සුරේන්ද්‍ර ඒ පිළිබඳව කතා කිරීමට ද අමතක නොකළේය.”මම ආව හැටි මට අමතක කරන්න බැහැ. ජෝතිපාල ගායකයාණන්ගේ රසබර ගී නිර්මාණයන්ගේ මතක යළි අවදි කරන්න මම එතුමාගේ ගී ගායනා කරන්න ඕනේ. මගේ රසිකයන්ගේ ඉල්ලීමක් එය.ඒ ඉල්ලීම මම ඉටු කරන්න ඕනේ. ජීවතුන්අතර නැති ඒ අසහාය ගායන ශිල්පියාණන් වෙනුවෙන් මට කරන්න පුළුවන් ගෞරවයක් එය. සංදර්ශනවලදී මගේ ගීත සමඟ එතුමාගේ එක ගීතයක් හෝ මං ගයනවා. එහෙත් මුදල් හම්බ කරන්න එතුමාගේ ගීත මම ගායනා කරන්නේ නැහැ. ඒ නිසාමයි ‘ජෝති ගී’ මගේ හඬින් ගායනා කිරීමට සූදානම් වූ ගීත ඇල්බමය නොකළෙත්.”මනරංජනා චලලෝචනා උන්මාද චිත්‍රා මගේ අනුරාපුරේ ඉතිහාසයේ පරදින්නේ නෑ අපරාජිතයි...!(පද – අජන්තා රණසිංහ)ඔබ රංගනයටත් එක් වුණා නේද?”හ්ම්..., අමිලා නදීශානි සමඟ ඉතාලියේදී ‘සුපර් ස්ටාර්ස්’ චිත්‍රපටයේ රූපගත කිරීම් කළා. විනෝදයට රංගනයට එක් වුණත් ගායනයට තමා මුල් තැන දෙන්නේ. මේ රටේ ජනතාව මාව හඳුනා ගත්තේ ගායන ශිල්පියෙකු ලෙසයි.ඔවුන් මට ආදරය කරන්නේ ගායන ශිල්පියෙකුට ලෙසයි. ඔවුන් මගෙන් බලාපොරොත්තු වෙන්නේ ගායනයෙන් ඔවුන්ගේ රස වින්දනය පිණිස නිර්මාණ කිරීමයි. එම නිසා මේ රටේ ගායනයෙන් දායක වීමට හැකියාව ඇති විද්‍යුත්, සංගීත ප්‍රසංග, වේදිකා නාට්‍ය, රූපවාහිනී නාට්‍ය සහ චිත්‍රපට යන සෑම ක්ෂේත්‍රයකින්ම මම නිර්මාණ ඉදිරිපත් කරමින් ඉන්නවා.”ශ්‍රී ලාංකේය සිනමාවට වසර 64 ක් සපිරෙන මේ වසරේ සුරේන්ද්‍ර පසුබිම් ගායනයෙන් දායක වී ඇති “චැලෙන්ජර්” සහ “සුපර් සික්ස්” චිත්‍රපට ළඟදීම තිරගත වීමට නියමිතයි. චිත්‍රපට පසුබිම් ගීයෙන් ගීතලෝලීන් පිනවීමට සිටි අවසාන කෝකිලයා වූ ග්‍රේෂන් ආනන්දයන් ද අප අතරින් නික්ම ගොස් ඇති මෙවන් වකවානුවක ගායන මාධූර්යෙන් හෙබි ගායන ශිල්පියෙකු ලෙස සිය හඬින් “සුරේන්ද්‍ර පෙරේරා” චිත්‍රපට පසුබිම් ගී ගායනයෙන් තවත් සිත් අමන්දානන්දයට පත් කරයිදෝ යන බලාපොරොත්තුවෙන් සිනමා ගීතලෝලීන් බලා හිඳිනු නොඅනුමානය. සුරේන්ද්‍ර ඒ පිළිබඳව පැවසුවේ මෙලෙසින්ය.”මට ලබා දෙන හැම අවස්ථාවක්ම මම උපරිමයෙන්ම ප්‍රයෝජනයට ගන්නවා, ගීතලෝලීන්ගේ සිත් තෘප්තිමත් වන අයුරින් ගායනයේ යෙදෙන්න. ජෝතිපාල ගායකයාණන්ගෙන් සහ ග්‍රේෂන් ආනන්ද ගායකයාණන්ගෙන් තොර වූ චිත්‍රපට ගී ගායන ක්ෂේත්‍රයේ අඩුව යම් තරමකට හෝ පුරවන්න නම් කවුරුන් හෝ ගායන ශිල්පියෙකු අවශ්‍යයි.ඉදිරියේදී නිෂ්පාදනය වන චිත්‍රපට අනුව එය තීරණය කෙරේවී. කෙසේ වුවත් ගායන ශිල්පියෙකු ලෙසින් චිත්‍රපට පසුබිම් ගී ගායනය මට අභියෝගයක් නොවේ කියා මම හිතනවා.”සුපුරුදු මුතුපුරයේ සිහිල විඳිමින් හලාවත, පිටිපන, අංක – 11 නිවහනේ දිවි ගෙවන සුරේන්ද්‍රගේ හඩින් ගීතවත් වී ඇසෙන “සිහින ඉසව්වෙන් එන්න” (අමිලා සමඟ) ගීතය ද මේ දිනවල ජනපි‍්‍රයය. එය “බොඳ මීදුම්” රූපවාහිනී නාට්‍යයේ තේමා ගීතයයි.උපන් ගමේම විනෝදයෙන්, සැහැල්ලුවෙන් ජීවත් වෙන අතරේ ‘පොල් සම්බෝල සමග බත්’ කෑමට පි‍්‍රය කරන ඔහු කැමැතිම පානය ‘කිරි’ ය. රසකැවිලි අතරින් ‘කේක්’ කෑමට කැමැති ඔහුගේ පි‍්‍රයතම වර්ණය ‘සුදු’ වර්ණයයි. සුරේන්ද්‍ර දවසේ කැමැතිම වේලාව සැන්දෑවේ පහේ හෝරාවයි.ජෝජ් රොබ්සන් ද සිල්වාඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av11011610</link>
    <topic>තරුණකම කියන්නේ සෙට් වෙන එක නෙමෙයි</topic>
    <author>වසන්ත ජයසිංහ ආරච්චිගේ</author>
    <content>තරුණකම කියන්නේ සෙට් වෙන එක නෙමෙයිරොෂාන් රණවනරොෂාන් රණවන ගැන ඔබට අමුතුවෙන් කිව යුතු නැහැ. ඉතාම ඉක්මනින් සිනමාවේ ආකර්ෂණීයත්වය දිනා ගනිමින් පේ‍්‍රක්ෂකයින්ගේ ආදරයට ලක්වූ රංගන ශිල්පියෙක් විදිහටයි අපි රොෂාන් දකින්නේ. මේ වසර රොෂාන්ටත් තීරණාත්මක වසරක්. ඒ රොෂාන් රංගනයෙන් දායක වූ සිනමාපට තුනක්ම මේ වසරේ ඔබට දකින්නට ලැබෙන නිසයි.කාලයකට පස්සේ අපි රොෂාන් හා වෙනස්ම කතාබහකට යන්න හිතුවා. තවමත් තාරුණ්‍යයේ ඉන්න රොෂාන් ඒ කතාබහේ කළ දෑ මේ පත්ඉරුවේ අපි සටහන් කරනවා.* රොෂාන් මොනවද මේ අවුරුද්දේ වැඩ කටයුතුමට මේ අවුරුද්ද බලාපොරොත්තු සහිත අවුරුද්දක් කියලයි දැනෙන්නේ. මොකද 2011 මගේ ජීවිතයේ සන්ධිස්ථාන කිහිපයක්ම හමුවන වර්ෂයක්.මගේ මොඩ්ලින් ජීවිතේට අවුරුදු 10 යි. මම රංගනයට ඇවිත් අවුරුදු 5 යි. ඒ වගේම මේ අවුරුද්ද වෙනකොට සිනමාපට 10 කට මම දායක වෙලා තියෙනවා. ඒ වගේම මේ වසරේ මගේ සිනමාපට තුනක් තිරගත වෙන්නත් තියෙනවා. චැලෙන්ජර්ස්, සුපර් සික්ස්, මහින්දාගමනය කියන සිනමාපට තුන. තවත් පැත්තකින් මගේ අලුත් නිවහනත් හදා ඉවර කරන්නත් බලාපොරොත්තුවක් තියෙනවා.* ඔය කියන විදිහට පෞද්ගලික ජීවිතෙත් මොකක් හරි වෙනසක් වෙයි ද?නැහැ එහෙම නම් වෙනසක් වෙන්නේ නැහැ. හැබැයි මගේ ගීත ඇල්බමයක් රිලීස් කරන්න බලාපොරොත්තුවක් තියෙනවා.* රොෂාන් තරුණයෙක් විදිහට තාරුණ්‍යය ගැනත් ටිකක් කතා කරමුකෝ.ඔව් එවැනි දෙයක් අහපු එක හොඳයි. මේ තාරුණ්‍ය කියන එක ගොඩක් අය වරද්දගෙන ඉන්නේ. අද සමහරුන් කියනවා මේ ඉන්න තරුණ පරම්පරාව හොඳයි මත්පැන් සිගරට් වලින් ඈත්වෙලා කියලා. හැබැයි මට නම් එහෙම දෙයක් පෙනෙන්න නැහැ.මොකද මම ගිය සාදවලදි ඒ අවබෝධය තරුණ පරම්පරාව තුළ අඩුයි කියලා මම දැක්කා. මට තේරෙන්නැහැ තරුණ ගැහැනු ළමයි පිරිමි ළමයි තාම මේ සංස්කෘතියේ ඉන්නේ. නයිට් ක්ලබ් ඔය සමාජ ශාලාවලට යන කෙනකුට තේරෙනවා අද තරුණ පරම්පරාවේ තත්ත්වේ.* හැබැයි ඔය දේ පොදුවේ සමස්ත තාරුණ්‍යයටම ගෝචර නැහැ නේද?අනිවාර්යයෙන්ම ඒක මම පිළිගන්නවා. හැමෝම එහෙම නැහැ. හැබැයි මම කියන්නේ අද පාසල් යන ළමයින් පවා ඔය වැරැදි දේ කරනවා මම දැකලා තියෙනවා. සමාජ ශාලාවකට යන්න පුළුවන්නම් මේක හොඳින් තේරුම් ගන්න පුළුවන්.* සාමාන්‍යයෙන් රොෂාන් නයිට් ක්ලබ් යනව ද?නැහැ ඇත්තටම නැහැ. මොකද මට එහෙම ගිහින් වැඩකුත් නැහැ. මොකද මම මත්පැන් සිගරට් නොබොන කෙනෙක් නිසා. දවසක් මට අහම්බයෙන් යන්න වුණා. ඒකත් අකැමැත්තෙන් වුණ දෙයක්.හැබැයි මම තේරුම් ගත්තා මම දැකපු දේවල් හැටියට මේක බොරු වැඩක් තේරුමක් නැති වැඩක් කියලා. මම නම් කියන්නේ දරුවන් මොනවද කරන්නේ කියලා මවුපියන් අනිවාර්යයෙන් හොයා බලන්න ඕන. මේක මම තරුණයෙක් විදිහට ඉල්ලන දෙයක්.* එතකොට මොකක්ද ඔබ සැබෑ තාරුණ්‍ය කියලා දකින්නේ.මෙහෙමයි තරුණකම කියන්නේ බොන එකවත් සෙට් වෙන එකවත් නෙමෙයි. සෙට් වෙනවා කියන්නේ ඕක නම් ඒකම වැරැදියිනේ. තාරුණ්‍යයට හොඳින් අපේ රට විඳින්න පුළුවන්. හැබැයි ඒක පවුලටවත් රටටවත් බරක් වෙන්න ඕන නැහැ.අපිට ලංකාව වෙනුවෙන් ගොඩක් දේ කරන්න පුළුවන්. මම මේ පොර ටෝක් දෙනවා කියලා කෙනෙක් හිතයි. මහණ වෙන්න හදනවා කියලා හිතයි. හැබැයි මම මේ කතා කරන්නේ මම දකින ඇත්ත. මගේ පෞද්ගලික හැඟීම. මොකද අද තාරුණ්‍යය ගොඩක් අතරමං වෙලා ඉන්නේ. තාරුණ්‍යයට වගකීමක් තියෙනවා, ඒ රට වෙනුවෙන් සේවය කරන්න.* සමහරවිට ඔබට දේශපාලනයට කෙනෙක් ආරාධනා කරන්නත් පුළුවන්.ආරාධනානම් ලැබුණා මට. උදව් කරන්න කියලත් කිව්වා. හැබැයි මම කියන්න ඕන දේශපාලනය ගැන මගේ කිසිම උනන්දුවක් ආසාවක් නැති බව. වෙන රටක හිටියනම් මම දේශපාලනයට එයි. මොකද දේශපාලනය කියන්නේ උතුම් දෙයක්.නමුත් අපේ රටේ දේශපාලනය කියන වචනයේ තේරුමවත් දන්නේ නැහැ. ඔය සමාජ සේවය අපේ රටේ සියයට දශම ගාණක්වත් වෙනව ද? සමහරු ළඟ ප්‍රතිපත්තියක් නැහැ. එහෙම නෙවෙයි තමන් ස්වාධීන වෙන්න ඕන. මම නම් කියන්නේ දේශපාලනය අපිට අදාළ නැහැ. මොකද කලාකරුවාට වෙන කාර්යභාරයක් තියෙනවා. මේක මගේ මතය මම දන්නැහැ අනෙක් අය කොහොමද කියලා.* ඔබ ඡන්දය පාවිච්චි කරලා තියෙනව ද?අනිවාර්යයෙන්ම. ඔව් මම ඡන්දය පාවිච්චි කරලා තියෙනවා.* දැන් ඔබේ රංගන දිවියට අවුරුදු පහයි. මේ කාලයට යමක් කරන්න ලැබුණා කියලා හිතනව ද?මම යමක් කළා කියලා හිතනවා. මොකද මම පේ‍්‍රක්ෂකයින් අතරට ගිහින් තිබෙන නිසා. මේ කාලයට හොඳ නිර්මාණ මම කරලා තියෙනවා. චරිතාංග නළුවකු වෙන්න ලැබුණු කාලය මදි. මොකද මට පරිපූර්ණ වෙන්න එකතු කරගන්න ගොඩාක් දේ තියෙනවා.* පසුගිය කාලේ ඔබ රියැලිටි තරග සඳහාත් සහභාගි වෙනවා අපි දැක්කා.ඔව් මට ඕන වුණා අත්දැකීම විඳගන්න. හැබැයි ඉතිං ඉතාම ස්වල්පයක් විතරයි හරියට වෙන්නේ. එක පැත්තකින් ගම්වල දක්ෂ තරුණ පිරිසක් හඳුනා ගන්න පුළුවන් වුණා. ඒ නිසා යම් සේවයක් වෙලා තියෙනවා. නමුත් ඔය එස්එම්එස් ක්‍රමය ගැන නම් අපි දන්නේ නැහැ. එහි හරි වැරැද්ද දන්නේ ඇතුළේ ඉන්න අයම තමා.* ඔය ජනපි‍්‍රයත්වය කියන දේ රොෂාන්ට දැනෙන්නේ කොහොමද?ඔව් ඒක ජීවිතේට විවිධ විදිහට බලපානවා. සමහර වෙලාවට පෞද්ගලික නිදහසට ඒක බාධාවක් කියලත් හිතෙනවා. තවත් වෙලාවකට හොඳයි කියලත් දැනෙනවා. මොන දේ වුණත් කල්පනා කරලා වගකීමෙන් ජීවත්වෙන්න වෙනවා.මොකද අපි දිහා බොහෝ දෙනෙක් බලාගෙන ඉන්නවා. ලොකු කුඩා භේදයක් නැතිව. ඉතිං ඒ අයට ආදර්ශයක්ව ඉන්න ඕන. අනෙක ජනපි‍්‍රයත්වය කියන දේ ආභරණයක් කරගන්න එක හානියක් කියලයි මම දකින්නේ.* මෑත කාලීනව සිනමාවට එක්වූ යුගයක් පූජා - රොෂාන් යුගය. නමුත් පූජා සිනමාවෙන් සමුගන්නවා කියන රාවයත් එක්ක රොෂාන් මොකද හිතන්නේ.ඔව් මෙහෙමයි පූජා එක්ක මම චිත්‍රපට කිහිපයකම වැඩ කළා. නමුත් ඉතිං ඇය අයින්වුණා කියලා ඒක එතරම්ම මට බලපාන දෙයක් නෙමෙයි. එහෙම වුණාම තවත් වෙන කවුරු හෝ නිළියක් ඉඳියි. අනිවාර්යයෙන්ම එහෙම ආදේශකයක් තියෙන්න ඕනනේ.ඔබ කියන ආකාරයේ යම් ගැලපීමක් තිබුණා. අපේ සිනමාවේ විජය - මාලිනි, ගාමිණි - මාලිනි, සනත් - සබීතා එහෙම යුග තිබුණනේ. නමුත් පූජා නැති වුණත් වෙන කවුරු හෝ ඒ තැන ඉඳියි.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av11011611</link>
    <topic>පහන් සිතින් නැඟ යමු අම්බුළුවා කන්ද</topic>
    <author>සටහන සහ ඡායාරූප</author>
    <content>පහන් සිතින් නැඟ යමු අම්බුළුවා කන්දසොබාදම් දිනිතිය තරම් විස්මිත නිමැවුම්කරුවකු මිහිපිට තවත් නොමැති බවට හොඳම සාක්ෂියක් ලෙස අම්බුළුවාගල කන්ද හැඳින්විය හැකියි.අප තිලෝගුරු ශාන්ති නායක අමාමෑණී බුදුපියාණන් ගේ ශ්‍රී දන්ත ධාතූන් වහන්සේ වැඩ සිටින ඓතිහාසික සෙංකඩගල පුරවරයේ ගම්පොළ නගරයට ආසන්නයේ පිහිටා ඇති අම්බුළුවාව මේ වනවිට දෙස් විදෙස් සංචාරකයින්ගේ අවධානයට ලක්වුණු ඉතා විශේෂිත වූ ස්ථානයක් බවට පත්ව ඇත.අක්කර 927 ක පමණ භූමි ප්‍රදේශයක විහිදී පවතින මුහුදු මට්ටමේ සිට අඩි 3567 ක උසින් යුක්ත මෙම කඳු මුදුන අනෙකුත් කඳු වැටිවලින් වෙන්ව හුදකලාව පිහිටා තිබීම විශේෂත්වයකි.ගම්පොළ නගරය පසුකර හෙම්මාතගම දෙසට යද්දී අම්බුළුවාව කඳු මුදුනට යා හැකි ප්‍රවේශ මාර්ගය හමුවේ.දඟර ගසමින් ඉහළට ඇදෙන මාර්ගයේ ගමන විටෙක ත්‍රාසජනකය. විටෙක විනෝදකාමී ය. අවම සුන්දරත්වය නරඹමින් පා ගමනින් මෙන් ම වාහනයකින් ද කඳු මුදුනට යා හැකි ය. පයින් ගමන් කරන්නකුට තුරු ලතාවල සෙවණින් ගතට දැනෙන සිසිලස විඳින්නට හැකි අතර, විඩාව දැනුණහොත් ඒ සඳහාම ඉදිකර ඇති ස්ථානයක නැවතී ගිමන් නිවාගත හැකි ය.කන්දේ ඉහළට ගමන් කරන විට ඈතින් පිහිටි පිදුරුතලාගල, සප්ත කන්‍යා, හුන්නස්ගිරිය, නමුණුකුල, නකල්ස් වැනි කඳු වැටි නෙත් වශී කරවන දර්ශනයක් මවාපායි. ටිකෙන් ටික කන්දේ මුදුනට ළඟා වෙත්දී අලංකාර ගල් උයන කුට්ටම් පොකුණු සමූහය, පිරිසුදු දියෙන් පිරි වැව්, සහ නිදහසේ සැරිසරන ගෝනුන් මුවන් දැක ගත හැකිවේ.අම්බුළුවාවේ විශේෂිතම සහ සුන්දරම ස්ථානය වන්නේ කඳු මුදුනයි. ආගමික පුඳබිමක් ලෙස සංවර්ධනය කර ඇති මෙහි ප්‍රවේශ මාර්ගය අවසානයේ දකුණු පසින් පාර අද්දර අලංකාර බුදු පිළිමයක් නිර්මාණය කර ඇති අතර, එක පෙළට ඉදිකළ අලංකාර කුටි තුළ අප අදහන දෙවි දේවතාවන්ගේ පිළිම තැන්පත් කර තිබේ.කඳු මුදුනේ සෙවණ දෙන තුරු වියන මැද මෘදු තණ බිමක් සකස් කර දැකුම්කලු විහාර මන්දිරයක් ගොඩ නංවා ඇති අතර, අඩි 8 ක පමණ උසකින් යුතු ශෛලමය පිළිම වහන්සේ නමක් තැන්පත් කර තිබේ.හෙළයේ තවමත් දක්ෂ ගල්වඩුවන් ඇති බවට මෙම පිළිම වහන්සේ හොඳම සාක්ෂියයි. උදෑසනින් ම අම්බුලුවාව තරණය කරන්නකුට මීදුමින් පිරි පරිසරයේ ඇති සිසිල් බව අත්විඳිය හැකිය. හිරු මුදුනට පැමිණි දහවලක වුව ද ගතට වෙහෙසක් නොදැනෙන්නේ හමන සුළඟේ ඇති සිසිලස නිසාවෙනි.අම්බුළුවාව කන්ද තරණය කර ඉහළට ම නැගුණු පසු ඉතා වටිනා උසස් ම වර්ගයේ පාෂාණයකින් නෙළා ඇති ශ්‍රී පාද අනුරුව වන්දනා මාන කිරීමේ භාග්‍යය හිමිවෙයි.අනුරාධපුරයේ වැඩ සිටින ජය ශ්‍රී මහා බෝධීන් වහන්සේ ගේ නැඟෙනහිර ශාඛාවකින් හටගත් බුරුමයේත්, තායිලන්තයේත් ලක්ෂ සංඛ්‍යාත ජනතාවකගේ ගෞරවාදරයට පාත්‍ර වූ බෝධීන් වහන්සේ අම්බුළුවාව කඳු මුදුනේ ඉතාමත් අලංකාර ලෙස වැඩ සිටී.ලොව නන් දෙසින් පැමිණෙන විවිධ ජාතීන්ට තම ආගම ඇදහීම පිණිස කතෝලික දේවස්ථානයක්, මුස්ලිම් පල්ලියක්, හින්දු කෝවිලක් ද මෙහි ස්ථාපිත කර ඇත්තේ අම්බුළුවාව සර්ව ආගමික මධ්‍යස්ථානයක් නිසාවෙනි.කඳු මුදුන භක්ති රාජයකුගේ පිටක් බඳු ය. මෙය වර්තමානයේ ඈතට දිස්වන විට මුලින් ම නෙත යොමු වන්නේ ඒ මත පිහිටි චෛත්‍යය ගොවිජන සෑය ලෙසින් නම් කර ඇත්තේ අපේ රටේ ජීවනාලිය වූ කෘෂි කර්මාන්තයේ යෙදෙන ගොවි පරපුරට උපහාර දැක්වීමට ය.එවකට කෘෂිකර්ම ඇමැතිවරයාට සිටි වත්මන් අගමැති දි.මු. ජයරත්න මහතාගේ සංකල්පයට අනුව අම්බුළුවාව සංවිධානය කටයුතු ආරම්භවීමත් සමගම පළමු කොට මෙම මහා සෑය ඉදිකිරීම ආරම්භ කෙරී ඇති අතර, වී බිස්සක හැඩය ප්‍රධාන කොට, එළවළු වගාව දැක්වීමට වට්ටක්කා ගෙඩියකුත්, පලතුරු වගාව දැක්වීමට කොකෝවා ගෙඩියකුත් නිරූපණය වන පරිදි මෙය නිර්මාණය කර තිබීම සැබැවින් ම විස්මය දනවයි.ඔබ ත්‍රාසය, කුතුහලය ප්‍රිය කරන්නකු නම් ඒ සඳහා හොඳම අවස්ථාවක් ලැබෙයි. ඒ මේ ගොවිජන සෑය බාහිරින් හා අභ්‍යන්තරයෙන් වූ පියගැට පෙළ මතින් චෛත්‍යයේ මුදුනට ම ගමන් කළ හැකි බැවිනි. පියවරෙන් පියවර අඩිය තබමින් චෛත්‍යයේ ඉහළටම ගමන් කරන ඔබව, සීතල සමඟ දැඩිව හමන සුළඟ තෙරක් නොපෙනෙන අනන්ත අවකාශයට රැගෙන යන්නට තැත් දරනු දැනෙනු ඇත.මුහුදු මට්ටමේ සිට අඩි 3515 ක උසින් පිහිටි කඳු මුදුනක සිට තවත් අඩි 400 ක් පමණ උසකට නැඟී ඇඳි සළු පිළි උදුරාගෙන යන්නට තැත් දරන සීතල සුළඟින් බේරී හාත් පස බලන කල දැනෙන හැඟීම වචනයෙන් විස්තර කළ නොහැකි තරමට ඇඟ කිලිපොළා යන අත්දැකීමකි.එසේම මෙහි සිට හාත්පස අවට සිසාරා බැලීමේ දී වෙනත් කිසිදු කන්දකින් මුවා නොවන ආකාරයට කිසිදු බාධාවකින් තොරව දසත දිග් භාගයම නිරීක්ෂණය කළ හැකි අතර, අහස පැහැදිලි දිනකදී පියවි ඇසින් මහ සයුර ද නිරීක්ෂණය කළ හැකි ය.ඈතින් දකිනා පූජනීය සමනළ කන්ද ඔබේ ආධ්‍යාත්මය අවදි කරනු ඇත. නමුණුකුල, නකල්ස් කඳුවැටි, හන්තාන සහ බතලේගල කඳු පහසුවෙන් නෙත ගැටෙනු ඇත.පිදුරුතලාගල, අලගල්ල, මොනරාගල, රාක්ෂාව, සප්ත කන්‍යා, හුන්නස්ගිරිය, බහිරව කන්ද, උතුවන්කන්ද, බලපොකුණ, කළුගල, මුල්ඔය, අහුපිනිඇල්ල, ලෙවලන්, ඩෙල්ටා, පීකොක් හිල්, ප්‍රෝටෝප් වැනි සුවිශේෂී කඳු මෙන් ම මෙහි සඳහන් නොකළ කඳු පද්ධති රැසක් ද මනාව නිරීක්ෂණය කිරීමේ විස්මය අපූරු චමත්කාරයක් ගෙන දේ.විටෙක මේ සියල්ල මීදුමින් වැසී යයි. තවත් විටෙක උණුසුම් හිරු රැසින් ගත නැහැවෙයි. අම්බුළුවාවේ ක්ෂණිකව වෙනස් වන පාරිසරික සංක්‍රාන්තීන් නවමු අත්දැකීමකි.අම්බුළුවාව කන්ද ඛාදනයට ලක් නොවන ඉන්සෙල්බර්ග් වර්ගයේ පර්වතයකි. කන්දෙහි නැෙඟනහිර බෑවුම බොහෝ විට රළු කළුගලෙන් නිර්මාණය වී ඇති අතර අනෙක් බෑවුම තද වන ගහනයක් දක්නට ලැබේ.මෙහි වෙසෙන සත්ත්ව සහ ශාඛ හේතුවෙන් අම්බුළුවාව ජෛව විවිධත්වය අතින් ඉතා වැදගත් වෙයි.මෙහි අපෘෂ්ඨ වංශිකයෝ සිය ගණනකි. කෘමීන්, කුරුමිණි වර්ග සුලබය. සමනළ වර්ග 20 ක් පමණ නිරීක්ෂණය කළ හැකි අතර රාත්‍රී කාලයේ සලබ වර්ග විශාල ගණනකි. ලෝකයේ දක්නට ලැබෙන උභය ජීවි ගෝත්‍ර 3 න් 3 ක් මෙම කන්දෙන් හමුවී තිබේ.මෙහි ලංකා ගල්පර මැඩියා නමින් හඳුන්වන පොසිලයක් ද දක්නට ඇත. උරග විශේෂ 43 කි. මින් විශේෂ 24 ක් අප රටට ආවේණිකය. සර්ප වර්ග 25 ක් හමුවන අතර කුඩාම සර්පයා වන කනඋල්ලා සහ ලොකුම සර්පයා වන පිඹුරා ද මෙහි සිටී. මෙහි වාසය කරන පක්ෂි විශේෂ ගණන 90 ක් පමණ ය.මේ සීතල දූරුතු මාසයයි. ඔබ මෙවැනි රාත්‍රියක අම්බුළුව කන්ද මුදුනේ සිට අහස දෙස බැලුවහොත් හාත්පස බිම පුරා පැතිර ගිය තරු කැට වන් විදුලි බුබුළු පෙනේවි. එවන් විටක ඔබ විශ්වයේ අතරමං වූවා වැනි හැඟීමකින් ගත සිත අමුතු ම ආස්වාදයකින් පිරී යනු නිසැක ය.තරු පිරි නිශා යාමයේ විශ්වය ගවේෂණය කරන්නකුට දුරේක්ෂ සහ අනෙකුත් උපාංග සවි කිරීමට අවශ්‍ය පසුබිම සහිත නිදහස් දර්ශනයකට අවැසි සියලු පහසුකම් සහිත නැරඹුම් මැදිරියක් ද ඉදිකර තිබේ.ආලෝකය හා අඳුර වෙන් වෙන්ව ක්ෂණයෙන් මුණ ගැසුණු කල අප සිත් වික්ෂිප්ත කරවන ඉංජිනේරුමය දැක්මක් අනුව කඳු මුදුනේ ස්ථායිභාවයත්, සංචාරකයින්ගේ විනෝදාස්වාදයත් එකසේ සලකමින් අම්බුළුවාව කඳු මුදුනේ සියලු නිර්මාණ යටින් දිවෙන බිංගෙයක් ද නිර්මාණය කර ඇත.මෙලෙසින් අපේ නෙත් සිත් පිනවාලන අම්බුළුවාව ඉතා දීර්ඝ ඉතිහාසයක් තිබේ.ක්‍රි.ව. 1341 දී හතරවන බුවනෙකබාහු රජු කුරුණෑගල අතහැර ගම්පොළ සිය රාජධානිය පිහිටුවා ගත්තේ ය. මෙලෙස ඇරැඹි ගම්පොළ රාජධානිය ක්‍රි.ව. 1415 දක්වා දශක 7 ක් තුළ රජවරුන් පස් දෙනකු යටතේ පැවතිණ.දිවයිනේ රාජ්‍ය මධ්‍යස්ථානය මලය දේශය සහිත මායා රට කරා යොමු වූයේ ගිරි දුර්ග, වන දුර්ග, රැකවරණය ද ඇති බැවිනි. රාජ්‍ය පාලකයින් භික්ෂුන් වහන්සේලා මෙන් ම පොදු ජනතාව ද මෙවන් රැකවරණ පෙදෙස් කරා යොමුවන්නට වූහ. එහි ප්‍රතිඵලය වූයේ දඹදෙණිය, යාපහුව, කුරුණෑගල හා ගම්පොළ, ගඟසිරිපුර රාජධානි පිහිටුවා ගැනීමට ප්‍රවේශ වීමෙනි.ගඟසිරිපුර රාජධානි සමයෙහි ගම්පොළ සිට ජයවර්ධනපුර කෝට්ටේ මෙන් ම කැලණිය දක්වා විහිදී ගිය ප්‍රධාන මාර්ගය සම්බන්ධ ස්ථානය අම්බුළුවාව විය. මෙදවස ලියැවුණු ‘මයුර’ සංදේශයේ 25 වැනි පදයෙන් අම්බුළුවාව පිළිබඳව සඳහන් වෙන්නේ මෙලෙසිනි.ගහන් වියත වියතෙක සිටි සිටි තැති නි වහන් කරත මල් මුවරද සල් හිසි නි පහන් සඳෙහි රිවිකැන් උදයග උඩි නි පහන් සඳින් වඩු අම්බුළුවා කඩි නිආකාශයෙහි ග්‍රහයන් හෙවත් තාරකා සිටි සිටි තැන්වලින් මැකීයත්ම ගස් මුදුනෙන් පුෂ්ප මකරන්ද ගිලිහෙන නැතහොත් දරණ කල්හි උදය පර්වත මස්තකයෙන් සූර්ය රශ්මිය පෑ වූ කල්හි ප්‍රසන්න සිතින් අම්බුළුවා කඩින් යව.1997 වසරේ සංවර්ධන කටයුතු ආරම්භ කළ මෙම ඓතිහාසික කන්ද 2002 වසරේදී එක්සත් ජාතීන්ගේ සංවිධානය විසින් ලොව හොඳම සංවර්ධනය කරන ලද කන්ද ලෙස තෝරා ගත් අතර 2007 වසරේ සැප්තැම්බර් 18 වැනිදා මහජනතාවට විවෘත කෙරිණි.මින් ඉදිරියට ද අම්බුළුවාව නමැති සුන්දර පරිසර පද්ධතිය ආරක්ෂා කර ගැනීම එහි එන සැමගේ යුතුකමකි.සටහන සහ ඡායාරූපඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av11011612</link>
    <topic>ලද දේ තුළ ඇති සැනසුම මා අගය කරනවා</topic>
    <author>ඉනෝකා පෙරේරා බණ්ඩාර</author>
    <content>ලද දේ තුළ ඇති සැනසුම මා අගය කරනවාසතිස්චන්ද්‍ර එදිරිසිංහවිශිෂ්ට රංගධරයකු, චිත්‍රපට, හා ටෙලිනාට්‍ය අධ්‍යක්ෂවරයකු, නිෂ්පාදකවරයකු, පරිසරවේදියකු හා ලේඛකයකු වන කලාසූරී සතිස්චන්ද්‍ර එදිරිසිංහයන් සිය කලා ජීවිතයේ අඩසිය වසර පසු කරයි.ඒ මහඟු මෙහෙවර සිහිපත් කරනු වස් අද (16) පස්වරුවේ කොළඹ 10 ආනන්ද විද්‍යාලයීය කුලරත්න ශාලාවේදී ‘සතිස්චන්ද්‍ර ප්‍රතිභාවලෝකනය’ පැවැත්වෙන්නේ අතිඋත්කර්ෂවත් අයුරිනි. මේ ආපසු හැරී බලන්නේ ඔහු ඒ ආ දිගු ගමන දෙසයි.අඩසිය වසක් කියන්නෙ බොහොම දීර්ඝ කාලයක්. මේ ඔබ ඒ දෙස ආපසු හැරිල බලන මොහොත...“සතුටක් දැනෙනවා. ඒත් තව කරන්න තිබුණු හුඟක් දේ අතෑරුණා කියල පොඩි දුකකුත් තියෙනවා. හොඳ නිර්මාණ කිරීමේ ආසාව, උවමනාව හිතේ තිබුණ වුණත් යම් යම් දේ නිසා ඒවා මඟ හැරුණා.මොකද ඒ කාලෙ අපි වෘත්තිමය නළුවො වුණේ නැති නිසා. දයානන්ද ගුණවර්ධන, සුගතපාල ද සිල්වා, හෙන්රි ජයසේන, මහාචාර්ය සරච්චන්ද්‍රයන් වගේ මමත්, වෙනත් වෘත්තියක නියැළෙමින් කලාවෙ රැඳුණු කෙනෙක්. ඒත් නොනැවතී අදත් මං කලාවේ නිරත වෙලා. ඒක මට සතුටක්.ඔබේ නිර්මාණ ජීවිතය ඇරැඹෙන්නෙ...1965 ‘සැඩොල් කඳුළු’ චිත්‍රපටයේ භික්ෂු චරිතයෙන්. නමුත් ඊට කලින් ‘සම්පත’ චිත්‍රපටයේ බොහොම කුඩා චරිතයක් කළා. සැලකිය යුතු චරිතයක් වුණේ මේ භික්ෂු චරිතය.”ඒ චරිතය එක්තරා විදියක වාර්තාවක් තැබුවා...“ඔව්. භික්ෂු චරිතයක් වෙනුවෙන් හිස බූ ගෑ පළමු නළුවා මමයි. කලින් කළ හැම කෙනෙකුම කළේ විග් එකක් දමල.තුරුණු වියේදීම ක්ෂේත්‍රයට ආ අලුතම... ඇයි මේ වගේ අභියෝගයක් බාර ගත්තෙ...“කාරණා දෙකක් නිසා... මීට කලින් කවුරුවත් චරිතයක් වෙනුවෙන් කරල නොතිබුණු දෙයක් නිසා. අනික ඒ අවුරුද්දෙම මං විවාහ වෙන්න හිටි නිසා. ඒ ලැබුණු සල්ලිවලින් මං ණය නොවී හොඳ විවාහ උත්සවයක් ගත්තා ජුබිලි හෝල් එකේ. ගියේ රුපියල් 2500 යි. ඒත් නෝනා නම් හිටියෙ ටිකක් අකැමැත්තෙන්. ඒ, කොණ්ඩෙ අඩු ගතිය මගුල් පිංතූරෙට පේන නිසා. අදත් ඒ මතකෙ අලුත් වෙනවා මගුල් පිංතූරෙ දකින ගානේ.ඔබ ප්‍රථම වරට සම්මානනීය වුණෙත් භික්ෂු චරිතයකින්...“ඒ 1985 ‘කොටි වලිගය’ චිත්‍රපටයෙන්. තත්පර 90 යි මුළු රූප රාමුවම. කියන්න තිබුණෙ වචන පේළි හතරයි. ඒ වසරෙ සරසවි සම්මාන උළෙලෙ ජූරියෙ විශේෂ සම්මානයක් හිමි වුණා. ඒ චරිතය වෙනුවෙන්. පුංචි කාලයකදී වුණත් චරිතයක් වෙනුවෙන් යමක් කළ හැකි බවයි මං ඉන් ඔප්පු කළේ.චිත්‍රපට 40 කට ආසන්න ප්‍රමාණයක ඔබ රඟපෑවා වගේ ම නිෂ්පාදනයෙන් සහ අධ්‍යක්ෂණයෙනුත් චිත්‍රපට කලාවෙ නමක් තැබුවා...‘මාතර ආච්චි’, ‘පොඩි මල්ලි’, ‘ක්‍රිස්තු චරිතය’, ‘දොරකඩ මාරාව‘, ‘තරණය’, යස‘කදිරා’ සහ ‘වෑකන්ද වලව්ව‘ ඒ රඟපෑ චරිත අතරින් කිහිපයක්. ‘මාතර ආච්චි’ සහ ‘අධිෂ්ඨානය’ චිත්‍රපට අධ්‍යක්ෂණය වගේ ම නිෂ්පාදනයත් මගේ. ‘රජගෙදර පරවියෝ’, ‘ශ්‍රී මදාරා’, ‘සතර දිගන්තය’ සහ සිළුමිණ හිටපු ජ්‍යෙෂ්ඨ කතුවරයකු වූ පියසේන නිශ්ශංකයන් ලියූ ‘වදුල’ නවකතාවේ, ‘වදුල’ චිත්‍රපටයත් අධ්‍යක්ෂණය කළේ මං. ඒ හැම නිර්මාණයකටම අදත් මං කැමැතියි.”විශ්ව විද්‍යාලයක නොගියත් ඔබ පත පොත ඇසුරේම උන් කෙනෙක්. ඒ නිසා ම අද වනවිට ඔබේ දේශන ඉතා ජනප්‍රියයි.‘මාර්ටින් වික්‍රමසිංහයන්, ගාමිණී ෆොන්සේකා, හෙන්රි ජයසේන මේ කවුරුවත් විශ්වවිද්‍යාලවල ගිය අය නෙවෙයි. නමුත් ඔවුන් ශ්‍රේෂ්ඨ චරිත. විශ්වවිද්‍යාලෙ නොගියා කියල මං මගේ අධ්‍යාපනය නතර කළේ නෑ. විභාග නොකළ විතරයි. හැමදාමත් හැම මොහොතකම මං හිටියෙ මගේ සාහිත්‍ය - දැනුම - අලුත් කරගනිමින්.හැබැයි ඔබ විශ්ව විද්‍යාලයට තේරුණා...“මගේ තාත්තා මිය ගිය කාලෙමයි, මාව විද්‍යෝදය විශ්ව විද්‍යාලයට තේරුණේ. වැඩිමලා හැටියට පවුලෙ වගකීම මට දැනුණා. තාත්තගෙ මිය යාමත් සුනිල් මල්ලිගෙ (සුනිල් එදිරිසිංහයන්) අධ්‍යාපනයත් ගැන හිතල මං රස්සාවකට ගියා. නමුත් මං මගේ ඉගෙනීම අත්හැරියෙ නැහැ.අන්තිමේ මං ඉගෙන ගත් පෑලියගොඩ විද්‍යාලංකාර පිරිවෙණින් ‘සෞන්දර්ය කලා රජක ශිරෝමණී’ ගෞරව උපාධිය පිරිනැමුණා.ඒ මං කලාවට මේ සමාජයට කළ මෙහෙවර වෙනුවෙන් 2006 වසරේදී. විශ්වවිද්‍යාලයට තේරුණු මොහොතෙ එය අත්හැරියෙ හිතකින් නෙවෙයි. ගෙදර ගැන හිතල.ඒත් අද ඒ ගැන දුකක් නැත්තෙ පිරිපුන් මිනිහෙක් වීමේ හීනය මං හැබෑ කරගෙන ඇති නිසා.ඔබේ නිසඟ හැකියාවට පටු සීමා තිබුණෙ නැහැ. එය ජාත්‍යන්තරය දක්වා විහිද ගිය එකක්...“ඒ, මං ජාත්‍යන්තර චිත්‍රපට තුනක රඟපෑ නිසා. කාම්බෝජියානු භික්ෂුවකගේ චරිතයක් මං නිරූපණය කළේ ‘Hostages’  ඕස්ට්‍රේලියානු චිත්‍රපටයේ. එකදු දෙබසක් නැති මේ චිත්‍රපටයෙ මුළු චරිතයම හැඟීම්වලින් උද්දීපනය කළ එකක්. ‘The son of Sandokan’ චිත්‍රපටයෙ මං කළේ ඉන්දියානු පූසාරිවරයකුගේ චරිතයක්. ‘Mother Theresa of calkata’ හි ඉන්දියානු සික් ජාතික නිලධාරියකුගේ චරිතයක්. හිසේ ජටා බැඳල මට මාවවත් අඳුනා ගන්න බැරි වුණා ඒ චරිතෙදි. Hotages හැර අනෙක් චිත්‍රපට දෙකම ඉතාලියානු චිත්‍රපට දෙකක්. ඒ ලබපු අත්දැකීම් අදත් මට සතුටක්.ඔබ ජීවිතයේ බොහෝ වරක් සම්මානනීය වූ පුද්ගලයෙක්...‘තාරාදේවි’ ටෙලිනාට්‍යයේ හෙන්රි නිකලස් ජයසුන්දර චරිතය වෙනුවෙන් විජය - රූපවාහිනි සම්මානය, ‘හිම කතරේ’ හොඳම සහාය නළුවාට හිමි ජනාධිපති සම්මානය, මං ම නිෂ්පාදනය - අධ්‍යක්ෂණය කළ ‘දිය වඩන මළුව‘ ටෙලි නාට්‍ය වෙනුවෙන් රයිගම් සම්මානය, ‘අධිෂ්ඨානය’ ට ලැබුණු OCIC සම්මානය ජීවිතයේ එක්වරක් පමණක් ලැබෙන යූ.ඩබ්. සුමතිපාල අනුස්මරණ සම්මානය, වගේ ම ජ’මනියේ මැන්හයිම් ජාත්‍යන්තර චිත්‍රපට උළෙලේදී ලද ඩිප්ලෝමා සහතිකය, ඒ අමරණීය සිහිවටන.ග්‍රන්ථ කතුවරයෙක් විදිහටත් ඔබේ වපසරිය විහිදිලා.‘අප සතු මිණි මුතු I,II යහපත, නායකත්වය, ඔබ තවමත් ප්‍රමාද නැත, කට වටකර වැට, කාර්ය සාධක නායකත්වය කියන කෘතී මං රචනා කළේ සාර්ථකත්වය කරා යන හැටි කියා දෙන්න.‘ප්‍රතිභාවලෝකනය’ උළෙලේදී ඔබේ චරිතාපදානයත් දොරට වඩින වගත් ආරංචියි.‘රෝහණ දන්දෙණිය විසින් රචිත මේ පොතේ පිටු 150 පුරා දිවෙන්නෙ මගේ චරිතාපදානය තමයි. එය සංස්කරණය කළේ දී.ග. සෝමපාලයන්. පෙර වදන සහ උපදේශකත්වය සෝමවීර සේනානායකයන්ගෙන්.මේ උත්සවය ඔබේ රසික ජනතාවටත් විවෘත ද...“ඇත්තටම ආරාධිතයන්ට පමණයි. නමුත් යම් රසිකයකුට අවශ්‍ය නම් සහභාගි වෙන්න 0773011308 අංකයෙන් මට කතා කරල ආරාධනා පතක් වෙන් කරන්න පුළුවන්.බැල්කනි එක සම්පූර්ණයෙන් ම වාගේ රසිකයන් වෙනුවෙන් වෙන් කරන්න මං තීරණය කළා. හැබැයි සහභාගි වෙන්න ආරාධනා පත නම් අවශ්‍යයි.”මේ උත්සවයේ විශේෂත්ව ගණනාවක් තියෙනවා.‘ජැක්සන් ඇන්තනී ප්‍රධාන දේශනය. ප්‍රසිද්ධ නිවේදක - නිවේදිකාවන් 10 දෙනෙක් මෙහි නිවේදන කටයුතු කරනවා. වික්ටර් රත්නායක - සුනිල් එදිරිසිංහ - ලතා වල්පොල ගෙ මධුර ගායනාවත්, චන්න - රවි බන්දු නර්තනයත් මේ උලෙළ උත්කර්සවත් කරනවා.”අවසාන වශයෙන් කියන්න ඔබ ඔබ ගැන තෘප්තිමත් ද?“ඇත්තෙන් ම ඔව්. මං කිසිම දේකට කලබල වෙන, සලිත වෙන කෙනෙක් නෙවෙයි. දහම තුළින් යථාර්ථය අවබෝධ කරගත්තම බුද්ධිය මෙහෙයවන එක අමාරු දෙයක් නෙවෙයි.‘Discovering your inerself’ ග්‍රන්ථය කියැවුවට පස්සෙ පුදුම විදිහට ගණිත විද්‍යාවෙන් ජීවන තතු හැදෑරීම කියන විෂයට මං නැඹුරු වුණා. ඩයනාගේ, මහත්මා ගාන්ධිගෙ, ජෝර්ජ් බුෂ්ගෙ පටන් ලොව පහළ වුණු හැම ශ්‍රේෂ්ඨයෙකුගෙම ජීවන තතු හෙළි කිරිමට මේ ගණිත විද්‍යාවේ ඇති සමත්කම මං හැදෑරුවා.අද මං වැඩිපුර නැඹුරු වෙලා ඉන්නෙ මේ විෂයට.”මං කිසිම දේක අඩුපාඩු හොයන්නෑ. ලද දේ තුළ ඇති සැනසීම මං අගය කරනවා. අද මගේ දූ දරුවො හොඳ තැන්වල. බිරිඳත් මාත් පෙර සේම ආදරෙන් - බැඳීමෙන්. ජීවිතේ ඊට වඩා මොනවද. පුළුවන් විදිහට මේ සමාජෙට සේවයක් කරන එක තමා එකම බලාපොරොත්තුව.”ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av11011613</link>
    <topic>වසරේ හොඳම කතා සහ බච්චන් කතාව</topic>
    <author>නීල් විජේරත්න</author>
    <content>වසරේ හොඳම කතා සහ බච්චන් කතාවඉන්දියාවේ පළ කෙරෙන ‘අවුට්ලුක්’ සඟරාව නව මාදිලියේ විශේෂාංග හඳුන්වාදීම සඳහා නම් දැරූ වාරිකයකි. පසුගිය සතියේ නිකුත් වූ එහි අලුත් කලාපයේ ද සුපුරුදු පරිදි එවැනි විශේෂාංගයක් විණ.ඒ ඉකුත් වසරේ තමා කියැවූ හොඳම කෘති මොනවාදැයි විවිධ තරාතිරමේ ප්‍රකට පුද්ගලයින්ගෙන් විමසීමේ විශේෂාංගයයි. මෙහි අපූරුව වන්නේ තම සිත් ගත් කෘති නම් කරන ඒ පුද්ගලයා එම කෘති ගැන කෙටි හැඳින්වීමක් ද සඳහන් කිරීමයි.බීජේපී නායක අද්වානි නම් කරැති කෘති අතර සුප්‍රකට ෂා කොමිසම් වාර්තාව ඇසුරින් සකස් කරන ලද කෘතියක් ද වෙයි. අද්වානිට අනුව මෙය ඉන්දියානු දේශපාලන ඉතිහාසය මැනවින් සනිටුහන් කරන ලේඛනයකි.හිටපු කතානායකවරයකු වූ සොම්නාත් චැටර්ජිගේ ලැයිස්තුවේ මුල් තැන ගෙන ඇත්තේ රාමචන්ද්‍ර ගුහාගේ ‘ඉන්ඩියා ආෆ්ටර් ගාන්ධි’ කෘතියයි. නවමු අදහසක් ප්‍රකට කරන වැකියකින් තම කෘතිය ආරම්භ කිරීම ගුහාගේ සිරිතකි.පිටු 900 කින් යුත් මේ කෘතිය ගුහා ආරම්භ කරන්නේ “ඉන්දියාවට නිදහස ලැබුණේ 1947 අගෝස්තු 15 දා වුවත් දේශපේ‍්‍රමී ඉන්දියානුවන් ප්‍රථම නිදහස් දිනය සැමරුවේ ඊට දහහත් වසරකට පෙර” ය කියමිනි.ඉන්දියාවේ වත්මන් ක්‍රීඩා ඇමැතිගේ සිත් ගත් කෘතියකි, කුෂ්වාන්ත් සිංගේ නවතම නවකතාව ‘ද සන්සෙට් ක්ලබ්’. “වයස අවුරුදු 96 දීත් ඔහු මේ කියන කතාව ගැන මට තියෙන්නෙ ඉරිසියාවක්. මා හිතනවා ඒ වයසේදී මටත් මේ වගේ පොතක් ලියන්නට පුළුවන් වේවි කියා” යි ඔහු සඳහන් කරයි.සිනමා නිළි රාණි මුකර්ජි 2010 වසරේ මහත් ආසාවකින් කියැවූ කෘතිය හැටියට නම් කරැත්තේ ඇමෙරිකානු ලේඛිකාවක වූ එලිසබත් ගිල්බර්ට්ගේ’’EAT PRAY, LOVE’’ නමැති ප්‍රබන්ධ නොවන ගණයට අයත් ග්‍රන්ථයයි.සැබැවින්ම මෙය ඉතා රසවත් කෘතියකි. ස්වකීය විවාහය කඩා වැටුණු කාන්තාවක් සැබෑ ජිවිතය සොයා රට රාජ්ජවල සැරිසරන සවාරිය ඔස්සේ ඇයගේ නොබිඳුණු දහිරිය, උත්සාහය සහ බලාපොරොත්තු පිළිබිඹු කරන මේ කෘතිය දැන් චිත්‍රපටයකට ද නැඟී ඇත. අමිතාබ් බච්චන් තමා ගිය වසරේ කියැවූ හොඳම කෘතිය හැටියට නම් කරැත්තේ හින්දි කවියෙකු වූ තම පියාගේ චරිතාපදානයයි! ඔහුගේ පියා හරිවංශ්රායේ බච්චන්ය.මීට බොහෝ කාලයකට පෙර අමිතාබ් තම පියා ගැන ලියු අපූරු මතක සටහනක් කියැවීමේ අවස්ථාව අපට ලැබුණේ ඉන්දියාවේ හුන් විටෙකය.“මගේ පියා ශ්‍රේෂ්ඨ සාහිත්‍යධරයෙක්. තව අවුරුදු දහස් ගණනක් ඉක්ම යනතුරු ඔහුගේ නිර්මාණ පාඨක මතකයේ රැඳී තිබෙනවාට සැක නැහැ. ඒවා ඒ තරම් විශිෂ්ටයි. එසේ වුවත් නළුවකු වූ මා පිළිබඳ මතකය නම් තව අවුරුදු දෙක තුනකින් පේ‍්‍රක්ෂක මතකයෙන් ඈත්වී යන්නක්” ය කියමිනි ඔහු මේ සටහන ආරම්භ කරනුයේ.හරිවංශරායේ බච්චන් ඉන්දියානු සාහිත්‍ය ක්ෂේත්‍රයට අවතීර්ණ වන්නේ “මධුශාලා” නම් වූ දීර්ඝ කාව්‍යය පළ කරමිනි. එය ඔමාර් ඛයියාම්ගේ ‘රුබයියාට්’ කියැවීමෙන් ලද ආස්වාදය මත රචනා කරන ලද්දකි.“බාබුජී (අමිතාබ් තම පියා හඳුන්වන්නේ එලෙසය) එසේ මෙසේ කෙනෙක් නොවේ. ඔහු බොහෝ අය පිළිගත් බොහෝ අය ආදරය කළ කෙනෙක්. මා ඉපදෙන්නටත් කලින් සිට ඔහු ප්‍රසිද්ධියට පත්ව තිවුණා. අපේ ගෙදර කෑම මේසයේ කතාබහට නිතර මැය වූයේ සාහිත්‍යය, කවිය වැනි විෂයයන්. ඒ වගේම එය කවියන්, සාහිත්‍යකරුවන් නිතර ආගිය තැනක් වුණා.මගේ පියා 1952 දී එංගලන්තයට යන විට මට අවුරුදු දහයක්වත් නැති තරම්. හැබැයි රට යන්ට කලින් බාබුජී ලොකු වගකීමක් මගේ කරපිට තැබුවා. ‘දැන් මේ ගෙදර වැඩිහිටියා නුඹයි. අම්මාවත් පස් හැවිරිදි මල්ලීවත් මා ගෙදර නැති අතරේ රැකබලා ගත යුත්තේ පවුලේ වැඩිමහල් පිරිමියා වූ නුඹයි.’ කියා ඔහු කීවා. බාබුජී එංගලන්තයේ සිටියදී තමා එලිසබත් රැජිනගේ පදවිප්‍රාප්තිය සිදු වූයේ.බාබුජී කෙතරම් ආර්ථික දුෂ්කරතා මැද එංගලන්තයේ සිටියත් රැජිනගේ උත්සවය වෙනුවෙන් අලෙවි කළ සමරු තිළිණ කීපයක් අපට එවන්නට තරම් උනන්දුවක් දැක්වූවා. ඒ කාලයේ අපේ ගෙදර දුරකතනයක් තිවුණේ නැහැ.එංගලන්තයට පා තැබු විගස ඔහු අපට කතා කළා. අපට ළඟම දුරකතනය තිවුණේ සැතපුම් හතරක් පමණ ඈතින් සිටි පවුලේ හිතවතකුගේ ගෙදර. බාබුජී කතා කරන බව අසා බයිසිකලයක නැඟී කඩාබිඳගෙන එහි ගිය හැටි මට තවමත් මතකයි. කොහොම වුනත් එංගලන්තයේ සිටින බාබුජී සමඟ කතාබහ කිරීම අපට ලොකු ප්‍රශ්නයක් වුණා.ඇත්තම කිව්වොත් අවුරුදු දෙකක පමණ කාලයක් ඔහුගේ කටහඬ අසන්නට අවස්ථාවක් අපට ලැබුණේ නැහැ. මේ අතර එක් වතාවක බීබීසී ගුවන් විදුලි සේවය “කවි සම්මේලන” වැඩසටහනක් ප්‍රචාරය කරන බවත් බාබුජී ඊට සහභාගි වන බවත් දැන ගන්නට ලැබුණා.ඉන්දියාවේ සිට ඊට ඇහුම්කන් දුන් අපට ඔහු කී කවියටත් වඩා මතක තියෙන්නේ එක් අවස්ථාවක ඔහු එම වැඩසටහනට සහභාගී වූ අනෙකුත්ගේ කටහඬවල් සේරෝටම උඩින් “වා(හ්)” කියා තේජාන්විතව කෑගැසු අන්දමයි. ඔහුගේ කටහඬ ඇසීම වුව අප අමන්දානන්දයට පත් කරන්නක් වුණා.”නීල් විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av11011614</link>
    <topic>අයිපීඑල් පිටියේ සුපිරි තරුව මහේල</topic>
    <author>ඉඳුනිල් වීරරත්න</author>
    <content>අයිපීඑල් පිටියේ සුපිරි තරුව මහේල2011 ලෝක කුසලාන ක්‍රිකට් තරගාවලිය ඇරැඹීමටත් පෙර එම තරගාවලිය අවසන් වූ වහාම ඇරැඹීමට නියමිත ඉන්දීය පි‍්‍රමියර් ලීග් ඕවර 20 යි 20 තරගාවලිය පිළිබඳව මුළු ලෝකයේම අවධානය යොමු වී තිබේ.අමෙරිකානු ඩොලර් කෝටි ගණනින් ක්‍රීඩකයින්ගේ වටිනාකම ඉහළ යන මෙම තරගාවලියේ ක්‍රීඩක වෙන්දේසිය පසුගිය 8 සහ 9 යන දින දෙකෙහි බැංගලෝරයේ දී පැවැත්විණි.ලොව සුපිරිම ක්‍රීඩකයින් 27 දෙනා පළමුව වෙන්දේසි කෙරුණු අතර 2011 අයිපීඑල් ක්‍රීඩක වෙන්දේසියේ ඉහළම මිල ඉන්දියාවේ ආරම්භක පිතිකරු ගෞතම් ගාම්භීර්ට හිමිවිය. සුපිරි ඉන්දීය නළු ශාරුක් ඛාන් ගේ කොල්කටා නයිට් රයිඩර්ස් පිල වෙනුවෙන් ගාම්භීර් මිලදී ගත් අතර ඔහුට හිමි වූ මිල වූයේ අමෙරිකානු ඩොලර් මිලියන 2.4 ක්.මෙම වෙන්දේසියේදී ඉන්දීය නොවන ක්‍රීඩකයින් අතරින් වැඩිම මිලක් නියම වූයේ අපේ මහේල ජයවර්ධනට වීම විශේෂත්වයකි.අයිපීඑල් තරගාවලියට පළමු වරට සහභාගි වන කොච් පිල වෙනුවෙන් මහේල තෝරා ගත් අතර ඔහුට හිමි වූ ලංසුව වූයේ අමෙරිකානු ඩොලර් මිලියන 1.5 කි. (ශ්‍රී ලංකා රුපියල් කෝටි 16 ක්) මෙය ශ්‍රී ලංකා ක්‍රීඩකයකු ලැබු ඉහළම ලංසුව ද වෙයි. මේ අනුව ඉදිරි වසර 3 ක කාලයක් සඳහා මහේල කොච් පිල වෙනුවෙන් ක්‍රීඩා කිරීමට බැඳෙනු ඇති.මහේලට පසුව ඉන්දීය නොවන ක්‍රීඩකයකුට වටිනාකම හිමි වූයේ ඩේවිඩ් හසී ක්‍රීඩකයාටයි. ඔහු කිංග්ස් ලෙවන් පන්ජාබ් පිල විසින් ඩොලර් මිලියන 1.4 කට මිලදී ගත් අතර, ලොව වැඩිම එක්දින සහ ටෙස්ට් කඩුලු ලාභියා වන මුත්තයියා මුරලිදරන් ද ඩොලර් මිලියන 1.1 කට (රුපියල් කෝටි 12.1 කට) කොච් පිල විසින් ලබා ගැනීම ද විශේෂත්වයකි.මෙවර වෙන්දේසියේදී තෝරා ගැනුණු සෙසු ශ්‍රී ලාංකේය ක්‍රීඩකයින් වන්නේ තුන් ඉරියව් ක්‍රීඩක ඇන්ජලෝ මැතිව්ස් (ඩොලර් 950000 යි පූනේ පිල) ශ්‍රී ලංකා ක්‍රිකට් නායක කුමා සංගක්කාර, (ඩොලර් ලක්ෂ 7 යි ඩෙකෑන් චාජර්ස්) තිලකරත්න ඩිල්ෂාන්, (ඩොලර් ලක්ෂ 6.5 යි) නුවන් කුලසේකර (ඩොලර් ලක්ෂ 1 චෙන්නායි සුපර් කිංග්ස්) සුරාජ් රන්දීව් (ඩොලර් 80000 යි - චෙන්නායි) තිසර පෙරේරා (ඩොලර් 80000 කොච් පිල) නුවන් ප්‍රදීප් (ඩොලර් 20000 යි බැංගලෝර් රෝයල් චැලෙන්ජර්ස් පිල)ශ්‍රී ලංකාවෙන් බිහි වූ සුපිරි පන්දු යවන්නකු වන, ලසිත් මාලිංග ඩොලර් ලක්ෂ 8 කට ඔහු මීට පෙර ක්‍රීඩා කළ මුම්බායි ඉන්ඩියන් පිල විසින් වෙන්දේසියකින් තොරවම ලබාගත් අතර, සනත් ජයසූරිය, චමින්ද වාස් ඇතුළු ශ්‍රී ලාංකේය ක්‍රීඩකයින් මෙන්ම බ්‍රයන් ලාරා වැනි සුපිරි ක්‍රීඩකයින් සඳහා මෙවර කිසිම මිලක් හිමි නොවීම ද කැපී පෙනේ.කොල්කටා නයිට් රයිඩර්ස්, රෝයල් චැලෙන්ජර්ස් බැංගලෝර්, මුම්බායි ඉන්ඩියන්ස්, චෙන්නායි සුපර් කිංග්ස්, ඩෙකෑන් චාජර්ස්, දිල්ලි ඩා වේවිල්ස්, රාජස්ථාන් රෝයල්, කිංග්ස් ලෙවන් පන්ජාබ් සමඟ කොච් සහ පුනේ වොරියර්ස් යන කණ්ඩායම් 2 සමඟ කණ්ඩායම් 10 ක් එළඹෙන අප්‍රේ‍්‍රල් 2 දා සිට මැයි 22 දක්වා තරග වැදීමට නියමිතය.මෙහි පළමු තරගාවලිය 2008 වසරේ අප්‍රේ‍්‍රල් මාසයේ පැවැත්වුණු අතර ඉන්පසු සෑම වසරකම පැවැත්විණි. මේ දක්වා පවත්වා ඇති තරගාවලි තුනේදී මහේල ජයවර්ධනගේ දස්කම් මෙසේය. (ඔහු කිංග්ස් ලෙවන් පන්ජාබ් පිල නියෝජනය කළේය) 2008 තරගාවලියේදී මැයි 17 වැනිදා දිල්ලි ඩා ඩෙවිල්ස් පිල සමඟ තරගයේදී පන්දු 17 කදී නොදැවී ලකුණු 36 ක් ලබා ගනිමින් එම තරගයේ වීරයා සම්මානය හිමිකර ගත්තේය.2009 තරග වාරයේදී මැයි 3 වැනිදා කොල්කටා පිල සමඟ තරගයේදී පන්දු 41 කදී නොදැවී ලබාගත් ලකුණු 52 හේතුවෙන් පන්ජාබ් පිලට කඩුලු 6 ක ජයක් හිමිවිය. මහේල තරගයේ වීරයා විය.2009 මැයි 9 වැනිදා ඩෙකැන් චාජර්ස් පිල සමඟ පැවැති තරගය ද කඩුලු 3 කින් ජය ගත් අතර මහේල තරගයේ වීරයා විය. පසුගිය අයිපීඑල් තරග වාරයේදී කිංග්ස් ලෙවන් පන්ජාබ් පිලේ නායකත්වය කුමා සංගක්කාරට හිමි වූ අතර කුමාගේ ඉල්ලීමට මහේල ආරම්භක පිතිකරු ලෙස පිටියට පිවිසියේය.මෙහිදී ඉතාමත් සාර්ථක ලෙස ක්‍රීඩා කරමින් කොල්කටා නයිට් රයිඩර්ස් පිලට එරෙහිව පන්දු 59 කින් නොදැවී ලකුණු 110 ක් ලබා ගත්තේය.රාජස්ථාන් රෝයල් පිලට එරෙහි ලකුණු 44 ක්ද, ඩෙකැන් චාජර්ස් පිලට එරෙහි තරගයේ නොදැවී ලකුණු 93 ක්ද ලබාගත් මහේල 2010 තරග වාරය අවසානයේ පන්ජාබ් පිලේ වැඩිම ලකුණු ලාභියා මෙන්ම තරගාවලියේ වැඩිම ලකුණු ලාභීන් අතර 6 වැනියා විය. ඔහුගේ සාමාන්‍ය 43.90 කි.2006 ජුනි 15 දා රෝස් බෝල් ක්‍රීඩාංගණයේදී එංගලන්තයට එරෙහිව 20 වරම් ලැබු මහේල මේ දක්වා තරග 32 කදී ඉනිම් 32 ක් ක්‍රීඩා කර නොදැවීම් 4 ක් සමඟ ලකුණු 784 ක් ලබා තිබේ. ශතක 1 ක් සහ අර්ධ ශතක 4 ක් මීට ඇතුළත් අතර පහරදීමේ වේගය 141.77 ක් ලෙස සටහන් වී තිබේ.1977 මැයි 27 වැනිදා උපන් 33 හැවිරිදි මහේල මේ වන විට ලොව සුපිරිම පිතිකරුවන් අතර ඉහළින්ම සිටින්නකු වන අතර ලෝක කුසලානය ශ්‍රී ලංකාවට යළිත් වරක් ගෙන එන්නට ඔහුගේ දායකත්වය උපරිමයෙන් ලැබෙනු ඇතැයි ක්‍රීඩා ලෝලී සැම බලා සිටී. එවිට අයිපීඑල් තරගාවලියේ දී ඔහු අන් සැම අබිබවා දිලෙන තරුව බවට පත්වනු ඇත.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av11011615</link>
    <topic>‘මහින්දාගමනයේ’ ඔබ දකින ඓතිහාසික නැව මෙන්න</topic>
    <author>හේමාලි</author>
    <content>‘මහින්දාගමනයේ’ ඔබ දකින ඓතිහාසික නැව මෙන්නනව වසරේ අපි දකින සිනමා නිර්මාණ අතර සනත් අබේසේකරගේ ‘මහින්දාගමනය’ චිත්‍රපටයට හිමිවන්නේ සුවිශේෂි ස්ථානයකි.අපේ ඉතිහාසයේ රන් අකුරින් ලියැවුණු සන්ධිස්ථානයක් වන මිහිඳු මහ රහතන් වහන්සේගේ ශ්‍රී ලාංකේය සම්ප්‍රාප්තිය පිළිබඳ නිර්මාණය වුණු මේ චිත්‍රපටය එළඹෙන වෙසක් පුන් පොහෝ දිනට පසු දින සිට රීගල් ඇතුළු සිනමා ශාලාවල ප්‍රදර්ශනයට නියමිත ය.මහාවංශයේ ඓතිහාසික කරුණු සම්බන්ධව කාලයක් පුරා කරන ලද අධ්‍යයනයකින් පසු ලියැවුණු මහින්දාගමනය තිර පිටපතේ ශ්‍රී ලංකාවට ජය ශ්‍රී මහා බෝධීන් වහන්සේ රැගෙන ආ සංඝමිත්තා රහත් මෙහෙණින් වහන්සේ ඇතුළු දූත පිරිස පිළිබඳව ද කරුණු ඇතුළත් වේ.එදා සඟමිත් තෙරණිය ඉන්දියාවේ සිට මෙරටට පැමිණි නෞකාව පිළිබඳ අධ්‍යයනයකින් පසු එම අවස්ථාව ද මෙම චිත්‍රපටයට අපූරුවට ඇතුළත් කර ඇති ආකාරය පසුගියදා අපට දැනගන්නට ලැබුණි.මේ අලංකාර නෞකාව එදා ශ්‍රී විභූ®තියෙන් ම මහින්දාගමනය චිත්‍රපටයේ දර්ශන සඳහා ලබාගන්නට එහි අධ්‍යක්ෂවරයාට අවශ්‍ය විය.“ඇත්තටම සංඝමිත්තා තෙරණිය ලංකාවට වැඩිය නෞකාව චිත්‍රපටයට අවශ්‍ය වන ආකාරය පිළිබඳ චිත්‍රයක් මගේ සිතේ තිබුණා. එවැනි නෞකාවක චිත්‍රයක් ඇඳලා මම ජනාධිපතිතුමන්ට පිළිගැන්නුවා. ඔය අතරතුරේ මම චිත්‍රපටයේ අනෙක් රූගත කිරීම් කරන්න පටන් ගත්තා.දවසක් ජීවන් කුමාරතුංග ඇමැතිතුමා රඟපාන්න ආව මොහොතකදී මට කිව්ව අන්න ඔයාගේ චිත්‍රපටයට අවශ්‍ය වන විදියේම නැවක් මේ දවස්වල හම්බන්තොට ඉදිවෙනවා කියලා.ඒ නැව නිර්මාණය වුණේ හම්බන්තොට වරායට එන මංගල නෞකාව විදියට පැමිණෙන්න. මේ නෞකාව ගැන මම එල්ලාවල මේධානන්ද හිමියන්ට සහ පල්ලේගම හේමරතන හිමියන්ට කිව්වා.උන් වහන්සේලා ජනාධිපතිතුමාට කියලා මේ නෞකාව චිත්‍රපටයේ රූගත කිරීම් සඳහා ලබා දුන්නා. මේ නෞකාව නිර්මාණය කළේ වරාය සභාපති ආචාර්ය ප්‍රියත් බන්දු වික්‍රම මහතාගේ අධීක්ෂණයෙන්. ඒ අනුව එම දර්ශන හම්බන්තොට වරායේදීම රූගත කළා.මට අවශ්‍ය වුණේ දඹකොළ පටුනටම මේ නැව ගෙනිහින් රූගත කිරීම් කරන්න. එහෙත් නැවේ නිර්මාණ කටයුතු ඒ තරම් දුරට යාත්‍රා කරන්නට තරම් සවි ශක්තිය මදි නිසා හම්බන්තොට දීම රූගත කළා. තවමත් මම හිතන්නේ මේ නැව හම්බන්තොට වරායේ තිබෙනවා.ජීවන් දේවානම්පියතිස්ස රජු ලෙස රඟපාමින්හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av11011616</link>
    <topic>කොදෙව්වන්ගෙන් ගිලිහී ගිය 3 වැනි ලෝක කුසලානය ඉන්දියාව දිනාගනී</topic>
    <author>ඉඳුනිල් වීරරත්න</author>
    <content>කොදෙව්වන්ගෙන් ගිලිහී ගිය 3 වැනි ලෝක කුසලානය ඉන්දියාව දිනාගනීලෝක කුසලාන ක්‍රිකට් තරගාවලි ඉතිහාසයේ පළමු තරගාවලිය 1975 වසරේ පැවැති අතර ඉන්පසු වසර 4 කට වරක් අතිශය උණුසුම්කාරී ලෙස මෙය පැවැත්වෙයි.1983 වසරේ ජුනි 9 සිට ජුනි 25 දක්වා එංගලන්තයේ පැවැත්වුණු තුන්වැනි ලෝක කුසලාන ක්‍රිකට් තරගාවලිය සඳහා ද ෆෘඩෙන්ෂල් සමාගම අනුග්‍රහය දැක්වීම ලෝක ක්‍රිකට් ක්‍රීඩාවේ දියුණුවට ශක්තියක්ම විය.’ඒ’ කාණ්ඩය යටතේ එංගලන්තය, පාකිස්තානය, නවසීලන්තය සමඟ ශ්‍රී ලංකාවත් ‘බී’ කාණ්ඩය යටතේ බටහිර ඉන්දීය කොදෙව් දූපත්, ඉන්දියාව, ඕස්ට්‍රේලියාව සමඟ සිම්බාබ්වේ රටත් ලෙස රටවල් අටක් තරග වැදුණු මෙම තරගාවලියේ එක් එක් රට දෙවරක් මුණ ගැසීමේ ක්‍රමයට එක් කණ්ඩායමකට තරග 6 ක් මූලික වටයේ ක්‍රීඩා කිරීමට සිදුවිණි.මෙතෙක් මූලික වටය සඳහා පවත්වා තිබුණේ එක් රටක් සඳහා තරග 3 ක් බැගින් නිසා 3 වැනි ලෝක කුසලාන තරගාවලියේදී නරඹන්නන්ගේ උද්යෝගය වැඩිවී තිබිණි.තරගාවලිය ආරම්භ කරමින් ජුනි 9 වැනිදා එංගලන්තය සහ නවසීලන්තයත් පාකිස්ථානය සහ ශ්‍රී ලංකාවත් අතර තරග පැවැත්වුණු අතර සත්කාරක රට වෙමින් මෙතෙක් ලෝක කුසලාන තරගාවලි ජයක් ලබා ගන්නට අපොහොසත් වුණු එංගලන්තය නවසීලන්තය පරදවා ලකුණු 106 ක දැවැන්ත ජයක් ලබා ගන්නා ලදී.එහෙත් 3 වැනි ලෝක කුසලාන තරගාවලියේදී ද මූලික වටයෙන්ම ඉවතට වීසි වුණු ශ්‍රී ලංකා කණ්ඩායම තමන් සහභාගි වුණු පළමු තරගයෙන්ම ලකුණු 50 කින් පාකිස්ථානයට පරාජය විණි.දුලිප් මෙන්ඩිස් ගේ නායකත්වයෙන් යුත් ශ්‍රී ලංකා කණ්ඩායමට සිදත් වෙත්තමුනි, රන්ජන් මඩුගල්ල, බ්‍රෙන්ඩන් කුරුප්පු, රෝයි ඩයස්, අර්ජුන රණතුංග, අතුල සමරසේකර, සෝමචන්ද්‍ර ද සිල්වා, අසන්තා ද මැල්, රුමේෂ් රත්නායක, විනෝදන් ජෝන් සහ ගයිද අල්විස් ඇතුළත් විණි.ගයි ද අල්විස් කඩුලු රකින්නා වූ අතර අතුල සමරසේකර එක් දින වරම් ලැබූ නවක ක්‍රීඩකයා විය.පාකිස්ථානය සමඟ පැවැති පළමු තරගයේදී පළමුව පන්දුවට පහර දුන් පාකිස්ථානුවන් ඕවර 60 තුළදී කඩුලු 5 කට ලකුණු 338 ක් ලබාගත් අතර එය ඕවරයකට 5.63 ක් වැනි ඉහළ වේගයකි. පන්දු යවන්නන් අතරින් සාර්ථක වූයේ අසන්තා ද මැල් (ඕවර 12 ක් යවා ලකුණු 69 කට කඩුලු 2 ක්) විනෝදන් ජෝන් (ලකුණු 58 කට එක් කඩුල්ලයි) සහ රුමේෂ් රත්නායක (ලකුණු 65 කට එක් කඩුල්ලයි) පමණි.මොයින් ඛාන් (ලකුණු 82), සහීර් අබ්බාස් (ලකුණු 82) ජාවෙඩ් මියැන්ඩාඩ් (ලකුණු 72) සහ ඉම්රාන් ඛාන් (නොදැවී 56) අර්ධ ශතක ලබමින් ඉනිම ගොඩ නැගූහ.පිළිතුරු ඉනිම ක්‍රීඩා කළ ශ්‍රී ලංකා ක්‍රීඩකයින් අතරින් ආරම්භක පිතිකරුවකු ලෙස පිටියට පිවිසි බ්‍රෙන්ඩන් කුරුප්පු ලකුණු 72 ක් ලබා ගත් අතර අවාසනාවන්ත ලෙස දුවද්දී දැවී ගියේය.අටවැනි පිතිකරු ලෙස පිටියට පිවිසි ගයිද අල්විස් නොදැවී ලකුණු 59 ක් ලබාගත් අතර ශ්‍රී ලංකා ඉනිමේ අනෙක් සාර්ථක එක ම පිතිකරු වූයේ අර්ජුන රණතුංගයි. ඔහු සිය මංගල ලෝක කුසලාන තරගයට මුහුණ දෙමින් පන්දු 42 කදී හතරේ පහර 5 ක් සමඟ අගනා ලකුණු 31 ක් ලබා ගත් අතර මුඩාසර් නසාර් එවූ පන්දුවකින් ඔහුටම උඩ පන්දුවක් දෙමින් දැවී ගියේය.කෙසේ වෙතත් ශ්‍රී ලංකා ක්‍රීඩකයෝ ලකුණු 288 ක් ලබා ගත්හ.මෙලෙස ශ්‍රී ලංකාව සහභාගි වූ ඉතිරි තරග පහෙන් එංගලන්තය සමඟ පළමු තරගය පැවැත්වූයේ ජුනි 11 දා වන අතර පළමුව පන්දුවට පහර දුන් එංගලන්තය සියලු දෙනා දැවී ලකුණු 333 ක් ලැබීය.ශ්‍රී ලංකා කණ්ඩායමට ලබාගත හැකි වූයේ ලකුණු 286 ක් පමණි. දුලිප් මෙන්ඩිස් ලකුණු 56 ක් ලබාගත් අතර ගයි ද අල්විස් නොදැවී ලකුණු 58 ක් ලබා ගැනීම විශේෂත්වයකි. මෙම තරගය ලකුණු 47 කින් එංගලන්තය ජය ගත්තේය.ජුනි 20 එංගලන්තය සමඟ පැවැති තරගයේදී පළමුව පන්දුවට පහර දුන් ශ්‍රී ලංකා කණ්ඩායම ඕවර 50.4 කදී ලකුණු 136 කට සියලු දෙනා දැවී ගිය අතර එංගලන්ත කණ්ඩායම ඕවර 24 යි එක් පන්දුවකදී එක් කඩුල්ලකට ලකුණු 137 ක් ලබමින් කඩුලු 9 ක විශිෂ්ට ජයක් ලැබීය.ජුනි 16 පාකිස්ථානය සමඟ පැවැති දෙවැනි තරගයේදී පාකිස්ථානය කඩුලු 7 කට ලකුණු 235 ක් ලබාගත් අතර ශ්‍රී ලංකා කණ්ඩායම ඕවර 58.3 කදී ලකුණු 224 කට සියල්ලන්ම දැවී ගියේ පාකිස්ථානයට ලකුණු 11 ක ජයක් ලබා දෙමින්.මෙම තරගාවලියේ ශ්‍රී ලංකා කණ්ඩායම ජයගත් එකම තරගය වූයේ ජුනි 18 නවසීලන්තය සමඟ පැවැත්වූ තරගයයි.මෙය තරගාවලියේ 18 වැනි තරගය වූ අතර ජාත්‍යන්තර තරග පිටියේ 214 වැනි තරගයයි. පළමු පන්දුවට පහර දීමට පිටියට පිවිසි නවසීලන්ත ආරම්භක පිතිකරුවන් වූ ජෝන් රයිට් (ලකුණු 0) ග්ලෙන් ටර්නර් (ලකුණු 6) ඉතා අඩු ලකුණු සංඛ්‍යාවකට දවා ගැනීමට වේගපන්දු යැවූ ශ්‍රී ලංකා ආරම්භක පන්දු යවන්නාවූ අසන්තා ද මැල් සමත්විය.එසේම ඉනිම පුරාම ඉතාම සාර්ථකව පන්දු යැවූ අසන්තා ඕවර 12 අවසානයේ නිලකුණු ඕවර 4 ක් සමඟ ලකුණු 32 කට කඩුලු 5 ක් බිඳ හෙළීමට ජයග්‍රහණයේ මාවත විය. අනෙක් එකම සාර්ථක පන්දු යවන්නා වූයේ ලකුණු 18 කට කඩුලු 2 ක් දවාගත් රුමේෂ් රත්නායකයි.එකදු ක්‍රීඩකයකුටවත් අර්ධ ශතකය තෙක් යාමට ඉඩ නොලැබුණු අතර නවසීලන්ත ඉනිමේ එකම සාර්ථක පිතිකරුවා වූ මාටින් ස්නෙඩන් ද ලකුණු 40 ක් ලබා සිටියදී දුවද්දී දවා ගැනීමට ශ්‍රී ලංකා ක්‍රීඩකයෝ සමත් වූහ. නවසීලන්ත ඉනිම සියලු දෙනා දැවී ඕවර 58.2 කට ලකුණු 181 ක් වූ අතර ලකුණු 182 ක ඉලක්කයක් හඹා යාමට පිටියට පිවිසි ශ්‍රී ලංකා ක්‍රීඩකයින් කඩුලු 7 කට 182 ක් ලබා ගනිමින් තරගය ජයග්‍රහණය කළේය.මෙහිදී ආරම්භක පිතිකරු බ්‍රෙන්ඩන් කුරුප්පු පන්දු 120 කදී හතරේ පහර 10 ක් සමගින් ලකුණු 62 ක්ද, රෝයි ඩයස් පන්දු 101 කදී හතරේ පහර 9 ක් සමඟින් නොදැවී ලකුණු 64 ක් ලබා ගනිමින් ශ්‍රී ලංකා කණ්ඩායමට ජය ගෙන දුන්නේය. තරගයේ හොඳම ක්‍රීඩකයා සම්මානය අසන්තා ද මැල්ට හිමිවිය.3 වැනි ලෝක කුසලාන තරගාවලියේ අවසන් පූර්ව වටයට ඒ කාණ්ඩයෙන් එංගලන්තය (තරග 6, ජයග්‍රහණ 5, ලකුණු 20) සහ පාකිස්ථානය (තරග 6, ජයග්‍රහණ 3, ලකුණු 12) ද, බී කාණ්ඩයෙන් බටහිර ඉන්දීය කොදෙව්වන් (තරග 6, ජයග්‍රහණ 5, ලකුණු 20) සහ ඉන්දියාව (තරග 6, ජයග්‍රහණ 4, ලකුණු 16) ද තේරුණි.මේ අනුව ජුනි 22 වැනිදා එංගලන්තය සමඟ ඉන්දියාවත් පාකිස්ථානය සමඟ කොදෙව් කණ්ඩායමත් තරග වැදුණි.එංගලන්ත – ඉන්දියා තරගයේදී ඉන්දියාව පසුගිය ලෝක අනුශූරයින් වූ එංගලන්තය කඩුලු 6 කින් පරාජය කරමින් අවසන් තරගයට සුදුසුකම් ලැබීය. (එංගලන්තය 213 යි – ඉන්දියාව කඩුලු 4 ට 217 යි)පාකිස්ථාන් - කොදෙව් තරගයේදී පළමුව පන්දුවට පහර දුන් පාකිස්ථානය කඩුලු 8 කට ලකුණු 184 ක් ලබාගත් අතර ලෝක ශූරයින් වූ කොදෙව්වන් කඩුලු 2 ක් පමණක් පූජා කර ලකුණු 188 ක් ලබා ගනිමින් අවසන් තරගයට සුදුසුකම් ලැබීය.1983 ලෝක කුසලාන තරගාවලියේ අවසන් මහා තරගය ජුනි 25වැනිදා විසිපන් දහසකට අධික නරඹන්නන් ඉදිරියේ දෙවරක් ලෝක ශූරයින් වූ බටහිර ඉන්දීය කොදෙව් කණ්ඩායම සහ ආසියාතික කණ්ඩායමක් වූ ඉන්දියාව අතර පැවැත්විණි.දෙවරක් ලෝක ක්‍රිකට් කිරුළ තම රටට ගෙන ගිය ක්ලයිව් ලොයිඩ් කොදෙව් කණ්ඩායමට නායකත්වය දුන් අතර, කපිල් දේව් ඉන්දීය පිලට නායකත්වය ජඬ.පළමුව පන්දුවට පහර දුන් ඉන්දීය පිතිකරුවෝ ඕවර 60 අවසානයේ ලකුණු 183 ක් ලබාගත් අතර එය ඕවරයකට 3.34 ක වේගයකි.ඉන්දීය ආරම්භක පිතිකරු සුනිල් ගවස්කාර් ලකුණු 2 කට සීමා කළ කොදෙව් පන්දු යැවූ රොබට් ඉනිම පුරා හොඳින් පන්දු යවමින් ඕවර 10 කට කඩුලු 3 ක් දවා ගත්තේය.කෙසේ වෙතත් අනෙක් ආරම්භක පිතිකරු ක්‍රිස් ශ්‍රීකාන්ත් මොහින්දර් අමරනාත් එක්ව සාර්ථක ආරම්භයක් ලබා දුන් අතර ඔහු ලකුණු 38 ක් ලැබීය. එය ඉන්දීය ඉනිමේ එක් ක්‍රීඩකයකු ලැබූ වැඩිම ලකුණු ගණන විය.ගෝල්ඩන් ගිනිජ්, ඩෙස්මන් හෙන්ස්, විවියන් රිචඩ්, ලැරී ගෝමස්, ෆවුඩ් බැක්කස්, ජෙෆ් ඩුජොන්, මැල්කම් මාෂල්, ඇන්ඩි රොබට්, ජොඑල් ගානර්, මයිල් හෝල්ඩින් වැනි ක්‍රිකට් පිටියේ පතාක යෝධයින්ගෙන් සැදුම් ලත් කොදෙව්වන් පිළිතුරු ඉනිම ක්‍රීඩා කිරීමට පිටියට පිවිසි අතර ඉන්දීය පන්දු යවන්නන් වූ කපිල් දේව්, බාල්වින්දර් සන්දු, මදන් ලාල්, රොජර් බිනී, මොහින්දර් අමරනාත් සහ කීර්ති අසද් ලකුණු 140 කට සීමා කිරීමට සමත් වූහ. එය ඕවරයකට 2.69 ක් තරම් ඉතා අඩු ලකුණු වේගයකි.ඕවරයකට 3.34 ක් වැනි ඉතා අඩු දළ වේගයක් සහිතව තුන්වැනි වරටත් ලෝක ක්‍රිකට් කිරුළ තම රටට ගෙන යාමේ පී‍්‍රතියෙන් පිටියට පිවිසි කොදෙව්වන්ට අනුශූරතාවයෙන් සැනසෙන්නට සිදුවීම ක්‍රිකට් ක්‍රීඩාවේ අවිනිශ්චිත බව පෙන්වීමට හොඳම උදාහරණයකි.ඉන්පසු යළිත් එදා මෙදා තුර කොදෙව්වන්ට ලෝක කුසලානය අසලට හෝ එන්නට නොහැකි වීමත් විශේෂත්වයකි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av11011617</link>
    <topic>ඔයා මේ යෝජනාවට කැමැති වෙන්නම ඕනැ.. තේරුණාද</topic>
    <author/>
    <content>ඔයා මේ යෝජනාවට කැමැති වෙන්නම ඕනැ.. තේරුණාදලියන්නේ නිව්ටන් ගුණසේකර අඳින්නේ හර්ෂ ගුණවර්ධන”මට හිතා ගන්න පුළුවන්...” කට කොණකට සිහින් සිනාවක් නඟා ගනිමින් තිසරු දෑස් පුංචි කළාය.”ඇයි ඔයට දිවැස් තියෙනවාද?””මට දිවෙස් නම් නැහැ.. ඒත් හිතාගන්න පුළුවන්..””අපි ඉක්මනට ඔයාගෙන් නිදහස් වෙන්න ඕනෑ.. තේරුණාද?””ඇයි පුංචි.. මාව ඔයගොල්ලන්ට බරක්ද?””පණ්ඩිත කතා කියන්න එපා ළමයො.. මේ ෆිල්ම් එකේ වැඩ ඉවර වුණ ගමන්ම අප්පච්චි හිතාගෙන ඉන්නෙ ඔයාගෙ වෙඩිං එක ග්‍රෑන්ඩ් එකට ගන්න..””ඇත්තද?””ඒ පාර ඔයා මාව විහිළුවකට ගත්තද?””අය්යෝ නැහැ..””අපි හිතාගෙන ඉන්නෙ ඔයාව හෙක්ටර්ට මැරි කරලා දෙන්න.. එයත් කාලයක් ඉඳලම ඔයා ගැන හෝප්ස් තියාගෙන ඉන්නෙ.. ඔය දෙන්නා අගේට මැච් වෙනවා. මගෙ සහෝදරයා හින්දා කියනවා නෙවෙයි.. හෙක්ටර් වගේ හොඳ ජෙන්ට් කෙනෙක් අද දාහකින් හොයා ගන්න බැහැ.. අනිත් එක බැරිස්ටර් කෙනෙක් අපේ පවුලට එකතුවෙන එක අපිට ලොකු නම්බුවක් කියලා හිතන්න..””ඉතින් ඔය යෝජනාවට මගෙ කැමැත්ත ඕනැ නැද්ද? එහෙම තීරණයක් ගන්න එක අසාධාරණ නැද්ද?””මොකක්ද ඒකෙ ඇති අසාධාරණකම? ඔයාට හොඳ යහපතක් කරන්න හදන එක අසාධාරණයක් වෙන්නෙ කොහොමද?””මං අසතුටු දෙයක් කරන්න හදන එක හරිම අසාධාරණයි.. මං කොහොමටත් ඔය යෝජනාවට කැමැති නැහැ.. එච්චරයි මට කියන්න තියෙන්නෙ.”තිසරු කටහඬ බින්ඳේ තරමක් ආවේගශීලිවය. සේරා පුපුරු ගසන දෑසින් යුතුව ඇය දෙස බලා සිටියාය.”ඔයා මේ යෝජනාවට කැමැති වෙන්නම ඕනැ.. තේරුණාද?””කවදා හරි මං මැරි කරන්නෙ මගෙ අදහස්වලට ගැළපෙන ගුණ යහපත් කෙනෙක්ව.. මට එයාගෙ සල්ලි.. තානාන්තර.. වතුපිටි.. බලපුලුවන්කාරකම් වැදගත් නැහැ..””එහෙමද හිතන් ඉන්නෙ?””ඔව් එහෙම තමයි..””අපි කියන විදියට වැඩ නොකළොත් මේ කිසිම දෙයක් තමුසෙට අයිති වෙන්න මං ඉඩ තියන්නෙ නැහැ.. අන්න ඒක හොඳට මතක තියා ගන්නවා.. මම නරක ගෑනියි කියන්න එපා ඔන්න.” සේරා උරහිස් තදින් ගස්සා පුටුවෙන් නැගිට්ටේ කෝපයෙන් දත්මිටි කමිනි.තිසරු මුවගට සිහින් සිනාරැල්ලක් නගාගෙන කෝපයෙන් ඉවතට ගිය සේරා දෙස බලා සිටියාය. ඇගේ පුහුමාන්නයට එරෙහිව වචනයක්..දෙකක් කියා ගන්නට ලැබීම ගැන ඇය ඇතුළු හදවතින් සතුටු වූවාය. එම සතියේම ඩග්ලස් දැරණියගල සමාජයට වහං වී සිටීමට උත්සාහ කළේය. දුරකථන ඇමතුම්වලට පවා ඔහු පිළිතුරු දෙන්ට ඉදිරිපත් වූයේ ඇමතුම කාගෙන්ද යන වග සැක හැර දැන ගැනීමෙන් පසුවය. සමහරු උඩින් හොඳ මුහුණ පෙන්නා කතා කළද හිත යටින් ඔහුගේ සමාජ විරෝධි ක්‍රියාවලට බැණ වැදුණේය. ඔහු සිය ජංගම දුරකථනයද ක්‍රියා විරහිත කරගෙන සිටියේ එයද මහා වධයක් වූ බැවිනි. එහෙත් පන්සලේ ලොකු හාමුදුරුවන්ගෙන් ලද ඇමතුමට පිළිතුරු නොදී මඟ හැර සිටීමට ඔහුට නොහැකි විය. ඇමතුම ගත්තේ සේරාය.”ඩගී... පන්සලේ ලොකු හාමුදුරුවෝ ඔයාට කතා කරනවා.””මං ගෙදර නැහැයි කියන්න..””මං ඉන්නවයි කියලා කිව්වනෙ.. එන්න. ඇවිත් කතා කරන්න.. අනේ..” සේරා ඔහුට ඇවිටිලි කළාය. ඩග්ලස් රිසීවරය අතට ගත්තේ හිත යටින් කුටු.. කුටු ගාමිනි.”ලොකු හාමුදුරුවනේ..?””මොකක්ද මහත්තයෝ මේ නඩු හබේ..? ලොකු දඩයක් ගැහැව්වයි කියලා පත්තරේ දාලා තියෙන්නෙ.. මට නම් අදහාගන්නත් බැරි වුණා..””බොරු නඩුවක්නෙ හාමුදුරුවනේ? දන්නෙ නැද්ද පොලීසියෙ වැඩ? ඒ අයට නඩු නැතිවෙන කොට මොකක් හරි බොරු ලෙඩක් පටලවලා නඩු දානවා. මේකත් ඒ වගේ වැඩක් හාමුදුරුවනේ..””මහත්තයට ඉතින් ඕක උසාවියෙදි කියන්න තිබුණනෙ. බලන්නකො මේකෙන් වෙච්ච හානිය? මහත්තයගෙ ගරු නම්බුව එහෙම පිටින්ම ඉවරයිනෙ. අනිත් එක මහත්තයා අපේ පන්සලේ අමද්‍යප සංගමයෙ සභාපතිතුමා..””ඕකුන්ට මගෙ නම්බුව නැති කරන්න බැහැ හාමුදුරුවනේ.. පොලීසියෙ ඔවුන් ඔතෙන්ට අරක්කු දාලා මගෙ කොල්ලො දෙන්නෙක්ව පොලීසියට කුදලන් ගිහින් තියෙනවා.. මොනවා කරන්නද.. බඩුත් උන්ගෙ.. නඩුත් උන්ගෙ.””අනේ මන්දන්නෙ නැහැ.. මගෙ හිටත් හරිම කනගාටුයි.. මහත්තයා..””ඒක නෙමේ හාමුදුරුවනේ.. මං අර පන්සලේ සංඝාවාසයට මුල්ගල තියෙන උත්සවය ගැන බතලගොඩ ඇමැතිතුමාට මතක් කළා. එතුමා කිව්වා ඇවිත් හම්බවෙන්න කියලා..””ඒ කාරණේ මතක් කොරන්න එක්කත් තමයි මේ කෝල් එක ගත්තෙ.. එහෙනම් අපි හෙට අනිද්දම ගොහින් ඇමැතිතුමාව හම්බවෙමු?””හොඳමයි.. මං දිනයක් ඉල්ලගෙන ඔබ වහන්සේට කතා කරන්නම්කො”හාමුදුරුවන්ගේ හිතට සතුටක් එක් කරමින් ඔහු කතාව අවසන් කළේය. සුවපහසු සෝෆාවට බරවී සිටි සේරා, සැමියාගේ මුහුණේ රැඳුන ඉරියව් හොඳින් නිරීක්‍ෂණය කළාය. හාමුදුරුවන් ඔහුට දොස් පවරන්නට ඇතැයි යන හැඟීම ඇගේ හද පතුලෙන් උඩට මතුවිය. ඩග්ලස් මුහුණ කලුකරගෙන ඉවත බලාගෙන සිටියේය.”මොකද හාමුදුරුවො කියන්නෙ?””උන්නාන්සෙත් මේක පත්තරෙන් දැකලා... මං ඇදබාපු බොරුව හාමුදුරුවො විශ්වාස කළාද මන්දා?” ඩග්ලස් බිඳුණ හඬින් කීවේය.”උන්වහන්සෙටත් ඕනෙ නැති කෙහෙල්මලක් නැහැ..”අප්‍රසන්න හඬින් කී සේරා තරහින් ඉවත බැලුවාය.”ටික දවසක් යනකොට ඕක මිනිසුන්ට අමතක වෙලා යයි සේරා..””ඒ වුණාට ටිකක් පරිස්සම් වෙන එක හොඳයි ඩගී.. පොලීසිය ආයෙත් කඩාපනින්න ඉඩ තියෙනවා.. ඕකුන් මහ අණක් ගුණක් නැති එවුන්..””මං තව වැඩි දොහක් ඔය ඕ.අයි.සී කාරයට නටන්න ඉඩ තියන්නෙ නැහැ සේරා. ඒකා පැටලුනේ නරක මිනිහෙක් එක්ක..””කරන කියන දෙයක් බොහොම ප්‍රවේශමින් ඩගී.. මට කියන්න තියෙන්නෙ එච්චරයි..” එවර ඇය කටහඬ බින්ඳේ පෙරට වඩා නිවුන හඬිනි. දෙදෙනාම විනාඩි දෙක තුනක නිහැඬියාවක ගිලී සිටියහ.ඒ වෙනවිට ඩග්ලස්ට සිතන්නට බොහෝ දේ ඉතිරිව තිබිණි. හැකි ඉක්මනින් චිත්‍රපටයේ වැඩ කටයුතු නිමකර ගැනීම ප්‍රධාන අභියෝගය විය.දැනටමත් ඒ සඳහා රුපියල් ලක්‍ෂ ගාණක් යටකර හමාරය. චිත්‍රපටය අසාර්ථක වුවහොත් සියලු අපේක්‍ෂා සුන් වී යනු ඇත. කුසුම්රානිගේ පි‍්‍රය ඇසුර දිගටම ලැබෙනවා නම් චිත්‍රපටිය අසාර්ථක වුවත් කම් නැතැයි අනතුරුව ඔහුට සිතෙන්නට විය.”මොනවද ඩගී ඔයා ඒ පාර කල්පනා කරන්නෙ? සේරාගේ කටහඬින් ඔහුගේ සිතුවිලි දැහැන බිඳී ගියේ එකවරමය. හිතට දැනුණු ලැජ්ජාව යටපත් කරගෙන ඔහු බිරිඳ දෙස හොරැහින් බැලුවේය.”ඔයාගෙ දෝණියන්දැ දැන් එන්න එන්නම ඇට්ටර වෙනවා.. මං කියන කිසිම දෙයක් එයා මායිම් කරන්නෙ නැහැ..” මෙතෙක් වේලා හිත යට සිර කරගෙන සිටි සිතුවිල්ල සේරා ආයාසයෙන් එළියට දැම්මාය.”ඇයි මොකුත් ප්‍රශ්නයක් ඇති වුණාද?” ඇගේ චෝදනාව හිතින් බැහැර කරමින් ඩග්ලස් දෙබැම රැළි කළේය.”මං කිව්වා අපි ඔයාව හෙක්ටර්ට මැරි කරලා දෙන්නයි හිතාගෙන ඉන්නෙ කියලා. කිව්වා විතරයි ගෑනි ආවේශ වුණා..”ඇගේ කතාවට ඩග්ලස් හැක.. හැක ගා උස්හඬින් සිනාසුණේය. සේරා හිත යට පුපුරුගහන තරහින් යුතුව ඔහු දෙස බලා සිටියාය.”මොකද ඔයා හිනාවෙන්නෙ?””අපි කොහොමද දන්නෙ සේරා.. අපේ දුව හෙක්ටර්ට කැමැති ද කියලා?””අකැමැති වෙන්න තියෙන හේතුව මොකක්ද කියලා ඔයා මට කියන්න?””හේතුව නම් මට කෙළින්ම කියන්න අමාරුයි... අපි හෙමිහිට දුවගෙන් අහලා බලමුකො.. අනිත් එක සේරා මගෙ ෆිල්ම් එක රිලීස් කරන කන් මට දුවගෙ වෙඩින් එක ගැන හිතන්න අමාරුයි..””හරි.. වෙඩින් එක පස්සෙ ගන්නවයි කියමුකො..? ඒත් මේ මැරේජ් එක කෙරෙනවද නැද්ද කියලා අපි අතරෙ ස්ථිර වචනයක් තියෙන්න ඕනැ නේද? මේවා පහු කළොත් කොහු .. කොහු වෙන්නත් බැරි නැහැ.. ඩගී.. ඒකයි මං මේ ඔයාට කියන්නෙ.””හරි.. හරි.. ඔයා කලබල නොවී ඉන්නකො... තාම දුවට විසිතුන ලැබුවා විතරයිනෙ.. අනිත් එක දෙන්නගෙ හඳහන් ගැළපෙන්නත් එපායැ සේරා.””කෙහෙල්මල හඳහන..?” සේරා තරහින් මුහුණ ගැස්සුවාය.සෑහෙන කාලයකට පසුව එදින තිසරුට, සඳුන්ව මුණ ගැසීමේ අවස්ථාව උදා වූයේ අහඹු ලෙසිනි. ඒ ඇගේ පි‍්‍රයතම යෙහෙළිය වූ අනුපමාගේ නිවහනදේයී. එය ඉරිදා දවසක් වූ බැවින් සඳුන්ට ද එදින හොඳහැටි විවේකය තිබුණේය. චිත්‍රපටයේ වැඩ කටයුත්තක් සඳහා ඩග්ලස් ඉරිදා උදෑසනින්ම නිවසින් පිටතට ගොස් සිටි අතර සේරාද මහිලා සමිතියේ රැස්වීමකට සහභාගි වීම සඳහා නිවෙසින් බැහැර වී සිටියාය.උදාවූ ඒ අනගි අවස්ථාවෙන් උපරිම ප්‍රයෝජන ගන්නට තිසරු ක්‍රියා කළාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av11011618</link>
    <topic>සමෝධානය</topic>
    <author>සුනිල් මිහිඳුකුල</author>
    <content>සමෝධානයප්‍රවීණ ගීත රචකයකු වන සුනිල් සරත් පෙරේරා ගේ ’ගීත පද රචනා විමර්ශන’, ගීතය පිළිබඳ අලුතින් යමක් හිතන්න ඉඩ සලස්වන ඉතා වැදගත් පොතක් විදියට හඳුන්වන්න පුළුවන්. ගීතය සම්බන්ධයෙන් නව්‍ය මතවාද කීපයක්ම ඔහු මෙහිලා ඉදිරිපත් කර ඇති බව පෙනෙනවා.විශේෂයෙන් ‘චින්තාවලියේ සංගීතය’ නමින් වන ලිපිය ඉතා වැදගත් විමර්ශනයක්. ඇත්තටම, ගීත පදමාලාවක් ඇතුළෙම නොඇසෙන සංගීතයක් තිබෙනවා.උදාහරණයක් විදියට කුමාරතුංග මුනිදාසගේ ‘සඳපානේ වැලිතලා’ වැනි ගීතයක් හෝ ‘සිංහබාහු’ නාටකයේ එන ‘දස දෙස ඉන්ද්‍රා’ වැනි ගීතයක් ගත්තොත් එහි වචන විසින්ම තනුවක් නිරායාසයෙන්ම උපදවනු ලබනවා.මේ ලිපියේ එන තවත් වැදගත් කරුණක් තමයි රවින්ද්‍රනාත් තාගෝර්, ආනන්ද සමරකෝන් හා මහගමසේකර වැනි චිත්‍රශිල්පි - ගීත රචකයන්ගේ නිර්මාණවල පවත්නා සමරූපතා විශදකර බැලීම. එම අදහස් ද චින්තාවලියේ සංගීතය වටහා ගැනීමට මහත් රුකුලක් බව සුනිල් සරත් පෙරේරා පෙන්වා දෙනවා.’ගේය කාව්‍ය: ව්‍යාකූල චින්තනයකි’ නම් වූ ලිපියත් ගේය කාව්‍ය යන වචනයේ ඇති සදොස් බව විවේචනය කරන සුවිශේෂ ලිපියක්.මේ ආකාරයෙන් අලුත් සංකල්ප ගණනාවක්ම සුනිල් සරත්ගේ මේ පොතට ඇතුළත් වෙලා තිබෙනවා. ගීත සාහිත්‍යය කෙරෙහි උනන්දු වන විද්වත් රසිකයන්ට මෙබඳු පොතක් ඉතාම පලදායී වේවිය කියා මා හිතනවා.ප්‍රවීණ සිනමා කලා විචාරකයකු වූ සිරිල් බී.පෙරේරා ගුණානුස්මරණය මේ මස 20 වැනි දිනට යෙදී තිබෙනවා. සිරිල් වැනි විශිෂ්ට ගණයේ කලා විචාරකයකු ඇසුරු කරන්ට ලැබීම මගේ ජීවිතයේ මා ලැබූ පරම භාග්‍යයක් කොට මා සලකනවා.සිරිල් බී.පෙරේරා දසවන සංවත්සර උළෙල 2002 ජනවාරි 20 වැනිදා වත්තල පුරහලේ පැවැති අවස්ථාවේදී මුද්‍රණය කළ සමරු කලාපයට මම ලියපු ලිපියේ මාතෘකාව වුණේ ‘සිරිල් එක්ක එකට හිඳගෙන ඩ්‍රින්ක්ස් දාපු අන්තිම පරපුර’ යන්නයි.සිනමා කලා විචාරකයකු වශයෙන් සිරිල් බී.ගේ සුවිශේෂත්වය වුණේ ඔහු කිසියම් නව්‍ය මතවාදයක් තම විචාරවලින් ඉදිරිපත් කිරීමයි. 1960 දී ඔහු ‘දිනදින’ සඟරාවට ලියූ ‘යළි උපන්නෙමි’ නවකතාවේ විචාරයේ ඉඳන් විජය කුමාරතුංගගේ මරණය අළලා ලියපු ලිපිය දක්වා ඔහු ලියූ විචාරශීලි ලිපිවල මොකක් හරි අලුත් මතවාදයක් දකින්න ලැබුණා.සුගතපාල ද සිල්වා ගේ නාට්‍ය ගැන, ‘පරසතුමල්’ චිත්‍රපටය ගැන, දේශීය සිනමාවක් කියා දෙයක් නැහැයි කීම, ධර්මසිරි බණ්ඩාරනායකගේ චිත්‍රපට, එච්.ආර්.ජෝතිපාලගේ ගීත ගැන සිරිල් බී. ලියූ ලිපි මෙරට සංස්කෘතික බුද්ධිය කැලඹීමට සමත්වුණු මතවාදවලින් යුක්ත වුණා.කොරියානු සිනමාව ගැන මට තිබුණේ ඉතාම අල්ප දැනුමක්. කොරියානු සිනමාව ගැනත් සමකාලීන කොරියානු සිනමාවේ විශිෂ්ටතම අධ්‍යක්ෂවරයා ලෙස පිළිගැනෙන කිම් කී දුක් ගේ චිත්‍රපට ගැනත් මම මුලින්ම දැන ගත්තේ සංජීව පුෂ්පකුමාර ලියපු ’කොරියානු සිනමාව සහ කිම් කී දුක් ගේ සිනමා රූප’ නමැති අගනා පොතෙන්. සංජීව දකුණු කොරියාවෙන් ශිෂ්‍යත්වයක් ලබාගෙන එහි (ඒෂියන් යන්ග් ෆිල්ම් මේකර්ස් ෆෝරම් වෙතින්) සිනමාකරණය හැදෑරුවෙක්.කිම් කී දුක්ගේ අන්තර්ජාතික අවධානයට ලක්වුණ චිත්‍රපට බොහෝමයක්ම දැන් මෙරට ඩී.වී.ඩී. වෙළෙඳපොළේ තියෙනවා.කිම් කී දුක් 2004 දී හදපු ’සමාරියා’(SAMARIA) විශිෂ්ට නිර්මාණයක්. යුරෝපයේ විනෝද සවාරියක් යෑම සඳහා මුදල් සොයාගැනීමට ගණිකා වෘත්තියට පිවිසෙන යොවුන් පාසල් ශිෂ්‍යාවන් දෙදෙනකු ගැන මේ චිත්‍රපටයෙන් කියැවෙනවා. ඒ ඔස්සේ විශාල සමාජ විවරණයක් කරන්න අධ්‍යක්ෂවරයා සමත් වෙනවා.කිම් කී දුක් ගේ චිත්‍රපට කීපයකම ගණිකා වෘත්තිය ගැන කියවෙනවා. කොරියාව ගණිකා වෘත්තියට ප්‍රකට රටක්. මෙහිදී මට මතක් වෙන්නේ කිම් කී දුක් වරක් කළ එක්තරා ප්‍රකාශනයක්.”ඔබ හිතනවා නම් මගේ චිත්‍රපටවල නිරූපණය වන ස්ත්‍රීන්ගේ අවාසනාවන්ත භාවය මා නිර්මාණය කළ එකක් බව එය ඉතාම භයානකයි. ඔබ හිතනවා නම් දැනටමත් අප සමාජය තුළම පවතින ප්‍රශ්නයකුයි මා ඉදිරිපත් කර තිබෙන්නේ කියා ඔබ මට වෛර කරන එකක් නැහැ.”බර්ටෝල්ට් බ්‍රෙෂ්ට් ගැන අද සිංහලෙන් පතපොත ලියැවෙන්නෙ නැති තරම්. ඊට හේතු දෙකක් මා දකිනවා. එකක් සමාජවාදී රාජ්‍යවල බිඳවැටීම. අනික බ්‍රෙෂ්ට්ගේ නාට්‍යයක සිංහල පරිවර්තනය වූ ‘හුණුවටයේ කතාව‘ දැන් අ.පො.ස. උසස් පෙළ විභාගයට නිර්දේශව නොතිබීම.මේ කිසිවක් වැදගත් කොට නොසලකන තරුණ නාට්‍යවේදියකු වන ධර්මජිත් පුනර්ජීව බ්‍රෙෂ්ට් ගැන අගනා පොතක් ලියා තිබෙනවා. ඔහු එය නම් කර තිබෙන්නේ ’බර්ටෝල්ට් බ්‍රෙෂ්ට් නාට්‍ය සංකල්ප - සමාජ විද්‍යාත්මක ජගත් දෘෂ්ටි’ යනුවෙන්.බ්‍රෙෂ්ට් ගේ පෞද්ගලික ජීවිතය ගැන පසුගිය කාලේ අනාවරණය වුණු දේවල් ගැන හිතද්දි ඔහු ගැන අපට ඇතිවන්නේ පිළිකුල් සහගත හැඟීමක් වුණත් ඔහුගේ නාට්‍ය නිර්මාණ (ඒවත් වෙන වෙන අයගේ යැයි කියැවෙනවා) නම් නිසැකවම උසස් කලාකෘති.බ්‍රෙෂ්ට් ගැන සිංහලෙන් ලියැවුණු හැම පොතක්ම වගෙ මම කියවලා තියෙනවා. ඒත් ධර්මජිත්ගේ මේ පොත ඔහුගේ නාට්‍ය අළලා සිංහලෙන් ලියැවුණු හොඳම කෘතිය යැයි මා සිතනවා. ‘පොතේ අගට ඔහු එකතු කරලා තියෙන සුගතපාල ද සිල්වා, ආචාර්ය මයිකල් ප්‍රනාන්දු හා විජිත ගුණරත්නගේ සම්මුඛ සාකච්ඡාත් ඉතාම සාරවත්. පොතට තවත් ගැඹුරක් ඒ සාකච්ඡා ටික එකතු කරනවා.ටෙලි නිර්මාණවේදීන්ගේ සංසදය සංවිධානය කරන ‘සතිස්චන්ද්‍ර එදිරිසිංහ ප්‍රතිභාවලෝකනය’ අද කොළඹදී පැවැත්වෙනවා. ඒ වෙනුවෙන් නිකුත් කෙරෙන සමරු කලාපයකට මගෙනුත් ලිපියක් ඉල්ලා තිබුණා.මට යෝජනා කර තිබූ මාතෘකාව වුණේ ‘සිනමාව තුළ ජාත්‍යන්තරය යා කළ සතිස්ගෙ රංග කුසලතාව‘ යන්නයි. ඒ මාතෘකාවෙන් ලිපියක් ලියන මා පමණක් නොව ඕනෑම කෙනෙක් හරි අමාරුවකයි වැටෙන්නේ.ඊට හේතු වෙන්නේ සතිස්ගේ සිනමා රංග කුසලතාව ජාත්‍යන්තරය හා යා නොවුණ එකක් වීමයි. ඔහු ‘මදර් තෙරේසා’ චිත්‍රපටයේ රඟපෑවා තමයි. එසේම තවත් විදේශීය චිත්‍රපට දෙක තුනකත් රඟපෑවා තමයි. ඒත් ඒවා ජාත්‍යන්තර හා යාවුණු උත්කෘෂ්ඨ චරිතාංග නිරූපණ වීද යන්න ගැටලුවක්.සතිස් අයියාගේ රංග ප්‍රතිභාව වඩාත්ම පළවුණේ සිනමාවෙන් නොව වේදිකා නාට්‍ය කලාවෙන් බවයි මගේ හැඟීම. සිනමාවේදී ඔහුට අත දිගහැරලා රඟපාන්න පුළුවන් තරම් සංකීර්ණ චරිත ලැබුණේ නැහැ. කොටින්ම ඔහු අධ්‍යක්ෂණය කළ චිත්‍රපටවල පවා එහෙම සංකීර්ණ චරිත තිබුණේ නැහැ.ඒත් ‘කොටි වලිගය’ චිත්‍රපටයේ ඔහු ඉතාම කෙටි දර්ශනයක පෙනී සිටිමින්, වචන තුන හතරක සංවාද කණ්ඩයක් පමණක් භාවිතා කරමින් කළ රංගනය නම් අතිවිශිෂ්ටයි. මේ චිත්‍රපටයේ ඔහු බෞද්ධ භික්ෂුවක්. ජාතිවාදී කලබල අවස්ථාවක මාරාන්තික ප්‍රහාරයකට ලක්වුණු දෙමළ මිනිසෙක් පන්සලට ඇවිත් හැංගෙනවා. ඔහු ගේ ලේ පැල්ලම් ඔස්සේ ඔහු පසුපස ලුහුබඳින සිංහල ජාතිවාදීන් දෙමළ මිනිසා සොයද්දී භික්ෂුව කියන්නේ මෙච්චරයි.”සිංහල ලේ ද දෙමළ ලේ ද කියලා කොහොමද දන්නේ?”ඇත්තටම විශිෂ්ට චරිතාංග නිරූපණයක් කරන්න මුළු චිත්‍රපටය පුරාම දිවෙන දීර්ඝ සංවාද ඇතුළත් අතිශය සාරගර්භ චරිත අවශ්‍ය ද කියන ප්‍රශ්නය සතිස් මේ රඟපෑමෙන් ප්‍රශ්න කර තිබෙනවයි කියලා මා හිතනවා.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av11011619</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නමාතලේ ධර්මා ඒකනායකප්‍රශ්නය – එච්.ආර්. ජෝතිපාල හා ග්‍රේෂන් ආනන්දගෙන් පසු බිහිවූ දක්ෂතම ගායකයා කවුද?පිළිතුර – ආයේ වචන දෙකක් නැහැ සුරේන්ද්‍ර පෙරේරා.  කපුගොඩ මාළිඳ සරත් රණසිංහප්‍රශ්නය - සිංහලෙන් දෙබස් කැවූ ‘අංජලි’ චිත්‍රපටය ගැන යමක් කියන්න?පිළිතුර – 1957 දි තිරගත වුණු මේ චිත්‍රපටය අධ්‍යක්ෂණය කළේ චේතන් ආනන්ද්. මෙහි චේතන් ආනන්ද්, නිම්මි, මෙහෙමුඩ්, කුම්කුම් ප්‍රධාන චරිත රඟපෑවා. සංගීතය සැපයුවේ ජායිදේව්.  උතුරු පිටිපන විල්බට් සේනාධීරප්‍රශ්නය - රෝහණ වීරසිංහ ගයන ‘ගමන් මඟක් තිබුණාද මේ’ ගීතයේ තනුව රෝහණගේම ද?පිළිතුර – නැහැ. එඩ්වඩ් ජයකොඩිගේ  බෙලිගල මනහර වෑකඩ මහින්දප්‍රශ්නය – පසුගියදා අප අතරින් සදහටම සමුගත් ග්‍රේෂන් ආනන්ද ගැන ඔබේ අදහස් දක්වන්න?පිළිතුර – කවුරුත් පිළිගන්නව වගේ එච්.ආර්. ජෝතිපාලගෙන් පසු බිහිවුණු විශිෂ්ටතම චිත්‍රපට පසුබිම් ගායකයා ඔහු. ඉතාම මිහිරි කටහඬක් ග්‍රේෂන්ට තිබුණා. ඒ වගේම ඔහුට සංගීතය පිළිබඳවත් හොඳ දැනුමක් තිබුණා. පෞද්ගලිකව ගත්තොත් ග්‍රේෂන් අපේ ළබැඳි මිතුරකු වුණා.  තල්ගම පි‍්‍රයංකා පි‍්‍රයදර්ශනිප්‍රශ්නය – ප්‍රවීණ නළු රවින්ද්‍ර රන්දෙනියගේ ලිපිනය පළ කරන්න?පිළිතුර–283, පරණ නුවර පාර, දළුගම කැලණිය.  නිවිතිගල අනුරාධා සමරසේකරප්‍රශ්නය – ‘රිදී රැයක්’ වැනි වැඩසටහන්වලදි ශි‍්‍රයානි අමරසේන, වීණා ජයකොඩි, වසන්ති චතුරාණි වැනි මැදිවියේ නිළියන් නටනවා දැක්කම ඔබට මොනවද හිතෙන්නේ?පිළිතුර – ඔබට හිතෙන්නේ මොනවද? ඒ දේ ම තමයි මටත් හිතෙන්නේ.  වත්තල හුණුපිටියේ ඩබ්ලිව්.බී. ජයරත්නප්‍රශ්නය – ‘ටජ්මහල්’ හින්දි චිත්‍රපටයේ ‘ජොවාදා කියාවෝ නිබානා පරේගා’ ගීතය සඳහා පෙනී සිටින නළුවා කවුද?පිළිතුර – ප්‍රදීප් කුමාර්  බණ්ඩාරගම කසුන් විජේනාමප්‍රශ්නය – මැග්සේසේ සම්මානය දිනූ ශ්‍රී ලාංකේය විශිෂ්ටයන් කවුද?පිළිතුර – ආචාර්ය පණ්ඩිත් අමරදේව, මර්සලින් ජයකොඩි පියනම, ආචාර්ය ඒ.ටී. ආරියරත්න, මේරි රත්නම්, ටාසි විට්ටච්චි, එල්.ටී.පී. මංජු ශ්‍රී, ෆර්නැන්ඩස් හර්මන් ජිල් ජෝශප් සහෝදරතුමා, මහාචාර්ය එදිරිවීර සරච්චන්ද්‍ර.  වදුරඹ සරත් ගාල්ලගේප්‍රශ්නය – ආචාර්ය පණ්ඩිත් අමරදේවයන් ගයන ‘ආරාධනා නයන ආරාධනා’ නම් වූ ගීතය ලියා ඇත්තේ කවුරුන්ද?පිළිතුර – මහාචාර්ය කේ.එන්.ඕ. ධර්මදාස  හැටන් චන්ද්‍රකාන්ති ලියනසූරියප්‍රශ්නය - මෙතෙක් තිරගත නොවූ සිංහල චිත්‍රපටවලට සම්මාන ලැබී තිබෙනවා ද? ඒ මොනවාද?පිළිතුර – අශෝක හඳගමගේ ‘සඳ දඩයම’ චිත්‍රපටයට විචාරක සම්මාන ලැබුණා. ඒත් ඒ චිත්‍රපටය මෙතෙක් තිරගත වී නැහැ.  මොරටුවේ ඩබ්ලිව්.ඩබ්ලිව්.එස්. ප්‍රනාන්දුප්‍රශ්නය – ‘සිකුරු ලියා’ චිත්‍රපටයේ රඟපෑ බන්දුල ගලගෙදර දැන් කෝ?පිළිතුර – පහත එන ලිපිනයෙන් ඔහු ගැන විමසා බලන්න. 425/11, අවිස්සාවේල්ල පාර, රණබිම මාවත, මුල්ලේරියාව.මේ සතියේ පහත නම් සඳහන් අයත් ප්‍රශ්න එවා තිබුණා. කුරුණෑගල චන්දිම බණ්ඩාර, හාරිස්පත්තුවේ ආර්.ජී. ධර්මසේන, කපුගොඩ මාළිඳ සරත් රණසිංහ, දාගොන්නේ කරුණාතිලක බෝඹුවල, හල්කඳවිල සරත් කරුණාරත්න, රාගම අයිලින් සෝවිස්, කුලියාපිටියේ කපිල ජයවිලාල් හේරත්, ගාල්ලේ සුරංගි දිල්රුක්ෂි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=av11011620</link>
    <topic>ප්‍රීටි සින්ටා යුවරාජ්ට බැල්ම දමයි</topic>
    <author>සුජීව තේවහෙට්ටිගේ</author>
    <content>ප්‍රීටි සින්ටා යුවරාජ්ට බැල්ම දමයිප්‍රිටි සින්ටා පසුගිය සති දෙක තුන ගතකළේ තරමක අසහනකාරී බවකින්. මඳ අසනීප තත්ත්වයක් තිබුණු නිසයි ඇය එලෙස කාලය ගතකළේ. අලුත් අවුරුද්ද ලබනවාත් එක්කම ප්‍රීටිගේ දොම්නස පහව ගිහින්. ඇය නැවතත් ප්‍රීතිමත් සිතින් යුතුවයි තමන්ගේ වැඩ කටයුතු කරමින් සිටින්නේ.ප්‍රීටිගේ මුහුණින් නිතරම මතුවන්නේ පුළුල් සිනහවක්. ඇය තුළින් සිනහව මැකී යන්නේ කලාතුරකින්. කොහොම වුණත් වෙනදා ඇය තුළින් දකින සිනහව යටින් තවත් ප්‍රබෝධවත් ගතියක් තිබෙන බවයි ඇයගේ සමීපතමයන් පවසන්නේ.මේ සතුටට හේතුවක් තියෙනවද? කවුරත් විමසනවා. ඔව්. විශේෂ හේතුවක් නම් තියෙනවා. ප්‍රීටි ගේ සිතට ප්‍රබෝධය, සතුට ළඟාකර දෙන්නේ එක්තරා අමුත්තෙක්.ඔහු කවුරුන්ද? ඔහු, ජනප්‍රිය ක්‍රිකට් ක්‍රීඩකයෙක්. ඒ, යුවරාජ් සිං. මේ ක්‍රිකට් ක්‍රීඩකයා සහ ප්‍රීටි අතර සමීප ඇසුරක් ඇතිවී තිබෙන බවයි බොලිවුඩ්පුරයෙන් ලැබෙන නැවුම් ආරංචිවලින් දැනගන්නට ලැබුණේ.ප්‍රීටි මීට කලින් පෙමින් වෙලී සිටියේ නෙස් වාඩියා නම් වූ කෝටිපති ව්‍යාපාරිකයා සමඟයි. ඔහු ඉන්දියාවේ බොම්බේ ඩයින් නම් වූ නාවික සමාගමේ කළමනාකාර අධ්‍යක්ෂවරයායි.මේ සමාගම අයත්වන්නේ ද ඔහුටයි. ඉන්දීය ක්‍රිකට් කණ්ඩායමක් වන කිංග්ස් ලෙවන් පන්ජාබ් පිලෙහි සම අයිතිකාරත්වය නෙස් සහ ප්‍රීටි සින්ටා සතුව පවතිනවා. නෙස් සහ ප්‍රීටි ගේ ආදර කතාව ඇරඹුණේ 2005 පෙබරවාරි මාසයේ ඉඳලයි.මේ දෙදෙනාගේ පෙම් සබඳකම පිළිබඳ උණුසුම් වගතුග එතැන් පටන් දිග හැරෙන්නට පටන් ගත්තා. නමුත් 2009 ඉන්දීය ප්‍රිමියර් ලීග් ක්‍රිකට් තරගාවලිය පැවැත්වුණු කාලයේදී ඇතිවුණු අමිහිරි සිදුවීමක් හේතුවෙන් නෙස් සහ ප්‍රීටිගේ ආදර කතාව නිමාවට පත්වුණා. එම අවස්ථාවේදී නෙස් බීමත්ව සිටීම මේ සිදුවීමට මුල බවයි, සමහරු ප්‍රකාශ කර තිබුණේ.ප්‍රීටි සහ නෙස් අතර පෙම් සබඳකම පැවැති දිනවලදීමයි ප්‍රීටි, යුව්රාජ්ව හඳුනාගත්තේ. ඒ වන විටත් ඔහු කිංග්ස් ලෙවන් පන්ජාබ් ක්‍රිකට් පිලෙහි ක්‍රීඩකයෙකු ලෙස ක්‍රීඩා කළා.ප්‍රීටි, යුව්රාජ්ව හඳුනාගත්තේ 2008 වසරේදීයි. එතැන් පටන් යුව්රාජ් සහ ප්‍රීටි නිතරම මුණගැසුණා.නමුත්, දෙදෙනා අතර ආදරයක් තිබුණු බවට ආරංචි පැතිරී ගියේ නැහැ. 2009 දී ප්‍රීටි, නෙස්ගෙන් වෙන්වූවාට පසුව යුව්රාජ් ඇය වෙත වඩාත් සමීප වුණා.මෙතැනදි යුව්රාජ්ගේ හිටපු පෙම්වතිය ගැනත් සිහිපත් කරන්න ඕනෙ. ඇය බොලිවුඩ් නිළි කිම් ශර්මායි. යුව්රාජ්, කිම් ගෙන් වෙන් වුණේ ඔහුගේ දෙම්පියන්ගේ බලපෑම මතයි.විශේෂයෙන්ම යුව්රාජ් ගේ මව ප්‍රකාශ කර තිබුණේ තම පුතු බොලිවුඩ් නිළියක සමඟ සම්බන්ධකම් පැවැත්වීම තමන් කිසිසේත්ම අනුමත නොකරන බවයි.මව් පිය අකමැත්ත නිසා කිම් ගෙන් වෙන්වූ යුව්රාජ්, දැන් නැවතත් සමීපව සිටින්නේ සුපිරි බොලිවුඩ් නිළියක වෙතටයි.ප්‍රීටි සහ යුව්රාජ් අතර පවතින සබඳකම මාධ්‍යයන් හි ප්‍රධාන මාතෘකාවක් වුණේ නැහැ. ඒ වුණත් පසුගිය දෙසැම්බර් මාසයේ දී පැවැති යුව්රාජ්ගේ උපන් දින සාදයෙන් පසුව කාගේත් ඇස් ප්‍රීටි සහ යුව්රාජ් වෙත යොමුවුණා.දෙසැම්බර් 12දා පැවැති ඒ උපන් දින සාදයේ විශේෂ අමුත්තිය වූයේ ප්‍රීටියි. උපන් දින සාදය පැවැත්වුණේ යුව්රාජ්ගේ නිවෙසේදී නම් නොවෙයි.පෞද්ගලික නෞකාවකදීයි. ඒවා මාධ්‍යයන් වෙත හෙළිදරව්වීම වළක්වා ගන්නට යුව්රාජ් උත්සුක වූ බවයි දැනගන්නට ලැබුණේ. උපන් දින සාදය මධ්‍යම රාත්‍රිය ද පසුවෙමින් පැවැත්වුණු බවත් පැවසෙනවා.වැඩි ප්‍රසිද්ධියක් නොදී මේ සාදය පැවැත්වුණත් කරුණු කාරණා එහෙන් මෙහෙන් ඇහිඳගත් උදවිය ප්‍රකාශ කර තිබුණේ එය මධ්‍යම රාත්‍රියෙන් පසුව ‘සීමාව ඉක්මවා’ ගිය අසංවර සාදයක් බවට පත්වූ බවයි. මේ ගැන තවත් නොයෙකුත් කටකතා පැතිරෙන්නට වැඩි දවසක් ගතවුණේ නැහැ.කටකතා ආරංචි වුණු යුව්රාජ් කෝපයට පත්වුණා. “මගේ බර්ත් ඩේ පාටි එක තිබුණේ හොර රහසේ නෙමෙයි. මගේ අම්මාත් ඒකට එකතු වෙලා හිටියා. අම්මාත් හිටපු සාදයක් ‘සීමාව ඉක්මවා අසංවර විදිහට පවත්වන්නේ කොහොමද?’ යුව්රාජ් ප්‍රශ්න කළා.මව එලෙස පවසද්දී යුව්රාජ් නැවතත් මුව විවර කළා..”ඒ මගේ 30 වැනි උපන් දිනය. එක එක්කෙනා කියන වල්පල්වලට උත්තර දෙන්න මම කැමැති නැහැ. ඇයි මේ කටකතා පතුරුවන අයට බැරි, මගේ ක්‍රිකට් ජීවිතය ගැන කතා කරන්න? ප්‍රීටි ගැනත් ගොඩක් දේවල් කියවෙනවා.මගෙන් එයා ගැන අහනවා. ප්‍රීටි, මගේ හොඳ මිතුරියක්. අවංක තරුණියක්. කිංග්ස් ලෙවන් පන්ජාබ් පිල එයාගෙයි. මම ඒ කණ්ඩායමට සුබ පතනවා.”සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=am1101161</link>
    <topic>දුක් කරදර නිහඬව විඳදරා නොගෙන</topic>
    <author>සුනිල් දයා අල්විස්</author>
    <content>දුක් කරදර නිහඬව විඳදරා නොගෙනහිංසනය, මහ මැදුරටත් දුගී පැල්පතටත් බලපාන සමාජමය ප්‍රශ්නයක් බවට අද පත්ව තිබේ.ගෘහස්ථ හිංසනය අවම කිරීමට නැතිනම් වැළැක්වීමට සෞඛ්‍ය සේවාවේ ද වගකීමකි.ගෘහස්ථ හිංසනයට ලක්වන අය එම පීඩාකාරී තත්ත්වයෙන් මුදා අස්වැසිල්ලක් ලබාදීමට සෞඛ්‍ය අමාත්‍යාංශයේ පවුල් සෞඛ්‍ය කාර්යාංශයේ ප්‍රජා සෞඛ්‍ය වෛද්‍ය අංශය මඟින් ‘මිතුරු පියස’ සේවා මධ්‍යස්ථාන හඳුන්වා දෙයි.හිංසන සිදුවීම් අද පෙරට වඩා වැඩි වී තිබෙන නමුත් බොහෝවිට මේවා නිහඬව විඳදරා ගැනීමට හිංසනයට ලක්වන කාන්තාවෝ පුරුදු වී සිටිති. එවැනි තත්ත්වයන්ට මුහුණ දෙන අහිංසක දරුවන්ට ද සිදුවී තිබෙන්නේ ද එබඳු නිහැ¼ඩියාවකින් සියලු දේ විඳ දරා ගන්නටය.ස්වාමි පුරුෂයන් නිවසේදී ප්‍රචණ්ඩව හැසිරීම නිසාත් හිංසන ක්‍රියාවලට පෙළඹීම නිසාත් කාන්තාව පහරකෑම්වලට ලක්වීම තුවාල සිදුවීම අස්ථි බිඳීම ශරීරයේ තැලීම්වලට භාජනයවීම ආදී අනේක විධ හිරිහැරවලට භාජනය වේ.තම නිවසේ සිදුවන මෙවැනි සිද්ධීන් දකින දරුවන් ද මානසික පීඩාවන්ට පත්වන අතර කායිකව ද හිංසාවට හා පීඩාවට පත්වේ.ගෘහස්ථ හිංසනයටත් ප්‍රචණ්ඩත්වයටත් මුහුණ දෙන කාන්තාවන් ද දරුවන් ද පුරුෂ පාර්ශ්වයට ද උපදෙස් හා පිහිට ලබා දෙමින් සහන සලසන ‘මිතුරු පියස’ සේවාවන්වලින් ආරම්භයේ සිටම ජනපි‍්‍රයත්වයට පත්ව තිබෙන මධ්‍යස්ථානයකි මාතර මහරෝහලේ පිහිටි මිතුරු පියස සේවා මධ්‍යස්ථානය.එසේම එම මධ්‍යස්ථානයේදි යෞවන යෞවනියන්ගේ ගැටලු සාකච්ඡා කර යොවුන් ජීවිතයේ ප්‍රශ්න දෙස හරි දැක්මෙන් බලන්නට හිතන්නට පොළඹවන මානසික සෞඛ්‍යයක් ගොඩනඟා ගැනීමට උපදෙස් දෙනු ඇත.එම මධ්‍යස්ථානයේ සේවා ලබා ගැනීමට මාතර නගරයේ සහ ඒ අවට පළාත්වලින් පමණක් නොව හම්බන්තොට රත්නපුරය ඇතුළු දුරබැහැර පළාත්වලින් ද පිරිස් පැමිණෙති.ප්‍රසව හා නාරිවේද විශේෂඥ වෛද්‍ය ලක්ෂ්මන් සේනානායක මහතා ස්ත්‍රී පුරුෂ සමාජභාවය ආශි‍්‍රත හිංසනය හා ප්‍රචණ්ඩත්වය පිළිබඳව සෞඛ්‍ය වැඩසටහන්වල දිගුකලක් සිට සහභාගි වෙමින් කාන්තාවන්ට සහ දරුවන්ට අත්විඳින්නට සිදුවන සෞඛ්‍යමය ප්‍රශ්න හා දුක්ගැහැට හොඳින් දත් ;;වද්‍යවරයෙකි.ඒ මහතා මේ පිළිබඳව මාතර රෝහලේ මිතුරු පියස මධ්‍යස්ථානයේදී පැවැති සම්මන්ත්‍රණයකදී දක්වන ලද අදහස් මෙසේය.ඔබ ගෘහස්ථ හිංසනයට ලක්වේ නම් ඒ සඳහා ඇති ඉඩකඩ වැඩි නම් නිශ්ශබ්ද නොසිට නිහැඬියාව බිඳිය යුතුය. මන්දයත් හිංසනය කායිකව, මානසිකව ලිංගිකව හා ආර්ථික ආදී වශයෙන් පීඩාවට පත්කරන හෙයිනි.අපේ කලාපයේ සෙසු රටවල් හා සැසඳීමේදී මාතෘ මරණ අනුපාතය බෙහෙවින් අඩුය. එය හොඳය. නමුත් මේ වන විට සියදිවි නසා ගැනීමේ මාතෘ මරණ වැඩිවීමක් පෙන්නුම් කිරීම හිංසනය නිසා ඇතිවූ තත්ත්වයකි. සියයට 40 ක් පමණ ගැබ්බර මාතාවන් ද ගෘහස්ථ හිංසනයට ලක්වේ.ඇස් අන්ධ වීම, කන තුවාල ඇතිවීම, බිහිරි වීම, තැලීම් හා තුවාල ශරීරයේ ඇතිවීම, අස්ථි බිඳීම සදාකාලික ආබාධිත තත්ත්වයන් ඇතිවීමත් අනවශ්‍ය ගැබ් ගැනීම, ප්‍රජනක සෞඛ්‍ය ප්‍රශ්න ආදී කෙළවරක් නැති ප්‍රශ්න රැසකට ස්ත්‍රිය ගොදුරු වන්නේ ගෘහස්ථ හිංසනය නිසාය.ස්වාමි පුරුෂයා තම බිරිඳට ලබා දුන් දඬුවම්වලදී හිංසනයේ හා ප්‍රචණ්ඩත්වයේ සැහැසි බව කියාපායි. එක් ස්වාමි පුරුෂයකු තම බිරිඳගේ කකුල් දෙකම කපා දමා ඇත. ස්වාමියා නැති වේලේ බිරිඳ මවගේ නිවසට යාම වරදක් කොට සලකා මේ දඬුවම ඇයට ලබාදී තිබේ. වාසනාවකට මේ ගැබිනි කාන්තාවගේ එක කකුලක් බේරා ගැනීමට වෛද්‍යවරු සමත් වූහ. ඇය මවක් බවට පත්වූයේ කකුලක් අහිමිවය.ගර්භණී තවත් කාන්තාවකගේ අත්දෙකම කපා දැමීමේ සිදුවීමක් ද කාන්තා හිංසන සිද්ධීන්වල දී වාර්තා වී ඇත. තැලුම් සහ තුවාල ලැබූ කාන්තාවන් ද රෝහලට පැමිණි විට පවසා සිටියේ වැටීමෙන් මේ දේ සිදුවුණු බවයි. එවැනි අය නැවත නැවත පැමිණ අප වෙත යොමු වීමේදී ශෝචනීය කතන්දර ඉදිරිපත් කරයි. මේවා බරපතළ කාරණා. මෙවැනි කාන්තාවන් බොහෝ දෙනා ස්වාමි පුරුෂයාගේ පහර කෑමට ලක්වීමෙන් මේ තත්ත්වයට පත්වී තිබේ.’මිතුරු පියස’ මධ්‍යස්ථානවල වෛද්‍යවරයෙකු, හෙදියක්, පවුල් සෞඛ්‍ය සේවිකාවක ඇතුළු සෞඛ්‍ය කාර්ය මණ්ඩලයක් සිටින්නේ උදාර සේවාවක් ඉටු කිරීමේ අරමුණෙනි. මේ මධ්‍යස්ථානයට බොහෝවිට පැමිණෙන්නේ නිවසේදී නිහඬව හිංසාවලට මුහුණ දුන් දුක් වේදනා කන්දරාවක් විඳදරා ගත් පිරිසය. වැඩියෙන්ම කාන්තාවන්ය. මෙවැනි අයට පළමුවෙන්ම ප්‍රතිකාර අවශ්‍ය නම් ප්‍රතිකාර ලබා දී ඔවුන්ගේ ප්‍රශ්න සාකච්ඡා කර මානසික බිඳ වැටුණ සිත් යළි සුවපත් කරන්නට එදිනෙදා ජීවිතය යළි සතුටෙන් සිටින්නට පසුබිම සකසා දෙයි.හිංසනය පවතින නිවසේ කාන්තාවට සියදිවි හානිකර ගැනීමට හිතෙන වාර අනන්තය. හිංසනය එවැනි පෙළඹවීමකට ඉඩකඩ වැඩි කරයි. එසේම ලිංගාශි‍්‍රත රෝග බෝවීමේ හැකියාවද වැඩිය. ඒඩ්ස් ඇතුළු ලිංගාශි‍්‍රත රෝග කාන්තාවන්ට බොහෝවිට බෝවන්නේ ස්වාමි පුරුෂයාගේ වරදකාරී වෙනත් චර්යාවන් නිසාය.දූෂණයට ලක්වී තරුණියන්ට ගැබ් ගැනීමට පවා හිංසන සිදුවීම් ඇතැම් අවස්ථාවලදී බලපා තිබේ. ගර්භණී සමයේ පහරදීම් නිසා ගබ්සාවීම, අඩු මාසයෙන් දරුවා බිහිවීම, අඩු උපත් බර දරුවන් බිහිවීම, ගැබිනි සමයේ රුධිර වහනය, ගර්භයේදීම දරුවා මිය යාම ගර්භණී සමයේදී කාන්තාවන්ට පහරදීම හා හිංසනකාරී ක්‍රියා නිසා සිදුවිය හැකිය.හිංසනයෙන් තොර පවුල් සෑම නිවසකම සිටී නම් එය පවුලේ සෞඛ්‍යයට වඩාත් හිතකරය. හිංසනය නිසා වඩාත්ම දුක් විඳින්නට සිදු වන්නේ එම සිදුවීම් දකින දරුවන්ටය. හිංසනයෙන් තොර නිවස දරුවන්ට සතුටක් සැනසීමක් ගෙන දෙන නිවසක්ය.එක්සත් ජාතීන්ගේ ජනගහන අරමුදලේ ජාතික වැඩසටහනේ නිලධාරිනි විශේෂඥ වෛද්‍ය චාන්දනී ගල්වඩුගේ් මහත්මිය යොවුන් වියේ පසුවන්නන් හට හොඳ ධනාත්මක චින්තනයක් ඇති කරන්නට හිංසනයෙන් තොර පවුල හොඳ පසුබිමක් සකසන බව පෙන්වා දෙයි.ස්ත්‍රී පුරුෂ සමාජභාවය නිසා සිදුවන හිංසනය දරුවන්ට බෙහෙවින් බලපාන කරුණකි. අම්මා නිවසේදී ගුටිකන බව දැක්කම දරුවන් දුක් විඳිනවා. මානසිකව එම සිදුවීම විඳවනවා. එවැනි දරුවන් ලොකු වුණාම සාපරාධි ක්‍රියාවන්ට ඉබේම යොමු වෙනවා. ඒ සඳහා තියෙන ඉඩකඩ වැඩියි. අධ්‍යාපනය ද කඩා කප්පල් වෙනවා. කතාබහ කිරීමේ පැකිලීමක් හා ගොත ගැසීමක් සිදුවෙයි. මානසික චර්යාවන් ද වෙනස්. ගැහැණු ළමයි නම් එම ළමයි නිවට නියාලු ළමයි බවට පත්වේ. මිතුරු පියස වැනි රෝහල්වල පිහිටුවා ඇති මධ්‍යස්ථාන හිංසනයට පත්වන කාන්තාවන්ට දරුවන්ට තරුණ තරුණියන්ට විශාල සේවාවක් හා නිසි මඟ පෙන්වාදීමක් ලබාදී ඔවුන් මුහුණ දෙන ගැටලුකාරී තත්ත්වයන් විසඳා ගැනීමට උපකාරී වේ. 2013 වන විට එවැනි මධ්‍යස්ථාන රජයේ රෝහල් සියල්ලකම පාහේ පිහිටුවන්න බලාපොරොත්තුවේ.මාතර රෝහලේ ‘යොවුන් මිතුරු’ සේවා මධ්‍යස්ථානය ද යෞවන යෞවනියන්ගේ ගැටලු හා බිඳ වැටුණ මානසිකත්වය මිත්‍යා මත වැරදි අවබෝධයන් නිවැරැදි කර දෙමින් නිසි මගට යොමු කිරීමට වටිනා උපදේශන ද ප්‍රතිකාර සේවා අවශ්‍ය නම් ප්‍රතිකාර ලබා දෙමින් සේවා සපයන මධ්‍යස්ථානයකි.යෞවනය තාරුණ්‍යය අඳුරු නොකරගෙන හැඟීම්වලට වහල් නොවී ජීවිතයේ සැබෑ අරුත කියා දෙන්නට මේ මධ්‍යස්ථානයේ ද වෛද්‍යවරු ඇතුළු කාර්ය මණ්ඩලය සතියේ දිනවල උදේ සිට සවස දක්වා ද සෙනසුරාදා දින වරු භාගයක කාලයක් ද සේවා සඳහා සූදානම්ය.’මිතුරු පියස’ සහ ‘යොවුන් මිතුරු’ සුව අංශය වෙත පැමිණෙන සියලු දෙනාගේ රහස්‍ය භාවය ද නිතැතින්ම ආරක්ෂා කිරීමට ද විශ්වාසය තහවුරු කරදීමටත් ආත්මාභිමානය ඇතිකර දීමටත් මෙහි සේවය කරන වෛද්‍යවරු ඇතුළු කාර්ය මණ්ඩලය ද කැපවීමකින් ක්‍රියා කිරීම ද සතුටට කරුණකි.මෙම කටයුතු වෙනුවෙන් මාතර රෝහලේ අධ්‍යක්ෂිකා වෛද්‍ය එම්.ඒ.එස්.සී. සමරකෝන් මහත්මියගේ මඟ පෙන්වීම යටතේ ‘මිතුරු පියස’ මධ්‍යස්ථානයේ සියලු උපදේශන කටයුතු සිදු කරමින් වෛද්‍ය පද්මා විතාන මහත්මිය ප්‍රධාන මානෙල් පුෂ්පලතා සහ එල්.ඒ.පී. ලියනාරච්චි යන වෛද්‍යවරියන් ද හෙද කටයුතු බාරව හෙදි එල්.ඩබ්ලිව්. මොහොට්ටාල මහත්මිය ද ඇතුළු එහි කාර්ය මණ්ඩලය අප්‍රමාණ කැපවීමකින් ක්‍රියා කිරීම පැසසුම් කටයුතුය.මෙම රෝහලේ යොවුන් මිතුරු සේවාවේ වෛද්‍ය පරාක්‍රම විජේවීර මහතාගේ මූලිකත්වයෙන් වෛද්‍ය ඩී. රණසිංහ මහතාගේ ද සහාය ඇතිව හෙද හා සෞඛ්‍ය කාර්ය මණ්ඩලයක විශිෂ්ට සේවාවක් සලසා දී තිබේ.සුනිල් දයා අල්විස්ඡායාරූප – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=am1101162</link>
    <topic>සෙමත් නැති ගෙඩිත් නැති සෙම්ගෙඩි</topic>
    <author>සාකච්ඡා කළේ</author>
    <content>සෙමත් නැති ගෙඩිත් නැති සෙම්ගෙඩිඋගුර, අපට ඉතා ප්‍රයෝජනවත් අවයවයකි. කතා කිරීමට උපකාර වීම, ආහාර ගිලීමට උපකාරීවීම එම ප්‍රයෝජන අතරින් කීපයකි. හේතු රැසක්ම නිසා උගුර ආබාධයට ලක්වෙයි. කටහඬ වෙනස්වීම (උගුර බැරැන්ඩිවීම) උගුරේ යමක් සිරවී ඇති බව දැනීම, උගුර ආසාදනය වී සෙම් ගෙඩි ඇතිවීම. ක්ෂණිකව ඇතිවන කටහඬ පිට නොවීම, උගුරේ යමක් සිරවීම උගුර ආශි‍්‍රතව ඇතිවන ආබාධ කීපයකි.අප ආශ්වාස කරන විට උගුරේ තිබෙන ස්වර තන්තු දුරස්වී පෙනහලු වෙත වාතය ගලා ඒමට ඉඩහරී. ප්‍රශ්වාස වාතය ස්වර තන්තු අතරින් ගලා එන විට ස්වර තන්තු එකිනෙකට ඈත්වීම සිදුවේ. ශබ්දය හට ගන්නේ ස්වර තන්තු කම්පනය වීම නිසාය. දිව, තොල්, ග්‍රසනිකාව යන අවයව මගින් එම ශබ්දයේ ගුණාත්මක භාවය වැඩිකර “කටහඬ” බවට පත් කරනු ලැබේ. අප කතා කරන විට ‘කටහඬ’ ඇති වන්නේ එලෙසය.එක් එක් පුද්ගලයාට උරුම වූ කටහඬක් පිහිටයි. ඒ කටහඬ විවිධ හේතු නිසා වෙනස් විය හැකිය. උගුරේ ඇතිවන ආසාදන, විවිධ හේතු නිසා වෙනස් විය හැකිය. උගුරේ ඇතිවන ආසාදන, ගෙඩි, පිළිකා, ස්වර තන්තු අකර්මණ්‍ය වීම, උස් හඬින් වැඩි වේලාවක් කතා කිරීම එම හේතූන් අතරින් කීපයකි. උගුර බැරැන්ඩි වීම ලෙස හඳුන්වන්නේ ඉහත සඳහන් හේතු අතරින් කුමන හෝ හේතුවක් නිසා සිදුවන කටහඬේ වෙනස්වීමය. උගුර බැරැන්ඩි වී එක දිගට සති දෙකකට වැඩි කාලයක් පැවතුණහොත් උගුර කන නාසය ආශි‍්‍රත රෝග පිළිබඳ වෛද්‍යවරයකු වෙත යා යුතුය.බොහෝ දෙනෙකුට උගුර ආශි‍්‍රතව ඇතිවන රෝගාබාධයක් වන්නේ් “සෙම්ගෙඩි” ය. බොහෝවිට මේ තත්ත්වයට මුහුණ දෙන්නේ කුඩා දරුවෝය. සෙම් ගෙඩි ලෙස හැඳින්වුවද මෙහි සෙම හෝ ගෙඩියක් හෝ නැත. අපගේ උගුරේ වසා පද්ධතියට අයත් ගැටිත්තක් සෙම්ගෙඩි ලෙස හඳුන්වනු ලැබේ. උගුර හරහා සිරුරට ඇතුළු වන විෂබීජ විනාශ කිරීමට උදව් වන්නේ මේ වසා ගැටිත්තය. එය, කිසියම් රටකට පහරදීමට පැමිණෙන සතුරු හමුදාවනට පහර දීමට සූදානමින් සිටින හමුදා සේනාංකයක් වැනිය.සාමාන්‍යයෙන් කුඩා දරුවන්ගේ සෙම් ගෙඩි විශාලව පිහිටයි. වියපත්වන විට එම සෙම්ගෙඩි ක්‍රමයෙන් කුඩා වේ. සෙම්ගෙඩි ඉදිමීම ලෙස අප හඳුන්වන මේ රෝග තත්ත්වයට ප්‍රධාන වශයෙන්ම හේතු වන්නේ “ස්ට්‍රෙප්ටොකොකස්” නම් බැක්ටීරියාවය.සෙම්ගෙඩි ඉදිමීමේ රෝග ලක්‍ෂණ ලෙස ගිලීමේ අපහසුව, කටහඬ වෙනස් වීම, ඇඟපත වේදනාව උණ ඇතිවිය හැකිය. ප්‍රතිකාර ලෙස මෙහිදී වේදනා නාශක සහ ප්‍රතිජීවක ඖෂධ වර්ග ලබාදේ. සෙම්ගෙඩි ඉදිමුණ විට උණුවතුර පානය කළ යුතු අතර විෂබීජ නාශකය මඟින් උගුර සේදීම වඩාත් සුදුසුය. මෙහිදී උගුර සේදීම සඳහා ලුණුවතුර ඉතා යෝග්‍ය වේ. එසේම මෙහිදී උණු ජලයට ලුණු ස්වල්පයක් පමණක් යොදා ගැනීම සුදුසුය.සෙම්ගෙඩි සරල දෙයක් ලෙස පෙනුණද එය කිසිසේ්ත්ම සරලව සිතිය නොහැකිය. ඒ සෙම් ගෙඩි ප්‍රදාහය ඇති කරන බැක්ටීරියාවට වකුගඩු ප්‍රදාහය, රූමැටික උණ වැනි බරපතළ රෝග ඇති කිරීමේ හැකියාව ඇති නිසාය. රූමැටික උණ මගින් සන්ධි ඉදිමීම සිදුවිය හැකි අතර හෘදයේ කපාට රෝගී වී හෘදය ආශි‍්‍රත ආබාධ ඇතිවීමටත් හේතු විය හැකිය. එසේම සෙම් ගෙඩි ආසාදනය උගුරේ සහ ඒ අවට ඇති පටකවලට පැතිර ගොස් සැරව ගෙඩි පවා ඇතිවිය හැකිය.මේ නිසා සෙම්ගෙඩි ඉදිමීම පිළිබඳව සුළුවෙන් සිතිය යුතු නොවේ. පාසල් දරුවකුගේ සෙම්ගෙඩි නිතර නිතර ආසාදනයට ලක්වේ නම් එය එම දරුවාගේ අධ්‍යාපනික කටයුතුවලට බාධාවකි. වැඩිහිටියකු මෙම තත්ත්වයට නිතර මුහුණ දෙයි නම් එය ඔහුගේ රැකියාවට මෙන්ම එදිනෙදා වැඩ කටයුතු වලට ද බාධාවකි. එසේ නම් සෙම්ගෙඩි ශල්‍ය කර්මයකින් ඉවත් කිරීමට සිදුවේ.ඔබේ උගුර නිතර නිතර ආසාදනය වෙයි නම්, ගිලීමට අපහසුවේ නම් එය සෙම්ගෙඩි ආසාදනයක්මදැයි ඔබේ පවුලේ වෛද්‍යවරයා හමුවී නිසැකවම දැනගන්න. වසරකට පස්හය වතාවකට වඩා පිට පිට වසර දෙකක් සෙම්ගෙඩි ආසාදනය වන්නේ නම්, උගුර කන නාසය ආශි‍්‍රත රෝග පිළිබඳ විශේෂඥ වෛද්‍යවරයකු වෙත යා යුතුය.සෙම්ගෙඩි හෙවත් උගුරේ තිබෙන මේ වසා ගැටිති ඉවත් කිරීමේ ශල්‍ය කර්මය ඉතා සුළු ශල්‍ය කර්මයකි. එම ශල්‍යකර්මයේදී පිටතින් කැපුමක් සිදු නොකොට උගුර ඇතුළෙන්ම සෙම්ගෙඩි ඉවත් කෙරේ. මෙම ශල්‍යකර්මය සුළු එකක් වුවද රුධිරය වහනය වීමේ අවදානමක් ඇති නිසා රෝහලේ පැය 24 ක් සිටිය යුතුය. ශල්‍යකර්මයෙන් පසුව උගුරේ වේදනාව ඇති වුවද නිතර නිතර ආහාර ගත යුතුය. ශල්‍යකර්මයේදී සිදුවන උගුරේ තුවාලය සුවවීමට සතියක් පමණ කල්ගත වන නිසා සෙනඟ ගැවසෙන ස්ථානවලට නොගොස් නිවසේ රැඳී සිටීම අත්‍යවශ්‍යවේ.උගුරේ යමක් සිර නොවී එහෙත් කිසියම් දෙයක් සිරවී ඇති බව දැනීම බොහෝ දෙනෙකුට ඇතිවන උගුරේ ආබාධ තත්ත්වයකි. මෙහිදී බොහෝ දෙනෙක් සිතන්නේ තමන්ගේ උගුරේ පිළිකාවක් ඇති බවය. උගුර ආශි‍්‍රතව පිළිකාවක් හෝ වෙනත් ගෙඩියක් ඇති විට උගුරේ යමක් සිරවී ඇති බව දැනෙනවා සේම තවත් හේතු ගණනාවක් නිසාත් උගුරේ යමක් සිරවී ඇති ආකාරයෙන් දැනෙයි.ගැස්ට්‍රයිටිස් රෝගය ඉන් එකකි. එය සිදුවන්නේ ආමාශයේ අම්ල ස්වභාවය අධික වී ගලනාලය දෙසට ආපසු අම්ලය ගමන් කිරීම නිසාය. ගැස්ට්‍රයිටිස් රෝගය නිසා උගුරේ ඇතිවන ඉහත රෝග තත්ත්වයෙන් මිදීම සඳහා කලක් වෛද්‍ය ප්‍රතිකාර ගත යුතුය.කුසගින්නෙන් සිටීම මෙන්ම අධික ලෙස කුස පුරවා ගැනීමෙන් ද ගැස්ට්‍රයිටිස් රෝගය වැළකී සිටිය යුතුය. ගැස්ට්‍රයිටිස් රෝගීන් තම උදෑසන ආහාර වේල උදෑසන 7 ට පෙර ගත යුතු අතර දහවල් 1 ට පෙර දිවා ආහාරය ද රාත්‍රී 8 ට පෙර රාත්‍රී ආහාරය ද ගත යුතුය. එවැනි රෝගීන් නින්දට යනවිට රාත්‍රී ආහාර වේල මඳක් ජීර්ණය වී තිබේ නම් වඩාත් යෝග්‍ය වේ.ගැස්ට්‍රයිටිස් රෝගීන් ආහාර ගැනීමෙන් පසුව අධික ලෙස ජලය පානය කිරීම අගුණය. ඔවුහු ආහාර ගැනීමෙන් පසුව ජලය ස්වල්පයක් පානය කිරීමට පුරුදු විය යුතුය. එසේම ප්‍රධාන ආහාර වේල් දෙකක් අතරතුර හැකි පමණ දියර වර්ග පානය කළ යුතුය.බෙලි, ආනමාලු කෙසෙල්, අලිගැටපේර වැනි ආම්ලික ස්වභාවය අඩු පලතුරු ආහාරයට ගැනීමට පුරුදුවීම වැදගත්ය. නින්දේදී ශරීරයට වඩා හිස ඉහළ මට්ටමකින් පවතින සේ තබා ගැනීමෙන් අම්ල ගලනාලය දෙසට ඒම වළකී.කටු, කාසි, බොත්තම්, කුඩාබැටරි කෑලි ආදිය කුඩා දරුවන් සිර කර ගනු දැකිය හැකිය. උගුරේ කටුවක් සිරවීම අවදානම් සහගත තත්ත්වයකි. එය මාළු කටුවක් හෝ ලෝහමය කටුවක් හෝ විය හැකිය. උගුරේ කටුවක් සිරවූ විට උගුරට ඇඟිලි දැමීම කිසිසේත්ම සුදුසු නොවේ. වමනය කිරීමක් සුදුසු නොවේ. කටුව සිරවූ බව දැනුණු මොහොතේ සිට කිසිවක් ආහාරයට නොගත යුතුය. වඩාත් සුදුසු වන්නේ හැකි ඉක්මනින් උගුර කන නාසය ආශි‍්‍රත රෝග පිළිබඳ වෛද්‍යවරයකු වෙත යාමය. වෛද්‍යවරයා නිවැරැදි උපකරණ භාවිතා කරමින් කටුව ගැනීමට යොමුවනු ඇති.උගුරේ කටුවක් සිරවිය හැකි ස්ථාන කීපයක්ම වේ. ඒ අතර ප්‍රධාන තැනක් ගන්නේ සෙම්ගෙඩිය. සෙම්ගෙඩි හෙවත් උගුරේ ඇති වසා ගැටිති උගුරට නෙරා ඇතිසේ පිහිටන නිසා ඒවායේ කටුවක් ඇනීමේ හැකියාව වැඩිය. එසේම දිව පිටුපස කෙළවර කොටසේද කටුවක් ඇනිය හැකිය. කටුවක් ඇනී තිබිය හැකි තවත් ස්ථානයක් වන්නේ ග්‍රසනිකාව හෝ ගලනාලයේ ඉහළ කොටසය.සමහරවිට කටුව සිරවී නැතත්, කටුව ඇනුණු තුවාල නිසා දැනෙන වේදනාව රෝගියා බියට පත් කිරීමට සමත්ය. රෝගියා සිතන්නේ තවමත් කටුව උගුරේ ඇනී ඇතැයි කියාය. වෛද්‍යවරයා විසින් රෝගියාව පරීක්‍ෂා කළ පසුව කටුව පිටතට පෙනෙන්නට ඇත්නම්, එය සියුම් අඩුවකින් ඉවත් කරනු ඇති. ඇසට නොපෙනෙන මායිමේ ඇති කටු ඔකිරණ පරීක්‍ෂාවකින් දැකගත හැකිය. කටුවක් සිරවී තිබියදීත් ඒ පිළිබඳව නොසලකා සිටීමෙන් උගුරේ සැරව ගෙඩියක් ඇතිවීමේ ඉඩකඩ ඇත. එය තරමක භයානක තත්ත්වයක් විය හැකිය. වෛද්‍යවරයා මෙහිදී ප්‍රතිජීවක ඖෂධ නියම කරනු ඇති.කොළඹ ජාතික රෝහලේ උගුර කන නාසය ආශි‍්‍රත රෝග පිළිබඳ විශේෂඥ ශල්‍ය වෛද්‍ය චන්ද්‍රා ජයසූරියඋගුරේ කටුවක් ඇනුණු පසුව කටුව උගුරේ සිරවී එය පිළිකාවක් බවට පත්වේ යැයි ඇතැම්හු බියක් දක්වති. එය වැරදි සහගත හැඟීමකි. එසේ පිළිකා බියක් ඇති කර ගත යුතු නොවේ. උගුරේ ඇනුණු කටුවක් කාලයක් රැඳෙන්නේ නැත. එය විගසින් ඉවත් නොකළහොත් එතැන සැරව ගෙඩියක් ඇතිවේ. එම සැරව ගෙඩිය පිපිරෙන විට කටුව ඉවත්වේ. දරුවකු කාසියක්, බොත්තමක් හෝ බැටරි කැබැල්ලක් වැනි යමක් උගුරේ සිරකරගතහොත් වහාම වෛද්‍යවරයකු වෙත ගෙන යා යුතුය. අත්ඔරලෝසු වැනි උපකරණවලට යොදන කුඩා බැටරියක් දරුවකු ගිල දැමුවහොත් වහාම දරුවා රෝහලක් වෙත රැගෙන යා යුතුය. බැටරිය තුළ ඇති මැංගනීස්, රසදිය වැනි රසායනික ද්‍රව්‍ය දරුවාගේ් ජීවිතයට තර්ජනයක් ගෙන දිය හැකිය.උගුර ආශි‍්‍රතව ඇතිවන වඩාත් සැලකිලිමත් විය යුතු රෝගාබාධයක් ලෙස ගෙඩි සහ පිළිකා දැක්විය හැකිය.උගුරේ ගෙඩියක් හෝ පිළිකාවක් ඇති වී ස්වරාලය අවහිර වීම නිසා බොහෝවිට හුස්ම ගැනීම අපහසු වී උගුරෙන් කිසියම් ශබ්දයක් පිටවනු නිරීක්‍ෂණය කළ හැකිය. කටහඬ වෙනස්වීම වැනි ලක්‍ෂණ ද මෙහිදී පෙන්නුම් කෙරේ. උගුර, කන, නාසය ආශි‍්‍රත රෝග පිළිබඳ වෛද්‍යවරයකුට මෙම තත්ත්වය පහසුවෙන් හඳුනාගත හැකිය. උගුරේ පිළිකාවක්ඇත්නම් රෝග ලක්‍ෂණ කීපයක් මතුවේ.කෙටිකලකදී ශරීරයේ බර අඩුවීම, (කලින් ඇඟට තදව තිබූ ඇඳුම් බුරුල් වී ඇති බව දැනීම.) ආහාර වේලක් ගැනීමට ඉතා දිගු වේලාවක් ගත වීම. (ආහාර ගන්නා අතරතුර කීප වරක් ජලය පානය කිරීමට සිදුවීම.) ආහාර පිට උගුරේ යාම නිසා කැස්ස ඇතිවීම, කලක් ගතවන විට ආහාර ගැනීම සම්පූර්ණයෙන්ම නතර කිරීමට සිදුවීම ආදිය එම රෝග ලක්‍ෂණ අතර වේ.ඔබටත් කිසියම් උගුරේ අපහසුතාවක් ඇත්නම්, ඒ ගැන තැවෙමින් මානසිකව රෝගී වනවාට වඩා වඩාත් සුදුසු වන්නේ වෛද්‍ය උපදෙස් ලබා ගැනීමය. යම් හෙයකින් උගුරේ ඇති වී තිබෙන ගැටිත්ත පිළිකාවක් නම්, එය මුල් අවස්ථාවේම හඳුනා ගැනීමෙන් පහසුවෙන් සුවපත් කළ හැකිය. ඒ සඳහා විකිරණ ප්‍රතිකාර භාවිතා කෙරේ. විකිරණ ප්‍රතිකාර ප්‍රමාණවත් නොවූ විට ශල්‍යකර්මයක් මඟින් උගුරේ කොටසක් ඉවත් කිරීමට සිදුවේ. මෙම ශල්‍යකර්මයෙන් පසුව කතා කිරීමේ අපහසුතා ඇති වුවද නවීන විද්‍යානුකූල ක්‍රම උපයෝගී කරගනිමින් කතා කිරීමේ හැකියාව නැවත ලබාගත හැකිය.සාකච්ඡා කළේගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=ay1101161</link>
    <topic>මං තොරණ ඇන්දේ ඉස්කෝලේ යන කාලේ පටන්</topic>
    <author>සාගරිකා දිසානායක ජයසිංහ</author>
    <content>අද අපේ කතා නායකයා හෙළ සිතුවම් කලාව විශ්ව සම්භාවනාවට පාත්‍ර කරන්නට සමත්වූ ප්‍රවීණ චිත්‍ර ශිල්පී කලාකීර්ති ජයසිරි සේමගේ.  දේශීය පාරම්පරික විහාර බිතුසිතුවම් කලාවත්, අජන්තා එල්ලෝරා මහා චිත්‍ර සම්ප්‍රදායයත්, පෝල් ගොගින්, රෙට්බ්‍රාන්ට් ෆැබ්ලෝ පිකාසෝ යන විශ්ව කීර්තිධර මහා චිත්‍ර ශිල්පීන්ගේ සිතුවම් ශෛලීන් හදාරා තමන්ටම අනන්‍යවූත් සුනම්‍යවූත් සිතුවම් ශෛලීන් ප්‍රකට කරන සේමගේ ශිල්පියා දැනට මෙරට වෙසෙන විශිෂ්ටතම චිත්‍රශිල්පියකු ලෙස හැඳින්විය හැකි ය.  ජිනීවා නුවර එක්සත් ජාතීන්ගේ මහා මණ්ඩල සම්මන්ත්‍රණ ශාලාව, සිංගප්පූරුව මැලේසියාව තායිලන්තය ඇතුළු රටවල බෞද්ධ විහාරාරාම සේමයන්ගේ අගනා තෙළි තුඩින් සිතුවම් කොට තිබීම අපේ රටට ආඩම්බර විය හැකි කරුණකි.දකුණේ අම්බලන්ගොඩ ඌරාවත්තේ බටපොළ ගමේදී ඔහු මෙලොව එළිය දුටුවේ නවසිය තිස් අටේ මැයි මාසෙ විසි නව වැනිදා සේමගේ ජයසිරි ද සිල්වා සහ වැල්ලගේ සෝමාවතී යුවළට දාව උපන් මේ කුළුදුල් පුතාට ඔවුන් “ජයසිරි සේමගේ ද සිල්වා” කියලා නම් තැබුවා. ජයසිරිට බාල සහෝදරියො හතර දෙනයි. සහෝදරයො තුන් දෙනයි පළාතෙ හැටියට කුරුඳු රබර් වගාවෙන් ලද ආදායමෙන් පියා දරු පවුල නඩත්තු කළා. නින්දාන පිරිමි පාඨශාලාවට ඇතුළු කළ මුල් දා තමයි ජයසිරි මුලකුරු කියෙව්වේ.ලොකු මහත්තයා ‘අ’ යන්න ලියන්න කිව්වාම ජයසිරි ගල්ලෑල්ලෙ අලියකුගේ හැඩැති රූපයක් ඇන්දා. ඒ දුටු ලොකු මහත්තයා තාත්තාට ජයසිරි ගැන අනාවැකියක් කීවා, කවදාහරි මේ දරුවා දක්ෂ කලාකාරයකු’ වෙන බවයි ඒ. අනාවැකිය අහපු තාත්තා ගෙදර ඇවිත් ජයසිරිගේ කේන්දරය බැලෙව්වා. කේන්දරය බලලා නැකැත්කරු කිව්වෙ “මේ ළමයා කලාවෙන් ඉහළට ගියොත් ලෝක ප්‍රකට වෙයි නැත්නම් නොම්බර එකේ දාමරිකයෙක් වෙයි” කියලයි. මේ අනාවැකිය අහපු මවුපියො ටිකක් බය වුණා. ඒ නිසා ජයසිරිට හොඳට උගන්වන්න තාත්තා හොඳින් ම හිතා ගත්තා.ජයසිරිගේ අම්මාගේ අයියා දෙහිවල තැපැල් ස්ථානාධිපතිවරයා ලෙස සේවය කළා. ඒ මාමා ළඟ නතරවෙලා පාසල් යන්න කියලා ජයසිරිට අවුරුදු හත පිරෙන විට ඔහු දෙහිවල ක්‍රිස්තුදේව විද්‍යාලයට ඇතුළු කළා. මාමා වගේ රජයේ තනතුරක් ලබා ගන්නට හොඳින් ඉගෙන ගැනීමට ජයසිරිගේ හිතෙත් ආසාවක් තිබුණා. වසරක් ඒ පාසලට ගියාට පස්සෙ වඩාත් හොඳ ඉගෙනීමක් ලබා දීමේ අදහසින් තාත්තා ඔහු ඇතුළු කළා කොළඹ මරදානේ සහිරා විද්‍යාලයට. අන්‍යාගමික පාසලක් වූ එහි පරිසරය ජයසිරිගේ හිතට ඇල්ලුවේ නෑ.වසරක් පමණ අකමැත්තෙන් ම පාසල් ගියා. දවසක් මාමටත් හොරෙන් පාසල ඇරුණු ගමන් මරදාන දුම්රිය පොළෙන් රුහුණු කුමාරි කෝච්චියේ නැගලා අම්බලන්ගොඩ ගෙදර ගියා. මාමා ගහයි කියලා බය වුණා. අම්මා තාත්තාට කිව්වා ආයෙත් කොළඹ යන්න බෑ කියලා. ඒ වන විට සහිරා විද්‍යාලෙ හිටපු නියෝජ්‍ය විදුහල්පති ඩී.ටී. ජයරත්න මහත්තයා අම්බලන්ගොඩ ධර්මාශෝක විද්‍යාලෙ විදුහල්පති ධූරයට පත් වෙලා ආවා.තාත්තා ඒ මහත්තයට කතා කරලා ජයසිරි අම්බලන්ගොඩ ධර්මාශෝකයට ඇතුළත් කළා. ඒ හයේ පහළ ශ්‍රේණියට. ඉංග්‍රීසි මාධ්‍යයෙන් ඉගෙන ගත්තා. තාත්තාගේ මාමා අම්බලන්ගොඩ පටබැඳිමුල්ලේ පදිංචිව සිටියා. ජයසිරි ඒ ගෙදර නැවතිලා පාසල් ගියා. ගමේ ගියා සති අන්තෙට. දෙල්දූව ගඟෙන් වට වූ ඌරාවත්ත ගමේ තිබුණේ සුන්දර ගැමි පරිසරයක්. පුංචි ජයසිරි ගහ කොළ ඇළ දොළ සතා සීපාවාට බොහොම ඇලුම් කළා. ගමේ කොල්ලො කෙල්ලො හැමෝම එකට එකතු වෙලා සෙල්ලම් කළා.චක්ගුඩු පැන්නා. කැලේ ඇවිදලා දං, මාදං වෙරළු අඹ කඩාගෙන කාපු හැටි රාත්‍රියටත් ගං මණ්ඩියේ ඇවිදපු හැටි ඔහුට තවමත් මතකයි. අවුරුදු කාලෙට ගමේ තිබුණු කෙළි සෙල්ලම් සිරිත් විරිත්වලට පුංචි ජයසිරි තුළ තිබුණේ විශාල ඇල්මක්. අවුරුදු කාලෙට ගමේ ලොකු පොඩි හැමෝ ම එක්වෙලා රබන් ගහනවා. ඔන්චිලි වාරම් කියමින් ඔන්චිලි පදිනවා. ජයසිරි රබන් ගහන්න හපන්. අද වුණත් ඔහුට තරගෙට රබන් ගහන්න පුළුවන්. ගමේදී ඇසූ දුටු සිද්ධි පසුකාලෙක ඔහුගේ නිර්මාණවලට පසුබිම් වූ බවයි ඔහු කියන්නේ.අම්බලන්ගොඩ නගරය හෙළ කලාවන්ගේ තෝතැන්නක්. අද වගේ නොවෙයි එදා නගරයේ වෙසක් පෝයට අඩුම තරමින් තොරණ විස්සක්වත් ඉදිකරනවා. රූකඩ නැටුම් කෝලම්, බලි තොවිල් යාග හෝම ඕනෑ තරම්. ජයසිරිගේ හිත තොරණ කලාවට ඇදිලා ගියේ අම්බලන්ගොඩට ආවට පස්සෙ. පුංචි වුණත් ඔහු ගමේ දී ඇහූ දුටු ගැමි ළඳුන්, මිනිසුන්ගේ හැසිරීම් රටා හොඳින් නිරීක්ෂණය කළා. විවේක වේලාවට මේ දර්ශන සිතුවමට නඟන්නට ඔහු උත්සාහ කළා. හැමදාම උදේ හවස පාසලට යන එන ගමන් අම්බලන්ගොඩ සුනන්දාරාම පිරිවෙණ අසලින් ගමන් කරන විට නැවතිලා බිතු සිතුවම් බලලා යන එක ජයසිරි පුරුද්දක් වශයෙන් කළා.ධර්මාශෝක විද්‍යාලෙදි ඔහුට හමු වුණු චිත්‍ර ගුරුතුමා එම්.ඩබ්ලියු.එම්. ද සිල්වා මහතා. ඔහු ගේ මග පෙන්වීමෙන් ජයසිරි දිය සායම්වලින් සිතුවම් අඳින්නට අත හුරු කරගත්තා. ජයසිරිටත් හොඳ අනාගතයක් තිබෙන බව ගුරුතුමාට අඳුනා ගන්න ඒ හැටි කල් ගියේ නෑ. ධර්මාශෝක විද්‍යාලයේ ‘දම්සක්මේලා’ නමින් සැණකෙළියක් පැවැත්වුණා. ජයසිරි වගේ කලා කුසලතා පූර්ණ සිසු දරුවන්ට එහි තොරණ සැරසිලි අලංකාර කටයුතුවලට දායක වෙන්න අවස්ථාව ලැබුණා. ඒ වගේ ම චිත්‍ර ගුරුතුමා බාර ගත් තොරණ අඳින විට ජයසිරිලාත් අත් උදව්වට එක්ක යනවා. තොරණ අඳින විට බලා ඉඳලා අත් උදව් දීලා ජයසිරිත් අත හුරු කර ගත්තා.ඒ අතරේ ධර්මාශෝකයට අලුතින් චිත්‍ර කලා ගුරුවරයෙක් පත්වෙලා ආවා. බර්නාඩ් ලොකුගේ නම් වූ ඔහු ඉන්දියාවේ ශාන්ති නිකේතනයෙන් භාරතීය චිත්‍ර කලාව පිළිබඳ උගත් දක්ෂ චිත්‍ර ශිල්පියෙක්. ජයසිරි මේ ගුරුතුමා ගේ චිත්‍ර ශෛලිය කෙරෙහි තදින් ම බැදුණා. ගුරුතුමාගේ ගෙදර බිත්තිවල ඔහුගේ සිතුවම් එල්ලා තිබුණා. ජයසිරි මේ නිවෙස ඉදිරිපසින් එහා මෙහා යමින් ගුරුතුමා ගේ චිත්‍ර බලාගෙන ගෙදර ගිහින් ඒ විදිහට අඳින්න උත්සාහ කරනවා.ගුරුතුමා මේ බව දැනගෙන ජයසිරි කැෙඳව්වා. තොරතුරු අහලා ජයසිරි වගේ කලාවට කැමැති ළමයි එකතු කරගෙන ‘කලා කෙත’ නමින් සංගමයක් පිහිටුවා ගත්තා. ගමේ තිබුණු කලා වැඩවලදී කලා කෙතේ දරුවන් හවුල් කරගත්තා. ඒ කාලේ අම්බලන්ගොඩ පැත්තේ ලොකු ලොකු ගෙවල්වල බිත්තිවල බිතු සිතුවම් ඇඳීමේ සිරිතක් තිබුණා. චිත්‍ර ගුරුතුමාට මේ සඳහා ආරාධනා ලැබුණාම කලා කෙතේ දරුවනුත් ඒ වැඩට සහභාගි කරගත්තා. එහෙම ඇඳපු සමහර සිතුවම් තවමත් ඒ ගෙවල්වල තිබෙනවා. ජයසිරි සාමාන්‍ය පෙළ පන්තියට එන විට ඔහුට ස්වාධීනව උසස් මට්ටමේ සිතුවම් අඳින්නට හැකියාව තිබුණා. එස්.එස්.සී. විභාගෙට ලියාපු ගමන් ම බර්නාඩ් ලොකුගේ මහත්තයා ගේ කීමට ජයසිරි චිත්‍ර කර්ම ගුරු විභාගෙට ලියලා එයින් සමත් වුණා.ධර්මාශෝකයේ දක්ෂ දරුවන් ගේ චිත්‍ර ගුරුතුමා එංගලන්තයේ රාජකීය චිත්‍ර කර්ම විභාගයට ඉදිරිපත් කළා. ජයසිරිට ඒ තරගවලින් කුසලතා සහතික ලැබුණා. පාසලේ ඉගෙනීමේ කටයුතුවලින් හැම වසරේ ම චිත්‍ර කර්ම විෂය සඳහා දක්ෂතම ශිෂ්‍යයාට හිමි තෑග්ග ලැබුණේ ජයසිරිට.1957 දී පාසලේ ගුරුවරුරන්ගේ උපදෙස් අනුව ජයසිරි තමාගේ මංගල ඒක පුද්ගල චිත්‍ර ප්‍රදර්ශනය පැවැත්තුවා. ප්‍රදර්ශනේ විවෘත කළේ එවකට හිටපු කලාප අධ්‍යාපන අධ්‍යක්ෂ එස්. ඇෆ්. ද සිල්වා මහත්තයා. ප්‍රදර්ශනය හැම දෙනාගෙම උසස් පැසසුමට ලක් වුණා. ලංකාදීප පත්‍රයේ විචාරක පියල් වික්‍රමසිංහ, පෙරමුණේ තිලක වැනි පුවත්පත් කලාවේදීන් හොඳ විචාර පුවත්පත්වල පළ කළා. ප්‍රදර්ශනය පාසල්වලත් ඒ අවට නගර කීපයකත් පැවැත්තුවා. ඒ වනවිට ජයසිරි අවුරුදු දහසයක හොඳ ඉලන්දාරියා. ඔහුටත් පත්තරේකට සම්බන්ධ වෙලා චිත්‍ර ශිල්පියකු ලෙස කටයුතු කරන්නට ආසාවක් ඇති වුණා.එස්.එස්.සී විභාගෙ ඉවරවෙලා පත්තරේක රස්සාවක් හොයාගන්න ඔහු ක්‍රමයක් හෙව්වා. අග්ග මහා පණ්ඩිත පොල්වත්තේ බුද්ධදත්ත හාමුදුරුවන්ට ජයසිරිලාගේ ඥාති සම්බන්ධකමක් තිබුණා. හාමුදුරුවන් ලොකු ලොකු මහත්තුරු හඳුනනවා. හාමුදුරුවො හම්බ වෙලා වුවමනාව කීවා. කොට කලිසමකුත් ඇඳගෙන හිටි ජයසිරි දැකපු හාමුදුරුවො “අනේ කොලුවො ඔය රස්සා කෙරිල්ල අත ඇරලා ඉගෙන ගනින්” කිව්වා.ඒත් ජයසිරිගේ ඉල්ලීම අහක දාන්න බැරිකමට හාමුදුරුවො දවසක ඔහුත් එක්ක කොළඹ යන්න එකඟ වුණා. දවසක් දා හැන්දෑවක පන්සලට ආපු ජයසිරි පන්සලේ නිදාගෙන උදේ පාන්දර පහට අවදිවෙලා හාමුදුරුවොත් එක්කම කොළඹට ආවා. ඒ ටෛම්ස් සහ සමාගමේ හිටි ඩී.බී. ධනපාල මහත්තයා හමුවෙන්න. හාමුදුරුවො දැක්ක ගමන් ම ධනපාල මහත්තයා හොඳට දෙකට නැවිලා හාමුදුරුවන්ට වැන්දා. වැඩේ හරියන බව ජයසිරිට තේරුණා.හාමුදුරුවන්ගෙන් ආ ගිය තොරතුරු අහලා කොට කලිසමක් සහ කමිසයකින් සැරසී සිටි ජයසිරි දිහා බලලා “මේ ළමයා කව්දැයි” ඇහුවා. හාමුදුරුවෝ ආපු කාරණේ කීවා. හා එහෙනම් බලමුකෝ කියලා ලංකාදීප කර්තෘ පියල් වික්‍රමසිංහ මහත්තයාටත් ශ්‍රියා රත්නකාර නෝනාටත් කතා කළා. “ඔබ මේ ළමයා හඳුනනවාදැයි ඇසුවා. ධර්මාශෝකයේ චිත්‍ර ප්‍රදර්ශනේ නිසා ජයසිරි හඳුනාගෙන සිටි පියල් වික්‍රමසිංහ මහත්තයා ධනපාල මහත්තයාට ජයසිරි ගැන හොඳ රෙකමදාරුවක් කළා. ධනපාල මහත්තයා සතුටු වෙලා චිත්‍ර ශිල්පියකු ලෙස වැඩකරන්න කැමතිද ඇහුවා. රස්සාවට එන්නෙ කොහේ ඉඳලා ද කියලා ඇහුවා. දෙහිවල මාමාගේ ගෙදර නතරවෙලා වැඩට ආ හැකි බව ජයසිරි කිව්වා.1958 දි ඔහු ලංකාදීප පත්තරේ රැකියාවට ගියා. ශ්‍රී චන්ද්‍රරත්න මානවසිංහ, පෙරමුණේතිලක, සිරිපාල තිලකසේන, ශ්‍රියා රත්නකාර, පියල් වික්‍රමසිංහ සහ මහානාම දිසානායක වැනි මහා පුවත්පත් කලාවේදීන් දැන හඳුනාගන්නටත් ඔවුන්ගෙන් ගුරුහරුකම් ලබාගන්නටත් ඔවුන් සමඟ වැඩ කරන්නටත් ජයසිරිට අවස්ථාව උදාවුණා. ඒ පුහුණුව ඔහුගේ ජීවිතේට විශ්වවිද්‍යාලයකින් ලබන දැනුමක් තරම්. ලංකාදීප, රසවාහිනී, වනිතාවිත්ති වැනි පත්තරවලට ඔහු චිත්‍ර ඇන්දා. කාටුන් ඇන්දා. සිරිසේන විමලවීරගේ ‘වනමල’ චිත්‍රපටයේ චිත්‍රශිල්පියකුගෙ චරිතය රඟපෑවා. ධනපාල මහත්තයා දවස පත්තරේ පටන් අරගත්තා. ශ්‍රී සඟරාව, රිවිරැස, ටිකිරි සහ සන් පත්තර පටන් ගත්තා. ඒ සමඟ පියල් වික්‍රමසිංහ කර්තෘතුමාත් දවසට ගියා. ජයසිරිට දවස පත්තරේට එන්න කියලා ධනපාල මහත්තයා කිව්වා.ජයසිරි රිවිරැස පත්තරේට සම්බන්ධ වුණා. ඔහු එදා පටන්ගත්තු ගුරු ගෝල වෙනස එදා සිට අද දක්වාම එකසේ ජනප්‍රිය අංගයක්. ඒ වන විට ජයසිරි තමන්ගේම කියලා චිත්‍ර ශෛලියක් හදාගෙන තිබුණා. දවස පත්තරේ විවිධ වැඩසටහන් රට පුරා ක්‍රියාත්මක කළා. රූප සුන්දරී තරග, භක්ති ගී වැඩසටහන්, පාපැදි සවාරි මේ වගේ විවිධ දේ.මේ හැම කටයුත්තකදීම කලා නිර්මාණ කටයුතු ජයසිරිට කරන්නට සිදුවුණා. ජී.ඩබ්ලිව්.සුරේන්ද්‍ර වගේ පුවත්පත්කලාවේදීන් සමඟ ඔහු දවසේ වැඩ කළා. කොටහේනේ ගුණානන්ද මාවතේ වෙසක් තොරණ ජයසිරි මුදල් අයකරලා කරපු මුල්ම තොරණ. තොරණක් අඳින්න මාස දෙකක් විතර ගතවෙනවා. ගාස්තුව ලැබුණේ රුපියල් 1200ක් විතර. ටික දවසක් ගතවෙන විට දවස පත්තරේ ප්‍රධාන චිත්‍රශිල්පියා බවට පත්වුණා. පී.වික්‍රමනායක පෑලියගොඩ දයානන්ද, ඔසී දියලගොඩ වගේ ශිල්පීන් ජයසිරි යටතේ වැඩකළ චිත්‍ර ශිල්පීන්.1964 එරාවුර් නගරයේ වෙසක් තොරණ අඳින්නට ලැබීම ඔහුට ලොකු සතුටක් දැනවූ කටයුත්තක්. මේ වනවිට ජයසිරි කොළඹ හා නුවර චිත්‍ර ප්‍රදර්ශන පවත්වලා. හැමදාම අලුත් යමක් කරන්නට සතුටු ධනපාල මහත්තයා ජයසිරිට වැඩක් පැවරුවා. ඒ නුවර වැව මැද බෝට්ටුවක් හදලා ඒ මත තැනූ වේදිකාවක නැඟ භක්ති ගී සන්දර්ශනයක් පැවැත්වීම. ජයසිරිට ඉදිකිරීම් හා පසුතල නිර්මාණයත් දවසේ ප්‍රචාරක නිලධාරියා ලෙස කටයුතු කළ නාරද දිසාසේකරට ගායන පුහුණු කිරීමත් භාර කළා.මහනුවර මහ දිසාපති ඩබ්ලියු.ජේ.ප්‍රනාන්දු මහත්තයා ගෙ ගෙදර මාසයක් දෙකක් නැවතිලා මේ කටයුත්ත කරන්නට සිදුවුණා. මහනුවර පූජාපිටියේ ජයසිරිගේ මාමා කෙනෙක් හිටියා. ආකාස වස්තු පරීක්ෂණාගාරයේ සේවය කළ මේ මාමලාගේ ගෙදරට හවස් වරුවේ යෑම ජයසිරිලාගේ පුරුද්දක් වුණා. හවසට පැදුරු සාජ්ජ ගායන වාදන ජයට කෙරෙන අතරෙම ජයසිරිට මල්සරාගේ බැල්මත් වැටුණා.මාමාගේ නිවසේදී දැන හැඳිනගත් කාන්ති සිල්වා මෙනෙවිය හා සමඟ 1969 අගෝස්තු 25 වැනිදා ජයසිරි විවාහ වුණා. විවාහ උත්සවයෙන් පස්සෙ මනමාලි කැන්දන් එන්ට ජයසිරිට නිවෙසක් නෑ. ඔහු ධනපාල මහත්තයා හමුවෙලා කීවා. ඔහුගේ මිතුරකු වූ විලියම් බිස්කට් සමාගමේ අයිතිකාරයා හමුවෙන්නැයි තුණ්ඩු කෑල්ලක් දුන්නා. දෙහිවල ජයන්ති පෙදෙසේ ඔහුට අයිති නිවෙසක් රුපියල් 175 කුලියට ගන්නැයි කිව්වා. කාන්තිත් සමඟ ඇවිත් ජයසිරි එහි පදිංචි වුණා.එවකට ලංකා කලා සංගමයේ හිටපු සභාපති මාපලගම විපුලසාර හාමුදුරුවන් මලයාසියාවේ ක්වාලාලාම්පූර් නුවර බ්‍රික් ෆීල්ඩ් විහාරයේ චිත්‍ර ප්‍රදර්ශනයක් පවත්වන්නට ඇරැයුම් කළා. ඒ පිළිගත් ජයසිරි හා පුරා කියලා විදේශයක චිත්‍ර ප්‍රදර්ශනයක් පැවැත්තුවා. ඒ ප්‍රදර්ශනයෙන් පස්සේ සිංගප්පූරුවේ මංගල විහාරයේ සිතුවම් අඳින්නට ඔහුට ඇරැයුම් ලැබුණා. අවුරුද්දක් විතර මැලේසියාවේ වැඩකරලා ලංකාවට ආවා. ඒ එනවිට දවස පත්තරේට සීල් තියලා. ජයසිරිට මහජන බැංකුවේ විවිධ ශාඛාවල සිතුවම් අඳින්න අවස්ථාව උදාවුණේ එහි ප්‍රචාරක නිලධාරි ඇන්ටන් ගුණසේකර මහත්තයාගේ උදව්වෙන්. ආපහු දවස පත්තරේ පටන් ගත්තාම ධනපාල මහත්තයා ජයසිරිට කතාකළා. එහිදී විවිධ චිත්‍ර ප්‍රදර්ශන පැවැත්වූවා.1960 දි ජයසිරිගේ එකම දියණිය විමාලි උපන්නා. ඈ දැන් ඕස්ට්‍රේලියාවේ සිඩ්නි නුවර පදිංචිව සිටිනවා. ඇගේ දියණිය අසිනි සීයාගේ ඌරුවට සිතුවම් අඳින්නට දස්කම් පානවා. දවසේ අවුරුදු හතක පමණ සේවයෙන් පසුව ඉවත් වී සිංගප්පූරුවට ගියා. කලින් වතාවෙ සිතුවම් ඇන්ද මංගල විහාරයේ ප්‍රතිසංස්කරණ කළ විට එහි මහල් තුනක් පුරා සිතුවම් ඇන්දා. 1974 – 75 වසර එහි ගතකරලා යළිත් මවුබිමට ආවා. ඒක පුද්ගල ප්‍රදර්ශන කීපයක් කළා.විවිධ රටවල තානාපතිවරුන් ගෙන් ආරාධනා ලැබිලා රට රටවල චිත්‍ර ප්‍රදර්ශන පැවැත්තුවා. ජයසිරිගේ “රට සුරකින දෑත්” නම් වූ සුප්‍රකට සිතුවම අදත් එක්සත් ජාතීන්ගේ සංවිධානයේ ප්‍රධාන ශාලාවේ ප්‍රදර්ශනය කෙරෙනවා. බැංකොක් නේපාලය, පින්ලන්තය, මැලේසියාව, සිංගප්පූරුව ඇතුළු රටවල් රැසකම චිත්‍ර ප්‍රදර්ශන පැවැත්තුවා. සිංගප්පූරුවේ පළකරනු ලබන බෞද්ධ මහා ග්‍රන්ථයට සිතුවම් ඇන්දේ ජයසිරි.ඉන්දියාවේ ලුම්බිනි විහාරයේ සිතුවම් ඇඳීමෙහි මේ දිනවල යෙදී සිටින සේමගේ කලා ශිල්පියාගේ එකම පැතුම ලංකාවේ විහාරයක් තම තෙළිතුඩින් ඔපවත් වනු දැකීමයි.සාගරිකා දිසානායක ජයසිංහඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=ay1101162</link>
    <topic>අලුත් පාරක් අලුත් රටක්</topic>
    <author>නොච්චියාගම සංචාරයකින් පසුනිහාල් පී. අබේසිංහ</author>
    <content>අපේ රටේ උතුරට ගියත් නැඟෙනහිරට ගියත් බටහිරට ගියත් දකුණට ගියත් මොන පළාතට ගියත් පාරවල්වල කාපට් අතුරා පාරවල් නවීන ලෙස හදන බව පෙනේ.එමෙන්ම ගම්වල පාරවල් වැඩි හරියක් ද දැන් කොන්ක්‍රීට් කර ඇත.මේ මාර්ග විප්ලවය ඇති වුණේ මහින්ද චින්තනයේ සංවර්ධන පිළිවෙත නිසාය.මහාමාර්ග අමාත්‍යාංශයේ සංඛ්‍යා ලේඛන අනුව පසුගිය වසර 6 ඇතුළත මෙරට මාර්ග සංවර්ධනයට රජය විදේශ ආධාර සමඟ රුපියල් කෝටි 48000 ක් වැය කර ඇතැයි පෙන්නුම් කරයි.බුල්ඩෝසර් යන්ත්‍ර මගින් පාර සකස් කරමින්ඒ මඟින් මහ පාලම් 126 ක්ද මාර්ග කිලෝමීටර් 15000 ක්ද ප්‍රධාන ලෙස ඉදිකර අවසන්ය.මාර්ග සංවර්ධනය කිරීමට පසුගිය වසර 6 ඇතුළත විදේශ ආධාර හා මූල්‍ය ප්‍රතිපාදන යටතේ රුපියල් කෝටි 42500 ක් පමණ වැයකර ඇත. පාලම් සඳහා වැයකර ඇති මුදල කෝටි 854 කි.2005 දී මෙරට මාර්ග සංවර්ධනයට වැය කළ මුදල රුපියල් කෝටි 1900 කි.2009 වසරේදී රුපියල් කෝටි 7512 ක් මාර්ග සංවර්ධනය සඳහා වැය කර තිබේ.ඒ අනුව 2009 වැය කළ මුදල 2005 වැය කළ මුදල මෙන් හතර ගුණයකි.මේ අනුව පසුගිය වසර 5 ඇතුළත අධිවේගී මාර්ග කිලෝමීටර් 200 ක් සුනාමියෙන් විනාශ වූ මහාමාර්ග කිලෝමීටර් 1173 ක් උතුරු නැඟෙනහිර පළාත්වල ප්‍රධාන මාර්ග කිලෝමීටර් 2886 ක් අනෙක් පළාත්වල මහාමාර්ග කිලෝමීටර් 1350 ක් කාපට් අතුරා නිම කර තිබේ.මේ අතර දක්ෂිණ අධිවේගී මාර්ගය ප්‍රමුඛ තැනක් ගනී. එහි වැඩ සියයට 80 ක් අවසන්ය.ඊට අමතරව කටුනායක කොළඹ අධිවේගී මාර්ගයේ වැඩ සියයට 30 ක් අවසන් වී ඇත.මීට අමතරව මහනුවර, මහියංගණය, 18 වංගුව මාර්ගය, පාදෙනිය - අනුරාධපුරය, අඹේපුස්ස - ත්‍රිකුණාමලය, නුවරඑළිය - බදුල්ල, පාණදුර - රත්නපුර, හබරණ - කන්තලේ, බදුල්ල - බණ්ඩාරවෙල, රත්නපුර - බදුල්ල, මාතර - කාරතිව්, සියඹලාණ්ඩුව - පානම, මඩකලපුව - පොතුවිල්, මඩකලපුව - ත්‍රිකුණාමලය, ත්‍රිකුණාමලය වට රවුම් මාර්ගය, ඇතුළු තවත් මාර්ග ගණනාවක් කාපට් අතුරා ඉදිකර තිබේ.පාරේ එක් පැත්තක කාපට් අතුරන අවස්ථාවක්අරුගම්බේ - කින්නියා, මාතර, මන්නාරම, මනම්පිටිය, කටුගස්තොට, සංගුපිටිය, බෙන්තර පාලම යන ප්‍රධාන පාලම් සමඟ තවත් පාලම් 95 ක්ද පසුගිය වසර 5 ඇතුළත ඉදිකර අවසන් වී ඇතැයි මහාමාර්ග අමාත්‍යාංශය පවසයි.මීට අමතරව මාර්ග තදබදය අවම කිරීම පිණිස රටේ ප්‍රධාන නගරවල ගුවන් පාලම් ඉදිකිරීමට පියවර ගෙන තිබේ. ඉන් 5 ක් ඉදිකර ඇති අතර අනෙක් ස්ථාන සඳහා සැලසුම් සකස් කර තිබේ.මේ අතර පසුගිය වසරවල මහාමාර්ග අමාත්‍යාංශය සඳහා මෙරට අමාත්‍යාංශයකට වෙන්කරන වැඩිම මුදල ලබා දී ඇතැයි මහින්ද රාජපක්ෂ ජනාධිපතිතුමා පසුගියදා එම අමාත්‍යාංශයේ ප්‍රගති සමාලෝචන රැස්වීමේදී පැවසීය.එම මුදල රුපියල් කෝටි 10200 කි. මාතර කොළඹ අධිවේගී මාර්ගය 2011 ජුනි මාසයේ විවෘත කිරීමට කටයුතු කරන බවත් මහාමාර්ග ලේකම් කාර්යාලයේ වැඩ කටයුතු ඉදිරි වසරේ අවසන් වන බවත් එම සාකච්ඡාවේදී තීරණය කර තිබේ.අපේ රටේ උතුරත් දකුණත් නැඟෙනහිරත් බටහිරත් අපේ රටට එක ලෙස වැදගත්ය. දකුණේ නිපැයුම් මෙන්ම උතුරේ ජනතාව ද කාර්යක්ෂම ලෙස හදන වවන නිපැයුම් ද රටට ම අවශ්‍යව තිබේ.පාරේ සුරැකුමට තණ කොළ පිඩැලි අල්ලමින්එසේ වුවත් පසුගිය කාලයේදී කොටි ත්‍රස්තවාදීහු ඒ අගනා ස්වාභාවික සම්පත් මෙන්ම මානව සම්පත් පවා විනාශ කළේ ඉවක් බවක් නැතිවය.ලොව බිහිසුණුම ත්‍රස්තවාදීන් ලෙස නම් දරා තිබු එල්ටීටීඊය මහින්ද රාජපක්ෂ ජනාධිපතිතුමාගේ නායකත්වය යටතේ මෙරටින් තුරන් කරනු ලැබීය.ඒ අනුව දැන් යළි උතුරත් දකුණත් බටහිරත් නැගෙනහිරත් එක්කළ හැකි එක්කළ යුතු කාලය එළඹ තිබේ. ඒ සඳහා නියම මාර්ග පද්ධතියක් අත්‍යවශ්‍යය.දකුණේ සිට උතුරට යාමට කෙටිම පහසුම මාර්ගය වූයේ කොළඹ පුත්තලම අනුරාධපුරය මාර්ගයයි.එසේ වුවත් ඒ මාර්ගයේ පුත්තලම නොච්චියාගම මාර්ග කොටස ඉතා අබලන් වී තිබිණි. වළවල් සැදි ගැටිති කැඩි තිබුණු අතර මාර්ගයේ බොහෝ ස්ථානවල වාහන ගමන් කිරීමට අපහසුව තිබිණි.ඒ අනුව උතුර මුදා ගැනීමත් සමඟ මේ මාර්ගය වහා පිළිසකර කිරීමට හා පුළුල් කිරීමට මහින්ද රාජපක්ෂ ජනාධිපතිතුමා මහාමාර්ග අමාත්‍යාංශයට නියම කළේය. ඒ අනුව 2009 අගෝස්තු මාසයේ පුත්තලම - නොච්චියාගම මාර්ගය පුළුල් කිරීමේ හා කාපට් ඇතිරීමේ ව්‍යාපෘතිය ආරම්භ විය.ඒ අනුව කිලෝමීටර් 50 ක් දුර මේ මාර්ග ප්‍රදේශය රුපියල් කෝටි 260 ක වියදමින් සම්පූර්ණයෙන් යළි ඉදිකිරීම දැන් අවසන් වෙමින් පවතී. ආසියානු සංවර්ධන බැංකුව මේ සඳහා ආධාර ලබා දී ඇත.කළුගල්වලින් පැති බැම්මක් සකස් කරමින්මුල් අධ්‍යයන අනුව මෙම මාර්ගයේ සියලු ප්‍රදේශ බලවත් ලෙස අබලන් වී තිබිණි. විශේෂයෙන් පුත්තලමේ සිට කිලෝමීටර් 3 කණුවේ සිට කිලෝමීටර් 53 දක්වා ප්‍රදේශය සම්පූර්ණයෙන් ප්‍රතිසංස්කරණය කළ යුතු විය.ඒ අනුව මහින්ද චින්තනය යටතේ 2009 වසරේදී මේ මාර්ගය සම්පූර්ණයෙන් ප්‍රතිසංස්කරණය කර පුළුල් කිරීම සඳහා මාර්ග සංවර්ධන ව්‍යාපෘතියක් ක්‍රියාත්මක විය.2009 අගෝස්තු මාසයේ ආරම්භ වූ මේ ව්‍යාපෘතිය ආසියානු සංවර්ධන බැංකුවේ පූර්ණ ආධාර ඇතිව මාර්ග සංවර්ධන අධිකාරිය මෙහෙයවයි.රුපියල් කෝටි 260 ක වියදමින් දැනට මනාව ක්‍රියාත්මක වන මේ යටතේ ඉදිකරන මේ මාර්ගය 2011 වසරේ අගෝස්තු මාසයේදී සම්පූර්ණයෙන් වැඩ අවසන් කර ජනතාවට ලබා දෙන බව මාර්ග සංවර්ධන අධිකාරියේ නේවාසික ඉංජිනේරු සුමනසීලි සෙනෙවිරත්න මහත්මිය සිළුමිණට පැවසීය.සෙනෙවිරත්න මහත්මිය පවසන පරිදි මේ මාර්ගය මීට පෙර තිබි ඇත්තේ මීටර් 5 ක් (අඩි 15 ක්) පමණ පළලටය. නව ව්‍යාපෘතිය යටතේ එහි පළල මීටර් 8 දක්වා අඩි 24 දක්වා පුළුල් කෙරේ. නව ඉදිකිරීම් ව්‍යාපෘතිය යටතේ ප්‍රධාන පාලම් 15 ක් විශාල කර සම්පූර්ණයෙන් අලුත්වැඩියා කර තිබේ.මාර්ග ව්‍යාපෘතියේ නේවාසික ඉංජිනේරු සුමනශීලී සෙනෙවිරත්න මහත්මිය හා වැඩබිම් ඉංජිනේරු කීර්ති ජයතිලක මහතාමේ මාර්ගයට අනුබද්ධ බෝක්කු 128 ක් දැනටම සාදා අවසන් අතර ඉදිරියේදී මේ මාර්ගය උතුරු පළාතට යන කෙටිම මාර්ගය ලෙස දියුණු කරනු ලැබේ.ඊට අමතරව අනුරාධපුරයේ සිට ත්‍රිකුණාමලය දක්වා මාර්ගය ද සංවර්ධනය කිරීම මේ මාර්ගයට අනුබද්ධව සිදු කෙරේ. මේ අනුව මේ පුත්තලම නොච්චියාගම මාර්ගය බටහිර සිට උතුරටත් නැගෙනහිරටත් යන කෙටිම මාර්ගය ලෙස සංවර්ධනය කෙරේ.මේකේ වැඩ පටන් ගත්ත මුල් කාලයේ එල්ටීටීඊ තර්ජන තිබුණා. ඒත් අපි අපේ වැඩ කරගෙන ගියා. කැලෑ ප්‍රදේශවල වැඩ කළේ නම් ජීවිත පරදුවට තියලා” ඉංජිනේරු සුමනසීලි මහත්මිය පැවසුවාය.මෙම මාර්ගය ඉදිකිරීමේ කටයුතුවලින් දැනට සියයට 80 ක් අවසන් වී තිබේ. මාර්ගයේ කාපට් ඇතිරීම කිලෝමීටර් 45 ක් පමණ අවසන් වී තිබේ.මාර්ගය ඉදිකිරීමේදී තබ්බෝව වැව අසල වැව් බැම්ම අසල පිඩැලි අල්ලා විශාල කරනු එහි ගිය අපට දක්නට ලැබිණි.ත්‍රස්තවාදයේ නිමාවෙන් පසු මෙරට විශාලතම ජාතික වනෝද්‍යානය වන විල්පත්තුව විවෘත වී තිබේ. එහි වන උද්‍යාන බංගලා ද දැන් විවෘතය.ඒ අනුව විල්පත්තුව බැලීමට යන ජනතාවට ද අද ලෙහෙසියෙන් යාමට මේ නව පුත්තලම නොච්චියාගම මාර්ගය භාවිත කිරීමට අවස්ථාව ලැබී තිබේ.ගල් ඇතිරීමට පෙර පාර තලමින්වැඩබිම් ඉංජිනේරු කීර්ති ජයතිලක මහතා පවසන පරිදි ‘මේ මාර්ගයේ දුර්වල ස්ථාන රැසක් තිබිණි. ඒ ස්ථාන පස් දමා මනාව තද කර ගොඩ කරනු ලැබේ. සුදුසුම පස් වර්ග ඒ සඳහා යොදන බව ඉංජිනේරුවෝ කියති.පුත්තලම - නොච්චියාගම මාර්ගයේ කාපට් ඇතිරූ කොටසක්ඒ අනුව පාලම් බෝක්කු කිහිපයක වැඩ තවමත් ප්‍රමිතියට අනුව ඉදිවෙමින් පවතිනු අපට දක්නට ලැබිණි.ඒ අනුව පුත්තලම - නොච්චියාගම මාර්ගය නිසා අනුරාධපුරයේ සිට උතුරට හා නැගෙනහිරට ද යන ජනතාවට ලැබෙන සෙත අතිවිශාලය. ඒ අනුව මේ මාර්ග සංවර්ධන ව්‍යාපෘතිය ඒ ප්‍රදේශයේ ජනතාවට පමණක් නොව මෙරට සියලුම දෙනාට සෙත සැලසෙන ව්‍යාපෘතියක් බව කිව යුතුය.මේ මාර්ග සංවර්ධන ව්‍යාපෘතියේ අධ්‍යක්ෂ ලෙස කටයුතු කරන මාර්ග සංවර්ධන අධිකාරියේ ඉංජිනේරු ඩබ්ලිව්. කේ. කොඩිතුවක්කු මහතා පවසන පරිදි මේ ව්‍යාපෘතිය මඟින් ඉතා දුෂ්කර පළල අඩු පාරක්ව තිබු පුත්තලම නොච්චියාගම මාර්ගය දැන් මංතීරු 4 කට මනාව සකස්කර තිබේ.මේ මාර්ගය මනාව ඉදිකිරීමත් සමඟම මේ මාර්ගය දෙපසින් පිටතට ගොස් තිබුණු ජනතාව දැන් ඒ දෙපසට යළි පැමිණ ඇති බව එහි ගිය අපට දැකගත හැකිවිය.ත්‍රස්තවාදී භීෂණය නිසා බියවී තැලී පොඩිවී සිටි ජනතාවට යළි නව ජීවිතයක් ලැබී ඇති බව පෙනේ. අලුත් පාරක් අලුත් රටක් අලුත් ලෝකයක් අලුත් ගමක් දැන් බිහි වෙමින් තිබේ. ඒකීය ශ්‍රී ලංකාවක් අපට ඇත. අප එය සංවර්ධනය කර අනාගතයට බාර දෙමු. මහින්ද චින්තනයෙන් අරමුණ එයයි. එය සුරැකීම අදත් හෙටත් පරපුරේ යුතුකමයි.නොච්චියාගම සංචාරයකින් පසුනිහාල් පී. අබේසිංහසේයාරූ දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=ay1101163</link>
    <topic>ලෝකයේම අවධානය ශ්‍රී ලංකාවට</topic>
    <author>සුනිල් අභයවර්ධන</author>
    <content>ලෝක කුසලාන තරගාවලියට තව දින 33ක්‍රිකට් වසන්තය යළිත් උදා වෙයි. ලෝක කුසලාන ක්‍රිකට් තරගාවලිය මේ දිනවල කාගේත් කතාබහට ලක් වී තිබේ. මෙවර ලෝක කුසලාන ක්‍රිකට් තරගාවලිය පවත්වන්නේ දස වැනි වරටය. එන මස 17 වැනි දින සිට මාර්තු මස 20 වැනිදා දක්වා දකුණු ආසියාවේ රටවල් තුනකදී මෙවර තරග පැවැත්වෙයි.රටවල් දහහතරක් සහභාගිවන මේ තරගාවලියේ තරග දොළහක් ශ්‍රී ලංකාවේ පැවැත්වීමටත්, ලෝක කුසලාන තරගාවලියේ ශ්‍රේණිගත කිරීම අනුව ශ්‍රී ලංකාවට හිමි වී ඇති ස්ථානයත් හරහා මෙවර තරගාවලිය ශ්‍රී ලංකාවට අතිශයින්ම වැදගත් තරගාවලියක් වී තිබේ.තරගාවලියට සහභාගි වන රටවල් ඒ සහ බී ලෙසින් කාණ්ඩ දෙකකට බෙදා ඇති අතර, බංගලාදේශය, ඉන්දියාව සහ ශ්‍රී ලංකාවේදී තරග පැවැත්වීම දකුණු ආසියාවට ද මහත් අභිමානයක් එක් කිරීමට සමත් වී තිබේ.ලෝක කුසලාන ක්‍රිකට් තරගාවලියේ උපත සහ එහි හැදි වැඩීම පිළිබඳව අතීතයේ මතක සටහන් අතරට එකතු වෙද්දී ගිම්හානයේ ආරම්භ වූ සුවිශේෂ තරගාවලියක් ලෙස එහි අතීත තොරතුරු දක්නට ලැබෙයි.ලෝක කුසලාන තරගාවලියේ මුල්ම තිඹිරිගෙය එක්දින ක්‍රිකට් තරග බව ඒ ඉතිහාසය අපට තවදුරටත් පසක් කර දෙයි. වසර 1912 දී මුල්ම තුන්කොන් අන්තර්ජාතික තරගාවලියක් පවත්වා ඇති අතර එය ටෙස්ට් තරගාවලියක් ලෙසින් නම්කර තිබේ. ඕස්ට්‍රේලියාව, එංගලන්තය සහ දකුණු අපි‍්‍රකාව එම තරගාවලියට සහභාගි වී ඇත. කරුණු මෙසේ සටහන් වෙද්දි මුල්ම එක්දින තරගාවලියක උපත සිදුවී ඇත්තේ 1970 දශකයේය. මුල් වකවානුවේය.එසේම මේ දිනවල ප්‍රධාන රටවල් දෙකක් අතර පැවැත්වෙන අළුබඳුන ක්‍රිකට් තරගාවලිය ලෝක කුසලාන තරගාවලියකට මුල්ම වේදිකාව වී ඇති බව ද ක්‍රිකට් ඉතිහාසය කරුණු දක්වා සිටී.ගිම්හාන කාලයේ ඕස්ට්‍රේලියාවේ පැවැත්වීමට තිබු ටෙස්ට් තරගාවලිය එවකට පැවැති තද සුළං සහ වැසි සහිත අයහපත් කාලගුණික තත්ත්වයන් නිසා අවලංගු කිරීමට සංවිධායකයන්ට සිදුවී ඇත.එවකට මේ තරගාවලි සංවිධායකයින් ලෙස කටයුතු කළ එවකට ඕස්ට්‍රේලියානු ක්‍රිකට් සභාපති ශ්‍රීමත් ඩොනල්ඩ් බ්‍රැඩ්මන් සහ එංගලන්ත පිලේ කළමනාකාර ඩේවිඩ් ක්ලාක් මහත්වරුන් වික්ටෝරියා ප්‍රාන්තයේ ක්‍රීඩා ලෝලීන්ගේ ක්‍රිකට් උනන්දුව හීන කරලීමට අවස්ථාවක් නොතබා ඕස්ට්‍රේලියාව එංගලන්තය අතර සීමිත පන්දුවාර තරගයක් පැවැත්වීමට කටයුතු කර තිබේ.ශ්‍රී ලංකාවේ අභිමානය ලෝකය හමුවේ විදහා දැක්වූ 1996 ජයග්‍රහනයමේ අනුව 1971 ජනවාරි මස 5 වැනි දින ඕස්ට්‍රේලියාවේ මෙල්බර්න් (එම්. සී. සී.) පිටියේදී මේ තරගය පවත්වා ඇති අතර ලොව මුල්ම ටෙස්ට් ජයග්‍රහණය ලබා ගැනීමේ වාසනාව මෙන්ම මුල්ම එක්දින තරගය ජය ගැනීමේ අවස්ථාව ද ඕස්ට්‍රේලියාව සතු වී ඇත.ජගත් ක්‍රිකට් ඉතිහාසයේ පැරණිම නම් දෙකක් සිහිපත් කරමින් එම තරගයේදී එංගලන්ත පිල රේ ඉලින්වර්ත් විසින් ද ඕස්ට්‍රේලියාවේ නායකත්වය බිල් ලෝරි විසින් ද දරා ඇති බව සඳහන් වෙයි. එම තරගය පන්දුවාර හතළිහකට සීමා වී ඇති අතර විකට් පහක ජයක් ඕස්ට්‍රේලියාවට හිමි ව ඇත.මෙසේ එක්දින තරග ඉතිහාසයේ නව රැල්ලක් මතු කරමින් ලෝක කුසලාන ක්‍රිකට් තරගාවලියක් ආරම්භ කිරීමට පෙරමඟ සැකසි ඇත්තේ 1975 වසරේදීය.ජාත්‍යන්තර එක්දින තරග දහඅටක් අවෑමෙන් එවකට සිටි ජගත් ක්‍රිකට් කවුන්සලය ජගත් ක්‍රිකට් කුසලානය සඳහා තරගාවලියක් සංවිධානය කිරීමට පෙලඹී ඇත.එවකට ජගත් ක්‍රිකට් කවුන්සලයේ බලවතුන් ලෙස සිටි ඕස්ට්‍රේලියාවේ - එංගලන්තයේ ක්‍රිකට් පාලක මණ්ඩලවල ද සහයෝගයෙන් එම තරගාවලිය පැවැත්වීමට සංවිධානය ලබා තිබේ. පෘඩෙන්ෂල් ලෝක කුසලාන තරගාවලිය ලෙසින් නම් කෙරුණු එම මංගල තරගාවලිය 1975 වසරේ ජුනි මස 7 වැනි දින සිට සති දෙකක් තිස්සේ එංගලන්තයේ දී පැවැත්වීමට කටයුතු යොදා ඇත.තරගාවලිය සඳහා ටෙස්ට් වරම් හිමි රටවල් හයක් ද ටෙස්ට් වරම් අහිමි රටවල් දෙකක් ද ඇතුළත් කරගැනීමට තීරණය වී තිබේ. ටෙස්ට් වරම් හිමි රටවල් සඳහා සත්කාරක එංගලන්තය ඕස්ට්‍රේලියාව නවසීලන්තය බටහිර ඉන්දීය කොදෙව් ඉන්දියාව සහ පාකිස්ථානය ද ඒ වන විට ටෙස්ට් වරම් ලබා නොතිබු ශ්‍රී ලංකාව සහ නැඟෙනහිර අපි‍්‍රකාව ද තරගාවලියට සහභාගි විය. පන්දුවාර හැටකට එක් ඉනිමක් සීමාකර තිබු අතර රතු පැහැති පන්දුවත් තරගාවලිය සඳහා උපයෝගී කරගෙන තිබිණි. සුදු පැහැති ඇඳුම් කට්ටලයක් ක්‍රීඩකයින්ගේ නිල ඇඳුම විය.ප්‍රථම ලෝක කුසලාන ක්‍රිකට් තරගාවලියේ අතීත තොරතුරු එසේ සඳහන් වන අතර එවකට අන්තර්ජාතික ක්‍රිකට් පිටියේ ළාබාලයින් වූ ශ්‍රී ලංකාව අනුර තෙන්නකෝන්ගේ නායකත්වයෙන් යුතුව තරගාවලියට සහභාගි වී ඇත.පළමු වරටත් දෙවැනි වරටත් ලෝක කුසලානය බටහිර ඉන්දියා කොදෙව් පිලටවත්මන් ක්‍රිකට් කමිටු සභාපති ඩී. එස්. ද සිල්වා, අජිත් සිල්වා, රංජිත් ප්‍රනාන්දු, ඩේවිඩ් හසින්, ලලිත් කළුපෙරුම, දුලිප් මෙන්ඩිස්, ටෝනි ඕපාත, මෙවන් පීරිස්, අනුර රණසිංහ, මයිකල් තිසේරා, බන්දුල වර්ණපුර සහ සුනිල් වෙත්තමුනි ශ්‍රී ලංකා කණ්ඩායමට ඇතුළත්ව සිටි අනෙක් ක්‍රීඩකයෝය.ශ්‍රී ලංකා පිල මේ තරගාවලියේ පළමු වටයේදී බටහිර ඉන්දීය කොදෙව් පිල හමුවේ පරාජයට පත්වී ඇති අතර ශ්‍රී ලංකාවට කොදෙව්වන්ට එරෙහිව එවර ලබාගැනීමට හැකිව ඇත්තේ පන්දුවාර 37.2 කදී සියලුම ක්‍රීඩකයින් දැවි ලකුණු 86 ක් පමණි. ලෝඩ්ස් පිටියේ පැවැති එම තරගාවලියේ අවසන් මහ තරගයේදී පන්දුවාර 60 කට කඩුලු 8 ක් දැවි කොදෙව් පිල ලබාගත් ලකුණු 291 ට පිළිතුරු ලෙසින් ඕස්ට්‍රේලියාව තියුණු තරගයකට එක්වූ අතර පන්දුවාර 58.4 කදී සියලු දෙනා දැවී ඔවුන්ට ලබාගැනීමට හැකි වූයේ ලකුණු 271 ක් පමණි. අවසන් තරගයේ වීරයා ලෙස බටහිර ඉන්දීය කොදෙව් පිලේ ක්ලයිව් ලොයිඩ් නම් කෙරිණි.මේ ආකාරයෙන් පෙළ ගැසුණු ලෝක කුසලාන ක්‍රිකට් තරගාවලියේ දෙවැනි තරගය 1979 වසරේදී එංගලන්තයේ පැවැති අතර එවර ද කුසලානය තම රටට ගෙන යාමට බටහිර ඉන්දීය කොදෙව් ක්‍රීඩකයන් සමත් වූහ. තුන්වැනි කුසලාන තරගය 1983 වසරේ එංගලන්තයේ පැවැත්වූ අතර එවර කුසලානය ඉන්දියාව දිනා ගත්තේය.බටහිර ඉන්දීය කොදෙව් පිල අනුශූරයන් බවට පත්කරවමින් සිවුවැනි ලෝක කුසලාන තරගාවලිය 1987 වසරේ පැවත්වුණේ ඉන්දියාවේය. එවර ඕස්ට්‍රේලියාව මුල් වරට ලෝක කුසලාන හිමිකර ගත් අතර එංගලන්තය අනුශූරයෝ වූහ. 1992 වසරේ පස්වැනි ලෝක කුසලාන ක්‍රිකට් තරගාවලිය ඕස්ට්‍රේලියාවෙ පැවැත්වුණ ද එවර ශූරතාව පාකිස්තානයට හිමි වූ අතර අනුශූරතාව එංගලන්තය සතු විය.ලෝක කුසලාන තරගාවලියක් රටවල් තුනක පැවැත්වීමේ කටයුතු සංවිධානය කෙරුණේ 1996 වසෙර්ය. හයවැනි ලෝක කුසලාන තරගාවලිය පාකිස්තානය, ඉන්දියාව සහ ශ්‍රී ලංකාවේ පැවැත්විණි. ශ්‍රී ලංකාව ජගත් ක්‍රීඩා ක්ෂේත්‍රයේ ලෝක කුසලානයකට හිමිකම් කීමෙන් පසුව ශ්‍රී ලංකා ධජය නැවත සමස්ත ලෝකයා හමුවේ ප්‍රදර්ශනය කිරීමට එවර ශ්‍රී ලංකා ක්‍රිකට් කණ්ඩායම සමත්විය. එම තරගාවලියේදී අපරාජිතව ඉදිරියට පැමිණි ශ්‍රී ලංකාව, ලාහෝරයේ පැවැති අවසන් තරගයේදී ඕස්ට්‍රේලියාව කඩුලු හතකින් පරදවා ශ්‍රී ලංකාවේ අභිමානය ලෝකයා හමුවේ විදහා දැක්වීමට සමත් විය.1999 වසරේදී හත්වැනි ලෝක කුසලාන ක්‍රිකට් තරගාවලිය පැවැත්වුණේ නැවත එංගලන්තයේදීය. එවර ඕස්ට්‍රේලියාව දෙවැනි වරටත් ලෝක කුසලානය තම රටට රැගෙන ගියේ පාකිස්තානය දෙවැනි තැනට පත් කරවමිනි. ජගත් ක්‍රිකට් කවුන්සලය 2003 වසරේ අටවැනි ලෝක කුසලාන ක්‍රිකට් තරගාවලිය දකුණු අපි‍්‍රකාවේ ද 2007 වසරේදී නව වැනි ලෝක කුසලානය බටහිර ඉන්දීය කොදෙව්හි පැවැත්වීමට කටයුතු යොදා තිබුණි.එම පසුගිය ලෝක කුසලාන තරගාවලි තුනම දිනා ගනිමින් පිට පිට තෙවරක්ම ලෝක කුසලානය දිනාගත් රට ලෙසින් ක්‍රිකට් ක්‍රීඩා ඉතිහාසයේ සුවිශේෂ පිටුවක් සනිටුහන් කිරීමට ඕස්ට්‍රේලියාව සමත් විය. අටවැනි ලෝක කුසලාන තරගාවලියේ අනුශූරතාවය ඉන්දියාවට හිමි වූ අතර අවසන් වරට පැවැත්වූ නවවැනි (2007) ලෝක කුසලාන අනුශූරයන් වූයේ ශ්‍රී ලංකාවයි.මෙවර දහවැනි වරටත් පැවැත්වෙන ලෝක කුසලාන ක්‍රිකට් තරගාවලියට රටවල් දහ හතරක් සහභාගි වෙයි. සහභාගිවන රටවල් ඒ සහ බී වශයෙන් අංශ දෙකකට බෙදා තරග පැවැත්වෙයි. ඕස්ට්‍රේලියාව, පාකිස්තානය, නවසීලන්තය, ශ්‍රී ලංකාව, සිම්බාබ්වේ, කැනඩාව සහ කෙන්යාව ඒ කොටසට ඇතුළත් වී තිබේ.එංගලන්තය, බටහිර ඉන්දිය කොදෙව්, දකුණු අපි‍්‍රකාව, ඉන්දියාව, බංගලාදේශය, අයර්ලන්තය සහ නෙදර්ලන්තය බී කොටසට ඇතුළත් වී සිටී.කලින් ශ්‍රී ලංකාව, ඉන්දියාව සහ පාකිස්තානයේ තරග පැවැත්වීමේ අදහසක් තිබුණ ද පාකිස්තානයට බලපෑ අයහපත් වාතාවරණයක් නිසා එම තරග බංග්ලාදේශයේ පැවැත්වීමට කටයුතු යොදා තිබේ. ශ්‍රී ලංකාවේ හම්බන්තොට සූරියවැව, ඛෙත්තාරාම ආර්. පේ‍්‍රමදාස සහ මහනුවර පල්ලේකැලේ යන ක්‍රීඩා පිටිවලදී මෙවර ලෝක කුසලාන තරගාවලියේ තරග 12 ක් පැවැත්වීමට නියමිතය. තරගාවලියේ තරග 29 ක් ඉන්දියාවේදී ද තරග 8 ක් බංග්ලාදේශයේදී ද පැවැත්වීමට නියමිත අතර තරගාවලියේ අවසන් පූර්ව තරග දෙකක් ද ශ්‍රී ලංකාවේ පැවැත්වීමට සැලැසුම් කර තිබේ.සුනිල් අභයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>01</month>
      <day>16</day>
    </date>
    <link>http://www.silumina.lk/2011/01/16/_art.asp?fn=ay1101164</link>
    <topic>ද ෆිනෑන්ස් කොටස් නිකුතුවක්</topic>
    <author>තාරක වික්‍රමසේකර</author>
    <content>පසුගිය සතිය අවසානයේ (සිකුරාදා) මිලංකා මිල දර්ශකයත්, සමස්ත කොටස් මිල දර්ශකයත් ඉහළ ගොස් තිබුණ ද සතිය ආරම්භයේදී සඳුදා මිලංකා මිල දර්ශකය පහළ ගිය නමුත් සමස්ත කොටස් මිල දර්ශකය ඉහළ ගියේය.ඒ අනුව සඳුදා දිනය අවසානයේදී සමස්ත කොටස් මිල දර්ශකය දැක්වුණේ ඒකක 6916.85 ක් ලෙසිනි. මිලංකා මිල දර්ශකය දැක්වුණේ ඒකක 7281.95 ක් ලෙසිනි. කෙසේ වුවත් සිකුරාදා දිනය අවසානයේ දැක්වුණු ගනුදෙනු සංඛ්‍යාවට වඩා අඩු ගනුදෙනු සංඛ්‍යාවක් සඳුදා දිනයේදී දැක්වුණි. සිකුරාදා සම්පූර්ණ ගනුදෙනු සංඛ්‍යාව ලෙස දැක්වුණේ ගනුදෙනු 41294 කි. එය 36866 ක් ලෙසින් සඳුදා ලෙස දැක්වුණ අතර අඟහරුවාදා දිනය වන විට එම සංඛ්‍යාව ගනුදෙනු 36857 ක් විය.කොටස් වෙළෙඳ පොළ ගනුදෙනු ශීඝ්‍ර වැඩිවීමක් දක්නට නොලැබුණත් ක්‍රමානුකූල වර්ධනයක් බොහෝ සමාගම්වලින් දක්නට ලැබුණි.පී. සී. හවුස් ආයතනයේ කොටස් සඳහා ඉහළ ඉල්ලුමක් තිබුණු අතර සඳුදා දින පී. සී. හවුස් කොටස් 4628400 ක් අලෙවි විය. ඒ රුපියල් 16.00 සිට රුපියල් 17.60 ක් දක්වා ඉහළ යමිනි. අඟහරුවාදා දිනය වන විට මේ තත්ත්වය තවත් ඉහළ ගියේය. අඟහරුවාදා දිනය නිමා වන විට පී. සී. හවුස් කොටසක මිල දැක්වුණේ රුපියල් 19.30 ක් ලෙසිනි. එදින අලෙවි වූ කොටස් සංඛ්‍යාව 2201300 කි.සඳුදා දින බ්ලු ඩයමන්ඩ් (ඡන්ද බලය රහිත) කොටස් එක්කෝටි අසූහත්ලක්ෂ හැටතුන්දහස් නමසියක් (18763900) අලෙවි වීමත් පසු දින එම සමාගමේම කොටස් එක්කෝටි අසුහත්ලක්ෂ හයදාහක් (18706000) අලෙවි වීම කැපී පෙනුණි. පසුගිය සඳුදා ඊ. බී. ක්‍රීසි සමාගමේ කොටසක් රුපියල් 1725.00 සිට 2000 ක් දක්වා රුපියල් 275 ක් ඉහළ නැඟීමත් අඟහරුවාදා එම සමාගමේම කොටසක් රුපියල් 2350.00 ක් දක්වා රුපියල් 350.50 කින් ඉහළ නැඟීමත් ගෙවි ගිය සතියේ ඉහළ යාම් අතර කැපී පෙනුණි.සඳුදා දින මොරිසන් (ඡන්ද බලය රහිත) සමාගමේ කොටසක් රුපියල් 1050 සිට 1350 ක් දක්වා රුපියල් 300 කින් ඉහළ ගියේය.එහෙත් අඟහරුවාදා එම කොටසක් යළිත් රුපියල් 1200 ක් දක්වා රුපියල් 150 ක් දක්වා අඩුවිය. කොටස් වෙළෙඳ පොළේ මිල ඉහළ පහළ යාමේ ක්‍රමවේදය මැනවින් පෙන්නුම් කිරීමක් ලෙස මෙය දැක්විය හැකිය.රෝයල් සෙරමික් සමාගමේ කොටසක් සඳුදා දින රුපියල් 308.80 සිට රුපියල් 315.40 ක් දක්වා රුපියල් 6.60 කින් ඉහළ ගිය අතර අඟහරුවාදා දිනයේදී එය රුපියල් 315.40 සිට රුපියල් 161.10 ක් දක්වා රුපියල් 154.00 කින් විශාල ප්‍රතිශතයකින් පහළ ගියේය.සඳුදා දින ආරම්භයේදී රුපියල් 36.60 ක් වූ ලාෆ් ගෑස් සමාගමේ කොටසක් එදින අවසානය රුපියල් 42.00 ක් දක්වා ඉහළ ගියේය.එම සමාගමේ කොටස 1408400 ක් අලෙවි වීම විශේෂිත වේ.එම සමාගම් කොටසක් පසු දින රුපියල් 49.80 ක් දක්වාත් ඉහළ ගියේය. ඒ කොටස් 15197600 ක් අලෙවි වෙමිනි.මේ හා සමාන ලෙසින් ලාෆ් සමාගමේ (ඡන්ද බලය රහිත) කොටස් ද අලෙවි විය. වටපොළ ඉන්වෙස්ට්මන්ට් සමාගමේ කොටස් 75 ක් ඇති ආයෝජකයකුට කොටස් 2 ක් එක් කොටසක් රුපියල් 20 ක් බැගින් ලබා දෙන බව නිවේදනය කරන ලදි. මේ හේතුව නිසා වටපොළ සමාගමේ කොටසක මිල රුපියල් 800 සිට 2240.00 ක් දක්වා රුපියල් 1440.00 කින් ඉහළ ගියේ ඉහළ යාමේ ප්‍රතිශතය 180% ක් බව පෙන්නුම් කරමිනි.එමෙන්ම ලංකා වෝල්ටයිල් සමාගමේ කොටස් 5 ක් ඇති ආයෝජකයකුට කොටසක් රුපියල් 24 ක් බැගින් ලබා දෙන බව නිවේදනය කරන ලදි.ද ෆිනෑන්ස් සමාගම විසින් ඡන්ද බලය රහිත කොටස් මිලියන 40 ක් නිකුත් කරන බව දැන්වීමත් සමඟ එම සමාගමේ කොටසක මිල ද ඉහළ ගියේය. අඟහරුවාදා දිනය ආරම්භයෙ රුපියල් 38.90 ක් වූ කොටසක මිල රුපියල් 49.00 ක් දක්වාම ඉහළ ගියේය.ඡන්ද බලය රහිත කොටසක් රුපියල් 40.00 ක් බැගින් ලබා දෙන බව සමාගම නිවේදනය කරන ලදි.අඟහරුවාදා දිනය නිමා වන විට ශ්‍රී ලංකා සුරැකුම්පත් හා විනිමය කොමිසම් සභාව විසින් සමාගම් 3 කට 10% මිල පරාසය දන්වා තිබුණි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post></root>